
<h1>దాశరథీ శతకము</h1>
<p>
శ్రీ రఘురామ చారుతులసీ దళధామ శమక్షమాది శృం<br/>
గార గుణాభిరామ త్రిజగన్నుత శౌర్య రమాలలామ దు<br/>
ర్వార కబంధరాక్షస విరామ జగజ్జన కల్మషార్ణవో<br/>
త్తారకనామ భద్రగిరి దాశరథీ కరుణాపయోనిధీ
</p>
<p>
రామవిశాల విక్రమ పరాజిత భార్గవరామ సద్గుణ<br/>
స్తోమ పరాంగనావిముఖ సువ్రత కామ వినీల నీరద<br/>
శ్యామ కకుత్ధ్సవంశ కలశాంభుధిసోమ సురారిదోర్భలో<br/>
ద్ధామ విరామ భద్రగిరి - దాశరథీ కరుణాపయోనిధీ!
</p>
<p>
అగణిత సత్యభాష, శరణాగతపోష, దయాలసజ్ఘరీ<br/>
విగత సమస్తదోష, పృథివీసురతోష, త్రిలోక పూతకృ<br/>
ద్గగన ధునీ మరంద పదకంజ విశేష మణిప్రభా ధగ<br/>
ద్ధగిత విభూష భద్రగిరి దాశరథీ కరుణాపయోనిధీ.
</p>
<p>
రంగదరాతిభంగ, ఖగ రాజతురంగ, విపత్పరంపరో<br/>
త్తుంగ తమఃపతంగ, పరి తోషితరంగ, దయాంతరంగ స<br/>
త్సంగ ధరాత్మజా హృదయ సారసభృంగ నిశాచరాబ్జమా<br/>
తంగ, శుభాంగ, భద్రగిరి దాశరథీ కరుణాపయోనిథీ.
</p>
<p>
శ్రీద సనందనాది మునిసేవిత పాద దిగంతకీర్తిసం<br/>
పాద సమస్తభూత పరిపాల వినోద విషాద వల్లి కా<br/>
చ్ఛేద ధరాధినాథకుల సింధుసుధామయపాద నృత్తగీ<br/>
తాది వినోద భద్రగిరి దాశరథీ కరుణాపయోనిధీ.
</p>
<p>
ఆర్యుల కెల్ల మ్రొక్కివిన తాంగుడనై రఘునాధ భట్టరా<br/>
రార్యుల కంజలెత్తి కవి సత్తములన్ వినుతించి కార్య సౌ<br/>
కర్య మెలర్పనొక్క శతకంబొన గూర్చి రచింతునేడుతా<br/>
త్పర్యమునన్ గ్రహింపుమిది దాశరథీ కరుణాపయోనిధీ.
</p>
<p>
మసకొని రేంగుబండ్లుకును మౌక్తికముల్ వెలవోసినట్లు దు<br/>
ర్వ్యసనముజెంది కావ్యము దురాత్ములకిచ్చితి మోసమయ్యె నా<br/>
రసనకుఁ బూతవృత్తి సుకరంబుగ జేకురునట్లు వాక్సుధా<br/>
రసములుచిల్క బద్యముఖ రంగమునందునటింప వయ్య సం<br/>
తసమును జెంది భద్రగిరి దాశరథీ కరుణాపయోనిధీ.
</p>
<p>
శ్రీరమణీయహార యతసీ కుసుమాభ శరీర, భక్త మం<br/>
దార, వికారదూర, పరతత్త్వవిహార త్రిలోక చేతనో<br/>
ద్ధార, దురంత పాతక వితాన విదూర, ఖరాది దైత్యకాం<br/>
తార కుఠార భద్రగిరి దాశరథీ కరుణాపయోనిధీ.
</p>
<p>
దురితలతాలవిత్ర, ఖర దూషణ కానన వీతిహోత్ర, భూ<br/>
భరణకళావిచిత్ర, భవ బంధ విమోచన సూత్ర, చారువి<br/>
స్ఫురదరవింద నేత్ర, ఘన పుణ్యచరిత్ర, వినీలభూరికం<br/>
ధరసమగాత్ర, భద్రగిరి దాశరథీ కరుణాపయోనిధీ.
</p>
<p>
కనకవిశాలచేల భవకానన శాతకుఠారధార స<br/>
జ్జనపరిపాలశీల! దివిజస్తుత సద్గుణ కాండ! కాండ సం<br/>
జనిత పరాక్రమ! క్రమ విశారద! శారద కందకుంద చం<br/>
దన ఘనసార! సారయశ దాశరథీ కరుణాపయోనిధీ.
</p>
<p>
శ్రీ రఘువంశ తోయధికి శీతమయూఖుడవైన నీ పవి<br/>
త్రోరుపదాబ్జముల్ వికసితోత్పల చంపక వృత్తమాధురీ<br/>
పూరితవాక్ప్రసూనముల బూజలొనర్చెద జిత్తగింపుమీ<br/>
తారకనామ భద్రగిరి దాశరథీ కరుణాపయోనిధీ
</p>
<p>
గురుతరమైన కావ్యరస గుంభనకబ్బుర మందిముష్కరుల్<br/>
సరసులమాడ్కి సంతసిల జాల రదెట్లు శశాంక చంద్రికాం<br/>
కురముల కిందు కాంతమణి కోటిస్రవించిన భంగివింధ్యభూ<br/>
ధరమున జాఱునే శిలలు దాశరథీ కరుణాపయోనిధీ.
</p>
<p>
తరణికులేశ నానుడుల దప్పులు గల్గిన నీదునామ స<br/>
ద్విరచితమైన కావ్యము పవిత్రముగాదె వియన్నదీజలం<br/>
బరగుచువంకయైన మలినాకృతి బాఱిన దన్మహత్వముం<br/>
దరమె గణింప నెవ్వరికి దాశరథీ కరుణాపయోనిధీ.
</p>
<p>
దారుణపాత కాబ్ధికి సదా బడబాగ్ని భవాకులార్తివి<br/>
స్తారదవానలార్చికి సుధారసవృష్టి దురంత దుర్మతా<br/>
చారభయంక రాటవికి జండకఠోరకుఠారధార నీ<br/>
తారకనామ మెన్నుకొన దాశరథీ కరుణాపయోనిధీ.
</p>
<p>
హరునకు నవ్విభీషణునక ద్రిజకుం దిరుమంత్ర రాజమై<br/>
కరికి సహల్యకుం ద్రుపదకన్యకు నార్తిహరించుచుట్టమై<br/>
పరగినయట్టి నీపతిత పావననామము జిహ్వపై నిరం<br/>
తరము నటింపజేయుమిక దాశరథీ కరుణాపయోనిధీ.
</p>
<p>
ముప్పున గాలకింకరులు ముంగిటవచ్చిన వేళ, రోగముల్<br/>
గొప్పరమైనచో గఫము కుత్తుక నిండినవేళ, బాంధవుల్<br/>
గప్పినవేళ, మీస్మరణ గల్గునొ గల్గదొ నాటి కిప్పుడే<br/>
తప్పకచేతు మీభజన దాశరథీ కరుణాపయోనిధీ.
</p>
<p>
పరమదయానిధే పతితపావననామ హరే యటంచు సు<br/>
స్ధిరమతులై సదాభజన సేయు మహాత్ముల పాదధూళి నా<br/>
శిరమునదాల్తుమీరటకు జేరకుడంచు యముండు కింకరో<br/>
త్కరముల కాన బెట్టునట దాశరథీ కరుణాపయోనిధీ.
</p>
<p>
అజునకు తండ్రివయ్యు సనకాదులకున్ బరతత్త్వమయ్యుస<br/>
ద్ద్విజమునికోటికెల్లబర దేతవయ్యు దినేశవంశ భూ<br/>
భుజులకు మేటివయ్యుబరి పూర్ణుడవై వెలిగొందుపక్షిరా<br/>
డ్ధ్వజమిము బ్రస్తుతించెదను దాశరథీ కరుణాపయోనిధీ.
</p>
<p>
పండిత రక్షకుం డఖిల పాపవిమొచను డబ్జసంభవా<br/>
ఖండల పూజితుండు దశకంఠ విలుంఠన చండకాండకో<br/>
దండకళా ప్రవీణుడవు తావక కీర్తి వధూటి కిత్తుపూ<br/>
దండలు గాగ నా కవిత దాశరథీ కరుణాపయోనిధీ!
</p>
<p>
శ్రీరమ సీతగాగ నిజసేవక బృందము వీరవైష్ణవా<br/>
చార జవంబుగాగ విరజానది గౌతమిగా వికుంఠ ము<br/>
న్నారయభద్ర శైలశిఖరాగ్రముగాగ వసించు చేతనో<br/>
ద్ధారకుడైన విష్ణుడవు దాశరథీ కరుణాపయోనిధీ.
</p>
<p>
కంటి నదీతటంబుబొడగంటిని భద్రనగాధివాసమున్<br/>
గంటి నిలాతనూజనురు కార్ముక మార్గణశంఖచక్రముల్<br/>
గంటిని మిమ్ము లక్ష్మణుని గంటి కృతార్ధుడ నైతి నో జగ<br/>
త్కంటక దైత్యనిర్ధళన దాశరథీ కరుణాపయోనిధీ!
</p>
<p>
హలికునకున్ హలాగ్రమున నర్ధము సేకురుభంగి దప్పిచే<br/>
నలమట జెందువానికి సురాపగలో జల మబ్బినట్లు దు<br/>
ర్మలిన మనోవికారియగు మర్త్యుని నన్నొడగూర్చి నీపయిన్<br/>
దలవు ఘటింపజేసితివి దాశరథీ కరుణాపయోనిధీ!
</p>
<p>
కొంజకతర్క వాదమను గుద్దలిచే బరతత్త్వ భూస్ధలిన్<br/>
రంజిల ద్రవ్వి కన్గొనని రామ నిధానము నేడు భక్తి సి<br/>
ద్ధాంజనమందు హస్తగత మయ్యె భళీ యనగా మదీయహృ<br/>
త్కంజమునన్ వసింపుమిక దాశరథీ కరుణాపయోనిధీ.
</p>
<p>
రాముఁడు ఘోర పాతక విరాముడు సద్గుణకల్పవల్లికా<br/>
రాముడుషడ్వికారజయ రాముడు సాధుజనావనవ్రతో<br/>
ద్దాముఁడు రాముడే పరమ దైవము మాకని మీ యడుంగు గెం<br/>
దామరలే భుజించెదను దాశరథీ కరుణాపయోనిధీ.
</p>
<p>
చక్కెరమానివేముదిన జాలినకైవడి మానవాధముల్<br/>
పెక్కురు బక్క దైవముల వేమఱుగొల్చెదరట్లు కాదయా<br/>
మ్రొక్కిననీకు మ్రొక్కవలె మోక్ష మొసంగిన నీవయీవలెం<br/>
దక్కినమాట లేమిటికి దాశరథీ కరుణాపయోనిధీ.
</p>
<p>
'రా' కలుషంబులెల్ల బయలంబడద్రోచిన 'మా'క వాటమై<br/>
డీకొనిప్రోవుచునిక్క మనిధీయుతులెన్నఁదదీయ వర్ణముల్<br/>
గైకొని భక్తి చే నుడువఁగానరు గాక విపత్పరంపరల్<br/>
దాకొనునే జగజ్జనుల దాశరథీ కరుణాపయోనిధీ.
</p>
<p>
రామహరే కకుత్ధ్సకుల రామహరే రఘురామరామశ్రీ<br/>
రామహరేయటంచు మది రంజిల భేకగళంబులీల నీ<br/>
నామము సంస్మరించిన జనంబు భవంబెడబాసి తత్పరం<br/>
ధామ నివాసులౌదురట దాశరథీ కరుణాపయోనిధీ.
</p>
<p>
చక్కెర లప్పకున్ మిగుల జవ్వని కెంజిగురాకు మోవికిం<br/>
జొక్కపుజుంటి తేనియకు జొక్కులుచుం గనలేరు గాక నే<br/>
డక్కట రామనామమధు రామృతమానుటకంటె సౌఖ్యామా<br/>
తక్కినమాధురీ మహిమ దాశరథీ కరుణాపయోనిధీ.
</p>
<p>
అండజవాహ నిన్ను హృదయంబుననమ్మిన వారి పాపముల్<br/>
కొండలవంటివైన వెసగూలి నశింపక యున్నె సంత తా<br/>
ఖండలవైభవోన్నతులు గల్గకమానునె మోక్ష లక్ష్మికై<br/>
దండయొసంగకున్నె తుద దాశరథీ కరుణాపయోనిధీ.
</p>
<p>
చిక్కనిపాలపై మిసిమి జెందిన మీగడ పంచదారతో<br/>
మెక్కినభంగి మీవిమల మేచకరూప సుధారసంబు నా<br/>
మక్కువ పళ్లేరంబున సమాహిత దాస్యము నేటిదో యిటన్<br/>
దక్కెనటంచు జుఱ్ఱెదను దాశరథీ కరుణాపయోనిధీ.
</p>
<p>
సిరులిడసీత పీడలెగ జిమ్ముటకున్ హనుమంతుడార్తిసో<br/>
దరుడు సుమిత్రసూతి దురితంబులుమానుప రామ నామముం<br/>
గరుణదలిర్ప మానవులగావగ బన్నిన వజ్రపంజరో<br/>
త్కరముగదా భవన్మహిమ దాశరథీ కరుణాపయోనిధీ.
</p>
<p>
హలికులిశాంకుశధ్వజ శరాసన శంఖరథాంగ కల్పకో<br/>
జ్వలజలజాత రేఖలను సాంశములై కనుపట్టుచున్న మీ<br/>
కలితపదాంబుజ ద్వయము గౌతమపత్ని కొసంగినట్లు నా<br/>
తలపున జేర్చికావగదె దాశరథీ కరుణాపయోనిధీ.
</p>
<p>
జలనిధిలోనదూఱి కుల శైలముమీటి ధరిత్రిగొమ్మునం<br/>
దలవడమాటిరక్కసుని యంగముగీటిబలీంద్రునిన్ రసా<br/>
తలమునమాటి పార్ధివక దంబముగూల్చిన మేటిరామ నా<br/>
తలపుననాటి రాగదవె దాశరథీ కరుణాపయోనిధీ.
</p>
<p>
భండన భీముడా ర్తజన బాంధవుడుజ్జ్వల బాణతూణకో<br/>
దండకళాప్రచండ భుజ తాండవకీర్తికి రామమూర్తికిన్<br/>
రెండవ సాటిదైవమిక లేడనుచున్ గడగట్టి భేరికా<br/>
దాండద దాండ దాండ నిన దంబులజాండము నిండమత్తవే<br/>
దండము నెక్కి చాటెదను దాశరథీ కరుణాపయోనిధీ.
</p>
<p>
అవనిజ కన్నుదోయి తొగలందు వెలింగెడు సోమ, జానకీ<br/>
కువలయనేత్ర గబ్బిచనుకొండల నుండు ఘనంబ మైధిలీ<br/>
నవనవ యౌవనంబను వనంబుకున్ మదదంతి వీవెకా<br/>
దవిలి భజింతు నెల్లపుడు దాశరథీ కరుణాపయోనిధీ!
</p>
<p>
ఖరకరవంశజా విను మఖండిత భూతపిశాచఢాకినీ<br/>
జ్వర పరితాపసర్పభయ వారకమైన భవత్పదాబ్జ ని<br/>
స్పుర దురువజ్రపంజరముజొచ్చితి, నీయెడ దీన మానవో<br/>
ధ్ధర బిరుదంక మేమఱుకు దాశరథీ కరుణాపయోనిధీ!
</p>
<p>
జుఱ్ఱెదమీక థామృతము జుఱ్ఱెదమీపదకంజతో యమున్<br/>
జుఱ్ఱెద రామనామమున జొబ్బిలుచున్న సుధారసంబు నే<br/>
జుఱ్ఱెద జుఱ్ఱుజుఱ్ఱుఁన రుచుల్ గనువారిపదంబు గూర్పవే<br/>
తుఱ్ఱులతోడి పొత్తిడక దాశరథీ కరుణాపయోనిధీ.
</p>
<p>
ఘోరకృతాంత వీరభట కోటికి గుండెదిగుల్ దరిద్రతా<br/>
కారపిశాచ సంహరణ కార్యవినోది వికుంఠ మందిర<br/>
ద్వార కవాట భేది నిజదాస జనావళికెల్ల ప్రొద్దు నీ<br/>
తారకనామ మెన్నుకొన దాశరథీ కరుణాపయోనిధీ.
</p>
<p>
విన్నపమాలకించు రఘువీర నహిప్రతిలోకమందు నా<br/>
కన్నదురాత్ముడున్ బరమ కారుణికోత్తమ వేల్పులందు నీ<br/>
కన్న మహాత్ముడుం బతిత కల్మషదూరుడు లేడునాకువి<br/>
ద్వన్నుత నీవెనాకు గతి దాశరథీ కరుణాపయోనిధీ.
</p>
<p>
పెంపునఁదల్లివై కలుష బృందసమాగమ మొందుకుండు ర<br/>
క్షింపనుదండ్రివై మెయు వసించు దశేంద్రియ రోగముల్ నివా<br/>
రింపను వెజ్జవై కృప గుఱించి పరంబు దిరబుగాఁగ స<br/>
త్సంపదలీయ నీవెగతి దాశరథీ కరుణాపయోనిధీ.
</p>
<p>
కుక్షినజాండపం క్తులొన గూర్చి చరాచరజంతుకోటి సం<br/>
రక్షణసేయు తండ్రివి పరంపర నీ తనయుండనైన నా<br/>
పక్షము నీవుగావలదె పాపము లెన్ని యొనర్చినన్ జగ<br/>
ద్రక్షక కర్తవీవెకద దాశరథీ కరుణాపయోనిధీ.
</p>
<p>
గద్దరి యోగి హృత్కమల గంధర సానుభవంబుఁజెందు పె<br/>
న్నిద్దవు గండుఁ దేఁటి థరణీసుత కౌఁగిలిపంజరంబునన్<br/>
ముద్దులుగుల్కు రాచిలుక ముక్తినిధానమురామరాఁగదే<br/>
తద్దయు నేఁడు నాకడకు దాశరథీ కరుణాపయోనిధీ.
</p>
<p>
కలియుగ మర్త్యకోటినిను గన్గొన రానివిధంబో భక్తవ<br/>
త్సలతవహింపవో చటుల సాంద్రవిపద్దశ వార్ధి గ్రుంకుచో<br/>
బిలిచిన బల్క వింతమఱపే నరులిట్లనరాదు గాక నీ<br/>
తలపున లేదె సీత చెఱ దాశరథీ కరుణాపయోనిధీ.
</p>
<p>
జనవర మీ కథాళి వినసైఁపక కర్ణములందు ఘంటికా<br/>
నినద వినోదముల్ సులుపునీచునకున్ వరమిచ్చినావు ని<br/>
న్ననయమునమ్మి కొల్చిన మహాత్మునకేమి యొసంగెదో సనం<br/>
దననుత మాకొసంగుమయ దాశరథీ కరుణాపయోనిధీ.
</p>
<p>
పాపము లొందువేళ రణపన్నగ భూత భయజ్వారాదులన్<br/>
దాపద నొందువేళ భరతాగ్రజ మిమ్ము భజించువారికిన్<br/>
బ్రాపుగ నీవుదమ్ము డిరుపక్కియలన్ జని తద్విపత్తి సం<br/>
తాపము మాన్పి కాతురట దాశరథీ కరుణాపయోనిధి!
</p>
<p>
అగణిత జన్మకర్మదురి తాంబుధిలో బహుదుఃఖవీచికల్<br/>
దెగిపడ నీదలేక జగతీధర నీపదభక్తి నావచే<br/>
దగిలి తరింపగోరితి బదంపబడి నదు భయంభు మాన్పవే<br/>
తగదని చిత్తమం దిడక దాశరథీ కరుణాపయోనిధీ!
</p>
<p>
నేనొనరించు పాపముల నేకములైనను నాదుజిహ్వకుం<br/>
బానకమయ్యెమీపరమ పావననామముదొంటి చిల్కరా<br/>
మాననుగావుమన్న తుది మాటకు సద్గతి జెందెగావునన్<br/>
దాని ధరింపగోరెదను దాశరథీ కరుణాపయోనిధీ.
</p>
<p>
పరధనముల్ హరించి పరభామలనంటి పరాన్న మబ్బినన్<br/>
మురిపమ కానిమీఁదనగు మోసమెఱుంగదు మానసంబు, దు<br/>
స్తర మిదికాలకింకర గదాహతి పాల్పడనీక మమ్ము నే<br/>
తఱి దిరజేర్చి కాచెదవొ దాశరథీ కరుణాపయోనిధీ.
</p>
<p>
చేసితి ఘోరకృత్యములు చేసితి భాగవతాపచారముల్<br/>
చేసితి నన్యదైవములఁ జేరి భజించిన వారిపొందు నేఁ<br/>
జేసిన నేరముల్ దలఁచి చిక్కులఁబెట్టకుమయ్యయయ్య నీ<br/>
దాసుఁడనయ్య భద్రగిరి దాశరథీ కరుణాపయోనిధీ.
</p>
<p>
పరుల ధనంబుఁజూచిపర భామలజూచి హరింపగోరు మ<br/>
ద్గురుతరమానసం బనెడు దొంగనుబట్టినిరూఢదాస్య వి<br/>
స్ఫురితవివేక పాశములఁ జుట్టి భవచ్చరణంబనే మరు<br/>
త్తరువునగట్టివేయగ దె దాశరథీ కరుణాపయోనిధీ.
</p>
<p>
సలలిత రామనామ జపసార మెఱుంగను గాశికాపురీ<br/>
నిలయుడగానుమీచరణ నీరజరేణు మహాప్రభావముం<br/>
దెలియనహల్యగాను జగతీవర నీదగు సత్యవాక్యముం<br/>
దలపగ రావణాసురుని తమ్ముడగాను భవద్విలాసముల్<br/>
దలచినుతింప నాతరమె దాశరథీ కరుణాపయోనిధీ.
</p>
<p>
పాతకులైన మీకృపకు బాత్రులు కారెతలంచిచూడ జ<br/>
ట్రాతికిగల్గె భావన మరాతికి రాజ్యసుఖంబుగల్గె దు<br/>
ర్జాతికి బుణ్యమబ్బెగపి జాతిమహత్త్వమునొందెగావునం<br/>
దాతవ యెట్టివారలకు దాశరథీ కరుణాపయోనిధీ.
</p>
<p>
మామక పాతక వజ్రము మ్రాన్పనగణ్యము చిత్రగుప్తు లే<br/>
యేమని వ్రాతురో? శమనుడేమి విధించునొ? కాలకింకర<br/>
స్తోమ మొనర్చిటేమొ? వినజొప్పడ దింతకమున్నె దీన చిం<br/>
తామణి యొట్లు గాచెదవొ దాశరథీ కరుణాపయోనిధీ!
</p>
<p>
దాచిన చుట్టూమా శబరి? దాని దయామతి నేలినావు; నీ<br/>
దాసుని దాసుడా? గుహుడు తావకదాస్య మొసంగినావు నే<br/>
జేసిన పాపమా! వినుతి చేసినగావవు గావుమయ్య! నీ<br/>
దాసులలోన నేనొకఁడ దాశరథీ కరుణాపయోనిధీ!
</p>
<p>
దీక్షవహించి నాకొలది దీనుల నెందఱి గాచితో జగ<br/>
ద్రక్షక తొల్లియా ద్రుపద రాజతనూజ తలంచినంతనే<br/>
యక్షయమైన వల్వలిడి తక్కట నామొఱజిత్తగించి<br/>
ప్రత్యక్షము గావవేమిటికి దాశరథీ కరుణాపయోనిధీ.
</p>
<p>
నీలఘనాభమూర్తివగు నిన్ను గనుంగొనికోరి వేడినన్<br/>
జాలముసేసి డాగెదవు సంస్తుతి కెక్కిన రామనామ మే<br/>
మూలను దాచుకోగలవు ముక్తికి బ్రాపది పాపమూలకు<br/>
ద్దాలముగాదె మాయెడల దాశరథీ కరుణాపయోనిధీ.
</p>
<p>
వలదు పరాకు భక్తజనవత్సల నీ చరితంబు వమ్ముగా<br/>
వలదు పరాకు నీబిరుదు వజ్రమువంటిది గాన కూరకే<br/>
వలదు పరాకు నాదురిత వార్ధికి దెప్పవుగా మనంబులో<br/>
దలతుమెకా నిరంతరము దాశరథీ కరునాపయోనిధీ.
</p>
<p>
తప్పులెఱుంగ లేక దురితంబులు సేసితినంటి నీవుమా<br/>
యప్పవుగావు మంటి నికనన్యులకున్ నుదురంటనంటినీ<br/>
కొప్పిదమైన దాసజను లొప్పిన బంటుకు బటవంటి నా<br/>
తప్పుల కెల్ల నీవెగతి దాశరథీ కరుణాపయోనిధీ.
</p>
<p>
ఇతడు దురాత్ముడంచుజను లెన్నఁగ నాఱడిఁగొంటినేనెపో<br/>
పతితుఁడ నంటినో పతిత పావనమూర్తివి నీవుగల్ల నే<br/>
నితరుల వేఁడనంటి నిహ మిచ్చిననిమ్ముపరంబొసంగుమీ<br/>
యతులిత రామనామ మధు రాక్షర పాళినిరంతరంబు హృ<br/>
ద్గతమని నమ్మికొల్చెదను దాశరథీ కరుణాపయోనిధీ.
</p>
<p>
అంచితమైననీదు కరుణామృతసారము నాదుపైని బ్రో<br/>
క్షించిన జాలు; దాన నిర సించెదనాదురితంబు లెల్లదూ<br/>
లించెద వైరివర్గ మెడలించెద గోర్కుల నీదుబంటనై<br/>
దంచెద, గాలకింకరుల దాశరథీ కరుణాపయోనిధీ.
</p>
<p>
జలనిధు లేడునొక్క మొగిఁ జక్కికి దెచ్చె శరంబు, ఱాతినిం<br/>
పలరఁగ జేసెనాతిగఁ బదాబ్జ పరాగము, నీ చరిత్రముం<br/>
జలజభవాది నిర్జరులు సన్నుతి సేయఁగ లేరు గావునం<br/>
దలప నగణ్య మయ్య యిది దాశరథీ కరుణాపయోనిధీ.
</p>
<p>
కోతికిశక్యమా యసురకోటుల గెల్వను గాల్చెబో నిజం<br/>
బాతనిమేన శీతకరుడౌట దవానలు డెట్టివింత? మా<br/>
సీతపతివ్రతా మహిమ సేవకు భాగ్యము మీ కటాక్షమున్<br/>
ధాతకు శక్యమా పొగడ దాశరథీ కరుణాపయోనిధీ.
</p>
<p>
భూపలలామ రామరఘుపుంగవరామ త్రిలోక రాజ్య సం<br/>
స్ధాపనరామ మోక్షఫల దాయక రామ మదీయ పాపముల్<br/>
పాపగదయ్యరామ నిను బ్రస్తుతి చేసెదనయ్యరామ సీ<br/>
తాపతిరామ భద్రగిరి దాసరథీ కరుణాపయోనిధీ.
</p>
<p>
నీసహజంబు సాత్వికము నీవిడిపట్టు సుధాపయోధి, ప<br/>
ద్మాసనుడాత్మజుండు, గమలాలయనీ ప్రియురాలు నీకు సిం<br/>
హాసనమిద్ధరిత్రి; గొడుగాక సమక్షులు చంద్రభాస్కరుల్<br/>
నీ సుమ తల్ప మాదిఫణి నీవె సమస్తము గొల్చినట్టి నీ<br/>
దాసుల భాగ్యమెట్టిదయ దాశరథీ కరుణాపయోనిధీ.
</p>
<p>
చరణము సోకినట్టి శిలజవ్వనిరూపగు టొక్కవింత, సు<br/>
స్ధిరముగ నీటిపై గిరులు దేలిన దొక్కటి వింతగాని మీ<br/>
స్మరణ దనర్చుమానవులు సద్గతి జెందిన దెంతవింత? యీ<br/>
ధరను ధరాత్మజారమణ దాశరథీ కరుణాపయోనిధీ.
</p>
<p>
దైవము తల్లిదండ్రితగు దాత గురుండు సఖుండు నిన్నె కా<br/>
భావన సేయుచున్నతఱి పాపములెల్ల మనోవికార దు<br/>
ర్భావితుజేయుచున్నవికృపామతివైనను కావుమీ జగ<br/>
త్పావనమూర్తి భద్రగిరి దాశరథీ కరుణాపయోనిధీ.
</p>
<p>
వాసవ రాజ్యభోగ సుఖ వార్ధిని దేలు ప్రభుత్వమబ్బినా<br/>
యాసకుమేర లేదు కనకాద్రిసమాన ధనంబుగూర్చినం<br/>
గాసును వెంటరాదు కని కానక చేసిన పుణ్యపాపముల్<br/>
వీసరబోవ నీవు పదివేలకు జాలు భవంబునొల్ల నీ<br/>
దాసునిగాగ నేలుకొను దాశరథీ కరుణాపయోనిధీ.
</p>
<p>
సూరిజనుల్ దయాపరులు సూనృతవాదు లలుబ్ధమానవుల్<br/>
వేరపతిప్రతాంగనలు విప్రులు గోవులు వేదముల్ మహా<br/>
భారముదాల్పగా జనులు పావనమైన పరోపకార స<br/>
త్కార మెఱుంగులే రకట దాశరథీ కరుణాపయోనిధీ!
</p>
<p>
వారిచరావతారము వారిధిలో జొఱబాఱి క్రోధ వి<br/>
స్తారగుడైన యా నిగమతస్కరవీర నిశాచరేంద్రునిం<br/>
జేరి వధించి వేదముల చిక్కెడలించి విరించికి మహో<br/>
దారతనిచ్చితీవెగద దాశరథీ కరుణాపయోనిధీ.
</p>
<p>
కరమనుర క్తిమందరము గవ్వముగా నహిరాజుద్రాడుగా<br/>
దొరకొన దేవదానవులు దుగ్ధపయోధిమథించుచున్నచో<br/>
ధరణిచలింపలోకములు తల్లడమందగ గూర్మమై ధరా<br/>
ధరము ధరించితీవెకద దాశరథీ కరుణాపయోనిధీ.
</p>
<p>
ధారుణి జాపజుట్టిన విధంబునగైకొని హేమనేత్రుడ<br/>
వ్వారిధిలోనదాగినను వానివధించి వరాహమూర్తివై<br/>
ధారుణిదొంటికై వడిని దక్షిణశృంగమునన్ ధరించి వి<br/>
స్తార మొనర్చితీవే కద దాశరథీ కరుణాపయోనిధీ.
</p>
<p>
పెటపెట నుక్కు కంబమున భీకరదంత నఖాంతర ప్రభా<br/>
పటలము గప్ప నుప్పతిలి భండనవీధి నృసింహ భీకర<br/>
స్ఫుటపటు శక్తి హేమకశిపున్ విదళించి సురారిపట్టి నం<br/>
తట గృప జూచి తీవెకద దాశరథీ కరుణాపయోనిధీ.
</p>
<p>
పదయుగళంబు భూగగన భాగములన్ వెసనూని విక్రమా<br/>
స్పద మగు నబ్బలీంద్రు నొక పాదమునందల క్రిందనొత్తి మే<br/>
లొదవ జగత్త్రయంబు బురు హూతునికియ్య వటుండవైన చి<br/>
త్సదమలమూర్తి వీవెకద దాశరథీ కరుణాపయోనిధీ.
</p>
<p>
ఇరువదియొక్కమాఱు ధరణీశుల నెల్ల వధించి తత్కళే<br/>
బర రుధిర ప్రవాహమున బైతృకతర్పణ మొప్పజేసి భూ<br/>
సురవర కోటికిన్ ముదము సొప్పడ భార్గవరామమూర్తివై<br/>
ధరణి నొసంగి తీవెకద దాశరథీ కరుణాపయోనిధీ.
</p>
<p>
దురమున దాటకందునిమి ధూర్జటివిల్ దునుమాడిసీతనుం<br/>
బరిణయమంది తండ్రిపనుపన్ ఘన కాననభూమి కేగి దు<br/>
స్తరపటుచండ కాండకులిశాహతి రావణకుంభకర్ణ భూ<br/>
ధరముల గూల్చి తీవెకద దాశరథీ కరుణాపయోనిధీ.
</p>
<p>
అనుపమ యాదవాన్వయ సుధాబ్ధి సుధానిధి కృష్ణమూర్తి నీ<br/>
కనుజుడుగా జనించి కుజనావళి నెల్ల నడంచి రోహిణీ<br/>
తనయుడనంగ బాహుబల దర్పమునన్ బలరామ మూర్తివై<br/>
తనరిన వేల్ప వీవెకద దాశరథీ కరుణాపయోనిధీ.
</p>
<p>
సురలు నుతింపగా ద్రిపుర సుందరులన్ వరియింప బుద్ధ రూ<br/>
పరయగ దాల్చితీవు త్రిపురాసురకోటి దహించునప్పుడా<br/>
హరునకు దోడుగా వర శరాసన బాణ ముఖోగ్రసాధనో<br/>
త్కర మొనరించితీవుకద దాశరథీ కరుణాపయోనిధీ.
</p>
<p>
సంకరదుర్గమై దురిత సంకులమైన జగంబుజూచి స<br/>
ర్వంకషలీల ను త్తమ తురంగమునెక్కి కరాసిబూని వీ<br/>
రాంకవిలాస మొప్ప గలి కాకృత సజ్జనకోటికి నిరా<br/>
తంక మొనర్చితీవుకద దాశరథీ కరుణాపయోనిధీ.
</p>
<p>
మనమున నూహపోషణలు మర్వకమున్నె కఫాది రోగముల్<br/>
దనువుననంటి మేనిబిగి దప్పకమున్నె నరుండు మోక్ష సా<br/>
ధన మొనరింపఁగావలయుఁ దత్త్వవిచారము మానియుండుట<br/>
ల్తనువునకున్ విరోధమిది దాశరథీ కరుణాపయోనిధీ.
</p>
<p>
ముదమున కాటపట్టుభవ మోహమద్వ దిరదాంకుశంబు సం<br/>
పదల కొటారు కోరికల పంట పరంబున కాది వైరుల<br/>
న్నదల జయించుత్రోవ విపదబ్ధికినావగదా సదాభవ<br/>
త్సదమలనామసంస్మరణ దాశరథీ కరుణాపయోనిధీ.
</p>
<p>
దురిత లతానుసార భయ దుఃఖ కదంబము రామనామభీ<br/>
కరతర హేతిచేఁ దెగి కకావికలై చనకుండ నేర్చునే<br/>
దరికొని మండుచుండు శిఖ దార్కొనినన్ శలబాది కీట కో<br/>
త్కరము విలీనమై చనవె దాశరథీ కరుణాపయోనిధీ.
</p>
<p>
హరిపదభక్తినింద్రియజ యాన్వితుడుత్తముఁడింద్రిమంబులన్<br/>
మరుగక నిల్పనూదినను మధ్యముఁడింద్రియపారశ్యుడై<br/>
పరగినచో నికృష్టుడని పల్కగ దుర్మతినైన నన్ను నా<br/>
దరమున నెట్లుకాచెదవొ దాశరథీ కరుణాపయోనిధీ.
</p>
<p>
వనకరిచిక్కు మైనసకు పాచవికిం జెడిపోయె మీనుతా<br/>
వినికికిఁజిక్కెఁజిల్వగను వేఁదుఱుఁ జెందెను లేళ్ళు తావిలో<br/>
మనికినశించె దేటితర మాయిరుమూఁటిని గెల్వనై దుసా<br/>
ధనములనీ వె కావనగు దాశరథీ కరుణాపయోనిధీ.
</p>
<p>
కరములుమీకుమ్రొక్కులిడ కన్నులు మిమ్మునె చూడ జిహ్వ మీ<br/>
స్మరణదనర్పవీనులుభ వత్కథలన్ వినుచుండనాస మీ<br/>
యఱుతును బెట్టుపూసరుల కాసగొనం బరమార్థ సాధనో<br/>
త్కరమిది చేయవేకృపను దాశరథీ కరుణాపయోనిధీ.
</p>
<p>
చిరతరభక్తి నొక్కతుళసీదళ మర్పణ చేయువాడు ఖే<br/>
చరగరు డోరగ ప్రముఖ సంఘములో వెలుగన్ సధా భవత్<br/>
సురుచిర ధీంద పాదముల బూజలొనర్చిన వారికెల్లద<br/>
త్పర మరచేతిధాత్రిగద దాశరథీ కరుణాపయోనిధీ!
</p>
<p>
భానుడు తూర్పునందు గనుపట్టినఁ బావక చంద్ర తేజముల్<br/>
హీనత జెందినట్లు జగదేక విరాజితమైన నీ పద<br/>
ధ్యానము చేయుచున్నఁ బర దైవమరీచు లడంగకుండునే<br/>
దానవ గర్వ నిర్దళన దాశరథీ కరుణాపయోనిధీ.
</p>
<p>
నీమహనీయతత్త్వ రస నిర్ణయ బోధ కథామృతాబ్ధిలో<br/>
దామును గ్రుంకులాడక వృథా తను కష్టము జెంది మానవుం<br/>
డీ మహిలోక తీర్థముల నెల్ల మునింగిన దుర్వికార హృ<br/>
త్తామసపంకముల్ విడునె దాశరథీ కరుణాపయోనిధీ.
</p>
<p>
నీమహనీయతత్త్వ రస నిర్ణ యబోధ కథామృతాబ్ధిలో<br/>
దామునుగ్రుంకులాడకవృ థాతనుకష్టముజెంది మానవుం<br/>
డీ మహిలోకతీర్థముల నెల్ల మునింగిన దుర్వికార హృ<br/>
తామసపంకముల్ విదునె దాశరథీ కరుణాపయోనిధీ.
</p>
<p>
కాంచన వస్తుసంకలిత కల్మష మగ్ని పుటంబు బెట్టివా<br/>
రించినరీతి నాత్మనిగిడించిన దుష్కర దుర్మలత్రయం<br/>
బంచిత భ క్తియోగ దహనార్చిఁదగుల్పక పాయునే కన<br/>
త్కాంచనకుండలాభరణ దాశరథీ కరుణాపయోనిధీ.
</p>
<p>
నీసతి పెక్కు గల్ములిడనేర్పిరి, లోక మకల్మషంబుగా<br/>
నీసుత సేయు పావనము నిర్మిత కార్యధురీణ దక్షుడై<br/>
నీసుతుడిచ్చు నాయువులు నిన్న భుజించినఁ గల్గకుండునే<br/>
దాసులకీప్సి తార్థములు దాశరథీ కరుణాపయోనిధీ.
</p>
<p>
వారిజపత్రమందిడిన వారి విధంబున వర్తనీయ మం<br/>
దారయ రొంపిలోన దను వంటని కుమ్మరపుర్వురీతి సం<br/>
సారమునన్ మెలంగుచు విచారగుడైపరమొందుగాదె స<br/>
త్కార మెఱింగి మానవుడు దాశరథీ కరుణాపయోనిధీ.
</p>
<p>
ఎక్కడి తల్లిదండ్రి సుతులెక్కడి వారు కళత్ర బాంధవం<br/>
బెక్కడ జీవుఁడెట్టి తను వెత్తిన బుట్టును బోవుచున్న వా<br/>
డొక్కడెపాప పుణ్య ఫల మొందిన నొక్కడె కానరాడు వే<br/>
ఱొక్కడు వెంటనంటిభవ మొల్లనయాకృప జూడవయ్య నీ<br/>
టక్కరి మాయలందిడక దాశరథీ కరుణా పయోనిధీ.
</p>
<p>
దొరసినకాయముల్ముదిమి తోచినఁజూచిప్రభుత్వముల్సిరు<br/>
ల్మెఱపులుగాగజూచిమఱి మేదినిలోఁదమతోడివారుముం<br/>
దరుగుటజూచిచూచి తెగు నాయువెఱుంగక మోహపాశము<br/>
ల్దరుగనివారికేమిగతి దాశరథీ కరుణాపయోనిధీ.
</p>
<p>
సిరిగలనాఁడు మైమఱచి చిక్కిననాఁడుదలంచి పుణ్యముల్<br/>
పొరిఁబొరి సేయనైతినని పొక్కినఁ గల్గు నెగాలిచిచ్చుపైఁ<br/>
గెరలిన వేళఁదప్పికొని కీడ్పడు వేళ జలంబు గోరి త<br/>
త్తరమునఁ ద్రవ్వినం గలదె దాశరథీ కరుణాపయోనిధీ.
</p>
<p>
జీవనమింకఁ బంకమున జిక్కిన మీను చలింపకెంతయున్<br/>
దావున నిల్చి జీవనమె దద్దయుఁ గోరువిధంబు చొప్పడం<br/>
దావలమైనఁగాని గుఱి తప్పనివాఁడు తరించువాఁడయా<br/>
తావకభక్తి యోగమున దాశరథీ కరుణాపయోనిధీ.
</p>
<p>
సరసునిమానసంబు సరసజ్ఞుడెరుంగును ముష్కరాధముం<br/>
డెఱిఁగి గ్రహించువాడె కొల నేకనివాసము గాగ దర్దురం<br/>
బరయఁగ నేర్చునెట్లు వికచాబ్జ మరందరసైక సౌరభో<br/>
త్కరముమిళింద మొందుక్రియ దాశరథీ కరుణాపయోనిధీ.
</p>
<p>
నోఁచినతల్లిదండ్రికిఁ దనూభవుఁడొక్కడెచాలు మేటిచే<br/>
చాఁచనివాడు వేఱొకఁడు చాచిన లేదన కిచ్చువాఁడునో<br/>
రాఁచినిజంబకాని పలు కాడనివాఁడు రణంబులోన మేన్<br/>
దాచనివాఁడు భద్రగిరి దాశరథీ కరుణాపయోనిధీ.
</p>
<p>
శ్రీయుతజానకీరమణ చిన్మయరూప రమేశరామ నా<br/>
రాయణ పాహిపాహియని బ్రస్తుతిఁ జేసితి నా మనంబునం<br/>
బాయక కిల్బిషవ్రజ విపాటనమందఁగ జేసి సత్కళా<br/>
దాయి ఫలంబు నాకియవె దాశరథీ కరుణాపయోనిధీ.
</p>
<p>
ఎంతటిపుణ్యమో శబరి యెంగిలిగొంటివి వింతగాదె నీ<br/>
మంతన మెట్టిదో యుడుత మైనిక రాగ్ర నఖాంకురంబులన్<br/>
సంతసమందఁ జేసితివి సత్కులజన్మము లేమి లెక్క వే<br/>
దాంతముగాదె నీ మహిమ దాశరథీ కరుణాపయోనిధీ.
</p>
<p>
బొంకనివాఁడెయోగ్యుడరి బృందము లెత్తిన చోటజివ్వకుం<br/>
జంకనివాఁడెజోదు రభసంబున నర్థి కరంబుసాఁచినం<br/>
గొంకనివాఁడెదాత మిముఁ గొల్చిభజించిన వాఁడె పోనిరా<br/>
తంక మనస్కుఁ డెన్న గను దాశరథీ కరుణాపయోనిధీ.
</p>
<p>
భ్రమరముగీటకంబుఁ గొని పాల్పడి ఝాంకరణో కారియై<br/>
భ్రమరముగానొనర్చునని పల్కుటఁ జేసి భవాది దుఃఖసం<br/>
తమసమెడల్చి భక్తిసహి తంబుగ జీవుని విశ్వరూప త<br/>
త్త్వమునధరించు టేమరుదు దాశరథీ కరుణాపయోనిధీ.
</p>
<p>
తరువులు పూచికాయలగు దక్కుసుమంబులు పూజగాభవ<br/>
చ్చరణము సోకిదాసులకు సారములో ధనధాన్యరాశులై<br/>
కరిభట ఘోటకాంబర నకాయములై విరజా సము<br/>
త్తరణ మొనర్చుజిత్రమిది దాశరథీ కరుణాపయోనిధీ!
</p>
<p>
పట్టితిభట్టరార్యగురు పాదములిమ్మెయినూర్ధ్వ పుండ్రముల్<br/>
వెట్టితిమంత్రరాజ మొడి బెట్టితి నయ్యమకింక రాలికిం<br/>
గట్టితిబొమ్మమీచరణ కంజలందుఁ దలంపుపెట్టి బో<br/>
దట్టితిఁ బాపపుంజముల దాశరథీ కరుణాపయోనిధీ.
</p>
<p>
అల్లన లింగమంత్రి సుతుడత్రిజ గోత్రజుడాదిశాఖ కం<br/>
చెర్ల కులోద్బవుండనప్రసిద్ధుడనై భవదంకితంబుగా<br/>
నెల్లకవుల్ నుతింప రచియించితి గోపకవీంద్రుడన్ జగ<br/>
ద్వల్లభ నీకు దాసుడను దాశరథీ కరుణాపయోనిధీ!
</p>
