
<h1>సుమతీ శతకము</h1>
<p>
శ్రీ రాముని దయచేతను<br/>
నారూఢిగ సకల జనులు నౌరా యనగా<br/>
ధారాళమైన నీతులు<br/>
నోరూరగ జవులు పుట్ట నుడివెద సుమతీ
</p>
<p>
అక్కరకు రాని చుట్టము,<br/>
మ్రొక్కిన వరమీని వేల్పు, మొహరమున దా<br/>
నెక్కిన బారని గుర్రము<br/>
గ్రక్కున విడవంగవలయు గదరా సుమతీ
</p>
<p>
అడిగిన జీతంబియ్యని<br/>
మిడిమేలపు దొరను గొల్చి మిడుకుట కంటెన్‌<br/>
వడిగల యెద్దుల గట్టుక<br/>
మడి దున్నుకు బ్రతుక వచ్చు మహిలో సుమతీ
</p>
<p>
అడియాస కొలువు గొలువకు,<br/>
గుడి మణియము సేయబోకు, కుజనుల తోడన్‌<br/>
విడువక కూరిమి సేయకు,<br/>
మడవిని దోడరకొంటి నరుగకు సుమతీ
</p>
<p>
అధరము గదలియు, గదలక<br/>
మధురములగు భాష లుడుగి మౌన వ్రతుడౌ<br/>
అధికార రోగ పూరిత<br/>
బధిరాంధక శవము జూడ బాపము సుమతీ
</p>
<p>
అప్పు కొని చేయు విభవము,<br/>
ముప్పున బ్రాయంపుటాలు, మూర్ఖుని తపమున్‌,<br/>
దప్పరయని నృపు రాజ్యము<br/>
దెప్పరమై మీద గీడు దెచ్చుర సుమతీ
</p>
<p>
అప్పిచ్చువాడు, వైద్యుడు<br/>
నెప్పుడు నెడతెగక పారు నేరును, ద్విజుడున్‌<br/>
జొప్పడిన యూర నుండుము<br/>
చొప్పడకున్నట్టి యూరు చొరకుము సుమతీ
</p>
<p>
అల్లుని మంచితనంబు,<br/>
గొల్లని సాహిత్య విద్య, కోమలి నిజమున్‌,<br/>
బొల్లున దంచిన బియ్యము,<br/>
దెల్లని కాకులును లేవు తెలియుము సుమతీ
</p>
<p>
ఆకొన్న కూడె యమృతము,<br/>
తాకొంచక నిచ్చువాడె దాత ధరిత్రిన్‌,<br/>
సోకోర్చువాడె మనుజుడు,<br/>
తేకువ గలవాడె వంశ తిలకుడు సుమతీ
</p>
<p>
ఆకలి యుడుగని కడుపును,<br/>
వేకటియగు లంజ పడుపు విడువని బ్రతుకున్‌,<br/>
బ్రాకొన్న నూతి యుదకము,<br/>
మేకల పాడియును రోత మేదిని సుమతీ
</p>
<p>
ఇచ్చునదే విద్య, రణమున<br/>
జొచ్చునదే మగతనంబు, సుకవీశ్వరులున్‌<br/>
మెచ్చునదే నేర్చు, వదుకు<br/>
వచ్చునదే కీడు సుమ్ము వసుధను సుమతీ
</p>
<p>
ఇమ్ముగ జదువని నోరును,<br/>
నమ్మా యని బిలిచి యన్న మడుగని నోరున్‌,<br/>
దమ్ముల బిలువని నోరును<br/>
గుమ్మరి మను ద్రవ్వినట్టి గుంటర సుమతీ
</p>
<p>
ఉడుముండదె నూరేండ్లును,<br/>
బడియుండదె పేర్మి బాము పదినూరేండ్లున్‌,<br/>
మడువున గొక్కెర యుండదె,<br/>
కడు నిల బురుషార్థ పరుడు గావలె సుమతీ
</p>
<p>
ఉత్తమగుణములు నీచున<br/>
కెత్తెఱగున గలుగ నేర్చు; నెయ్యెడలం దా<br/>
నెత్తిచ్చి కరగి పోసిన<br/>
నిత్తడి బంగారమగునె యిలలో సుమతీ?
</p>
<p>
ఉదకము ద్రావెడు హయమును,<br/>
మదమున నుప్పొంగుచుండు మత్తేభంబున్‌,<br/>
మొదవు కడ నున్న వృషభము,<br/>
జదువని యానీచు గడకు జనకుర సుమతీ
</p>
<p>
ఉపకారికి నుపకారము<br/>
విపరీతము గాదు సేయ వివరింపంగా;<br/>
నపకారికి నుపకారము<br/>
నెపమెన్నక సేయువాడు నేర్పరి సుమతీ
</p>
<p>
ఉపమింప మొదలు తియ్యన<br/>
కపటం బెడనెడను జెఱకు కై వడినే పో<br/>
నెపములు వెదకును గడపట<br/>
గపటపు దుర్జాతి పొందు గదరా సుమతీ
</p>
<p>
ఎప్పటి కెయ్యది ప్రస్తుత<br/>
మప్పటికా మాటలాడి, యన్యుల మనముల్‌<br/>
నొప్పించక, తా నొవ్వక,<br/>
తప్పించుక తిరుగువాడు ధన్యుడు సుమతీ
</p>
<p>
ఎప్పుడు దప్పులు వెదకెడు<br/>
నప్పురుషుని గొల్వగూడ దది యెట్లన్నన్‌<br/>
సర్పంబు పడగ నీడను<br/>
గప్ప వసించిన విధంబు గదరా సుమతీ
</p>
<p>
ఎప్పుడు సంపద కలిగిన<br/>
నప్పుడు బంధువులు వత్తు రది యెట్లన్నన్‌<br/>
తెప్పలుగ జెఱువు నిండిన<br/>
గప్పలు పదివేలు చేరు గదరా సుమతీ
</p>
<p>
ఏఱకుమీ కసుగాయలు,<br/>
దూఱకుమీ బంధుజనుల దోషము సుమ్మీ,<br/>
పాఱకుమీ రణమందున,<br/>
మీఱకుమీ గురువు నాజ్ఞ మేదిని సుమతీ
</p>
<p>
ఒక యూరికి నొక కరణము,<br/>
నొక తీర్పరియైన గాక, నొగి దఱుచైనన్‌,<br/>
గకవికలు గాక యుండునె<br/>
సకలంబును గొట్టువడక సహజము సుమతీ
</p>
<p>
ఒరు నాత్మ దలచు సతి విడు,<br/>
మఱుమాటలు పలుకు సతుల మన్నింపకుమీ,<br/>
వెఱ పెఱుగని భటునేలకు,<br/>
తఱచుగ సతి గవయ బోకు, తగదుర సుమతీ
</p>
<p>
ఒల్లని సతి నొల్లని పతి,<br/>
నొల్లని చెలికాని విడువ నొల్లని వాడే<br/>
గొల్లండు, కాక ధరలో<br/>
గొల్లండును గొల్లడౌనె గుణమున సుమతీ
</p>
<p>
ఓడల బండ్లును వచ్చును,<br/>
ఓడలు నాబండ్లమీద నొప్పుగ వచ్చున్‌,<br/>
ఓడలు బండ్లును వలనే<br/>
వాడంబడు గలిమి లేమి వసుధను సుమతీ
</p>
<p>
కడు బలవంతుడైనను<br/>
బుడమిని బ్రాయంపుటాలి బుట్టిన యింటన్‌<br/>
దడవుండ నిచ్చెనేనియు<br/>
బడుపుగ నంగడికి దానె బంపుట సుమతీ
</p>
<p>
కనకపు సింహాసనమున<br/>
శునకము గూర్చుండబెట్టి శుభ లగ్నమునం<br/>
దొనరగ బట్టము గట్టిన<br/>
వెనుకటి గుణమేల మాను వినరా సుమతీ
</p>
<p>
కప్పకు నొరగాలైనను,<br/>
సర్పమునకు రోగమైన, సతి తులువైనన్‌,<br/>
ముప్పున దరిద్రుడైనను,<br/>
తప్పదు మఱి దుఃఖ మగుట తథ్యము సుమతీ
</p>
<p>
కమలములు నీట బాసిన<br/>
కమలాప్తుని రశ్మి సోకి కమలిన భంగిన్‌<br/>
తమ తమ నెలవులు దప్పిన<br/>
తమ మిత్రులు శత్రులౌట తథ్యము సుమతీ
</p>
<p>
కరణము గరణము నమ్మిన<br/>
మరణాంతక మౌను గాని మనలేడు సుమీ;<br/>
కరణము దన సరి కరణము<br/>
మఱి నమ్మక మర్మ మీక మనవలె సుమతీ
</p>
<p>
కరణముల ననుసరింపక<br/>
విరసంబున దిన్న తిండి వికటించు జుమీ<br/>
యిరుసున కందెన బెట్టక<br/>
పరమేశ్వరు బండి యైన బారదు సుమతీ
</p>
<p>
కరణము సాదైయున్నను,<br/>
గరి మద ముడిగినను, బాము గఱవక యున్నన్‌,<br/>
ధర దేలు మీటకున్నను,<br/>
గర మరుదుగ లెక్క గొనరు గదరా సుమతీ
</p>
<p>
కసుగాయ గఱచి చూచిన<br/>
మసలక పస యొగరు రాక మధురంబగునా;<br/>
పస గలుగు యువతులుండగ<br/>
పసి బాలల బొందువాడు పశువుర సుమతీ
</p>
<p>
కవి కాని వాని వ్రాతయు,<br/>
నవరస భావములు లేని నాతుల వలపున్‌,<br/>
దవిలి చను పంది నేయని<br/>
వివిధాయుధ కౌశలంబు వృధరా సుమతీ
</p>
<p>
కాదు సుమీ దుస్సంగతి,<br/>
పోదుసుమీ "కీర్తి" కాంత పొందిన పిదపన్‌,<br/>
వాదు సుమీ యప్పిచ్చుట,<br/>
లేదు సుమీ సతుల వలపు లేశము సుమతీ
</p>
<p>
కాముకుడు దనిసి విడిచిన<br/>
కోమలి బరవిటుడు గవయ గోరుట యెల్లన్‌<br/>
బ్రేమమున జెఱకు పిప్పికి<br/>
చీమలు వెస మూగినట్లు సిద్ధము సుమతీ
</p>
<p>
కారణము లేని నగవును,<br/>
బేరణము లేని లేమ, పృథివీ స్థలిలో<br/>
బూరణము లేని బూరెయు,<br/>
వీరణము లేని పెండ్లి వృధరా సుమతీ
</p>
<p>
కులకాంత తోడ నెప్పుడు<br/>
గలహింపకు, వట్టి తప్పు ఘటియింపకుమీ,<br/>
కలకంఠి కంట కన్నీ<br/>
రొలికిన సిరి యింట నుండ నొల్లదు సుమతీ
</p>
<p>
కూరిమి గల దినములలో<br/>
నేరము లెన్నడును గలుగ నేరవు మఱి యా<br/>
కూరిమి విరసంబైనను<br/>
నేరములే తోచు చుండు నిక్కము సుమతీ
</p>
<p>
కొంచెపు నరు సంగతిచే<br/>
నంచితముగ గీడు వచ్చు నది యెట్లన్నన్‌<br/>
గించిత్తు నల్లి కుట్టిన<br/>
మంచమునకు జేటు వచ్చు మహిలో సుమతీ
</p>
<p>
కొక్కోకమెల్ల జదివిన,<br/>
చక్కనివాడైన, రాజ చంద్రుండైనన్‌,<br/>
మిక్కిలి రొక్కము లియ్యక,<br/>
చిక్కదురా వారకాంత సిద్ధము సుమతీ
</p>
<p>
కొఱ గాని కొడుకు బుట్టిన<br/>
కొఱ గామియె కాదు, తండ్రి గుణముల జెఱచున్‌<br/>
చెఱకు తుద వెన్ను బుట్టిన<br/>
జెఱకున తీపెల్ల జెఱచు సిద్ధము సుమతీ
</p>
<p>
కోమలి విశ్వాసంబును,<br/>
బాములతో జెలిమి, యన్య భామల వలపున్‌,<br/>
వేముల తియ్యదనంబును,<br/>
భూమీశుల నమ్మికలును బొంకుర సుమతీ
</p>
<p>
గడన గల మగని జూచిన<br/>
నడుగడుగున మడుగు లిడుదు రతివలు దమలో;<br/>
గడ నుడుగు మగని జూచిన<br/>
నడ పీనుగు వచ్చె నంచు నగుదురు సుమతీ
</p>
<p>
చింతింపకు కడచిన పని,<br/>
కింతులు వలతురని నమ్మ కెంతయు మదిలో,<br/>
నంతఃపుర కాంతలతో<br/>
మంతనముల మాను మిదియె మతముర సుమతీ
</p>
<p>
చీమలు పెట్టిన పుట్టలు<br/>
పాముల కిరవైనయట్లు పామరుడు దగన్‌<br/>
హేమంబు గూడ బెట్టిన<br/>
భూమీశుల పాల జేరు భువిలో సుమతీ
</p>
<p>
చుట్టములు గాని వారలు<br/>
చుట్టములము నీకటంచు సొంపు దలిర్పన్‌<br/>
నెట్టుకొని యాశ్రయింతురు<br/>
గట్టిగ ద్రవ్యంబు గలుగ గదరా సుమతీ
</p>
<p>
చేతులకు దొడవు దానము,<br/>
భూతలనాథులకు దొడవు బొంకమి ధరలో,<br/>
నీతియె తొడవెవ్వారికి,<br/>
నాతికి మానంబు తొడవు నయముగ సుమతీ
</p>
<p>
తడ వోర్వక, యొడ లోర్వక,<br/>
కడు వేగం బడిచి పడిన గార్యం బగునే;<br/>
తడ వోర్చిన, నొడ లోర్చిన,<br/>
జెడిపోయిన కార్యమెల్ల జేకుఱు సుమతీ
</p>
<p>
తన కోపమె తన శత్రువు,<br/>
తన శాంతమె తనకు రక్ష, దయ చుట్టంబౌ<br/>
తన సంతోషమె స్వర్గము,<br/>
తన దుఃఖమె నరక మండ్రు తథ్యము సుమతీ
</p>

<p>
తన యూరి తపసి తపమును,<br/>
తన పుత్రుని విద్య పెంపు, దన సతి రూపున్‌,<br/>
దన పెరటి చెట్టు మందును,<br/>
మనసున వర్ణింపరెట్టి మనుజులు సుమతీ
</p>
<p>
తన కలిమి యింద్ర భోగము,<br/>
తన లేమియె స్వర్గలోక దారిద్ర్యంబున్‌,<br/>
దన చావు జల ప్రళయము,<br/>
తను వలచిన యదియె రంభ తథ్యము సుమతీ!
</p>
<p>
తన వారు లేని చోటను,<br/>
జనమించుక లేని చోట, జగడము చోటన్‌,<br/>
అనుమానమైన చోటను,<br/>
మనుజునకును నిలువ దగదు మహిలో సుమతీ
</p>
<p>
తమలము వేయని నోరును,<br/>
విమతులతో చెలిమి చేసి వెతబడు తెలివిన్‌,<br/>
గమలములు లేని కొలకును,<br/>
హిమధాముడు లేని రాత్రి హీనము సుమతీ
</p>
<p>
తలనుండు విషము ఫణికిని,<br/>
వెలయంగా దోక నుండు వృశ్చికమునకున్‌,<br/>
తల తోక యనక యుండును<br/>
ఖలునకు నిలువెల్ల విషము గదరా సుమతీ
</p>
<p>
తలపొడుగు ధనము పోసిన<br/>
వెలయాలికి నిజము లేదు వివరింపంగా<br/>
దల దడివి బాస జేసిన<br/>
వెలయాలిని నమ్మరాదు వినరా సుమతీ
</p>
<p>
తల మాసిన, నొలు మాసిన,<br/>
వలువలు మాసినను బ్రాణ వల్లభునైనన్‌<br/>
గులకాంతలైన రోతురు<br/>
తిలకింపగ భూమిలోన దిరముగ సుమతీ!
</p>
<p>
తాను భుజింపని యర్థము<br/>
మానవ పతి జేరు గొంత మఱి భూగతమౌ<br/>
గానల నీగలు గూర్చిన<br/>
తేనియ యొరు జేరునట్లు తిరముగ సుమతీ!
</p>
<p>
దగ్గఱ కొండెము సెప్పెడు<br/>
ప్రెగ్గడ పలుకులకు రాజు ప్రియుడై మఱి దా<br/>
నెగ్గు బ్రజ కాచరించుట<br/>
బొగ్గులకై కల్పతరువు బొడుచుట సుమతీ!
</p>
<p>
ధన<br/>
నెనయంగా శివుడు భిక్షమెత్తగ వలసెన్‌;<br/>
దన వారి కెంత గలిగిన<br/>
దన భాగ్యమె తనకు గాక తథ్యము సుమతీ!
</p>
<p>
ధీరులకు జేయు మేలది<br/>
సారంబగు నారికేళ సలిలము భంగిన్‌<br/>
గౌరవమును మఱి మీదట<br/>
భూరి సుఖావహము నగును భువిలో సుమతీ!
</p>
<p>
నడువకుమీ తెరువొక్కట,<br/>
గుడువకుమీ శత్రు నింట గూరిమి తోడన్‌,<br/>
ముడువకుమీ పరధనముల,<br/>
నుడువకుమీ యొరుల మనసు నొవ్వగ సుమతీ
</p>
<p>
నమ్మకు సుంకరి, జూదరి,<br/>
నమ్మకు మొగసాల వాని, నటు వెలయాలిన్‌,<br/>
నమ్మకు మంగడి వానిని,<br/>
నమ్మకు మీ వామ హస్తు నవనిని సుమతీ!
</p>
<p>
నయమున బాలుం ద్రావరు,<br/>
భయమునను విషమ్మునైన భక్షింతురుగా;<br/>
నయమెంత దోషకారియొ,<br/>
భయమే జూపంగ వలయు బాగుగ సుమతీ!
</p>
<p>
నరపతులు మేఱ దప్పిన,<br/>
దిరమొప్పగ విధవ యింట దీర్పరి యైనన్‌,<br/>
గరణము వైదికుడైనను,<br/>
మరణాంతక మౌనుగాని మానదు సుమతీ!
</p>
<p>
నవరస భావాలంకృత<br/>
కవితా గోష్టియును, మధుర గానంబును దా<br/>
నవివేకి కెంత జెప్పిన<br/>
జెవిటికి శంఖూదినట్లు సిద్ధము సుమతీ!
</p>
<p>
నవ్వకుమీ సభ లోపల;<br/>
నవ్వకుమీ తల్లి, దండ్రి, నాథుల తోడన్‌;<br/>
నవ్వకుమీ పరసతితో;<br/>
నవ్వకుమీ విప్రవరుల నయమిది సుమతీ
</p>
<p>
నీరే ప్రాణాధారము<br/>
నోరే రసభరితమైన నుడువుల కెల్లన్‌<br/>
నారియె నరులకు రత్నము<br/>
చీరయె శృంగారమండ్రు సిద్ధము సుమతీ!
</p>
<p>
పగవల దెవ్వరి తోడను,<br/>
వగవంగా వలదు లేమి వచ్చిన పిదపన్‌,<br/>
దెగ నాడ వలదు సభలను<br/>
మగువకు మనసియ్య వలదు మహిలో సుమతీ
</p>
<p>
పతికడకు, దన్ను గూరిన<br/>
సతికడకును, వేల్పు కడకు, సద్గురు కడకున్‌,<br/>
సుతుకడకు రిత్తచేతుల<br/>
మతిమంతులు చనరు నీతి మార్గము సుమతీ!
</p>
<p>
పనిచేయునెడల దాసియు,<br/>
ననుభవమున రంభ, మంత్రి యాలోచనలన్‌,<br/>
దనభుక్తి యెడల దల్లియు,<br/>
నన్‌ దన కులకాంత యుండు నగురా సుమతీ!
</p>
<p>
పరనారీ సోదరుడై,<br/>
పరధనముల కాసపడక, పరులకు హితుడై,<br/>
పరులు దను బొగడ నెగడక,<br/>
పరు లలిగిన నలుగ నతడు పరముడు సుమతీ!
</p>
<p>
పరసతి కూటమి గోరకు,<br/>
పరధనముల కాసపడకు, బరునెంచకుమీ,<br/>
సరిగాని గోష్టి సేయకు,<br/>
సిరిచెడి చుట్టంబు కడకు జేరకు సుమతీ
</p>
<p>
పరసతుల గోష్ఠి నుండిన<br/>
పురుషుడు గాంగేయుడైన భువి నింద పడున్‌,<br/>
బరసతి సుశీలయైనను<br/>
బరుసంగతి నున్న నింద పాలగు సుమతీ!
</p>
<p>
పరులకు నిష్టము సెప్పకు,<br/>
పొరుగిండ్లకు బనులు లేక పోవకు మెపుడున్‌,<br/>
బరు గదిసిన సతి గవయకు,<br/>
మెఱిగియు బిరుసైన హయము లెక్కకు సుమతీ
</p>
<p>
పర్వముల సతుల గవయకు,<br/>
ముర్వీశ్వరు కరుణ నమ్మి యుబ్బకు మదిలో,<br/>
గర్వింప నాలి బెంపకు,<br/>
నిర్వహణము లేని చోట నిలువకు సుమతీ
</p>
<p>
పలు దోమి సేయు విడియము,<br/>
తలగడిగిన నాటి నిద్ర, తరుణులయెడలన్‌<br/>
బొల యలుక నాటి కూటమి<br/>
వెల యింతని చెప్పరాదు వినరా సుమతీ!
</p>
<p>
పాటెఱుగని పతి కొలువును,<br/>
గూటంబున కెఱుకపడని కోమలి రతియున్‌,<br/>
బేటెత్త జేయు చెలిమియు,<br/>
నేటికి నెదురీదినట్టు లెన్నగ సుమతీ
</p>
<p>
పాలను గలసిన జలమును<br/>
పాల విధంబుననె యుండు బరికింపంగా<br/>
పాల చవి జెఱచు గావున<br/>
పాలసుడగు వాని పొందు వలదుర సుమతీ
</p>
<p>
పాలసునకైన యాపద<br/>
జాలింబడి తీర్ప దగదు సర్వజ్ఞునకున్‌<br/>
తేలగ్ని బడగ బట్టిన<br/>
మేలెఱుగునె మీటు గాక మేదిని సుమతీ
</p>
<p>
పిలువని పనులకు బోవుట,<br/>
గలయని సతి గతియు, రాజు గానని కొలువుం,<br/>
బిలువని పేరంటంబును,<br/>
వలువని చెలిమియును జేయ వలదుర సుమతీ
</p>
<p>
పుత్రోత్సాహము తండ్రికి<br/>
పుత్రుడు జన్మించినపుడె పుట్టదు, జనులా<br/>
పుత్రుని కనుగొని బొగడగ<br/>
పుత్రోత్సాహంబు నాడు పొందుర సుమతీ!
</p>
<p>
పురికిని ప్రాణము గోమటి,<br/>
వరికిని ప్రాణంబు నీరు వసుమతి లోనన్‌,<br/>
గరికిని ప్రాణము తొండము,<br/>
సిరికిని ప్రాణంబు మగువ సిద్ధము సుమతీ!
</p>
<p>
పులి పాలు దెచ్చి యిచ్చిన,<br/>
నలవడగా గుండె గోసి యఱచే నిడినన్‌,<br/>
దలపొడుగు ధనము బోసిన,<br/>
వెలయాలికి గూర్మి లేదు వినరా సుమతీ!
</p>
<p>
పెట్టిన దినముల లోపల<br/>
నట్టడవులనైన వచ్చు నానార్థములున్‌,<br/>
బెట్టని దినముల గనకపు<br/>
గట్టెక్కిన నేమి లేదు గదరా సుమతీ!
</p>
<p>
పొరుగున బగవాడుండిన,<br/>
నిరవొందక వ్రాతకాడె యేలిక యైనన్‌,<br/>
ధర గాపు కొండెమాడిన,<br/>
గరణాలకు బ్రదుకు లేదు గదరా సుమతీ!
</p>
<p>
బంగారు కుదువ బెట్టకు,<br/>
సంగరమున బాఱిపోకు సరసుడవైతే,<br/>
నంగడి వెచ్చము వాడకు,<br/>
వెంగలితో జెలిమి వలదు వినరా సుమతీ
</p>
<p>
బలవంతుడ నాకేమని<br/>
పలువురతో నిగ్రహించి పలుకుట మేలా;<br/>
బలవంత మైన సర్పము<br/>
చలి చీమల చేత జిక్కి చావదె సుమతీ!
</p>
<p>
మదినొకని వలచి యుండగ<br/>
మదిచెడి యొక క్రూర విటుడు మానక తిరుగున్‌<br/>
బది చిలుక పిల్లి పట్టిన<br/>
జదువునె యాపంజరమున జగతిని సుమతీ
</p>
<p>
మండల పతి సముఖంబున<br/>
మెండైన ప్రధాని లేక మెలగుట యెల్లన్‌<br/>
గొండంత మదపు టేనుగు<br/>
తొండము లేకుండినట్లు దోచుర సుమతీ
</p>
<p>
మంత్రిగలవాని రాజ్యము<br/>
తంత్రము సెడకుండ నిలుచు దఱచుగ ధరలో<br/>
మంత్రి విహీనుని రాజ్యము<br/>
జంత్రపు గీలూడినట్లు జరుగదు సుమతీ!
</p>
<p>
మాటకు బ్రాణము సత్యము,<br/>
కోటకు బ్రాణంబు సుభట కోటి, ధరిత్రిన్‌<br/>
బోటికి బ్రాణము మానము,<br/>
చీటికి బ్రాణంబు వ్రాలు సిద్ధము సుమతీ!
</p>
<p>
మానధను డాత్మధృతి చెడి<br/>
హీనుండగు వాని నాశ్రయించుట యెల్లన్‌<br/>
మానెడు జలముల లోపల<br/>
నేనుగు మెయి దాచినట్టు లెఱుగుము సుమతీ!
</p>
<p>
మేలెంచని మాలిన్యుని,<br/>
మాలను, మొగసాలెవాని, మంగలి హితుగా<br/>
నేలిన నరపతి రాజ్యము<br/>
నేల గలసి పోవుగాని నెగడదు సుమతీ!
</p>
<p>
రాపొమ్మని పిలువని యా<br/>
భూపాలుని గొల్వ భుక్తి ముక్తులు గలవే<br/>
దీపంబు లేని యింటను<br/>
జేపున కీళ్ళాడినట్లు సిద్ధము సుమతీ!
</p>
<p>
రూపించి పలికి బొంకకు,<br/>
ప్రాపగు చుట్టంబు నెగ్గు పలుకకు మదిలో,<br/>
గోపించు రాజు గొల్వకు,<br/>
పాపపు దేశంబు సొఱకు పదిలము సుమతీ!
</p>
<p>
లావిగలవాని కంటెను<br/>
భావింపగ నీతిపరుడు బలవంతుండౌ<br/>
గ్రానంబంత గజంబును<br/>
మావటివాడెక్కినట్లు మహిలో సుమతీ!
</p>
<p>
వఱదైన చేను దున్నకు,<br/>
కఱవైనను బంధుజనుల కడ కేగకుమీ,<br/>
పరులకు మర్మము చెప్పకు,<br/>
పిరికికి దళవాయి తనము పెట్టకు సుమతీ!
</p>
<p>
వరిపంట లేని యూరును,<br/>
దొర యుండని యూరు, తోడు దొరకని తెరువున్‌,<br/>
ధరను పతి లేని గృహమును<br/>
నరయంగా రుద్రభూమి యనదగు సుమతీ!
</p>
<p>
వినదగు నెవ్వరు జెప్పిన<br/>
వినినంతనె వేగ పడక వివరింప దగున్‌<br/>
కని కల్ల నిజము దెలిసిన<br/>
మనుజుడె పో నీతి పరుడు మహిలో సుమతీ!
</p>
<p>
వీడెము సేయని నోరును,<br/>
జేడెల యధరామృతంబు సేయని నోరున్‌,<br/>
పాడంగరాని నోరును<br/>
బూడిద కిరవైన పాడు బొందర సుమతీ!
</p>
<p>
వెలయాలి వలన గూరిమి<br/>
గలగదు, మఱి గలిగెనేని కడతేఱదుగా;<br/>
బలువురు నడచెడు తెరువున<br/>
మొలవదు పువు, మొలిచెనేని పొదలదు సుమతీ!
</p>
<p>
వెలయాలు చేయు బాసలు,<br/>
వెలయగ మొగసాల బొందు వెలమల చెలిమిన్‌,<br/>
గలలోన గన్న కలిమియు<br/>
విలసితముగ నమ్మరాదు వినరా సుమతీ!
</p>
<p>
వేసరపు జాతి గానీ,<br/>
వీసము దా జేయనట్టి వీరిడి గానీ,<br/>
దాసి కొడుకైన గానీ,<br/>
కాసులు గల వాడె రాజు గదరా సుమతీ!
</p>
<p>
శుభముల పొందని చదువును,<br/>
నభినయముగ రాగరసము నందని పాటల్‌,<br/>
గుభ గుభలు లేని కూటమి,<br/>
సభ మెచ్చని మాటలెల్ల జప్పన సుమతీ
</p>
<p>
సరసము విరసము కొఱకే,<br/>
పరిపూర్ణ సుఖంబు లధిక బాధల కొఱకే,<br/>
పెరుగుట విరుగుట కొఱకే,<br/>
ధర తగ్గుట హెచ్చు కొఱకె తథ్యము సుమతీ!
</p>
<p>
సిరి తా వచ్చిన వచ్చును<br/>
సలలితముగ నారికేళ సలిలము భంగిన్‌,<br/>
సిరి తా బోయిన బోవును<br/>
కరి మ్రింగిన వెలగ పండు కరణిని సుమతీ!
</p>
<p>
స్త్రీల యెడ వాదులాడకు,<br/>
బాలురతో జెలిమిచేసి భాషింపకుమీ,<br/>
మేలైన గుణము విడువకు,<br/>
మేలిన పతి నింద సేయ కెన్నడు సుమతీ!
</p>
<p>
క: అడియాసకొలువు గొలువకు<br/>
గుడిమణియము సేయబోకు కుజనుల తోడన్<br/>
విడువక కూరిమి సేయకు<br/>
మడవిని దొడరయ కొంటి నరగకు సుమతీ!
</p>
<p>
క:కనకపు సింహాసనమున<br/>
శునకము గూర్చుండబెట్టి శుభలగ్నమున<br/>
దొనరగ బట్టము గట్టిన వెనుకటి గుణమేల మాను వినరా సుమతీ!<br/>
భావము: బంగారు సింహాసనమున కుక్కను ఓ శుభ ముహూర్తములో కూర్చోబెట్టి పట్టాభిషేకం చేసినా దాని అసలు బుద్ధి మారదు అని భావం.
</p>
