<h1>Iwein</h1>
<p>
Swer an rehte güete<br/>
wendet sîn gemüete,<br/>
dem volget sælde und êre.<br/>
des gît gewisse lêre<br/>
künec Artûs der guote,<br/>
der mit rîters muote<br/>
nâch lobe kunde strîten.<br/>
er hât bî sînen zîten<br/>
gelebet alsô schône<br/>
daz er der êren krône<br/>
dô truoc und noch sîn name treit.<br/>
des habent die wârheit<br/>
sîne lantliute:<br/>
sî jehent er lebe noch hiute:<br/>
er hât den lop erworben,<br/>
ist im der lîp erstorben,<br/>
sô lebet doch iemer sîn name.<br/>
er ist lasterlîcher schame<br/>
iemer vil gar erwert,<br/>
der noch nâch sînem site vert.
</p>
<p>
Ein rîter, der gelêret was<br/>
unde ez an den buochen las,<br/>
swenner sîne stunde<br/>
niht baz bewenden kunde,<br/>
daz er ouch tihtennes pflac<br/>
(daz man gerne hœren mac,<br/>
dâ kêrt er sînen vlîz an:<br/>
er was genant Hartman<br/>
und was ein Ouwære),<br/>
der tihte diz mære.
</p>
<p>
Ez hâte der künec Artûs<br/>
ze Karidôl in sîn hûs<br/>
zeinen pfingesten geleit<br/>
nâch rîcher gewonheit<br/>
eine alsô schœne hôchzît<br/>
daz er vordes noch sît<br/>
deheine schœner nie gewan.<br/>
deiswâr dâ was ein bœser man<br/>
in vil swachen werde,<br/>
wan sich gesament ûf der erde<br/>
bî niemans zîten anderswâ<br/>
sô manec guot ritter alsô dâ.<br/>
ouch wart in dâ ze hove gegeben<br/>
in alle wîs ein wunschleben:<br/>
in liebte hof und den lîp<br/>
manec maget unde wîp,<br/>
die schœnesten von den rîchen.<br/>
mich jâmert wærlîchen,<br/>
und hulfez iht, ich woldez clagen,<br/>
daz nû bî unseren tagen<br/>
solch vreude niemer werden mac<br/>
der man ze den zîten pflac.<br/>
doch müezen wir ouch nû genesen.<br/>
ichn wolde dô niht sîn gewesen,<br/>
daz ich nû niht enwære,<br/>
dâ uns noch mit ir mære<br/>
sô rehte wol wesen sol:<br/>
dâ tâten in diu werc vil wol.
</p>
<p>
Artûs und diu künegin,<br/>
ir ietwederz under in<br/>
sich ûf ir aller willen vleiz.<br/>
dô man des pfingestages enbeiz,<br/>
mänlich im die vreude nam<br/>
der in dô aller beste gezam.<br/>
dise sprâchen wider diu wîp,<br/>
dise banecten den lîp,<br/>
dise tanzten, dise sungen,<br/>
dise liefen, dise sprungen,<br/>
dise hôrten seitspil,<br/>
dise schuzzen zuo dem zil,<br/>
dise retten von seneder arbeit,<br/>
dise von grôzer manheit.<br/>
Gâwein ahte umbe wâfen,<br/>
Keiî legte sich slâfen<br/>
ûf den sal under in:<br/>
ze gemache ân êre stuont sîn sin.
</p>
<p>
Der künec und diu künegin<br/>
die hâten sich ouch under in<br/>
ze handen gevangen<br/>
und wâren gegangen<br/>
in eine kemenâten dâ<br/>
und hâten sich slâfen sâ<br/>
mê durch geselleschaft geleit<br/>
danne durch deheine trâkheit.<br/>
si entsliefen beidiu schiere.
</p>
<p>
Alsus antwurt er mir dô<br/>
«sît dîn gemüete stât alsô<br/>
daz dû nâch ungemache strebest<br/>
und niht gerne sanfte lebest,<br/>
ichn gehôrte bî mînen tagen<br/>
selhes nie niht gesagen<br/>
waz âventiure wære:<br/>
doch sag ich dir ein mære,<br/>
wil dû den lîp wâgen,<br/>
sone darftû niht mê vrâgen<br/>
hie ist ein brunne nâhen bî<br/>
über kurzer mîle drî:<br/>
zewâre unde kumestû dar<br/>
und tuostû im sîn reht gar<br/>
tuostû dan die widerkêre<br/>
âne grôze dîn unêre,<br/>
sô bistû wol ein vrum man:<br/>
dâne zwîvel ich niht an.<br/>
waz vrumt ob ich dir mêre sage?<br/>
ich weiz wol, und bistû niht ein zage,<br/>
so gesihestû wol in kurzer vrist<br/>
selbe waz diu rede ist.
</p>
<p>
Noch hœre waz sîn reht sî.<br/>
dâ stât ein capelle bî:<br/>
diu ist schœne und aber cleine.<br/>
kalt und vil reine<br/>
ist der selbe brunne:<br/>
in rüeret regen noch sunne,<br/>
nochn trüebent in die winde.<br/>
des schirmet im ein linde,<br/>
daz nie man schœner gesach:<br/>
diu ist sîn schate und sîn dach.<br/>
si ist breit hôch und alsô dic<br/>
daz regen noch der sunnen blic<br/>
niemer dar durch enkumt:<br/>
irn schadet der winter noch envrumt<br/>
an ir schœne niht ein hâr,<br/>
sine stê geloubet durch daz jâr.<br/>
und ob dem brunne stât ein<br/>
harte zierlîcher stein,<br/>
undersatzt mit vieren<br/>
marmelînen tieren:<br/>
der ist gelöchert vaste.<br/>
ez hanget von einem aste<br/>
von golde ein becke her abe:<br/>
jane wæn ich nicht daz iemen habe<br/>
dehein bezzer golt danne ez sî.<br/>
diu keten dâ ez hanget bî<br/>
diu ist ûz silber geslagen.<br/>
wil dû danne niht verzagen,<br/>
sone tuo dem becke niht mê,<br/>
giuz ûf den stein der dâ stê<br/>
dâ mite des brunnen ein teil:<br/>
deiswâr, sô hâstû guot heil,<br/>
gescheidestû mit êren dan.?"<br/>
hin wîste mich der waltman<br/>
einen stîc ze der winstern hant:<br/>
ich vuor des endes unde vant<br/>
der rede eine wârheit<br/>
als er mir hete geseit,<br/>
und vant dâ grôz êre.<br/>
man gehœret nimer mêre,<br/>
diu werlt stê kurz ode lanc,<br/>
sô wünneclîchen vogelsanc<br/>
als ich ze der linden vernam,<br/>
dô ich derzuo geriten kam.<br/>
der ie gewesen wære<br/>
ein tôtriuwesære,<br/>
des herze wære dâ gevreut.<br/>
sî was mit vogelen bestreut<br/>
daz ich der este schîn verlôs<br/>
und ouch des loubes lützel kôs.<br/>
dern wâren niender zwêne gelîch:<br/>
ir sanc was sô mislîch,<br/>
hôch unde nidere.<br/>
die stimme gap in widere<br/>
mit gelîchem galme der walt.<br/>
wie dâ sanc sange galt!<br/>
den brunnen ich dar under sach,<br/>
und swes der waltman mir verjach.<br/>
ein smâreides was der stein:<br/>
ûz iegelîchem orte schein<br/>
ein alsô gelpfer rubîn,<br/>
der morgenstern möhte sîn<br/>
niht schœner, swenner ûf gât<br/>
und in des luftes trüebe lât.
</p>
<p>
Dô ich daz becke hangen vant,<br/>
dô gedâht ich des zehant,<br/>
sît ich nâch âventiure reit,<br/>
ez wære ein unmanheit<br/>
obe ich dô daz verbære<br/>
ichn versuochte waz daz wære;<br/>
und riet mir mîn unwîser muot,<br/>
der mir vil dicke schaden tuot,<br/>
daz ich gôz ûf den stein.<br/>
do erlasch diu sunne diu ê schein,<br/>
und zergienc der vogelsanc,<br/>
als ez ein swærez weter twanc.<br/>
diu wolken begunden<br/>
in den selben stunden<br/>
von vier enden ûf gân:<br/>
der liehte tac wart getân<br/>
daz ich die linden kûme gesach.<br/>
grôz ungnâde dâ geschach.
</p>
<p>
Vil schiere dô gesach ich<br/>
in allen enden umbe mich<br/>
wol tûsent tûsent blicke:<br/>
dar nâch sluoc alsô dicke<br/>
ein alsô kreftiger donerslac<br/>
daz ich ûf der erde gelac.<br/>
sich huop ein hagel unde ein regen,<br/>
wan daz mich der gotes segen<br/>
vriste von des weters nôt,<br/>
ich wære der wîle dicke tôt:<br/>
daz weter wart als ungemach<br/>
daz ez den walt nider brach.<br/>
was iender boum dâ sô grôz<br/>
daz er bestuont, der wart blôz<br/>
und loubes alsô lære<br/>
als er verbrennet wære.<br/>
swaz lebet in dem walde,<br/>
ez entrünne danne balde,<br/>
daz was zehant tôt.<br/>
ich hâte von des weters nôt<br/>
mich des lîbes begeben<br/>
und enahte niht ûf mîn leben;<br/>
und wære sunder zwîvel tôt,<br/>
wan daz der hagel und diu nôt<br/>
in kurzer wîle gelac,<br/>
und begunde liehten der tac.
</p>
<p>
Nune was diu burcstrâze<br/>
zwein mannen niht ze mâze.<br/>
sus vuoren si in der enge<br/>
beide durch gedrenge<br/>
unz an daz palas. dâ vor<br/>
was gehangen ein slegetor: 1080<br/>
dâ muose man hin durch varn<br/>
unde sich vil wol bewarn<br/>
vor der selben slegetür,<br/>
daz man den lîp dâ niht verlür.<br/>
sweder ros od man getrat<br/>
iender ûz der rehten stat,<br/>
daz ruorte die vallen und den haft<br/>
der dâ alle dise kraft<br/>
und daz swære slegetor<br/>
von nidere ûf habte enbor:<br/>
sô nam ez einen val<br/>
alsô gâhes her zetal<br/>
daz im nieman entran.<br/>
sus was beliben manec man.
</p>
<p>
Dâ reit der wirt vor im in.<br/>
der hete die kunst und den sin<br/>
daz im dâ von niht arges enwar:<br/>
wander meistert ez dar.<br/>
ez was swære unde sneit<br/>
sô sêre daz ez niht enmeit<br/>
ezn schriete îsen unde bein.<br/>
nune kunde sich her Îwein<br/>
niht gehüeten dâ vor<br/>
unde valte daz tor,<br/>
und sluoc zen selben stunden<br/>
dem wirte eine wunden,<br/>
und genas als ich iu sage.<br/>
er hete sich nâch dem slage<br/>
hin vür geneiget unde ergeben:<br/>
alsus beleip im daz leben,<br/>
dô daz tor her nider sleif,<br/>
deiz im den lîp niht begreif<br/>
und sluoc, als ich vernomen habe,<br/>
daz ros ze mittem satel abe,<br/>
und schriet die swertscheide<br/>
und die sporen beide<br/>
hinder der versen dan:<br/>
er genas als ein sælec man.
</p>
<p>
Sus stuont er ûf und gie dan<br/>
mit vreuden als ein sælic man,<br/>
und wart doch undâre enpfangen.<br/>
dô er kam gegangen,<br/>
weder si ensprach noch enneic.<br/>
dô sî alsô stille sweic,<br/>
daz begund im starke swâren,<br/>
und enweste wie gebâren,<br/>
wan er saz verre hin dan<br/>
und sach sî bliuclîchen an.
</p>
<p>
Do si beidiu swigen, dô sprach diu maget<br/>
«her Îwein, wie sît ir sô verzaget?<br/>
lebet ir ode habt ir munt?<br/>
ir sprâchet doch in kurzer stunt:<br/>
wenne wurdent ir ein stumbe?<br/>
saget durch got, war umbe<br/>
vliehet ir ein sô schœne wîp?<br/>
got gehazze iemer sînen lîp<br/>
der âne danc deheinen man,<br/>
der selbe wol gesprechen kan,<br/>
ze schœnem wîbe ziehe,<br/>
der sî sô sêre vliehe.<br/>
ir möhtent sitzen nâher baz:<br/>
ich geheize iu wol daz,<br/>
mîn vrouwe enbîzet iuwer niht.<br/>
swem von dem andern geschiht<br/>
sô leide als ir ir habt getân,<br/>
und sol man des genâde hân,<br/>
dâ zuo hœret bezzer lôn.<br/>
ir habt den künec Ascalôn,<br/>
ir vil lieben man, erslagen:<br/>
wer solt iu des genâde sagen?<br/>
ir habet vil grôze schulde:<br/>
nû suochet ouch ir hulde.<br/>
nû bite wir sî beide<br/>
daz sî ir leide<br/>
geruoche vergezzen.»<br/>
done wart niht mê gesezzen:<br/>
er bôt sich drâte ûf ir vuoz<br/>
und suochte ir hulde unde ir gruoz<br/>
als ein schuldiger man.<br/>
er sprach: «ichn mac noch enkan<br/>
iu gebieten mêre<br/>
wandels noch êre,<br/>
wan rihtet selbe über mich:<br/>
swie ir welt, alsô wil ich.»
</p>
<p>
«Welt ir allez taz ich wil?»<br/>
«ja, michn dunket nihts ze vil.»<br/>
«so nim ich iu lîhte den lîp.»<br/>
«swie ir gebietet, sælec wîp.»<br/>
«nu waz hulfe danne rede lanc?<br/>
sît ir iuch âne getwanc<br/>
in mîne gewalt hât ergeben,<br/>
næme ich iu danne daz leben,<br/>
daz wære harte unwîplich.<br/>
her Îwein, niene verdenket mich,<br/>
daz ichz von unstæte tuo,<br/>
daz ich iuwer alsô vruo<br/>
gnâde gevangen hân.<br/>
ir hât mir selch leit getân,<br/>
stüende mir mîn ahte und mîn guot<br/>
als ez andern vrouwen tuot,<br/>
daz ich iuwer niht enwolde<br/>
sô gâhes noch ensolde<br/>
gnâde gevâhen.<br/>
nû muoz ich leider gâhen:<br/>
wandez ist mir sô gewant,<br/>
ich mac verliesen wol mîn lant<br/>
hiute ode morgen.<br/>
des muoz ich ê besorgen<br/>
mit einem manne der ez wer:<br/>
der ist niender in mînem her,<br/>
sît mir der künec ist erslagen:<br/>
des muoz ich in vil kurzen tagen<br/>
mir einen herren kiesen<br/>
ode daz lant verliesen.
</p>
<p>
Nune bit ich iuch niht vürbaz sagen.<br/>
sît ir mînen herren hânt erslagen,<br/>
sô sît ir wol ein sô vrum man,<br/>
ob mir iuwer got gan,<br/>
sô bin ich wol mit iu bewart<br/>
vor aller vremder hôchvart.<br/>
und geloubet mir ein mære:<br/>
ê ich iuwer enbære,<br/>
ich bræche ê der wîbe site:<br/>
swie selten wîp mannes bite<br/>
ich bæte iuwer ê.<br/>
ich nœtlîche iu nicht mê:<br/>
ich wil iuch gerne: welt ir mich?»<br/>
«spræch ich nû, vrouwe, nein ich,<br/>
sô wær ich ein unsælec man.<br/>
der liebste tac den ich ie gewan,<br/>
der ist mir hiute wiedervarn.<br/>
got ruoche mir daz heil bewarn,<br/>
daz wir gesellen müezen sîn.»
</p>
<p>
Dô sî dâ siben naht gebiten,<br/>
dô was ouch zît daz sî riten.<br/>
do si urloup nemen wolden,<br/>
die dâ rîten solden,<br/>
her Gâwein der getriuwe man<br/>
vuorte hern Îweinen dan<br/>
von den liuten sunder.<br/>
er sprach «ezn ist niht wunder<br/>
umbe einen sæligen man<br/>
der dar nâch gewerben kan<br/>
und dem vrümekeit ist beschert,<br/>
ob dem vil êren widervert.<br/>
doch ringet dar nâch allen tac<br/>
manec man sô er meiste mac,<br/>
dem doch dehein êre geschiht:<br/>
der enhât der sælden niht.<br/>
nû ist iuwer arbeit<br/>
sæleclîchen an geleit:<br/>
iu hât erworben iuwer hant<br/>
ein schœne wîp unde ein lant.<br/>
sît iu nû wol geschehen sî,<br/>
sô bewaret daz dâ bî<br/>
daz iuch iht gehœne<br/>
iuwers wîbes schœne.
</p>
<p>
Geselle, behüetet daz enzît<br/>
daz ir iht in ihr schulden sît<br/>
die des werdent gezigen<br/>
daz sî sich durch ir wîp verligen.<br/>
kêrt ez niht allez an gemach;<br/>
als dem hern Erecke geschach,<br/>
der sich ouch alsô manegen tac<br/>
durch vrouwen Enîten verlac.<br/>
wan daz er sich erholte<br/>
sît als ein riter solte,<br/>
sô wære vervarn sîn êre.<br/>
der minnete ze sêre.
</p>
<p>
Daz smæhen daz vrou Lûnete<br/>
den herren Îweinen tete,<br/>
daz gæhe wider kêren,<br/>
der slac sîner êren,<br/>
daz sî sô von im schiet<br/>
daz sî in entrôste noch enriet,<br/>
daz smæhlîche ungemach,<br/>
dazs im an die triuwe sprach,<br/>
diu versûmde riuwe<br/>
und sîn grôziu triuwe<br/>
sînes stæten muotes,<br/>
diu verlust des guotes,<br/>
der jâmer nâch dem wîbe,<br/>
die benâmen sînem lîbe<br/>
vil gar vreude und den sin.<br/>
nâch einem dinge jâmert in,<br/>
daz er wære etewâ<br/>
daz man noch wîp enweste wâ<br/>
und niemer gehôrte mære<br/>
war er komen wære.
</p>
<p>
Er verlôs sîn selbes hulde:<br/>
wan ern mohte die schulde<br/>
ûf niemen anders gesagen:<br/>
in hete sîn selbes swert erslagen.<br/>
ern ahte weder man noch wîp,<br/>
niuwan ûf sîn selbes lîp.<br/>
er stal sich swîgende dan<br/>
(daz ersach dâ nieman)<br/>
unz daz er kam vür diu gezelt<br/>
ûz ir gesihte an daz velt.<br/>
dô wart sîn riuwe alsô grôz<br/>
daz im in daz hirne schôz<br/>
ein zorn unde ein tobesuht,<br/>
er brach sîne site und sîne zuht<br/>
und zarte abe sîn gewant,<br/>
daz er wart blôz sam ein hant.<br/>
sus lief er über gevilde<br/>
nacket nâch der wilde.
</p>
<p>
Dô disiu grôze clage geschach,<br/>
daz gehôrte und sach,<br/>
ein juncvrouwe, diu leit<br/>
von vorhten groezer arbeit<br/>
danne ie dehein wîp,<br/>
wand sî gevangen ûf den lîp<br/>
in der kapellen lac.<br/>
und dô Îwein dirre clage pflac,<br/>
dô sach sî hin vür<br/>
durch eine schrunden an der tür.<br/>
si sprach: «wer claget dâ? wer?»<br/>
«wer vrâget des?» sprach aber er.<br/>
sî sprach «herre, daz hie claget,<br/>
daz ist ein alsô armiu maget<br/>
daz von deheiner sache,<br/>
von manegem ungemache,<br/>
deheiniu armer möhte leben.»<br/>
er sprach «wer möhte iu geben<br/>
sô grôzen kumber als ich hân?<br/>
ir muget wol iuwer clage lân:<br/>
wan der vervluochte daz bin ich.»<br/>
sî sprach «daz ist unmügelich<br/>
daz iuwer kumber müge sîn<br/>
des endes iender sam der mîn.<br/>
ich sihe wol daz ir stât<br/>
unde rîtet unde gât<br/>
swar iuch iuwer wille treit:<br/>
sô ist mir daz vür geleit,<br/>
ich bin alsô gevangen,<br/>
verbrant ode erhangen<br/>
wird ich morgen an dem tage.<br/>
niemen ist der michs übertrage<br/>
mirne werde der lîp benomen.»<br/>
er sprach «vrouwe, wie ist daz komen?»
</p>
<p>
Man sagete von siner vromecheit,<br/>
Iz ne wurde nie ritere vorseit<br/>
Swes her in ie gebede.<br/>
Sin ere sin unstete,<br/>
Dem er wol gevalle.»<br/>
diz bagen horten alle<br/>
Die von der tabelrunde.<br/>
Sie sprachen mit einem munde:<br/>
«Here, ir habit missetan,<br/>
welt ir den riter aldus lan.<br/>
Weme habt ir oh it virseit?<br/>
Lat iz am sine hovisceit.<br/>
her gelichet sih wol einen man<br/>
der beteliche biten kan.<br/>
Sceidet er von hinnen<br/>
Mit sulchen umminnen,<br/>
her ne sprechet nimmer mere<br/>
Nechein uwer ere.»<br/>
Der koninc sih bedahte<br/>
Und scu(o)f daz man in brahte<br/>
Und gelobeten des stete<br/>
Ze leistene swes her bete.<br/>
Oh ne bedorfter mere sicherheit.<br/>
Wante sin wort daz was ein eit.<br/>
Do(v) bat er als ein vrevel man<br/>
Daz er mo(v)ste vo(v)ren dan<br/>
Sin wip diu koninginne.<br/>
Daz hete die sinne<br/>
Dem koninge vil na benomen.<br/>
Her sprah: we bin ih u(o)birco(v)men,<br/>
Die dissen rat taten,<br/>
Die ha(n)t mih virraten.
</p>
<p>
Text der Edition Wolff (Berlin 1959):
</p>
<p>
Man saget von sîner miltekeit,<br/>
ezn wurde riter nie verseit<br/>
swes er in ie gebæte.<br/>
sîn êre sîn unstæte,<br/>
dem er wol gevalle.»<br/>
diz bâgen hôrten alle<br/>
die von der tavelrunde.<br/>
sî sprâchen mit einem munde<br/>
«herre, ir hât missetân,<br/>
welt ir den riter alsus ân.<br/>
wem hât ir ouch iht verseit?<br/>
lât ez an sîne hövescheit.<br/>
er gelîchet sich wol einem man<br/>
der betelîchen biten kan.<br/>
scheidet er von hinnen<br/>
mit solhen unminnen,<br/>
ern gesprichet niemer mêre<br/>
dehein iuwer êre.»
</p>
<p>
Der künec sich bedâhte<br/>
und schuof daz man in brâhte,<br/>
und gelobet im des stæte,<br/>
ze leisten swes er bæte.<br/>
ouchn bedorfter mêre sicherheit,<br/>
wan sîn wort daz was ein eit.<br/>
dô bat er als ein vrävel man<br/>
daz er müese vüeren dan<br/>
sîn wîp diu küneginne.<br/>
daz hâte die sinne<br/>
dem künige vil nâch benomen.<br/>
er sprach «wie bin ih überkomen!<br/>
die disen rât tâten<br/>
die hânt mich verrâten.
</p>
<p>
Im wârn die wege wol kunt,<br/>
und was ouch deste kurzer stunt<br/>
zuo der kapellen komen.<br/>
dô was diu juncvrouwe genomen<br/>
her ûz dâ sî gevangen lac<br/>
(wand ez was wol um mitten tac),<br/>
und wâren ir in den stunden<br/>
die hende gebunden,<br/>
ir cleider von ir getân<br/>
und niuwan ir hemde an verlân,<br/>
und diu hurt was bereit<br/>
und daz viur dar under geleit,<br/>
unde stuont vrou Lûnete<br/>
ûf ir knien an ir gebete<br/>
und bat got der sêle pflegen,<br/>
wan sî hete sich des lîbes bewegen.
</p>
<p>
Dô sî sich missetrôste<br/>
daz sî nû nieman lôste,<br/>
dô kam ir helfære,<br/>
und was im vil swære<br/>
ir laster unde ir arbeit,<br/>
die sî von sînen schulden leit.<br/>
ouch hete mîn her Îwein<br/>
grôzen trôst zuo den zwein,<br/>
daz got und ir unschulde<br/>
den gewalt niene dulde<br/>
daz im iht missegienge,<br/>
und daz in ouch vervienge<br/>
der lewe sîn geverte<br/>
daz er die maget ernerte.
</p>
<p>
Nû gâhte er sêre mitten sporn:<br/>
wand sî wære verlorn,<br/>
wær er iht langer gewesen.<br/>
er rief und sprach ?" lât genesen,<br/>
übeliu diet, dise maget.<br/>
swaz man über sî hie claget,<br/>
des wil ich in ir schulden stân:<br/>
und sol sî dâ zuo kempfen hân,<br/>
sô wil ich vehten vür sî."<br/>
ô daz gehôrten dise drî,<br/>
daz versmâhet in vaste:<br/>
doch entwichen sî dem gaste<br/>
und macheten im wec dar.<br/>
nû nam er umbe sich war,<br/>
und suochtes mitten ougen,<br/>
die sîn herze tougen<br/>
zallen zîten an sach<br/>
unde ir ouch ze vrouwen jach.<br/>
schiere sach er sî sitzen,<br/>
und was von sînen witzen<br/>
vil nâch komen als ê:<br/>
wand sî sagent, ez tuo wê,<br/>
swer sînem herzenliebe sî<br/>
alsô gastlichen bî.
</p>
<p>
Nu begunder umbe schouwen<br/>
und sach vil juncvrouwen,<br/>
die ir gesindes wâren.<br/>
die hôrter gebâren<br/>
harte clägelîchen.<br/>
sî bâten got den rîchen,<br/>
sî sprâchen «got herre,<br/>
wir biten dich vil verre<br/>
daz dû uns rechest an dem<br/>
der uns unser gespilen nem.<br/>
wir hâten ir vrume und êre,<br/>
nune hân wir nieman mêre<br/>
der dâ ze kemenâten<br/>
umb uns getürre râten<br/>
daz uns mîn vrouwe iht guotes tuo,<br/>
als beide spâte unde vruo<br/>
diu vil getriuwe Lûnete<br/>
unser liebiu gespile tete.»
</p>
<p>
Diz machet im sînen muot<br/>
ze vehten starc unde guot,<br/>
und reit dar dâ er sî sach.<br/>
er hiez sî ûf stân unde sprach<br/>
«vrouwe, zeiget mir die<br/>
die iuch dâ kumbernt, sint sî hie:<br/>
und heizet iuch drâte ledec lân,<br/>
ode sî müezen von mir hân<br/>
den strît den ich geleisten mac?»<br/>
und sîn lewe, der sîn dâ pflac,<br/>
der gesach vil schiere sînen haz<br/>
und gestuont hin nâher baz.
</p>
<p>
Nû was diu reine guote maget<br/>
von vorhten alsô gar verzaget<br/>
daz sî vil kûme ûf gesach:<br/>
do gevienc sî kraft unde sprach<br/>
"herre, daz vergelt iu got:<br/>
der weiz wol daz ich disen spot<br/>
und dise schande dulde<br/>
ân alle mîne schulde<br/>
und bite des unsern herren<br/>
daz sî iu müezen werren<br/>
niuwan als ich schuldec sî",<br/>
und zeicte sî im alle drî.
</p>
<p>
Dô sprach der truhsæze<br/>
«er ist gnuoc tumpræze<br/>
der her kumt sterben durch dich.<br/>
nû ist ez gnuoc billich,<br/>
swer selbe des tôdes ger,<br/>
daz mans ouch den gewer,<br/>
und der ouch danne vehte<br/>
sô gar wider dem rehte.<br/>
wan ez hât allez diz lant<br/>
ir untriuwe wol erkant,<br/>
wie sî ir vrouwen verriet<br/>
daz sî von ir êren schiet.<br/>
deiswâr, herre, ich râte iu daz<br/>
daz ir iuch bedenket baz.<br/>
ich erban iu des vil sêre<br/>
daz wir iu iuwer êre<br/>
müezen nemen untten lîp<br/>
umb ein sô ungetriuwez wîp.<br/>
nû seht daz unser drî sint:<br/>
und wæret ir niht ein kint,<br/>
ir möhtet wol die rede lân<br/>
diu iu an den lîp muoz gân.»
</p>
<p>
Dô sprach der rîter mittem leun<br/>
«ir muget mir harte vil gedreun:<br/>
ir müezet mich bestân<br/>
ode die juncvrouwen lân.<br/>
mir hât diu unschuldige maget<br/>
bî dem eide gesaget<br/>
daz sî wider ir vrouwen sî<br/>
aller untriuwen vrî<br/>
und daz si ir nie getæte<br/>
deheine misseræte.<br/>
waz von diu, sint iuwer drî?<br/>
wænet ir daz ich eine sî?<br/>
got gestuont der wârheit ie:<br/>
mit ten beiden bin ich hie.<br/>
ich weiz wol, sî gestânt mir:<br/>
sus bin ich selbe dritte als ir.<br/>
dar an lît, wæn ich, grœzer kraft<br/>
danne an iuwer geselleschaft.»
</p>
<p>
Dô sprach der truhsæze<br/>
«swes ich mich vermæze<br/>
wider unsern herren got,<br/>
des gevieng ich schaden unde spot.<br/>
herre, ze dem dreut ir mir.<br/>
ich getrûw im helfe baz danne ir.<br/>
ich sihe iuch einen geverten hân,<br/>
den sult ir hôher heizen gân,<br/>
iuwern lewen der hie stât.<br/>
der andern wirt guot rât.<br/>
hiene vihtet nieman mit iu zwein.»<br/>
dô sprach mîn her Îwein<br/>
«der leu vert mit mir zaller zît,<br/>
ichn vüere in durch deheinen strît,<br/>
ichn trîb in ouch von mir niht.<br/>
wert iuch, tuot er iu iht.»
</p>
<p>
Dô riefen si alle under in,<br/>
ern tæte sînen lewen hin,<br/>
mit im envæhte nieman dâ,<br/>
und zewâre er müese ouch sâ<br/>
die juncvrouwen brinnen sehen.<br/>
er sprach «desn sol niht geschehen.»<br/>
sus muose der lew hôher stân,<br/>
doch enmohter des niht lân<br/>
ern sæhe über den rüke dan<br/>
sînen herren wider an.
</p>
<p>
Sus sint diu wort hin geleit,<br/>
und wurden ze strîte gereit.<br/>
sî wâren alle viere<br/>
ze orse komen schiere<br/>
und liezen von ein ander gân,<br/>
daz si ir puneiz möhten hân,<br/>
und triben alle drî dan<br/>
wider ûf den einen man,<br/>
swaz diu ors mohten gevarn.<br/>
dar under muoser sich bewarn<br/>
dar nâch als ein wîser man<br/>
der sîne riterschaft wol kan<br/>
und sîne kraft mit listen<br/>
ze rehten staten vristen.
</p>
<p>
Sî brâchen ûf im alle ir sper,<br/>
daz sîn behielt aber er<br/>
unde warf daz ors von in<br/>
unde leisierte hin<br/>
von in eines ackers lanc,<br/>
und tete schiere den wanc<br/>
und lîmte vaste sîn sper<br/>
vor ûf sîne brust her,<br/>
als in diu gewonheit lêrte.<br/>
und dô er zuo in kêrte,<br/>
dô muot im mit dem swerte<br/>
der truhsæze, als er gerte,<br/>
von sînen bruodern zwein.<br/>
dô nam er in under daz kinnebein,<br/>
rehte vliegende stach er in<br/>
enbor ûz dem satel hin,<br/>
daz er ûf dem sande gelac<br/>
unde alles des verpflac<br/>
des im ze schaden mohte komen.<br/>
der trôst was den zwein benomen,<br/>
wand er lac lange âne sin.<br/>
nû riten wider ûf in<br/>
die zwêne die noch werten,<br/>
und pflâgens mit den swerten<br/>
als guote riter solten.<br/>
daz wart in wol vergolten,<br/>
wande ie sîn einer slac<br/>
vaste wider ir zwein wac.<br/>
er bedorfte wol kraft und wer,<br/>
wan zwêne sint iemer eines her.
</p>
<p>
Die juncvrouwen bâten alle got<br/>
daz sîn gnâde und sîn gebot<br/>
in ze helfe kêrte,<br/>
und ir kempfen êrte,<br/>
daz er in ze trôste<br/>
ir gespiln erlôste.<br/>
nu ist got gnædec und sô guot<br/>
und sô reine gemuot<br/>
daz er niemer kunde<br/>
sô manigen süezen munde<br/>
betelîchiu dinc versagen.<br/>
ouch enwâren sî niht zagen<br/>
die dâ mit im vâhten,<br/>
wande sî in brâhten<br/>
in vil angestlîche nôt.<br/>
und zewâre âne den tôt<br/>
bekumberten sî in sêre:<br/>
dochn mohten si im dehein êre<br/>
vürnames an gewinnen.<br/>
nû kam ze sînen sinnen<br/>
der truhsæze widere<br/>
und enlac niht mê dâ nidere:<br/>
er bürte schilt unde swert<br/>
und gienc ze den bruodern wert.
</p>
<p>
Dô dûhte den lewen er hete zît<br/>
sich ze hebenne an den strît,<br/>
und lief ouch sâ den gânden man<br/>
vil unbarmeclîchen an<br/>
und zarte im daz îsen.<br/>
man sach die ringe rîsen<br/>
sam sî wæren von strô.<br/>
sus entworhter in dô,<br/>
wand er in gar zevuorte,<br/>
swaz er sîn beruorte.<br/>
vor im gewan vrou Lûnete<br/>
vride von des lewen bete.<br/>
diu bete was niuwan der tôt:<br/>
des vreut sî sich, des gie ir nôt.
</p>
<p>
Hie lac der truhsæze:<br/>
nû wart der lewe ræze<br/>
ze sînen kampfgenôzen,<br/>
die manegen slac grôzen<br/>
heten enpfangen und gegeben.<br/>
werten sî nû wol daz leben,<br/>
daz was in guot vür den tôt:<br/>
wand sî bestuont nû michel nôt.<br/>
nû wâren zwêne wider zwein:<br/>
wand ezn mohte her Îwein<br/>
den lewen niht vertrîben:<br/>
dô liez erz ouch belîben.<br/>
er hete sîner helfe wol enborn,<br/>
und lie ez ouch ân grôzen zorn<br/>
daz er in sîne helfe spranc:<br/>
ern sagtes im danc noch undanc.<br/>
sî vâhtens bêdenthalben an,<br/>
hie der lewe, dort der man.
</p>
<p>
Ouch ensparten si lîp noch den muot<br/>
(solten si dâ von sîn behuot<br/>
sî wâren werhaft genuoc.)<br/>
und ir ietweder sluoc<br/>
dem lewen eine wunden.<br/>
dô er der hâte enpfunden,<br/>
dô wart er ræzer vil danne ê.<br/>
ouch tete hern Îwein wê<br/>
daz er den lewen wunden sach.<br/>
daz bescheinder wol, wander brach<br/>
sîne senfte gebærde.<br/>
von des leun beswærde<br/>
gewan er zornes alsô vil<br/>
daz er sî brâhte ûf daz zil<br/>
daz sî gar verlurn ir kraft<br/>
und gehabten vor im zagehaft.
</p>
<p>
Sus wâren si überwunden,<br/>
iedoch mit vier wunden<br/>
die si im hâten geslagen.<br/>
doch enhôrte in dâ nieman clagen<br/>
deheinen der im geschach,<br/>
niuwan des lewen ungemach.
</p>
<p>
Nû waz ez ze den zîten site<br/>
daz der schuldegære lite<br/>
den selben tôt den der man<br/>
solde lîden den er an<br/>
mit kampfe vor gerihte sprach,<br/>
ob ez alsô geschach<br/>
daz er mit kampfe unschuldec wart.<br/>
dazn wart ouch hie niht gespart:<br/>
sî wurden ûf den rôst geleit.<br/>
vroun Lûneten wâren gereit<br/>
die juncvrouwen alle,<br/>
mit manegem vuzvalle<br/>
gnâdeten si im sêre<br/>
und buten im alle die êre<br/>
der er von in geruochte<br/>
und vürbaz danne er suochte.
</p>
<p>
Vrou Lûnete was vil vrô:<br/>
wand ez gezôch ir alsô.<br/>
si gewan ir vrouwen hulde<br/>
und hete âne schulde<br/>
erliten kumber unde nôt:<br/>
des ergazte sîs unz an ir tôt.
</p>
<p>
Noch erkande in dâ wîp noch man,<br/>
und schiet ouch alsô lîhte dan,<br/>
niuwan eine vrou Lûnete,<br/>
diu daz durch sîn gebot tete<br/>
daz si in nieman ennande.<br/>
daz in diu niht erkande<br/>
diu doch sîn herze bî ir truoc,<br/>
daz was wunders genuoc.<br/>
doch bat sî in vil verre,<br/>
sî sprach «lieber herre,<br/>
durch got belîbet hie mit mir,<br/>
wand ich weiz wol daz ir<br/>
und iuwer leu sît starke wunt.<br/>
lât mich iuch machen gesunt.»
</p>
<p>
Sus sprach der namelôse dô<br/>
«ichn gewinne gemach nochn wirde vrô<br/>
niemer mê unz ûf den tac<br/>
daz ich wider haben mac<br/>
mîner vrouwen hulde.<br/>
der mangel ich âne schulde.»<br/>
sî sprach «wie selten ich daz wîp,<br/>
beide ir muot und ir lîp<br/>
iemer geprîse<br/>
(wande si enist niht wîse)<br/>
diu einem alsô vrumen man<br/>
als iu noch hie schînet an<br/>
ir hulde iemer widerseit,<br/>
ob sî niht grôz herzeleit<br/>
ûf in ze sprechenne hât.»<br/>
er sprach «niemer werde mîn rât,<br/>
ir wille enwære ie mîn gebot.<br/>
und gebiet ir unser herre got<br/>
daz sî mich bedenke enzît.<br/>
der kumber der mir nâhen lît<br/>
den sag ich nieman, wizze Krist,<br/>
wan dem er doch gewizzen ist,<br/>
swie nâ er mînem herzen gê.»<br/>
sî sprach «ist er danne ieman mê<br/>
gewizzen wan iu zwein?»<br/>
«jâ ez, vrouwe», sprach her Îwein.
</p>
<p>
Sî sprach «wan nennet ir sî doch?»<br/>
er sprach «vrouwe, nein ich noch,<br/>
ich muoz ir hulde ê haben baz.»<br/>
sî sprach «nû saget mir doch daz,<br/>
wie sît ir selbe genant?»<br/>
er sprach «ich wil sîn erkant<br/>
bi mînem leun der mit mir vert.<br/>
mirn werde ir gnâde baz beschert,<br/>
sô wil ich mich iemer schamen<br/>
mînes lebens und mînes rehten namen.<br/>
ich wil mich niemer gevreun.<br/>
ich heize der riter mit den leun,<br/>
und swer iu vür dise tage<br/>
iht von einem riter sage<br/>
des geverte ein lewe sî,<br/>
dâ erkennet mich bî.»
</p>
<p>
Diu vrouwe sprach «wie mac daz komen<br/>
daz ich von iu niht hân vernomen<br/>
und daz ich iuch nie mê gesach?»<br/>
der riter mit dem lewen sprach<br/>
«daz iu von mir niht ist geseit,<br/>
daz machet mîn unwerdekeit.<br/>
ich möhte mit dem muote<br/>
mit lîbe und mit guote<br/>
gevrumet hân diu mære<br/>
daz ich erkander wære.<br/>
wirt mîn gelücke alsô guot<br/>
sô mîn herze und der muot,<br/>
ich weiz wol, sô gedien ich daz<br/>
daz ir mich erkennet baz.»
</p>
<p>
Sî sprach «irn sît ein bœser man<br/>
danne ich an iu gesehen han,<br/>
sô sît ir aller êren wert,<br/>
und des ich ê hân gegert,<br/>
des bæt ich aber, hulfez iht.<br/>
mich dunket, ichn überwinde niht<br/>
daz laster und die schande,<br/>
swer iuch ûz mînem lande<br/>
alsô wunden siht varn.»<br/>
er sprach «got müez iuch bewarn<br/>
und gebe iu sælde und êre.<br/>
ichn belibe hie niht mêre.»
</p>
<p>
Diu vrouwe aber dô sprach<br/>
«sît ir versprechet mîn gemach,<br/>
so ergib ich iuch in gotes segen;<br/>
der kan iuwer baz gepflegen<br/>
und ruoche iu durch sîne güete<br/>
iuwer swærez ungemüete<br/>
vil schiere verkêren<br/>
ze vreuden und ze êren.»
</p>
<p>
Von dannen schiet er trûrec dô,<br/>
wider sich selben sprach er sô<br/>
«vrouwe, wie lützel dû nû weist<br/>
daz dû den slüzzel selbe treist!<br/>
dû bist daz sloz und der schrîn<br/>
dâ êre und diu vreude mîn<br/>
inne beslozzen lît.»<br/>
nû hâte er rîtennes zît:<br/>
im envolgete von dan<br/>
weder wîp noch man,<br/>
niuwan eine vrou Lûnete,<br/>
diu im geselleschaft tete<br/>
einen guoten wec hin.<br/>
da gelobete sî wider in<br/>
daz sî sît allez wâr liez,<br/>
mit ir triuwen si im gehiez<br/>
daz sî sîn wol gedæhte<br/>
und ez ze rede bræhte<br/>
umbe sîne swære.<br/>
getriuwe und sô gewære<br/>
was diu guote vrou Lûnete<br/>
daz sî daz willeclîchen tete.
</p>
<p>
Des gnâdet er ir tûsentstunt.<br/>
nû was der leu sô starke wunt<br/>
daz er michel arbeit<br/>
ûf dem wege mit im leit.<br/>
dô er niht mêre mohte gân,<br/>
dô muoser von dem rosse stân,<br/>
und las zesamene mit der hant<br/>
mies und swaz er lindes vant.<br/>
daz leit er allez under in<br/>
in sînen schilt und huop in hin<br/>
ûf daz ros vür sich.<br/>
daz leben was genuoc kumberlich.
</p>
<p>
Mit sînem leun stal er sich dar,<br/>
daz des nieman wart gewar<br/>
dâ ze hove noch anderswâ,<br/>
und machete kumbers weter dâ.<br/>
daz wart als ungehiure<br/>
daz in dem gemiure<br/>
nieman triute genesen.<br/>
«vervluochet müezer iemer wesen»,<br/>
sprach dâ wîp unde man,<br/>
«der ie von êrste began<br/>
bûwen hie ze lande.<br/>
diz leit und dise schande<br/>
tuot uns ein man, swenner wil.<br/>
bœser stete der ist vil,<br/>
iedoch ist diz diu bœste stat<br/>
dar ûf ie hûs wart gesat.»
</p>
<p>
Daz waltgevelle wart sô grôz,<br/>
und der sius und der dôz<br/>
werte mit dem schalle<br/>
daz er die liute alle<br/>
gar verzwîvelen tete.<br/>
dô sprach vrou Lûnete<br/>
«vrouwe, kumt vil drâte<br/>
der dinge ze râte,<br/>
wâ ir den man vindet<br/>
mit dem ir überwindet<br/>
disen schaden und diz leit.<br/>
der ist iu weizgot ungereit,<br/>
man ensuoch in danne verre.<br/>
ir möhtet schande merre<br/>
niemer gewinnen,<br/>
swenner scheidet hinnen<br/>
alles strîtes erlân,<br/>
der iu diz laster hât getân.<br/>
diz geschiht iu aber morgen:<br/>
irn wellet besorgen<br/>
dise selben sache,<br/>
man enlât iuch mit gemache<br/>
niemer mêre geleben.»<br/>
«mahtû mir nû rât gegeben?»<br/>
sprach diu vrouwe zuo der maget.<br/>
«nû sî dir mîn nôt geclaget,<br/>
wan dû mînes dinges weist<br/>
alsô vil sô ieman meist.»
</p>
<p>
Sî sprach «vrouwe, ir hât den rât<br/>
der iu wol baz ze staten stât.<br/>
ich bin ein wîp, næm ich mich an<br/>
ze râtenne als ein wîser man,<br/>
sô wær ich tumber danne ein kint.<br/>
ich lîde mit andern die hie sint,<br/>
daz mir ze lîdenne geschiht,<br/>
unz man noch dirre tage gesiht<br/>
wer iu rât vinde<br/>
von iuwerm gesinde,<br/>
der dise burde an sich neme<br/>
und daz er unz ze schirme zeme.<br/>
ez mac wol sîn daz ez geschiht,<br/>
iedoch verwæn ich mich es niht.»
</p>
<p>
Sî sprach «dû solt die rede lân.<br/>
ichn hân gedingen noch wân<br/>
daz ich in iemer vinde<br/>
in mînem gesinde,<br/>
und rât dar nâch daz beste.»<br/>
sî sprach «der danne weste<br/>
den riter der den risen sluoc<br/>
und der mich lasters ûbertruoc,<br/>
daz er mich von dem rôste<br/>
hie vor iu erlôste,<br/>
der iu den selben suochte,<br/>
ob er ze komenne ruochte,<br/>
sone wærez niender baz bewant.<br/>
doch ist mir ein dinc wol erkant:<br/>
ezn hulfe niemannes list,<br/>
unz im sîn vrouwe ungnædec ist,<br/>
daz er vüere durch in<br/>
weder her ode hin,<br/>
ern tæte im danne sicherheit<br/>
daz er nâch rehter arbeit<br/>
mit allen sînen dingen<br/>
dâ nâch hulfe ringen,<br/>
oder durch in iht tæte,<br/>
daz er wider hæte<br/>
sîner vrouwen minne.»<br/>
diu vrouwe sprach «die sinne<br/>
der mir unser herre gan,<br/>
die kêr ich alle dar an,<br/>
beide lîp unde guot,<br/>
daz ich im ir zornmuot<br/>
vertribe, ob ich iemer mac.<br/>
des enpfâch minen hantslac.»
</p>
<p>
Dô sprach aber vrou Lûnete<br/>
«ir sît süeze und iuwer bete.<br/>
welch guot wîp wære von den siten,<br/>
die ir ze vlîze woldet biten,<br/>
diu iht versagen kunde<br/>
einem alsô süezen munde?<br/>
Ob es iu âne valschen list<br/>
ernest wirt ode ernest ist,<br/>
sô muoz er wol ir hulde hân.<br/>
ichn mac iuch des niht erlân<br/>
irn geheizet imz mit eide<br/>
ê daz ich von iu scheide.»
</p>
<p>
Des eides was sî vil gereit.<br/>
vrou Lûnete gap den eit,<br/>
und wart vil gar ûz genomen<br/>
daz im ze staten mohte komen<br/>
nâch dem si dâ solde varn.<br/>
sî sprach «vrouwe, ich muoz bewarn<br/>
mit solhen witzen den eit<br/>
daz mich deheiner valscheit<br/>
ieman zîhe dar an.<br/>
er ist ein harte stæter man<br/>
nâch dem ich dâ rîten sol,<br/>
und bedarf dâ stæter rede wol.<br/>
welt ir nâch im senden,<br/>
diu wort mit werken enden,<br/>
der ich zem eide niht enbir,<br/>
sô sprechet, vrouwe, nâch mir.»<br/>
die vinger wurden ûf geleit,<br/>
alsus gap sî den eit:
</p>
<p>
«Ob der rîter her kumt<br/>
und ir ze mîner nôt gevrumt,<br/>
mit tem der lewe varend ist,<br/>
daz ich ân allen argen list<br/>
mîne maht und mînen sin<br/>
dar an kêrende bin<br/>
daz ich im wider gewinne<br/>
sîner vrouwen minne.<br/>
ich bite mir got helfen sô<br/>
daz ich iemer werde vrô,<br/>
und dise guote heiligen.»<br/>
dône was dâ niht verswigen<br/>
des er bedurfen solde<br/>
den sî bringen wolde.<br/>
Sich underwant vrou Lûnete<br/>
der reise die sî gerne tete.
</p>
<p>
Hin reit diu guote<br/>
mit vrœlîchem muote;<br/>
und was ir doch zuo der stunt<br/>
lützel dar umbe kunt,<br/>
dô sî der vart begunde,<br/>
wâ sî in vunde;<br/>
und wart ir kurzlichen kunt<br/>
ir vil sæliger vunt,<br/>
wan sî in bî dem brunnen vant.<br/>
er was ir bî dem lewen erkant:<br/>
ouch erkande sî ir herre,<br/>
dô er sî sach von verre.
</p>
<p>
Mit guotem willen gruozter sî.<br/>
sî sprach «daz ich iuch alsô bî<br/>
vunden hân, des lob ich got.»<br/>
«vrouwe, daz ist iuwer spot:<br/>
od hât ir mich gesuochet?»<br/>
«jâ, herre, ob irs geruochet.»<br/>
«waz ist daz ir gebietet?»<br/>
«dâ habt ir iuch genietet,<br/>
ein teil von iuwern schulden,<br/>
und von ir unhulden<br/>
von der iu dienete diz lant<br/>
und diu mich ûz hât gesant,<br/>
einer langen arbeit:<br/>
sine welle brechen danne ir eit,<br/>
diu mich dâ ûz gesendet,<br/>
sô hân ich iu verendet<br/>
die rede alsô verre<br/>
daz ir aber mîn herre<br/>
werden sult in kurzer vrist,<br/>
alse sî mîn vrouwe ist.»
</p>
<p>
Hie was grôz vreude von in zwein.<br/>
dône wart mîn her Îwein<br/>
vordes nie alsô vrô.<br/>
von grôzen vreuden kuster dô<br/>
sîner juncvrouwen munt<br/>
hende und ougen tûsentstunt.<br/>
er sprach «ir hât bescheinet<br/>
vil wol wie ir mich meinet.<br/>
ich vürhte sêre, und ist mîn clage,<br/>
daz mir des guotes ode der tage<br/>
ode beider zerinne<br/>
ê ich die grôzen minne<br/>
ze rehte umb iuch verscholden müge<br/>
als ez dem dieneste tüge<br/>
den ir mir nû hât getân.»<br/>
sî sprach «die angest muget ir lân;<br/>
ir gewinnet tage und daz guot,<br/>
hæt ich gedienet den muot,<br/>
daz mir gnâde wurde schîn<br/>
und swem ir gnædec woltet sîn.<br/>
ichn hân niht baz wider iuch getân,<br/>
irn wellet ez danne baz enpfân,<br/>
danne der des andern guot entnimt,<br/>
und swenne in geltes gezimt,<br/>
daz er im geltes ist gereit.<br/>
ir entlihet mir michel arbeit,<br/>
dô ich wære verbrant,<br/>
ob irz niht hætet erwant.<br/>
vür mînen lîp was iuwer leben<br/>
ûf die wâge gegeben:<br/>
dâ gâbet ir mir disen lîp.<br/>
ez verdieneten niemer tûsent wîp<br/>
die gnâde die ir mir hât getân.»<br/>
er sprach «die rede sult ir lân:<br/>
ir hât vaste überzalt,<br/>
mir ist vergolten tûsentvalt<br/>
swaz ich ie durch inch getete.<br/>
nû saget mir, liebe vrou Lûnete,<br/>
weiz sî doch daz ich ez bin?»<br/>
sî sprach «daz wære der ungewin.<br/>
sine weiz von iu, geloubet mirz,<br/>
zer werlte mêre wan daz irz<br/>
der riter mit dem lewen sît.<br/>
si bevindet ez noch ze guoter zît.»
</p>
<p>
Dô riten sî ze hûse dan,<br/>
und in bekam dâ wîp noch man.<br/>
daz envuocte ouch anders niht<br/>
niuwan ein wunderlich geschiht,<br/>
daz sî dâ nieman rîten sach<br/>
unz sî ergriffen ir gemach.<br/>
dô gienc vrou Lûnete<br/>
dâ sî an ir gebete<br/>
ir vrouwen alters eine vant.<br/>
unde saget ir zehant<br/>
daz er komen wære.<br/>
done hæte si dehein mære<br/>
alsô gerne vernomen.<br/>
sî sprach «nû sî er willekomen.<br/>
ich wil in harte gerne sehen,<br/>
swie daz mit vuoge mac geschehen.<br/>
genc hin zuo im und ervar,<br/>
wil er her, ode sol ich dar?<br/>
daz sî, wand ich bedarf sîn.<br/>
er gieng nâch mir, bedorfter mîn.»
</p>
<p>
Vil schiere brâht in vrou Lûnete.<br/>
er vuor swie in diu varen tete,<br/>
gewâfent daz im nihtes gebrast.<br/>
si enpfie den wirt vür einen gast.<br/>
und bî dem êrsten gruoze<br/>
viel er ir ze vuoze<br/>
und enhâte doch deheine bete.<br/>
dô sprach vrou Lûnete<br/>
«vrouwe, heizet in ûf stân,<br/>
und als ich im geheizen hân,<br/>
sô sult ir lœsen den eit.<br/>
ich sag iu mit der wârheit<br/>
daz diu helfe und der rât<br/>
niuwan an iu einer stât.»
</p>
<p>
Sî sprach «nû bewîse mich,<br/>
durch sinen willen tuon ich<br/>
swaz ich mac unde sol.»<br/>
sî sprach «vrouwe, ir redet wol,<br/>
nûne hulfe im nieman baz.<br/>
sîn vrouwe diu ist im gehaz:<br/>
gebietet ir, diu lât ir zorn,<br/>
gebietet ir, er ist verlorn,<br/>
und möht iu daz wol wesen leit.<br/>
irn hât mit der wârheit<br/>
deheinen bezzern vriunt danne er ist.<br/>
ez wolde unser herre Krist,<br/>
und wîste mich ûf die vart,<br/>
daz er sô gâhes vunden wart,<br/>
daz diu vremde von iu zwein<br/>
wurde gesamenet in ein.<br/>
sone sol iuch danne dehein ander nôt<br/>
gescheiden niemer âne der tôt.<br/>
nu behaltet iuwer gewarheit<br/>
unde lœset den eit.<br/>
vergebet im sîne missetât,<br/>
wander dehein ander vrouwen hât<br/>
noch gewinnet noch nie gewan:<br/>
diz ist her Îwein, iuwer man.»
</p>
<p>
Diu rede dûhte si wunderlich,<br/>
und trat vil gâhes hinder sich.<br/>
sî sprach «hastû mir wâr geseit,<br/>
sô hât mich dîn karkheit<br/>
wunderlîchen hin gegeben.<br/>
sol ich dem vürdermâle leben<br/>
der ûf mich dehein ahte enhât?<br/>
deiswâr des het ich gerne rât.<br/>
mirn getete daz weter nie sô wê<br/>
ichn woldez iemer lîden ê<br/>
danne ich ze langer stunde<br/>
mîner lîbes gunde<br/>
deheinem sô gemuoten man<br/>
der nie dehein ahte ûf mich gewan:<br/>
und sage dir mitter wârheit,<br/>
entwunge michs niht der eit,<br/>
sô wærez unergangen.<br/>
der eit hât mich gevangen:<br/>
der zorn ist mînhalp dâ hin.<br/>
gedienen müez ich noch umb in<br/>
daz er mich lieber welle hân<br/>
danner mich noch habe getân.»
</p>
<p>
Der herre Îwein vrœlichen sprach,<br/>
dô er gehôrte unde sach<br/>
daz im sîn rede ze heile sluoc,<br/>
und der kumber den er truoc,<br/>
daz der ein ende solde hân<br/>
«vrouwe, ich hân missetân:<br/>
zewâre daz riuwet mich.<br/>
ouch ist daz gewonlich<br/>
daz man dem sündigen man,<br/>
swie swære schulde er ie gewan,<br/>
nâch riuwen sünde vergebe,<br/>
und daz er in der buoze leben<br/>
daz erz niemer mê getuo.<br/>
nune hœret anders niht dâ zuo:<br/>
wan kum ich nû ze hulden,<br/>
sine wirt von mînen schulden<br/>
niemer mêre verlorn.»<br/>
sî sprach «ich hân es gesworn:<br/>
ez wære mir liep ode leit,<br/>
daz ich mîner gewarheit<br/>
iht wider komen kunde.»<br/>
er sprach «diz ist diu stunde<br/>
die ich wol iemer heizen mac<br/>
mîner vreuden ôstertac.»
</p>
<p>
[Dô sprach diu künegîn<br/>
«her Îwein, lieber herre mîn,<br/>
tuot gnædeclîche an mir.<br/>
grôzen kumbêr habt ir<br/>
von mînen schulden erliten.<br/>
des wil ich iuch durch got biten<br/>
daz ir ruochet mir vergebn,<br/>
wander mich, unz ich hân daz lebn,<br/>
von herzen iemer riuwen muoz.»<br/>
dâ mit viel sî an sînen vuoz<br/>
und bat in harte verre.<br/>
«stêt ûf», sprach der herre.<br/>
«irn habt deheine schulde,<br/>
wan ich het iuwer hulde<br/>
niuwan durch mînen muot verlorn.»<br/>
sus wart versüenet der zorn.]
</p>
<p>
Hie gesach vrou Lûnete<br/>
die suone diu ir sanfte tete.<br/>
swâ man unde wîp<br/>
hânt guot unde lîp,<br/>
schœne sinne unde jugent,<br/>
âne ander untugent,<br/>
werdent diu gesellen<br/>
diu kunnen under wellen<br/>
ein ander behalten,<br/>
lât diu got alten,<br/>
diu gewinnent manige süeze zît.<br/>
daz waz hie allez wænlich sît.<br/>
hie was vrou Lûnete mite<br/>
nâch ir dienesthaftem site.<br/>
diu hâte mit ir sinne<br/>
ir beider unminne<br/>
brâht zallem guote,<br/>
als sî in ir muote<br/>
lange hâte gegert.<br/>
ir dienest was wol lônes wert.<br/>
ouch wæne sis alsô genôz<br/>
daz sî des kumbers niht verdrôz.
</p>
<p>
Ez was guot leben wænlich hie:<br/>
ichn weiz ab waz ode wie<br/>
in sît geschæhe beiden.<br/>
ezn wart mir niht bescheiden<br/>
von dem ich die rede habe:<br/>
durch daz enkan ouch ich dar abe<br/>
iu niht gesagen mêre,<br/>
wan got gebe uns sælde und êre.
</p>
