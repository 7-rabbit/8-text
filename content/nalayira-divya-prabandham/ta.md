
<h1>நாலாயிரத் திவ்வியப் பிரபந்தம்</h1>
<p>
பல்லாண்டு பல்லாண்டு பல்லாயிரத்தாண்டு பலகோடிநூறாயிரம்<br/>
மல்லாண்டதிண்தோள்மணிவண்ணா. உன் செவ்வடிசெவ்விதிருக்காப்பு.
</p>
<h2>பெரியாழ்வார் திருமொழி</h2>
<p>
அடியோமோடும் நின்னொடும் பிரிவு இன்றி ஆயிரம் பல்லாண்டு<br/>
விடிவாய் நின் வல மார்வினில் வாழ்கின்ற மங்கையும் பல்லாண்டு<br/>
வடிவார் சோதி வலத்து உறையும் சுடர் ஆழியும் பல்லாண்டு<br/>
படைபோர் புக்கு முழங்கும் அப் பாஞ்ச சன்னியமும் பல்லாண்டே
</p>
<p>
வாழாட்பட்டு நின்றீர் உள்ளீரேல் வந்து மண்ணும் மணமும் கொண்மின்<br/>
கூழாட்பட்டு நின்றீர்களை எங்கள் குழுவினிற் புகுதலொட்டோம்<br/>
ஏழாட்காலும் பழிப்பு இலோம் நாங்கள் இராக்கதர் வாழ் இலங்கை<br/>
பாழாள் ஆகப் படை பொருதானுக்குப் பல்லாண்டு கூறுதுமே
</p>
<p>
ஏடு நிலத்தில் இடுவதன் முன்னம் வந்து எங்கள் குழாம் புகுந்து<br/>
கூடு மனம் உடையீர்கள் வரம்பு ஒழி வந்து ஒல்லைக் கூடுமினோ<br/>
நாடும் நகரமும் நன்கு அறிய நமோ நாராயணாய என்று<br/>
பாடு மனம் உடைப் பத்தருள்ளீர் வந்து பல்லாண்டு கூறுமினே
</p>
<p>
அண்டக் குலத்துக்கு அதிபதி ஆகி அசுரர் இராக்கதரை<br/>
இண்டக் குலத்தை எடுத்துக் களைந்த இருடிகேசன் தனக்கு<br/>
தொண்டக் குலத்தில் உள்ளீர் வந்து அடிதொழுது ஆயிர நாமம் சொல்லிப்<br/>
பண்டைக் குலத்தைத் தவிர்ந்து பல்லாண்டு பல் லாயிரத்தாண்டு என்மினே
</p>
<p>
எந்தை தந்தை தந்தை தந்தை தம் மூத்தப்பன் ஏழ்படிகால் தொடங்கி<br/>
வந்து வழிவழி ஆட்செய்கின்றோம் திரு வோணத் திருவிழவில்<br/>
அந்தியம் போதில் அரியுரு ஆகி அரியை அழித்தவனைப்<br/>
பந்தனை தீரப் பல்லாண்டு பல்லாயிரத் தாண்டு என்று பாடுதுமே
</p>
<p>
தீயிற் பொலிகின்ற செஞ்சுடர் ஆழி திகழ் திருச்சக்கரத்தின்<br/>
கோயிற் பொறியாலே ஒற்றுண்டு நின்று குடிகுடி ஆட்செய்கின்றோம்<br/>
மாயப் பொருபடை வாணனை ஆயிரந் தோளும் பொழி குருதி<br/>
பாயச் சுழற்றிய ஆழி வல்லானுக்குப் பல்லாண்டு கூறுதுமே
</p>
<p>
நெய்யிடை நல்லதோர் சோறும் நியதமும் அத்தாணிச் சேவகமும்<br/>
கை அடைக்காயும் கழுத்துக்குப் பூணொடு காதுக்குக் குண்டலமும்<br/>
மெய்யிட நல்லதோர் சாந்தமும் தந்து என்னை வெள்ளுயிர் ஆக்கவல்ல<br/>
பையுடை நாகப்பகைக் கொடியானுக்குப் பல்லாண்டு கூறுவனே
</p>
<p>
உடுத்துக் களைந்த நின் பீதக ஆடை உடுத்து கலத்தது உண்டு<br/>
தொடுத்த துழாய்மலர்சூடிக் களைந்தன சூடும் இத்தொண்டர்களோம்<br/>
விடுத்த திசைக் கருமம் திருத்தித் திரு வோணத் திருவிழவில்<br/>
படுத்த பைந் நாகனைப் பள்ளி கொண்டானுக்குப் பல்லாண்டு கூறுதுமே
</p>
<p>
எந்நாள் எம்பெருமான் உன்தனக்கு அடி யோம் என்று எழுத்துப்பட்ட<br/>
அந்நாளே அடியோங்கள் அடிக்குடில் வீடுபெற்று உய்ந்தது காண்<br/>
செந்நாள் தோற்றித் திரு மதுரையிற் சிலை குனித்து ஐந்தலைய<br/>
பைந்நாகத் தலைப் பாய்ந்தவனே உன்னைப் பல்லாண்டு கூறுதுமே
</p>
<p>
அல்வழக்கு ஒன்றும் இல்லா அணி கோட்டியர் கோன் அபிமானதுங்கன்<br/>
செல்வனைப் போல திருமாலே நானும் உனக்குப் பழ அடியேன்<br/>
நல் வகையால் நமோ நாராயணா என்று நாமம் பல பரவி<br/>
பல் வகையாலும் பவித்திரனே உன்னைப் பல்லாண்டு கூறுவனே
</p>
<p>
பல்லாண்டு என்று பவித்திரனைப் பர மேட்டியைச் சார்ங்கம் என்னும்<br/>
வில் ஆண்டான் தன்னை வில்லிபுத்தூர் விட்டு சித்தன் விரும்பிய சொல்<br/>
நல் ஆண்டு என்று நவின்று உரைப்பார் நமோ நாராயணாய என்று<br/>
பல்லாண்டும் பரமாத்மனைச் சூழ்ந்திருந்து ஏத்துவர் பல்லாண்டே
</p>
<h2>கண்ணன் திருவவதாரம்</h2>
<p>
வண்ண மாடங்கள் சூழ் திருக்கோட்டியூர்க்<br/>
கண்ணன் கேசவன் நம்பி பிறந்தினில்<br/>
எண்ணெய் சுண்ணம் எதிரெதிர் தூவிடக்<br/>
கண்ணன் முற்றம் கலந்து அளறு ஆயிற்றே
</p>
<p>
ஓடுவார் விழுவார் உகந்து ஆலிப்பார்<br/>
நாடுவார் நம்பிரான் எங்குத்தான் என்பார்<br/>
பாடுவார்களும் பல்பறை கொட்ட நின்று<br/>
ஆடுவார்களும் ஆயிற்று ஆய்ப்பாடியே
</p>
<p>
பேணிச் சீர் உடைப் பிள்ளை பிறந்தினில்<br/>
காணத் தாம் புகுவார் புக்குப் போதுவார்<br/>
ஆண் ஒப்பார் இவன் நேர் இல்லை காண் திரு-<br/>
வோணத்தான் உலகு ஆளும் என்பார்களே
</p>
<p>
உறியை முற்றத்து உருட்டி நின்று ஆடுவார்<br/>
நறுநெய் பால் தயிர் நன்றாகத் தூவுவார்<br/>
செறி மென் கூந்தல் அவிழத் திளைத்து எங்கும்<br/>
அறிவு அழிந்தனர் ஆய்ப்பாடி ஆயரே
</p>
<p>
கொண்ட தாள் உறி கோலக் கொடுமழுத்<br/>
தண்டினர் பறியோலைச் சயனத்தர்<br/>
விண்ட முல்லையரும்பு அன்ன பல்லினர்<br/>
அண்டர் மிண்டிப் புகுந்து நெய்யாடினார்&nbsp;&nbsp;(5)
</p>
<p>
கையும் காலும் நிமிர்த்துக் கடார நீர்<br/>
பைய ஆட்டிப் பசுஞ் சிறு மஞ்சளால்<br/>
ஐய நா வழித்தாளுக்கு அங்காந்திட<br/>
வையம் ஏழும் கண்டாள் பிள்ளை வாயுளே
</p>
<p>
வாயுள் வையகம் கண்ட மடநல்லார்<br/>
ஆயர் புத்திரன் அல்லன் அருந்தெய்வம்<br/>
பாய சீர் உடைப் பண்பு உடைப் பாலகன்<br/>
மாயன் என்று மகிழ்ந்தனர் மாதரே&nbsp;&nbsp;(7)
</p>
<p>
பத்து நாளும் கடந்த இரண்டாம் நாள்<br/>
எத் திசையும் சயமரம் கோடித்து<br/>
மத்த மா மலை தாங்கிய மைந்தனை<br/>
உத்தானம் செய்து உகந்தனர் ஆயரே
</p>
<p>
கிடக்கில் தொட்டில் கிழிய உதைத்திடும்<br/>
எடுத்துக் கொள்ளில் மருங்கை இறுத்திடும்<br/>
ஒடுக்கிப் புல்கில் உதரத்தே பாய்ந்திடும்<br/>
மிடுக்கு இலாமையால் நான் மெலிந்தேன் நங்காய
</p>
<p>
செந்நெல் ஆர் வயல் சூழ் திருக்கோட்டியூர்<br/>
மன்னு நாரணன் நம்பி பிறந்தமை<br/>
மின்னு நூல் விட்டுசித்தன் விரித்த இப்<br/>
பன்னு பாடல் வல்லார்க்கு இல்லை பாவமே
</p>
<h2>கண்ணனது திருமேனியழகு</h2>
<p>
சீதக் கடலுள் அமுது அன்ன தேவகி<br/>
கோதைக் குழலாள் அசோதைக்குப் போத்தந்த<br/>
பேதைக் குழவி பிடித்துச் சுவைத்து உண்ணும்<br/>
பாதக் கமலங்கள் காணீரே பவள வாயீர் வந்து காணீரே
</p>
<p>
முத்தும் மணியும் வயிரமும் நன்பொன்னும்<br/>
தத்திப் பதித்துத் தலைப்பெய்தாற் போல் எங்கும்<br/>
பத்து விரலும் மணிவண்ணன் பாதங்கள்<br/>
ஒத்திட்டு இருந்தவா காணீரே ஒண்ணுதலீர் வந்து காணீரே
</p>
<p>
பணைத்தோள் இள ஆய்ச்சி பால் பாய்ந்த கொங்கை<br/>
அணைத்து ஆர உண்டு கிடந்த இப் பிள்ளை<br/>
இணைக்காலில் வெள்ளித் தளை நின்று இலங்கும்<br/>
கணைக்கால் இருந்தவா காணீரே காரிகையீர் வந்து காணீரே
</p>
<p>
உழந்தாள் நறுநெய் ஒரோர் தடா உண்ண<br/>
இழந்தாள் எரிவினால் ஈர்த்து எழில் மத்தின்<br/>
பழந்தாம்பால் ஓச்ச பயத்தால் தவழ்ந்தான்<br/>
முழந்தாள் இருந்தவா காணீரே முகிழ்முலையீர் வந்து காணீரே
</p>
<p>
பிறங்கிய பேய்ச்சி முலை சுவைத்து உண்டிட்டு<br/>
உறங்குவான் போலே கிடந்த இப்பிள்ளை<br/>
மறம் கொள் இரணியன் மார்வை முன் கீண்டான்<br/>
குறங்குகளை வந்து காணீரே குவிமுலையீர் வந்து காணீரே
</p>
<p>
மத்தக் களிற்று வசுதேவர் தம்முடைச்<br/>
சித்தம் பிரியாத தேவகிதன் வயிற்றில்<br/>
அத்தத்தின் பத்தாம் நாள் தோன்றிய அச்சுதன்<br/>
முத்தம் இருந்தவா காணீரே முகிழ்நகையீர் வந்து காணீரே
</p>
<p>
இருங்கை மதகளிறு ஈர்க்கின்றவனைப்<br/>
பருங்கிப் பறித்துக்கொண்டு ஓடும் பரமன்தன்<br/>
நெருங்கு பவளமும் நேர்நாணும் முத்தும்<br/>
மருங்கும் இருந்தவா காணீரே வாணுதலீர் வந்து காணீரே
</p>
<p>
வந்த மதலைக் குழாத்தை வலிசெய்து<br/>
தந்தக் களிறு போல் தானே விளையாடும்<br/>
நந்தன் மதலைக்கு நன்றும் அழகிய<br/>
உந்தி இருந்தவா காணீரே ஒளியிழையீர் வந்து காணீரே
</p>
<p>
அதிருங் கடல்நிற வண்ணனை ஆய்ச்சி<br/>
மதுரமுலை ஊட்டி வஞ்சித்து வைத்துப்<br/>
பதறப் படாமே பழந் தாம்பால் ஆர்த்த<br/>
உதரம் இருந்தவா காணீரே ஒளிவளையீர் வந்து காணீரே
</p>
<p>
பெரு மா உரலிற் பிணிப்புண்டு இருந்து அங்கு<br/>
இரு மா மருதம் இறுத்த இப் பிள்ளை<br/>
குரு மா மணிப்பூண் குலாவித் திகழும்<br/>
திருமார்வு இருந்தவா காணீரே சேயிழையீர் வந்து காணீரே
</p>
<p>
நாள்கள் ஓர் நாலைந்து திங்கள் அளவிலே<br/>
தாளை நிமிர்த்துச் சகடத்தைச் சாடிப்போய்<br/>
வாள் கொள் வளைஎயிற்று ஆருயிர் வவ்வினான்<br/>
தோள்கள் இருந்தவா காணீரே சுரிகுழலீர் வந்து காணீரே
</p>
<p>
மைத் தடங்கண்ணி யசோதை வளர்க்கின்ற<br/>
செய்த்தலை நீல நிறத்துச் சிறுப்பிள்ளை<br/>
நெய்த்தலை நேமியும் சங்கும் நிலாவிய<br/>
கைத்தலங்கள் வந்து காணீரே கனங்குழையீர் வந்து காணீரே
</p>
<p>
வண்டு அமர் பூங்குழல் ஆய்ச்சி மகனாகக்<br/>
கொண்டு வளர்க்கின்ற கோவலக் குட்டற்கு<br/>
அண்டமும் நாடும் அடங்க விழுங்கிய<br/>
கண்டம் இருந்தவா காணீரே காரிகையீர் வந்து காணீரே
</p>
<p>
எம் தொண்டை வாய்ச் சிங்கம் வா என்று எடுத்துக்கொண்டு<br/>
அந் தொண்டை வாய் அமுது ஆதரித்து ஆய்ச்சியர்<br/>
தம் தொண்டை வாயால் தருக்கிப் பருகும் இச்<br/>
செந் தொண்டை வாய் வந்து காணீரே சேயிழையீர் வந்து காணீரே
</p>
<p>
நோக்கி யசோதை நுணுக்கிய மஞ்சளால்<br/>
நாக்கு வழித்து நீராட்டும் இந் நம்பிக்கு<br/>
வாக்கும் நயனமும் வாயும் முறுவலும்<br/>
மூக்கும் இருந்தவா காணீரே மொய்குழலீர் வந்து காணீரே
</p>
<p>
விண் கொள் அமரர்கள் வேதனை தீர முன்<br/>
மண் கொள் வசுதேவர்தம் மகனாய் வந்து<br/>
திண் கொள் அசுரரைத் தேய வளர்கின்றான்<br/>
கண்கள் இருந்தவா காணீரே கனவளையீர் வந்து காணீரே
</p>
<p>
பருவம் நிரம்பாமே பாரெல்லாம் உய்யத்<br/>
திருவின் வடிவு ஒக்கும் தேவகி பெற்ற<br/>
உருவு கரிய ஒளி மணிவண்ணன்<br/>
புருவம் இருந்தவா காணீரே பூண்முலையீர் வந்து காணீரே
</p>
<p>
மண்ணும் மலையும் கடலும் உலகு ஏழும்<br/>
உண்ணுந் திறத்து மகிழ்ந்து உண்ணும் பிள்ளைக்கு<br/>
வண்ணம் எழில்கொள் மகரக்குழை இவை<br/>
திண்ணம் இருந்தவா காணீரே சேயிழையீர் வந்து காணீரே
</p>
<p>
முற்றிலும் தூதையும் முன்கைமேல் பூவையும்<br/>
சிற்றில் இழைத்துத் திரிதருவோர்களைப்<br/>
பற்றிப் பறித்துக்கொண்டு ஓடும் பரமன்தன்<br/>
நெற்றி இருந்தவா காணீரே நேரிழையீர் வந்து காணீரே
</p>
<p>
அழகிய பைம்பொன்னின் கோல் அங்கைக் கொண்டு<br/>
கழல்கள் சதங்கை கலந்து எங்கும் ஆர்ப்ப<br/>
மழ கன்றினங்கள் மறித்துத் திரிவான்<br/>
குழல்கள் இருந்தவா காணீரே குவிமுலையீர் வந்து காணீரே
</p>
<p>
சுருப்பார் குழலி யசோதை முன் சொன்ன<br/>
திருப் பாதகேசத்தைத் தென்புதுவைப் பட்டன்<br/>
விருப்பால் உரைத்த இருபதோடு ஒன்றும்<br/>
உரைப்பார் போய் வைகுந்தத்து ஒன்றியிருப்பரே
</p>
<h2>தாலப் பருவம்</h2>
<p>
மாணிக்கம் கட்டி வயிரம் இடை கட்டி<br/>
ஆணிப் பொன்னால் செய்த வண்ணச் சிறுத்தொட்டில்<br/>
பேணி உனக்குப் பிரமன் விடுதந்தான்<br/>
மாணிக் குறளனே தாலேலோ வையம் அளந்தானே தாலேலோ
</p>
<p>
உடையார் கனமணியோடு ஒண் மாதுளம்பூ<br/>
இடை விரவிக் கோத்த எழிற் தெழ்கினோடும்<br/>
விடை ஏறு காபாலி ஈசன் விடுதந்தான்<br/>
உடையாய் அழேல் அழேல் தாலேலோ உலகம் அளந்தானே தாலேலோ
</p>
<p>
என்தம்பிரானார் எழிற் திருமார்வற்குச்<br/>
சந்தம் அழகிய தாமரைத் தாளற்கு<br/>
இந்திரன் தானும் எழில் உடைக் கிண்கிணி<br/>
தந்து உவனாய் நின்றான் தாலேலோ தாமரைக் கண்ணனே தாலேலோ
</p>
<p>
சங்கின் வலம்புரியும் சேவடிக் கிண்கிணியும்<br/>
அங்கைச் சரிவளையும் நாணும் அரைத்தொடரும்<br/>
அங்கண் விசும்பில் அமரர்கள் போத்தந்தார்<br/>
செங்கண் கருமுகிலே தாலேலோ தேவகி சிங்கமே தாலேலோ
</p>
<p>
எழில் ஆர் திருமார்வுக்கு ஏற்கும் இவை என்று<br/>
அழகிய ஐம்படையும் ஆரமும் கொண்டு<br/>
வழு இல் கொடையான் வயிச்சிரவணன்<br/>
தொழுது உவனாய் நின்றான் தாலேலோ தூமணி வண்ணனே தாலேலோ
</p>
<p>
ஓதக் கடலின் ஒளிமுத்தின் ஆரமும்<br/>
சாதிப் பவளமும் சந்தச் சரிவளையும்<br/>
மா தக்க என்று வருணன் விடுதந்தான்<br/>
சோதிச் சுடர் முடியாய் தாலேலோ சுந்தரத் தோளனே தாலேலோ
</p>
<p>
கான் ஆர் நறுந்துழாய் கைசெய்த கண்ணியும்<br/>
வான் ஆர் செழுஞ்சோலைக் கற்பகத்தின் வாசிகையும்<br/>
தேன் ஆர் மலர்மேல் திருமங்கை போத்தந்தாள்<br/>
கோனே அழேல் அழேல் தாலேலோ குடந்தைக் கிடந்தானே தாலேலோ
</p>
<p>
கச்சொடு பொற்சுரிகை காம்பு கனகவளை<br/>
உச்சி மணிச்சுட்டி ஒண்தாள் நிரைப் பொற்பூ<br/>
அச்சுதனுக்கு என்று அவனியாள் போத்தந்தாள்<br/>
நச்சுமுலை உண்டாய் தாலேலோ நாராயணா அழேல் தாலேலோ
</p>
<p>
மெய் திமிரும் நானப் பொடியொடு மஞ்சளும்<br/>
செய்ய தடங்கண்ணுக்கு அஞ்சனமும் சிந்துரமும்<br/>
வெய்ய கலைப்பாகி கொண்டு உவளாய் நின்றாள்<br/>
ஐயா அழேல் அழேல் தாலேலோ அரங்கத்து அணையானே தாலேலோ
</p>
<p>
வஞ்சனையால் வந்த பேய்ச்சி முலை உண்ட<br/>
அஞ்சன வண்ணனை ஆய்ச்சி தாலாட்டிய<br/>
செஞ்சொல் மறையவர் சேர் புதுவைப் பட்டன் சொல்<br/>
எஞ்சாமை வல்லவர்க்கு இல்லை இடர்தானே
</p>
<h2>அம்புலிப் பருவம்</h2>
<p>
தன்முகத்துச் சுட்டி தூங்கத் தூங்கத் தவழ்ந்து போய்ப்<br/>
பொன்முகக் கிண்கிணி ஆர்ப்பப் புழுதி அளைகின்றான்<br/>
என்மகன் கோவிந்தன் கூத்தினை இள மா மதீ<br/>
நின்முகம் கண்ணுள ஆகில் நீ இங்கே நோக்கிப் போ
</p>
<p>
என் சிறுக்குட்டன் எனக்கு ஒர் இன்னமுது எம்பிரான்<br/>
தன் சிறுக்கைகளால் காட்டிக் காட்டி அழைக்கின்றான்<br/>
அஞ்சன வண்ணனோடு ஆடல் ஆட உறுதியேல்<br/>
மஞ்சில் மறையாதே மா மதீ மகிழ்ந்து ஓடி வா
</p>
<p>
சுற்றும் ஒளிவட்டம் சூழ்ந்து சோதி பரந்து எங்கும்<br/>
எத்தனை செய்யிலும் என்மகன் முகம் நேரொவ்வாய்<br/>
வித்தகன் வேங்கட வாணன் உன்னை விளிக்கின்ற<br/>
கைத்தலம் நோவாமே அம்புலீ கடிது ஓடி வா
</p>
<p>
சக்கரக் கையன் தடங்கண்ணால் மலர விழித்து<br/>
ஒக்கலைமேல் இருந்து உன்னையே சுட்டிக் காட்டும் காண்<br/>
தக்கது அறிதியேல் சந்திரா சலம் செய்யாதே<br/>
மக்கட் பெறாத மலடன் அல்லையேல் வா கண்டாய்
</p>
<p>
அழகிய வாயில் அமுத ஊறல் தெளிவுற<br/>
மழலை முற்றாத இளஞ்சொல்லால் உன்னைக் கூகின்றான்<br/>
குழகன் சிரீதரன் கூவக் கூவ நீ போதியேல்<br/>
புழையில ஆகாதே நின்செவி புகர் மா மதீ
</p>
<p>
தண்டொடு சக்கரம் சார்ங்கம் ஏந்தும் தடக்கையன்<br/>
கண் துயில்கொள்ளக் கருதிக் கொட்டாவி கொள்கின்றான்<br/>
உண்ட முலைப்பால் அறா கண்டாய் உறங் காவிடில்<br/>
விண்தனில் மன்னிய மா மதீ விரைந்து ஓடி வா
</p>
<p>
பாலகன் என்று பரிபவம் செய்யேல் பண்டு ஓர் நாள்<br/>
ஆலின் இலை வளர்ந்த சிறுக்கன் அவன் இவன்<br/>
மேல் எழப் பாய்ந்து பிடித்துக்கொள்ளும் வெகுளுமேல்<br/>
மாலை மதியாதே மா மதீ மகிழ்ந்து ஓடி வா
</p>
<p>
சிறியன் என்று என் இளஞ் சிங்கத்தை இகழேல் கண்டாய்<br/>
சிறுமையின் வார்த்தையை மாவலியிடைச் சென்று கேள்<br/>
சிறுமைப் பிழை கொள்ளில் நீயும் உன் தேவைக்கு உரியை காண்<br/>
நிறைமதீ நெடுமால் விரைந்து உன்னைக் கூகின்றான்
</p>
<p>
தாழியில் வெண்ணெய் தடங்கை ஆர விழுங்கிய<br/>
பேழை வயிற்று எம்பிரான் கண்டாய் உன்னைக் கூகின்றான்<br/>
ஆழிகொண்டு உன்னை எறியும் ஐயுறவு இல்லை காண்<br/>
வாழ உறுதியேல் மா மதீ மகிழ்ந்து ஓடி வா
</p>
<p>
மைத்தடங் கண்ணி யசோதை தன்மகனுக்கு இவை<br/>
ஒத்தன சொல்லி உரைத்த மாற்றம் ஒளிபுத்தூர்<br/>
வித்தகன் விட்டுசித்தன் விரித்த தமிழ் இவை<br/>
எத்தனையும் சொல்ல வல்லவர்க்கு இடர் இல்லையே
</p>
<h2>செங்கீரைப் பருவம்</h2>
<p>
உய்ய உலகு படைத்து உண்ட மணிவயிறா ஊழிதொறு ஊழி பல ஆலின் இலையதன்மேல்<br/>
பைய உயோகு-துயில் கொண்ட பரம்பரனே பங்கய நீள் நயனத்து அஞ்சன மேனியனே<br/>
செய்யவள் நின் அகலம் சேமம் எனக் கருதி செல்வு பொலி மகரக் காது திகழ்ந்து இலக<br/>
ஐய எனக்கு ஒருகால் ஆடுக செங்கீரை ஆயர்கள் போரேறே ஆடுக ஆடுகவே
</p>
<p>
கோளரியின் உருவங் கொண்டு அவுணன் உடலம் குருதி குழம்பி எழ கூர் உகிரால் குடைவாய்<br/>
மீள அவன்மகனை மெய்ம்மை கொளக் கருதி மேலை அமரர்பதி மிக்கு வெகுண்டு வரக்<br/>
காள நன் மேகமவை கல்லொடு கால் பொழியக் கருதி வரை குடையாக் காலிகள் காப்பவனே<br/>
ஆள எனக்கு ஒருகால் ஆடுக செங்கீரை ஆயர்கள் போரேறே ஆடுக ஆடுகவே
</p>
<p>
நம்முடை நாயகனே நான்மறையின் பொருளே நாவியுள் நற்கமல நான்முகனுக்கு ஒருகால்<br/>
தம்மனை ஆனவனே தரணி தலமுழுதும் தாரகையின் உலகும் தடவி அதன் புறமும்<br/>
விம்ம வளர்ந்தவனே வேழமும் ஏழ் விடையும் விரவிய வேலைதனுள் வென்று வருமவனே<br/>
அம்ம எனக்கு ஒருகால் ஆடுக செங்கீரை ஆயர்கள் போரேறே ஆடுக ஆடுகவே
</p>
<p>
வானவர்தாம் மகிழ வன் சகடம் உருள வஞ்ச முலைப்பேயின் நஞ்சம் அது உண்டவனே<br/>
கானக வல் விளவின் காய் உதிரக் கருதிக் கன்று அது கொண்டு எறியும் கருநிற என்கன்றே<br/>
தேனுகனும் முரனும் திண்திறல் வெந்நரகன் என்பவர் தாம் மடியச் செரு அதிரச் செல்லும்<br/>
ஆனை எனக்கு ஒருகால் ஆடுக செங்கீரை ஆயர்கள் போரேறே ஆடுக ஆடுகவே
</p>
<p>
மத்து அளவுந் தயிரும் வார்குழல் நன்மடவார் வைத்தன நெய் களவால் வாரி விழுங்கி ஒருங்கு<br/>
ஒத்த இணைமருதம் உன்னிய வந்தவரை ஊரு கரத்தினொடும் உந்திய வெந்திறலோய்<br/>
முத்தின் இளமுறுவல் முற்ற வருவதன்முன் முன்ன முகத்து அணிஆர் மொய்குழல்கள் அலைய<br/>
அத்த எனக்கு ஒருகால் ஆடுக செங்கீரை ஆயர்கள் போரேறே ஆடுக ஆடுகவே
</p>
<p>
காய மலர்நிறவா கருமுகில் போல் உருவா கானக மா மடுவிற் காளியன் உச்சியிலே<br/>
தூய நடம் பயிலும் சுந்தர என்சிறுவா துங்க மதக்கரியின் கொம்பு பறித்தவனே<br/>
ஆயம் அறிந்து பொருவான் எதிர்வந்த மல்லை அந்தரம் இன்றி அழித்து ஆடிய தாளிணையாய்<br/>
ஆய எனக்கு ஒருகால் ஆடுக செங்கீரை ஆயர்கள் போரேறே ஆடுக ஆடுகவே
</p>
<p>
துப்பு உடை ஆயர்கள் தம் சொல் வழுவாது ஒருகால் தூய கருங்குழல் நற் தோகைமயில் அனைய<br/>
நப்பினைதன் திறமா நல் விடை ஏழ் அவிய நல்ல திறல் உடைய நாதனும் ஆனவனே<br/>
தப்பின பிள்ளைகளைத் தனமிகு சோதிபுகத் தனி ஒரு தேர் கடவித்தாயொடு கூட்டிய என்<br/>
அப்ப எனக்கு ஒருகால் ஆடுக செங்கீரை ஆயர்கள் போரேறே ஆடுக ஆடுகவே
</p>
<p>
உன்னையும் ஒக்கலையிற் கொண்டு தம் இல் மருவி உன்னொடு தங்கள் கருத்து ஆயின செய்து வரும்<br/>
கன்னியரும் மகிழ கண்டவர் கண்குளிர கற்றவர் தெற்றிவர பெற்ற எனக்கு அருளி<br/>
மன்னு குறுங்குடியாய் வெள்ளறையாய் மதில் சூழ் சோலைமலைக்கு அரசே கண்ணபுரத்து அமுதே<br/>
என் அவலம் களைவாய் ஆடுக செங்கீரை ஏழ் உலகும் உடையாய் ஆடுக ஆடுகவே
</p>
<p>
பாலொடு நெய் தயிர் ஒண் சாந்தொடு சண்பகமும் பங்கயம் நல்ல கருப்பூரமும் நாறி வர<br/>
கோல நறும்பவளச் செந்துவர் வாயினிடைக் கோமள வெள்ளிமுளை போல் சில பல் இலக<br/>
நீல நிறத்து அழகார் ஐம்படையின் நடுவே நின் கனிவாய் அமுதம் இற்று முறிந்து விழ<br/>
ஏலும் மறைப்பொருளே ஆடுக செங்கீரை ஏழ் உலகும் உடையாய் ஆடுக ஆடுகவே
</p>
<p>
செங்கமலக் கழலிற் சிற்றிதழ் போல் விரலிற் சேர் திகழ் ஆழிகளும் கிண்கிணியும் அரையிற்<br/>
தங்கிய பொன்வடமும் தாள நன் மாதுளையின் பூவொடு பொன்மணியும் மோதிரமும் கிறியும்<br/>
மங்கல ஐம்படையும் தோள்வளையும் குழையும் மகரமும் வாளிகளும் சுட்டியும் ஒத்து இலக<br/>
எங்கள் குடிக்கு அரசே ஆடுக செங்கீரை ஏழ் உலகும் உடையாய் ஆடுக ஆடுகவே
</p>
<p>
அன்னமும் மின் உருவும் ஆளரியும் குறளும் ஆமையும் ஆனவனே ஆயர்கள் நாயகனே<br/>
என் அவலம் களைவாய் ஆடுக செங்கீரை ஏழ் உலகும் உடையாய் ஆடுக ஆடுக என்று<br/>
அன்னநடை மடவாள் அசோதை உகந்த பரிசு ஆன புகழ்ப் புதுவைப் பட்டன் உரைத்த தமிழ்<br/>
இன்னிசை மாலைகள் இப் பத்தும் வல்லார் உலகில் எண்திசையும் புகழ் மிக்கு இன்பம் அது எய்துவரே
</p>
<h2> </h2>
<p>
சப்பாணிப் பருவம்
</p>
<p>
மாணிக்கக் கிண்கிணி ஆர்ப்ப மருங்கின் மேல்<br/>
ஆணிப் பொன்னாற் செய்த ஆய்பொன் உடை மணி<br/>
பேணி பவளவாய் முத்துஇலங்க பண்டு<br/>
காணி கொண்ட கைகளால் சப்பாணி கருங்குழற் குட்டனே சப்பாணி
</p>
<p>
பொன் அரைநாணொடு மாணிக்கக் கிண்கிணி<br/>
தன் அரை ஆட தனிச் சுட்டி தாழ்ந்து ஆட<br/>
என் அரை மேல்நின்று இழிந்து உங்கள் ஆயர்தம்<br/>
மன் அரைமேல் கொட்டாய் சப்பாணி மாயவனே கொட்டாய் சப்பாணி
</p>
<p>
பல் மணி முத்து இன்பவளம் பதித்தன்ன<br/>
என் மணிவண்ணன் இலங்கு பொற் தோட்டின் மேல்<br/>
நின் மணிவாய் முத்து இலங்க நின் அம்மைதன்<br/>
அம்மணி மேல் கொட்டாய் சப்பாணி ஆழியங் கையனே சப்பாணி
</p>
<p>
தூ நிலாமுற்றத்தே போந்து விளையாட<br/>
வான் நிலா அம்புலீ சந்திரா வா என்று<br/>
நீ நிலா நிற் புகழாநின்ற ஆயர்தம்<br/>
கோ நிலாவ கொட்டாய் சப்பாணி குடந்தைக் கிடந்தானே சப்பாணி
</p>
<p>
புட்டியிற் சேறும் புழுதியும் கொண்டுவந்து<br/>
அட்டி அமுக்கி அகம் புக்கு அறியாமே<br/>
சட்டித் தயிரும் தடாவினில் வெண்ணெயும் உண்<br/>
பட்டிக் கன்றே கொட்டாய் சப்பாணி பற்பநாபா கொட்டாய் சப்பாணி
</p>
<p>
தாரித்து நூற்றுவர் தந்தை சொற் கொள்ளாது<br/>
போர் உய்த்து வந்து புகுந்தவர் மண் ஆளப்<br/>
பாரித்த மன்னர் படப் பஞ்சவர்க்கு அன்று<br/>
தேர் உய்த்த கைகளால் சப்பாணி தேவகி சிங்கமே சப்பாணி
</p>
<p>
பரந்திட்டு நின்ற படுகடல் தன்னை<br/>
இரந்திட்ட கைம்மேல் எறிதிரை மோதக்<br/>
கரந்திட்டு நின்ற கடலைக் கலங்கச்<br/>
சரந் தொட்ட கைகளால் சப்பாணி சார்ங்க விற்கையனே சப்பாணி
</p>
<p>
குரக்கு இனத்தாலே குரைகடல் தன்னை<br/>
நெருக்கி அணை கட்டி நீள் நீர் இலங்கை<br/>
அரக்கர் அவிய அடு கணையாலே<br/>
நெருக்கிய கைகளால் சப்பாணி நேமியங் கையனே சப்பாணி
</p>
<p>
அளந்து இட்ட தூணை அவன் தட்ட ஆங்கே<br/>
வளர்ந்திட்டு வாள் உகிர்ச் சிங்க உருவாய்<br/>
உளந் தொட்டு இரணியன் ஒண்மார்வு அகலம்<br/>
பிளந்திட்ட கைகளால் சப்பாணி பேய் முலை உண்டானே சப்பாணி
</p>
<p>
அடைந்திட்டு அமரர்கள் ஆழ்கடல் தன்னை<br/>
மிடைந்திட்டு மந்தரம் மத்தாக நாட்டி<br/>
வடம் சுற்றி வாசுகி வன்கயிறு ஆகக்<br/>
கடைந்திட்ட கைகளால் சப்பாணி கார்முகில் வண்ணனே சப்பாணி
</p>
<p>
ஆட்கொள்ளத் தோன்றிய ஆயர்தம் கோவினை<br/>
நாட்கமழ் பூம்பொழில் வில்லிபுத்தூர்ப் பட்டன்<br/>
வேட்கையால் சொன்ன சப்பாணி ஈரைந்தும்<br/>
வேட்கையினால் சொல்லுவார் வினை போதுமே
</p>
<h2>தளர்நடைப் பருவம்</h2>
<p>
தொடர் சங்கிலிகை சலார்-பிலார் என்னத் தூங்கு பொன்மணி ஒலிப்பப்<br/>
படு மும்மதப் புனல் சோர வாரணம் பைய நின்று ஊர்வது போல்<br/>
உடன் கூடிக் கிண்கிணி ஆரவாரிப்ப உடை மணி பறை கறங்க<br/>
தடந் தாளிணை கொண்டு சார்ங்கபாணி தளர்நடை நடவானோ
</p>
<p>
செக்கரிடை நுனிக்கொம்பிற் தோன்றும் சிறுபிறை முளைப் போல<br/>
நக்க செந் துவர்வாய்த் திண்ணை மீதே நளிர் வெண்பல் முளை இலக<br/>
அக்குவடம் உடுத்து ஆமைத்தாலி பூண்ட அனந்தசயனன்<br/>
தக்க மா மணிவண்ணன் வாசுதேவன் தளர்நடை நடவானோ
</p>
<p>
மின்னுக் கொடியும் ஓர் வெண் திங்களும் சூழ் பரிவேடமுமாய்ப்<br/>
பின்னற் துலங்கும் அரசிலையும் பீதகச் சிற்றாடையொடும்<br/>
மின்னிற் பொலிந்த ஓர் கார்முகில் போலக் கழுத்தினிற் காறையொடும்<br/>
தன்னிற் பொலிந்த இருடிகேசன் தளர்நடை நடவானோ
</p>
<p>
கன்னற் குடம் திறந்தால் ஒத்து ஊறிக் கணகண சிரித்து உவந்து<br/>
முன் வந்து நின்று முத்தம் தரும் என் முகில்வண்ணன் திருமார்வன்<br/>
தன்னைப் பெற்றேற்குத் தன்வாய் அமுதம் தந்து என்னைத் தளிர்ப்பிக்கின்றான்<br/>
தன் எற்று மாற்றலர் தலைகள் மீதே தளர்நடை நடவானோ
</p>
<p>
முன் நல் ஓர் வெள்ளிப் பெருமலைக் குட்டன் மொடுமொடு விரைந்து ஓடப்<br/>
பின்னைத் தொடர்ந்தது ஓர் கருமலைக் குட்டன் பெயர்ந்து அடியிடுவது போல்<br/>
பன்னி உலகம் பரவி ஓவாப் புகழ்ப் பலதேவன் என்னும்<br/>
தன் நம்பி ஓடப் பின் கூடச் செல்வான் தளர்நடை நடவானோ
</p>
<p>
ஒரு காலிற் சங்கு ஒரு காலிற் சக்கரம் உள்ளடி பொறித்து அமைந்த<br/>
இரு காலுங் கொண்டு அங்கு அங்கு எழுதினாற்போல் இலச்சினை பட நடந்து<br/>
பெருகாநின்ற இன்ப-வெள்ளத்தின்மேல் பின்னையும் பெய்து பெய்து<br/>
தரு கார்க் கடல்வண்ணன் காமர் தாதை தளர்நடை நடவானோ
</p>
<p>
படர் பங்கைய மலர்வாய் நெகிழப் பனி படு சிறுதுளி போல்<br/>
இடங் கொண்ட செவ்வாய் ஊறி ஊறி இற்று இற்று வீழநின்று<br/>
கடுஞ் சேக் கழுத்தின் மணிக்குரல் போல் உடை மணி கணகணென<br/>
தடந் தாளிணை கொண்டு சாரங்கபாணி தளர்நடை நடவானோ
</p>
<p>
பக்கம் கருஞ் சிறுப்பாறை மீதே அருவிகள் பகர்ந்தனைய<br/>
அக்குவடம் இழிந்து ஏறித் தாழ அணி அல்குல் புடை பெயர<br/>
மக்கள் உலகினிற் பெய்து அறியா மணிக் குழவி உருவின்<br/>
தக்க மா மணிவண்ணன் வாசுதேவன் தளர்நடை நடவானோ
</p>
<p>
வெண் புழுதி மேற் பெய்துகொண்டு அளைந்தது ஓர் வேழத்தின் கருங்கன்று போல்<br/>
தெண் புழுதியாடி திரிவிக்கிரமன் சிறு புகர்பட வியர்த்து<br/>
ஒண் போது அலர்கமலச் சிறுக்கால் உறைத்து ஒன்றும் நோவாமே<br/>
தண் போது கொண்ட தவிசின் மீதே தளர்நடை நடவானோ
</p>
<p>
திரை நீர்ச் சந்திர மண்டலம் போலச் செங்கண்மால் கேசவன் தன்<br/>
திரு நீர் முகத்துத் துலங்கு சுட்டி திகழ்ந்து எங்கும் புடைபெயர<br/>
பெரு நீர்த் திரை எழு கங்கையிலும் பெரியதோர் தீர்த்த பலம்<br/>
தரு நீர்ச் சிறுச்சண்ணம் துள்ளம் சோரத் தளர்நடை நடவானோ
</p>
<p>
ஆயர் குலத்தினில் வந்து தோன்றிய அஞ்சனவண்ணன் தன்னைத்<br/>
தாயர் மகிழ ஒன்னார் தளரத் தளர்நடை நடந்ததனை<br/>
வேயர் புகழ் விட்டுசித்தன் சீரால் விரித்தன உரைக்கவல்லார்<br/>
மாயன் மணிவண்ணன் தாள் பணியும் மக்களைப் பெறுவர்களே
</p>
<h2>அச்சோப் பருவம்</h2>
<p>
பொன் இயல் கிண்கிணி சுட்டி புறங் கட்டித்<br/>
தன் இயல் ஓசை சலன்-சலன் என்றிட<br/>
மின் இயல் மேகம் விரைந்து எதிர் வந்தாற்போல்<br/>
என் இடைக்கு ஓட்டரா அச்சோ அச்சோ எம்பெருமான் வாராய் அச்சோ அச்சோ
</p>
<p>
செங்கமலப் பூவிற் தேன் உண்ணும் வண்டே போல்<br/>
பங்கிகள் வந்து உன் பவளவாய் மொய்ப்ப<br/>
சங்கு வில் வாள் தண்டு சக்கரம் ஏந்திய<br/>
அங்கைகளாலே வந்து அச்சோ அச்சோ ஆரத் தழுவாய் வந்து அச்சோ அச்சோ
</p>
<p>
பஞ்சவர் தூதனாய்ப் பாரதம் கைசெய்து<br/>
நஞ்சு உமிழ் நாகம் கிடந்த நற் பொய்கை புக்கு<br/>
அஞ்சப் பணத்தின்மேல் பாய்ந்திட்டு அருள்செய்த<br/>
அஞ்சனவண்ணனே அச்சோ அச்சோ ஆயர் பெருமானே அச்சோ அச்சோ
</p>
<p>
நாறிய சாந்தம் நமக்கு இறை நல்கு என்னத்<br/>
தேறி அவளும் திருவுடம்பிற் பூச<br/>
ஊறிய கூனினை உள்ளே ஒடுங்க அன்று<br/>
ஏற உருவினாய் அச்சோ அச்சோ எம்பெருமான் வாராய் அச்சோ அச்சோ
</p>
<p>
கழல் மன்னர் சூழக் கதிர் போல் விளங்கி<br/>
எழலுற்று மீண்டே இருந்து உன்னை நோக்கும்<br/>
சுழலை பெரிது உடைத் துச்சோதனனை<br/>
அழல விழித்தானே அச்சோ அச்சோ ஆழி அங் கையனே அச்சோ அச்சோ
</p>
<p>
போர் ஒக்கப் பண்ணி இப் பூமிப்பொறை தீர்ப்பான்<br/>
தேர் ஒக்க ஊர்ந்தாய் செழுந்தார் விசயற்காய்<br/>
கார் ஒக்கு மேனிக் கரும் பெருங் கண்ணனே<br/>
ஆரத் தழுவாய் வந்து அச்சோ அச்சோ ஆயர்கள் போரேறே அச்சோ அச்சோ
</p>
<p>
மிக்க பெரும்புகழ் மாவலி வேள்வியிற்<br/>
தக்கது இது அன்று என்று தானம் விலக்கிய<br/>
சுக்கிரன் கண்ணைத் துரும்பாற் கிளறிய<br/>
சக்கரக் கையனே அச்சோ அச்சோ சங்கம் இடத்தானே அச்சோ அச்சோ
</p>
<p>
என் இது மாயம்? என் அப்பன் அறிந்திலன்<br/>
முன்னைய வண்ணமே கொண்டு அளவாய் என்ன<br/>
மன்னு நமுசியை வானிற் சுழற்றிய<br/>
மின்னு முடியனே அச்சோ அச்சோ வேங்கடவாணனே அச்சோ அச்சோ
</p>
<p>
கண்ட கடலும் மலையும் உலகு ஏழும்<br/>
முண்டத்துக்கு ஆற்றா முகில்வண்ணா ஓ என்று<br/>
இண்டைச் சடைமுடி ஈசன் இரக்கொள்ள<br/>
மண்டை நிறைத்தானே அச்சோ அச்சோ மார்வில் மறுவனே அச்சோ அச்சோ
</p>
<p>
துன்னிய பேரிருள் சூழ்ந்து உலகை மூட<br/>
மன்னிய நான்மறை முற்றும் மறைந்திடப்<br/>
பின் இவ் உலகினில் பேரிருள் நீங்க அன்று<br/>
அன்னமது ஆனானே அச்சோ அச்சோ அருமறை தந்தானே அச்சோ அச்சோ
</p>
<p>
நச்சுவார் முன் நிற்கும் நாராயணன் தன்னை<br/>
அச்சோ வருக என்று ஆய்ச்சி உரைத்தன<br/>
மச்சு அணி மாடப் புதுவைக்கோன் பட்டன் சொல்<br/>
நிச்சலும் பாடுவார் நீள் விசும்பு ஆள்வரே
</p>
<h2>புறம் புல்கல்</h2>
<p>
வட்டு நடுவே வளர்கின்ற மாணிக்க-<br/>
மொட்டு நுனையில் முளைக்கின்ற முத்தே போல்<br/>
சொட்டுச் சொட்டு என்னத் துளிக்கத் துளிக்க என்<br/>
குட்டன் வந்து என்னைப் புறம்புல்குவான் கோவிந்தன் என்னைப் புறம்புல்குவான்
</p>
<p>
கிண்கிணி கட்டிக் கிறி கட்டிக் கையினிற்<br/>
கங்கணம் இட்டுக் கழுத்திற் தொடர் கட்டித்<br/>
தன் கணத்தாலே சதிரா நடந்து வந்து<br/>
என் கண்ணன் என்னைப் புறம்புல்குவான் எம்பிரான் என்னைப் புறம்புல்குவான்
</p>
<p>
கத்தக் கதித்துக் கிடந்த பெருஞ்செல்வம்<br/>
ஒத்துப் பொருந்திக்கொண்டு உண்ணாது மண் ஆள்வான்<br/>
கொத்துத் தலைவன் குடிகெடத் தோன்றிய<br/>
அத்தன் வந்து என்னைப் புறம்புல்குவான் ஆயர்கள் ஏறு என் புறம்புல்குவான்
</p>
<p>
நாந்தகம் ஏந்திய நம்பி சரண் என்று<br/>
தாழ்ந்த தனஞ்சயற்கு ஆகி தரணியில்<br/>
வேந்தர்கள் உட்க விசயன் மணித் திண்தேர்<br/>
ஊர்ந்தவன் என்னைப் புறம்புல்குவான் உம்பர்கோன் என்னைப் புறம்புல்குவான்
</p>
<p>
வெண்கலப் பத்திரம் கட்டி விளையாடிக்<br/>
கண் பல பெய்த கருந்தழைக் காவின் கீழ்ப்<br/>
பண் பல பாடிப் பல்லாண்டு இசைப்ப பண்டு<br/>
மண் பல கொண்டான் புறம்புல்குவான் வாமனன் என்னைப் புறம்புல்குவான்
</p>
<p>
சத்திரம் ஏந்தித் தனி ஒரு மாணியாய்<br/>
உத்தர வேதியில் நின்ற ஒருவனைக்<br/>
கத்திரியர் காணக் காணி முற்றும் கொண்ட<br/>
பத்திராகாரன் புறம்புல்குவான் பார் அளந்தான் என் புறம்புல்குவான்
</p>
<p>
பொத்த உரலைக் கவிழ்த்து அதன்மேல் ஏறி<br/>
தித்தித்த பாலும் தடாவினில் வெண்ணெயும்<br/>
மெத்தத் திருவயிறு ஆர விழுங்கிய<br/>
அத்தன் வந்து என்னைப் புறம்புல்குவான் ஆழியான் என்னைப் புறம்புல்குவான்
</p>
<p>
மூத்தவை காண முது மணற்குன்று ஏறிக்<br/>
கூத்து உவந்து ஆடிக் குழலால் இசை பாடி<br/>
வாய்த்த மறையோர் வணங்க இமையவர்<br/>
ஏத்த வந்து என்னைப் புறம்புல்குவான் எம்பிரான் என்னைப் புறம்புல்குவான்
</p>
<p>
கற்பகக் காவு கருதிய காதலிக்கு<br/>
இப்பொழுது ஈவன் என்று இந்திரன் காவினில்<br/>
நிற்பன செய்து நிலாத் திகழ் முற்றத்துள்<br/>
உய்த்தவன் என்னைப் புறம்புல்குவான் உம்பர்கோன் என்னைப் புறம்புல்குவான்
</p>
<p>
ஆய்ச்சி அன்று ஆழிப் பிரான் புறம்புல்கிய<br/>
வேய்த் தடந்தோளி சொல் விட்டுசித்தன் மகிழ்ந்து<br/>
ஈத்த தமிழ் இவை ஈரைந்தும் வல்லவர்<br/>
வாய்த்த நன்மக்களைப் பெற்று மகிழ்வரே
</p>
<h2>கண்ணன் அப்பூச்சி காட்டுதல்</h2>
<p>
மெச்சு ஊது சங்கம் இடத்தான் நல் வேய் ஊதி<br/>
பொய்ச் சூதிற் தோற்ற பொறை உடை மன்னர்க்காய்<br/>
பத்து ஊர் பெறாது அன்று பாரதம் கைசெய்த<br/>
அத் தூதன் அப்பூச்சி காட்டுகின்றான் அம்மனே அப்பூச்சி காட்டுகின்றான்
</p>
<p>
மலை புரை தோள் மன்னவரும் மாரதரும் மற்றும்<br/>
பலர் குலைய நூற்றுவரும் பட்டழிய பார்த்தன்<br/>
சிலை வளையத் திண்தேர்மேல் முன்நின்ற செங்கண்<br/>
அலவலை வந்து அப்பூச்சி காட்டுகின்றான் அம்மனே அப்பூச்சி காட்டுகின்றான்
</p>
<p>
காயும் நீர் புக்குக் கடம்பு ஏறி காளியன்<br/>
தீய பணத்திற் சிலம்பு ஆர்க்கப் பாய்ந்து ஆடி<br/>
வேயின் குழல் ஊதி வித்தகனாய் நின்ற<br/>
ஆயன் வந்து அப்பூச்சி காட்டுகின்றான் அம்மனே அப்பூச்சி காட்டுகின்றான்
</p>
<p>
இருட்டிற் பிறந்து போய் ஏழை வல் ஆயர்<br/>
மருட்டைத் தவிர்ப்பித்து வன் கஞ்சன் மாளப்<br/>
புரட்டி அந்நாள் எங்கள் பூம்பட்டுக் கொண்ட<br/>
அரட்டன் வந்து அப்பூச்சி காட்டுகின்றான் அம்மனே அப்பூச்சி காட்டுகின்றான்
</p>
<p>
சேப் பூண்ட சாடு சிதறித் திருடி நெய்க்கு<br/>
ஆப்பூண்டு நந்தன் மனைவி கடை தாம்பால்<br/>
சோப்பூண்டு துள்ளித் துடிக்கத் துடிக்க அன்று<br/>
ஆப்பூண்டான் அப்பூச்சி காட்டுகின்றான் அம்மனே அப்பூச்சி காட்டுகின்றான்
</p>
<p>
செப்பு இள மென்முலைத் தேவகி நங்கைக்குச்<br/>
சொப்படத் தோன்றி தொறுப்பாடியோம் வைத்த<br/>
துப்பமும் பாலும் தயிரும் விழுங்கிய<br/>
அப்பன் வந்து அப்பூச்சி காட்டுகின்றான் அம்மனே அப்பூச்சி காட்டுகின்றான்
</p>
<p>
தத்துக் கொண்டாள் கொலோ? தானே பெற்றாள் கொலோ?<br/>
சித்தம் அனையாள் அசோதை இளஞ்சிங்கம்<br/>
கொத்து ஆர் கருங்குழற் கோபால கோளரி<br/>
அத்தன் வந்து அப்பூச்சி காட்டுகின்றான் அம்மனே அப்பூச்சி காட்டுகின்றான்
</p>
<p>
கொங்கை வன் கூனிசொற் கொண்டு குவலயத்<br/>
துங்கக் கரியும் பரியும் இராச்சியமும்<br/>
எங்கும் பரதற்கு அருளி வன்கான் அடை<br/>
அங் கண்ணன் அப்பூச்சி காட்டுகின்றான் அம்மனே அப்பூச்சி காட்டுகின்றான்
</p>
<p>
பதக முதலைவாய்ப் பட்ட களிறு<br/>
கதறிக் கைகூப்பி என் கண்ணா கண்ணா என்ன<br/>
உதவப் புள் ஊர்ந்து அங்கு உறுதுயர் தீர்த்த<br/>
அதகன் வந்து அப்பூச்சி காட்டுகின்றான் அம்மனே அப்பூச்சி காட்டுகின்றான்
</p>
<p>
வல்லாள் இலங்கை மலங்கச் சரந் துரந்த<br/>
வில்லாளனை விட்டுசித்தன் விரித்த<br/>
சொல் ஆர்ந்த அப்பூச்சிப் பாடல் இவை பத்தும்<br/>
வல்லார் போய் வைகுந்தம் மன்னி இருப்பரே
</p>
<h2>தாய்ப்பால் உண்ண அழைத்தல்</h2>
<p>
அரவு அணையாய் ஆயர் ஏறே அம்மம் உண்ணத் துயிலெழாயே<br/>
இரவும் உண்ணாது உறங்கி நீ போய் இன்றும் உச்சி கொண்டதாலோ<br/>
வரவுங் காணேன்;வயிறு அசைந்தாய் வன முலைகள் சோர்ந்து பாயத்<br/>
திரு உடைய வாய்மடுத்துத் திளைத்து உதைத்துப் பருகிடாயே
</p>
<p>
வைத்த நெய்யும் காய்ந்த பாலும் வடி தயிரும் நறு வெண்ணெயும்<br/>
இத்தனையும் பெற்றறியேன் எம்பிரான் நீ பிறந்த பின்னை<br/>
எத்தனையும் செய்யப் பெற்றாய்; ஏதும் செய்யேன் கதம் படாதே<br/>
முத்து அனைய முறுவல் செய்து மூக்கு உறிஞ்சி முலை உணாயே
</p>
<p>
தந்தம் மக்கள் அழுது சென்றால் தாய்மார் ஆவார் தரிக்ககில்லார்<br/>
வந்து நின்மேற் பூசல் செய்ய வாழ வல்ல வாசுதேவா<br/>
உந்தையார் உன்திறத்தர் அல்லர் உன்னை நான் ஒன்று உரப்பமாட்டேன்<br/>
நந்தகோபன் அணி சிறுவா நான் சுரந்த முலை உணாயே
</p>
<p>
கஞ்சன்தன்னால் புணர்க்கப்பட்ட கள்ளச் சகடு கலக்கு அழிய<br/>
பஞ்சி அன்ன மெல்லடியால் பாய்ந்த போது நொந்திடும் என்று<br/>
அஞ்சினேன் காண் அமரர் கோவே ஆயர் கூட்டத்து அளவன்றாலோ<br/>
கஞ்சனை உன் வஞ்சனையால் வலைப்படுத்தாய் முலை உணாயே
</p>
<p>
தீய புந்திக் கஞ்சன் உன்மேல் சினம் உடையன் சோர்வு பார்த்து<br/>
மாயந்தன்னால் வலைப்படுக்கில் வாழகில்லேன் வாசுதேவா<br/>
தாயர் வாய்ச்சொல் கருமம் கண்டாய் சாற்றிச் சொன்னேன் போகவேண்டா<br/>
ஆயர் பாடிக்கு அணிவிளக்கே அமர்ந்து வந்து என் முலை உணாயே
</p>
<p>
மின் அனைய நுண் இடையார் விரி குழல்மேல் நுழைந்த வண்டு<br/>
இன் இசைக்கும் வில்லிபுத்தூர் இனிது அமர்ந்தாய் உன்னைக் கண்டார்<br/>
என்ன நோன்பு நோற்றாள் கொலோ இவனைப் பெற்ற வயிறு உடையாள்<br/>
என்னும் வார்த்தை எய்துவித்த இருடிகேசா முலை உணாயே
</p>
<p>
பெண்டிர் வாழ்வார் நின் ஒப்பாரைப் பெறுதும் என்னும் ஆசையாலே<br/>
கண்டவர்கள் போக்கு ஒழிந்தார் கண்ணிணையால் கலக்க நோக்கி<br/>
வண்டு உலாம் பூங்குழலினார் உன் வாயமுதம் உண்ண வேண்டிக்<br/>
கொண்டு போவான் வந்து நின்றார் கோவிந்தா நீ முலை உணாயே
</p>
<p>
இரு மலை போல் எதிர்ந்த மல்லர் இருவர் அங்கம் எரிசெய்தாய் உன்<br/>
திரு மலிந்து திகழு மார்வு தேக்க வந்து என் அல்குல் ஏறி<br/>
ஒரு முலையை வாய்மடுத்து ஒரு முலையை நெருடிக்கொண்டு<br/>
இரு முலையும் முறை முறையாய் ஏங்கி ஏங்கி இருந்து உணாயே
</p>
<p>
அங் கமலப் போதகத்தில் அணி கொள் முத்தம் சிந்தினாற்போல்<br/>
செங் கமல முகம் வியர்ப்ப தீமை செய்து இம் முற்றத்தூடே<br/>
அங்கம் எல்லாம் புழுதியாக அளைய வேண்டா அம்ம விம்ம<br/>
அங்கு அமரர்க்கு அமுது அளித்த அமரர் கோவே முலை உணாயே
</p>
<p>
ஓட ஓடக் கிண்கிணிகள் ஒலிக்கும் ஓசைப் பாணியாலே<br/>
பாடிப் பாடி வருகின்றாயைப் பற்பநாபன் என்று இருந்தேன்<br/>
ஆடி ஆடி அசைந்து அசைந்திட்டு அதனுக்கு ஏற்ற கூத்தை ஆடி<br/>
ஓடி ஒடிப் போய்விடாதே உத்தமா நீ முலை உணாயே
</p>
<p>
வார் அணிந்த கொங்கை ஆய்ச்சி மாதவா உண் என்ற மாற்றம்<br/>
நீர் அணிந்த குவளை வாசம் நிகழ நாறும் வில்லிபுத்தூர்ப்<br/>
பார் அணிந்த தொல் புகழான் பட்டர்பிரான் பாடல் வல்லார்<br/>
சீர் அணிந்த செங்கண்மால் மேல் சென்ற சிந்தை பெறுவர் தாமே
</p>
<h2>காது குத்தல்</h2>
<p>
போய்ப்பாடு உடைய நின் தந்தையும் தாழ்த்தான் பொரு திறற் கஞ்சன் கடியன்<br/>
காப்பாரும் இல்லை கடல்வண்ணா உன்னை தனியே போய் எங்கும் திரிதி<br/>
பேய்ப்பால் முலை உண்ட பித்தனே கேசவ நம்பீ உன்னைக் காது குத்த<br/>
ஆய்ப் பாலர் பெண்டுகள் எல்லாரும் வந்தார் அடைக்காய் திருத்தி நான் வைத்தேன்
</p>
<p>
வண்ணப் பவளம் மருங்கினிற் சாத்தி மலர்ப்பாதக் கிண்கிணி ஆர்ப்ப<br/>
நண்ணித் தொழும் அவர் சிந்தை பிரியாத நாராயணா இங்கே வாராய்<br/>
எண்ணற்கு அரிய பிரானே திரியை எரியாமே காதுக்கு இடுவன்<br/>
கண்ணுக்கு நன்றும் அழகும் உடைய கனகக் கடிப்பும் இவையாம்
</p>
<p>
வையம் எல்லாம் பெறும் வார்கடல் வாழும் மகரக்குழை கொண்டுவைத்தேன்<br/>
வெய்யவே காதில் திரியை இடுவன் நீ வேண்டிய தெல்லாம் தருவன்<br/>
உய்ய இவ் ஆயர் குலத்தினில் தோன்றிய ஒண்சுடர் ஆயர்கொழுந்தே<br/>
மையன்மை செய்து இள ஆய்ச்சியர் உள்ளத்து மாதவனே இங்கே வாராய்
</p>
<p>
வணம் நன்று உடைய வயிரக் கடிப்பு இட்டு வார்காது தாழப் பெருக்கிக்<br/>
குணம் நன்று உடையர் இக் கோபால பிள்ளைகள் கோவிந்தா நீ சொல்லுக் கொள்ளாய்<br/>
இணை நன்று அழகிய இக் கடிப்பு இட்டால் இனிய பலாப்பழம் தந்து<br/>
சுணம் நன்று அணி முலை உண்ணத் தருவன் நான் சோத்தம் பிரான் இங்கே வாராய்
</p>
<p>
சோத்தம் பிரான் என்று இரந்தாலும் கொள்ளாய் சுரிகுழலாரொடு நீ போய்க்<br/>
கோத்துக் குரவை பிணைந்து இங்கு வந்தால் குணங்கொண்டு இடுவனோ? நம்பீ<br/>
பேர்த்தும் பெரியன அப்பம் தருவன் பிரானே திரியிட ஒட்டில்<br/>
வேய்த் தடந்தோளார் விரும்பும் கருங்குழல் விட்டுவே நீ இங்கே வாராய்
</p>
<p>
விண்ணெல்லாம் கேட்க அழுதிட்டாய் உன்வாயில் விரும்பி அதனை நான் நோக்கி<br/>
மண்ணெல்லாம் கண்டு என் மனத்துள்ளே அஞ்சி மதுசூதனே என்று இருந்தேன்<br/>
புண் ஏதும் இல்லை உன்காது மறியும் பொறுத்து இறைப் போது இரு நம்பீ<br/>
கண்ணா என் கார்முகிலே கடல்வண்ணா காவலனே முலை உணாயே
</p>
<p>
முலை ஏதும் வேண்டேன் என்று ஓடி நின்காதிற் கடிப்பைப் பறித்து எறிந்திட்டு<br/>
மலையை எடுத்து மகிழ்ந்து கல்-மாரி காத்துப் பசுநிரை மேய்த்தாய்<br/>
சிலை ஒன்று இறுத்தாய் திரிவிக்கிரமா திரு ஆயர்பாடிப் பிரானே<br/>
தலை நிலாப் போதே உன்காதைப் பெருக்காதே விட்டிட்டேன் குற்றமே அன்றே?
</p>
<p>
என் குற்றமே என்று சொல்லவும் வேண்டா காண் என்னை நான் மண் உண்டேனாக<br/>
அன்புற்று நோக்கி அடித்தும் பிடித்தும் அனைவர்க்கும் காட்டிற்றிலையே?<br/>
வன் புற்று அரவின் பகைக் கொடி வாமன நம்பீ உன்காதுகள் தூரும்<br/>
துன்புற்றன எல்லாம் தீர்ப்பாய் பிரானே திரியிட்டுச் சொல்லுகேன் மெய்யே
</p>
<p>
மெய் என்று சொல்லுவார் சொல்லைக் கருதித் தொடுப்புண்டாய் வெண்ணெயை என்று<br/>
கையைப் பிடித்துக் கரை உரலோடு என்னைக் காணவே கட்டிற்றிலையே?<br/>
செய்தன சொல்லிச் சிரித்து அங்கு இருக்கில் சிரீதரா உன்காது தூரும்<br/>
கையிற் திரியை இடுகிடாய் இந்நின்ற காரிகையார் சிரியாமே
</p>
<p>
காரிகையார்க்கும் உனக்கும் இழுக்கு உற்று என் காதுகள் வீங்கி எரியில்?<br/>
தாரியா தாகில் தலை நொந்திடும் என்று விட்டிட்டேன் குற்றமே அன்றே?<br/>
சேரியிற் பிள்ளைகள் எல்லாரும் காது பெருக்கித் திரியவும் காண்டி<br/>
ஏர் விடை செற்று இளங்கன்று எறிந்திட்ட இருடிகேசா என்தன் கண்ணே <10>
</p>
<p>
கண்ணைக் குளிரக் கலந்து எங்கும் நோக்கிக் கடிகமழ் பூங்குழலார்கள்<br/>
எண்ணத்துள் என்றும் இருந்து தித்திக்கும் பெருமானே எங்கள் அமுதே<br/>
உண்ணக் கனிகள் தருவன் கடிப்பு ஒன்றும் நோவாமே காதுக்கு இடுவன்<br/>
பண்ணைக் கிழியச் சகடம் உதைத்திட்ட பற்பநாபா இங்கே வாராய்
</p>
<p>
வா என்று சொல்லி என்கையைப் பிடித்து வலியவே காதிற் கடிப்பை<br/>
நோவத் திரிக்கில் உனக்கு இங்கு இழுக்குற்று என்? காதுகள் நொந்திடும் கில்லேன்<br/>
நாவற் பழம் கொண்டுவைத்தேன் இவை காணாய் நம்பீ முன் வஞ்ச மகளைச்<br/>
சாவப் பால் உண்டு சகடு இறப் பாய்ந்திட்ட தாமோதரா இங்கே வாராய்
</p>
<p>
வார் காது தாழப் பெருக்கி அமைத்து மகரக்குழை இட வேண்டிச்<br/>
சீரால் அசோதை திருமாலைச் சொன்ன சொல் சிந்தையுள் நின்று திகழப்<br/>
பார் ஆர் தொல் புகழான் புதுவை மன்னன் பன்னிரு நாமத்தால் சொன்ன<br/>
ஆராத அந்தாதிப் பன்னிரண்டும் வல்லார் அச்சுதனுக்கு அடியாரே<br/>
-------------
</p>
<p>
நீராட்டம்
</p>
<p>
வெண்ணெய் அளைந்த குணுங்கும் விளையாடு புழுதியும் கொண்டு<br/>
திண்ணென இவ் இரா உன்னைத் தேய்த்துக் கிடக்க நான் ஒட்டேன்<br/>
எண்ணெய் புளிப்பழம் கொண்டு இங்கு எத்தனை போதும் இருந்தேன்<br/>
நண்ணல் அரிய பிரானே நாரணா நீராட வாராய்
</p>
<p>
கன்றுகள் ஓடச் செவியிற் கட்டெறும்பு பிடித்து இட்டால்<br/>
தென்றிக் கெடும் ஆகில் வெண்ணெய் திரட்டி விழுங்குமா காண்பன்<br/>
நின்ற மராமரம் சாய்த்தாய் நீ பிறந்த திருவோணம்<br/>
இன்று நீ நீராட வேண்டும் எம்பிரான் ஓடாதே வாராய்
</p>
<p>
பேய்ச்சி முலை உண்ணக் கண்டு பின்னையும் நில்லாது என்நெஞ்சம்<br/>
ஆய்ச்சியர் எல்லாரும் கூடி அழைக்கவும் நான் முலை தந்தேன்<br/>
காய்ச்சின நீரொடு நெல்லி கடாரத்திற் பூரித்து வைத்தேன்<br/>
வாய்த்த புகழ் மணிவண்ணா மஞ்சனம் ஆட நீ வாராய்
</p>
<p>
கஞ்சன் புணர்ப்பினில் வந்த கடிய சகடம் உதைத்து<br/>
வஞ்சகப் பேய்மகள் துஞ்ச வாய் முலை வைத்த பிரானே<br/>
மஞ்சளும் செங்கழுநீரின் வாசிகையும் நறுஞ்சாந்தும்<br/>
அஞ்சனமும் கொண்டு வைத்தேன் அழகனே நீராட வாராய்
</p>
<p>
அப்பம் கலந்த சிற்றுண்டி அக்காரம் பாலிற் கலந்து<br/>
சொப்பட நான் சுட்டு வைத்தேன் தின்னல் உறுதியேல் நம்பி<br/>
செப்பு இள மென்முலையார்கள் சிறுபுறம் பேசிச் சிரிப்பர்<br/>
சொப்பட நீராட வேண்டும் சோத்தம் பிரான் இங்கே வாராய்
</p>
<p>
எண்ணெய்க் குடத்தை உருட்டி இளம்பிள்ளை கிள்ளி எழுப்பிக்<br/>
கண்ணைப் புரட்டி விழித்துக் கழகண்டு செய்யும் பிரானே<br/>
உண்ணக் கனிகள் தருவன் ஒலிகடல் ஓதநீர் போலே<br/>
வண்ணம் அழகிய நம்பீ மஞ்சனம் ஆட நீ வாராய்
</p>
<p>
கறந்த நற்பாலும் தயிரும் கடைந்து உறிமேல் வைத்த வெண்ணெய்<br/>
பிறந்ததுவே முதலாகப் பெற்றறியேன் எம்பிரானே<br/>
சிறந்த நற்றாய் அலர் தூற்றும் என்பதனால் பிறர் முன்னே<br/>
மறந்தும் உரையாட மாட்டேன் மஞ்சனம் ஆட நீ வாராய்
</p>
<p>
கன்றினை வால் ஓலை கட்டி கனிகள் உதிர எறிந்து<br/>
பின் தொடர்ந்து ஓடி ஓர் பாம்பைப் பிடித்துக்கொண்டு ஆட்டினாய் போலும்<br/>
நின்திறத்தேன் அல்லேன் நம்பீ நீ பிறந்த திரு நன்னாள்<br/>
நன்று நீ நீராட வேண்டும் நாரணா ஓடாதே வாராய்
</p>
<p>
பூணித் தொழுவினிற் புக்குப் புழுதி அளைந்த பொன்-மேனி<br/>
காணப் பெரிதும் உகப்பன் ஆகிலும் கண்டார் பழிப்பர்<br/>
நாண் இத்தனையும் இலாதாய் நப்பின்னை காணிற் சிரிக்கும்<br/>
மாணிக்கமே என்மணியே மஞ்சனம் ஆட நீ வாராய்
</p>
<p>
கார் மலி மேனி நிறத்துக் கண்ணபிரானை உகந்து<br/>
வார் மலி கொங்கை யசோதை மஞ்சனம் ஆட்டிய ஆற்றைப்<br/>
பார் மலி தொல் புதுவைக் கோன் பட்டர்பிரான் சொன்ன பாடல்<br/>
சீர் மலி செந்தமிழ் வல்லார் தீவினை யாதும் இலரே
</p>
<h2>குழல்வாரக் காக்கையை வா எனல்</h2>
<p>
பின்னை மணாளனை பேரிற் கிடந்தானை<br/>
முன்னை அமரர் முதற் தனி வித்தினை<br/>
என்னையும் எங்கள் குடி முழுது ஆட்கொண்ட<br/>
மன்னனை வந்து குழல்வாராய் அக்காக்காய் மாதவன்தன் குழல்வாராய் அக்காக்காய்
</p>
<p>
பேயின் முலை உண்ட பிள்ளை இவன் முன்னம்<br/>
மாயச் சகடும் மருதும் இறுத்தவன்<br/>
காயாமலர் வண்ணன் கண்ணன் கருங்குழல்<br/>
தூய்து ஆக வந்து குழல்வாராய் அக்காக்காய் தூமணி வண்ணன் குழல்வாராய் அக்காக்காய்
</p>
<p>
திண்ணக் கலத்திற் திரை உறிமேல் வைத்த<br/>
வெண்ணெய் விழுங்கி விரைய உறங்கிடும்<br/>
அண்ணல் அமரர் பெருமானை ஆயர்தம்<br/>
கண்ணனை வந்து குழல்வாராய் அக்காக்காய் கார்முகில் வண்ணன் குழல்வாராய் அக்காக்காய்
</p>
<p>
பள்ளத்தில் மேயும் பறவை உருக் கொண்டு<br/>
கள்ள அசுரன் வருவானைத் தான் கண்டு<br/>
புள் இது என்று பொதுக்கோ வாய் கீண்டிட்ட<br/>
பிள்ளையை வந்து குழல்வாராய் அக்காக்காய் பேய் முலை உண்டான் குழல்வாராய் அக்காக்காய்
</p>
<p>
கற்றினம் மேய்த்துக் கனிக்கு ஒரு கன்றினைப்<br/>
பற்றி எறிந்த பரமன் திருமுடி<br/>
உற்றன பேசி நீ ஓடித் திரியாதே<br/>
அற்றைக்கும் வந்து குழல்வாராய் அக்காக்காய் ஆழியான்தன் குழல்வாராய் அக்காக்காய்
</p>
<p>
கிழக்கிற் குடி மன்னர் கேடு இலாதாரை<br/>
அழிப்பான் நினைந்திட்டு அவ் ஆழிஅதனால்<br/>
விழிக்கும் அளவிலே வேர் அறுத்தானைக்<br/>
குழற்கு அணி ஆகக் குழல்வாராய் அக்காக்காய் கோவிந்தன்தன் குழல்வாராய் அக்காக்காய்
</p>
<p>
பிண்டத் திரளையும் பேய்க்கு இட்ட நீர்ச் சோறும்<br/>
உண்டற்கு வேண்டி நீ ஓடித் திரியாதே<br/>
அண்டத்து அமரர் பெருமான் அழகு அமர்<br/>
வண்டு ஒத்து இருண்ட குழல்வாராய் அக்காக்காய் மாயவன்தன் குழல்வாராய் அக்காக்காய்
</p>
<p>
உந்தி எழுந்த உருவ மலர்தன்னில்<br/>
சந்தச் சதுமுகன்தன்னைப் படைத்தவன்<br/>
கொந்தக் குழலைக் குறந்து புளி அட்டித்<br/>
தந்தத்தின் சீப்பால் குழல்வாராய் அக்காக்காய் தாமோதரன்தன் குழல்வாராய் அக்காக்காய்
</p>
<p>
மன்னன்தன் தேவிமார் கண்டு மகிழ்வு எய்த<br/>
முன் இவ் உலகினை முற்றும் அளந்தவன்<br/>
பொன்னின் முடியினைப் பூ அணைமேல் வைத்துப்<br/>
பின்னே இருந்து குழல்வாராய் அக்காக்காய் பேர் ஆயிரத்தான் குழல்வாராய் அக்காக்காய்
</p>
<p>
கண்டார் பழியாமே அக்காக்காய் கார்வண்ணன்<br/>
வண்டு ஆர் குழல்வார வா என்ற ஆய்ச்சி சொல்<br/>
விண் தோய் மதில் வில்லிபுத்தூர்க் கோன் பட்டன் சொல்<br/>
கொண்டாடிப் பாடக் குறுகா வினை தாமே
</p>
<h2>கோல் கொண்டுவா எனல்</h2>
<p>
வேலிக் கோல் வெட்டி விளையாடு வில் ஏற்றி<br/>
தாலிக் கொழுந்தைத் தடங்கழுத்திற் பூண்டு<br/>
பீலித் தழையைப் பிணைத்துப் பிறகிட்டு<br/>
காலிப் பின் போவாற்கு ஓர் கோல் கொண்டு வா கடல் நிற வண்ணற்கு ஓர் கோல் கொண்டு வா
</p>
<p>
கொங்கும் குடந்தையும் கோட்டியூரும் பேரும்<br/>
எங்கும் திரிந்து விளையாடும் என்மகன்<br/>
சங்கம் பிடிக்கும் தடக்கைக்குத் தக்க நல்<br/>
அங்கம் உடையது ஓர் கோல் கொண்டு வா அரக்கு வழித்தது ஓர் கோல் கொண்டு வா
</p>
<p>
கறுத்திட்டு எதிர்நின்ற கஞ்சனைக் கொன்றான்<br/>
பொறுத்திட்டு எதிர்வந்த புள்ளின் வாய் கீண்டான்<br/>
நெறித்த குழல்களை நீங்க முன் ஓடிச்<br/>
சிறுக்கன்று மேய்ப்பாற்கு ஓர் கோல் கொண்டு வா தேவபிரானுக்கு ஓர் கோல் கொண்டு வா
</p>
<p>
ஒன்றே உரைப்பான் ஒரு சொல்லே சொல்லுவான்<br/>
துன்று முடியான் துரியோதனன் பக்கல்<br/>
சென்று அங்குப் பாரதம் கையெறிந்தானுக்குக்<br/>
கன்றுகள் மேய்ப்பது ஓர் கோல் கொண்டு வா கடல்-நிற வண்ணற்கு ஓர் கோல் கொண்டு வா
</p>
<p>
சீர் ஒன்று தூதாய்த் திரியோதனன் பக்கல்<br/>
ஊர் ஒன்று வேண்டிப் பெறாத உரோடத்தால்<br/>
பார் ஒன்றிப் பாரதம் கைசெய்து பார்த்தற்குத்<br/>
தேர் ஒன்றை ஊர்ந்தாற்கு ஓர் கோல் கொண்டு வா தேவபிரானுக்கு ஓர் கோல் கொண்டு வா
</p>
<p>
ஆலத்து இலையான் அரவின் அணை மேலான்<br/>
நீலக் கடலுள் நெடுங்காலம் கண்வளர்ந்தான்<br/>
பாலப் பிராயத்தே பார்த்தற்கு அருள்செய்த<br/>
கோலப் பிரானுக்கு ஓர் கோல் கொண்டு வா குடந்தைக் கிடந்தாற்கு ஓர் கோல் கொண்டு வா
</p>
<p>
பொற்றிகழ் சித்திரகூடப் பொருப்பினில்<br/>
உற்ற வடிவில் ஒரு கண்ணும் கொண்ட அக்<br/>
கற்றைக் குழலன் கடியன் விரைந்து உன்னை<br/>
மற்றைக் கண் கொள்ளாமே கோல் கொண்டு வா மணிவண்ண நம்பிக்கு ஓர் கோல் கொண்டு வா
</p>
<p>
மின்னிடைச் சீதை பொருட்டா இலங்கையர்<br/>
மன்னன் மணிமுடி பத்தும் உடன் வீழத்<br/>
தன் நிகர் ஒன்று இல்லாச் சிலை கால் வளைத்து இட்ட<br/>
மின்னு முடியற்கு ஓர் கோல் கொண்டு வா வேலை அடைத்தாற்கு ஓர் கோல் கொண்டு வா
</p>
<p>
தென் இலங்கை மன்னன் சிரம் தோள் துணிசெய்து<br/>
மின் இலங்கும் பூண் விபீடண நம்பிக்கு<br/>
என் இலங்கும் நாமத்து அளவும் அரசு என்ற<br/>
மின் அலங்காரற்கு ஓர் கோல் கொண்டு வா வேங்கட வாணற்கு ஓர் கோல் கொண்டு வா
</p>
<p>
அக்காக்காய் நம்பிக்குக் கோல் கொண்டு வா என்று<br/>
மிக்காள் உரைத்த சொல் வில்லிபுத்தூர்ப் பட்டன்<br/>
ஒக்க உரைத்த தமிழ் பத்தும் வல்லவர்<br/>
மக்களைப் பெற்று மகிழ்வர் இவ் வையத்தே
</p>
<h2>பூச் சூட்டல்</h2>
<p>
ஆனிரை மேய்க்க நீ போதி அருமருந்து ஆவது அறியாய்<br/>
கானகம் எல்லாம் திரிந்து உன் கரிய திருமேனி வாட<br/>
பானையிற் பாலைப் பருகிப் பற்றாதார் எல்லாம் சிரிப்ப<br/>
தேனில் இனிய பிரானே செண்பகப் பூச் சூட்ட வாராய்
</p>
<p>
கரு உடை மேகங்கள் கண்டால் உன்னைக் கண்டால் ஒக்கும் கண்கள்<br/>
உரு உடையாய் உலகு ஏழும் உண்டாக வந்து பிறந்தாய்<br/>
திரு உடையாள் மணவாளா திருவரங்கத்தே கிடந்தாய்<br/>
மருவி மணம் கமழ்கின்ற மல்லிகைப் பூச் சூட்ட வாராய்
</p>
<p>
மச்சொடு மாளிகை ஏறி மாதர்கள்தம் இடம் புக்கு<br/>
கச்சொடு பட்டைக் கிழித்து காம்பு துகில் அவை கீறி<br/>
நிச்சலும் தீமைகள் செய்வாய் நீள் திருவேங்கடத்து எந்தாய்<br/>
பச்சைத் தமனகத்தோடு பாதிரிப் பூச் சூட்ட வாராய்
</p>
<p>
தெருவின்கண் நின்று இள ஆய்ச்சி மார்களைத் தீமை செய்யாதே<br/>
மருவும் தமனகமும் சீர் மாலை மணம் கமழ்கின்ற<br/>
புருவம் கருங்குழல் நெற்றி பொலிந்த முகிற்-கன்று போலே<br/>
உருவம் அழகிய நம்பீ உகந்து இவை சூட்ட நீ வாராய்
</p>
<p>
புள்ளினை வாய் பிளந்திட்டாய் பொரு கரியின் கொம்பு ஒசித்தாய்<br/>
கள்ள அரக்கியை மூக்கொடு காவலனைத் தலை கொண்டாய்<br/>
அள்ளி நீ வெண்ணெய் விழுங்க அஞ்சாது அடியேன் அடித்தேன்<br/>
தெள்ளிய நீரில் எழுந்த செங்கழுநீர் சூட்ட வாராய்
</p>
<p>
எருதுகளோடு பொருதி ஏதும் உலோபாய் காண் நம்பீ<br/>
கருதிய தீமைகள் செய்து கஞ்சனைக் கால்கொடு பாய்ந்தாய்<br/>
தெருவின்கண் தீமைகள் செய்து சிக்கென மல்லர்களோடு<br/>
பொருது வருகின்ற பொன்னே புன்னைப் பூச் சூட்ட நீ வாராய்
</p>
<p>
குடங்கள் எடுத்து ஏற விட்டுக் கூத்தாட வல்ல எம் கோவே<br/>
மடம் கொள் மதிமுகத்தாரை மால்செய வல்ல என் மைந்தா<br/>
இடந்திட்டு இரணியன் நெஞ்சை இரு பிளவு ஆக முன் கீண்டாய்<br/>
குடந்தைக் கிடந்த எம் கோவே குருக்கத்திப் பூச் சூட்ட வாராய்
</p>
<p>
சீமாலிகன் அவனோடு தோழமை கொள்ளவும் வல்லாய்<br/>
சாமாறு அவனை நீ எண்ணிச் சக்கரத்தால் தலை கொண்டாய்<br/>
ஆமாறு அறியும் பிரானே அணி அரங்கத்தே கிடந்தாய்<br/>
ஏமாற்றம் என்னைத் தவிர்த்தாய் இருவாட்சிப் பூச் சூட்ட வாராய்
</p>
<p>
அண்டத்து அமரர்கள் சூழ அத்தாணியுள் அங்கு இருந்தாய்<br/>
தொண்டர்கள் நெஞ்சில் உறைவாய் தூமலராள் மணவாளா<br/>
உண்டிட்டு உலகினை ஏழும் ஓர் ஆலிலையிற் துயில் கொண்டாய்<br/>
கண்டு நான் உன்னை உகக்கக் கருமுகைப் பூச் சூட்ட வாராய்
</p>
<p>
செண்பக மல்லிகையோடு செங்கழுநீர் இருவாட்சி<br/>
எண் பகர் பூவும் கொணர்ந்தேன் இன்று இவை சூட்ட வா என்று<br/>
மண் பகர் கொண்டானை ஆய்ச்சி மகிழ்ந்து உரை செய்த இம் மாலை<br/>
பண் பகர் வில்லிபுத்தூர்க் கோன் பட்டர்பிரான் சொன்ன பத்தே
</p>
<h2>காப்பிடல்</h2>
<p>
இந்திரனோடு பிரமன் ஈசன் இமையவர் எல்லாம்<br/>
மந்திர மா மலர் கொண்டு மறைந்து உவராய் வந்து நின்றார்<br/>
சந்திரன் மாளிகை சேரும் சதுரர்கள் வெள்ளறை நின்றாய்<br/>
அந்தியம் போது இது ஆகும் அழகனே காப்பிட வாராய்
</p>
<p>
கன்றுகள் இல்லம் புகுந்து கதறுகின்ற பசு எல்லாம்<br/>
நின்றொழிந்தேன் உன்னைக் கூவி நேசமேல் ஒன்றும் இலாதாய்<br/>
மன்றில் நில்லேல் அந்திப் போது மதிற் திருவெள்ளறை நின்றாய்<br/>
நன்று கண்டாய் என்தன் சொல்லு நான் உன்னைக் காப்பிட வாராய்
</p>
<p>
செப்பு ஓது மென்முலையார்கள் சிறுசோறும் இல்லும் சிதைத்திட்டு<br/>
அப்போது நான் உரப்பப் போய் அடிசிலும் உண்டிலை ஆள்வாய்<br/>
முப் போதும் வானவர் ஏத்தும் முனிவர்கள் வெள்ளறை நின்றாய்<br/>
இப்போது நான் ஒன்றும் செய்யேன் எம்பிரான் காப்பிட வாராய்
</p>
<p>
கண்ணில் மணல்கொடு தூவிக் காலினால் பாய்ந்தனை என்று என்று<br/>
எண் அரும் பிள்ளைகள் வந்திட்டு -இவர் ஆர்?- முறைப்படுகின்றார்<br/>
கண்ணனே வெள்ளறை நின்றாய் கண்டாரொடே தீமை செய்வாய்<br/>
வண்ணமே வேலையது ஒப்பாய் வள்ளலே காப்பிட வாராய்
</p>
<p>
பல்லாயிரவர் இவ் ஊரில் பிள்ளைகள் தீமைகள் செய்வார்<br/>
எல்லாம் உன்மேல் அன்றிப் போகாது எம்பிரான் நீ இங்கே வாராய்<br/>
நல்லார்கள் வெள்ளறை நின்றாய் ஞானச் சுடரே உன்மேனி<br/>
சொல் ஆர வாழ்த்தி நின்று ஏத்திச் சொப்படக் காப்பிட வாராய்
</p>
<p>
கஞ்சன் கறுக்கொண்டு நின்மேல் கரு நிறச் செம் மயிர்ப் பேயை<br/>
வஞ்சிப்பதற்கு விடுத்தான் என்பது ஓர் வார்த்தையும் உண்டு<br/>
மஞ்சு தவழ் மணி மாட மதிற் திருவெள்ளறை நின்றாய்<br/>
அஞ்சுவன் நீ அங்கு நிற்க அழகனே காப்பிட வாராய் 6
</p>
<p>
கள்ளச் சகடும் மருதும் கலக்கு அழிய உதைசெய்த<br/>
பிள்ளையரசே நீ பேயைப் பிடித்து முலை உண்ட பின்னை<br/>
உள்ளவாறு ஒன்றும் அறியேன் ஒளியுடை வெள்ளறை நின்றாய்<br/>
பள்ளிகொள் போது இது ஆகும் பரமனே காப்பிட வாராய்
</p>
<p>
இன்பம் அதனை உயர்த்தாய் இமையவர்க்கு என்றும் அரியாய்<br/>
கும்பக் களிறு அட்ட கோவே கொடுங் கஞ்சன் நெஞ்சினிற் கூற்றே<br/>
செம்பொன் மதில் வெள்ளறையாய் செல்வத்தினால் வளர் பிள்ளாய்<br/>
கம்பக் கபாலி காண் அங்கு கடிது ஓடிக் காப்பிட வாராய்
</p>
<p>
இருக்கொடு நீர் சங்கிற் கொண்டிட்டு எழில் மறையோர் வந்து நின்றார்<br/>
தருக்கேல் நம்பி சந்தி நின்று தாய் சொல்லுக் கொள்ளாய் சில நாள்<br/>
திருக்காப்பு நான் உன்னைச் சாத்த தேசு உடை வெள்ளறை நின்றாய்<br/>
உருக் காட்டும் அந்தி விளக்கு இன்று ஒளி கொள்ள ஏற்றுகேன் வாராய்
</p>
<p>
போது அமர் செல்வக்கொழுந்து புணர் திருவெள்ளறையானை<br/>
மாதர்க்கு உயர்ந்த அசோதை மகன்தன்னைக் காப்பிட்ட மாற்றம்<br/>
வேதப் பயன் கொள்ள வல்ல விட்டுசித்தன் சொன்ன மாலை<br/>
பாதப் பயன் கொள்ள வல்ல பத்தர் உள்ளார் வினை போமே
</p>
<h2>பாலக் கிரீடை</h2>
<p>
வெண்ணெய் விழுங்கி வெறுங் கலத்தை வெற்பிடை இட்டு அதன் ஓசை கேட்கும்<br/>
கண்ணபிரான் கற்ற கல்வி தன்னைக் காக்ககில்லோம் உன்மகனைக் காவாய்<br/>
புண்ணிற் புளிப் பெய்தால் ஒக்கும் தீமை புரை புரையால் இவை செய்ய வல்ல<br/>
அண்ணற் கண்ணான் ஓர் மகனைப் பெற்ற அசோதை நங்காய் உன்மகனைக் கூவாய்
</p>
<p>
வருக வருக வருக இங்கே வாமன நம்பீ வருக இங்கே<br/>
கரிய குழல் செய்ய வாய் முகத்து எம் காகுத்த நம்பீ வருக இங்கே<br/>
அரியன் இவன் எனக்கு இன்று நங்காய் அஞ்சனவண்ணா அசலகத்தார்<br/>
பரிபவம் பேசத் தரிக்ககில்லேன் பாவியேனுக்கு இங்கே போதராயே
</p>
<p>
திரு உடைப் பிள்ளைதான் தீயவாறு தேக்கம் ஒன்றும் இலன் தேசு உடையன்<br/>
உருக வைத்த குடத்தோடு வெண்ணெய் உறிஞ்சி உடைத்திட்டுப் போந்து நின்றான்<br/>
அருகு இருந்தார் தம்மை அநியாயம் செய்வதுதான் வழக்கோ? அசோதாய்<br/>
வருக என்று உன்மகன் தன்னைக் கூவாய் வாழ ஒட்டான் மதுசூதனனே
</p>
<p>
கொண்டல்வண்ணா இங்கே போதராயே கோயிற் பிள்ளாய் இங்கே போதராயே<br/>
தெண் திரை சூழ் திருப்பேர்க் கிடந்த திருநாரணா இங்கே போதராயே<br/>
உண்டு வந்தேன் அம்மம் என்று சொல்லி ஓடி அகம் புக ஆய்ச்சிதானும்<br/>
கண்டு எதிரே சென்று எடுத்துக்கொள்ளக் கண்ணபிரான் கற்ற கல்வி தானே
</p>
<p>
பாலைக் கறந்து அடுப்பு ஏற வைத்துப் பல்வளையாள் என்மகள் இருப்ப<br/>
மேலை அகத்தே நெருப்பு வேண்டிச் சென்று இறைப்பொழுது அங்கே பேசி நின்றேன்<br/>
சாளக்கிராமம் உடைய நம்பி சாய்த்துப் பருகிட்டுப் போந்து நின்றான்<br/>
ஆலைக் கரும்பின் மொழி அனைய அசோதை நங்காய் உன்மகனைக் கூவாய்
</p>
<p>
போதர் கண்டாய் இங்கே போதர் கண்டாய் போதரேன் என்னாதே போதர் கண்டாய்<br/>
ஏதேனும் சொல்லி அசலகத்தார் ஏதேனும் பேச நான் கேட்கமாட்டேன்<br/>
கோதுகலம் உடைக்குட்டனேயோ குன்று எடுத்தாய் குடம் ஆடு கூத்தா<br/>
வேதப் பொருளே என் வேங்கடவா வித்தகனே இங்கே போதராயே 6
</p>
<p>
செந்நெல் அரிசி சிறு பருப்புச் செய்த அக்காரம் நறுநெய் பாலால்<br/>
பன்னிரண்டு திருவோணம் அட்டேன் பண்டும் இப் பிள்ளை பரிசு அறிவன்<br/>
இன்னம் உகப்பன் நான் என்று சொல்லி எல்லாம் விழுங்கிட்டுப் போந்து நின்றான்<br/>
உன்மகன் தன்னை அசோதை நங்காய் கூவிக் கொள்ளாய் இவையும் சிலவே
</p>
<p>
கேசவனே இங்கே போதராயே கில்லேன் என்னாது இங்கே போதராயே<br/>
நேசம் இலாதார் அகத்து இருந்து நீ விளையாடாதே போதராயே<br/>
தூசனம் சொல்லும் தொழுத்தைமாரும் தொண்டரும் நின்ற இடத்தில் நின்று<br/>
தாய்சொல்லுக் கொள்வது தன்மம் கண்டாய் தாமோதரா இங்கே போதராயே
</p>
<p>
கன்னல் இலட்டுவத்தோடு சீடை காரெள்ளின் உண்டை கலத்தில் இட்டு<br/>
என் அகம் என்று நான் வைத்துப் போந்தேன் இவன் புக்கு அவற்றைப் பெறுத்திப் போந்தான்<br/>
பின்னும் அகம் புக்கு உறியை நோக்கிப் பிறங்குஒளி வெண்ணெயும் சோதிக்கின்றான்<br/>
உன்மகன் தன்னை அசோதை நங்காய் கூவிக் கொள்ளாய் இவையும் சிலவே
</p>
<p>
சொல்லில் அரசிப் படுதி நங்காய் சூழல் உடையன் உன்பிள்ளை தானே<br/>
இல்லம் புகுந்து என்மகளைக் கூவிக் கையில் வளையைக் கழற்றிக்கொண்டு<br/>
கொல்லையில் நின்றும் கொணர்ந்து விற்ற அங்கு ஒருத்திக்கு அவ் வளை கொடுத்து<br/>
நல்லன நாவற் பழங்கள் கொண்டு நான் அல்லேன் என்று சிரிக்கின்றானே
</p>
<p>
வண்டு களித்து இரைக்கும் பொழில் சூழ் வருபுனற் காவிரித் தென்னரங்கன்<br/>
பண்டு அவன் செய்த கிரீடை எல்லாம் பட்டர்பிரான் விட்டுசித்தன் பாடல்<br/>
கொண்டு இவை பாடிக் குனிக்க வல்லார் கோவிந்தன்தன் அடியார்கள் ஆகி<br/>
எண் திசைக்கும் விளக்காகி நிற்பார் இணையடி என்தலை மேலனவே
</p>
<h2>ஆயர்மங்கையர் முறையீடு</h2>
<p>
ஆற்றில் இருந்து விளையாடுவோங்களைச்<br/>
சேற்றால் எறிந்து வளை துகிற் கைக்கொண்டு<br/>
காற்றிற் கடியனாய் ஓடி அகம் புக்கு<br/>
மாற்றமும் தாரானால் இன்று முற்றும் வளைத் திறம் பேசானால் இன்று முற்றும்
</p>
<p>
குண்டலம் தாழ குழல் தாழ நாண் தாழ<br/>
எண் திசையோரும் இறைஞ்சித் தொழுது ஏத்த<br/>
வண்டு அமர் பூங்குழலார் துகிற் கைக்கொண்டு<br/>
விண் தோய் மரத்தானால் இன்று முற்றும் வேண்டவும் தாரானால் இன்று முற்றும்
</p>
<p>
தடம் படு தாமரைப் பொய்கை கலக்கி<br/>
விடம் படு நாகத்தை வால் பற்றி ஈர்த்து<br/>
படம் படு பைந்தலை மேல் எழப் பாய்ந்திட்டு<br/>
உடம்பை அசைத்தானால் இன்று முற்றும் உச்சியில் நின்றானால் இன்று முற்றும்
</p>
<p>
தேனுகன் ஆவி செகுத்துப் பனங்கனி<br/>
தான் எறிந்திட்ட தடம் பெருந்தோளினால்<br/>
வானவர் கோன் விட வந்த மழை தடுத்து<br/>
ஆனிரை காத்தானால் இன்று முற்றும் அவை உய்யக் கொண்டானால் இன்று முற்றும்
</p>
<p>
ஆய்ச்சியர் சேரி அளை தயிர் பால் உண்டு<br/>
பேர்த்து அவர் கண்டு பிடிக்கப் பிடியுண்டு<br/>
வேய்த் தடந்தோளினார் வெண்ணெய் கோள் மாட்டாது அங்கு<br/>
ஆப்புண்டு இருந்தானால் இன்று முற்றும் அடியுண்டு அழுதானால் இன்று முற்றும்
</p>
<p>
தள்ளித் தளர் நடை யிட்டு இளம் பிள்ளையாய்<br/>
உள்ளத்தின் உள்ளே அவளை உற நோக்கிக<br/>
கள்ளத்தினால் வந்த பேய்ச்சி முலை உயிர்<br/>
துள்ளச் சுவைத்தானால் இன்று முற்றும் துவக்கு அற உண்டானால் இன்று முற்றும்
</p>
<p>
மாவலி வேள்வியில் மாண் உருவாய்ச் சென்று<br/>
மூவடி தா என்று இரந்த இம் மண்ணினை<br/>
ஒரடி இட்டு இரண்டாம் அடிதன்னிலே<br/>
தாவடி இட்டானால் இன்று முற்றும் தரணி அளந்தானால் இன்று முற்றும்
</p>
<p>
தாழை தண்-ஆம்பற் தடம் பெரும் பொய்கைவாய்<br/>
வாழும் முதலை வலைப்பட்டு வாதிப்பு உண்<br/>
வேழம் துயர் கெட விண்ணோர் பெருமானாய்<br/>
ஆழி பணி கொண்டானால் இன்று முற்றும் அதற்கு அருள் செய்தானால் இன்று முற்றும்
</p>
<p>
வானத்து எழுந்த மழை முகில் போல் எங்கும்<br/>
கானத்து மேய்ந்து களித்து விளையாடி<br/>
ஏனத்து உருவாய் இடந்த இம் மண்ணினைத்<br/>
தானத்தே வைத்தானால் இன்று முற்றும் தரணி இடந்தானால் இன்று முற்றும்
</p>
<p>
அங் கமலக் கண்ணன்தன்னை அசோதைக்கு<br/>
மங்கை நல்லார்கள் தாம் வந்து முறைப்பட்ட<br/>
அங்கு அவர் சொல்லைப் புதுவைக்கோன் பட்டன் சொல் இங்கு இவை வல்லவர்க்கு ஏதம் ஒன்று இல்லையே
</p>
<h2> </h2>
<p>
அம்மம் தர மறுத்தல்
</p>
<p>
தன்நேர் ஆயிரம் பிள்ளைகளோடு தளர்நடைஇட்டு வருவான்<br/>
பொன் ஏய் நெய்யொடு பால் அமுது உண்டு ஒரு புள்ளுவன் பொய்யே தவழும்<br/>
மின்நேர் நுண்ணிடை வஞ்சமகள் கொங்கை துஞ்ச வாய்வைத்த பிரானே<br/>
அன்னே உன்னை அறிந்துகொண்டேன் உனக்கு அஞ்சுவன் அம்மம் தரவே
</p>
<p>
பொன்போல் மஞ்சனம் ஆட்டி அமுது ஊட்டிப் போனேன் வருமளவு இப்பால்<br/>
வன் பாரச் சகடம் இறச் சாடி வடக்கில் அகம் புக்கு இருந்து<br/>
மின்போல் நுண்ணிடையாள் ஒரு கன்னியை வேற்றுருவம் செய்து வைத்த<br/>
அன்பா உன்னை அறிந்துகொண்டேன் உனக்கு அஞ்சுவன் அம்மம் தரவே
</p>
<p>
கும்மாயத்தொடு வெண்ணெய் விழுங்கிக் குடத் தயிர் சாய்த்துப் பருகி<br/>
பொய்ம் மாய மருது ஆன அசுரரைப் பொன்றுவித்து இன்று நீ வந்தாய்<br/>
இம் மாயம் வல்ல பிள்ளை- நம்பீ உன்னை என்மகனே என்பர் நின்றார்<br/>
அம்மா உன்னை அறிந்துகொண்டேன் உனக்கு அஞ்சுவன் அம்மம் தரவே
</p>
<p>
மைஆர் கண் மட ஆய்ச்சியர் மக்களை மையன்மை செய்து அவர் பின்போய்<br/>
கொய் ஆர் பூந்துகில் பற்றித் தனி நின்று குற்றம் பல பல செய்தாய்<br/>
பொய்யா உன்னைப் புறம் பல பேசுவ புத்தகத்துக்கு உள கேட்டேன்<br/>
ஐயா உன்னை அறிந்துகொண்டேன் உனக்கு அஞ்சுவன் அம்மம் தரவே
</p>
<p>
முப்போதும் கடைந்து ஈண்டிய வெண்ணெயி னோடு தயிரும் விழுங்கி<br/>
கப்பால் ஆயர்கள் காவிற் கொணர்ந்த கலத்தொடு சாய்த்துப் பருகி<br/>
மெய்ப்பால் உண்டு அழு பிள்ளைகள் போல விம்மி விம்மி அழுகின்ற<br/>
அப்பா உன்னை அறிந்துகொண்டேன் உனக்கு அஞ்சுவன் அம்மம் தரவே
</p>
<p>
கரும்பார் நீள் வயற் காய்கதிர்ச் செந்நெலைக் கற்றாநிரை மண்டித் தின்ன<br/>
விரும்பாக் கன்று ஒன்று கொண்டு விளங்கனி வீழ எறிந்த பிரானே<br/>
சுரும்பார் மென்குழற் கன்னி ஒருத்திக்குச் சூழ்வலை வைத்துத் திரியும்<br/>
அரம்பா உன்னை அறிந்துகொண்டேன் உனக்கு அஞ்சுவன் அம்மம் தரவே
</p>
<p>
மருட்டார் மென்குழற் கொண்டு பொழில் புக்கு வாய்வைத்து அவ் ஆயர்தம் பாடி<br/>
சுருட்டார் மென்குழற் கன்னியர் வந்து உன்னைச் சுற்றும் தொழ நின்ற சோதி<br/>
பொருள்- தாயம் இலேன் எம்பெருமான் உன்னைப் பெற்ற குற்றம் அல்லால் மற்று இங்கு<br/>
அரட்டா உன்னை அறிந்து கொண்டேன் உனக்கு அஞ்சுவன் அம்மம் தரவே
</p>
<p>
வாளா ஆகிலும் காணகில்லார் பிறர் மக்களை மையன்மை செய்து<br/>
தோளால் இட்டு அவரோடு திளைத்து நீ சொல்லப் படாதன செய்தாய்<br/>
கேளார் ஆயர் குலத்தவர் இப் பழி கெட்டேன் வாழ்வில்லை நந்தன்<br/>
காளாய் உன்னை அறிந்துகொண்டேன் உனக்கு அஞ்சுவன் அம்மம் தரவே
</p>
<p>
தாய்மார் மோர் விற்கப் போவர் தமப்பன்மார் கற்றா நிரைப் பின்பு போவர்<br/>
நீ ஆய்ப்பாடி இளங் கன்னிமார்களை நேர்படவே கொண்டு போதி<br/>
காய்வார்க்கு என்றும் உகப்பனவே செய்து கண்டார் கழறத் திரியும்<br/>
ஆயா உன்னை அறிந்துகொண்டேன் உனக்கு அஞ்சுவன் அம்மம் தரவே
</p>
<p>
தொத்தார் பூங்குழற் கன்னி ஒருத்தியைச் சோலைத் தடம் கொண்டு புக்கு<br/>
முத்தார் கொங்கை புணர்ந்து இரா நாழிகை மூவேழு சென்றபின் வந்தாய்<br/>
ஒத்தார்க்கு ஒத்தன பேசுவர் உன்னை உரப்பவே நான் ஒன்றும் மாட்டேன்<br/>
அத்தா உன்னை அறிந்துகொண்டேன் உனக்கு அஞ்சுவன் அம்மம் தரவே
</p>
<p>
காரார் மேனி நிறத்து எம்பிரானைக் கடிகமழ் பூங்குழல் ஆய்ச்சி<br/>
ஆரா இன்னமுது உண்ணத் தருவன் நான் அம்மம் தாரேன் என்ற மாற்றம்<br/>
பாரார் தொல்புகழான் புதுவை மன்னன் பட்டர்பிரான் சொன்ன பாடல்<br/>
ஏரார் இன்னிசை மாலைகள் வல்லார் இருடிகேசன் அடியாரே
</p>
<h2>கண்ணனைக் கன்றின்பின் போக்கிய அன்னை இரங்குதல்</h2>
<p>
அஞ்சன வண்ணனை ஆயர் கோலக் கொழுந்தினை<br/>
மஞ்சனம் ஆட்டி மனைகள்தோறும் திரியாமே<br/>
கஞ்சனைக் காய்ந்த கழல் அடி நோவக் கன்றின்பின்<br/>
என்செயப் பிள்ளையைப் போக்கினேன்? எல்லே பாவமே
</p>
<p>
பற்றுமஞ்சள் பூசிப் பாவைமாரொடு பாடியிற்<br/>
சிற்றில் சிதைத்து எங்கும் தீமை செய்து திரியாமே<br/>
கற்றுத் தூளியுடை வேடர் கானிடைக் கன்றின் பின்<br/>
எற்றுக்கு என் பிள்ளையைப் போக்கினேன்? எல்லே பாவமே
</p>
<p>
நன்மணி மேகலை நங்கைமாரொடு நாள்தொறும்<br/>
பொன்மணி மேனி புழுதியாடித் திரியாமே<br/>
கல்மணி நின்று அதிர் கான்- அதரிடைக் கன்றின்பின்<br/>
என் மணிவண்ணனைப் போக்கினேன் எல்லே பாவமே
</p>
<p>
வண்ணக் கருங்குழல் மாதர் வந்து அலர் தூற்றிடப்<br/>
பண்ணிப் பல செய்து இப் பாடி எங்கும் திரியாமே<br/>
கண்ணுக்கு இனியானைக் கான் -அதரிடைக் கன்றின்பின்<br/>
எண்ணற்கு அரியானைப் போக்கினேன் எல்லே பாவமே
</p>
<p>
அவ்வவ் இடம் புக்கு அவ் ஆயர் பெண்டிர்க்கு அணுக்கனாய்க்<br/>
கொவ்வைக் கனிவாய் கொடுத்துக் கூழைமை செய்யாமே<br/>
எவ்வும் சிலை உடை வேடர் கானிடைக் கன்றின் பின்<br/>
தெய்வத் தலைவனைப் போக்கினேன் எல்லே பாவமே
</p>
<p>
மிடறு மெழுமெழுத்து ஓட வெண்ணெய் விழுங்கிப் போய்ப்<br/>
படிறு பல செய்து இப் பாடி எங்கும் திரியாமே<br/>
கடிறு பல திரி கான் -அதரிடைக் கன்றின் பின்<br/>
இடற என்பிள்ளையைப் போக்கினேன் எல்லே பாவமே
</p>
<p>
வள்ளி நுடங்கு-இடை மாதர் வந்து அலர் தூற்றிடத்<br/>
துள்ளி விளையாடித் தோழரோடு திரியாமே<br/>
கள்ளி உணங்கு வெங்கான் -அதரிடைக் கன்றின் பின்<br/>
புள்ளின் தலைவனைப் போக்கினேன் எல்லே பாவமே
</p>
<p>
பன்னிரு திங்கள் வயிற்றிற் கொண்ட அப் பாங்கினால்<br/>
என் இளங் கொங்கை அமுதம் ஊட்டி எடுத்து யான்<br/>
பொன்னடி நோவப் புலரியே கானிற் கன்றின் பின்<br/>
என் இளஞ் சிங்கத்தைப் போக்கினேன் எல்லே பாவமே
</p>
<p>
குடையும் செருப்பும் கொடாதே தாமோதரனை நான்<br/>
உடையும் கடியன ஊன்று வெம் பரற்கள் உடைக்<br/>
கடிய வெங் கானிடைக் கால்- அடி நோவக் கன்றின் பின்<br/>
கொடியென் என்பிள்ளையைப் போக்கினேன்:எல்லே பாவமே
</p>
<p>
என்றும் எனக்கு இனியானை என் மணிவண்ணனைக்<br/>
கன்றின் பின் போக்கினேன் என்று அசோதை கழறிய<br/>
பொன் திகழ் மாடப் புதுவையர்கோன் பட்டன் சொல்<br/>
இன் தமிழ் மாலைகள் வல்லவர்க்கு இடர் இல்லையே<br/>
------------
</p>
<p>
கண்ணன் மீண்டுவருங் கோலம் கண்டு அன்னை மகிழ்தல்
</p>
<p>
சீலைக் குதம்பை ஒருகாது ஒருகாது செந்நிற மேற் தோன்றிப்பூ<br/>
கோலப் பணைக் கச்சும் கூறை- உடையும் குளிர் முத்தின் கோடாலமும்<br/>
காலிப் பின்னே வருகின்ற கடல்வண்ணன் வேடத்தை வந்து காணீர்<br/>
ஞாலத்துப் புத்திரனைப் பெற்றார் நங்கைமீர் நானே மற்று ஆரும் இல்லை
</p>
<p>
கன்னி நன் மா மதில் சூழ்தரு பூம்பொழிற் காவிரித் தென்னரங்கம்<br/>
மன்னிய சீர் மதுசூதனா கேசவா பாவியேன் வாழ்வு உகந்து<br/>
உன்னை இளங்கன்று மேய்க்கச் சிறுகாலே ஊட்டி ஒருப்படுத்தேன்<br/>
என்னின் மனம் வலியாள் ஒரு பெண் இல்லை என்குட்டனே முத்தம் தா
</p>
<p>
காடுகள் ஊடு போய்க் கன்றுகள் மேய்த்து மறியோடிக் கார்க்கோடற்பூச்<br/>
சூடி வருகின்ற தாமோதரா கற்றுத் தூளி காண் உன் உடம்பு<br/>
பேடை மயிற் சாயற் பின்னை மணாளா நீராட்டு அமைத்து வைத்தேன்<br/>
ஆடி அமுதுசெய் அப்பனும் உண்டிலன் உன்னோடு உடனே உண்பான்
</p>
<p>
கடி ஆர் பொழில் அணி வேங்கடவா கரும் போரேறே நீ உகக்கும்<br/>
குடையும் செருப்பும் குழலும் தருவிக்கக் கொள்ளாதே போனாய் மாலே<br/>
கடிய வெங் கானிடைக் கன்றின் பின் போன சிறுக்குட்டச் செங் கமல-<br/>
அடியும் வெதும்பி உன்கண்கள் சிவந்தாய் அசைந்திட்டாய் நீ எம்பிரான்
</p>
<p>
பற்றார் நடுங்க முன் பாஞ்சசன்னியத்தை வாய்வைத்த போரேறே என்<br/>
சிற்றாயர் சிங்கமே சீதை மணாளா சிறுக்குட்டச் செங்கண் மாலே<br/>
சிற்றாடையும் சிறுப்பத்திரமும் இவை கட்டிலின் மேல் வைத்துப் போய்<br/>
கற்றாயரோடு நீ கன்றுகள் மேய்த்துக் கலந்து உடன் வந்தாய் போலும்
</p>
<p>
அஞ்சுடர் ஆழி உன் கையகத்து ஏந்தும் அழகா நீ பொய்கை புக்கு<br/>
நஞ்சு உமிழ் நாகத்தினோடு பிணங்கவும் நான் உயிர் வாழ்ந்திருந்தேன்<br/>
என் செய்ய என்னை வயிறு மறுக்கினாய்? ஏதும் ஓர் அச்சம் இல்லை<br/>
கஞ்சன் மனத்துக்கு உகப்பனவே செய்தாய் காயாம்பூ வண்ணம் கொண்டாய்
</p>
<p>
பன்றியும் ஆமையும் மீனமும் ஆகிய பாற்கடல் வண்ணா உன்மேல்<br/>
கன்றின் உருவாகி மேய்புலத்தே வந்த கள்ள அசுரர் தம்மைச்<br/>
சென்று பிடித்துச் சிறுக்கைகளாலே விளங்காய் எறிந்தாய் போலும்<br/>
என்றும் என்பிள்ளைக்குத் தீமைகள் செய்வார்கள் அங்ஙனம் ஆவர்களே
</p>
<p>
கேட்டு அறியாதன கேட்கின்றேன் கேசவா கோவலர் இந்திரற்குக்<br/>
காட்டிய சோறும் கறியும் தயிரும் கலந்து உடன் உண்டாய் போலும்<br/>
ஊட்ட முதல் இலேன் உன்தன்னைக் கொண்டு ஒருபோதும் எனக்கு அரிது<br/>
வாட்டம் இலாப் புகழ் வாசுதேவா உன்னை அஞ்சுவன் இன்று தொட்டும்
</p>
<p>
திண் ஆர் வெண்சங்கு உடையாய் திருநாள் திரு வோணம் இன்று எழு நாள்;முன்<br/>
பண்நேர் மொழியாரைக் கூவி முளை அட்டிப் பல்லாண்டு கூறுவித்தேன்<br/>
கண்ணாலம் செய்யக் கறியும் கலத்தது அரிசியும் ஆக்கி வைத்தேன்<br/>
கண்ணா நீ நாளைத்தொட்டுக் கன்றின் பின் போகேல் கோலம் செய்து இங்கே இரு
</p>
<p>
புற்றரவு அல்குல் அசோதை நல் ஆய்ச்சி தன் புத்திரன் கோவிந்தனைக்<br/>
கற்றினம் மேய்த்து வரக் கண்டு உகந்து அவள் கற்பித்த மாற்றம் எல்லாம்<br/>
செற்றம் இலாதவர் வாழ்தரு தென்புது வை விட்டுசித்தன் சொல்<br/>
கற்று இவை பாட வல்லார் கடல்வண்ணன் கழலிணை காண்பர்களே
</p>
<h2>கண்ணன் மீண்டுவருங் கோலம் கண்டு கன்னியர் காமுறல்</h2>
<p>
தழைகளும் தொங்கலும் ததும்பி எங்கும் தண்ணுமை எக்கம் மத்தளி தாழ்பீலி<br/>
குழல்களும் கீதமும் ஆகி எங்கும் கோவிந்தன் வருகின்ற கூட்டம் கண்டு<br/>
மழைகொலோ வருகின்றது என்று சொல்லி மங்கைமார் சாலக வாசல் பற்றி<br/>
நுழைவனர் நிற்பனர் ஆகி எங்கும் உள்ளம் விட்டு ஊண் மறந்து ஒழிந்தனரே
</p>
<p>
வல்லி நுண் இதழ் அன்ன ஆடை கொண்டு வசை அறத் திருவரை விரித்து உடுத்து<br/>
பல்லி நுண் பற்றாக உடைவாள் சாத்தி பணைக்கச்சு உந்தி பல தழை நடுவே<br/>
முல்லை நல் நறுமலர் வேங்கை மலர் அணிந்து பல் ஆயர் குழாம் நடுவே<br/>
எல்லியம் போதாகப் பிள்ளை வரும் எதிர்நின்று அங்கு இனவளை இழவேன்மினே
</p>
<p>
சுரிகையும் தெறி-வில்லும் செண்டு-கோலும் மேலாடையும் தோழன்மார் கொண்டு ஓட<br/>
ஒரு கையால் ஒருவன்தன் தோளை ஊன்றி ஆநிரையினம் மீளக் குறித்த சங்கம்<br/>
வருகையில் வாடிய பிள்ளை கண்ணன் மஞ்சளும் மேனியும் வடிவும் கண்டாள்<br/>
அருகே நின்றாள் என்பெண் நோக்கிக் கண்டாள் அது கண்டு இவ் ஊர் ஒன்று புணர்க்கின்றதே
</p>
<p>
குன்று எடுத்து ஆநிரை காத்த பிரான் கோவலனாய்க் குழல் ஊதி ஊதிக்<br/>
கன்றுகள் மேய்த்துத் தன் தோழரோடு கலந்து உடன் வருவானைத் தெருவிற் கண்டு<br/>
என்றும் இவனை ஒப்பாரை நங்காய் கண்டறியேன் ஏடி வந்து காணாய்<br/>
ஒன்றும்நில்லா வளை கழன்று துகில் ஏந்து இள முலையும் என் வசம் அலவே
</p>
<p>
சுற்றி நின்று ஆயர் தழைகள் இடச் சுருள்பங்கி நேத்திரத்தால் அணிந்து<br/>
பற்றி நின்று ஆயர் கடைத்தலையே பாடவும் ஆடக் கண்டேன் அன்றிப் பின்<br/>
மற்று ஒருவர்க்கு என்னைப் பேசலொட்டேன் மாலிருஞ்சோலை எம் மாயற்கு அல்லால்<br/>
கொற்றவனுக்கு இவள் ஆம் என்று எண்ணிக் கொடுமின்கள் கொடீராகிற் கோழம்பமே
</p>
<p>
சிந்துரம் இலங்கத் தன் திருநெற்றிமேல் திருத்திய கோறம்பும் திருக்குழலும்<br/>
அந்தரம் முழவத் தண் தழைக் காவின்கீழ் வரும் ஆயரோடு உடன் வளைகோல் வீச<br/>
அந்தம் ஒன்று இல்லாத ஆயப் பிள்ளை அறிந்து அறிந்து இவ் வீதி போதுமாகில்<br/>
பந்து கொண்டான் என்று வளைத்து வைத்துப் பவளவாய் முறுவலும் காண்போம் தோழீ
</p>
<p>
சாலப் பல் நிரைப் பின்னே தழைக் காவின்கீழ்த் தன் திருமேனிநின்று ஒளி திகழ<br/>
நீல நல் நறுங்குஞ்சி நேத்திரத்தால் அணிந்து பல் ஆயர் குழாம் நடுவே<br/>
கோலச் செந்தாமரைக் கண் மிளிரக் குழல் ஊதி இசைப் பாடிக் குனித்து ஆயரோடு<br/>
ஆலித்து வருகின்ற ஆயப் பிள்ளை அழகு கண்டு என்மகள் அயர்க்கின்றதே
</p>
<p>
சிந்துரப்-பொடி கொண்டு சென்னி அப்பித் திருநாமம் இட்டு அங்கு ஓர் இலையந்தன்னால்<br/>
அந்தரம் இன்றித் தன் நெறி பங்கியை அழகிய நேத்திரத்தால் அணிந்து<br/>
இந்திரன் போல் வரும் ஆயப்பிள்ளை எதிர்நின்று அங்கு இனவளை இழவேல் என்ன<br/>
சந்தியில் நின்று கண்டீர் நங்கை தன் துகிலொடு சரிவளை கழல்கின்றதே
</p>
<p>
வலங் காதில் மேல்-தோன்றிப் பூ அணிந்து மல்லிகை வனமாலை மௌவல் மாலை<br/>
சிலிங்காரத்தால் குழல் தாழ விட்டுத் தீங்குழல் வாய்மடுத்து ஊதி ஊதி<br/>
அலங்காரத்தால் வரும் ஆயப் பிள்ளை அழகு கண்டு என்மகள்<br/>
விலங்கி நில்லாது எதிர்நின்று கண்டீர் வெள்வளை கழன்று மெய்ம் மெலிகின்றதே
</p>
<p>
விண்ணின்மீது அமரர்கள் விரும்பித் தொழ மிறைத்து ஆயர் பாடியில் வீதியூடே<br/>
கண்ணன் காலிப் பின்னே எழுந்தருளக் கண்டு இளஆய்க் கன்னிமார் காமுற்ற<br/>
வண்ணம் வண்டு அமர் பொழிற் புதுவையர்கோன் விட்டுசித்தன் சொன்ன மாலை பத்தும்<br/>
பண் இன்பம் வரப் பாடும் பத்தர் உள்ளார் பரமான வைகுந்தம் நண்ணுவரே
</p>
<h2>கோவர்த்தனகிரியைக் குடைகொண்டமை</h2>
<p>
அட்டுக் குவி சோற்றுப் பருப்பதமும் தயிர்- வாவியும் நெய்- அளறும் அடங்கப்<br/>
பொட்டத் துற்றி மாரிப் பகை புணர்த்த பொரு மா கடல்வண்ணன் பொறுத்த மலை<br/>
வட்டத் தடங்கண் மட மான் கன்றினை வலைவாய்ப் பற்றிக் கொண்டு குறமகளிர்<br/>
கொட்டைத் தலைப் பால் கொடுத்து வளர்க்கும் கோவர்த்தனம் என்னும் கொற்றக் குடையே
</p>
<p>
வழு ஒன்றும் இல்லாச் செய்கை வானவர்கோன் வலிப்பட்டு முனிந்து விடுக்கப்பட்ட<br/>
மழை வந்து எழு நாள் பெய்து மாத் தடுப்ப மதுசூதன் எடுத்து மறித்த மலை<br/>
இழவு தரியாதது ஓர் ஈற்றுப் பிடி இளஞ் சீயம் தொடர்ந்து முடுகுதலும்<br/>
குழவி இடைக் கால் இட்டு எதிர்ந்து பொரும் கோவர்த்தனம் என்னும் கொற்றக் குடையே
</p>
<p>
அம் மைத் தடங்கண் மட ஆய்ச்சியரும் ஆனாயரும் ஆநிரையும் அலறி<br/>
எம்மைச் சரண் ஏன்றுகொள் என்று இரப்ப இலங்கு ஆழிக் கை எந்தை எடுத்த மலை<br/>
தம்மைச் சரண் என்ற தம் பாவையரைப் புனமேய்கின்ற மானினம் காண்மின் என்று<br/>
கொம்மைப் புயக் குன்றர் சிலை குனிக்கும் கோவர்த்தனம் என்னும் கொற்றக் குடையே
</p>
<p>
கடு வாய்ச் சின வெங்கண் களிற்றினுக்குக் கவளம் எடுத்துக் கொடுப்பான் அவன் போல்<br/>
அடிவாய் உறக் கையிட்டு எழப் பறித்திட்டு அமரர்பெருமான் கொண்டு நின்ற மலை<br/>
கடல்வாய்ச் சென்று மேகம் கவிழ்ந்து இறங்கிக் கதுவாய்ப் பட நீர்முகந்து ஏறி எங்கும்<br/>
குடவாய்ப் பட நின்று மழை பொழியும் கோவர்த்தனம் என்னும் கொற்றக் குடையே
</p>
<p>
வானத்தில் உள்ளீர் வலியீர் உள்ளீரேல் அறையோ வந்து வாங்குமின் என்பவன் போல்<br/>
ஏனத்து உரு ஆகிய ஈசன் எந்தை இடவன் எழ வாங்கி எடுத்த மலை<br/>
கானக் களி-யானை தன் கொம்பு இழந்து கதுவாய் மதம் சோரத் தன் கை எடுத்துக்<br/>
கூனற் பிறை வேண்டி அண்ணாந்து நிற்கும் கோவர்த்தனம் என்னும் கொற்றக் குடையே
</p>
<p>
செப்பாடு உடைய திருமால் அவன் தன் செந்தாமரைக் கைவிரல் ஐந்தினையும்<br/>
கப்பு ஆக மடுத்து மணி நெடுந்தோள் காம்பு ஆகக் கொடுத்துக் கவித்த மலை<br/>
எப்பாடும் பரந்து இழி தெள் அருவி இலங்கு மணி முத்துவடம் பிறழக்<br/>
குப்பாயம் என நின்று காட்சிதரும் கோவர்த்தனம் என்னும் கொற்றக் குடையே
</p>
<p>
படங்கள் பலவும் உடைப் பாம்பு- அரையன் படர் பூமியைத் தாங்கிக் கிடப்பவன் போல்<br/>
தடங்கை விரல் ஐந்தும் மலர வைத்துத் தாமோதரன் தாங்கு தடவரைதான்<br/>
அடங்கச் சென்று இலங்கையை ஈடழித்த அனுமன் புகழ் பாடித் தம் குட்டன்களைக்<br/>
குடங்கைக் கொண்டு மந்திகள் கண்வளர்த்தும் கோவர்த்தனம் என்னும் கொற்றக் குடையே
</p>
<p>
சல மா முகில் பல் கணப் போர்க்களத்துச் சர- மாரி பொழிந்து எங்கும் பூசலிட்டு<br/>
நலிவான் உறக் கேடகம் கோப்பவன் போல் நாராயணன் முன் முகம் காத்த மலை<br/>
இலை வேய் குரம்பைத் தவ மா முனிவர் இருந்தார் நடுவே சென்று அணார் சொறியக்<br/>
கொலை வாய்ச் சின வேங்கைகள் நின்று உறங்கும் கோவர்த்தனம் என்னும் கொற்றக் குடையே
</p>
<p>
வன் பேய்முலை உண்டது ஓர் வாய் உடையன் வன் தூண் என நின்றது ஓர் வன் பரத்தை<br/>
தன் பேர் இட்டுக் கொண்டு தரணி தன்னிற் தாமோதரன் தாங்கு தடவரை தான்<br/>
முன்பே வழி காட்ட முசுக் கணங்கள் முதுகிற் பெய்து தம் உடைக் குட்டன்களைக்<br/>
கொம்பு ஏற்றி இருந்து குதி பயிற்றும் கோவர்த்தனம் என்னும் கொற்றக் குடையே
</p>
<p>
கொடி ஏறு செந் தாமரைக் கைவிரல்கள் கோலமும் அழிந்தில வாடிற்று இல<br/>
வடிவு ஏறு திருவுகிர் நொந்தும் இல மணிவண்ணன் மலையும் ஓர் சம்பிரதம்<br/>
முடி ஏறிய மா முகிற் பல் கணங்கள் முன் நெற்றி நரைத்தன போல எங்கும்<br/>
குடி ஏறி இருந்து மழை பொழியும் கோவர்த்தனம் என்னும் கொற்றக் குடையே
</p>
<p>
அரவிற் பள்ளிகொண்டு அரவம் துரந்திட்டு அரவப்-பகை ஊர்தி அவனுடைய<br/>
குரவிற் கொடி முல்லைகள் நின்று உறங்கும் கோவர்த்தனம் என்னும் கொற்றக் குடைமேல்<br/>
திருவிற் பொலி மறைவாணர் புத்தூர்த் திகழ் பட்டர்பிரான் சொன்ன மாலை பத்தும்<br/>
பரவு மனம் நன்கு உடைப் பத்தர் உள்ளார் பரமான வைகுந்தம் நண்ணுவரே
</p>
<h2>கண்ணன் குழல் ஊதல்</h2>
<p>
நாவலம் பெரிய தீவினில் வாழும் நங்கைமீர்கள் இது ஓர் அற்புதம் கேளீர்<br/>
தூ வலம்புரி உடைய திருமால் தூய வாயிற் குழல்-ஓசை வழியே<br/>
கோவலர் சிறுமியர் இளங் கொங்கை குதுகலிப்ப உடல் உள்-அவிழ்ந்து எங்கும்<br/>
காவலும் கடந்து கயிறுமாலை ஆகி வந்து கவிழ்ந்து நின்றனரே
</p>
<p>
இட அணரை இடத் தோளொடு சாய்த்து இருகை கூடப் புருவம் நெரிந்து ஏறக்<br/>
குடவயிறு பட வாய் கடைகூடக் கோவிந்தன் குழல்கொடு ஊதின போது<br/>
மட மயில்களொடு மான்பிணை போலே மங்கைமார்கள் மலர்க் கூந்தல் அவிழ<br/>
உடை நெகிழ ஓர்கையால் துகில் பற்றி ஒல்கி ஓடு அரிக்கண் ஒட நின்றனரே
</p>
<p>
வான் இளவரசு வைகுந்தக் குட்டன் வாசுதேவன் மதுரைமன்னன் நந்த-<br/>
கோன் இளவரசு கோவலர் குட்டன் கோவிந்தன் குழல்கொடு ஊதின போது<br/>
வான் இளம்படியர் வந்து வந்து ஈண்டி மனம் உருகி மலர்க்கண்கள் பனிப்பத்<br/>
தேன் அளவு செறி கூந்தல் அவிழச் சென்னி வேர்ப்பச் செவி சேர்த்து நின்றனரே
</p>
<p>
தேனுகன் பிலம்பன் காளியன் என்னும் தீப்பப் பூடுகள் அடங்க உழக்கிக்<br/>
கானகம் படி உலாவி உலாவிக் கருஞ்சிறுக்கன் குழல் ஊதின போது<br/>
மேனகையொடு திலோத்தமை அரம்பை உருப்பசியர் அவர் வெள்கி மயங்கி<br/>
வானகம் படியில் வாய் திறப்பு இன்றி ஆடல் பாடல் இவை மாறினர் தாமே
</p>
<p>
முன் நரசிங்கமது ஆகி அவுணன் முக்கியத்தை முடிப்பான் மூவுலகில்<br/>
மன்னர் அஞ்சும் மதுசூதனன் வாயிற் குழலின் ஓசை செவியைப் பற்றி வாங்க<br/>
நன் நரம்பு உடைய தும்புருவோடு நாரதனும் தம் தம் வீணை மறந்து<br/>
கின்னர மிதுனங்களும் தம் தம் கின்னரம் தொடுகிலோம் என்றனரே
</p>
<p>
செம் பெருந் தடங்- கண்ணன் திரள் தோளன் தேவகி சிறுவன் தேவர்கள் சிங்கம்<br/>
நம் பரமன் இந்நாள் குழல் ஊதக் கேட்டவர்கள் இடர் உற்றன கேளீர்<br/>
அம்பரம் திரியும் காந்தப்பர் எல்லாம் அமுத கீத வலையால் சுருக்குண்டு<br/>
நம் பரம் அன்று என்று நாணி மயங்கி நைந்து சோர்ந்து கைம்மறித்து நின்றனரே
</p>
<p>
புவியுள் நான் கண்டது ஒர் அற்புதம் கேளீர் பூணி மேய்க்கும் இளங்கோவலர் கூட்டத்து<br/>
அவையுள் நாகத்து- அணையான் குழல் ஊத அமரலோகத்து அளவும் சென்று இசைப்ப<br/>
அவியுணா மறந்து வானவர் எல்லாம் ஆயர்-பாடி நிறையப் புகுந்து ஈண்டிச்<br/>
செவி-உணாவின் சுவை கொண்டு மகிழ்ந்து கோவிந்தனைத் தொடர்ந்து என்றும் விடாரே
</p>
<p>
சிறுவிரல்கள் தடவிப் பரிமாறச் செங்கண் கோடச் செய்ய வாய் கொப்பளிப்பக<br/>
குறுவெயர்ப் புருவம் குடிலிப்பக் கோவிந்தன் குழல்கொடு ஊதின போது<br/>
பறவையின் கணங்கள் கூடு துறந்து வந்து சூழ்ந்து படுகாடு கிடப்பக்<br/>
கறவையின் கணங்கள் கால் பரப்பிட்டுக் கவிழ்ந்து இறங்கிச் செவி ஆட்டகில்லாவே
</p>
<p>
திரண்டு எழு தழை மழைமுகில் வண்ணன் செங்கமல மலர் சூழ் வண்டினம் போலே<br/>
சுருண்டு இருண்ட குழல் தாழ்ந்த முகத்தான் ஊதுகின்ற குழல்-ஓசை வழியே<br/>
மருண்டு மான்-கணங்கள் மேய்கை மறந்து மேய்ந்த புல்லும் கடைவாய் வழி சோர<br/>
இரண்டு பாடும் துலுங்காப் புடைபெயரா எழுது சித்திரங்கள் போல நின்றனவே
</p>
<p>
கருங்கண் தோகை மயிற் பீலி அணிந்து கட்டி நன்கு உடுத்த பீதக ஆடை<br/>
அருங்கல உருவின் ஆயர் பெருமான் அவனொருவன் குழல் ஊதின போது<br/>
மரங்கள் நின்று மது தாரைகள் பாயும் மலர்கள் வீழும் வளர் கொம்புகள் தாழும்<br/>
இரங்கும் கூம்பும் திருமால் நின்ற நின்ற பக்கம் நோக்கி அவை செய்யும் குணமே
</p>
<p>
குழல் இருண்டு சுருண்டு ஏறிய குஞ்சிக் கோவிந்தனுடைய கோமள வாயிற்<br/>
குழல் முழைஞ்சுகளின் ஊடு குமிழ்த்துக் கொழித்து இழிந்த அமுதப் புனல்தன்னைக்<br/>
குழல் முழவம் விளம்பும் புதுவைக்கோன் விட்டுசித்தன் விரித்த தமிழ் வல்லார்<br/>
குழலை வென்ற குளிர் வாயினராகிச் சாதுகோட்டியுள் கொள்ளப் படுவாரே
</p>
<h2>நற்றாய் இரங்கல்</h2>
<p>
ஐய புழுதி உடம்பு அளைந்து இவள் பேச்சும் அலந்தலையாய்ச்<br/>
செய்ய நூலின் சிற்றாடை செப்பன் உடுக்கவும் வல்லள் அல்லள்<br/>
கையினில் சிறுதூதை யோடு இவள் முற்றில் பிரிந்தும் இலள்<br/>
பை அரவணைப் பள்ளியானொடு கைவைத்து இவள்வருமே
</p>
<p>
வாயிற் பல்லும் எழுந்தில மயி ரும் முடி கூடிற்றில<br/>
சாய்வு இலாத குறுந்தலைச் சில பிள்ளைகளோடு இணங்கி<br/>
தீ இணக்கு இணங்கு ஆடி வந்து இவள் தன் அன்ன செம்மை சொல்லி<br/>
மாயன் மா மணிவண்ணன்மேல் இவள் மால் உறுகின்றாளே
</p>
<p>
பொங்கு வெண்மணல் கொண்டு சிற்றிலும் முற்றத்து இழைக்கலுறில்<br/>
சங்கு சக்கரம் தண்டு வாள் வில்லும் அல்லது இழைக்கலுறாள்<br/>
கொங்கை இன்னம் குவிந்து எழுந்தில கோவிந்தனோடு இவளைச்<br/>
சங்கை யாகி என் உள்ளம் நாள்தொறும் தட்டுளுப்பு ஆகின்றதே
</p>
<p>
ஏழை பேதை ஓர் பாலகன் வந்து என் பெண்மகளை எள்கி<br/>
தோழிமார் பலர் கொண்டுபோய்ச் செய்த சூழ்ச்சியை யார்க்கு உரைக்கேன்<br/>
ஆழியான் என்னும் ஆழ மோழையில் பாய்ச்சி அகப்படுத்தி<br/>
மூழை உப்பு அறியாது என்னும் மூதுரையும் இலளே
</p>
<p>
நாடும் ஊரும் அறியவே போய் நல்ல துழாய் அலங்கல்<br/>
சூடி நாரணன் போம் இடம் எல்லாம் சோதித்து உழிதர்கின்றாள்<br/>
கேடு வேண்டுகின்றார் பலர் உளர் கேசவனோடு இவளைப்<br/>
பாடிகாவல் இடுமின் என்று என்று பார் தடுமாறினதே
</p>
<p>
பட்டம் கட்டிப் பொற்றோடு பெய்து இவள் பாடகமும் சிலம்பும்<br/>
இட்ட மாக வளர்த்து எடுத்தேனுக்கு என்னோடு இருக்கலுறாள்<br/>
பொட்டப் போய்ப் புறப்பட்டு நின்று இவள் பூவைப் பூவண்ணா என்னும்<br/>
வட்ட வார் குழல் மங்கைமீர் இவள் மால் உறுகின்றாளே
</p>
<p>
பேசவும் தரியாத பெண்மையின் பேதையேன் பேதை இவள்<br/>
கூசமின்றி நின்றார்கள் தம் எதிர் கோல் கழிந்தான் மூழையாய்<br/>
கேசவா என்றும் கேடிலீ என்றும் கிஞ்சுக வாய் மொழியாள்<br/>
வாச வார்குழல் மங்கைமீர் இவள் மால் உறுகின்றாளே 7
</p>
<p>
காறை பூணும் கண்ணாடி காணும் தன் கையில் வளை குலுக்கும்<br/>
கூறை உடுக்கும் அயர்க்கும் தன் கொவ்வைச் செவ்வாய் திருத்தும்<br/>
தேறித் தேறி நின்று ஆயிரம் பேர்த் தேவன் திறம் பிதற்றும்<br/>
மாறில் மா மணிவண்ணன்மேல் இவள் மால் உறுகின்றாளே
</p>
<p>
கைத்தலத்து உள்ள மாடு அழியக் கண்ணாலங்கள் செய்து இவளை-<br/>
வைத்து வைத்துக்கொண்டு என்ன வாணிபம்? நம்மை வடுப்படுத்தும்-<br/>
செய்த்தலை எழு நாற்றுப் போல் அவன் செய்வன செய்துகொள்ள<br/>
மைத் தடமுகில் வண்ணன் பக்கல் வளர விடுமின்களே
</p>
<p>
பெருப் பெருத்த கண்ணாலங்கள் செய்து பேணி நம் இல்லத்துள்ளே<br/>
இருத்துவான் எண்ணி நாம் இருக்க இவளும் ஒன்று எண்ணுகின்றாள்<br/>
மருத்துவப் பதம் நீங்கினாள் என்னும் வார்த்தை படுவதன்முன்<br/>
ஒருப்படுத்து இடுமின் இவளை உலகளந்தான் இடைக்கே
</p>
<p>
ஞாலம் முற்றும் உண்டு ஆலிலைத் துயில் நாராயணனுக்கு இவள்<br/>
மாலதாகி மகிழ்ந்தனள் என்று தாய் உரை செய்ததனை<br/>
கோலம் ஆர் பொழில் சூழ் புதுவையர்கோன் விட்டுசித்தன் சொன்ன<br/>
மாலை பத்தும் வல்லவர்கட்கு இல்லை வரு துயரே
</p>
<h2>தலைவன்பின் சென்ற மகளைக்குறித்துத் தாய் பலபடி உன்னி ஏங்குதல்</h2>
<p>
நல்லது ஓர் தாமரைப் பொய்கை நாண்மலர் மேல் பனி சோர<br/>
அல்லியும் தாதும் உதிர்ந்திட்டு அழகழிந்தால் ஒத்ததாலோ<br/>
இல்லம் வெறியோடிற்றாலோ என்மகளை எங்கும் காணேன்<br/>
மல்லரை அட்டவன் பின்போய் மதுரைப் புறம் புக்காள் கொல்லோ?
</p>
<p>
ஒன்றும் அறிவு ஒன்று இல்லாத உருவறைக் கோபாலர் தங்கள்<br/>
கன்று கால் மாறுமா போலே கன்னி இருந்தாளைக் கொண்டு<br/>
நன்றும் கிறி செய்து போனான் நாராயணன் செய்த தீமை<br/>
என்றும் எமர்கள் குடிக்கு ஓர் ஏச்சுக்கொல்? ஆயிடுங் கொல்லோ?
</p>
<p>
குமரி மணம் செய்து கொண்டு கோலம் செய்து இல்லத்து இருத்தி<br/>
தமரும் பிறரும் அறியத் தாமோதரற்கு என்று சாற்றி<br/>
அமரர் பதியுடைத் தேவி அரசாணியை வழிபட்டு<br/>
துமிலம் எழப் பறை கொட்டித் தோரணம் நாட்டிடுங் கொல்லோ?
</p>
<p>
ஒரு மகள் தன்னை உடையேன் உலகம் நிறைந்த புகழால்<br/>
திருமகள் போல வளர்த்தேன் செங்கண் மால் தான் கொண்டு போனான்<br/>
பெரு மகளாய்க் குடி வாழ்ந்து பெரும்பிள்ளை பெற்ற அசோதை<br/>
மருமகளைக் கண்டு உகந்து மணாட்டுப் புறம்செய்யுங் கொல்லோ?
</p>
<p>
தம் மாமன் நந்தகோபாலன் தழீஇக் கொண்டு என் மகள் தன்னைச்<br/>
செம்மாந்திரே என்று சொல்லி செழுங் கயற் கண்ணும் செவ்வாயும்<br/>
கொம்மை முலையும் இடையும் கொழும்பணைத் தோள்களும் கண்டிட்டு<br/>
இம் மகளைப் பெற்ற தாயர் இனித் தரியார் என்னுங் கொல்லோ?
</p>
<p>
வேடர் மறக்குலம் போலே வேண்டிற்றுச் செய்து என்மகளைக்<br/>
கூடிய கூட்டமே யாகக் கொண்டு குடி வாழுங் கொல்லோ?<br/>
நாடும் நகரும் அறிய நல்லது ஓர் கண்ணாலம் செய்து<br/>
சாடு இறப் பாய்ந்த பெருமான் தக்கவா கைப்பற்றுங் கொல்லோ?
</p>
<p>
அண்டத்து அமரர் பெருமான் ஆழியான் இன்று என்மகளைப்<br/>
பண்டப் பழிப்புக்கள் சொல்லிப் பரிசு அற ஆண்டிடுங் கொல்லோ?<br/>
கொண்டு குடி- வாழ்க்கை வாழ்ந்து கோவலப் பட்டம் கவித்துப்<br/>
பண்டை மணாட்டிமார் முன்னே பாதுகாவல் வைக்குங் கொல்லோ?
</p>
<p>
குடியிற் பிறந்தவர் செய்யும் குணம் ஒன்றும் செய்திலன் அந்தோ<br/>
நடை ஒன்றும் செய்திலன் நங்காய் நந்தகோபன் மகன் கண்ணன்<br/>
இடை இருபாலும் வணங்க இளைத்து இளைத்து என்மகள் ஏங்கிக்<br/>
கடைகயிறே பற்றி வாங்கிக் கை தழும்பு ஏறிடுங் கொல்லோ?
</p>
<p>
வெண்ணிறத் தோய் தயிர் தன்னை வெள்வரைப்பின் முன் எழுந்து<br/>
கண் உறங்காதே இருந்து கடையவும் தான்வல்லள் கொல்லோ?<br/>
ஒண்ணிறத் தாமரைச் செங்கண் உலகளந்தான் என்மகளைப்<br/>
பண் அறையாப் பணிகொண்டு பரிசு அற ஆண்டிடுங் கொல்லோ?
</p>
<p>
மாயவன் பின்வழி சென்று வழியிடை மாற்றங்கள் கேட்டு<br/>
ஆயர்கள் சேரியிலும் புக்கு அங்குத்தை மாற்றமும் எல்லாம்<br/>
தாயவள் சொல்லிய சொல்லைப் தண் புதுவைப் பட்டன் சொன்ன<br/>
தூய தமிழ் பத்தும் வல்லார் தூ மணிவண்ணனுக்கு ஆளரே<br/>
------------------
</p>
<p>
உந்தி பறத்தல்
</p>
<p>
என் நாதன் தேவிக்கு அன்று இன்பப்பூ ஈயாதாள்<br/>
தன் நாதன் காணவே தண்பூ மரத்தினை<br/>
வன் நாதப் புள்ளால் வலியப் பறித்திட்ட<br/>
என் நாதன் வன்மையைப் பாடிப் பற எம்பிரான் வன்மையைப் பாடிப் பற
</p>
<p>
என் வில் வலி கண்டு போ என்று எதிர்வந்தான்<br/>
தன் வில்லினோடும் தவத்தை எதிர்வாங்கி<br/>
முன் வில் வலித்து முதுபெண் உயிருண்டான்<br/>
தன் வில்லின் வன்மையைப் பாடிப் பற தாசரதி தன்மையைப் பாடிப் பற
</p>
<p>
உருப்பிணி நங்கையைத் தேர் ஏற்றிக் கொண்டு<br/>
விருப்புற்று அங்கு ஏக விரைந்து எதிர் வந்து<br/>
செருக்கு உற்றான் வீரம் சிதையத் தலையைச்<br/>
சிரைத்திட்டான் வன்மையைப் பாடிப் பற தேவகி சிங்கத்தைப் பாடிப் பற
</p>
<p>
மாற்றுத்தாய் சென்று வனம்போகே என்றிட<br/>
ஈற்றுத்தாய் பின்தொடர்ந்து எம்பிரான் என்று அழ<br/>
கூற்றுத் தாய் சொல்லக் கொடிய வனம் போன<br/>
சீற்றம் இலாதானைப் பாடிப் பற சீதை மணாளனைப் பாடிப் பற
</p>
<p>
பஞ்சவர் தூதனாய்ப் பாரதம் கைசெய்து<br/>
நஞ்சு உமிழ் நாகம் கிடந்த நற் பொய்கை புக்கு<br/>
அஞ்சப் பணத்தின்மேல் பாய்ந்திட்டு அருள்செய்த<br/>
அஞ்சன வண்ணனைப் பாடிப் பற அசோதைதன் சிங்கத்தைப் பாடிப் பற
</p>
<p>
முடி ஒன்றி மூவுலகங்களும் ஆண்டு உன்<br/>
அடியேற்கு அருள் என்று அவன்பின் தொடர்ந்த<br/>
படியில் குணத்துப் பரத நம்பிக்கு அன்று<br/>
அடிநிலை ஈந்தானைப் பாடிப் பற அயோத்தியர் கோமானைப் பாடிப் பற
</p>
<p>
காளியன் பொய்கை கலங்கப் பாய்ந்திட்டு அவன்<br/>
நீள்முடி ஐந்திலும் நின்று நடம்செய்து<br/>
மீள அவனுக்கு அருள்செய்த வித்தகன்<br/>
தோள்-வலி வீரமே பாடிப் பற தூ மணிவண்ணனைப் பாடிப் பற
</p>
<p>
தார்க்கு இளந்தம்பிக்கு அரசு ஈந்து தண்டகம்<br/>
நூற்றவள் சொற்கொண்டு போகி நுடங்கு- இடைச்<br/>
சூர்ப்பணகாவைச் செவியொடு மூக்கு அவள்<br/>
ஆர்க்க அரிந்தானைப் பாடிப் பற அயோத்திக்கு அரசனைப் பாடிப் பற
</p>
<p>
மாயச் சகடம் உதைத்து மருது இறுத்து<br/>
ஆயர்களோடு போய் ஆநிரை காத்து அணி<br/>
வேயின் குழல் ஊதி வித்தகனாய் நின்ற<br/>
ஆயர்கள் ஏற்றினைப் பாடிப் பற ஆநிரை மேய்த்தானைப் பாடிப் பற
</p>
<p>
காரார் கடலை அடைத்திட்டு இலங்கை புக்கு<br/>
ஓராதான் பொன்முடி ஒன்பதோடு ஒன்றையும்<br/>
நேரா அவன்தம்பிக்கே நீள் அரசு ஈந்த<br/>
ஆராவமுதனைப் பாடிப் பற அயோத்தியர் வேந்தனைப் பாடிப் பற
</p>
<p>
நந்தன் மதலையைக் காகுத்த னைநவின்று<br/>
உந்தி பறந்த ஒளியிழை யார்கள்சொல்<br/>
செந்தமிழ்த் தென்புது வைவிட்டு சித்தன்சொல்<br/>
ஐந்தினோடு ஐந்தும்வல் லார்க்குஅல்லல் இல்லையே
</p>
<h2>அனுமன் சீதைக்குக் கூறிய அடையாளம்</h2>
<p>
நெறிந்த கருங்குழல் மடவாய் நின் அடியேன் விண்ணப்பம்<br/>
செறிந்த மணி முடிச் சனகன் சிலை இறுத்து நினைக் கொணர்ந்தது<br/>
அறிந்து அரசு களைகட்ட அருந்தவத்தோன் இடை விலங்கச்<br/>
செறிந்த சிலைகொடு தவத்தைச் சிதைத்ததும் ஓர் அடையாளம்
</p>
<p>
அல்லியம்பூ மலர்க்கோதாய் அடிபணிந்தேன் விண்ணப்பம்<br/>
சொல்லுகேன் கேட்டருளாய் துணைமலர்க் கண் மடமானே<br/>
எல்லியம் போது இனிதிருத்தல் இருந்தது ஓர் இட வகையில்<br/>
மல்லிகை மா மாலைகொண்டு அங்கு ஆர்த்ததும் ஓர் அடையாளம்
</p>
<p>
கலக்கிய மா மனத்தனளாய்க் கைகேசி வரம் வேண்ட<br/>
மலக்கிய மா மனத்தனனாய் மன்னவனும் மறாது ஒழியக்<br/>
குலக்குமரா காடு உறையப் போ என்று விடை கொடுப்ப<br/>
இலக்குமணன் தன்னொடும் அங்கு ஏகியது ஓர் அடையாளம்
</p>
<p>
வார் அணிந்த முலை மடவாய் வைதேவீ விண்ணப்பம்<br/>
தேர் அணிந்த அயோத்தியர்கோன் பெருந்தேவீ கேட்டருளாய்<br/>
கூர் அணிந்த வேல் வலவன் குகனோடும் கங்கைதன்னிற்<br/>
சீர் அணிந்த தோழமை கொண்டதும் ஓர் அடையாளம்
</p>
<p>
மான் அமரும் மென்நோக்கி வைதேவீ விண்ணப்பம்<br/>
கான் அமரும் கல்-அதர் போய்க் காடு உறைந்த காலத்துத்<br/>
தேன் அமரும் பொழிற் சாரல் சித்திரகூடத்து இருப்பப்<br/>
பால்மொழியாய் பரதநம்பி பணிந்ததும் ஓர் அடையாளம்
</p>
<p>
சித்திரகூடத்து இருப்பச் சிறுகாக்கை முலை தீண்ட<br/>
அத்திரமே கொண்டு எறிய அனைத்து உலகும் திரிந்து ஓடி<br/>
வித்தகனே இராமாவோ நின் அபயம் என்று அழைப்ப<br/>
அத்திரமே அதன்கண்ணை அறுத்ததும் ஓர் அடையாளம்
</p>
<p>
மின் ஒத்த நுண்- இடையாய் மெய்- அடியேன் விண்ணப்பம்<br/>
பொன் ஒத்த மான் ஒன்று புகுந்து இனிது விளையாட<br/>
நின் அன்பின் வழிநின்று சிலை பிடித்து எம்பிரான் ஏகப்<br/>
பின்னே அங்கு இலக்குமணன் பிரிந்ததும் ஓர் அடையாளம்
</p>
<p>
மைத் தகு மா மலர்க்குழலாய் வைதேவீ விண்ணப்பம்<br/>
ஒத்த புகழ் வானரக்கோன் உடன் இருந்து நினைத் தேட<br/>
அத்தகு சீர் அயோத்தியர்கோன் அடையாளம் இவை மொழிந்தான்<br/>
இத் தகையால் அடையாளம் ஈது அவன் கைம் மோதிரமே
</p>
<p>
திக்கு நிறை புகழாளன் தீ வேள்விச் சென்ற நாள்<br/>
மிக்க பெரும் சபை நடுவே வில் இறுத்தான் மோதிரம் கண்டு<br/>
ஒக்குமால் அடையாளம் அனுமான் என்று உச்சிமேல்<br/>
வைத்துக்கொண்டு உகந்தனளால் மலர்க்குழலாள் சீதையுமே
</p>
<p>
வார் ஆரும் முலை மடவாள் வைதேவி தனைக் கண்டு<br/>
சீர் ஆரும் திறல் அனுமன் தெரிந்து உரைத்த அடையாளம்<br/>
பார் ஆரும் புகழ்ப் புதுவைப் பட்டர்பிரான் பாடல் வல்லார்<br/>
ஏர் ஆரும் வைகுந்தத்து இமையவரோடு இருப்பாரே
</p>
<h2>திருமாலைக் கண்ட சுவடு உரைத்தல்</h2>
<p>
கதிர் ஆயிரம் இரவி கலந்து எறித்தால் ஒத்த நீள்முடியன்<br/>
எதிர் இல் பெருமை இராமனை இருக்கும் இடம் நாடுதிரேல்<br/>
அதிரும் கழற் பொரு தோள் இரணியன் ஆகம் பிளந்து அரியாய்<br/>
உதிரம் அளைந்த கையோடு இருந்தானை உள்ளவா கண்டார் உளர்
</p>
<p>
நாந்தகம் சங்கு தண்டு நாண் ஒலிச் சார்ங்கம் திருச்சக்கரம்<br/>
ஏந்து பெருமை இராமனை இருக்கும் இடம் நாடுதிரேல்<br/>
காந்தள் முகிழ் விரற் சீதைக்கு ஆகிக் கடுஞ்சிலை சென்று இறுக்க<br/>
வேந்தர் தலைவன் சனகராசன்தன் வேள்வியிற் கண்டார் உளர்
</p>
<p>
கொலையானைக் கொம்பு பறித்துக் கூடலர் சேனை பொருது அழியச்<br/>
சிலையால் மராமரம் எய்த தேவனைச் சிக்கென நாடுதிரேல்<br/>
தலையால் குரக்கினம் தாங்கிச் சென்று தடவரை கொண்டு அடைப்ப<br/>
அலை ஆர் கடற்கரை வீற்றிருந்தானை அங்குத்தைக் கண்டார் உளர்
</p>
<p>
தோயம் பரந்த நடுவு சூழலிற் தொல்லை வடிவு கொண்ட<br/>
மாயக் குழவி யதனை நாடுறில் வம்மின் சுவடு உரைக்கேன்<br/>
ஆயர் மடமகள் பின்னைக்கு ஆகி அடல் விடை ஏழினையும்<br/>
வீயப் பொருது வியர்த்து நின்றானை மெய்ம்மையே கண்டார் உளர்
</p>
<p>
நீர் ஏறு செஞ்சடை நீலகண்டனும் நான்முகனும் முறையால்<br/>
சீர் ஏறு வாசகஞ் செய்ய நின்ற திருமாலை நாடுதிரேல்<br/>
வார் ஏறு கொங்கை உருப்பிணியை வலியப் பிடித்துக்கொண்டு<br/>
தேர் ஏற்றிச் சேனை நடுவு போர் செய்யச் சிக்கெனக் கண்டார் உளர்
</p>
<p>
பொல்லா வடிவு உடைப் பேய்ச்சி துஞ்சப் புணர்முலை வாய்மடுக்க<br/>
வல்லானை மா மணிவண்ணனை மருவும் இடம் நாடுதிரேல்<br/>
பல்லாயிரம் பெருந் தேவிமாரொடு பௌவம் எறி துவரை<br/>
எல்லாரும் சூழச் சிங்காசனத்தே இருந்தானைக் கண்டார் உளர்
</p>
<p>
வெள்ளை விளிசங்கு வெஞ்சுடர்த் திருச்சக்கரம் ஏந்து கையன்<br/>
உள்ள இடம் வினவில் உமக்கு இறை வம்மின் சுவடு உரைக்கேன்<br/>
வெள்ளைப் புரவிக் குரக்கு வெல்கொடித் தேர்மிசை முன்புநின்று<br/>
கள்ளப் படைத்துணை ஆகிப் பாரதம் கைசெய்யக் கண்டார் உளர்
</p>
<p>
நாழிகை கூறு இட்டுக் காத்து நின்ற அரசர்கள்தம் முகப்பே<br/>
நாழிகை போகப் படை பொருதவன் தேவகி தன் சிறுவன்<br/>
ஆழிகொண்டு அன்று இரவி மறைப்பச் சயத்திரதன் தலையைப்<br/>
பாழில் உருளப் படை பொருதவன் பக்கமே கண்டார் உளர்
</p>
<p>
மண்ணும் மலையும் மறிகடல்களும் மற்றும் யாவும் எல்லாம்<br/>
திண்ணம் விழுங்கி உமிழ்ந்த தேவனைச் சிக்கென நாடுதிரேல்<br/>
எண்ணற்கு அரியது ஓர் ஏனம் ஆகி இருநிலம் புக்கு இடந்து<br/>
வண்ணக் கருங்குழல் மாதரோடு மணந்தானைக் கண்டார் உளர்
</p>
<p>
கரிய முகில் புரை மேனி மாயனைக் கண்ட சுவடு உரைத்துப்<br/>
புரவி முகம்செய்து செந்நெல் ஓங்கி விளை கழனிப் புதுவைத்<br/>
திருவிற் பொலி மறைவாணன் பட்டர்பிரான் சொன்ன மாலை பத்தும்<br/>
பரவும் மனம் உடைப் பத்தர் உள்ளார் பரமன் அடி சேர்வர்களே
</p>
<h2>திருமாலிருஞ்சோலை-1</h2>
<p>
அலம்பா வெருட்டாக் கொன்று திரியும் அரக்கரைக்<br/>
குலம் பாழ் படுத்துக் குலவிளக்காய் நின்ற கோன் மலை<br/>
சிலம்பு ஆர்க்க வந்து தெய்வ- மகளிர்கள் ஆடும் சீர்ச்<br/>
சிலம்பாறு பாயும் தென் திருமாலிருஞ் சோலையே
</p>
<p>
வல்லாளன் தோளும் வாள் அரக்கன் முடியும் தங்கை<br/>
பொல்லாத மூக்கும் போக்குவித்தான் பொருந்தும் மலை<br/>
எல்லா இடத்திலும் எங்கும் பரந்து பல்லாண்டு ஒலி<br/>
செல்லா நிற்கும் சீர்த் தென் திருமாலிருஞ் சோலையே
</p>
<p>
தக்கார் மிக்கார்களைச் சஞ்சலம் செய்யும் சலவரைத்<br/>
தெக்கு ஆம் நெறியே போக்குவிக்கும் செல்வன் பொன்மலை<br/>
எக் காலமும் சென்று சேவித்திருக்கும் அடியரை<br/>
அக் கான் நெறியை மாற்றும் தண் மாலிருஞ் சோலையே
</p>
<p>
ஆனாயர் கூடி அமைத்த விழவை அமரர்தம்<br/>
கோனார்க்கு ஒழியக் கோவர்த்தனத்துச் செய்தான் மலை<br/>
வான் நாட்டினின்று மாமலர்க் கற்பகத் தொத்து இழி<br/>
தேன் ஆறு பாயும் தென் திருமாலிருஞ் சோலையே
</p>
<p>
ஒரு வாரணம் பணி கொண்டவன் பொய்கையில் கஞ்சன்தன்<br/>
ஒரு வாரணம் உயிர் உண்டவன் சென்று உறையும் மலை<br/>
கரு வாரணம் தன் பிடி துறந்து ஓடக் கடல்வண்ணன்<br/>
திருவாணை கூறத் திரியும் தண் மாலிருஞ் சோலையே
</p>
<p>
ஏவிற்றுச் செய்வான் ஏன்று எதிர்ந்து வந்த மல்லரைச்<br/>
சாவத் தகர்த்த சாந்து அணி தோள் சதுரன் மலை<br/>
ஆவத்-தனம் என்று அமரர்களும் நன் முனிவரும்<br/>
சேவித்திருக்கும் தென் திருமாலிருஞ் சோலையே
</p>
<p>
மன்னர் மறுக மைத்துனன்மார்க்கு ஒரு தேரின்மேல்<br/>
முன் அங்கு நின்று மோழை எழுவித்தவன் மலை<br/>
கொல் நவில் கூர்வேற் கோன் நெடுமாறன் தென்கூடற் கோன்<br/>
தென்னன் கொண்டாடும் தென் திருமாலிருஞ் சோலையே
</p>
<p>
குறுகாத மன்னரைக் கூடு கலக்கி வெங் கானிடைச்<br/>
சிறுகால் நெறியே போக்குவிக்கும் செல்வன் பொன்மலை<br/>
அறுகால் வரி வண்டுகள் ஆயிர நாமம் சொல்லிச்<br/>
சிறுகாலைப் பாடும் தென் திருமாலிருஞ் சோலையே
</p>
<p>
சிந்தப் புடைத்துச் செங்குருதி கொண்டு பூதங்கள்<br/>
அந்திப் பலி கொடுத்து ஆவத்-தனம் செய் அப்பன் மலை<br/>
இந்திர-கோபங்கள் எம்பெருமான் கனி- வாய் ஒப்பான்<br/>
சிந்தும் புறவிற் தென் திருமாலிருஞ் சோலையே
</p>
<p>
எட்டுத் திசையும் எண்- இறந்த பெருந் தேவிமார்<br/>
விட்டு விளங்க வீற்றிருந்த விமலன் மலை<br/>
பட்டிப் பிடிகள் பகடு உரிஞ்சிச் சென்று மாலைவாய்த்<br/>
தெட்டித் திளைக்கும் தென் திருமாலிருஞ் சோலையே
</p>
<p>
மருதப் பொழில் அணி மாலிருஞ் சோலை மலைதன்னைக்<br/>
கருதி உறைகின்ற கார்க்கடல் வண்ணன் அம்மான்தன்னை<br/>
விரதம் கொண்டு ஏத்தும் வில்லிபுத்தூர் விட்டுசித்தன் சொல்<br/>
கருதி உரைப்பவர் கண்ணன் கழலிணை காண்பரே
</p>
<h2>திருமாலிருஞ்சோலை-2</h2>
<p>
உருப்பிணி நங்கைதன்னை மீட்பான் தொடர்ந்து ஓடிச் சென்ற<br/>
உருப்பனை ஓட்டிக் கொண்டிட்டு உறைத்திட்ட உறைப்பன் மலை<br/>
பொருப்பிடைக் கொன்றை நின்று முறி ஆழியும் காசும் கொண்டு<br/>
விருப்பொடு பொன் வழங்கும் வியன் மாலிருஞ் சோலையதே
</p>
<p>
கஞ்சனும் காளியனும் களிறும் மருதும் எருதும்<br/>
வஞ்சனையில் மடிய வளர்ந்த மணிவண்ணன் மலை<br/>
நஞ்சு உமிழ் நாகம் எழுந்து அணவி நளிர் மா மதியைச்<br/>
செஞ்சுடர் நா வளைக்கும் திருமாலிருஞ் சோலையதே
</p>
<p>
மன்னு நரகன்தன்னைச் சூழ் போகி வளைத்து எறிந்து<br/>
கன்னி மகளிர்தம்மைக் கவர்ந்த கடல்வண்ணன் மலை<br/>
புன்னை செருந்தியொடு புன வேங்கையும் கோங்கும் நின்று<br/>
பொன்அரி மாலைகள் சூழ் பொழில் மாலிருஞ் சோலையதே
</p>
<p>
மாவலி தன்னுடைய மகன் வாணன் மகள் இருந்த<br/>
காவலைக் கட்டழித்த தனிக் காளை கருதும் மலை<br/>
கோவலர் கோவிந்தனைக் குற மாதர்கள் பண் குறிஞ்சிப்<br/>
பா ஒலி பாடி நடம் பயில் மாலிருஞ் சோலையதே
</p>
<p>
பல பல நாழம் சொல்லிப் பழித்த சிசுபாலன்தன்னை<br/>
அலைவலைமை தவிர்த்த அழகன் அலங்காரன் மலை<br/>
குல மலை கோல மலை குளிர் மா மலை கொற்ற மலை<br/>
நில மலை நீண்ட மலை திருமாலிருஞ் சோலையதே
</p>
<p>
பாண்டவர் தம்முடைய பாஞ்சாலி மறுக்கம் எல்லாம்<br/>
ஆண்டு அங்கு நூற்றுவர்தம் பெண்டிர் மேல் வைத்த அப்பன் மலை<br/>
பாண் தகு வண்டினங்கள் பண்கள் பாடி மதுப் பருகத்<br/>
தோண்டல் உடைய மலை தொல்லை மாலிருஞ் சோலையதே
</p>
<p>
கனங்குழையாள் பொருட்டாக் கணை பாரித்து அரக்கர் தங்கள்<br/>
இனம் கழு ஏற்றுவித்த ஏழிற் தோள் எம் இராமன் மலை<br/>
கனம் கொழி தெள் அருவி வந்து சூழ்ந்து அகல் ஞாலம் எல்லாம்<br/>
இனம் குழு ஆடும் மலை எழில் மாலிருஞ் சோலையதே
</p>
<p>
எரி சிதறும் சரத்தால் இலங்கையினைத் தன்னுடைய<br/>
வரி சிலை வாயிற் பெய்து வாய்க் கோட்டம் தவிர்த்து உகந்த<br/>
அரையன் அமரும் மலை அமரரொடு கோனும் சென்று<br/>
திரிசுடர் சூழும் மலை திரு மாலிருஞ் சோலையதே
</p>
<p>
கோட்டுமண் கொண்டு இடந்து குடங்கையில் மண் கொண்டு அளந்து<br/>
மீட்டும் அது உண்டு உமிழ்ந்து விளையாடும் விமலன் மலை<br/>
ஈட்டிய பல் பொருள்கள் எம்பிரானுக்கு அடியுறை என்று<br/>
ஓட்டரும் தண் சிலம்பாறு உடை மாலிருஞ் சோலையதே
</p>
<p>
ஆயிரம் தோள் பரப்பி முடி ஆயிரம் மின் இலக<br/>
ஆயிரம் பைந்தலைய அனந்த சயனன் ஆளும் மலை<br/>
ஆயிரம் ஆறுகளும் சுனைகள் பல ஆயிரமும்<br/>
ஆயிரம் பூம் பொழிலும் உடை மாலிருஞ் சோலையதே
</p>
<p>
மாலிருஞ்சோலை என்னும் மலையை உடைய மலையை<br/>
நாலிரு மூர்த்திதன்னை நால் வேதக்-கடல் அமுதை<br/>
மேல் இருங் கற்பகத்தை வேதாந்த விழுப் பொருளின்<br/>
மேல் இருந்த விளக்கை விட்டுசித்தன் விரித்தனனே<br/>

</p>
<h2>திருக்கோட்டியூர்</h2>
<p>
நா அகாரியம் சொல் இலாதவர் நாள்தொறும் விருந்து ஓம்புவார்<br/>
தேவ காரியம் செய்து வேதம் பயின்று வாழ் திருக்கோட்டியூர்<br/>
மூவர்காரியமும் திருத்தும் முதல்வனைச் சிந்தியாத அப்<br/>
பாவகாரிகளைப் படைத்தவன் எங்ஙனம் படைத்தான் கொலோ
</p>
<p>
குற்றம் இன்றிக் குணம் பெருக்கிக் குருக்களுக்கு அனுகூலராய்ச்<br/>
செற்றம் ஒன்றும் இலாத வண்கையி னார்கள் வாழ் திருக்கோட்டியூர்த்<br/>
துற்றி ஏழ் உலகு உண்ட தூ மணி வண்ணன் தன்னைத் தொழாதவர்<br/>
பெற்ற தாயர் வயிற்றினைப் பெரு நோய்செய்வான் பிறந்தார்களே
</p>
<p>
வண்ண நல் மணியும் மரகதமும் அழுத்தி நிழல் எழும்<br/>
திண்ணை சூழ் திருக்கோட்டியூர்த் திரு மாலவன் திருநாமங்கள்<br/>
எண்ணக் கண்ட விரல்களால் இறைப் போதும் எண்ணகிலாது போய்<br/>
உண்ணக் கண்ட தம் ஊத்தை வாய்க்குக் கவளம் உந்துகின்றார்களே
</p>
<p>
உரக மெல் அணையான் கையில் உறை சங்கம் போல் மட அன்னங்கள்<br/>
நிரைகணம் பரந்து ஏறும் செங் கமல வயற் திருக்கோட்டியூர்<br/>
நரகநாசனை நாவிற் கொண்டு அழை யாத மானிட சாதியர்<br/>
பருகு நீரும் உடுக்குங் கூறையும் பாவம் செய்தன தாம் கொலோ
</p>
<p>
ஆமையின் முதுகத்திடைக் குதி கொண்டு தூ மலர் சாடிப் போய்த்<br/>
தீமை செய்து இளவாளைகள் விளை யாடு நீர்த் திருக்கோட்டியூர்<br/>
நேமி சேர் தடங்கையினானை நினைப்பு இலா வலி நெஞ்சு உடைப்<br/>
பூமி-பாரங்கள் உண்ணும் சோற்றினை வாங்கிப் புல்லைத் திணிமினே
</p>
<p>
பூதம் ஐந்தொடு வேள்வி ஐந்து புலன்கள் ஐந்து பொறிகளால்<br/>
ஏதம் ஒன்றும் இலாத வண்கையி னார்கள் வாழ் திருக்கோட்டியூர்<br/>
நாதனை நரசிங்கனை நவின்று ஏத்துவார்கள் உழக்கிய<br/>
பாத தூளி படுதலால் இவ் உலகம் பாக்கியம் செய்ததே
</p>
<p>
குருந்தம் ஒன்று ஒசித்தானொடும் சென்று கூடி ஆடி விழாச் செய்து<br/>
திருந்து நான்மறையோர் இராப்பகல் ஏத்தி வாழ் திருக்கோட்டியூர்க்<br/>
கருந் தடமுகில் வண்ணனைக் கடைக் கொண்டு கைதொழும் பத்தர்கள்<br/>
இருந்த ஊரில் இருக்கும் மானிடர் எத்தவங்கள் செய்தார் கொலோ
</p>
<p>
நளிர்ந்த சீலன் நயாசலன் அபி மான துங்கனை நாள்தொறும்<br/>
தெளிந்த செல்வனைச் சேவகங் கொண்ட செங்கண் மால் திருக்கோட்டியூர்க்<br/>
குளிர்ந்து உறைகின்ற கோவிந்தன் குணம் பாடுவார் உள்ள நாட்டினுள்<br/>
விளைந்த தானியமும் இராக்கதர் மீது கொள்ளகிலார்களே
</p>
<p>
கொம்பின் ஆர் பொழில்வாய்க் குயிலினம் கோவிந்தன் குணம் பாடு சீர்ச்<br/>
செம்பொன் ஆர் மதில் சூழ் செழுங் கழ னி உடைத் திருக்கோட்டியூர்<br/>
நம்பனை நரசிங்கனை நவின்று ஏத்துவார்களைக் கண்டக்கால்<br/>
எம்பிரான் தன சின்னங்கள் இவர் இவர் என்று ஆசைகள் தீர்வனே
</p>
<p>
காசின் வாய்க் கரம் விற்கிலும் கர வாது மாற்று இலி சோறு இட்டுத்<br/>
தேச வார்த்தை படைக்கும் வண்கையி னார்கள் வாழ் திருக்கோட்டியூர்க்<br/>
கேசவா புருடோத்தமா கிளர் சோதியாய் குறளா என்று<br/>
பேசுவார் அடியார்கள் எம்தம்மை விற்கவும் பெறுவார்களே
</p>
<p>
சீத நீர் புடை சூழ் செழுங் கழனி உடைத் திருக்கோட்டியூர்<br/>
ஆதியான் அடியாரையும் அடிமையின்றித் திரிவாரையும்<br/>
கோதில் பட்டர்பிரான் குளிர் புதுவைமன் விட்டுசித்தன் சொல்<br/>
ஏதம் இன்றி உரைப்பவர் இருடீகேசனுக்கு ஆளரே
</p>
<h2>பத்தராய் இறப்பார் பெறும் பேறு</h2>
<p>
ஆசைவாய்ச் சென்ற சிந்தையர் ஆகி அன்னை அத்தன் என் புத்திரர் பூமி<br/>
வாச வார் குழலாள் என்று மயங்கி மாளும் எல்லைக்கண் வாய் திறவாதே<br/>
கேசவா புருடோத்தமா என்றும் கேழல் ஆகிய கேடிலீ என்றும்<br/>
பேசுவார் அவர் எய்தும் பெருமை பேசுவான் புகில் நம் பரம் அன்றே
</p>
<p>
சீயினால் செறிந்து ஏறிய புண்மேல் செற்றல் ஏறிக் குழம்பு இருந்து எங்கும்<br/>
ஈயினால் அரிப்பு உண்டு மயங்கி எல்லைவாய்ச் சென்று சேர்வதன் முன்னம்<br/>
வாயினால் நமோ நாரணா என்று மத்தகத்திடைக் கைகளைக் கூப்பிப்<br/>
போயினால் பின்னை இத் திசைக்கு என்றும் பிணை கொடுக்கிலும் போக ஒட்டாரே
</p>
<p>
சோர்வினால் பொருள் வைத்தது உண்டாகில் சொல்லு சொல் என்று சுற்றும் இருந்து<br/>
ஆர் வினவிலும் வாய் திறவாதே அந்த காலம் அடைவதன் முன்னம்<br/>
மார்வம் என்பது ஓர் கோயில் அமைத்து மாதவன் என்னும் தெய்வத்தை நாட்டி<br/>
ஆர்வம் என்பது ஓர் பூ இட வல்லார்க்கு அரவ தண்டத்தில் உய்யலும் ஆமே
</p>
<p>
மேல் எழுந்தது ஓர் வாயுக் கிளர்ந்து மேல் மிடற்றினை உள் எழ வாங்கிக்<br/>
காலும் கையும் விதிர் விதிர்த்து ஏறிக் கண் உறக்கமது ஆவதன் முன்னம்<br/>
மூலம் ஆகிய ஒற்றை எழுத்தை மூன்று மாத்திரை உள் எழ வாங்கி<br/>
வேலை வண்ணனை மேவுதிர் ஆகில் விண்ணகத்தினில் மேவலும் ஆமே
</p>
<p>
மடி வழி வந்து நீர் புலன்சோர வாயில் அட்டிய கஞ்சியும் மீண்டே<br/>
கடைவழி வாரக் கண்டம் அடைப்பக் கண் உறக்கமது ஆவதன் முன்னம்<br/>
தொடை வழி உம்மை நாய்கள் கவரா சூலத்தால் உம்மைப் பாய்வதும் செய்யார்<br/>
இடைவழியில் நீர் கூறையும் இழவீர் இருடீகேசன் என்று ஏத்த வல்லீரே
</p>
<p>
அங்கம் விட்டு அவை ஐந்தும் அகற்றி ஆவி மூக்கினிற் சோதித்த பின்னைச்<br/>
சங்கம் விட்டு அவர் கையை மறித்துப் பையவே தலை சாய்ப்பதன் முன்னம்<br/>
வங்கம் விட்டு உலவும் கடற் பள்ளி மாயனை மதுசூதனை மார்பில்<br/>
தங்க விட்டுவைத்து ஆவது ஓர் கருமம் சாதிப்பார்க்கு என்றும் சாதிக்கலாமே
</p>
<p>
தென்னவன் தமர் செப்பம் இலாதார் சே அதக்குவார் போலப் புகுந்து<br/>
பின்னும் வன் கயிற்றால் பிணித்து எற்றிப் பின் முன் ஆக இழுப்பதன் முன்னம்<br/>
இன்னவன் இனையான் என்று சொல்லி எண்ணி உள்ளத்து இருள் அற நோக்கி<br/>
மன்னவன் மதுசூதனன் என்பார் வானகத்து மன்றாடிகள் தாமே
</p>
<p>
கூடிக் கூடி உற்றார்கள் இருந்து குற்றம் நிற்க நற்றங்கள் பறைந்து<br/>
பாடிப் பாடி ஓர் பாடையில் இட்டு நரிப் படைக்கு ஒரு பாகுடம் போலே<br/>
கோடி மூடி எடுப்பதன் முன்னம் கௌத்துவம் உடைக் கோவிந்தனோடு<br/>
கூடி ஆடிய உள்ளத்தர் ஆனால் குறிப்பிடம் கடந்து உய்யலும் ஆமே
</p>
<p>
வாய் ஒரு பக்கம் வாங்கி வலிப்ப வார்ந்த நீர்க் குழிக் கண்கள் மிழற்றத்<br/>
தாய் ஒரு பக்கம் தந்தை ஒரு பக்கம் தாரமும் ஒரு பக்கம் அலற்ற<br/>
தீ ஒரு பக்கம் சேர்வதன் முன்னம் செங்கண் மாலொடும் சிக்கெனச் சுற்றம்<br/>
ஆய் ஒரு பக்கம் நிற்க வல்லார்க்கு அரவ தண்டத்தில் உய்யலும் ஆமே
</p>
<p>
செத்துப் போவதோர் போது நினைந்து செய்யும் செய்கைகள் தேவபிரான்மேல்<br/>
பத்தராய் இறந்தார் பெறும் பேற்றைப் பாழித் தோள் விட்டுசித்தன் புத்தூர்க்கோன்<br/>
சித்தம் நன்கு ஒருங்கித் திருமாலைச் செய்த மாலை இவை பத்தும் வல்லார்<br/>
சித்தம் நன்கு ஒருங்கித் திருமால் மேல் சென்ற சிந்தை பெறுவர்கள் தாமே
</p>
<h2> </h2>
<p>
திருமாலின் நாமம் இடுதல்
</p>
<p>
காசும் கறை உடைக் கூறைக்கும் அங்கு ஓர் கற்றைக்கும்<br/>
ஆசையினால் அங்கு அவத்தப் பேர் இடும் ஆதர்காள்<br/>
கேசவன் பேர் இட்டு நீங்கள் தேனித்து இருமினோ<br/>
நாயகன் நாரணன் தம் அன்னை நரகம் புகாள்
</p>
<p>
அங்கு ஒரு கூறை அரைக்கு உடுப்பதன் ஆசையால்<br/>
மங்கிய மானிட சாதியின் பேர் இடும் ஆதர்காள்<br/>
செங்கண் நெடுமால் சிரீதரா என்று அழைத்தக்கால்<br/>
நங்கைகாள் நாரணன் தம் அன்னை நரகம் புகாள்
</p>
<p>
உச்சியில் எண்ணெயும் சுட்டியும் வளையும் உகந்து<br/>
எச்சம் பொலிந்தீர்காள் என் செய்வான் பிறர் பேர் இட்டீர்?<br/>
பிச்சை புக்கு ஆகிலும் எம்பிரான் திருநாமமே<br/>
நச்சுமின் நாரணன் தம் அன்னை நரகம் புகாள்
</p>
<p>
மானிட சாதியில் தோன்றிற்று ஓர் மானிட சாதியை<br/>
மானிட சாதியின் பேர் இட்டால் மறுமைக்கு இல்லை<br/>
வான் உடை மாதவா கோவிந்தா என்று அழைத்தக்கால்<br/>
நான் உடை நாரணன் தம் அன்னை நரகம் புகாள்
</p>
<p>
மலம் உடை ஊத்தையில் தோன்றிற்று ஓர் மல ஊத்தையை<br/>
மலம் உடை ஊத்தையின் பேர் இட்டால் மறுமைக்கு இல்லை<br/>
குலம் உடைக் கோவிந்தா கோவிந்தா என்று அழைத்தக்கால்<br/>
நலம் உடை நாரணன் தம் அன்னை நரகம் புகாள்
</p>
<p>
நாடும் நகரும் அறிய மானிடப் பேர் இட்டுக்<br/>
கூடி அழுங்கிக் குழியில் வீழ்ந்து வழுக்காதே<br/>
சாடு இறப் பாய்ந்த தலைவா தாமோதரா என்று<br/>
நாடுமின் நாரணன் தம் அன்னை நரகம் புகாள்
</p>
<p>
மண்ணிற் பிறந்து மண் ஆகும் மானிடப் பேர் இட்டு அங்கு<br/>
எண்ணம் ஒன்று இன்றி இருக்கும் ஏழை மனிசர்காள்<br/>
கண்ணுக்கு இனிய கருமுகில் வண்ணன் நாமமே<br/>
நண்ணுமின் நாரணன் தம் அன்னை நரகம் புகாள்
</p>
<p>
நம்பி பிம்பி என்று நாட்டு மானிடப் பேர் இட்டால்<br/>
நம்பும் பிம்பும் எல்லாம் நாலு நாளில் அழுங்கிப் போம்<br/>
செம்பெருந் தாமரைக் கண்ணன் பேர் இட்டு அழைத்தக்கால்<br/>
நம்பிகாள் நாரணன் தம் அன்னை நரகம் புகாள்
</p>
<p>
ஊத்தைக் குழியில் அமுதம் பாய்வது போல் உங்கள்<br/>
மூத்திரப் பிள்ளையை என் முகில் வண்ணன் பேர் இட்டு<br/>
கோத்துக் குழைத்துக் குணாலம் ஆடித் திரிமினோ<br/>
நாத் தகு நாரணன் தம் அன்னை நரகம் புகாள்
</p>
<p>
சீர் அணி மால் திருநாமமே இடத் தேற்றிய<br/>
வீர் அணி தொல்புகழ் விட்டுசித்தன் விரித்த சொல்<br/>
ஓர் அணி ஒண் தமிழ் ஒன்பதோடு ஒன்றும் வல்லவர்<br/>
பேர் அணி வைகுந்தத்து என்றும் பேணி இருப்பரே
</p>
<h2>கண்டம் என்னும் திருப்பதி</h2>
<p>
தங்கையை மூக்கும் தமையனைத் தலையும் தடிந்த எம் தாசரதி போய்<br/>
எங்கும் தன் புகழா இருந்து அரசாண்ட எம் புருடோத்தமன் இருக்கை<br/>
கங்கை கங்கை என்ற வாசகத்தாலே கடு வினை களைந்திடுகிற்கும்<br/>
கங்கையின் கரைமேல் கைதொழ நின்ற கண்டம் என்னும் கடிநகரே
</p>
<p>
சலம் பொதி உடம்பின் தழல் உமிழ் பேழ்வாய்ச் சந்திரன் வெங்கதிர் அஞ்ச<br/>
மலர்ந்து எழுந்து அணவும் மணிவண்ண உருவின் மால் புருடோத்தமன் வாழ்வு<br/>
நலம் திகழ் சடையான் முடிக்கொன்றை மலரும் நாரணன் பாதத் துழாயும்<br/>
கலந்து இழி புனலால் புகர் படு கங்கைக் கண்டம் என்னும் கடிநகரே
</p>
<p>
அதிர் முகம் உடைய வலம்புரி குமிழ்த்தி அழல் உமிழ் ஆழிகொண்டு எறிந்து அங்கு<br/>
எதிர் முக அசுரர் தலைகளை இடறும் எம் புருடோத்தமன் இருக்கை<br/>
சதுமுகன் கையிற் சதுப்புயன் தாளிற் சங்கரன் சடையினிற் தங்கிக்<br/>
கதிர் முகம் மணிகொண்டு இழி புனற் கங்கைக் கண்டம் என்னும் கடிநகரே
</p>
<p>
இமையவர் இறுமாந்து இருந்து அரசாள ஏற்று வந்து எதிர் பொரு சேனை<br/>
நமபுரம் நணுக நாந்தகம் விசிறும் நம் புருடோத்தமன் நகர்தான்<br/>
இமவந்தம் தொடங்கி இருங்கடல் அளவும் இரு கரை உலகு இரைத்து ஆடக்<br/>
கமை உடைப் பெருமைக் கங்கையின் கரைமேல் கண்டம் என்னும் கடிநகரே
</p>
<p>
உழுவது ஓர் படையும் உலக்கையும் வில்லும் ஒண் சுடர் ஆழியும் சங்கும்<br/>
மழுவொடு வாளும் படைக்கலம் உடைய மால் புருடோத்தமன் வாழ்வு<br/>
எழுமையும் கூடி ஈண்டிய பாவம் இறைப் பொழுது அளவினில் எல்லாம்<br/>
கழுவிடும் பெருமைக் கங்கையின் கரைமேல் கண்டம் என்னும் கடிநகரே
</p>
<p>
தலைபெய்து குமுறிச் சலம் பொதி மேகம் சலசல பொழிந்திடக் கண்டு<br/>
மலைப் பெரும் குடையால் மறைத்தவன் மதுரை மால் புருடோத்தமன் வாழ்வு<br/>
அலைப்பு உடைத் திரைவாய் அருந்தவ முனிவர் அவபிரதம் குடைந்து ஆடக்<br/>
கலப்பைகள் கொழிக்கும் கங்கையின் கரைமேல் கண்டம் என்னும் கடிநகரே
</p>
<p>
விற் பிடித்து இறுத்து வேழத்தை முறுக்கி மேல் இருந்தவன் தலை சாடி<br/>
மற் பொருது எழப் பாய்ந்து அரையனை உதைத்த மால் புருடோத்தமன் வாழ்வு<br/>
அற்புதம் உடைய ஐராவத மதமும் அவர் இளம்படியர் ஒண் சாந்தும்<br/>
கற்பக மலரும் கலந்து இழி கங்கைக் கண்டம் என்னும் கடிநகரே
</p>
<p>
திரை பொரு கடல் சூழ் திண்மதிற் துவரை வேந்து தன் மைத்துனன்மார்க்காய்<br/>
அரசினை அவிய அரசினை அருளும் அரி புருடோத்தமன் அமர்வு<br/>
நிரை நிரையாக நெடியன யூபம் நிரந்தரம் ஒழுக்குவிட்டு இரண்டு<br/>
கரை புரை வேள்விப் புகை கமழ் கங்கைக் கண்டம் என்னும் கடிநகரே
</p>
<p>
வட திசை மதுரை சாளக்கிராமம் வைகுந்தம் துவரை அயோத்தி<br/>
இடம் உடை வதரி இடவகை உடைய எம் புருடோத்தமன் இருக்கை<br/>
தடவரை அதிரத் தரணி விண்டு இடியத் தலைப்பற்றிக் கரை மரம் சாடிக்<br/>
கடலினைக் கலங்கக் கடுத்து இழி கங்கைக் கண்டம் என்னும் கடிநகரே
</p>
<p>
மூன்று எழுத்து அதனை மூன்று எழுத்து அதனால் மூன்று எழுத்து ஆக்கி மூன்று எழுத்தை<br/>
ஏன்று கொண்டு இருப்பார்க்கு இரக்கம் நன்கு உடைய எம் புருடோத்தமன் இருக்கை<br/>
மூன்று அடி நிமிர்த்து மூன்றினிற் தோன்றி மூன்றினில் மூன்று உரு ஆனான்<br/>
கான் தடம்பொழில் சூழ் கங்கையின் கரைமேல் கண்டம் என்னும் கடிநகரே
</p>
<p>
பொங்கு ஒலி கங்கைக் கரை மலி கண்டத்து உறை புருடோத்தமன் அடிமேல்<br/>
வெங்கலி நலியா வில்லிபுத்தூர்க் கோன் விட்டுசித்தன் விருப்பு உற்றுத்<br/>
தங்கிய அன்பால் செய் தமிழ்- மாலை தங்கிய நா உடையார்க்குக்<br/>
கங்கையிற் திருமால் கழலிணைக் கீழே குளித்திருந்த கணக்கு ஆமே
</p>
<h2>திருவரங்கம்</h2>
<p>
மா தவத்தோன் புத்திரன் போய் மறிகடல்வாய் மாண்டானை<br/>
ஓதுவித்த தக்கணையா உருவுருவே கொடுத்தான் ஊர்<br/>
தோதவத்தித் தூய் மறையோர் துறைபடியத் துளும்பி எங்கும்<br/>
போதில் வைத்த தேன் சொரியும் புனல் அரங்கம் என்பதுவே
</p>
<p>
பிறப்பு அகத்தே மாண்டு ஒழிந்த பிள்ளைகளை நால்வரையும்<br/>
இறைப் பொழுதில் கொணர்ந்து கொடுத்து ஒருப்படுத்த உறைப்பன் ஊர்<br/>
மறைப் பெருந் தீ வளர்த்திருப்பார் வருவிருந்தை அளித்திருப்பார்<br/>
சிறப்பு உடைய மறையவர் வாழ் திருவரங்கம் என்பதுவே
</p>
<p>
மருமகன் தன் சந்ததியை உயிர்மீட்டு மைத்துனன்மார்<br/>
உருமகத்தே வீழாமே குருமுகமாய்க் காத்தான் ஊர்<br/>
திருமுகமாய்ச் செங்கமலம் திருநிறமாய்க் கருங்குவளை<br/>
பொரு முகமாய் நின்று அலரும் புனல் அரங்கம் என்பதுவே
</p>
<p>
கூன் தொழுத்தை சிதகு உரைப்பக் கொடியவள் வாய்க் கடியசொற்கேட்டு<br/>
ஈன்று எடுத்த தாயரையும் இராச்சியமும் ஆங்கு ஒழிய<br/>
கான் தொடுத்த நெறி போகிக் கண்டகரைக் களைந்தான் ஊர்<br/>
தேன்தொடுத்த மலர்ச் சோலைத் திருவரங்கம் என்பதுவே
</p>
<p>
பெருவரங்கள் அவைபற்றிப் பிழக்கு உடைய இராவணனை<br/>
உரு அரங்கப் பொருது அழித்து இவ் உலகினைக் கண்பெறுத்தான் ஊர்<br/>
குரவு அரும்பக் கோங்கு அலரக் குயில் கூவும் குளிர் பொழில் சூழ்<br/>
திருவரங்கம் என்பதுவே என் திருமால் சேர்விடமே
</p>
<p>
கீழ் உலகில் அசுரர்களைக் கிழங்கிருந்து கிளராமே<br/>
ஆழி விடுத்து அவருடைய கரு அழித்த அழிப்பன் ஊர்<br/>
தாழை- மடல் ஊடு உரிஞ்சித் தவள வண்ணப் பொடி அணிந்து<br/>
யாழின் இசை வண்டினங்கள் ஆளம் வைக்கும் அரங்கமே
</p>
<p>
கொழுப்பு உடைய செழுங்குருதி கொழித்து இழிந்து குமிழ்த்து எறியப்<br/>
பிழக்கு உடைய அசுரர்களைப் பிணம் படுத்த பெருமான் ஊர்<br/>
தழுப்பு அரிய சந்தனங்கள் தடவரைவாய் ஈர்த்துக்கொண்டு<br/>
தெழிப்பு உடைய காவிரி வந்து அடிதொழும் சீர் அரங்கமே
</p>
<p>
வல் எயிற்றுக் கேழலுமாய் வாள்எயிற்றுச் சீயமுமாய்<br/>
எல்லை இல்லாத் தரணியையும் அவுணனையும் இடந்தான் ஊர்<br/>
எல்லியம் போது இருஞ்சிறை வண்டு எம்பெருமான் குணம் பாடி<br/>
மல்லிகை வெண்சங்கு ஊதும் மதில் அரங்கம் என்பதுவே
</p>
<p>
குன்று ஆடு கொழு முகில் போல் குவளைகள் போல் குரைகடல் போல்<br/>
நின்று ஆடு கணமயில் போல் நிறம் உடைய நெடுமால் ஊர்<br/>
குன்று ஊடு பொழில் நுழைந்து கொடி இடையார் முலை அணவி<br/>
மன்று ஊடு தென்றல் உலாம் மதில் அரங்கம் என்பதுவே
</p>
<p>
பரு வரங்கள் அவைபற்றிப் படை ஆலித்து எழுந்தானைச்<br/>
செரு அரங்கப் பொருது அழித்த திருவாளன் திருப்பதிமேல்<br/>
திருவரங்கத் தமிழ்-மாலை விட்டுசித்தன் விரித்தன கொண்டு<br/>
இருவர் அங்கம் எரித்தானை ஏத்த வல்லார் அடியோமே
</p>
<h2>திருவரங்கம்</h2>
<p>
மரவடியைத் தம்பிக்கு வான்பணையம் வைத்துப்போய் வானோர் வாழச்<br/>
செரு உடைய திசைக்கருமம் திருத்திவந்து உலகாண்ட திருமால் கோயில்<br/>
திருவடிதன் திருஉருவும் திருமங்கை மலர்க்கண்ணும் காட்டி நின்று<br/>
உரு உடைய மலர்நீலம் காற்று ஆட்ட ஒலிசலிக்கும் ஒளி அரங்கமே
</p>
<p>
தன் அடியார் திறத்தகத்துத் தாமரையாள் ஆகிலும் சிதகு உரைக்குமேல்<br/>
என் அடியார் அது செய்யார் செய்தாரேல் நன்று செய்தார் என்பர் போலும்<br/>
மன் உடைய விபீடணற்கா மதில் இலங்கைத் திசைநோக்கி மலர்க்கண் வைத்த<br/>
என்னுடைய திருவரங்கற்கு அன்றியும் மற்று ஒருவர்க்கு ஆள் ஆவரே?
</p>
<p>
கருள் உடைய பொழில் மருதும் கதக் களிறும் பிலம்பனையும் கடிய மாவும்<br/>
உருள் உடைய சகடரையும் மல்லரையும் உடைய விட்டு ஓசை கேட்டான்<br/>
இருள் அகற்றும் எறி கதிரோன் மண்டலத்தூடு ஏற்றி வைத்து ஏணி வாங்கி<br/>
அருள் கொடுத்திட்டு அடியவரை ஆட்கொள்வான் அமரும் ஊர் அணி அரங்கமே
</p>
<p>
பதினாறாம் ஆயிரவர் தேவிமார் பணிசெய்யத் துவரை என்னும்<br/>
மதில் நாயகராகி வீற்றிருந்த மணவாளர் மன்னு கோயில்<br/>
புது நாள்மலர்க் கமலம் எம்பெருமான் பொன் வயிற்றிற் பூவே போல்வான்<br/>
பொது-நாயகம் பாவித்து இறுமாந்து பொன் சாய்க்கும் புனல் அரங்கமே
</p>
<p>
ஆமையாய்க் கங்கையாய் ஆழ் கடலாய் அவனியாய் அரு வரைகளாய்<br/>
நான்முகனாய் நான்மறையாய் வேள்வியாய்த் தக்கணையாய்த் தானும் ஆனான்<br/>
சேமம் உடை நாரதனார் சென்று சென்று துதித்து இறைஞ்சக் கிடந்தான் கோயில்<br/>
பூ மருவிப் புள் இனங்கள் புள் அரையன் புகழ் குழறும் புனல் அரங்கமே
</p>
<p>
மைத்துனன்மார் காதலியை மயிர் முடிப்பித்து அவர்களையே மன்னர் ஆக்கி<br/>
உத்தரைதன் சிறுவனையும் உயக்கொண்ட உயிராளன் உறையும் கோயில்<br/>
பத்தர்களும் பகவர்களும் பழமொழிவாய் முனிவர்களும் பரந்த நாடும்<br/>
சித்தர்களும் தொழுது இறைஞ்சத் திசை-விளக்காய் நிற்கின்ற திருவரங்கமே
</p>
<p>
குறள் பிரமசாரியாய் மாவலியைக் குறும்பு அதக்கி அரசுவாங்கி<br/>
இறைப்பொழுதில் பாதாளம் கலவிருக்கை கொடுத்து உகந்த எம்மான் கோயில்<br/>
எறிப்பு உடைய மணிவரைமேல் இளஞாயிறு எழுந்தாற்போல் அரவு-அணையின்<br/>
சிறப்பு உடைய பணங்கள்மிசைச் செழுமணிகள் விட்டு எறிக்கும் திருவரங்கமே
</p>
<p>
உரம் பற்றி இரணியனை உகிர்-நுதியால் ஒள்ளிய மார்வு உறைக்க ஊன்றிச்<br/>
சிரம் பற்றி முடி இடியக் கண் பிதுங்க வாய் அலறத் தெழித்தான் கோயில்<br/>
உரம் பெற்ற மலர்க்கமலம் உலகு அளந்த சேவடி போல் உயர்ந்து காட்ட<br/>
வரம்பு உற்ற கதிர்ச்செந்நெல் தாள்சாய்த்துத் தலைவணக்கும் தண் அரங்கமே
</p>
<p>
தேவு உடைய மீனமாய் ஆமையாய் ஏனமரி குறளும் ஆகி<br/>
மூ-உருவில் இராமனாய்க் கண்ணனாய்க் கற்கியாய் முடிப்பான் கோயில்<br/>
சேவலொடு பெடை அன்னம் செங்கமல மலர் ஏறி ஊசல் ஆடிப்<br/>
பூ-அணைமேல் துதைந்து எழு செம்பொடி ஆடி விளையாடும் புனல் அரங்கமே
</p>
<p>
செரு ஆளும் புள்ளாளன் மண்ணாளன் செருச்செயும் நாந்தம் என்னும்<br/>
ஒரு வாளன் மறையாளன் ஓடாத படையாளன் விழுக்கை யாளன்<br/>
இரவு ஆளன் பகலாளன் எனையாளன் ஏழு உலகப் பெரும் பேராளன்<br/>
திருவாளன் இனிதாகத் திருக்கண்கள் வளர்கின்ற திருவரங்கமே
</p>
<p>
கைந்நாகத்து இடர் கடிந்த கனல் ஆழிப் படை உடையான் கருதும் கோயில்<br/>
தென்நாடும் வடநாடும் தொழநின்ற திருவரங்கத் திருப்பதியின் மேல்<br/>
மெய்ந்நாவன் மெய் அடியான் விட்டுசித்தன் விரித்த தமிழ் உரைக்க வல்லார்<br/>
எஞ்ஞான்றும் எம்பெருமான் இணையடிக்கீழ் இணை பிரியாது இருப்பர் தாமே
</p>
<h2>எமபயம் நீக்கென அரங்கத்தரவணையானை வேண்டுதல்</h2>
<p>
துப்புடையாரை அடைவது எல்லாம் சோர்விடத்துத் துணை ஆவர் என்றே<br/>
ஒப்பிலேன் ஆகிலும் நின் அடைந்தேன் ஆனைக்கு நீ அருள் செய்தமையால்<br/>
எய்ப்பு என்னை வந்து நலியும்போது அங்கு ஏதும் நான் உன்னை நினைக்கமாட்டேன்<br/>
அப்போதைக்கு இப்போதே சொல்லி வைத்தேன் அரங்கத்து அரவணைப் பள்ளியானே
</p>
<p>
சாம் இடத்து என்னைக் குறிக்கொள் கண்டாய் சங்கொடு சக்கரம் ஏந்தினானே<br/>
நா மடித்து என்னை அனேக தண்டம் செய்வதா நிற்பர் நமன்தமர்கள்<br/>
போம் இடத்து உன்திறத்து எத்தனையும் புகாவண்ணம் நிற்பதோர் மாயை வல்லை<br/>
ஆம் இடத்தே உன்னைச் சொல்லி வைத்தேன் அரங்கத்து அரவணைப் பள்ளியானே
</p>
<p>
எல்லையில் வாசல் குறுகச் சென்றால் எற்றி நமன்-தமர் பற்றும்போது<br/>
நில்லுமின் என்னும் உபாயம் இல்லை நேமியும் சங்கமும் ஏந்தினானே<br/>
சொல்லலாம் போதே உன் நாமம் எல்லாம் சொல்லினேன் என்னைக் குறிக்கொண்டு என்றும்<br/>
அல்லற் படாவண்ணம் காக்க வேண்டும் அரங்கத்து அரவணைப் பள்ளியானே
</p>
<p>
ஒற்றை விடையனும் நான்முகனும் உன்னை அறியாப் பெருமையோனே<br/>
முற்ற உலகு எல்லாம் நீயே ஆகி மூன்று எழுத்து ஆய முதல்வனே!ஓ<br/>
அற்றது வாழ்நாள் இவற்கு என்று எண்ணி அஞ்ச நமன்தமர் பற்றல் உற்ற<br/>
அற்றைக்கு நீ என்னைக் காக்கவேண்டும் அரங்கத்து அரவணைப் பள்ளியானே
</p>
<p>
பை அரவின் அணைப் பாற்கடலுள் பள்ளி கொள்கின்ற பரம முர்த்தி<br/>
உய்ய உலகு படைக்க வேண்டி உந்தியிற் தோற்றினாய் நான்முகனை<br/>
வைய மனிசரைப் பொய் என்று எண்ணிக் காலனையும் உடனே படைத்தாய்<br/>
ஐய இனி என்னைக் காக்கவேண்டும் அரங்கத்து அரவணைப் பள்ளியானே
</p>
<p>
தண்ணனவு இல்லை நமன்தமர்கள் சாலக் கொடுமைகள் செய்யாநிற்பர்<br/>
மண்ணொடு நீரும் எரியும் காலும் மற்றும் ஆகாசமும் ஆகி நின்றாய்<br/>
எண்ணலாம் போதே உன் நாமம் எல்லாம் எண்ணினேன் என்னைக் குறிக்கொண்டு என்றும்<br/>
அண்ணலே நீ என்னைக் காக்கவேண்டும் அரங்கத்து அரவணைப் பள்ளியானே
</p>
<p>
செஞ்சொல் மறைப்பொருள் ஆகி நின்ற தேவர்கள் நாயகனே எம்மானே<br/>
எஞ்சலில் என்னுடை இன் அமுதே ஏழ் உலகும் உடையாய் என் அப்பா<br/>
வஞ்ச உருவின் நமன்தமர்கள் வலிந்து நலிந்து என்னைப் பற்றும்போது<br/>
அஞ்சலை என்று என்னைக் காக்கவேண்டும் அரங்கத்து அரவணைப் பள்ளியானே
</p>
<p>
நான் ஏதும் உன் மாயம் ஒன்று அறியேன் நமன்தமர் பற்றி நலிந்திட்டு இந்த<br/>
ஊனே புகே என்று மோதும்போது அங்கு உன்னை நான் ஒன்றும் நினைக்கமாட்டேன்<br/>
வான் ஏய வானவர் தங்கள் ஈசா மதுரைப் பிறந்த மா மாயனே என்<br/>
ஆனாய் நீ என்னைக் காக்கவேண்டும் அரங்கத்து அரவணைப் பள்ளியானே
</p>
<p>
குன்று எடுத்து ஆநிரை காத்த ஆயா கோநிரை மேய்த்தவனே எம்மானே<br/>
அன்று முதல் இன்று அறுதியாக ஆதி அஞ் சோதி மறந்து அறியேன்<br/>
நன்றும் கொடிய நமன்தமர்கள் நலிந்து வலிந்து என்னைப் பற்றும்போது<br/>
அன்று அங்கு நீ என்னைக் காக்கவேண்டும் அரங்கத்து அரவணைப் பள்ளியானே
</p>
<p>
மாயவனை மதுசூதனனை மாதவனை மறையோர்கள் ஏத்தும்<br/>
ஆயர்கள் ஏற்றினை அச்சுதனை அரங்கத்து அரவணைப் பள்ளியானை<br/>
வேயர் புகழ் வில்லிபுத்தூர் மன் விட்டுசித்தன் சொன்ன மாலை பத்தும்<br/>
தூய மனத்தினர் ஆகி வல்லார் தூ மணிவண்ணனுக்கு ஆளர் தாமே
</p>
<h2>தன் தகவின்மையை அறிவித்தல்</h2>
<p>
வாக்குத் தூய்மை இலாமையினாலே மாதவா உன்னை வாய்க்கொள்ள மாட்டேன்<br/>
நாக்கு நின்னை அல்லால் அறியாது நான் அது அஞ்சுவன் என்வசம் அன்று<br/>
மூர்க்குப் பேசுகின்றான் இவன் என்று முனிவாயேலும் என் நாவினுக்கு ஆற்றேன்<br/>
காக்கை வாயிலும் கட்டுரை கொள்வர் காரணா கருளக் கொடியானே
</p>
<p>
சழக்கு நாக்கொடு புன்கவி சொன்னேன் சங்கு சக்கரம் ஏந்து கையானே<br/>
பிழைப்பர் ஆகிலும் தம் அடியார் சொல் பொறுப்பது பெரியோர் கடன் அன்றே<br/>
விழிக்கும் கண்ணிலேன் நின் கண் மற்றல்லால் வேறு ஒருவரோடு என் மனம் பற்றாது<br/>
உழைக்கு ஓர் புள்ளி மிகை அன்று கண்டாய் ஊழி ஏழ் உலகு உண்டு உமிழ்ந்தானே
</p>
<p>
நன்மை தீமைகள் ஒன்றும் அறியேன் நாரணா என்னும் இத்தனை அல்லால்<br/>
புன்மையால் உன்னைப் புள்ளுவம் பேசிப் புகழ்வான் அன்று கண்டாய் திருமாலே<br/>
உன்னுமாறு உன்னை ஒன்றும் அறியேன் ஓவாதே நமோ நாரணா என்பன்<br/>
வன்மை ஆவது உன் கோயிலில் வாழும் வைட்டணவன் என்னும் வன்மை கண்டாயே
</p>
<p>
நெடுமையால் உலகேழும் அளந்தாய் நின்மலா நெடியாய் அடியேனைக்<br/>
குடிமை கொள்வதற்கு ஐயுற வேண்டா கூறை சோறு இவை வேண்டுவதில்லை<br/>
அடிமை என்னும் அக் கோயின்மையாலே அங்கங்கே அவை போதரும் கண்டாய்<br/>
கொடுமைக் கஞ்சனைக் கொன்று நின் தாதை கோத்த வன் தளை கோள் விடுத்தானே
</p>
<p>
தோட்டம் இல்லவள் ஆத் தொழு ஓடை துடவையும் கிணறும் இவை எல்லாம்<br/>
வாட்டம் இன்றி உன் பொன்னடிக் கீழே வளைப்பு-அகம் வகுத்துக்கொண்டு இருந்தேன்<br/>
நாட்டு மானிடத்தோடு எனக்கு அரிது நச்சுவார் பலர் கேழல் ஒன்று ஆகிக்<br/>
கோட்டு மண் கொண்ட கொள்கையினானே குஞ்சரம் விழக் கொம்பு ஒசித்தானே
</p>
<p>
கண்ணா நான்முகனைப் படைத்தானே காரணா கரியாய் அடியேன் நான்<br/>
உண்ணா நாள் பசி ஆவது ஒன்று இல்லை ஓவாதே நமோ நாரணா என்று<br/>
எண்ணா நாளும் இருக்கு எசுச் சாம வேத நாள்மலர் கொண்டு உன பாதம்<br/>
நண்ணா நாள் அவை தத்துறுமாகில் அன்று எனக்கு அவை பட்டினி நாளே
</p>
<p>
வெள்ளை வெள்ளத்தின் மேல் ஒரு பாம்பை மெத்தையாக விரித்து அதன் மேலே<br/>
கள்ள நித்திரை கொள்கின்ற மார்க்கம் காணலாங்கொல் என்று ஆசையினாலே<br/>
உள்ளம் சோர உகந்து எதிர் விம்மி உரோம கூபங்களாய்க் கண்ண நீர்கள்<br/>
துள்ளம் சோரத் துயில் அணை கொள்ளேன் சொல்லாய் யான் உன்னைத் தத்துறுமாறே
</p>
<p>
வண்ண மால் வரையே குடையாக மாரி காத்தவனே மதுசூதா<br/>
கண்ணனே கரி கோள் விடுத்தானே காரணா களிறு அட்ட பிரானே<br/>
எண்ணுவார் இடரைக் களைவானே ஏத்தரும் பெருங் கீர்த்தியினானே<br/>
நண்ணி நான் உன்னை நாள்தொறும் ஏத்தும் நன்மையே அருள்செய் எம்பிரானே
</p>
<p>
நம்பனே நவின்று ஏத்த வல்லார்கள் நாதனே நரசிங்கமது ஆனாய்<br/>
உம்பர்கோன் உலகு ஏழும் அளந்தாய் ஊழி ஆயினாய் ஆழி முன் ஏந்திக்<br/>
கம்ப மா கரி கோள் விடுத்தானே காரணா கடலைக் கடைந்தானே<br/>
எம்பிரான் என்னை ஆள் உடைத் தேனே ஏழையேன் இடரைக் களையாயே
</p>
<p>
காமர் தாதை கருதலர் சிங்கம் காண இனிய கருங்குழற் குட்டன்<br/>
வாமனன் என் மரகத வண்ணன் மாதவன் மதுசூதனன் தன்னைச்<br/>
சேம நன்கு அமரும் புதுவையர் கோன் விட்டுசித்தன் வியன் தமிழ் பத்தும்<br/>
நாமம் என்று நவின்று உரைப்பார்கள் நண்ணுவார் ஒல்லை நாரணன் உலகே
</p>
<h2>பண்டன்று பட்டினம் காப்பே</h2>
<p>
நெய்க் குடத்தைப் பற்றி ஏறும் எறும்புகள் போல் நிரந்து எங்கும்<br/>
கைக் கொண்டு நிற்கின்ற நோய்காள் காலம் பெற உய்யப் போமின்<br/>
மெய்க் கொண்டு வந்து புகுந்து வேதப் பிரானார் கிடந்தார்<br/>
பைக் கொண்ட பாம்பு- அணையோடும் பண்டு அன்று பட்டினம் காப்பே
</p>
<p>
சித்திரகுத்தன் எழுத்தால் தென்புலக் கோன் பொறி ஒற்றி<br/>
வைத்த இலச்சினை மாற்றித் தூதுவர் ஓடி ஒளித்தார்<br/>
முத்துத் திரைக் கடற் சேர்ப்பன் மூதறிவாளர் முதல்வன்<br/>
பத்தர்க்கு அமுதன் அடியேன் பண்டு அன்று பட்டினம் காப்பே
</p>
<p>
வயிற்றிற் தொழுவைப் பிரித்து வன்புலச் சேவை அதக்கிக்<br/>
கயிற்றும் அக்கு ஆணி கழித்துக் காலிடைப் பாசம் கழற்றி<br/>
எயிற்றிடை மண்கொண்ட எந்தை இராப்பகல் ஓதுவித்து என்னைப்<br/>
பயிற்றிப் பணிசெய்யக் கொண்டான் பண்டு அன்று பட்டினம் காப்பே
</p>
<p>
மங்கிய வல்வினை நோய்காள் உமக்கும் ஓர் வல்வினை கண்டீர்<br/>
இங்குப் புகேன்மின் புகேன்மின் எளிது அன்று கண்டீர் புகேன்மின்<br/>
சிங்கப் பிரான் அவன் எம்மான் சேரும் திருக்கோயில் கண்டீர்<br/>
பங்கப்படாது உய்யப் போமின் பண்டு அன்று பட்டினம் காப்பே
</p>
<p>
மாணிக் குறள் உரு ஆய மாயனை என் மனத்துள்ளே<br/>
பேணிக் கொணர்ந்து புகுத வைத்துக் கொண்டேன் பிறிது இன்றி<br/>
மாணிக்கப் பண்டாரம் கண்டீர் வலி வன் குறும்பர்கள் உள்ளீர்<br/>
பாணிக்க வேண்டா நடமின் பண்டு அன்று பட்டினம் காப்பே
</p>
<p>
உற்ற உறுபிணி நோய்காள் உமக்கு ஒன்று சொல்லுகேன் கேண்மின்<br/>
பெற்றங்கள் மேய்க்கும் பிரானார் பேணும் திருக்கோயில் கண்டீர்<br/>
அற்றம் உரைக்கின்றேன் இன்னம் ஆழ்வினைகாள் உமக்கு இங்கு ஓர்<br/>
பற்றில்லை கண்டீர் நடமின் பண்டு அன்று பட்டினம் காப்பே
</p>
<p>
கொங்கைச் சிறு வரை என்னும் பொதும்பினில் வீழ்ந்து வழுக்கி<br/>
அங்கு ஓர் முழையினில் புக்கிட்டு அழுந்திக் கிடந்து உழல்வேனை<br/>
வங்கக் கடல் வண்ணன் அம்மான் வல்வினை ஆயின மாற்றிப்<br/>
பங்கப் படாவண்ணம் செய்தான் பண்டு அன்று பட்டினம் காப்பே
</p>
<p>
ஏதங்கள் ஆயின எல்லாம் இறங்கல் இடுவித்து என்னுள்ளே<br/>
பீதக வாடைப் பிரனார் பிரம குருவாகி வந்து<br/>
போதில் கமல வன் நெஞ்சம் புகுந்து என் சென்னித் திடரிற்<br/>
பாத இலச்சினை வைத்தார் பண்டு அன்று பட்டினம் காப்பே
</p>
<p>
உறகல் உறகல் உறகல் ஒண்சுடர் ஆழியே சங்கே<br/>
அற எறி நாந்தக வாளே அழகிய சார்ங்கமே தண்டே<br/>
இறவு படாமல் இருந்த எண்மர் உலோகபாலீர்காள்<br/>
பறவை அரையா உறகல் பள்ளியறை குறிக்கொண்மின்
</p>
<p>
அரவத்து அமளியினோடும் அழகிய பாற்கடலோடும்<br/>
அரவிந்தப் பாவையும் தானும் அகம்படி வந்து புகுந்து<br/>
பரவைத் திரை பல மோதப் பள்ளி கொள்கின்ற பிரானைப்<br/>
பரவுகின்றான் விட்டுசித்தன் பட்டினம் காவற் பொருட்டே
</p>
<h2>திருமாலிருஞ்சோலைப் பெருமானைப் போகவிடேன் எனல்</h2>
<p>
துக்கச் சுழலையைச் சூழ்ந்து கிடந்த வலையை அறப் பறித்துப்<br/>
புக்கினிற் புக்கு உன்னைக் கண்டு கொண்டேன் இனிப் போக விடுவதுண்டே?<br/>
மக்கள் அறுவரைக் கல்லிடை மோத இழந்தவள் தன்வயிற்றிற்<br/>
சிக்கென வந்து பிறந்து நின்றாய்!திரு மாலிருஞ் சோலை எந்தாய்
</p>
<p>
வளைத்து வைத்தேன் இனிப் போகலொட்டேன் உன் தன் இந்திர-ஞாலங்களால்<br/>
ஒளித்திடில் நின் திருவாணை கண்டாய் நீ ஒருவர்க்கும் மெய்யன் அல்லை<br/>
அளித்து எங்கும் நாடும் நகரமும் தம்முடைத் தீவினை தீர்க்கல் உற்றுத்<br/>
தெளித்து வலஞ்செய்யும் தீர்த்தம் உடைத் திரு மாலிருஞ் சோலை எந்தாய்
</p>
<p>
உனக்குப் பணி செய்திருக்கும் தவம் உடை யேன் இனிப் போய் ஒருவன்<br/>
தனக்குப் பணிந்து கடைத்தலை நிற்கை நின் சாயை அழிவு கண்டாய்<br/>
புனத்தினைக் கிள்ளிப் புது அவி காட்டி உன் பொன்னடி வாழ்க என்று<br/>
இனத்துக் குறவர் புதியது உண்ணும் எழில் மாலிருஞ் சோலை எந்தாய்
</p>
<p>
காதம் பலவும் திரிந்து உழன்றேற்கு அங்கு ஓர் நிழல் இல்லை நீர் இல்லை உன்<br/>
பாத நிழல் அல்லால் மற்றோர் உயிர்ப்பிடம் நான் எங்கும் காண்கின்றிலேன்<br/>
தூது சென்றாய் குரு பாண்டவர்க்காய் அங்கு ஓர் பொய்ச்சுற்றம் பேசிச் சென்று<br/>
பேதம் செய்து எங்கும் பிணம்படுத்தாய் திரு மாலிருஞ் சோலை எந்தாய்
</p>
<p>
காலும் எழா கண்ண நீரும் நில்லா உடல் சோர்ந்து நடுங்கிக் குரல்<br/>
மேலும் எழா மயிர்க் கூச்சும் அறா என தோள்களும் வீழ்வு ஒழியா<br/>
மால் உகளாநிற்கும் என் மனனே உன்னை வாழத் தலைப்பெய்திட்டேன்<br/>
சேல் உகளாநிற்கும் நீள் சுனை சூழ் திரு மாலிருஞ் சோலை எந்தாய்
</p>
<p>
எருத்துக் கொடி உடையானும் பிரமனும் இந்திரனும் மற்றும்<br/>
ஒருத்தரும் இப் பிறவி என்னும் நோய்க்கு மருந்து அறிவாரும் இல்லை<br/>
மருத்துவனாய் நின்ற மா மணிவண்ணா மறு பிறவி தவிரத்<br/>
திருத்தி உன் கோயிற் கடைப் புகப் பெய் திரு மாலிருஞ் சோலை எந்தாய்
</p>
<p>
அக்கரை என்னும் அனத்தக் கடலுள் அழுந்தி உன் பேர் அருளால்<br/>
இக்கரை ஏறி இளைத்திருந்தேனை அஞ் சேல் என்று கை கவியாய்<br/>
சக்கரமும் தடக்கைகளும் கண்களும் பீதக ஆடையொடும்<br/>
செக்கர் நிறத்துச் சிவப்புடையாய் திரு மாலிருஞ் சோலை எந்தாய்
</p>
<p>
எத்தனை காலமும் எத்தனை ஊழியும் இன்றொடு நாளை என்றே<br/>
இத்தனை காலமும் போய்க் கிறிப்பட்டேன் இனி உன்னைப் போகலொட்டேன்<br/>
மைத்துனன்மார்களை வாழ்வித்து மாற்றலர் நூற்றுவரைக் கெடுத்தாய்<br/>
சித்தம் நின்பாலது அறிதி அன்றே திரு மாலிருஞ் சோலை எந்தாய்
</p>
<p>
அன்று வயிற்றிற் கிடந்திருந்தே அடி மை செய்யல் உற்றிருப்பன்<br/>
இன்று வந்து இங்கு உன்னைக் கண்டுகொண்டேன் இனிப் போக விடுவதுண்டே?<br/>
சென்று அங்கு வாணனை ஆயிரம் தோளும் திருச் சக்கரம் அதனால்<br/>
தென்றித் திசை திசை வீழச் செற்றாய் திரு மாலிருஞ் சோலை எந்தாய்
</p>
<p>
சென்று உலகம் குடைந்தாடும் சுனைத் திரு மாலிருஞ் சோலை தன்னுள்<br/>
நின்ற பிரான் அடிமேல் அடிமைத் திறம் நேர்பட விண்ணப்பஞ் செய்<br/>
பொன் திகழ் மாடம் பொலிந்து தோன்றும் புது வைக்கோன் விட்டுசித்தன்<br/>
ஒன்றினோடு ஒன்பதும் பாட வல்லார் உல கம் அளந்தான் தமரே
</p>
<h2>அடிமைப்பட்டுத் தாம் பெற்ற நன்மைகளை நினைத்துக் களித்தல்</h2>
<p>
சென்னி ஓங்கு தண் திருவேங் கடம் உடையாய் உலகு<br/>
தன்னை வாழ நின்ற நம்பீ தாமோதரா சதிரா<br/>
என்னையும் என் உடைமையையும் உன் சக்கரப் பொறி ஒற்றிக்கொண்டு<br/>
நின் அருளே புரிந்திருந்தேன் இனி என் திருக்குறிப்பே?
</p>
<p>
பறவை ஏறு பரமபுருடா நீ என்னைக் கைக்கொண்டபின்<br/>
பிறவி என்னும் கடலும் வற்றிப் பெரும்பதம் ஆகின்றதால்<br/>
இறவு செய்யும் பாவக் காடு தீக்கொளீஇ வேகின்றதால்<br/>
அறிவை என்னும் அமுத-ஆறு தலைப்பற்றி வாய்க்கொண்டதே
</p>
<p>
எம்மனா என் குலதெய்வமே என்னுடைய நாயகனே<br/>
நின்னுளேனாய்ப் பெற்ற நன்மை இவ் உலகினில் ஆர் பெறுவார்?<br/>
நம்மன் போலே வீழ்த்து அமுக்கும் நாட்டில் உள்ள பாவம் எல்லாம்<br/>
சும்மெனாதே கைவிட்டு ஓடித் தூறுகள் பாய்ந்தனவே
</p>
<p>
கடல் கடைந்து அமுதம் கொண்டு கலசத்தை நிறைத்தாற்போல்<br/>
உடல் உருகி வாய் திறந்து மடுத்து உன்னை நிறைத்துக்கொண்டேன்<br/>
கொடுமை செய்யும் கூற்றமும் என் கோல்-ஆடி குறுகப் பெறா<br/>
தட வரைத் தோள் சக்கரபாணீ சார்ங்க விற் சேவகனே
</p>
<p>
பொன்னைக் கொண்டு உரைகல் மீதே நிறம் எழ உரைத்தாற் போல்<br/>
உன்னைக் கொண்டு என் நாவகம்பால் மாற்றின்றி உரைத்துக்கொண்டேன்<br/>
உன்னைக் கொண்டு என்னுள் வைத்தேன் என்னையும் உன்னில் இட்டேன்<br/>
என் அப்பா என் இருடீகேசா என் உயிர்க் காவலனே
</p>
<p>
உன்னுடைய விக்கிரமம் ஒன்று ஒழியாமல் எல்லாம்<br/>
என்னுடைய நெஞ்சகம்பால் சுவர்வழி எழுதிக்கொண்டேன்<br/>
மன் அடங்க மழு வலங்கைக் கொண்ட இராம நம்பீ<br/>
என்னிடை வந்து எம்பெருமான் இனி எங்குப் போகின்றதே? (6) 6
</p>
<p>
பருப்பதத்துக் கயல் பொறித்த பாண்டியர் குலபதி போல்<br/>
திருப் பொலிந்த சேவடி என் சென்னியின் மேல் பொறித்தாய்<br/>
மருப்பு ஒசித்தாய் மல் அடர்த்தாய் என்று என்று உன் வாசகமே<br/>
உருப் பொலிந்த நாவினேனை உனக்கு உரித்து ஆக்கினையே
</p>
<p>
அனந்தன்பாலும் கருடன்பாலும் ஐது நொய்தாக வைத்து என்<br/>
மனந்தனுள்ளே வந்து வைகி வாழச் செய்தாய் எம்பிரான்<br/>
நினைந்து என்னுள்ளே நின்று நெக்குக் கண்கள் அசும்பு ஒழுக<br/>
நினைந்திருந்தே சிரமம் தீர்ந்தேன் நேமி நெடியவனே
</p>
<p>
பனிக் கடலில் பள்ளி- கோளைப் பழகவிட்டு ஓடிவந்து என்<br/>
மனக் கடலில் வாழ வல்ல மாய மணாள நம்பீ<br/>
தனிக் கடலே தனிச் சுடரே தனி உலகே என்று என்று<br/>
உனக்கு இடமாய் இருக்க என்னை உனக்கு உரித்து ஆக்கினையே
</p>
<p>
தட வரைவாய் மிளிர்ந்து மின்னும் தவள நெடுங்கொடி போல்<br/>
சுடர்- ஒளியாய் நெஞ்சின் உள்ளே தோன்றும் என் சோதி நம்பீ<br/>
வட தடமும் வைகுந்தமும் மதிற் துவராபதியும்<br/>
இட வகைகள் இகழ்ந்திட்டு என்பால் இடவகை கொண்டனையே
</p>
<p>
வேயர் தங்கள் குலத்து உதித்த விட்டுசித்தன் மனத்தே<br/>
கோயில்கொண்ட கோவலனைக் கொழுங்குளிர் முகில்வண்ணனை<br/>
ஆயர்-ஏற்றை அமரர் கோவை அந்தணர்தம் அமுதத்தினைச்<br/>
சாயை போலப் பாட வல்லார் தாமும் அணுக்கர்களே
</p>
<h2>ஆண்டாள் - திருப்பாவை</h2>
<p>
மார்கழித் திங்கள் மதி நிறைந்த நன்னாளால்<br/>
நீராடப் போதுவீர் போதுமினோ நேரிழையீர்<br/>
சீர் மல்கும் ஆய்ப்பாடிச் செல்வச் சிறுமீர்காள்<br/>
கூர் வேற் கொடுந்தொழிலன் நந்தகோபன் குமரன்<br/>
ஏர் ஆர்ந்த கண்ணி யசோதை இளஞ்சிங்கம் கார் மேனிச் செங்கண் கதிர்மதியம் போல் முகத்தான்<br/>
நாராயணனே நமக்கே பறை தருவான்<br/>
பாரோர் புகழப் படிந்து-ஏலோர் எம்பாவாய்
</p>
<p>
வையத்து வாழ்வீர்காள் நாமும் நம் பாவைக்குச் செய்யும் கிரிசைகள் கேளீரோ பாற்கடலுள்<br/>
பையிற் துயின்ற பரமன் அடி பாடி<br/>
நெய் உண்ணோம் பால் உண்ணோம் நாட்காலே நீராடி<br/>
மையிட்டு எழுதோம் மலர் இட்டு நாம் முடியோம்<br/>
செய்யாதன செய்யோம் தீக்குறளை சென்று ஓதோம்<br/>
ஐயமும் பிச்சையும் ஆம்தனையும் கைகாட்டி உய்யுமாறு எண்ணி உகந்து-ஏலோர் எம்பாவாய்
</p>
<p>
ஓங்கி உலகு அளந்த உத்தமன் பேர் பாடி நாங்கள் நம் பாவைக்குச் சாற்றி நீர் ஆடினால்<br/>
தீங்கு இன்றி நாடு எல்லாம் திங்கள் மும்மாரி பெய்து ஒங்கு பெருஞ் செந்நெலூடு கயல் உகளப்<br/>
பூங்குவளைப் போதில் பொறிவண்டு கண்படுப்பத் தேங்காதே புக்கு இருந்து சீர்த்த முலை பற்றி<br/>
வாங்கக் குடம் நிறைக்கும் வள்ளற் பெரும் பசுக்கள் நீங்காத செல்வம் நிறைந்து- ஏலோர் எம்பாவாய்
</p>
<p>
ஆழி மழைக் கண்ணா ஒன்று நீ கை கரவேல்<br/>
ஆழியுள் புக்கு முகந்துகொடு ஆர்த்து ஏறி<br/>
ஊழி முதல்வன் உருவம்போல் மெய் கறுத்து<br/>
பாழியந் தோள் உடைப் பற்பநாபன் கையில்<br/>
ஆழிபோல் மின்னி வலம்புரிபோல் நின்று அதிர்ந்து<br/>
தாழாதே சார்ங்கம் உதைத்த சரமழைபோல்<br/>
வாழ உலகினில் பெய்திடாய் நாங்களும் மார்கழி நீர் ஆட மகிழ்ந்து-ஏலோர் எம்பாவாய் (4
</p>
<p>
மாயனை மன்னு வடமதுரை மைந்தனைத் தூய பெருநீர் யமுனைத் துறைவனை<br/>
ஆயர் குலத்தினில் தோன்றும் அணி-விளக்கைத் தாயைக் குடல் விளக்கம் செய்த தாமோதரனை<br/>
தூயோமாய் வந்து நாம் தூமலர் தூவித் தொழுது<br/>
வாயினால் பாடி மனத்தினால் சிந்திக்க<br/>
போய பிழையும் புகுதருவான் நின்றனவும் தீயினில் தூசு ஆகும் செப்பு-ஏலோர் எம்பாவாய்
</p>
<p>
புள்ளும் சிலம்பின காண் புள்-அரையன் கோயிலில் வெள்ளை விளி சங்கின் பேர்-அரவம் கேட்டிலையோ?<br/>
பிள்ளாய் எழுந்திராய் பேய்முலை நஞ்சு உண்டு கள்ளச் சகடம் கலக்கு அழியக் கால் ஓச்சி<br/>
வெள்ளத்து அரவிற் துயில் அமர்ந்த வித்தினை உள்ளத்துக் கொண்டு முனிவர்களும் யோகிகளும்<br/>
மெள்ள எழுந்து அரி என்ற பேர்-அரவம் உள்ளம் புகுந்து குளிர்ந்து-ஏலோர் எம்பாவாய்
</p>
<p>
கீசு கீசு என்று எங்கும் ஆனைச்சாத்தன் கலந்து பேசின பேச்சு- அரவம் கேட்டிலையோ? பேய்ப் பெண்ணே<br/>
காசும் பிறப்பும் கலகலப்பக் கைபேர்த்து வாச நறுங் குழல் ஆய்ச்சியர் மத்தினால்<br/>
ஓசை படுத்த தயிர்-அரவம் கேட்டிலையோ? நாயகப் பெண்பிள்ளாய் நாராயணன்மூர்த்தி<br/>
கேசவனைப் பாடவும் நீ கேட்டே கிடத்தியோ? தேசம் உடையாய் திற-ஏலோர் எம்பாவாய்
</p>
<p>
கீழ்வானம் வெள்ளென்று எருமை சிறு வீடு மேய்வான் பரந்தன காண் மிக்கு உள்ள பிள்ளைகளும்<br/>
போவான் போகின்றாரைப் போகாமல் காத்து உன்னைக் கூவுவான் வந்து நின்றோம் கோதுகலம் உடைய<br/>
பாவாய் எழுந்திராய் பாடிப் பறை கொண்டு மா வாய் பிளந்தானை மல்லரை மாட்டிய<br/>
தேவாதி தேவனைச் சென்று நாம் சேவித்தால்<br/>
ஆவா என்று ஆராய்ந்து அருள்- ஏலோர் எம்பாவாய்
</p>
<p>
தூமணி மாடத்துச் சுற்றும் விளக்கு எரியத் தூமம் கமழத் துயில்-அணைமேல் கண்வளரும்<br/>
மாமான் மகளே மணிக் கதவம் தாள் திறவாய் மாமீர் அவளை எழுப்பீரோ? உன் மகள் தான்<br/>
ஊமையோ? அன்றிச் செவிடோ? அனந்தலோ? ஏமப் பெருந்துயில் மந்திரப் பட்டாளோ?<br/>
மா மாயன் மாதவன் வைகுந்தன் என்று என்று நாமம் பலவும் நவின்று ஏலோர் எம்பாவாய்
</p>
<p>
நோற்றுச் சுவர்க்கம் புகுகின்ற அம்மனாய்<br/>
மாற்றமும் தாராரோ வாசல் திறவாதார்?<br/>
நாற்றத் துழாய் முடி நாராயணன் நம்மால் போற்றப் பறை தரும் புண்ணியனால் பண்டு ஒருநாள்<br/>
கூற்றத்தின் வாய்வீழ்ந்த கும்பகரணனும் தோற்றும் உனக்கே பெருந்துயில்தான் தந்தானோ?<br/>
ஆற்ற அனந்தல் உடையாய் அருங்கலமே தேற்றமாய் வந்து திற-ஏலோர் எம்பாவாய்
</p>
<p>
கற்றுக் கறவைக் கணங்கள் பல கறந்து செற்றார் திறல் அழியச் சென்று செருச் செய்யும்<br/>
குற்றம் ஒன்று இல்லாத கோவலர்தம் பொற்கொடியே<br/>
புற்றரவு-அல்குற் புனமயிலே போதராய்<br/>
சுற்றத்துத் தோழிமார் எல்லாரும் வந்து நின் முற்றம் புகுந்து முகில்வண்ணன் பேர் பாடச்<br/>
சிற்றாதே பேசாதே செல்வப் பெண்டாட்டி நீ எற்றுக்கு உறங்கும் பொருள்?-ஏலோர் எம்பாவாய்
</p>
<p>
கனைத்து இளங் கற்று- எருமை கன்றுக்கு இரங்கி நினைத்து முலை வழியே நின்று பால் சோர<br/>
நனைத்து இல்லம் சேறு ஆக்கும் நற் செல்வன் தங்காய்<br/>
பனித் தலை வீழ நின் வாசற் கடை பற்றி<br/>
சினத்தினால் தென் இலங்கைக் கோமானைச் செற்ற மனத்துக்கு இனியானைப் பாடவும் நீ வாய் திறவாய்<br/>
இனித் தான் எழுந்திராய் ஈது என்ன பேர் உறக்கம்<br/>
அனைத்து இல்லத்தாரும் அறிந்து-ஏலோர் எம்பாவாய்
</p>
<p>
புள்ளின் வாய் கீண்டானைப் பொல்லா அரக்கனைக் கிள்ளிக் களைந்தானைக் கீர்த்திமைபாடிப் போய்<br/>
பிள்ளைகள் எல்லாரும் பாவைக்-களம் புக்கார்<br/>
வெள்ளி எழுந்து வியாழம் உறங்கிற்று<br/>
புள்ளும் சிலம்பின காண் போது-அரிக் கண்ணினாய்<br/>
குள்ளக் குளிரக் குடைந்து நீராடாதே<br/>
பள்ளிக் கிடத்தியோ? பாவாய் நீ நன்னாளால் கள்ளம் தவிர்ந்து கலந்து-ஏலோர் எம்பாவாய்
</p>
<p>
உங்கள் புழைக்கடைத் தோட்டத்து வாவியுள் செங்கழுநீர் வாய் நெகிழ்ந்து ஆம்பல் வாய் கூம்பின காண்<br/>
செங்கற்பொடிக் கூறை வெண்பற் தவத்தவர் தங்கள் திருக்கோயிற் சங்கிடுவான் போதந்தார்<br/>
எங்களை முன்னம் எழுப்புவான் வாய் பேசும் நங்காய் எழுந்திராய் நாணாதாய் நாவுடையாய்<br/>
சங்கொடு சக்கரம் ஏந்தும் தடக்கையன் பங்கயக் கண்ணானைப் பாடு-ஏலோர் எம்பாவாய்
</p>
<p>
எல்லே இளங்கிளியே இன்னம் உறங்குதியோ<br/>
சில் என்று அழையேன்மின் நங்கைமீர் போதர்கின்றேன்<br/>
வல்லை உன் கட்டுரைகள் பண்டே உன் வாய் அறிதும்<br/>
வல்லீர்கள் நீங்களே நானே தான் ஆயிடுக<br/>
ஒல்லை நீ போதாய் உனக்கு என்ன வேறு உடையை? எல்லாரும் போந்தாரோ? போந்தார் போந்து எண்ணிக்கொள்<br/>
வல் ஆனை கொன்றானை மாற்றாரை மாற்று அழிக்க வல்லானை மாயனைப் பாடு-ஏலோர் எம்பாவாய்
</p>
<p>
நாயகனாய் நின்ற நந்தகோபனுடைய கோயில் காப்பானே கொடித் தோன்றும் தோரண<br/>
வாயில் காப்பானே மணிக்கதவம் தாள் திறவாய்<br/>
ஆயர் சிறுமியரோமுக்கு அறை பறை<br/>
மாயன் மணிவண்ணன் நென்னலே வாய்நேர்ந்தான் தூயோமாய் வந்தோம் துயிலெழப் பாடுவான்<br/>
வாயால் முன்னமுன்னம் மாற்றாதே அம்மா நீ நேய நிலைக் கதவம் நீக்கு-ஏலோர் எம்பாவாய்
</p>
<p>
அம்பரமே தண்ணீரே சோறே அறஞ் செய்யும் எம்பெருமான் நந்தகோபாலா எழுந்திராய்<br/>
கொம்பனார்க்கு எல்லாம் கொழுந்தே குல விளக்கே<br/>
எம்பெருமாட்டி யசோதாய் அறிவுறாய்<br/>
அம்பரம் ஊடு அறுத்து ஓங்கி உலகு அளந்த உம்பர் கோமானே உறங்காது எழுந்திராய்<br/>
செம்பொற் கழலடிச் செல்வா பலதேவா<br/>
உம்பியும் நீயும் உகந்து-ஏலோர் எம்பாவாய்
</p>
<p>
உந்து மத களிற்றன் ஓடாத தோள்-வலியன் நந்த கோபாலன் மருமகளே நப்பின்னாய்<br/>
கந்தம் கமழும் குழலீ கடை திறவாய் வந்து எங்கும் கோழி அழைத்தன காண் மாதவிப்<br/>
பந்தர்மேல் பல்கால் குயில்-இனங்கள் கூவின காண்<br/>
பந்தார் விரலி உன் மைத்துனன் பேர் பாடச்<br/>
செந்தாமரைக் கையால் சீர் ஆர் வளை ஒலிப்ப வந்து திறவாய் மகிழ்ந்து-ஏலோர் எம்பாவாய்
</p>
<p>
குத்து விளக்கு எரியக் கோட்டுக்காற் கட்டில்மேல் மெத்தென்ற பஞ்ச-சயனத்தின் மேல் ஏறிக்<br/>
கொத்து அலர் பூங்குழல் நப்பின்னை கொங்கைமேல் வைத்துக் கிடந்த மலர் மார்பா வாய்திறவாய்<br/>
மைத் தடங்கண்ணினாய் நீ உன் மணாளனை எத்தனை போதும் துயில் எழ ஒட்டாய் காண்<br/>
எத்தனை யேலும் பிரிவு ஆற்றகில்லாயால் தத்துவம் அன்று தகவு-ஏலோர் எம்பாவாய்
</p>
<p>
முப்பத்து மூவர் அமரர்க்கு முன் சென்று கப்பம் தவிர்க்கும் கலியே துயில் எழாய்<br/>
செப்பம் உடையாய் திறல் உடையாய் செற்றார்க்கு வெப்பம் கொடுக்கும் விமலா துயில் எழாய்<br/>
செப்பு அன்ன மென் முலைச் செவ்வாய்ச் சிறு மருங்குல் நப்பின்னை நங்காய் திருவே துயில் எழாய்<br/>
உக்கமும் தட்டொளியும் தந்து உன் மணாளனை இப்போதே எம்மை நீர் ஆட்டுஏலோர் எம்பாவாய்
</p>
<p>
ஏற்ற கலங்கள் எதிர் பொங்கி மீது அளிப்ப மாற்றாதே பால் சொரியும் வள்ளற் பெரும் பசுக்கள்<br/>
ஆற்றப் படைத்தான் மகனே அறிவுறாய் ஊற்றம் உடையாய் பெரியாய் உலகினில்<br/>
தோற்றமாய் நின்ற சுடரே துயில் எழாய் மாற்றார் உனக்கு வலி தொலைந்து உன் வாசற்கண்<br/>
ஆற்றாது வந்து உன் அடிபணியுமா போலே போற்றி யாம் வந்தோம் புகழ்ந்து-ஏலோர் எம்பாவாய்
</p>
<p>
அங்கண் மா ஞாலத்து அரசர் அபிமான பங்கமாய் வந்து நின் பள்ளிக்கட்டிற் கீழே<br/>
சங்கம் இருப்பார் போல் வந்து தலைப்பெய்தோம்<br/>
கிங்கிணிவாய்ச் செய்த தாமரைப் பூப் போலே<br/>
செங்கண் சிறுச் சிறிதே எம்மேல் விழியாவோ? திங்களும் ஆதித்தியனும் எழுந்தாற்போல்<br/>
அங்கண் இரண்டும் கொண்டு எங்கள்மேல் நோக்குதியேல் எங்கள்மேல் சாபம் இழிந்து-ஏலோர் எம்பாவாய்
</p>
<p>
மாரி மலை முழைஞ்சில் மன்னிக் கிடந்து உறங்கும் சீரிய சிங்கம் அறிவுற்றுத் தீ விழித்து<br/>
வேரி மயிர் பொங்க எப்பாடும் பேர்ந்து உதறி மூரி நிமிர்ந்து முழங்கிப் புறப்பட்டுப்<br/>
போதருமா போலே நீ பூவைப்பூ வண்ணா உன் கோயில் நின்று இங்ஙனே போந்தருளி கோப்பு உடைய<br/>
சீரிய சிங்காசனத்து இருந்து யாம் வந்த காரியம் ஆராய்ந்து அருள்-ஏலோர் எம்பாவாய்
</p>
<p>
அன்று இவ் உலகம் அளந்தாய் அடி போற்றி சென்று அங்குத் தென்னிலங்கை செற்றாய் திறல் போற்றி<br/>
பொன்றச் சகடம் உதைத்தாய் புகழ் போற்றி கன்று குணிலா எறிந்தாய் கழல் போற்றி<br/>
குன்று குடையா எடுத்தாய் குணம் போற்றி வென்று பகை கெடுக்கும் நின்கையில் வேல் போற்றி<br/>
என்று என்று உன் சேவகமே ஏத்திப் பறை கொள்வான் இன்று யாம் வந்தோம் இரங்கு-ஏலோர் எம்பாவாய்
</p>
<p>
ஒருத்தி மகனாய்ப் பிறந்து ஓர் இரவில் ஒருத்தி மகனாய் ஒளித்து வளரத்<br/>
தரிக்கிலான் ஆகித் தான் தீங்கு நினைந்த கருத்தைப் பிழைப்பித்துக் கஞ்சன் வயிற்றில்<br/>
நெருப்பு என்ன நின்ற நெடுமாலே உன்னை அருத்தித்து வந்தோம் பறை தருதி யாகில்<br/>
திருத் தக்க செல்வமும் சேவகமும் யாம் பாடி வருத்தமுந் தீர்ந்து மகிழ்ந்து-ஏலோர் எம்பாவாய்
</p>
<p>
மாலே மணிவண்ணா மார்கழி நீர் ஆடுவான் மேலையார் செய்வனகள் வேண்டுவன கேட்டியேல்<br/>
ஞாலத்தை எல்லாம் நடுங்க முரல்வன பால் அன்ன வண்ணத்து உன் பாஞ்சசன்னியமே<br/>
போல்வன சங்கங்கள் போய்ப்பாடு உடையனவே சாலப் பெரும் பறையே பல்லாண்டு இசைப்பாரே<br/>
கோல விளக்கே கொடியே விதானமே ஆலின் இலையாய் அருள்-ஏலோர் எம்பாவாய்
</p>
<p>
கூடாரை வெல்லும் சீர்க் கோவிந்தா உன்தன்னைப் பாடிப் பறைகொண்டு யாம் பெறு சம்மானம்<br/>
நாடு புகழும் பரிசினால் நன்றாகச் சூடகமே தோள்வளையே தோடே செவிப் பூவே<br/>
பாடகமே என்று அனைய பல் கலனும் யாம் அணிவோம்<br/>
ஆடை உடுப்போம் அதன் பின்னே பாற் சோறு<br/>
மூட நெய் பெய்து முழங்கை வழிவாரக் கூடியிருந்து குளிர்ந்து-ஏலோர் எம்பாவாய்
</p>
<p>
கறவைகள் பின் சென்று கானம் சேர்ந்து உண்போம் அறிவு ஒன்றும் இல்லாத ஆய்க் குலத்து உன்தன்னைப்<br/>
பிறவி பெறுந்தனைப் புண்ணியம் யாம் உடையோம்<br/>
குறைவு ஒன்றும் இல்லாத கோவிந்தா உன்தன்னோடு<br/>
உறவேல் நமக்கு இங்கு ஒழிக்க ஒழியாது<br/>
அறியாத பிள்ளைகளோம் அன்பினால் உன்தன்னைச்<br/>
சிறுபேர் அழைத்தனவும் சீறியருளாதே இறைவா நீ தாராய் பறை- ஏலோர் எம்பாவாய்
</p>
<p>
சிற்றஞ் சிறுகாலே வந்து உன்னைச் சேவித்து உன் பொற்றாமரை அடியே போற்றும் பொருள் கேளாய்<br/>
பெற்றம் மேய்த்து உண்ணும் குலத்திற் பிறந்து நீ குற்றேவல் எங்களைக் கொள்ளாமல் போகாது<br/>
இற்றைப் பறைகொள்வான் அன்று காண் கோவிந்தா<br/>
எற்றைக்கும் ஏழ் ஏழ் பிறவிக்கும் உன்தன்னோடு<br/>
உற்றோமே ஆவோம் உனக்கே நாம் ஆட்செய்வோம்<br/>
மற்றை நம் காமங்கள் மாற்று-ஏலோர் எம்பாவாய்
</p>
<p>
வங்கக் கடல் கடைந்த மாதவனைக் கேசவனைத் திங்கள்-திருமுகத்துச் சேயிழையார் சென்று இறைஞ்சி<br/>
அங்குப் பறைகொண்ட-ஆற்றை அணி புதுவைப் பைங்கமலத் தண் தெரியல் பட்டர்பிரான் கோதை சொன்ன<br/>
சங்கத் தமிழ்மாலை முப்பதும் தப்பாமே இங்கு இப் பரிசு உரைப்பார் ஈரிரண்டு மால் வரைத் தோள்<br/>
செங்கண்-திருமுகத்துச் செல்வத் திருமாலால் எங்கும் திருவருள் பெற்று இன்புறுவர் எம்பாவாய்<br/>
-----------------<br/>



</p>
<p>
ஆண்டாள் அருளிச்செய்த நாச்சியார் திருமொழி (504-646)
</p>
<p>
தைத்திங்களில் காமனை வழிபடல்
</p>
<p>
தை ஒரு திங்களும் தரை விளக்கித் தண் மண்டலம் இட்டு மாசி முன்னாள்<br/>
ஐய நுண் மணல் கொண்டு தெரு அணிந்து அழகினுக்கு அலங்கரித்து அனங்கதேவா<br/>
உய்யவும் ஆம்கொலோ? என்று சொல்லி உன்னையும் உம்பியையும் தொழுதேன்<br/>
வெய்யது ஓர் தழல் உமிழ் சக்கரக் கை வேங்கடவற்கு என்னை விதிக்கிற்றியே
</p>
<p>
வெள்ளை நுண் மணல்கொண்டு தெரு அணிந்து வெள்வரைப்பதன் முன்னம் துறை படிந்து<br/>
முள்ளும் இல்லாச் சுள்ளி எரி மடுத்து முயன்று உன்னை நோற்கின்றேன் காமதேவா<br/>
கள் அவிழ் பூங்கணை தொடுத்துக்கொண்டு கடல்வண்ணன் என்பது ஓர் பேர் எழுதி<br/>
புள்ளினை வாய் பிளந்தான் எனப்து ஓர் இலக்கினிற் புக என்னை எய்கிற்றியே
</p>
<p>
மத்த நன் நறுமலர் முருக்க மலர் கொண்டு முப்போதும் உன் அடி வணங்கித்<br/>
தத்துவம் இலி என்று நெஞ்சு எரிந்து வாசகத்து அழித்து உன்னை வைதிடாமே<br/>
கொத்து அலர் பூங்கணை தொடுத்துக்கொண்டு கோவிந்தன் என்பது ஓர் பேர் எழுதி<br/>
வித்தகன் வேங்கட வாணன் என்னும் விளக்கினிற் புக என்னை விதிக்கிற்றியே
</p>
<p>
சுவரில் புராண நின் பேர் எழுதிச் சுறவ நற் கொடிக்களும் துரங்கங்களும்<br/>
கவரிப் பிணாக்களும் கருப்பு வில்லும் காட்டித் தந்தேன் கண்டாய் காமதேவா<br/>
அவரைப் பிராயம் தொடங்கி என்றும் ஆதரித்து எழுந்த என் தட முலைகள்<br/>
துவரைப் பிரானுக்கே சங்கற்பித்துத் தொழுது வைத்தேன் ஒல்லை விதிக்கிற்றியே
</p>
<p>
வானிடை வாழும் அவ் வானவர்க்கு மறையவர் வேள்வியில் வகுத்த அவி<br/>
கானிடைத் திரிவது ஓர் நரி புகுந்து கடப்பதும் மோப்பதும் செய்வது ஒப்ப<br/>
ஊனிடை ஆழி சங்கு உத்தமர்க்கு என்று உன்னித்து எழுந்த என் தட முலைகள்<br/>
மானிடவர்க்கு என்று பேச்சுப் படில் வாழகில்லேன் கண்டாய் மன்மதனே
</p>
<p>
உருவு உடையார் இளையார்கள் நல்லார் ஓத்து வல்லார்களைக் கொண்டு வைகல்<br/>
தெருவிடை எதிர்கொண்டு பங்குனி நாள் திருந்தவே நோற்கின்றேன் காமதேவா<br/>
கருவுடை முகில் வண்ணன் காயாவண்ணன் கருவிளை போல் வண்ணன் கமல வண்ணத்<br/>
திரு உடை முகத்தினிற் திருக் கண்களால் திருந்தவே நோக்கு எனக்கு அருளு கண்டாய்
</p>
<p>
காய் உடை நெல்லொடு கரும்பு அமைத்து கட்டி அரிசி அவல் அமைத்து<br/>
வாய் உடை மறையவர் மந்திரத்தால் மன்மதனே உன்னை வணங்குகின்றேன்<br/>
தேயம் முன் அளந்தவன் திரிவிக்கிரமன் திருக்கைகளால் என்னைத் தீண்டும் வண்ணம்<br/>
சாய் உடை வயிறும் என் தட முலையும் தரணியில்-தலைப்புகழ் தரக்கிற்றியே
</p>
<p>
மாசு உடை உடம்பொடு தலை உலறி வாய்ப்புறம் வெளுத்து ஒருபோதும் உண்டு<br/>
தேசு உடைத் திறல் உடைக் காமதேவா நோற்கின்ற நோன்பினைக் குறிக்கொள் கண்டாய்<br/>
பேசுவது ஒன்று உண்டு இங்கு எம்பெருமான் பெண்மையைத் தலை உடைத்து ஆக்கும் வண்ணம்<br/>
கேசவ நம்பியைக் கால் பிடிப்பாள் என்னும் இப் பேறு எனக்கு அருளு கண்டாய்
</p>
<p>
தொழுது முப்போதும் உன் அடி வணங்கித் தூமலர் தூய்த் தொழுது ஏத்துகின்றேன்<br/>
பழுது இன்றிப் பாற்கடல் வண்ணனுக்கே பணிசெய்து வாழப் பெறாவிடில் நான்<br/>
அழுது அழுது அலமந்து அம்மா வழங்க ஆற்றவும் அது உனக்கு உறைக்கும் கண்டாய்<br/>
உழுவதோர் எருத்தினை நுகங்கொடு பாய்ந்து ஊட்டம் இன்றித் துரந்தால் ஒக்குமே
</p>
<p>
கருப்பு வில் மலர்க் கணைக் காமவேளைக் கழலிணை பணிந்து அங்கு ஓர் கரி அலற<br/>
மருப்பினை ஒசித்துப் புள் வாய்பிளந்த மணிவண்ணற்கு என்னை வகுத்திடு என்று<br/>
பொருப்பு அன்ன மாடம் பொலிந்து தோன்றும் புதுவையர்கோன் விட்டுசித்தன் கோதை<br/>
விருப்பு உடை இன்தமிழ் மாலை வல்லார் விண்ணவர் கோன் அடி நண்ணுவரே<br/>
---------
</p>
<p>
சிற்றில் சிதையேல் எனல்
</p>
<p>
நாமம் ஆயிரம் ஏத்த நின்ற நாராயணா நரனே உன்னை<br/>
மாமி தன் மகன் ஆகப் பெற்றால் எமக்கு வாதை தவிருமே<br/>
காமன் போதரு காலம் என்று பங் குனி நாள் கடை பாரித்தோம்<br/>
தீமை செய்யும் சிரீதரா எங்கள் சிற்றில் வந்து சிதையேலே
</p>
<p>
இன்று முற்றும் முதுகு நோவ இருந்து இழைத்த இச் சிற்றிலை<br/>
நன்றும் கண் உற நோக்கி நாம் கொளும் ஆர்வந்தன்னைத் தணிகிடாய்<br/>
அன்று பாலகன் ஆகி ஆலிலை மேல் துயின்ற எம் ஆதியாய்<br/>
என்றும் உன் தனக்கு எங்கள்மேல் இரக் கம் எழாதது எம் பாவமே
</p>
<p>
குண்டு நீர் உறை கோளரீ மத யானை கோள் விடுத்தாய் உன்னைக்<br/>
கண்டு மால் உறுவோங்களைக் கடைக் கண்களால் இட்டு வாதியேல்<br/>
வண்டல் நுண் மணல் தெள்ளி யாம் வளைக் கைகளால் சிரமப் பட்டோம்<br/>
தெண் திரைக்கடற் பள்ளியாய் எங்கள் சிற்றில் வந்து சிதையேலே
</p>
<p>
பெய்யு மா முகில்போல் வண்ணா உன்தன் பேச்சும் செய்கையும் எங்களை<br/>
மையல் ஏற்றி மயக்க உன் முகம் மாய மந்திரம் தான் கொலோ?<br/>
நொய்யர் பிள்ளைகள் என்பதற்கு உன்னை நோவ நாங்கள் உரைக்கிலோம்<br/>
செய்ய தாமரைக் கண்ணினாய் எங்கள் சிற்றில் வந்து சிதையேலே
</p>
<p>
வெள்ளை நுண் மணல் கொண்டு சிற்றில் விசித்திரப் பட வீதி வாய்த்<br/>
தெள்ளி நாங்கள் இழைத்த கோலம் அழித்தி யாகிலும் உன் தன் மேல்<br/>
உள்ளம் ஓடி உருகலல்லால் உரோடம் ஒன்றும் இலோம் கண்டாய்<br/>
கள்ள மாதவா கேசவா உன் முகத்தன கண்கள் அல்லவே
</p>
<p>
முற்று இலாத பிள்ளைகளோம் முலை போந்திலாதோமை நாள்தொறும்<br/>
சிற்றில் மேல் இட்டுக் கொண்டு நீ சிறிது உண்டு திண்ணென நாம் அது<br/>
கற்றிலோம் கடலை அடைத்து அரக் கர் குலங்களை முற்றவும்<br/>
செற்று இலங்கையைப் பூசல் ஆக்கிய சேவகா எம்மை வாதியேல்
</p>
<p>
பேதம் நன்கு அறிவார்களோடு இவை பேசினால் பெரிது இன் சுவை<br/>
யாதும் ஒன்று அறியாத பிள்ளைக ளோமை நீ நலிந்து என் பயன்?<br/>
ஓத மா கடல்வண்ணா உன் மண வாட்டிமாரொடு சூளறும்<br/>
சேது-பந்தம் திருத்தினாய் எங்கள் சிற்றில் வந்து சிதையேலே
</p>
<p>
வட்ட வாய்ச் சிறுதூதையோடு சிறுசுளகும் மணலும் கொண்டு<br/>
இட்டமா விளையாடுவோங்களைச் சிற்றில் ஈடழித்து என் பயன்?<br/>
தொட்டு உதைத்து நலியேல் கண்டாய் சுடர்ச் சக்கரம் கையில் ஏந்தினாய்<br/>
கட்டியும் கைத்தால் இன்னாமை அறிதியே கடல்வண்ணனே
</p>
<p>
முற்றத்து ஊடு புகுந்து நின் முகம் காட்டிப் புன்முறுவல் செய்து<br/>
சிற்றிலோடு எங்கள் சிந்தையும் சிதைக் கக் கடவையோ? கோவிந்தா<br/>
முற்ற மண்ணிடம் தாவி விண் உற நீண்டு அளந்து கொண்டாய் எம்மைப்<br/>
பற்றி மெய்ப்பிணக்கு இட்டக்கால் இந்தப் பக்கம் நின்றவர் என் சொல்லார்?
</p>
<p>
சீதை வாயமுதம் உண்டாய் எங்கள் சிற்றில் நீ சிதையேல் என்று<br/>
வீதிவாய் விளையாடும் ஆயர் சிறுமியர் மழலைச் சொல்லை<br/>
வேத வாய்த் தொழிலார்கள் வாழ் வில்லி புத்தூர் மன் விட்டு சித்தன்தன்<br/>
கோதை வாய்த் தமிழ் வல்லவர் குறைவு இன்றி வைகுந்தம் சேர்வரே
</p>
<h2>துகிலைப் பணித்தருள் எனல்</h2>
<p>
கோழி அழைப்பதன் முன்னம் குடைந்து நீராடுவான் போந்தோம்<br/>
ஆழியஞ் செல்வன் எழுந்தான் அரவு-அணைமேல் பள்ளி கொண்டாய்<br/>
ஏழைமை ஆற்றவும் பட்டோம் இனி என்றும் பொய்கைக்கு வாரோம்<br/>
தோழியும் நானும் தொழுதோம் துகிலைப் பணித்தருளாயே
</p>
<p>
இது என் புகுந்தது இங்கு? அந்தோ இப் பொய்கைக்கு எவ்வாறு வந்தாய்?<br/>
மதுவின் துழாய் முடி மாலே மாயனே எங்கள் அமுதே<br/>
விதி இன்மையால் அது மாட்டோம் வித்தகப் பிள்ளாய் விரையேல்<br/>
குதிகொண்டு அரவில் நடித்தாய் குருந்திடைக் கூறை பணியாய்
</p>
<p>
எல்லே ஈது என்ன இளமை? எம் அனைமார் காணில் ஒட்டார்<br/>
பொல்லாங்கு ஈது என்று கருதாய் பூங்குருந்து ஏறி இருத்தி<br/>
வில்லால் இலங்கை அழித்தாய் வேண்டியது எல்லாம் தருவோம்<br/>
பல்லாரும் காணாமே போவோம் பட்டைப் பணித்தருளாயே
</p>
<p>
பரக்க விழித்து எங்கும் நோக்கிப் பலர் குடைந்து ஆடும் சுனையில்<br/>
அரக்க நில்லா கண்ண நீர்கள் அலமருகின்றவா பாராய்<br/>
இரக்கமேல் ஒன்றும் இலாதாய் இலங்கை அழித்த பிரானே<br/>
குரக்கு-அரசு ஆவது அறிந்தோம் குருந்திடைக் கூறை பணியாய் 4
</p>
<p>
காலைக் கதுவிடுகின்ற கயலொடு வாளை விரவி<br/>
வேலைப் பிடித்து என்னைமார்கள் ஓட்டில் என்ன விளையாட்டோ?<br/>
கோலச் சிற்றாடை பலவும் கொண்டு நீ ஏறியிராதே<br/>
கோலம் கரிய பிரானே குருந்திடைக் கூறை பணியாய்
</p>
<p>
தடத்து அவிழ் தாமரைப் பொய்கைத் தாள்கள் எம் காலைக் கதுவ<br/>
விடத் தேள் எறிந்தாலே போல வேதனை ஆற்றவும் பட்டோம்<br/>
குடத்தை எடுத்து ஏறவிட்டுக் கூத்தாட வல்ல எம் கோவே<br/>
படிற்றை எல்லாம் தவிர்ந்து எங்கள் பட்டைப் பணித்தருளாயே
</p>
<p>
நீரிலே நின்று அயர்க்கின்றோம் நீதி-அல்லாதன செய்தாய்<br/>
ஊரகம் சாலவும் சேய்த்தால் ஊழி எல்லாம் உணர்வானே<br/>
ஆர்வம் உனக்கே உடையோம் அம்மனைமார் காணில் ஒட்டார்<br/>
போர விடாய் எங்கள் பட்டைப் பூங்குருந்து ஏறியிராதே
</p>
<p>
மாமிமார் மக்களே அல்லோம் மற்றும் இங்கு எல்லாரும் போந்தார்<br/>
தூமலர்க் கண்கள் வளரத் தொல்லை இராத் துயில்வானே<br/>
சேமமேல் அன்று இது சால சிக்கென நாம் இது சொன்னோம்<br/>
கோமள ஆயர் கொழுந்தே குருந்திடைக் கூறை பணியாய்
</p>
<p>
கஞ்சன் வலைவைத்த அன்று காரிருள் எல்லிற் பிழைத்து<br/>
நெஞ்சு துக்கம் செய்யப் போந்தாய் நின்ற இக் கன்னியரோமை<br/>
அஞ்ச உரப்பாள் அசோதை ஆணாட விட்டிட்டு இருக்கும்<br/>
வஞ்சகப் பேய்ச்சிபால் உண்ட மசிமையிலீ கூறை தாராய்
</p>
<p>
கன்னியரோடு எங்கள் நம்பி கரிய பிரான் விளையாட்டைப்<br/>
பொன் இயல் மாடங்கள் சூழ்ந்த புதுவையர்கோன் பட்டன் கோதை<br/>
இன்னிசையால் சொன்ன மாலை ஈரைந்தும் வல்லவர் தாம் போய்<br/>
மன்னிய மாதவனோடு வைகுந்தம் புக்கு இருப்பாரே
</p>
<h2>கூடல் இழைத்தல்</h2>
<p>
தெள்ளியார் பலர் கைதொழும் தேவனார்<br/>
வள்ளல் மாலிருஞ்சோலை மணாளனார்<br/>
பள்ளி கொள்ளும் இடத்து அடி கொட்டிடக்<br/>
கொள்ளுமாகில் நீ கூடிடு கூடலே
</p>
<p>
காட்டில் வேங்கடம் கண்ணபுர நகர்<br/>
வாட்டம் இன்றி மகிழ்ந்து உறை வாமனன்<br/>
ஓட்டரா வந்து என் கைப் பற்றித் தன்னொடும்<br/>
கூட்டு மாகில் நீ கூடிடு கூடலே
</p>
<p>
பூ மகன் புகழ் வானவர் போற்றுதற்கு<br/>
ஆமகன் அணி வாணுதல் தேவகி<br/>
மா மகன் மிகு சீர் வசுதேவர்தம்<br/>
கோமகன் வரில் கூடிடு கூடலே
</p>
<p>
ஆய்ச்சிமார்களும் ஆயரும் அஞ்சிட<br/>
பூத்த நீள் கடம்பு ஏறிப் புகப் பாய்ந்து<br/>
வாய்த்த காளியன்மேல் நடம் ஆடிய<br/>
கூத்தனார் வரில் கூடிடு கூடலே
</p>
<p>
மாட மாளிகை சூழ் மதுரைப் பதி<br/>
நாடி நம் தெருவின் நடுவே வந்திட்டு<br/>
ஓடை மா மத யானை உதைத்தவன்<br/>
கூடுமாகில் நீ கூடிடு கூடலே
</p>
<p>
அற்றவன் மருதம் முறிய நடை<br/>
கற்றவன் கஞ்சனை வஞ்சனையிற்<br/>
செற்றவன் திகழும் மதுரைப் பதிக்<br/>
கொற்றவன் வரில் கூடிடு கூடலே
</p>
<p>
அன்று இன்னாதன செய் சிசுபாலனும்<br/>
நின்ற நீள் மருதும் எருதும் புள்ளும்<br/>
வென்றி வேல் விறல்-கஞ்சனும் வீழ முன்<br/>
கொன்றவன் வரில் கூடிடு கூடலே
</p>
<p>
ஆவல் அன்பு உடையார் தம் மனத்து அன்றி<br/>
மேவலன் விரை சூழ் துவராபதிக்<br/>
காவலன் கன்று மேய்த்து விளையாடும்<br/>
கோவலன் வரில் கூடிடு கூடலே
</p>
<p>
கொண்ட கோலக் குறள் உருவாய்ச் சென்று<br/>
பண்டு மாவலிதன் பெரு வேள்வியில்<br/>
அண்டமும் நிலனும் அடி ஒன்றினால்<br/>
கொண்டவன் வரில் கூடிடு கூடலே
</p>
<p>
பழகு நான்மறையின் பொருளாய் மதம்<br/>
ஒழுகு வாரணம் உய்ய அளித்த எம்<br/>
அழகனார் அணி ஆய்ச்சியர் சிந்தையுள்<br/>
குழகனார் வரில் கூடிடு கூடலே
</p>
<p>
ஊடல் கூடல் உணர்தல் புணர்தலை<br/>
நீடு நின்ற நிறை புகழ் ஆய்ச்சியர்<br/>
கூடலைக் குழற் கோதை முன் கூறிய<br/>
பாடல் பத்தும் வல்லார்க்கு இல்லை பாவமே
</p>
<h2>குயிற் பத்து</h2>
<p>
மன்னு பெரும்புகழ் மாதவன் மா மணி வண்ணன் மணி-முடி மைந்தன்<br/>
தன்னை உகந்தது காரணமாக என் சங்கு இழக்கும் வழக்கு உண்டே?<br/>
புன்னை குருக்கத்தி ஞாழல் செருந்திப் பொதும்பினில் வாழும் குயிலே<br/>
பன்னி எப்போதும் இருந்து விரைந்து என் பவள-வாயன் வரக் கூவாய்
</p>
<p>
வெள்ளை விளிசங்கு இடங்கையில் கொண்ட விமலன் எனக்கு உருக் காட்டான்<br/>
உள்ளம் புகுந்து என்னை நைவித்து நாளும் உயிர்ப்பெய்து கூத்தாட்டுக் காணும்<br/>
கள் அவிழ் செண்பகப்பூ மலர் கோதிக் களித்து இசை பாடும் குயிலே<br/>
மெள்ள இருந்து மிழற்றி மிழற்றாது என் வேங்கடவன் வரக் கூவாய்
</p>
<p>
மாதலி தேர் முன்பு கோல்கொள்ள மாயன் இராவணன் மேல் சர-மாரி<br/>
தாய் தலை அற்று அற்று வீழத் தொடுத்த தலைவன் வர எங்கும் காணேன்<br/>
போது அலர் காவிற் புதுமணம் நாறப் பொறி வண்டின் காமரம் கேட்டு உன்<br/>
காதலியோடு உடன் வாழ் குயிலே என் கருமாணிக்கம் வரக் கூவாய்
</p>
<p>
என்பு உருகி இன வேல் நெடுங் கண்கள் இமை பொருந்தா பல நாளும்<br/>
துன்பக் கடல் புக்கு வைகுந்தன் என்பது ஓர் தோணி பெறாது உழல்கின்றேன்<br/>
அன்பு உடையாரைப் பிரிவு உறு நோயது நீயும் அறிதி குயிலே<br/>
பொன் புரை மேனிக் கருளக் கொடி உடைப் புண்ணியனை வரக் கூவாய்
</p>
<p>
மென்னடை அன்னம் பரந்து விளையாடும் வில்லிபுத்தூர் உறைவான் தன்<br/>
பொன்னடி காண்பது ஓர் ஆசையினால் என் பொரு கயற் கண்ணினை துஞ்சா<br/>
இன் அடிசிலொடு பால்-அமுது ஊட்டி எடுத்த என் கோலக் கிளியை<br/>
உன்னொடு தோழமைக் கொள்ளுவன் குயிலே உலகு அளந்தான் வரக் கூவாய்
</p>
<p>
எத் திசையும் அமரர் பணிந்து ஏத்தும் இருடீகேசன் வலி செய்ய<br/>
முத்து அன்ன வெண் முறுவல் செய்ய வாயும் முலையும் அழகு அழிந்தேன் நான்<br/>
கொத்து அலர் காவில் மணித்தடம் கண்படை கொள்ளும் இளங் குயிலே என்<br/>
தத்துவனை வரக் கூகிற்றியாகில் தலை அல்லால் கைம்மாறு இலேனே
</p>
<p>
பொங்கிய பாற்கடல் பள்ளிகொள்வானைப் புணர்வது ஓர் ஆசையினால் என்<br/>
கொங்கை கிளர்ந்து குமைத்துக் குதுகலித்து ஆவியை ஆகுலம் செய்யும்<br/>
அம் குயிலே உனக்கு என்ன மறைந்து உறைவு? ஆழியும் சங்கும் ஒண் தண்டும்<br/>
தங்கிய கையவனை வரக் கூவில் நீ சாலத் தருமம் பெறுதி
</p>
<p>
சார்ங்கம் வளைய வலிக்கும் தடக்கைச் சதுரன் பொருத்தம் உடையன்<br/>
நாங்கள் எம் இல்லிருந்து ஒட்டிய கச்சங்கம் நானும் அவனும் அறிதும்<br/>
தேம் கனி மாம் பொழில் செந்தளிர் கோதும் சிறு குயிலே திருமாலை<br/>
ஆங்கு விரைந்து ஒல்லைக் கூகிற்றியாகில் அவனை நான் செய்வன காணே
</p>
<p>
பைங்கிளி வண்ணன் சிரீதரன் என்பது ஓர் பாசத்து அகப்பட்டிருந்தேன்<br/>
பொங்கு ஒளி வண்டு இரைக்கும் பொழில் வாழ் குயி லே குறிக்கொண்டு இது நீ கேள்<br/>
சங்கொடு சக்கரத்தான் வரக் கூவுதல் பொன்வளை கொண்டு தருதல்<br/>
இங்கு உள்ள காவினில் வாழக் கருதில் இரண்டத்து ஒன்றேல் திண்ணம் வேண்டும்
</p>
<p>
அன்று உலகம் அளந்தானை உகந்து அடிமைக்கண் அவன் வலி செய்ய<br/>
தென்றலும் திங்களும் ஊடறுத்து என்னை நலியும் முறைமை அறியேன்<br/>
என்றும் இக் காவில் இருந்திருந்து என்னைத் ததைத்தாதே நீயும் குயிலே<br/>
இன்று நாராயணனை வரக் கூவாயேல் இங்குத்தை நின்றும் துரப்பன்
</p>
<p>
விண் உற நீண்டு அடி தாவிய மைந்தனை வேற்கண் மடந்தை விரும்பிக்<br/>
கண்ணுற என் கடல்-வண்ணனைக் கூவு கருங்குயிலே என்ற மாற்றம்<br/>
பண் உறு நான்மறையோர் புதுவைமன்னன் பட்டர்பிரான் கோதை சொன்ன<br/>
நண் உறு வாசக மாலை வல்லார் நமோ நாராயணாய என்பாரே
</p>
<h2>திருமணக் கனவை உரைத்தல்</h2>
<p>
வாரணம் ஆயிரம் சூழ வலஞ்செய்து<br/>
நாரணன் நம்பி நடக்கின்றான் என்று எதிர்<br/>
பூரண பொற்குடம் வைத்துப் புறம் எங்கும்<br/>
தோரணம் நாட்டக் கனாக் கண்டேன் தோழீ நான்
</p>
<p>
நாளை வதுவை-மணம் என்று நாள் இட்டு<br/>
பாளைக் கமுகு பரிசு உடைப் பந்தற் கீழ்<br/>
கோளரி மாதவன் கோவிந்தன் என்பான் ஓர்<br/>
காளை புகுதக் கனாக் கண்டேன் தோழீ நான்
</p>
<p>
இந்திரன் உள்ளிட்ட தேவர்-குழாம் எல்லாம்<br/>
வந்திருந்து என்னை மகட் பேசி மந்திரித்து<br/>
மந்திரக் கோடி உடுத்தி மண-மாலை<br/>
அந்தரி சூட்டக் கனாக் கண்டேன் தோழீ நான்
</p>
<p>
நால்-திசைத் தீர்த்தம் கொணர்ந்து நனி நல்கி<br/>
பார்ப்பனச் சிட்டர்கள் பல்லார் எடுத்து ஏத்தி<br/>
பூப் புனை கண்ணிப் புனிதனோடு என்தன்னைக்<br/>
காப்பு-நாண் கட்டக் கனாக் கண்டேன் தோழீ நான்
</p>
<p>
கதிர்-ஒளித் தீபம் கலசம் உடன் ஏந்திச்<br/>
சதிர் இள மங்கையர் தாம் வந்து எதிர்கொள்ள<br/>
மதுரையார் மன்னன் அடிநிலை தொட்டு எங்கும்<br/>
அதிரப் புகுதக் கனாக் கண்டேன் தோழீ நான்
</p>
<p>
மத்தளம் கொட்ட வரி-சங்கம் நின்று ஊத<br/>
முத்து உடைத் தாமம் நிரை தாழ்ந்த பந்தற் கீழ்<br/>
மைத்துனன் நம்பி மதுசூதன் வந்து என்னைக்<br/>
கைத்தலம் பற்றக் கனாக் கண்டேன் தோழீ நான்
</p>
<p>
வாய் நல்லார் நல்ல மறை ஓதி மந்திரத்தால்<br/>
பாசிலை நாணல் படுத்துப் பரிதி வைத்து<br/>
காய் சின மா களிறு அன்னான் என் கைப்பற்றி<br/>
தீ வலஞ் செய்யக் கனாக் கண்டேன் தோழீ நான்
</p>
<p>
இம்மைக்கும் ஏழ் ஏழ் பிறவிக்கும் பற்று ஆவான்<br/>
நம்மை உடையவன் நாராயணன் நம்பி<br/>
செம்மை உடைய திருக்கையால் தாள் பற்றி<br/>
அம்மி மிதிக்கக் கனாக் கண்டேன் தோழீ நான்
</p>
<p>
வரிசிலை வாள் முகத்து என்னைமார் தாம் வந்திட்டு<br/>
எரிமுகம் பாரித்து என்னை முன்னே நிறுத்தி<br/>
அரிமுகன் அச்சுதன் கைம்மேல் என் கை வைத்துப்<br/>
பொரிமுகந்து அட்டக் கனாக் கண்டேன் தோழீ நான்
</p>
<p>
குங்குமம் அப்பிக் குளிர் சாந்தம் மட்டித்து<br/>
மங்கல வீதி வலஞ் செய்து மா மண நீர்<br/>
அங்கு அவனோடும் உடன் சென்று அங்கு ஆனைமேல்<br/>
மஞ்சனம் ஆட்டக் கனாக் கண்டேன் தோழீ நான்
</p>
<p>
ஆயனுக்காகத் தான் கண்ட கனாவினை<br/>
வேயர் புகழ் வில்லிபுத்தூர்க்கோன் கோதை சொல்<br/>
தூய தமிழ்மாலை ஈரைந்தும் வல்லவர்<br/>
வாயும் நன் மக்களைப் பெற்று மகிழ்வரே
</p>
<h2>வலம்புரிக்குக் கிடைத்த பேறு</h2>
<p>
கருப்பூரம் நாறுமோ? கமலப் பூ நாறுமோ?<br/>
திருப் பவளச் செவ்வாய்தான் தித்தித்திருக்குமோ?<br/>
மருப்பு ஒசித்த மாதவன் தன் வாய்ச்சுவையும் நாற்றமும்<br/>
விருப்புற்றுக் கேட்கின்றேன் சொல் ஆழி-வெண்சங்கே
</p>
<p>
கடலிற் பிறந்து கருதாது பஞ்சசனன்<br/>
உடலில் வளர்ந்துபோய் ஊழியான் கைத்தலத்<br/>
திடரிற் குடியேறி தீய அசுரர்<br/>
நடலைப் பட முழங்கும் தோற்றத்தாய் நற் சங்கே
</p>
<p>
தட வரையின் மீதே சரற்கால சந்திரன்<br/>
இடை உவாவில் வந்து எழுந்தாலே போல் நீயும்<br/>
வட மதுரையார்-மன்னன் வாசுதேவன் கையில்<br/>
குடியேறி வீற்றிருந்தாய் கோலப் பெருஞ் சங்கே
</p>
<p>
சந்திர-மண்டலம் போல் தாமோதரன் கையில்<br/>
அந்தரம் ஒன்று இன்றி ஏறி அவன் செவியில்<br/>
மந்திரம் கொள்வாயே போலும் வலம்புரியே<br/>
இந்திரனும் உன்னோடு செல்வத்துக்கு ஏலானே
</p>
<p>
உன்னோடு உடனே ஒரு கடலில் வாழ்வாரை<br/>
இன்னார் இனையார் என்று எண்ணுவார் இல்லை காண்<br/>
மன் ஆகி நின்ற மதுசூதன் வாயமுதம்<br/>
பன்னாளும் உண்கின்றாய் பாஞ்சசன்னியமே
</p>
<p>
போய்த் தீர்த்தம் ஆடாதே நின்ற புணர் மருதம்<br/>
சாய்த்து ஈர்த்தான் கைத்தலத்தே ஏறிக் குடிகொண்டு<br/>
சேய்த் தீர்த்தமாய் நின்ற செங்கண் மால்தன்னுடைய<br/>
வாய்த் தீர்த்தம் பாய்ந்து ஆட வல்லாய் வலம்புரியே
</p>
<p>
செங்கமல நாள்-மலர்மேல் தேன் நுகரும் அன்னம் போல்<br/>
செங்கண் கருமேனி வாசுதேவனுடைய<br/>
அங்கைத் தலம் ஏறி அன்ன-வசஞ் செய்யும்<br/>
சங்கு-அரையா உன் செல்வம் சால அழகியதே
</p>
<p>
உண்பது சொல்லில் உலகு அளந்தான் வாயமுதம்<br/>
கண்படை கொள்ளில் கடல்வண்ணன் கைத்தலத்தே<br/>
பெண் படையார் உன் மேல் பெரும் பூசல் சாற்றுகின்றார்<br/>
பண் பல செய்கின்றாய் பாஞ்சசன்னியமே
</p>
<p>
பதினாறாம் ஆயிரவர் தேவிமார் பார்த்திருப்ப<br/>
மது வாயிற் கொண்டாற்போல் மாதவன் தன் வாயமுதம்<br/>
பொதுவாக உண்பதனைப் புக்கு நீ உண்டக்கால்<br/>
சிதையாரோ உன்னோடு? செல்வப் பெருஞ்சங்கே
</p>
<p>
பாஞ்சசன்னியத்தைப் பற்பநாபனோடும்<br/>
வாய்ந்த பெருஞ் சுற்றம் ஆக்கிய வண்புதுவை<br/>
ஏய்ந்த புகழ்ப் பட்டர்பிரான் கோதை தமிழ் ஈரைந்தும்<br/>
ஆய்ந்து ஏத்த வல்லார் அவரும் அணுக்கரே
</p>
<h2>மேகவிடு தூது</h2>
<p>
விண் நீல மேலாப்பு விரித்தாற்போல் மேகங்காள்<br/>
தெண் நீர் பாய் வேங்கடத்து என் திருமாலும் போந்தானே?<br/>
கண்ணீர்கள் முலைக்குவட்டிற் துளி சோரச் சோர்வேனைப்<br/>
பெண் நீர்மை ஈடழிக்கும் இது தமக்கு ஓர் பெருமையே?
</p>
<p>
மா முத்தநிதி சொரியும் மா முகில்காள் வேங்கடத்துச்<br/>
சாமத்தின் நிறங்கொண்ட தாளாளன் வார்த்தை என்னே?<br/>
காமத்தீ உள்புகுந்து கதுவப்பட்டு இடைக் கங்குல்<br/>
ஏமத்து ஓர் தென்றலுக்கு இங்கு இலக்காய் நான் இருப்பேனே?
</p>
<p>
ஒளி வண்ணம் வளை சிந்தை உறக்கத்தோடு இவை எல்லாம்<br/>
எளிமையால் இட்டு என்னை ஈடழியப் போயினவால்<br/>
குளிர் அருவி வேங்கடத்து என் கோவிந்தன் குணம் பாடி<br/>
அளியத்த மேகங்காள் ஆவி காத்து இருப்பேனே?
</p>
<p>
மின் ஆகத்து எழுகின்ற மேகங்காள் வேங்கடத்துத்<br/>
தன் ஆகத் திருமங்கை தங்கிய சீர் மார்வற்கு<br/>
என் ஆகத்து இளங்கொங்கை விரும்பித் தாம் நாள்தோறும்<br/>
பொன் ஆகம் புல்குதற்கு என் புரிவுடைமை செப்புமினே
</p>
<p>
வான் கொண்டு கிளர்ந்து எழுந்த மா முகில்காள் வேங்கடத்துத்<br/>
தேன் கொண்ட மலர் சிதறத் திரண்டு ஏறிப் பொழிவீர்காள்<br/>
ஊன் கொண்ட வள்-உகிரால் இரணியனை உடல் இடந்தான்<br/>
தான் கொண்ட சரி-வளைகள் தருமாகிற் சாற்றுமினே
</p>
<p>
சலங் கொண்டு கிளர்ந்து எழுந்த தண் முகில்காள் மாவலியை<br/>
நிலங் கொண்டான் வேங்கடத்தே நிரந்து ஏறிப் பொழிவீர்காள்<br/>
உலங்கு உண்ட விளங்கனி போல் உள் மெலியப் புகுந்து என்னை<br/>
நலங் கொண்ட நாரணற்கு என் நடலை-நோய் செப்புமினே
</p>
<p>
சங்க மா கடல் கடைந்தான் தண் முகில்காள் வேங்கடத்துச்<br/>
செங்கண் மால் சேவடிக் கீழ் அடி-வீழ்ச்சி விண்ணப்பம்<br/>
கொங்கை மேல் குங்குமத்தின் குழம்பு அழியப் புகுந்து ஒருநாள்<br/>
தங்குமேல் என் ஆவி தங்கும் என்று உரையீரே
</p>
<p>
கார் காலத்து எழுகின்ற கார்முகில்காள் வேங்கடத்துப்<br/>
போர் காலத்து எழுந்தருளிப் பொருதவனார் பேர் சொல்லி<br/>
நீர் காலத்து எருக்கின் அம் பழ இலை போல் வீழ்வேனை<br/>
வார் காலத்து ஒருநாள் தம் வாசகம் தந்தருளாரே
</p>
<p>
மத யானை போல் எழுந்த மா முகில்காள் வேங்கடத்தைப்<br/>
பதியாக வாழ்வீர்காள் பாம்பு-அணையான் வார்த்தை என்னே<br/>
கதி என்றும் தான் ஆவான் கருதாது ஓர் பெண்-கொடியை<br/>
வதை செய்தான் என்னும் சொல் வையகத்தார் மதியாரே?
</p>
<p>
நாகத்தின் அணையானை நன்னுதலாள் நயந்து உரை செய்<br/>
மேகத்தை வேங்கடக்கோன் விடு தூதில் விண்ணப்பம்<br/>
போகத்தில் வழுவாத புதுவையர்கோன் கோதை தமிழ்<br/>
ஆகத்து வைத்து உரைப்பார் அவர் அடியார் ஆகுவரே
</p>
<h2>திருமாலிருஞ்சோலைப் பிரானை வழிபடல்</h2>
<p>
சிந்துரச் செம்பொடிப் போல் திருமாலிருஞ்சோலை எங்கும்<br/>
இந்திர கோபங்களே எழுந்தும் பரந்திட்டனவால்<br/>
மந்தரம் நாட்டி அன்று மதுரக் கொழுஞ்சாறு கொண்ட<br/>
சுந்தரத்தோளுடையான் சுழலையினின்று உய்துங் கொலோ?
</p>
<p>
போர்க்களிறு பொரும் மாலிருஞ்சோலை அம் பூம்புறவில்<br/>
தார்க்கொடி முல்லைகளும் தவள நகை காட்டுகின்ற<br/>
கார்க்கொள் பிடாக்கள் நின்று கழறிச் சிரிக்கத் தரியேன்<br/>
ஆர்க்கு இடுகோ? தோழீ அவன் தார் செய்த பூசலையே
</p>
<p>
கருவிளை ஒண்மலர்காள் காயா மலர்காள் திருமால்<br/>
உரு-ஒளி காட்டுகின்றீர் எனக்கு உய் வழக்கு ஒன்று உரையீர்<br/>
திரு விளையாடு திண் தோள் திருமாலிருஞ்சோலை நம்பி<br/>
வரிவளை இற் புகுந்து வந்திபற்றும் வழக்கு உளதே?
</p>
<p>
பைம்பொழில் வாழ் குயில்காள் மயில்காள் ஒண் கருவிளைகாள்<br/>
வம்பக் களங்கனிகாள் வண்ணப் பூவை நறுமலர்காள்<br/>
ஐம் பெரும் பாதகர்காள் அணி மாலிருஞ்சோலை நின்ற<br/>
எம்பெருமானுடைய நிறம் உங்களுக்கு என் செய்வதே?
</p>
<p>
துங்க மலர்ப் பொழில் சூழ் திருமாலிருஞ்சோலை நின்ற<br/>
செங்கண் கருமுகிலின் திருவுருப் போல் மலர்மேல்<br/>
தொங்கிய வண்டினங்காள் தொகு பூஞ்சுனைகாள் சுனையிற்<br/>
தங்கு செந்தாமரைகாள் எனக்கு ஓர் சரண் சாற்றுமினே
</p>
<p>
நாறு நறும் பொழில் மாலிருஞ்சோலை நம்பிக்கு நான்<br/>
நூறு தடாவில் வெண்ணெய் வாய்நேர்ந்து பராவி வைத்தேன்<br/>
நூறு தடா நிறைந்த அக்கார அடிசில் சொன்னேன்<br/>
ஏறு திருவுடையான் இன்று வந்து இவை கொள்ளுங் கொலோ?
</p>
<p>
இன்று வந்து இத்தனையும் அமுது செய்திடப் பெறில் நான்<br/>
ஒன்று நூறாயிரமாக் கொடுத்துப் பின்னும் ஆளும் செய்வன்<br/>
தென்றல் மணம் கமழும் திருமாலிருஞ்சோலை தன்னுள்<br/>
நின்றபிரான் அடியேன் மனத்தே வந்து நேர்படிலே
</p>
<p>
காலை எழுந்திருந்து கரிய குருவிக் கணங்கள்<br/>
மாலின் வரவு சொல்லி மருள் பாடுதல் மெய்ம்மைகொலோ?<br/>
சோலைமலைப் பெருமான் துவாராபதி எம்பெருமான்<br/>
ஆலின் இலைப் பெருமான் அவன் வார்த்தை உரைக்கின்றதே
</p>
<p>
கோங்கு அலரும் பொழில் மாலிருஞ்சோலையிற் கொன்றைகள்மேல்<br/>
தூங்கு பொன் மாலைகளோடு உடனாய் நின்று தூங்குகின்றேன்<br/>
பூங்கொள் திருமுகத்து மடுத்து ஊதிய சங்கு ஒலியும்<br/>
சார்ங்க வில் நாண்-ஒலியும் தலைப்பெய்வது எஞ்ஞான்று கொலோ?
</p>
<p>
சந்தொடு காரகிலும் சுமந்து தடங்கள் பொருது<br/>
வந்திழியும் சிலம்பாறு உடை மாலிருஞ்சோலை நின்ற<br/>
சுந்தரனைச் சுரும்பு ஆர் குழற் கோதை தொகுத்து உரைத்த<br/>
செந்தமிழ் பத்தும் வல்லார் திருமாலடி சேர்வர்களே
</p>
<h2>காதல்-நோய் செய்த பரிசு</h2>
<p>
கார்க்கோடற் பூக்காள் கார்க்கடல் வண்ணன் என்மேல் உம்மைப்<br/>
போர்க் கோலம் செய்து போர விடுத்தவன் எங்கு உற்றான்?<br/>
ஆர்க்கோ இனி நாம் பூசல் இடுவது? அணி துழாய்த்<br/>
தார்க்கு ஓடும் நெஞ்சந் தன்னைப் படைக்க வல்லேன் அந்தோ
</p>
<p>
மேல்-தோன்றிப் பூக்காள் மேல்-உலகங்களின் மீது போய்<br/>
மேல் தோன்றும் சோதி வேத முதல்வர் வலங்கையில்<br/>
மேல் தோன்றும் ஆழியின் வெஞ்சுடர் போலச் சுடாது எம்மை<br/>
மாற்றோலைப் பட்டவர் கூட்டத்து வைத்துக்கொள்கிற்றிரே?
</p>
<p>
கோவை மணாட்டி நீ உன் கொழுங்கனி கொண்டு எம்மை<br/>
ஆவி தொலைவியேல் வாயழகர்தம்மை அஞ்சுதும்<br/>
பாவியேன் தோன்றிப் பாம்பு-அணையார்க்கும் தம் பாம்புபோல்<br/>
நாவும் இரண்டு உள ஆய்த்து நாணிலியேனுக்கே
</p>
<p>
முல்லைப் பிராட்டி நீ உன் முறுவல்கள் கொண்டு எம்மை<br/>
அல்லல் விளைவியேல் ஆழி நங்காய் உன் அடைக்கலம்<br/>
கொல்லை அரக்கியை மூக்கு அரிந்திட்ட குமரனார்<br/>
சொல்லும் பொய்யானால் நானும் பிறந்தமை பொய் அன்றே?
</p>
<p>
பாடும் குயில்காள் ஈது என்ன பாடல்? நல் வேங்கட-<br/>
நாடர் நமக்கு ஒரு வாழ்வு தந்தால் வந்து பாடுமின்<br/>
ஆடும் கருளக் கொடி உடையார் வந்து அருள்செய்து<br/>
கூடுவராயிடில் கூவி நும் பாட்டுக்கள் கேட்டுமே
</p>
<p>
கண மா மயில்காள் கண்ணபிரான் திருக்கோலம் போன்று<br/>
அணி மா நடம் பயின்று ஆடுகின்றீர்க்கு அடி வீழ்கின்றேன்<br/>
பணம் ஆடு அரவணைப் பற்பல காலமும் பள்ளிகொள்<br/>
மணவாளர் நம்மை வைத்த பரிசு இது காண்மினே
</p>
<p>
நடம் ஆடித் தோகை விரிக்கின்ற மா மயில்காள் உம்மை<br/>
நடம்-ஆட்டம் காணப் பாவியேன் நான் ஓர் முதல் இலேன்<br/>
குடம் ஆடு கூத்தன் கோவிந்தன் கோ-மிறை செய்து எம்மை<br/>
உடை மாடு கொண்டான் உங்களுக்கு இனி ஒன்று போதுமே?
</p>
<p>
மழையே மழையே மண் புறம் பூசி உள்ளாய் நின்று<br/>
மெழுகு ஊற்றினாற் போல் ஊற்று நல் வேங்கடத்து உள் நின்ற<br/>
அழகப்பிரானார் தம்மை என் நெஞ்சத்து அகப்படத்<br/>
தழுவ நின்று என்னைத் ததைத்துக்கொண்டு ஊற்றவும் வல்லையே?
</p>
<p>
கடலே கடலே உன்னைக் கடைந்து கலக்கு-உறுத்து<br/>
உடலுள் புகுந்துநின்ற ஊறல் அறுத்தவற்கு என்னையும்<br/>
உடலுள் புகுந்துநின்று ஊறல் அறுக்கின்ற மாயற்கு என்<br/>
நடலைகள் எல்லாம் நாகணைக்கே சென்று உரைத்தியே?
</p>
<p>
நல்ல என் தோழி நாகணைமிசை நம்பரர்<br/>
செல்வர் பெரியர் சிறு மானிடவர் நாம் செய்வதென்?<br/>
வில்லி புதுவை விட்டுசித்தர் தங்கள் தேவரை<br/>
வல்ல பரிசு வருவிப்பரேல் அது காண்டுமே
</p>
<p>
திருவரங்கத்துச் செல்வனைக் காமுறல்
</p>
<p>
தாம் உகக்கும் தம் கையிற் சங்கமே போலாவோ<br/>
யாம் உகக்கும் எம் கையில் சங்கமும்? ஏந்திழையீர்<br/>
தீ முகத்து நாகணைமேல் சேரும் திருவரங்கர்<br/>
ஆ முகத்தை நோக்காரால் அம்மனே அம்மனே
</p>
<p>
எழில் உடைய அம்மனைமீர் என் அரங்கத்து இன்னமுதர்<br/>
குழல் அழகர் வாய் அழகர் கண் அழகர் கொப்பூழில்<br/>
எழு கமலப் பூ அழகர் எம்மானார் என்னுடைய<br/>
கழல் வளையைத் தாமும் கழல் வளையே ஆக்கினரே
</p>
<p>
பொங்கு ஓதம் சூழ்ந்த புவனியும் விண்-உலகும்<br/>
அங்கு ஆதும் சோராமே ஆள்கின்ற எம்பெருமான்<br/>
செங்கோல் உடைய திருவரங்கச் செல்வனார்<br/>
எம் கோல்-வளையால் இடர் தீர்வர் ஆகாதே?
</p>
<p>
மச்சு அணி மாட மதில் அரங்கர் வாமனனார்<br/>
பச்சைப் பசுந் தேவர் தாம் பண்டு நீர் ஏற்ற<br/>
பிச்சைக் குறையாகி என்னுடைய பெய்வளை மேல்<br/>
இச்சை உடையரேல் இத் தெருவே போதாரே?
</p>
<p>
பொல்லாக் குறள் உருவாய்ப் பொற் கையில் நீர் ஏற்று<br/>
எல்லா உலகும் அளந்து கொண்ட எம்பெருமான்<br/>
நல்லார்கள் வாழும் நளிர் அரங்க நாகணையான்<br/>
இல்லாதோம் கைப்பொருளும் எய்துவான் ஒத்து உளனே
</p>
<p>
கைப் பொருள்கள் முன்னமே கைக்கொண்டார் காவிரி நீர்<br/>
செய்ப் புரள ஓடும் திருவரங்கச் செல்வனார்<br/>
எப் பொருட்கும் நின்று ஆர்க்கும் எய்தாது நான் மறையின்<br/>
சொற்பொருளாய் நின்றார் என் மெய்ப்பொருளும் கொண்டாரே
</p>
<p>
உண்ணாது உறங்காது ஒலிகடலை ஊடறுத்துப்<br/>
பெண் ஆக்கை யாப்புண்டு தாம் உற்ற பேது எல்லாம்<br/>
திண்ணார் மதில் சூழ் திருவரங்கச் செல்வனார்<br/>
எண்ணாதே தம்முடைய நன்மைகளே எண்ணுவரே
</p>
<p>
பாசி தூர்த்தக் கிடந்த பார்-மகட்குப் பண்டு ஒரு நாள்<br/>
மாசு உடம்பில் சீர் வாரா மானம் இலாப் பன்றி ஆம்<br/>
தேசு உடைய தேவர் திருவரங்கச் செல்வனார்<br/>
பேசியிருப்பனகள் பேர்க்கவும் பேராவே
</p>
<p>
கண்ணாலம் கோடித்துக் கன்னிதன்னைக் கைப்பிடிப்பான்<br/>
திண் ஆர்ந்து இருந்த சிசுபாலன் தேசு அழிந்து<br/>
அண்ணாந்து இருக்கவே ஆங்கு அவளைக் கைப்பிடித்த<br/>
பெண்ணாளன் பேணும் ஊர் பேரும் அரங்கமே
</p>
<p>
செம்மை உடைய திருவரங்கர் தாம் பணித்த<br/>
மெய்ம்மைப் பெரு வார்த்தை விட்டுசித்தர் கேட்டிருப்பர்<br/>
தம்மை உகப்பாரைத் தாம் உகப்பர் என்னும் சொல்<br/>
தம்மிடையே பொய்யானால் சாதிப்பார் ஆர் இனியே?
</p>
<p>
கண்ணன் இருக்கும் இடத்துக் கொண்டுசெல்க எனல்
</p>
<p>
மற்று இருந்தீர்கட்கு அறியலாகா மாதவன் என்பது ஓர் அன்புதன்னை<br/>
உற்று இருந்தேனுக்கு உரைப்பது எல்லாம் ஊமையரோடு செவிடர் வார்த்தை<br/>
பெற்றிருந்தாளை ஒழியவே போய்ப் பேர்த்து ஒரு தாய் இல் வளர்ந்த நம்பி<br/>
மற் பொருந்தாமற் களம் அடைந்த மதுரைப் புறத்து என்னை உய்த்திடுமின்.
</p>
<p>
நாணி இனி ஓர் கருமம் இல்லை நால்-அயலாரும் அறிந்தொழிந்தார்<br/>
பாணியாது என்னை மருந்து செய்து பண்டு பண்டு ஆக்க உறுதிராகில்<br/>
மாணி உருவாய் உலகு அளந்த மாயனைக் காணிற் தலைமறியும்<br/>
ஆணையால் நீர் என்னைக் காக்க வேண்டில் ஆய்ப்பாடிக்கே என்னை உய்த்திடுமின்.
</p>
<p>
தந்தையும் தாயும் உற்றாரும் நிற்கத் தனிவழி போயினாள் என்னும் சொல்லு<br/>
வந்த பின்னைப் பழி காப்பு அரிது மாயவன் வந்து உருக் காட்டுகின்றான்<br/>
கொந்தளம் ஆக்கிப் பரக்கழித்துக் குறும்பு செய்வான் ஓர் மகனைப் பெற்ற<br/>
நந்தகோபாலன் கடைத்தலைக்கே நள்-இருட்கண் என்னை உய்த்திடுமின்
</p>
<p>
அங்கைத் தலத்திடை ஆழி கொண்டான் அவன்முகத்து அன்றி விழியேன் என்று<br/>
செங்கச்சுக் கொண்டு கண் ஆடை ஆர்த்துச் சிறு மானிடவரைக் காணில் நாணும்<br/>
கொங்கைத்தலம் இவை நோக்கிக் காணீர் கோவிந்தனுக்கு அல்லால் வாயில் போகா<br/>
இங்குத்தை வாழ்வை ஒழியவே போய் யமுனைக் கரைக்கு என்னை உய்த்திடுமின்.
</p>
<p>
ஆர்க்கும் என் நோய் இது அறியலாகாது அம்மனைமீர் துழதிப் படாதே<br/>
கார்க்கடல் வண்ணன் என்பான் ஒருவன் கைகண்ட யோகம் தடவத் தீரும்<br/>
நீர்க் கரை நின்ற கடம்பை ஏறிக் காளியன் உச்சியில் நட்டம் பாய்ந்து<br/>
போர்க்களமாக நிருத்தம் செய்த பொய்கைக் கரைக்கு என்னை உய்த்திடுமின்.
</p>
<p>
கார்த் தண் முகிலும் கருவிளையும் காயா மலரும் கமலப் பூவும்<br/>
ஈர்த்திடுகின்றன என்னை வந்திட்டு இருடீகேசன் பக்கல் போகே என்று<br/>
வேர்த்துப் பசித்து வயிறு அசைந்து வேண்டு அடிசில் உண்ணும் போது ஈது என்று<br/>
பார்த்திருந்து நெடு நோக்குக் கொள்ளும் பத்தவிலோசனத்து உய்த்திடுமின்
</p>
<p>
வண்ணம்-திரிவும் மனம்-குழைவும் மானம் இலாமையும் வாய்வெளுப்பும்<br/>
உண்ண லுறாமையும் உள்மெலிவும் ஓத நீர் வண்ணன் என்பான் ஒருவன்<br/>
தண்ணந் துழாய் என்னும் மாலை கொண்டு சூட்டத் தணியும் பிலம்பன் தன்னைப்<br/>
பண் அழியப் பலதேவன் வென்ற பாண்டிவடத்து என்னை உய்த்திடுமின்
</p>
<p>
கற்றினம் மேய்க்கிலும் மேய்க்கப் பெற்றான் காடு வாழ் சாதியும் ஆகப் பெற்றான்<br/>
பற்றி உரலிடை யாப்பும் உண்டான் பாவிகாள் உங்களுக்கு ஏச்சுக் கொலோ?<br/>
கற்றன பேசி வசவு உணாதே காலிகள் உய்ய மழை தடுத்துக்<br/>
கொற்றக் குடையாக ஏந்தி நின்ற கோவர்த்தனத்து என்னை உய்த்திடுமின்
</p>
<p>
கூட்டில் இருந்து கிளி எப்போதும் கோவிந்தா கோவிந்தா என்று அழைக்கும்<br/>
ஊட்டக் கொடாது செறுப்பனாகில் உலகு-அளந்தான் என்று உயரக் கூவு1ம்<br/>
நாட்டில் தலைப்பழி எய்தி உங்கள் நன்மை இழந்து தலையிடாதே<br/>
சூட்டு உயர் மாடங்கள் சூழ்ந்துதோன்றும் துவராபதிக்கு என்னை உய்த்திடுமின்.
</p>
<p>
மன்னு மதுரை தொடக்கமாக வண் துவராபதிதன் அளவும்<br/>
தன்னைத் தமர் உய்த்துப் பெய்ய வேண்டித் தாழ்குழலாள் துணிந்த துணிவை<br/>
பொன் இயல் மாடம் பொலிந்து தோன்றும் புதுவையர்கோன் விட்டுசித்தன் கோதை<br/>
இன்னிசையால் சொன்ன செஞ்சொல் மாலை ஏத்தவல்லார்க்கு இடம் வைகுந்தமே.
</p>
<p>
கண்ணன் உகந்த பொருள்கொண்டு காதல்நோய் தணிமின் எனல்
</p>
<p>
கண்ணன் என்னும் கருந்தெய்வம் காட்சிப் பழகிக் கிடப்பேனைப்<br/>
புண்ணிற் புளிப் பெய்தாற் போலப் புறம் நின்று அழகு பேசாதே<br/>
பெண்ணின் வருத்தம் அறியாத பெருமான் அரையிற் பீதக<br/>
வண்ண ஆடை கொண்டு என்னை வாட்டம் தணிய வீசீரே
</p>
<p>
பால்-ஆலிலையில் துயில் கொண்ட பரமன் வலைப்பட்டு இருந்தேனை<br/>
வேலால் துன்னம் பெய்தாற் போல் வேண்டிற்று எல்லாம் பேசாதே<br/>
கோலால் நிரைமேய்த்து ஆயனாய்க் குடந்தைக் கிடந்த குடம்-ஆடி<br/>
நீலார் தண்ணந் துழாய் கொண்டு என் நெறி மென் குழல்மேல் சூட்டிரே
</p>
<p>
கஞ்சைக் காய்ந்த கருவில்லி கடைக்கண் என்னும் சிறைக்கோலால்<br/>
நெஞ்சு ஊடுருவ வேவுண்டு நிலையும் தளர்ந்து நைவேனை<br/>
அஞ்சேல் என்னான் அவன் ஒருவன் அவன் மார்வு அணிந்த வனமாலை<br/>
வஞ்சியாதே தருமாகில் மார்விற் கொணர்ந்து புரட்டீரே
</p>
<p>
ஆரே உலகத்து ஆற்றுவார்? ஆயர்-பாடி கவர்ந்து உண்ணும்<br/>
காரேறு உழக்க உழக்குண்டு தளர்ந்தும் முறிந்தும் கிடப்பேனை<br/>
ஆராவமுதம் அனையான் தன் அமுத வாயில் ஊறிய<br/>
நீர்தான் கொணர்ந்து புலராமே பருக்கி இளைப்பை நீக்கீரே
</p>
<p>
அழிலும் தொழிலும் உருக் காட்டான் அஞ்சேல் என்னான் அவன் ஒருவன்<br/>
தழுவி முழுசிப் புகுந்து என்னைச் சுற்றிச் சுழன்று போகானால்<br/>
தழையின் பொழில்வாய் நிரைப் பின்னே நெடுமால் ஊதி வருகின்ற<br/>
குழலின் தொளைவாய் நீர் கொண்டு குளிர முகத்துத் தடவீரே
</p>
<p>
நடை ஒன்று இல்லா உலகத்து நந்தகோபன் மகன் என்னும்<br/>
கொடிய கடிய திருமாலால் குளப்புக்கூறு கொளப்பட்டு<br/>
புடையும் பெயரகில்லேன் நான் போழ்க்கன் மிதித்த அடிப்பாட்டில்<br/>
பொடித்தான் கொணர்ந்து பூசீர்கள் போகா உயிர் என் உடம்பையே
</p>
<p>
வெற்றிக் கருளக் கொடியான்தன் மீமீது ஆடா உலகத்து<br/>
வெற்ற வெறிதே பெற்ற தாய் வேம்பே ஆக வளர்த்தாளே<br/>
குற்றம் அற்ற முலைதன்னைக் குமரன் கோலப் பணைத்தோளோடு<br/>
அற்ற குற்றம் அவை தீர அணைய அமுக்கிக் கட்டீரே
</p>
<p>
உள்ளே உருகி நைவேனை உளளோ இலளோ என்னாத<br/>
கொள்ளை கொள்ளிக் குறும்பனைக் கோவர்த்தனனைக் கண்டக்கால்<br/>
கொள்ளும் பயன் ஒன்று இல்லாத கொங்கைதன்னைக் கிழங்கோடும்<br/>
அள்ளிப் பறித்திட்டு அவன் மார்வில் எறிந்து என் அழலைத் தீர்வேனே
</p>
<p>
கொம்மை முலைகள் இடர் தீரக் கோவிந்தற்கு ஓர் குற்றேவல்<br/>
இம்மைப் பிறவி செய்யாதே இனிப் போய்ச் செய்யும் தவம்தான் என்?<br/>
செம்மை உடைய திருமார்வில் சேர்த்தானேனும் ஒரு ஞான்று<br/>
மெய்ம்மை சொல்லி முகம் நோக்கி விடைதான் தருமேல் மிக நன்றே
</p>
<p>
அல்லல் விளைத்த பெருமானை ஆயர்பாடிக்கு அணி-விளக்கை<br/>
வில்லி புதுவைநகர் நம்பி விட்டுசித்தன் வியன் கோதை<br/>
வில்லைத் தொலைத்த புருவத்தாள் வேட்கை உற்று மிக விரும்பும்<br/>
சொல்லைத் துதிக்க வல்லார்கள் துன்பக் கடலுள் துவளாரே
</p>
<p>
விருந்தாவனத்துக் கண்ணனைக் கண்டமை
</p>
<p>
பட்டி மேய்ந்து ஓர் காரேறு பலதேவற்கு ஓர் கீழ்க்-கன்றாய்<br/>
இட்டீறு இட்டு விளையாடி இங்கே போதக் கண்டீரே?<br/>
இட்டமான பசுக்களை இனிது மறித்து நீர் ஊட்டி<br/>
விட்டுக் கொண்டு விளையாட விருந்தாவனத்தே கண்டோமே
</p>
<p>
அனுங்க என்னைப் பிரிவு செய்து ஆயர்பாடி கவர்ந்து உண்ணும்<br/>
குணுங்கு நாறிக் குட்டேற்றைக் கோவர்த்தனனைக் கண்டீரே?<br/>
கணங்களோடு மின் மேகம் கலந்தாற் போல வனமாலை<br/>
மினுங்க நின்று விளையாட விருந்தாவனத்தே கண்டோமே
</p>
<p>
மாலாய்ப் பிறந்த நம்பியை மாலே செய்யும் மணாளனை<br/>
ஏலாப் பொய்கள் உரைப்பானை இங்கே போதக் கண்டீரே?<br/>
மேலால் பரந்த வெயில்காப்பான் வினதை-சிறுவன் சிறகு என்னும்<br/>
மேலாப்பின் கீழ் வருவானை விருந்தாவனத்தே கண்டோமே
</p>
<p>
கார்த் தண் கமலக் கண் என்னும் நெடுங்கயிறு படுத்தி என்னை<br/>
ஈர்த்துக் கொண்டு விளையாடும் ஈசன்தன்னைக் கண்டீரே?<br/>
போர்த்த முத்தின் குப்பாயப் புகர் மால் யானைக் கன்றே போல்<br/>
வேர்த்து நின்று விளையாட விருந்தாவனத்தே கண்டோமே
</p>
<p>
மாதவன் என் மணியினை வலையிற் பிழைத்த பன்றி போல்<br/>
ஏதும் ஒன்றும் கொளத் தாரா ஈசன்தன்னைக் கண்டீரே?<br/>
பீதக-ஆடை உடை தாழ பெருங் கார்மேகக் கன்றே போல்<br/>
வீதி ஆர வருவானை விருந்தாவனத்தே கண்டோமே
</p>
<p>
தருமம் அறியாக் குறும்பனைத் தன் கைச் சார்ங்கம் அதுவே போல்<br/>
புருவ வட்டம் அழகிய பொருத்தம் இலியைக் கண்டீரே?<br/>
உருவு கரிதாய் முகம் சேய்தாய் உதயப் பருப்பதத்தின்மேல்<br/>
விரியும் கதிரே போல்வானை விருந்தாவனத்தே கண்டோமே
</p>
<p>
பொருத்தம் உடைய நம்பியைப் புறம்போல் உள்ளும் கரியானைக்<br/>
கருத்தைப் பிழைத்து நின்ற அக் கரு மா முகிலைக் கண்டீரே?<br/>
அருத்தித் தாரா-கணங்களால் ஆரப் பெருகு வானம் போல்<br/>
விருத்தம் பெரிதாய் வருவானை விருந்தாவனத்தே கண்டோமே
</p>
<p>
வெளிய சங்கு ஒன்று உடையானைப் பீதக-ஆடை உடையானை<br/>
அளி நன்கு உடைய திருமாலை ஆழியானைக் கண்டீரே?<br/>
களி வண்டு எங்கும் கலந்தாற்போல் கமழ் பூங்குழல்கள் தடந்தோள் மேல்<br/>
மிளிர நின்று விளையாட விருந்தாவனத்தே கண்டோமே
</p>
<p>
நாட்டைப் படை என்று அயன் முதலாத் தந்த நளிர் மா மலர் உந்தி<br/>
வீட்டைப் பண்ணி விளையாடும் விமலன்தன்னைக் கண்டீரே?<br/>
காட்டை நாடித் தேனுகனும் களிறும் புள்ளும் உடன் மடிய<br/>
வேட்டையாடி வருவானை விருந்தாவனத்தே கண்டோமே
</p>
<p>
பருந்தாள்-களிற்றுக்கு அருள்செய்த பரமன்தன்னைப் பாரின் மேல்<br/>
விருந்தாவனத்தே கண்டமை விட்டுசித்தன் கோதை சொல்<br/>
மருந்தாம் என்று தம் மனத்தே வைத்துக் கொண்டு வாழ்வார்கள்<br/>
பெருந்தாள் உடைய பிரான் அடிக்கீழ்ப் பிரியாது என்றும் இருப்பாரே
</p>
<h2>குலசேகராழ்வார் அருளிச்செய்த பெருமாள் திருமொழி</h2>
<p>
அரங்கப்பெருமானை என்று கண்டு மகிழ்வேன் எனல்
</p>
<p>
இருள் இரியச் சுடர்-மணிகள் இமைக்கும் நெற்றி இனத்துத்தி அணி பணம் ஆயிரங்கள் ஆர்ந்த<br/>
அரவு-அரசப் பெருஞ் சோதி அனந்தன் என்னும் அணி விளங்கும் உயர் வெள்ளை-அணையை மேவித்<br/>
திருவரங்கப் பெரு நகருள் தெண்ணீர்ப் பொன்னி திரைக் கையால் அடி வருடப் பள்ளிகொள்ளும்<br/>
கருமணியைக் கோமளத்தைக் கண்டுகொண்டு என் கண்ணிணைகள் என்றுகொலோ களிக்கும் நாளே
</p>
<p>
வாய் ஓர் ஈரைஞ்ஞூறு துதங்கள் ஆர்ந்த வளை உடம்பின் அழல் நாகம் உமிழ்ந்த செந்தீ<br/>
வீயாத மலர்ச் சென்னி விதானமே போல் மேன்மேலும் மிக எங்கும் பரந்ததன் கீழ்<br/>
காயாம்பூ மலர்ப் பிறங்கல் அன்ன மாலை கடி-அரங்கத்து அரவணையிற் பள்ளிகொள்ளும்<br/>
மாயோனை மணத்தூணே பற்றி நின்று என் வாயார என்றுகொலோ வாழ்த்தும் நாளே!
</p>
<p>
எம் மாண்பின் அயன் நான்கு நாவினாலும் எடுத்து ஏத்தி ஈரிரண்டு முகமும் கொண்டு<br/>
எம்மாடும் எழிற்கண்கள் எட்டினோடும் தொழுது ஏத்தி இனிது இறைஞ்ச நின்ற செம்பொன்-<br/>
அம்மான்தன் மலர்க் கமலக் கொப்பூழ் தோன்ற அணி-அரங்கத்து அரவணையிற் பள்ளிகொள்ளும்<br/>
அம்மான்தன் அடியிணைக் கீழ் அலர்கள் இட்டு அங்கு அடியவரோடு என்றுகொலோ அணுகும் நாளே
</p>
<p>
மாவினை வாய் பிளந்து உகந்த மாலை வேலை வண்ணனை என் கண்ணனை வன் குன்றம் ஏந்தி<br/>
ஆவினை அன்று உயக் கொண்ட ஆயர்-ஏற்றை அமரர்கள் தம் தலைவனை அந் தமிழின் இன்பப்<br/>
பாவினை அவ் வடமொழியை பற்று-அற்றார்கள் பயில் அரங்கத்து அரவணையிற் பள்ளிகொள்ளும்<br/>
கோவினை நா உற வழுத்தி என்தன் கைகள் கொய்ம்மலர் தூய் என்றுகொலோ கூப்பும் நாளே
</p>
<p>
இணையில்லா இன்னிசை யாழ் கெழுமி இன்பத் தும்புருவும் நாரதனும் இறைஞ்சி ஏத்த<br/>
துணையில்லாத் தொல் மறை நூல்-தோத்திரத்தால் தொல் மலர்க்கண் அயன் வணங்கி ஓவாது ஏத்த<br/>
மணி மாட மாளிகைகள் மல்கு செல்வ மதில்-அரங்கத்து அரவணையிற் பள்ளிகொள்ளும்<br/>
மணிவண்ணன் அம்மானைக் கண்டுகொண்டு என் மலர்ச் சென்னி என்றுகொலோ வணங்கும் நாளே
</p>
<p>
அளி மலர்மேல் அயன் அரன் இந்திரனோடு ஏனை அமரர்கள்தம் குழுவும் அரம்பையரும் மற்றும்<br/>
தெளி மதி சேர் முனிவர்கள்தம் குழுவும் உந்தித் திசை திசையில் மலர் தூவிச் சென்று சேரும்<br/>
களி மலர் சேர் பொழில்-அரங்கத்து உரகம் ஏறிக் கண்வளரும் கடல்வண்ணர் கமலக் கண்ணும்<br/>
ஒளி மதி சேர் திருமுகமும் கண்டுகொண்டு என் உள்ளம் மிக என்றுகொலோ உருகும் நாளே
</p>
<p>
மறம் திகழும் மனம் ஒழித்து வஞ்சம் மாற்றி வன் புலன்கள் அடக்கி இடர்ப் பாரத் துன்பம்<br/>
துறந்து இரு முப்பொழுது ஏத்தி எல்லை இல்லாத் தொல் நெறிக்கண் நிலைநின்ற தொண்டரான<br/>
அறம் திகழும் மனத்தவர்தம் கதியை பொன்னி அணி அரங்கத்து அரவணையிற் பள்ளிகொள்ளும்<br/>
நிறம் திகழும் மாயோனை கண்டு என் கண்கள் நீர் மல்க என்றுகொலோ நிற்கும் நாளே
</p>
<p>
கோல் ஆர்ந்த நெடுஞ்சார்ங்கம் கூனற் சங்கம் கொலையாழி கொடுந்தண்டு கொற்ற ஒள் வாள்<br/>
கால் ஆர்ந்த கதிக் கருடன் என்னும் வென்றிக் கடும்பறவை இவை அனைத்தும் புறஞ்சூழ் காப்ப<br/>
சேல் ஆர்ந்த நெடுங்கழனி சோலை சூழ்ந்த திருவரங்கத்து அரவணையிற் பள்ளிகொள்ளும்<br/>
மாலோனைக் கண்டு இன்பக் கலவி எய்தி வல்வினையேன் என்றுகொலோ வாழும் நாளே
</p>
<p>
தூராத மனக்காதல்-தொண்டர் தங்கள் குழாம் குழுமித் திருப்புகழ்கள் பலவும் பாடி<br/>
ஆராத மனக் களிப்போடு அழுத கண்ணீர் மழை சோர நினைந்து உருகி ஏத்தி நாளும்<br/>
சீர் ஆர்ந்த முழவு-ஓசை பரவை காட்டும் திருவரங்கத்து அரவணையிற் பள்ளிகொள்ளும்<br/>
போர் ஆழி அம்மானைக் கண்டு துள்ளிப் பூதலத்தில் என்றுகொலோ புரளும் நாளே!
</p>
<p>
வன் பெரு வானகம் உய்ய அமரர் உய்ய மண் உய்ய மண்-உலகில் மனிசர் உய்ய<br/>
துன்பம் மிகு துயர் அகல அயர்வு ஒன்று இல்லாச் சுகம் வளர அகம் மகிழும் தொண்டர் வாழ<br/>
அன்பொடு தென்திசை நோக்கிப் பள்ளிகொள்ளும் அணி-அரங்கன் திருமுற்றத்து அடியார் தங்கள்<br/>
இன்ப மிகு பெருங் குழுவு கண்டு யானும் இசைந்து உடனே என்றுகொலோ இருக்கும் நாளே
</p>
<p>
திடர் விளங்கு கரைப் பொன்னி நடுவுபாட்டுத் திருவரங்கத்து அரவணையிற் பள்ளிகொள்ளும்<br/>
கடல் விளங்கு கருமேனி அம்மான்தன்னைக் கண்ணாரக் கண்டு உகக்கும் காதல்தன்னால்<br/>
குடை விளங்கு விறல்-தானைக் கொற்ற ஒள் வாள் கூடலர்கோன் கொடைக் குலசேகரன் சொற் செய்த<br/>
நடை விளங்கு தமிழ்-மாலை பத்தும் வல்லார் நலந்திகழ் நாரணன்-அடிக்கீழ் நண்ணுவாரே
</p>
<p>
அரங்கநாதனது அடியார்க்கு அடியேன்<br/>
தேட்டு அருந் திறல்-தேனினைத் தென் அரங்கனைத் திருமாது வாழ்<br/>
வாட்டம் இல் வனமாலை மார்வனை வாழ்த்தி மால் கொள் சிந்தையராய்<br/>
ஆட்டம் மேவி அலந்து அழைத்து அயர்வு- எய்தும் மெய்யடியார்கள்தம்<br/>
ஈட்டம் கண்டிடக் கூடுமேல் அது காணும் கண் பயன் ஆவதே
</p>
<p>
தோடு உலா மலர்-மங்கை தோளிணை தோய்ந்ததும் சுடர்-வாளியால்<br/>
நீடு மா மரம் செற்றதும் நிரை மேய்த்ததும் இவையே நினைந்து<br/>
ஆடிப் பாடி அரங்க ஓ என்று அழைக்கும் தொண்டர் அடிப்-பொடி<br/>
ஆட நாம் பெறில் கங்கை நீர் குடைந்து ஆடும் வேட்கை என் ஆவதே?
</p>
<p>
ஏறு அடர்த்ததும் ஏனமாய் நிலம் கீண்டதும் முன் இராமனாய்<br/>
மாறு அடர்த்ததும் மண் அளந்ததும் சொல்லிப் பாடி வண் பொன்னிப் பேர்-<br/>
ஆறு போல் வரும் கண்ண நீர் கொண்டு அரங்கன் கோயில்-திருமுற்றம்<br/>
சேறு செய் தொண்டர் சேவடிச் செழுஞ் சேறு என் சென்னிக்கு அணிவனே
</p>
<p>
தோய்த்த தண் தயிர் வெண்ணெய் பாலுடன் உண்டலும் உடன்று ஆய்ச்சி கண்டு<br/>
ஆர்த்த தோள் உடை எம்பிரான் என் அரங்கனுக்கு அடியார்களாய்<br/>
நாத் தழும்பு எழ நாரணா என்று அழைத்து மெய் தழும்பத் தொழுது<br/>
ஏத்தி இன்பு உறும் தொண்டர் சேவடி ஏத்தி வாழ்த்தும் என் நெஞ்சமே
</p>
<p>
பொய் சிலைக் குரல் ஏற்று-எருத்தம் இறுத்தப் போர்-அரவு ஈர்த்த கோன்<br/>
செய் சிலைச் சுடர் சூழ் ஒளித் திண்ண மா மதில்-தென் அரங்கனாம்<br/>
மெய் சிலைக் கருமேகம் ஒன்று தம் நெஞ்சில் நின்று திகழப் போய்<br/>
மெய் சிலிர்ப்பவர் தம்மையே நினைந்து என் மனம் மெய் சிலிர்க்குமே
</p>
<p>
ஆதி அந்தம் அனந்தம் அற்புதம் ஆன வானவர் தம்பிரான்<br/>
பாத மா மலர் சூடும் பத்தி இலாத பாவிகள் உய்ந்திடத்<br/>
தீதில் நன்னெறி காட்டி எங்கும் திரிந்து அரங்கன் எம்மானுக்கே<br/>
காதல் செய் தொண்டர்க்கு எப் பிறப்பிலும் காதல் செய்யும் என் நெஞ்சமே
</p>
<p>
கார்-இனம் புரை மேனி நற் கதிர் முத்த வெண்ணகைச் செய்ய வாய்<br/>
ஆர-மார்வன் அரங்கன் என்னும் அரும் பெருஞ்சுடர் ஒன்றினைச்<br/>
சேரும் நெஞ்சினர் ஆகிச் சேர்ந்து கசிந்து இழிந்த கண்ணீர்களால்<br/>
வார நிற்பவர் தாளிணைக்கு ஒரு வாரம் ஆகும் என் நெஞ்சமே
</p>
<p>
மாலை உற்ற கடற் கிடந்தவன் வண்டு கிண்டு நறுந்துழாய்<br/>
மாலை உற்ற வரைப் பெருந் திரு மார்வனை மலர்க் கண்ணனை<br/>
மாலை உற்று எழுந்து ஆடிப்பாடித் திரிந்து அரங்கன் எம்மானுக்கே<br/>
மாலை உற்றிடும் தொண்டர் வாழ்வுக்கு மாலை உற்றது என் நெஞ்சமே
</p>
<p>
மொய்த்துக் கண் பனி சோர மெய்கள் சிலிர்ப்ப ஏங்கி இளைத்து நின்று<br/>
எய்த்துக் கும்பிடு நட்டம் இட்டு எழுந்து ஆடிப் பாடி இறைஞ்சி என்<br/>
அத்தன் அச்சன் அரங்கனுக்கு அடி யார்கள் ஆகி அவனுக்கே<br/>
பித்தராம் அவர் பித்தர் அல்லர்கள் மற்றையார் முற்றும் பித்தரே
</p>
<p>
அல்லி மா மலர்-மங்கை நாதன் அரங்கன் மெய்யடியார்கள் தம்<br/>
எல்லை இல் அடிமைத் திறத்தினில் என்றும் மேவு மனத்தனாம்<br/>
கொல்லி-காவலன் கூடல்-நாயகன் கோழிக்கோன் குலசேகரன்<br/>
சொல்லின் இன்தமிழ் மாலை வல்லவர் தொண்டர் தொண்டர்கள் ஆவரே
</p>
<p>
அழகிய மணவாளன்பால் பித்தன் எனல்
</p>
<p>
மெய் இல் வாழ்க்கையை மெய் எனக் கொள்ளும் இவ்<br/>
வையம்தன்னொடும் கூடுவது இல்லை யான்<br/>
ஐயனே அரங்கா என்று அழைக்கின்றேன்<br/>
மையல் கொண்டொழிந்தேன் என்தன் மாலுக்கே
</p>
<p>
நூலின் நேர்-இடையார் திறத்தே நிற்கும்<br/>
ஞாலம் தன்னொடும் கூடுவது இல்லை யான்<br/>
ஆலியா அழையா அரங்கா என்று<br/>
மால் எழுந்தொழிந்தேன் என்தன் மாலுக்கே
</p>
<p>
மாரனார் வரி வெஞ் சிலைக்கு ஆட்செய்யும்<br/>
பாரினாரொடும் கூடுவது இல்லை யான்<br/>
ஆர-மார்வன் அரங்கன் அனந்தன் நல்<br/>
நாரணன் நரகாந்தகன் பித்தனே
</p>
<p>
உண்டியே உடையே உகந்து ஓடும் இம்<br/>
மண்டலத்தொடும் கூடுவது இல்லை யான்<br/>
அண்டவாணன் அரங்கன் வன் பேய்-முலை<br/>
உண்ட வாயன்தன் உன்மத்தன் காண்மினே
</p>
<p>
தீதில் நன்னெறி நிற்க அல்லாது செய்<br/>
நீதியாரொடும் கூடுவது இல்லை யான்<br/>
ஆதி ஆயன் அரங்கன் அந் தாமரைப்<br/>
பேதை மா மணவாளன்தன் பித்தனே
</p>
<p>
எம் பரத்தர் அல்லாரொடும் கூடலன்<br/>
உம்பர் வாழ்வை ஒன்றாகக் கருதலன்<br/>
தம்பிரான் அமரர்க்கு அரங்க நகர்<br/>
எம்பிரானுக்கு எழுமையும் பித்தனே
</p>
<p>
எத் திறத்திலும் யாரொடும் கூடும் அச்<br/>
சித்தந்தன்னைத் தவிர்த்தனன் செங்கண் மால்<br/>
அத்தனே அரங்கா என்று அழைக்கின்றேன்<br/>
பித்தனாய் ஒழிந்தேன் எம்பிரானுக்கே
</p>
<p>
பேயரே எனக்கு யாவரும் யானும் ஓர்<br/>
பேயனே எவர்க்கும் இது பேசி என்<br/>
ஆயனே அரங்கா என்று அழைக்கின்றேன்<br/>
பேயனாய் ஒழிந்தேன் எம்பிரானுக்கே
</p>
<p>
அங்கை-ஆழி அரங்கன் அடியிணை<br/>
தங்கு சிந்தைத் தனிப் பெரும் பித்தனாய்க்<br/>
கொங்கர்கோன் குலசேகரன் சொன்ன சொல்<br/>
இங்கு வல்லவர்க்கு ஏதம் ஒன்று இல்லையே
</p>
<h2>திருவேங்கடத்தில் பிறத்தலும் இருத்தலும் போதியது எனல்</h2>
<p>
ஊன் ஏறு செல்வத்து உடற்பிறவி யான் வேண்டேன்<br/>
ஆனேறு ஏழ் வென்றான் அடிமைத் திறம் அல்லால்<br/>
கூன் ஏறு சங்கம் இடத்தான் தன் வேங்கடத்துக்<br/>
கோனேரி வாழும் குருகாய்ப் பிறப்பேனே
</p>
<p>
ஆனாத செல்வத்து அரம்பையர்கள் தற் சூழ<br/>
வான் ஆளும் செல்வமும் மண்-அரசும் யான் வேண்டேன்<br/>
தேன் ஆர் பூஞ்சோலைத் திருவேங்கடச் சுனையில்<br/>
மீனாய்ப் பிறக்கும் விதி உடையேன் ஆவேனே
</p>
<p>
பின் இட்ட சடையானும் பிரமனும் இந்திரனும்<br/>
துன்னிட்டுப் புகல் அரிய வைகுந்த நீள் வாசல்<br/>
மின் வட்டச் சுடர்-ஆழி வேங்கடக்கோன் தான் உமிழும்<br/>
பொன்-வட்டில் பிடித்து உடனே புகப் பெறுவேன் ஆவேனே
</p>
<p>
ஒண் பவள வேலை உலவு தன் பாற்கடலுள்<br/>
கண் துயிலும் மாயோன் கழலிணைகள் காண்பதற்கு<br/>
பண் பகரும் வண்டினங்கள் பண் பாடும் வேங்கடத்துச்<br/>
செண்பகமாய் நிற்கும் திரு உடையேன் ஆவேனே
</p>
<p>
கம்ப மத யானைக் கழுத்தகத்தின்மேல் இருந்து<br/>
இன்பு அமரும் செல்வமும் இவ் அரசும் யான் வேண்டேன்<br/>
எம்பெருமான் ஈசன் எழில் வேங்கட மலைமேல்<br/>
தம்பகமாய் நிற்கும் தவம் உடையேன் ஆவேனே
</p>
<p>
மின் அனைய நுண்ணிடையார் உருப்பசியும் மேனகையும்<br/>
அன்னவர்தம் பாடலொடும் ஆடல் அவை ஆதரியேன்<br/>
தென்ன என வண்டினங்கள் பண் பாடும் வேங்கடத்துள்<br/>
அன்னனைய பொற்குவடு ஆம் அருந்தவத்தேன் ஆவேனே
</p>
<p>
வான் ஆளும் மா மதி போல் வெண் குடைக்கீழ் மன்னவர்தம்<br/>
கோன் ஆகி வீற்றிருந்து கொண்டாடும் செல்வு அறியேன்<br/>
தேன் ஆர் பூஞ்சோலைத் திருவேங்கட மலைமேல்<br/>
கானாறாய்ப் பாயும் கருத்து உடையேன் ஆவேனே
</p>
<p>
பிறை ஏறு சடையானும் பிரமனும் இந்திரனும்<br/>
முறையாய பெரு வேள்விக் குறை முடிப்பான் மறை ஆனான்<br/>
வெறியார் தண் சோலைத் திருவேங்கட மலைமேல்<br/>
நெறியாய்க் கிடக்கும் நிலை உடையேன் ஆவேனே
</p>
<p>
செடியாய வல்வினைகள் தீர்க்கும் திருமாலே<br/>
நெடியானே வேங்கடவா நின் கோயிலின் வாசல்<br/>
அடியாரும் வானவரும் அரம்பையரும் கிடந்து இயங்கும்<br/>
படியாய்க் கிடந்து உன் பவளவாய் காண்பேனே
</p>
<p>
உம்பர் உலகு ஆண்டு ஒருகுடைக்கீழ் உருப்பசிதன்<br/>
அம்பொற் கலை அல்குல் பெற்றாலும் ஆதரியேன்<br/>
செம் பவள-வாயான் திருவேங்கடம் என்னும்<br/>
எம்பெருமான் பொன்மலைமேல் ஏதேனும் ஆவேனே
</p>
<p>
மன்னிய தண் சாரல் வட வேங்கடத்தான்தன்<br/>
பொன் இயலும் சேவடிகள் காண்பான் புரிந்து இறைஞ்சிக்<br/>
கொல் நவிலும் கூர்வேற் குலசேகரன் சொன்ன<br/>
பன்னிய நூற் தமிழ்-வல்லார் பாங்காய பத்தர்களே
</p>
<p>
வித்துவக்கோட்டு அம்மானையே வேண்டி நிற்றல்
</p>
<p>
தரு துயரம் தடாயேல் உன் சரண் அல்லால் சரண் இல்லை<br/>
விரை குழுவும் மலர்ப் பொழில் சூழ் வித்துவக்கோட்டு அம்மானே<br/>
அரி சினத்தால் ஈன்ற தாய் அகற்றிடினும் மற்று அவள்தன்<br/>
அருள் நினைந்தே அழும் குழவி அதுவே போன்று இருந்தேனே
</p>
<p>
கண்டார் இகழ்வனவே காதலன்தான் செய்திடினும்<br/>
கொண்டானை அல்லால் அறியாக் குலமகள் போல்<br/>
விண் தோய் மதில் புடை சூழ் வித்துவக்கோட்டு அம்மா நீ<br/>
கொண்டாளாயாகிலும் உன் குரைகழலே கூறுவனே
</p>
<p>
மீன் நோக்கும் நீள் வயல் சூழ் வித்துவக்கோட்டு அம்மா என்-<br/>
பால் நோக்காயாகிலும் உன் பற்று அல்லால் பற்று இலேன்<br/>
தான் நோக்காது எத்துயரம் செய்திடினும் தார்-வேந்தன்<br/>
கோல் நோக்கி வாழும் குடி போன்று இருந்தேனே
</p>
<p>
வாளால் அறுத்துச் சுடினும் மருத்துவன்பால்<br/>
மாளாத காதல் நோயாளன் போல் மாயத்தால்<br/>
மீளாத் துயர் தரினும் வித்துவக்கோட்டு அம்மா நீ<br/>
ஆளா உனது அருளே பார்ப்பன் அடியேனே
</p>
<p>
வெங்கண்-திண்களிறு அடர்த்தாய் வித்துவக்கோட்டு அம்மானே<br/>
எங்குப் போய் உய்கேன்? உன் இணையடியே அடையல் அல்லால்<br/>
எங்கும் போய்க் கரை காணாது எறிகடல்வாய் மீண்டு ஏயும்<br/>
வங்கத்தின் கூம்பு ஏறும் மாப் பறவை போன்றேனே
</p>
<p>
செந்தழலே வந்து அழலைச் செய்திடினும் செங்கமலம்<br/>
அந்தரம் சேர் வெங்கதிரோற்கு அல்லால் அலராவால்<br/>
வெந்துயர் வீட்டாவிடினும் வித்துவக்கோட்டு அம்மா உன்<br/>
அந்தமில் சீர்க்கு அல்லால் அகம் குழைய மாட்டேனே
</p>
<p>
எத்தனையும் வான் மறந்த காலத்தும் பைங்கூழ்கள்<br/>
மைத்து எழுந்த மா முகிலே பார்த்திருக்கும் மற்று அவை போல்<br/>
மெய்த் துயர் வீட்டாவிடினும் வித்துவக்கோட்டு அம்மா என்<br/>
சித்தம் மிக உன்பாலே வைப்பன் அடியேனே
</p>
<p>
தொக்கு இலங்கி யாறெல்லாம் பரந்து ஓடித் தொடுகடலே<br/>
புக்கு அன்றிப் புறம்நிற்க மாட்டாத மற்று அவை போல்<br/>
மிக்கு இலங்கு முகில்-நிறத்தாய் வித்துவக்கோட்டு அம்மா உன்<br/>
புக்கு இலங்கு சீர் அல்லால் புக்கிலன் காண் புண்ணியனே
</p>
<p>
நின்னையே தான் வேண்டி நீள் செல்வம் வேண்டாதான்<br/>
தன்னையே தான் வேண்டும் செல்வம்போல் மாயத்தால்<br/>
மின்னையே சேர் திகிரி வித்துவக்கோட்டு அம்மானே<br/>
நின்னையே தான் வேண்டி நிற்பன் அடியேனே
</p>
<p>
வித்துவக்கோட்டு அம்மா நீ வேண்டாயே ஆயிடினும்<br/>
மற்று ஆரும் பற்று இலேன் என்று அவனைத் தாள் நயந்து<br/>
கொற்ற வேல்-தானைக் குலசேகரன் சொன்ன<br/>
நற்றமிழ் பத்தும் வல்லார் நண்ணார் நரகமே
</p>
<h2>கன்னியர் ஊடிக் கண்ணனை எள்குதல்</h2>
<p>
ஏர் மலர்ப் பூங்குழல் ஆயர் மாதர் எனைப் பலர் உள்ள இவ் ஊரில் உன்தன்<br/>
மார்வு தழுவுதற்கு ஆசையின்மை அறிந்தறிந்தே உன்தன் பொய்யைக் கேட்டு<br/>
கூர் மழை போல் பனிக் கூதல் எய்திக் கூசி நடுங்கி யமுனை யாற்றில்<br/>
வார் மணற் குன்றிற் புலர நின்றேன் வாசுதேவா உன் வரவு பார்த்தே
</p>
<p>
கெண்டை ஒண் கண் மடவாள் ஒருத்தி கீழை அகத்துத் தயிர் கடையக்<br/>
கண்டு ஒல்லை நானும் கடைவன் என்று கள்ள-விழியை விழித்துப் புக்கு<br/>
வண்டு அமர் பூங்குழல் தாழ்ந்து உலாவ வாள்முகம் வேர்ப்ப செவ்வாய் துடிப்ப<br/>
தண் தயிர் நீ கடைந்திட்ட வண்ணம் தாமோதரா மெய் அறிவன் நானே
</p>
<p>
கருமலர்க் கூந்தல் ஒருத்திதன்னைக் கடைக்கணித்து ஆங்கே ஒருத்திதன்பால்<br/>
மருவி மனம் வைத்து மற்றொருத்திக்கு உரைத்து ஒரு பேதைக்குப் பொய் குறித்து<br/>
புரிகுழல் மங்கை ஒருத்திதன்னைப் புணர்தி அவளுக்கும் மெய்யன் அல்லை<br/>
மருது இறுத்தாய் உன் வளர்த்தியூடே வளர்கின்றதால் உன்தன் மாயை தானே.
</p>
<p>
தாய்-முலைப் பாலில் அமுதிருக்கத் தவழ்ந்து தளர்நடையிட்டுச் சென்று<br/>
பேய்-முலை வாய்வைத்து நஞ்சை உண்டு பித்தன் என்றே பிறர் ஏச நின்றாய்<br/>
ஆய்மிகு காதலோடு யான் இருப்ப யான் விட வந்த என் தூதியோடே<br/>
நீ மிகு போகத்தை நன்கு உகந்தாய் அதுவும் உன் கோரம்புக்கு ஏற்கும் அன்றே.
</p>
<p>
மின்னொத்த நுண்ணிடையாளைக் கொண்டு வீங்கு இருள்வாய் என்தன் வீதியூடே<br/>
பொன்னொத்த ஆடை குக்கூடலிட்டுப் போகின்ற போது நான் கண்டு நின்றேன்<br/>
கண்ணுற்றவளை நீ கண்ணாலிட்டுக் கை விளிக்கின்றதும் கண்டே நின்றேன்<br/>
என்னுக்கு அவளை விட்டு இங்கு வந்தாய்? இன்னம் அங்கே நட நம்பி நீயே.
</p>
<p>
மற் பொரு தோள் உடை வாசுதேவா வல்வினையேன் துயில் கொண்டவாறே<br/>
இற்றை இரவிடை ஏமத்து என்னை இன்னணைமேல் இட்டு அகன்று நீ போய்<br/>
அற்றை இரவும் ஓர் பிற்றை நாளும் அரிவையரோடும் அணைந்து வந்தாய்<br/>
எற்றுக்கு நீ என் மருங்கில் வந்தாய்? எம்பெருமான் நீ எழுந்தருளே
</p>
<p>
பையரவின் அணைப் பள்ளியினாய் பண்டையோம் அல்லோம் நாம் நீ உகக்கும்<br/>
மையரி ஒண் கண்ணினாரும் அல்லோம் வைகி எம் சேரி வரவு ஒழி நீ<br/>
செய்ய உடையும் திருமுகமும் செங்கனிவாயும் குழலும் கண்டு<br/>
பொய் ஒரு நாள் பட்டதே அமையும் புள்ளுவம் பேசாதே போகு நம்பீ
</p>
<p>
என்னை வருக எனக் குறித்திட்டு இனமலர் முல்லையின் பந்தர்-நீழல்<br/>
மன்னி அவளைப் புணரப் புக்கு மற்று என்னைக் கண்டு உழறா நெகிழ்ந்தாய்<br/>
பொன்னிற ஆடையைக் கையிற் தாங்கிப் பொய்-அச்சம் காட்டி நீ போதியேலும்<br/>
இன்னம் என் கையகத்து ஈங்கு ஒரு நாள் வருதியேல் என் சினம் தீர்வன் நானே
</p>
<p>
மங்கல நல் வனமாலை மார்வில் இலங்க மயில்-தழைப் பீலி சூடி<br/>
பொங்கு இள ஆடை அரையிற் சாத்தி பூங்கொத்துக் காதிற் புணரப் பெய்து<br/>
கொங்கு நறுங் குழலார்களோடு குழைந்து குழல் இனிது ஊதி வந்தாய்<br/>
எங்களுக்கே ஒருநாள் வந்து ஊத உன் குழலின் இசை போதராதே?
</p>
<p>
அல்லி மலர்த் திருமங்கை கேள்வன் தன்னை நயந்து இள ஆய்ச்சிமார்கள்<br/>
எல்லிப் பொழுதினில் ஏமத்து ஊடி எள்கி உரைத்த உரையதனைக்<br/>
கொல்லி நகர்க்கு இறை கூடற்கோமான் குலசேகரன் இன்னிசையில் மேவிச்<br/>
சொல்லிய இன் தமிழ் மாலை பத்தும் சொல்ல வல்லார்க்கு இல்லை துன்பந் தானே.
</p>
<h2>தேவகியின் புலம்பல்</h2>
<p>
ஆலை நீள் கரும்பு அன்னவன் தாலோ அம்புயத் தடங் கண்ணினன் தாலோ<br/>
வேலை நீர் நிறத்து அன்னவன் தாலோ வேழப் போதகம் அன்னவன் தாலோ<br/>
ஏல வார் குழல் என்மகன் தாலோ என்று என்று உன்னை என் வாயிடை நிறையத்<br/>
தால் ஒலித்திடும் திருவினை இல்லாத் தாயரிற் கடை ஆயின தாயே
</p>
<p>
வடிக் கொள் அஞ்சனம் எழுது செம் மலர்க்கண் மருவி மேல் இனிது ஒன்றினை நோக்கி<br/>
முடக்கிச் சேவடி மலர்ச் சிறு கருந்தாள் பொலியும் நீர்-முகிற் குழவியே போல<br/>
அடக்கியாரச் செஞ் சிறு விரல் அனைத்தும் அங்கையோடு அணைந்து ஆணையிற் கிடந்த<br/>
கிடக்கை கண்டிடப் பெற்றிலன் அந்தோ கேசவா கெடுவேன் கெடுவேனே
</p>
<p>
முந்தை நன்முறை அன்பு உடை மகளிர் முறை முறை தம் தம் குறங்கிடை இருத்தி<br/>
எந்தையே என்தன் குலப் பெருஞ் சுடரே எழு முகிற் கணத்து எழில் கவர் ஏறே<br/>
உந்தை யாவன் என்று உரைப்ப நின் செங்கேழ் விரலினும் கடைக்கண்ணினும் காட்ட<br/>
நந்தன் பெற்றனன் நல்வினை யில்லா நங்கள்கோன் வசுதேவன் பெற்றிலனே.
</p>
<p>
களி நிலா எழில் மதிபுரை முகமும் கண்ணனே திண்கை மார்வும் திண்தோளும்<br/>
தளிர் மலர்க் கருங் குழற் பிறையதுவும் தடங்கொள் தாமரைக் கண்களும் பொலிந்த<br/>
இளமை-இன்பத்தை இன்று என்தன் கண்ணால் பருகுவேற்கு இவள் தாயென நினைந்த<br/>
அளவில் பிள்ளைமை-இன்பத்தை இழந்த பாவியேன் எனது ஆவி நில்லாதே
</p>
<p>
மருவும் நின் திருநெற்றியிற் சுட்டி அசைதர மணிவாயிடை முத்தம்<br/>
தருதலும் உன்தன் தாதையைப் போலும் வடிவு கண்டுகொண்டு உள்ளம் உள் குளிர<br/>
விரலைச் செஞ் சிறுவாயிடைச் சேர்த்து வெகுளியாய் நின்று உரைக்கும் அவ் உரையும்<br/>
திருவிலேன் ஒன்றும் பெற்றிலேன் எல்லாம் தெய்வ நங்கை யசோதை பெற்றாளே
</p>
<p>
தண் அந் தாமரைக் கண்ணனே கண்ணா தவழ்ந்து தளர்ந்ததோர் நடையால்<br/>
மண்ணிற் செம்பொடி ஆடி வந்து என்தன் மார்வில் மன்னிடப் பெற்றிலேன் அந்தோ<br/>
வண்ணச் செஞ்சிறு கைவிரல் அனைத்தும் வாரி வாய்க்கொண்ட அடிசிலின் மிச்சில்<br/>
உண்ணப் பெற்றிலேன் ஓ கொடு வினையேன் என்னை என் செய்யப் பெற்றது எம் மோயே
</p>
<p>
குழகனே என்தன் கோமளப் பிள்ளாய் கோவிந்தா என் குடங்கையில் மன்னி<br/>
ஒழுகு பேர் எழில் இளஞ்சிறு தளிர்போல் ஒரு கையால் ஒரு முலை-முகம் நெருடா<br/>
மழலை மென்னகை இடையிடை அருளா வாயிலே முலை இருக்க என் முகத்தே<br/>
எழில் கொள் நின் திருக் கண்ணினை நோக்கந் தன்னையும் இழந்தேன் இழந்தேனே!
</p>
<p>
முழுதும் வெண்ணெய் அளைந்து தொட்டு உண்ணும் முகிழ் இளஞ் சிறுத் தாமரைக் கையும்<br/>
எழில்கொள் தாம்பு கொண்டு அடிப்பதற்கு எள்கு நிலையும் வெண் தயிர் தோய்ந்த செவ்வாயும்<br/>
அழுகையும் அஞ்சி நோக்கும் அந் நோக்கும் அணிகொள் செஞ் சிறுவாய் நெளிப்பதுவும்<br/>
தொழுகையும் இவை கண்ட அசோதை தொல்லை-இன்பத்து இறுதி கண்டாளே
</p>
<p>
குன்றினால் குடை கவித்ததும் கோலக் குரவை கோத்ததுவும் குடமாட்டும்<br/>
கன்றினால் விளவு எறிந்ததும் காலால் காளியன் தலை மிதித்ததும் முதலா<br/>
வென்றி சேர் பிள்ளை நல் விளையாட்டம் அனைத்திலும் அங்கு என் உள்ளம் உள்குளிர<br/>
ஒன்றும் கண்டிடப் பெற்றிலேன் அடியேன் காணுமாறு இனி உண்டெனில் அருளே.
</p>
<p>
வஞ்சம் மேவிய நெஞ்சு உடைப் பேய்ச்சி வரண்டு நார் நரம்பு எழக் கரிந்து உக்க<br/>
நஞ்சம் ஆர்தரு சுழிமுலை அந்தோ சுவைத்து நீ அருள்செய்து வளர்ந்தாய்<br/>
கஞ்சன் நாள் கவர் கருமுகில் எந்தாய் கடைப்பட்டேன் வறிதே முலை சுமந்து<br/>
தஞ்ச மேல் ஒன்றிலேன் உய்ந்திருந்தேன் தக்கதே நல்ல தாயைப் பெற்றாயே
</p>
<p>
மல்லை மா நகர்க்கு இறையவன்தன்னை வான் செலுத்தி வந்து ஈங்கு அணை மாயத்து<br/>
எல்லையில் பிள்ளை செய்வன காணாத் தெய்வத் தேவகி புலம்பிய புலம்பல்<br/>
கொல்லி காவலன் மால் அடி முடிமேல் கோலமாம் குலசேகரன் சொன்ன<br/>
நல்லிசைத் தமிழ் மாலை வல்லார்கள் நண்ணுவார் ஒல்லை நாரணன் உலகே
</p>
<h2>தாலாட்டு</h2>
<p>
மன்னு புகழ்க் கௌசலைதன் மணிவயிறு வாய்த்தவனே<br/>
தென் இலங்கைக் கோன் முடிகள் சிந்துவித்தாய் செம்பொன் சேர்<br/>
கன்னி நன் மா மதில் புடைசூழ் கணபுரத்து என் கருமணியே<br/>
என்னுடைய இன்னமுதே இராகவனே தாலேலோ
</p>
<p>
புண்டரிக மலரதன்மேல் புவனி எல்லாம் படைத்தவனே<br/>
திண் திறலாள் தாடகைதன் உரம் உருவச் சிலை வளைத்தாய்<br/>
கண்டவர்தம் மனம் வழங்கும் கணபுரத்து என் கருமணியே<br/>
எண் திசையும் ஆளுடையாய் இராகவனே தாலேலோ
</p>
<p>
கொங்கு மலி கருங்குழலாள் கௌசலைதன் குல மதலாய்<br/>
தங்கு பெரும் புகழ்ச்சனகன் திரு மருகா தாசரதீ<br/>
கங்கையிலும் தீர்த்த மலி கணபுரத்து என் கருமணியே<br/>
எங்கள் குலத்து இன்னமுதே இராகவனே தாலேலோ
</p>
<p>
தாமரை மேல் அயனவனைப் படைத்தவனே தயரதன்தன்<br/>
மா மதலாய் மைதிலிதன் மணவாளா வண்டினங்கள்<br/>
காமரங்கள் இசைபாடும் கணபுரத்து என் கருமணியே<br/>
ஏமருவும் சிலை வலவா இராகவனே தாலேலோ
</p>
<p>
பார் ஆளும் படர் செல்வம் பரத நம்பிக்கே அருளி<br/>
ஆரா அன்பு இளையவனோடு அருங்கானம் அடைந்தவனே<br/>
சீர் ஆளும் வரை மார்பா திருக் கண்ணபுரத்து அரசே<br/>
தார் ஆரும் நீண் முடி என் தாசரதீ தாலேலோ
</p>
<p>
சுற்றம் எல்லாம் பின் தொடரத் தொல் கானம் அடைந்தவனே<br/>
அற்றவர்கட்கு அருமருந்தே அயோத்தி நகர்க்கு அதிபதியே<br/>
கற்றவர்கள்தாம் வாழும் கணபுரத்து என் கருமணியே<br/>
சிற்றவைதன் சொற் கொண்ட சீராமா தாலேலோ
</p>
<p>
ஆலின் இலைப் பாலகனாய் அன்று உலகம் உண்டவனே<br/>
வாலியைக் கொன்று அரசு இளைய வானரத்துக்கு அளித்தவனே<br/>
காலின் மணி கரை அலைக்கும் கணபுரத்து என் கருமணியே<br/>
ஆலி நகர்க்கு அதிபதியே அயோத்திமனே தாலேலோ
</p>
<p>
மலையதனால் அணை கட்டி மதில்-இலங்கை அழித்தவனே<br/>
அலை கடலைக் கடைந்து அமரர்க்கு அமுது அருளிச் செய்தவனே<br/>
கலை வலவர்தாம் வாழும் கணபுரத்து என் கருமணியே<br/>
சிலை வலவா சேவகனே சீராமா தாலேலோ
</p>
<p>
தளை அவிழும் நறுங் குஞ்சித் தயரதன்தன் குல மதலாய்<br/>
வளைய ஒரு சிலையதனால் மதில்-இலங்கை அழித்தவனே<br/>
களை கழுநீர் மருங்கு அலரும் கணபுரத்து என் கருமணியே<br/>
இளையவர்கட்கு அருள் உடையாய் இராகவனே தாலேலோ
</p>
<p>
தேவரையும் அசுரரையும் திசைகளையும் படைத்தவனே<br/>
யாவரும் வந்து அடி வணங்க அரங்கநகர்த் துயின்றவனே<br/>
காவிரி நல் நதி பாயும் கணபுரத்து என் கருமணியே<br/>
ஏ வரி வெஞ்சிலை வலவா இராகவனே தாலேலோ
</p>
<p>
கன்னி நன் மா மதில் புடைசூழ் கணபுரத்து என் காகுத்தன்<br/>
தன் அடிமேல் தாலேலோ என்று உரைத்த தமிழ்மாலை<br/>
கொல் நவிலும் வேல் வலவன் குடைக் குலசேகரன் சொன்ன<br/>
பன்னிய நூல் பத்தும் வல்லார் பாங்காய பத்தர்களே
</p>
<h2> </h2>
<p>
தசரதன் புலம்பல்
</p>
<p>
வன் தாளின் இணை வணங்கி வளநகரம் தொழுது ஏத்த மன்னன் ஆவான்<br/>
நின்றாயை அரியணை மேல் இருந்தாயை நெடுங் கானம் படரப் போகு<br/>
என்றாள் எம் இராமாவோ உனைப் பயந்த கைகேசி தன் சொற் கேட்டு<br/>
நன்றாக நானிலத்தை ஆள்வித்தேன் நன்மகனே உன்னை நானே
</p>
<p>
வெவ்வாயேன் வெவ்வுரை கேட்டு இருநிலத்தை வேண்டாதே, விரைந்து வென்றி<br/>
மைவாய களிறொழிந்து தேரொழிந்து மாவொழிந்து வனமே மேவி<br/>
நெய்வாய வேல் நெடுங்கண் நேரிழையும் இளங்கோவும் பின்பு போக<br/>
எவ்வாறு நடந்தனை? எம் இராமாவோ எம்பெருமான் என் செய்கேனே
</p>
<p>
கொல் அணை வேல் வரி நெடுங் கண் கௌசலைதன் குல மதலாய் குனி வில் ஏந்தும்<br/>
மல் அணைந்த வரைத் தோளா வல் வினையேன் மனம் உருக்கும் வகையே கற்றாய்<br/>
மெல் அணைமேல் முன் துயின்றாய் இன்று இனிப்போய் வியன் கான மரத்தின் நீழற்<br/>
கல் அணைமேல் கண் துயிலக் கற்றனையோ? காகுத்தா கரிய கோவே
</p>
<p>
வா போகு வா இன்னம் வந்து ஒருகாற் கண்டுபோ மலராள் கூந்தல்<br/>
வேய்போலும் எழில்-தோளி தன்பொருட்டா விடையோன்தன் வில்லைச் செற்றாய்<br/>
மா போகு நெடுங் கானம் வல்வினையேன் மனம் உருக்கும் மகனே இன்று<br/>
நீ போக என் நெஞ்சம் இரு பிளவாய்ப் போகாதே நிற்குமாறே
</p>
<p>
பொருந்தார் கை வேல்-நுதிபோல் பரல் பாய மெல்லடிகள் குருதி சோர<br/>
விரும்பாத கான் விரும்பி வெயில் உறைப்ப வெம் பசிநோய் கூர இன்று<br/>
பெரும்பாவியேன் மகனே போகின்றாய் கேகயர்கோன் மகளாய்ப் பெற்ற<br/>
அரும்பாவி சொற் கேட்ட அருவினையேன் என் செய்கேன் அந்தோ யானே
</p>
<p>
அம்மா என்று உகந்து அழைக்கும் ஆர்வச்சொல் கேளாதே அணி சேர் மார்வம்<br/>
என் மார்வத்திடை அழுந்தத் தழுவாதே முழுசாதே மோவாது உச்சி<br/>
கைம்மாவின் நடை அன்ன மென்னடையும் கமலம் போல் முகமும் காணாது<br/>
எம்மானை என் மகனை இழந்திட்ட இழிதகையேன் இருக்கின்றேனே
</p>
<p>
பூ மருவு நறுங்குஞ்சி புன்சடையாப் புனைந்து பூந் துகில் சேர் அல்குற்<br/>
காமர் எழில் விழல் உடுத்து கலன் அணியாது அங்கங்கள் அழகு மாறி<br/>
ஏமரு தோள் என் புதல்வன் யான் இன்று செலத்தக்க வனம் தான் சேர்தல்<br/>
தூ மறையீர் இது தகவோ? சுமந்திரனே வசிட்டனே சொல்லீர் நீரே
</p>
<p>
பொன் பெற்றார் எழில் வேதப் புதல்வனையும் தம்பியையும் பூவை போலும்<br/>
மின் பற்றா நுண்மருங்குல் மெல்லியல் என் மருகியையும் வனத்திற் போக்கி<br/>
நின் பற்றா நின் மகன் மேல் பழி விளைத்திட்டு என்னையும் நீள் வானில் போக்க<br/>
என் பெற்றாய்? கைகேசி இரு நிலத்தில் இனிதாக இருக்கின்றாயே
</p>
<p>
முன் ஒரு நாள் மழுவாளி சிலைவாங்கி அவன்தவத்தை முற்றும் செற்றாய்<br/>
உன்னையும் உன் அருமையையும் உன் மோயின் வருத்தமும் ஒன்றாகக் கொள்ளாது<br/>
என்னையும் என் மெய்யுரையும் மெய்யாகக் கொண்டு வனம் புக்க எந்தாய்<br/>
நின்னையே மகனாகப் பெறப் பெறுவேன் ஏழ் பிறப்பும் நெடுந்தோள் வேந்தே!
</p>
<p>
தேன் நகு மா மலர்க் கூந்தற் கௌசலையும் சுமித்திரையும் சிந்தை நோவ<br/>
கூன் உருவின் கொடுந்தொழுத்தை சொற்கேட்ட கொடியவள்தன் சொற்கொண்டு இன்று<br/>
கானகமே மிக விரும்பி நீ துறந்த வளநகரைத் துறந்து நானும்<br/>
வானகமே மிக விரும்பிப் போகின்றேன் மனு-குலத்தார் தங்கள் கோவே
</p>
<p>
ஏர் ஆர்ந்த கரு நெடுமால் இராமனாய் வனம் புக்க அதனுக்கு ஆற்றாத்<br/>
தார் ஆர்ந்த தடவரைத் தோள் தயரதன் தான் புலம்பிய அப் புலம்பல்தன்னை<br/>
கூர் ஆர்ந்த வேல் வலவன் கோழியர்கோன் குடைக் குல சேகரன் சொற் செய்த<br/>
சீர் ஆர்ந்த தமிழ்மாலை இவை வல்லார் தீ நெறிக்கண் செல்லார் தாமே
</p>
<p>
தில்லைச் சித்திரகூடம் இராம சரிதம்
</p>
<p>
அங்கண் நெடு மதில் புடை சூழ் அயோத்தி என்னும் அணி நகரத்து உலகு அனைத்தும் விளக்கும் சோதி<br/>
வெங் கதிரோன் குலத்துக்கு ஓர் விளக்காய்த் தோன்றி விண் முழுதும் உயக் கொண்ட வீரன்தன்னைச்<br/>
செங்கண் நெடுங் கரு முகிலை இராமன்தன்னைத் தில்லைநகர்த் திருச்சித்ரகூடந் தன்னுள்<br/>
எங்கள் தனி முதல்வனை எம்பெருமான்தன்னை என்று கொலோ கண் குளிரக் காணும் நாளே
</p>
<p>
வந்து எதிர்ந்த தாடகைதன் உரத்தைக் கீறி வரு குருதி பொழிதர வன்கணை ஒன்று ஏவி<br/>
மந்திரம் கொள் மறை முனிவன் வேள்வி காத்து வல்லரக்கர் உயிர் உண்ட மைந்தன் காண்மின்<br/>
செந்தளிர்வாய் மலர் நகை சேர் செழுந்தண் சோலைத் தில்லைநகர்த் திருச்சித்ரகூடந் தன்னுள்<br/>
அந்தணர்கள் ஒரு மூவாயிரவர் ஏத்த அணிமணி-ஆசனத்து இருந்த அம்மான் தானே
</p>
<p>
செவ்வரி நற் கருநெடுங்கண் சீதைக்கு ஆகிச் சினவிடையோன் சிலையிறுத்து மழுவாள் ஏந்தி<br/>
வெவ்வரி நற் சிலைவாங்கி வென்றி கொண்டு வேல்வேந்தர் பகை தடிந்த வீரன்தன்னைத்<br/>
தெவ்வர் அஞ்சு நெடும்புரிசை உயர்ந்த பாங்கர்த் தில்லைநகர்த் திருச்சித்ரகூடந் தன்னுள்<br/>
எவ்வரி வெஞ்சிலைத் தடக்கை இராமன் தன்னை இறைஞ்சுவார் இணையடியே இறைஞ்சினேனே.
</p>
<p>
தொத்து அலர் பூஞ் சுரிகுழல்-கைகேசி சொல்லால் தொல் நகரம் துறந்து துறைக் கங்கைதன்னைப்<br/>
பத்தி உடைக் குகன் கடத்த வனம் போய்ப் புக்கு பரதனுக்குப் பாதுகமும் அரசும் ஈந்து<br/>
சித்திரகூடத்து இருந்தான்தன்னை இன்று தில்லைநகர்த் திருச்சித்ரகூடந் தன்னுள்<br/>
எத்தனையும் கண்குளிரக் காணப் பெற்ற இருநிலத்தார்க்கு இமையவர் நேர் ஒவ்வார்தாமே
</p>
<p>
வலி வணக்கு வரை நெடுந்தோள் விராதைக் கொன்று வண் தமிழ் மா முனி கொடுத்த வரி-வில் வாங்கி<br/>
கலை வணக்கு நோக்கு அரக்கி மூக்கை நீக்கி கரனோடு தூடணன்தன் உயிரை வாங்கி<br/>
சிலை வணக்கி மான் மறிய எய்தான்தன்னைத் தில்லைநகர்த் திருச்சித்ரகூடந் தன்னுள்<br/>
தலை வணக்கிக் கைகூப்பி ஏத்தவல்லார் திரிதலால் தவமுடைத்துத் தரணிதானே
</p>
<p>
தனம் மருவு வைதேகி பிரியல் உற்று தளர்வு எய்திச் சடாயுவை வைகுந்தத்து ஏற்றி<br/>
வனம் மருவு கவியரசன் காதல் கொண்டு வாலியைக் கொன்று இலங்கைநகர் அரக்கர்கோமான்<br/>
சினம் அடங்க மாருதியாற் சுடுவித்தானைத் தில்லைநகர்த் திருச்சித்ரகூடந் தன்னுள்<br/>
இனிது அமர்ந்த அம்மானை இராமன்தன்னை ஏத்துவார் இணையடியே ஏத்தினேனே.
</p>
<p>
குரை கடலை அடல் அம்பால் மறுக எய்து குலை கட்டி மறுகரையை அதனால் ஏறி<br/>
எரி நெடு வேல் அரக்கரொடும் இலங்கை வேந்தன் இன்னுயிர் கொண்டு அவன்தம்பிக்கு அரசும் ஈந்து<br/>
திருமகளோடு இனிது அமர்ந்த செல்வன்தன்னைத் தில்லைநகர்த் திருச்சித்ரகூடந் தன்னுள்<br/>
அரசு-அமர்ந்தான் அடி சூடும் அரசை அல்லால் அரசு ஆக எண்ணேன் மற்று அரசு தானே
</p>
<p>
அம் பொன் நெடு மணிமாட அயோத்தி எய்தி அரசு எய்தி அகத்தியன்வாய்த் தான் முன் கொன்றான்<br/>
தன் பெருந்தொல் கதை கேட்டு மிதிலைச் செல்வி உலகு உய்யத் திரு வயிறு வாய்த்த மக்கள்<br/>
செம் பவளத் திரள்வாய்த் தன் சரிதை கேட்டான் தில்லைநகர்த் திருச்சித்ரகூடந் தன்னுள்<br/>
எம்பெருமான் தன்சரிதை செவியால் கண்ணால் பருகுவோம் இன்னமுதம் மதியோம் ஒன்றே
</p>
<p>
செறி தவச் சம்புகன்தன்னைச் சென்று கொன்று செழு மறையோன் உயிர் மீட்டு தவத்தோன் ஈந்த<br/>
நிறை மணிப் பூண் அணியும் கொண்டு இலவணன் தன்னைத் தம்பியால் வான் ஏற்றி முனிவன் வேண்டத்<br/>
திறல் விளங்கும் இலக்குமனைப் பிரிந்தான்தன்னைத் தில்லைநகர்த் திருச்சித்ரகூடந் தன்னுள்<br/>
உறைவானை மறவாத உள்ளந்தன்னை உடையோம் மற்று உறுதுயரம் அடையோம் அன்றே
</p>
<p>
அன்று சராசரங்களை வைகுந்தத்து ஏற்றி அடல் அரவப் பகையேறி அசுரர்தம்மை<br/>
வென்று இலங்கு மணி நெடுந்தோள் நான்கும் தோன்ற விண் முழுதும் எதிர்வரத் தன் தாமம் மேவி<br/>
சென்று இனிது வீற்றிருந்த அம்மான்தன்னைத் தில்லைநகர்த் திருச்சித்ரகூடந் தன்னுள்<br/>
என்றும் நின்றான் அவன் இவனென்று ஏத்தி நாளும் இறைஞ்சுமினோ எப்பொழுதும் தொண்டீர் நீரே
</p>
<p>
தில்லைநகர்த் திருச்சித்ரகூடந் தன்னுள் திறல் விளங்கு மாருதியோடு அமர்ந்தான் தன்னை<br/>
எல்லை இல் சீர்த் தயரதன்தன் மகனாய்த் தோன்றிற்று அது முதலாத் தன் உலகம் புக்கது ஈறா<br/>
கொல் இயலும் படைத் தானைக் கொற்ற ஒள்வாள் கோழியர்கோன் குடைக் குலசேகரன் சொற் செய்த<br/>
நல் இயல் இன் தமிழ்மாலை பத்தும் வல்லார் நலந் திகழ் நாரணன் அடிக்கீழ் நண்ணுவாரே
</p>
<h2>திருமழிசைபிரான் அருளிச்செய்த திருச்சந்த விருத்தம்</h2>
<p>
பூ நிலாய ஐந்துமாய் புனற்கண் நின்ற நான்குமாய்<br/>
தீ நிலாய மூன்றுமாய் சிறந்த கால் இரண்டுமாய்<br/>
மீ நிலாயது ஒன்றும் ஆகி வேறு வேறு தன்மையாய்<br/>
நீ நிலாய வண்ணம் நின்னை யார் நினைக்க வல்லரே?
</p>
<p>
ஆறும் ஆறும் ஆறுமாய் ஓர் ஐந்தும் ஐந்தும் ஐந்துமாய்<br/>
ஏறு சீர் இரண்டும் மூன்றும் ஏழும் ஆறும் எட்டுமாய்<br/>
வேறு வேறு ஞானம் ஆகி மெய்யினோடு பொய்யுமாய்<br/>
ஊறொடு ஓசையாய ஐந்தும் ஆய ஆய மாயனே
</p>
<p>
ஐந்தும் ஐந்தும் ஐந்தும் ஆகி அல்லவற்று உளாயுமாய்<br/>
ஐந்து மூன்றும் ஒன்றும் ஆகி நின்ற ஆதிதேவனே<br/>
ஐந்தும் ஐந்தும் ஐந்தும் ஆகி அந்தரத்து அணைந்து நின்று<br/>
ஐந்தும் ஐந்தும் ஆய நின்னை யாவர் காண வல்லரே?
</p>
<p>
மூன்று முப்பது ஆறினோடு ஓர் ஐந்தும் ஐந்தும் ஐந்துமாய்<br/>
மூன்று மூர்த்தி ஆகி மூன்று மூன்று மூன்று மூன்றுமாய்<br/>
தோன்று சோதி மூன்றுமாய் துளக்கம் இல் விளக்கமாய்<br/>
ஏன்று என் ஆவியுள்புகுந்தது என் கொலோ? எம் ஈசனே
</p>
<p>
நின்று இயங்கும் ஒன்று அலா உருக்கள் தோறும் ஆவியாய்<br/>
ஒன்றி உள்கலந்து நின்ற நின்ன தன்மை இன்னது என்று<br/>
என்றும் யார்க்கும் எண் இறந்த ஆதியாய் நின் உந்திவாய்<br/>
அன்று நான்முகற் பயந்த ஆதிதேவன் அல்லையே?
</p>
<p>
நாகம் ஏந்து மேரு வெற்பை நாகம் ஏந்து மண்ணினை<br/>
நாகம் ஏந்தும் ஆக மாகம் மாகம் ஏந்து வார்புனல்<br/>
மாகம் ஏந்து மங்குல் தீ ஓர் வாயு ஐந்து அமைந்து காத்து<br/>
ஏகம் ஏந்தி நின்ற நீர்மை நின்கணே இயன்றதே
</p>
<p>
ஒன்று இரண்டு மூர்த்தியாய் உறக்கமோடு உணர்ச்சியாய்<br/>
ஒன்று இரண்டு காலம் ஆகி வேலை ஞாலம் ஆயினாய்<br/>
ஒன்று இரண்டு தீயும் ஆகி ஆயன் ஆய மாயனே<br/>
ஒன்று இரண்டு கண்ணினானும் உன்னை ஏத்த வல்லனே?
</p>
<p>
ஆதி ஆன வானவர்க்கும் அண்டம் ஆய அப்புறத்து<br/>
ஆதி ஆன வானவர்க்கும் ஆதி ஆன ஆதி நீ<br/>
ஆதி ஆன வான வாணர் அந்த-காலம் நீ உரைத்தி<br/>
ஆதி ஆன காலம் நின்னை யாவர் காண வல்லரே
</p>
<p>
தாது உலாவு கொன்றை மாலை துன்னு செஞ்சடைச் சிவன்<br/>
நீதியால் வணங்கு பாத நின்மலா நிலாய சீர்<br/>
வேத வாணர் கீத வேள்வி நீதியான கேள்வியார்<br/>
நீதியால் வணங்குகின்ற நீர்மை நின்கண் நின்றதே
</p>
<p>
தன்னுளே திரைத்து எழும் தரங்க வெண் தடங்கடல்<br/>
தன்னுளே திரைத்து எழுந்து அடங்குகின்ற தன்மை போல்<br/>
நின்னுளே பிறந்து இறந்து நிற்பவும் திரிபவும்<br/>
நின்னுளே அடங்குகின்ற நீர்மை நின்கண் நின்றதே
</p>
<p>
சொல்லினால் தொடர்ச்சி நீ சொலப்படும் பொருளும் நீ<br/>
சொல்லினால் சொலப்படாது தோன்றுகின்ற சோதி நீ<br/>
சொல்லினால் படைக்க நீ படைக்க வந்து தோன்றினார்<br/>
சொல்லினால் சுருங்க நின் குணங்கள் சொல்ல வல்லரே?
</p>
<p>
உலகுதன்னை நீ படைத்தி உள் ஒடுக்கி வைத்தி மீண்டு<br/>
உலகுதன்னுளே பிறத்தி ஓரிடத்தை அல்லையால்<br/>
உலகு நின்னொடு ஒன்றி நிற்க வேறு நிற்றி ஆதலால்<br/>
உலகில் நின்னை உள்ள சூழல் யாவர் உள்ள வல்லரே?
</p>
<p>
இன்னை என்று சொல்லல் ஆவது இல்லை யாதும் இட்டிடைப்<br/>
பின்னை கேள்வன் என்பர் உன் பிணக்கு உணர்ந்த பெற்றியோர்<br/>
பின்னை ஆய கோலமோடு பேரும் ஊரும் ஆதியும்<br/>
நின்னை யார் நினைக்க வல்லர் நீர்மையால் நினைக்கிலே?
</p>
<p>
தூய்மை யோகம் ஆயினாய் துழாய்-அலங்கல் மாலையாய்<br/>
ஆமை ஆகி ஆழ்கடற் துயின்ற ஆதிதேவ நின்<br/>
நாமதேயம் இன்னது என்ன வல்லம் அல்ல ஆகிலும்<br/>
சாம வேத கீதனாய சக்ரபாணி அல்லையே?
</p>
<p>
அங்கம் ஆறும் வேதம் நான்கும் ஆகி நின்று அவற்றுளே<br/>
தங்குகின்ற தன்மையாய் தடங்கடற் பணத்தலை<br/>
செங்கண் நாகணைக் கிடந்த செல்வம் மல்கு சீரினாய்<br/>
சங்க வண்ணம் அன்ன மேனி சார்ங்கபாணி அல்லையே?
</p>
<p>
தலைக் கணம் துகள் குழம்பு-சாதி சோதி தோற்றமாய்<br/>
நிலைக் கணங்கள் காண வந்து நிற்றியேலும் நீடு இரும்<br/>
கலைக் கணங்கள் சொற் பொருள் கருத்தினால் நினைக்கொணா<br/>
மலைக் கணங்கள் போல் உணர்த்தும் மாட்சி நின்தன் மாட்சியே
</p>
<p>
ஏக மூர்த்தி மூன்று மூர்த்தி நாலு மூர்த்தி நன்மை சேர்<br/>
போக மூர்த்தி புண்ணியத்தின் மூர்த்தி எண் இல் மூர்த்தியாய்<br/>
நாக மூர்த்தி சயனமாய் நலங் கடற் கிடந்து மேல்<br/>
ஆக மூர்த்தி ஆய வண்ணம் என் கொல்? ஆதிதேவனே
</p>
<p>
விடத்த வாய் ஒர் ஆயிரம் இராயிரம் கண் வெந்தழல்<br/>
விடுத்து வீழ்வு இலாத போகம் மிக்க சோதி தொக்க சீர்<br/>
தொடுத்து மேல் விதானமாய பௌவ-நீர் அராவணைப்<br/>
படுத்த பாயல் பள்ளிகொள்வது என்கொல் வேலைவண்ணனே
</p>
<p>
புள்ளது ஆகி வேதம் நான்கும் ஓதினாய் அது அன்றியும்<br/>
புள்ளின்வாய் பிளந்து புட் கொடிப் பிடித்த பின்னரும்<br/>
புள்ளை ஊர்தி ஆதலால் அது என்கொல் மின் கொள் நேமியாய்<br/>
புள்ளின் மெய்ப் பகைக் கடல் கிடத்தல் காதலித்ததே?
</p>
<p>
கூசம் ஒன்றும் இன்றி மாசுணம் படுத்து வேலை-நீர்<br/>
பேச நின்ற தேவர் வந்து பாட முன் கிடந்ததும்<br/>
பாசம் நின்ற நீரில் வாழும் ஆமையான கேசவா<br/>
ஏச அன்று நீ கிடந்தவாறு கூறு தேறவே
</p>
<p>
அரங்கனே தரங்க நீர் கலங்க அன்று குன்று சூழ்<br/>
மரங்கள் தேய மாநிலம் குலுங்க மாசுணம் சுலாய்<br/>
நெருங்க நீ கடைந்தபோது நின்ற சூரர் என் செய்தார்?<br/>
குரங்கை ஆள் உகந்த எந்தை கூறு தேற வேறு இதே
</p>
<p>
பண்டும் இன்றும் மேலுமாய் ஒர் பாலனாகி ஞாலம் ஏழ்<br/>
உண்டு மண்டி ஆலிலைத் துயின்ற ஆதிதேவனே<br/>
வண்டு கிண்டு தண் துழாய்-அலங்கலாய் கலந்த சீர்ப்<br/>
புண்டரீகப் பாவை சேரும் மார்ப பூமிநாதனே
</p>
<p>
வால் நிறத்து ஓர் சீயமாய் வளைந்த வாள்-எயிற்றவன்<br/>
ஊன் நிறத்து உகிர்த்தலம் அழுத்தினாய் உலாய சீர்<br/>
நால்-நிறத்த வேதநாவர் நல்ல யோகினால் வணங்கு<br/>
பால்-நிறக் கடற்கிடந்த பற்பநாபன் அல்லையே?
</p>
<p>
கங்கை நீர் பயந்த பாத-பங்கயத்து எம் அண்ணலே<br/>
அங்கை ஆழி சங்கு தண்டு வில்லும் வாளும் ஏந்தினாய்<br/>
சிங்கமாய தேவதேவ தேன் உலாவு மென் மலர்-<br/>
மங்கை மன்னி வாழும் மார்ப ஆழி மேனி மாயனே
</p>
<p>
வரத்தினிற் சிரத்தை மிக்க வாள்-எயிற்று மற்றவன்<br/>
உரத்தினிற் கரத்தை வைத்து உகிர்த்தலத்தை ஊன்றினாய்<br/>
இரத்தி நீ-இது என்ன பொய்?-இரந்த மண் வயிற்றுளே<br/>
கரத்தி உன் கருத்தை யாவர் காண வல்லர்? கண்ணனே
</p>
<p>
ஆணினோடு பெண்ணும் ஆகி அல்லவோடு நல்லவாய்<br/>
ஊணொடு ஓசை ஊறும் ஆகி ஒன்று அலாத மாயையாய்<br/>
பூணி பேணும் ஆயன் ஆகி பொய்யினோடு மெய்யுமாய்<br/>
காணி பேணும் மாணியாய்க் கரந்து சென்ற கள்வனே
</p>
<p>
விண் கடந்த சோதியாய் விளங்கு ஞான மூர்த்தியாய்<br/>
பண் கடந்த தேசம் மேவு பாவநாச நாதனே<br/>
எண் கடந்த யோகினோடு இரந்து சென்று மாணியாய்<br/>
மண் கடந்த வண்ணம் நின்னை யார் மதிக்க வல்லரே?
</p>
<p>
படைத்த பார் இடந்து அளந்து அது உண்டு உமிழ்ந்து பௌவ நீர்<br/>
படைத்து அடைத்து அதிற் கிடந்து முன் கடைந்த பெற்றியோய்<br/>
மிடைத்த மாலி மாலிமான் விலங்கு காலன்-ஊர் புகப்<br/>
படைக்கலம் விடுத்த பல் படைத் தடக்கை மாயனே
</p>
<p>
பரத்திலும் பரத்தை ஆதி பௌவ நீர் அணைக் கிடந்து<br/>
உரத்திலும் ஒருத்திதன்னை வைத்து உகந்து அது அன்றியும்<br/>
நரத்திலும் பிறத்தி நாத ஞானமூர்த்தி ஆயினாய்<br/>
ஒருத்தரும் நினாது தன்மை இன்னது என்ன வல்லரே?
</p>
<p>
வானகமும் மண்ணகமும் வெற்பும் ஏழ் கடல்களும்<br/>
போனகம் செய்து ஆலிலைத் துயின்ற புண்டரீகனே<br/>
தேன் அகஞ்செய் தண் நறும் மலர்த் துழாய் நன் மாலையாய்<br/>
கூன் அகம் புகத் தெறித்த கொற்ற வில்லி அல்லையே?
</p>
<p>
காலநேமி காலனே கணக்கு இலாத கீர்த்தியாய்<br/>
ஞாலம் ஏழும் உண்டு பண்டு ஒர் பாலன் ஆய பண்பனே<br/>
வேலை வேவ வில் வளைத்த வெல் சினத்த வீர நின்<br/>
பாலர் ஆய பத்தர் சித்தம் முத்தி செய்யும் மூர்த்தியே
</p>
<p>
குரக்கினப் படை கொடு குரை கடலின் மீது போய்<br/>
அரக்கர் அங்கு அரங்க வெஞ்சரம் துரந்த ஆதி நீ<br/>
இரக்க மண் கொடுத்தவற்கு இரக்கம் ஒன்றும் இன்றியே<br/>
பரக்க வைத்து அளந்து கொண்ட பற்பபாதன் அல்லையே?
</p>
<p>
மின் நிறத்து எயிற்று அரக்கன் வீழ வெஞ்சரம் துரந்து<br/>
பின்னவற்கு அருள் புரிந்து அரசு-அளித்த பெற்றியோய்<br/>
நன்னிறத்து ஒர் இன்சொல் ஏழை பின்னை கேள்வ மன்னு சீர்ப்<br/>
பொன் நிறத்த வண்ணன் ஆய புண்டரீகன் அல்லையே?
</p>
<p>
ஆதி ஆதி ஆதி நீ ஒர் அண்டம் ஆதி ஆதலால்<br/>
சோதியாத சோதி நீ அது உண்மையில் விளங்கினாய்<br/>
வேதம் ஆகி வேள்வி ஆகி விண்ணினோடு மண்ணுமாய்<br/>
ஆதி ஆகி ஆயன் ஆய மாயம் என்ன மாயமே?
</p>
<p>
அம்பு உலாவு மீனும் ஆகி ஆமை ஆகி ஆழியார்<br/>
தம்பிரானும் ஆகி மிக்கது அன்பு மிக்கு அது அன்றியும்<br/>
கொம்பு அராவு நுண்மருங்குல் ஆயர்-மாதர் பிள்ளையாய்<br/>
எம்பிரானும் ஆய வண்ணம் என்கொலோ? எம் ஈசனே
</p>
<p>
ஆடகத்த பூண்-முலை யசோதை ஆய்ச்சி பிள்ளையாய்<br/>
சாடு உதைத்து ஓர் புள்ளது ஆவி கள்ள தாய பேய்மகள்<br/>
வீட வைத்த வெய்ய கொங்கை ஐய பால் அமுதுசெய்து<br/>
ஆடகக் கை மாதர் வாய்-அமுதம் உண்டது என்கொலோ?
</p>
<p>
காய்த்த நீள் விளங்கனி உதிர்த்து எதிர்ந்த பூங் குருந்தம்<br/>
சாய்த்து மா பிளந்த கைத் தலத்த கண்ணன் என்பரால்<br/>
ஆய்ச்சி பாலை உண்டு மண்ணை உண்டு வெண்ணெய் உண்டு பின்<br/>
பேய்ச்சி பாலை உண்டு பண்டு ஓர் ஏனம் ஆய வாமனா
</p>
<p>
கடம் கலந்த வன்கரி மருப்பு ஒசித்து ஒர் பொய்கைவாய்<br/>
விடம் கலந்த பாம்பின் மேல் நடம் பயின்ற நாதனே<br/>
குடம் கலந்த கூத்தன் ஆய கொண்டல்வண்ண தண்துழாய்<br/>
வடம் கலந்த மாலை மார்ப காலநேமி காலனே
</p>
<p>
வெற்பு எடுத்து வேலை-நீர் கலக்கினாய் அது அன்றியும்<br/>
வெற்பு எடுத்து வேலை-நீர் வரம்பு கட்டி வேலை சூழ்<br/>
வெற்பு எடுத்த இஞ்சி சூழ் இலங்கை கட்டழித்த நீ<br/>
வெற்பு எடுத்து மாரி காத்த மேகவண்ணன் அல்லையே?
</p>
<p>
ஆனை காத்து ஒர் ஆனை கொன்று அது அன்றி ஆயர்-பிள்ளையாய்<br/>
ஆனை மேய்த்தி ஆனெய் உண்டி அன்று குன்றம் ஒன்றினால்<br/>
ஆனை காத்து மை-அரிக் கண் மாதரார் திறத்து முன்<br/>
ஆனை அன்று சென்று அடர்த்த மாயம் என்ன மாயமே
</p>
<p>
ஆயன் ஆகி ஆயர்-மங்கை வேய தோள் விரும்பினாய்<br/>
ஆய நின்னை யாவர் வல்லர் அம்பரத்தொடு இம்பராய்?<br/>
மாய மாய மாயை கொல்? அது அன்றி நீ வகுத்தலும்<br/>
மாய மாயம் ஆக்கினாய் உன் மாயம் முற்றும் மாயமே
</p>
<p>
வேறு இசைந்த செக்கர் மேனி நீறு அணிந்த புன்சடைக்<br/>
கீறு திங்கள் வைத்தவன் கை வைத்த வன்கபால் மிசை<br/>
ஊறு செங் குருதியால் நிறைத்த காரணந்தனை<br/>
ஏறு சென்று அடர்த்த ஈச பேசு கூசம் இன்றியே
</p>
<p>
வெஞ்சினத்த வேழ வெண் மருப்பு ஒசித்து உருத்த மா<br/>
கஞ்சனைக் கடிந்து மண் அளந்துகொண்ட காலனே<br/>
வஞ்சனத்து வந்த பேய்ச்சி ஆவி பாலுள் வாங்கினாய்<br/>
அஞ்சனத்த வண்ணன் ஆய ஆதிதேவன் அல்லையே?
</p>
<p>
பாலின் நீர்மை செம்பொன் நீர்மை பாசியின் பசும் புறம்<br/>
போலும் நீர்மை பொற்பு உடைத் தடத்து வண்டு விண்டு உலாம்<br/>
நீல நீர்மை என்று இவை நிறைந்த காலம் நான்குமாய்<br/>
மாலின் நீர்மை வையகம் மறைத்தது என்ன நீர்மையே?
</p>
<p>
மண்ணுளாய் கொல்? விண்ணுளாய் கொல்? மண்ணுளே மயங்கி நின்று<br/>
எண்ணும் எண் அகப்படாய் கொல்? என்ன மாயை நின் தமர்<br/>
கண்ணுளாய் கொல்? சேயை கொல்? அனந்தன்மேல் கிடந்த எம்<br/>
புண்ணியா புனந்துழாய்-அலங்கல் அம் புனிதனே
</p>
<p>
தோடு பெற்ற தண் துழாய்-அலங்கல் ஆடு சென்னியாய்<br/>
கோடு பற்றி ஆழி ஏந்தி அஞ்சிறைப் புள் ஊர்தியால்<br/>
நாடு பெற்ற நன்மை நண்ணம் இல்லையேனும் நாயினேன்<br/>
வீடு பெற்று இறப்பொடும் பிறப்பு அறுக்குமோ சொலே
</p>
<p>
காரொடு ஒத்த மேனி நங்கள் கண்ண விண்ணின் நாதனே<br/>
நீர் இடத்து அராவணைக் கிடத்தி என்பர் அன்றியும்<br/>
ஓர் இடத்தை அல்லை எல்லை இல்லை என்பர் ஆதலால்<br/>
சேர்வு-இடத்தை நாயினேன் தெரிந்து இறைஞ்சுமா சொலே
</p>
<p>
குன்றில் நின்று வான் இருந்து நீள் கடற் கிடந்து மண்<br/>
ஒன்று சென்று அது ஒன்றை உண்டு அது ஒன்று இடந்து பன்றியாய்<br/>
நன்று சென்ற நாளவற்றுள் நல் உயிர் படைத்து அவர்க்கு<br/>
அன்று தேவு அமைத்து அளித்த ஆதிதேவன் அல்லையே?
</p>
<p>
கொண்டை கொண்ட கோதை மீது தேன் உலாவு கூனி கூன்<br/>
உண்டை கொண்டு அரங்க ஓட்டி உள் மகிழ்ந்த நாதன் ஊர்<br/>
நண்டை உண்டு நாரை பேர வாளை பாய நீலமே<br/>
அண்டை கொண்டு கெண்டை மேயும் அந் தண் நீர் அரங்கமே
</p>
<p>
வெண் திரைக் கருங் கடல் சிவந்து வேவ முன் ஒர் நாள்<br/>
திண் திறற் சிலைக்கை வாளி விட்ட வீரர் சேரும் ஊர்<br/>
எண் திசைக் கணங்களும் இறைஞ்சி ஆடு தீர்த்த நீர்<br/>
வண்டு இரைத்த சோலை வேலி மன்னு சீர் அரங்கமே
</p>
<p>
சரங்களைத் துரந்து வில் வளைத்து இலங்கை மன்னவன்<br/>
சிரங்கள் பத்து அறுத்து உதிர்த்த செல்வர் மன்னு பொன்-இடம்<br/>
பரந்து பொன் நிரந்து நுந்தி வந்து அலைக்கும் வார் புனல்<br/>
அரங்கம் என்பர் நான்முகத்து அயன் பணிந்த கோயிலே
</p>
<p>
பொற்றை உற்ற முற்றல் யானை போர் எதிர்ந்து வந்ததைப்<br/>
பற்றி உற்று மற்று அதன் மருப்பு ஒசித்த பாகன் ஊர்<br/>
சிற்றெயிற்று முற்றல் மூங்கில் மூன்று தண்டர் ஒன்றினர்<br/>
அற்ற பற்றர் சுற்றி வாழும் அந்தண் நீர் அரங்கமே
</p>
<p>
மோடியோடு இலச்சையாய சாபம் எய்தி முக்கணான்<br/>
கூடு சேனை மக்களோடு கொண்டு மண்டி வெஞ்சமத்து<br/>
ஓட வாணன் ஆயிரம் கரங் கழித்த ஆதி மால்<br/>
பீடு கோயில் கூடு நீர் அரங்கம் என்ற பேரதே
</p>
<p>
இலைத் தலைச் சரம் துரந்து இலங்கை கட்டழித்தவன்<br/>
மலைத் தலைப் பிறந்து இழிந்து வந்து நுந்து சந்தனம்<br/>
குலைத்து அலைத்து இறுத்து எறிந்த குங்குமக் குழம்பினோடு<br/>
அலைத்து ஒழுகு காவிரி அரங்கம் மேய அண்ணலே
</p>
<p>
மன்னு மா மலர்க் கிழத்தி வைய மங்கை மைந்தனாய்<br/>
பின்னும் ஆயர் பின்னை தோள் மணம் புணர்ந்து அது அன்றியும்<br/>
உன்ன பாதம் என்ன சிந்தை மன்ன வைத்து நல்கினாய்<br/>
பொன்னி சூழ் அரங்கம் மேய புண்டரீகன் அல்லையே?
</p>
<p>
இலங்கை மன்னன் ஐந்தொடு ஐந்து பைந்தலை நிலத்து உக<br/>
கலங்க அன்று சென்று கொன்று வென்றி கொண்ட வீரனே<br/>
விலங்கு நூலர் வேத நாவர் நீதியான கேள்வியார்<br/>
வலங் கொளக் குடந்தையுள் கிடந்த மாலும் அல்லையே?
</p>
<p>
சங்கு தங்கு முன் கை நங்கை கொங்கை தங்கல் உற்றவன்<br/>
அங்கம் மங்க அன்று சென்று அடர்த்து எறிந்த ஆழியான்<br/>
கொங்கு தங்கு வார் குழல் மடந்தைமார் குடைந்த நீர்<br/>
பொங்கு தண் குடந்தையுள் கிடந்த புண்டரீகனே
</p>
<p>
மரம் கெட நடந்து அடர்த்து மத்த யானை மத்தகத்து<br/>
உரம் கெடப் புடைத்து ஒர் கொம்பு ஒசித்து உகந்த உத்தமா<br/>
துரங்கம் வாய் பிளந்து மண் அளந்த பாத வேதியர்<br/>
வரம் கொளக் குடந்தையுள் கிடந்த மாலும் அல்லையே?
</p>
<p>
சாலி வேலி தண் வயல் தடங்கிடங்கு பூம்பொழில்<br/>
கோல மாடம் நீடு தண் குடந்தை மேய கோவலா<br/>
காலநேமி வக்கரன் கரன் முரன் சிரம் அவை<br/>
காலனோடு கூட விற்குனித்த வில்-கை வீரனே
</p>
<p>
செழுங் கொழும் பெரும்பனி பொழிந்திட உயர்ந்த வேய்<br/>
விழுந்து உலர்ந்து எழுந்து விண் புடைக்கும் வேங்கடத்துள் நின்று<br/>
எழுந்திருந்து தேன் பொருந்து பூம்பொழில் தழைக் கொழும்<br/>
செழுந் தடங் குடந்தையுள் கிடந்த மாலும் அல்லையே?
</p>
<p>
நடந்த கால்கள் நொந்தவோ? நடுங்க ஞாலம் ஏனமாய்<br/>
இடந்த மெய் குலுங்கவோ? இலங்கு மால் வரைச் சுரம்<br/>
கடந்த கால் பரந்த காவிரிக் கரைக் குடந்தையுள்<br/>
கிடந்தவாறு எழுந்திருந்து பேசு வாழி கேசனே
</p>
<p>
கரண்டம் ஆடு பொய்கையுள் கரும் பனைப் பெரும் பழம்<br/>
புரண்டு வீழ வாளை பாய் குறுங்கொடி நெடுந்தகாய்<br/>
திரண்ட தோள்-இரணியன் சினங் கொள் ஆகம் ஒன்றையும்<br/>
இரண்டு கூறு செய்து உகந்த சிங்கம் என்பது உன்னையே
</p>
<p>
நன்று இருந்து யோக நீதி நண்ணுவார்கள் சிந்தையுள்<br/>
சென்று இருந்து தீவினைகள் தீர்த்த தேவதேவனே<br/>
குன்று இருந்த மாடம் நீடு பாடகத்தும் ஊரகத்தும்<br/>
நின்று இருந்து வெஃகணைக் கிடந்தது என்ன நீர்மையே?
</p>
<p>
நின்றது எந்தை ஊரகத்து இருந்தது எந்தை பாடகத்து<br/>
அன்று வெஃகணைக் கிடந்தது என் இலாத முன்னெலாம்<br/>
அன்று நான் பிறந்திலேன் பிறந்த பின் மறந்திலேன்<br/>
நின்றதும் இருந்ததும் கிடந்ததும் என் நெஞ்சுளே
</p>
<p>
நிற்பதும் ஒர் வெற்பகத்து இருப்பும் விண் கிடப்பதும்<br/>
நற்பெருந் திரைக் கடலுள் நான் இலாத முன்னெலாம்<br/>
அற்புதன் அனந்த-சயனன் ஆதிபூதன் மாதவன்<br/>
நிற்பதும் இருப்பதும் கிடப்பதும் என் நெஞ்சுளே
</p>
<p>
இன்று சாதல் நின்று சாதல் அன்றி யாரும் வையகத்து<br/>
ஒன்றி நின்று வாழ்தல் இன்மை கண்டும் நீசர் என்கொலோ<br/>
அன்று பார் அளந்த பாத-போதை உன்னி வானின்மேல்<br/>
சென்று சென்று தேவராய் இருக்கிலாத வண்ணமே?
</p>
<p>
சண்ட மண்டலத்தின் ஊடு சென்று வீடு பெற்று மேல்<br/>
கண்டு வீடு இலாத காதல்-இன்பம் நாளும் எய்துவீர்<br/>
புண்டரீக-பாத புண்ய-கீர்த்தி நும் செவி மடுத்து<br/>
உண்டு நும் உறுவினைத் துயருள் நீங்கி உய்ம்மினோ
</p>
<p>
முத்திறத்து வாணியத்து இரண்டில் ஒன்றும் நீசர்கள்<br/>
மத்தராய் மயங்குகின்றது இட்டு அதில் இறந்து போந்து<br/>
எத்திறத்தும் உய்வது ஓர் உபாயம் இல்லை உய்குறில்<br/>
தொத்து இறுத்த தண் துழாய் நன் மாலை வாழ்த்தி வாழ்மினோ
</p>
<p>
காணிலும் உருப் பொலார் செவிக்கு இனாத கீர்த்தியார்<br/>
பேணிலும் வரந்தர மிடுக்கு இலாத தேவரை<br/>
ஆணம் என்று அடைந்து வாழும் ஆதர்காள் எம் ஆதிபாற்<br/>
பேணி நும் பிறப்பு எனும் பிணக்கு அறுக்ககிற்றிரே
</p>
<p>
குந்தமோடு சூலம் வேல்கள் தோமரங்கள் தண்டு வாள்<br/>
பந்தமான தேவர்கள் பரந்து வானகம் உற<br/>
வந்த வாணன் ஈரைஞ்ஞூறு தோள்களைத் துணித்த நாள்<br/>
அந்த அந்த ஆகுலம் அமரரே அறிவரே
</p>
<p>
வண்டு உலாவு கோதை மாதர் காரணத்தினால் வெகுண்டு<br/>
இண்ட வாணன் ஈரைஞ்ஞூறு தோள்களைத் துணித்த நாள்<br/>
முண்டன் நீறன் மக்கள் வெப்பு மோடி அங்கி ஓடிடக்<br/>
கண்டு நாணி வாணனுக்கு இரங்கினான் எம் மாயனே
</p>
<p>
போதில் மங்கை பூதலக் கிழத்தி தேவி அன்றியும்<br/>
போது தங்கு நான்முகன் மகன் அவன் மகன் சொலில்<br/>
மாது தங்கு கூறன் ஏறது ஊர்தி என்று வேத நூல்<br/>
ஓதுகின்றது உண்மை அல்லது இல்லை மற்று உரைக்கிலே
</p>
<p>
மரம் பொதச் சரம் துரந்து வாலி வீழ முன் ஒர் நாள்<br/>
உரம் பொதச் சரம் துரந்த உம்பர்-ஆளி எம்பிரான்<br/>
வரம் குறிப்பில் வைத்தவர்க்கு அலாது வானம் ஆளிலும்<br/>
நிரம்பு நீடு போகம் எத்திறத்தும் யார்க்கும் இல்லையே
</p>
<p>
அறிந்து அறிந்து வாமனன் அடியிணை வணங்கினால்<br/>
செறிந்து எழுந்த ஞானமோடு செல்வமும் சிறந்திடும்<br/>
மறிந்து எழுந்த தெண் திரையுள் மன்னு மாலை வாழ்த்தினால்<br/>
பறிந்து எழுந்து தீவினைகள் பற்று அறுதல் பான்மையே
</p>
<p>
ஒன்றி நின்று நற்றவம் செய்து ஊழி ஊழிதோறு எலாம்<br/>
நின்று நின்று அவன் குணங்கள் உள்ளி உள்ளம் தூயராய்ச்<br/>
சென்று சென்று தேவதேவர் உம்பர் உம்பர் உம்பராய்<br/>
அன்றி எங்கள் செங்கண் மாலை யாவர் காண வல்லரே?
</p>
<p>
புன் புல வழி அடைத்து அரக்கு-இலச்சினை செய்து<br/>
நன் புல வழி திறந்து ஞான நற் சுடர்கொளீஇ<br/>
என்பு இல் எள்கி நெஞ்சு உருகி உள் கனிந்து எழுந்தது ஓர்<br/>
அன்பில் அன்றி ஆழியானை யாவர் காண வல்லரே?
</p>
<p>
எட்டும் எட்டும் எட்டுமாய் ஒர் ஏழும் ஏழும் ஏழுமாய்<br/>
எட்டும் மூன்றும் ஒன்றும் ஆகி நின்ற ஆதிதேவனை<br/>
எட்டின் ஆய பேதமோடு இறைஞ்சி நின்று அவன் பெயர்<br/>
எட்டு எழுத்தும் ஓதுவார்கள் வல்லர் வானம் ஆளவே
</p>
<p>
சோர்வு இலாத காதலால் தொடக்கு அறா மனத்தராய்<br/>
நீர் அராவணைக் கிடந்த நின்மலன் நலங் கழல்<br/>
ஆர்வமோடு இறைஞ்சி நின்று அவன் பேர் எட்டு எழுத்துமே<br/>
வாரம் ஆக ஓதுவார்கள் வல்லர் வானம் ஆளவே
</p>
<p>
பத்தினோடு பத்துமாய் ஒர் ஏழினோடு ஒர் ஒன்பதாய்<br/>
பத்து-நால் திசைக்கண் நின்ற நாடு பெற்ற நன்மையாய்<br/>
பத்தின் ஆய தோற்றமோடு ஒர் ஆற்றல் மிக்க ஆதிபால்<br/>
பத்தராம் அவர்க்கு அலாது முத்தி முற்றல் ஆகுமே?
</p>
<p>
வாசி ஆகி நேசம் இன்றி வந்து எதிர்ந்த தேனுகன்<br/>
நாசம் ஆகி நாள் உலப்ப நன்மை சேர் பனங்கனிக்கு<br/>
வீசி மேல் நிமிர்ந்த தோளின் இல்லை ஆக்கினாய் கழற்கு<br/>
ஆசை ஆம் அவர்க்கு அலால் அமரர் ஆகல் ஆகுமே?
</p>
<p>
கடைந்த பாற்கடற் கிடந்து காலநேமியைக் கடிந்து<br/>
உடைந்த வாலி தன் தனக்கு உதவ வந்து இராமனாய்<br/>
மிடைந்த ஏழ் மரங்களும் அடங்க எய்து வேங்கடம்<br/>
அடைந்த மால பாதமே அடைந்து நாளும் உய்ம்மினோ
</p>
<p>
எத்திறத்தும் ஒத்து நின்று உயர்ந்து உயர்ந்த பெற்றியோய்<br/>
முத்திறத்து மூரி நீர் அராவணைத் துயின்ற நின்<br/>
பத்து உறுத்த சிந்தையோடு நின்று பாசம் விட்டவர்க்கு<br/>
எத்திறத்தும் இன்பம் இங்கும் அங்கும் எங்கும் ஆகுமே
</p>
<p>
மட்டு உலாவு தண் துழாய்-அலங்கலாய் பொலன் கழல்<br/>
விட்டு வீழ்வு இலாத போகம் விண்ணில் நண்ணி ஏறினும்<br/>
எட்டினோடு இரண்டு எனும் கயிற்றினால் மனந்தனைக்<br/>
கட்டி வீடு இலாது வைத்த காதல் இன்பம் ஆகுமே
</p>
<p>
பின் பிறக்க வைத்தனன் கொல்? அன்றி நின்று தன் கழற்கு<br/>
அன்பு உறைக்க வைத்த நாள் அறிந்தனன் கொல் ஆழியான்?<br/>
தன் திறத்து ஒர் அன்பிலா அறிவு இலாத நாயினேன்<br/>
என் திறத்தில் என்கொல் எம்பிரான் குறிப்பில் வைத்ததே?
</p>
<p>
நச்சு-அரா அணைக்கிடந்த நாத பாத-போதினில்<br/>
வைத்த சிந்தை வாங்குவித்து நீங்குவிக்க நீ இனம்<br/>
மெய்த்தன் வல்லை ஆதலால் அறிந்தனன் நின் மாயமே<br/>
உய்த்து நின் மயக்கினில் மயக்கல் என்னை மாயனே
</p>
<p>
சாடு சாடு பாதனே சலம் கலந்த பொய்கைவாய்<br/>
ஆடு அராவின் வன்பிடர் நடம் பயின்ற நாதனே<br/>
கோடு நீடு கைய செய்ய பாதம் நாளும் உள்ளினால்<br/>
வீடனாக மெய் செயாத வண்ணம் என்கொல்? கண்ணனே
</p>
<p>
நெற்றி பெற்ற கண்ணன் விண்ணின் நாதனோடு போதின்மேல்<br/>
நற்றவத்து நாதனோடு மற்றும் உள்ள வானவர்<br/>
கற்ற பெற்றியால் வணங்கு பாத நாத வேத நின்<br/>
பற்று அலால் ஒர் பற்று மற்றது உற்றிலேன் உரைக்கிலே
</p>
<p>
வெள்ளை வேலை வெற்பு நாட்டி வெள் எயிற்று அராவு அளாய்<br/>
அள்ளலாக் கடைந்த அன்று அருவரைக்கு ஓர் ஆமையாய்<br/>
உள்ள நோய்கள் தீர் மருந்து வானவர்க்கு அளித்த எம்<br/>
வள்ளலாரை அன்றி மற்று ஒர் தெய்வம் நான் மதிப்பனே?
</p>
<p>
பார் மிகுத்த பாரம் முன் ஒழிச்சுவான் அருச்சுனன்<br/>
தேர் மிகுத்து மாயம் ஆக்கி நின்று கொன்று வென்றிசேர்<br/>
மாரதர்க்கு வான் கொடுத்து வையம் ஐவர் பாலதாம்<br/>
சீர் மிகுத்த நின் அலால் ஒர் தெய்வம் நான் மதிப்பனே?
</p>
<p>
குலங்களாய ஈரிரண்டில் ஒன்றிலும் பிறந்திலேன்<br/>
நலங்களாய நற்கலைகள் நாலிலும் நவின்றிலேன்<br/>
புலன்கள் ஐந்தும் வென்றிலேன் பொறியிலேன் புனித நின்<br/>
இலங்கு பாதம் அன்றி மற்று ஒர் பற்று இலேன் எம் ஈசனே
</p>
<p>
பண் உலாவு மென் மொழிப் படைத் தடங்கணாள் பொருட்டு<br/>
எண் இலா அரக்கரை நெருப்பினால் நெருக்கினாய்<br/>
கண் அலால் ஒர் கண் இலேன் கலந்த சுற்றம் மற்று இலேன்<br/>
எண் இலாத மாய நின்னை என்னுள் நீக்கல் என்றுமே
</p>
<p>
விடைக் குலங்கள் ஏழ் அடர்த்து வென்றி வேற்-கண் மாதரார்<br/>
கடிக் கலந்த தோள் புணர்ந்த காலி ஆய வேலை-நீர்<br/>
படைத்து அடைத்து அதில் கிடந்து முன் கடைந்த நின்தனக்கு<br/>
அடைக்கலம் புகுந்த என்னை அஞ்சல் என்ன வேண்டுமே
</p>
<p>
சுரும்பு அரங்கு தண் துழாய் துதைந்து அலர்ந்த பாதமே<br/>
விரும்பி நின்று இறைஞ்சுவேற்கு இரங்கு அரங்கவாணனே<br/>
கரும்பு இருந்த கட்டியே கடல் கிடந்த கண்ணனே<br/>
இரும்பு அரங்க வெஞ்சரம் துரந்த வில் இராமனே
</p>
<p>
ஊனில் மேய ஆவி நீ உறக்கமோடு உணர்ச்சி நீ<br/>
ஆனில் மேய ஐந்தும் நீ அவற்றுள் நின்ற தூய்மை நீ<br/>
வானினோடு மண்ணும் நீ வளங் கடற் பயனும் நீ<br/>
யானும் நீ அது அன்றி எம்பிரானும் நீ இராமனே
</p>
<p>
அடக்கு அரும் புலன்கள் ஐந்து அடக்கி ஆசையாம் அவை<br/>
தொடக்கு அறுத்து வந்து நின் தொழிற்கண் நின்ற என்னை நீ<br/>
விடக் கருதி மெய்செயாது மிக்கு ஒர் ஆசை ஆக்கிலும்<br/>
கடற் கிடந்த நின் அலால் ஒர் கண்ணிலேன் எம் அண்ணலே
</p>
<p>
வரம்பு இலாத மாய மாய வையம் ஏழும் மெய்ம்மையே<br/>
வரம்பு இல் ஊழி ஏத்திலும் வரம்பு இலாத கீர்த்தியாய்<br/>
வரம்பு இலாத பல் பிறப்பு அறுத்து வந்து நின்கழல்<br/>
பொந்துமா திருந்த நீ வரம்செய் புண்டரீகனே
</p>
<p>
வெய்ய ஆழி சங்கு தண்டு வில்லும் வாளும் ஏந்து சீர்க்<br/>
கைய செய்ய போதில் மாது சேரும் மார்ப நாதனே<br/>
ஐயில் ஆய ஆக்கை-நோய் அறுத்து வந்து நின் அடைந்து<br/>
உய்வது ஓர் உபாயம் நீ எனக்கு நல்க வேண்டுமே
</p>
<p>
மறம் துறந்து வஞ்சம் மாற்றி ஐம்புலன்கள் ஆசையும்<br/>
துறந்து நின்கண் ஆசையே தொடர்ந்துநின்ற நாயினேன்<br/>
பிறந்து இறந்து பேர் இடர்ச் சுழிக்கணின்று நீங்குமா<br/>
மறந்திடாது மற்று எனக்கு மாய நல்க வேண்டுமே
</p>
<p>
காட்டி நான் செய் வல்வினைப் பயன்தனால் மனந்தனை<br/>
நாட்டி வைத்து நல்ல-அல்ல செய்ய எண்ணினார் எனக்<br/>
கேட்டது அன்றி என்னது ஆவி பின்னை கேள்வ நின்னொடும்<br/>
பூட்டி வைத்த என்னை நின்னுள் நீக்கல் பூவை வண்ணனே
</p>
<p>
பிறப்பினோடு பேர் இடர்ச் சுழிக்கண் நின்றும் நீங்கும் அஃது<br/>
இறப்ப வைத்த ஞான நீசரைக் கரைக்கொடு ஏற்றுமா<br/>
பெறற்கு அரிய நின்ன பாத-பத்தி ஆன பாசனம்<br/>
பெறற்கு அரிய மாயனே எனக்கு நல்க வேண்டுமே
</p>
<p>
இரந்து உரைப்பது உண்டு வாழி ஏம நீர் நிறத்து அமா<br/>
வரம் தரும் திருக்குறிப்பில் வைத்தது ஆகில் மன்னு சீர்<br/>
பரந்த சிந்தை ஒன்றிநின்று நின்ன பாத-பங்கயம்<br/>
நிரந்தரம் நினைப்பதாக நீ நினைக்க வேண்டுமே
</p>
<p>
விள்வு இலாத காதலால் விளங்கு பாத-போதில் வைத்து<br/>
உள்ளுவேனது ஊன நோய் ஒழிக்குமா தெழிக்கு நீர்ப்<br/>
பள்ளி மாய பன்றி ஆய வென்றி வீர குன்றினால்<br/>
துள்ளுநீர் வரம்பு செய்த தோன்றல் ஒன்று சொல்லிடே
</p>
<p>
திருக் கலந்து சேரும் மார்ப தேவதேவ தேவனே<br/>
இருக் கலந்த வேத நீதி ஆகி நின்ற நின்மலா<br/>
கருக் கலந்த காளமேக மேனி ஆய நின் பெயர்<br/>
உருக் கலந்து ஒழிவிலாது உரைக்குமாறு உரைசெயே
</p>
<p>
கடுங் கவந்தன் வக்கரன் கரன் முரன் சிரம் அவை<br/>
இடந்து கூறு செய்த பல் படைத் தடக்கை மாயனே<br/>
கிடந்து இருந்து நின்று இயங்கு போதும் நின்ன பொற்கழல்<br/>
தொடர்ந்து மீள்வு இலாதது ஒர் தொடர்ச்சி நல்க வேண்டுமே
</p>
<p>
மண்ணை உண்டு உமிழ்ந்து பின் இரந்து கொண்டு அளந்து மண்<br/>
கண்ணுள் அல்லது இல்லை என்று வென்ற காலம் ஆயினாய்<br/>
பண்ணை வென்ற இன்சொல் மங்கை கொங்கை தங்கு பங்கயக்<br/>
கண்ண நின்ன வண்ணம் அல்லது இல்லை எண்ணும் வண்ணமே
</p>
<p>
கறுத்து எதிர்ந்த காலநேமி காலனோடு கூட அன்று<br/>
அறுத்த ஆழி சங்கு தண்டு வில்லும் வாளும் ஏந்தினாய்<br/>
தொறுக் கலந்த ஊனம் அஃது ஒழிக்க அன்று குன்றம் முன்<br/>
பொறுத்த நின் புகழ்க்கு அலால் ஒர் நேசம் இல்லை நெஞ்சமே
</p>
<p>
காய் சினத்த காசி மன்னன் வக்கரன் பவுண்டிரன்<br/>
மாசினத்த மாலி மான் சுமாலி கேசி தேனுகன்<br/>
நாசம் உற்று வீழ நாள் கவர்ந்த நின் கழற்கு அலால்<br/>
நேச பாசம் எத் திறத்தும் வைத்திடேன் எம் ஈசனே
</p>
<p>
கேடு இல் சீர் வரத்தினாய்க் கெடும் வரத்து அயன் அரன்<br/>
நாடினோடு நாட்டம்-ஆயிரத்தன் நாடு நண்ணினும்<br/>
வீடது ஆன போகம் எய்தி வீற்றிருந்த போதிலும்<br/>
கூடும் ஆசை அல்லது ஒன்று கொள்வனோ குறிப்பிலே?
</p>
<p>
சுருக்குவாரை இன்றியே சுருங்கினாய் சுருங்கியும்<br/>
பெருக்குவாரை இன்றியே பெருக்க மெய்து பெற்றியோய்<br/>
செருக்குவார்கள் தீக்குணங்கள் தீர்த்த தேவதேவன் என்று<br/>
இருக்கு வாய் முனிக் கணங்கள் ஏத்த யானும் ஏத்தினேன்
</p>
<p>
தூயனாயும் அன்றியும் சுரும்பு உலாவு தண் துழாய்<br/>
மாய நின்னை நாயினேன் வணங்கி வாழ்த்தும் ஈதெலாம்<br/>
நீயும் நின் குறிப்பினிற் பொறுத்து நல்கு வேலை-நீர்ப்<br/>
பாயலோடு பத்தர் சித்தம் மேய வேலை வண்ணனே
</p>
<p>
வைது நின்னை வல்லவா பழித்தவர்க்கும் மாறில் போர்<br/>
செய்து நின்ன செற்றத் தீயில் வெந்தவர்க்கும் வந்து உனை<br/>
எய்தல் ஆகும் என்பர் ஆதலால் எம் மாய நாயினேன்<br/>
செய்த குற்றம் நற்றமாகவே கொள் ஞால-நாதனே
</p>
<p>
வாள்கள் ஆகி நாள்கள் செல்ல நோய்மை குன்றி மூப்பு எய்தி<br/>
மாளும் நாள் அது ஆதலால் வணங்கி வாழ்த்து என் நெஞ்சமே<br/>
ஆளது ஆகும் நன்மை என்று நன்குணர்ந்து அது அன்றியும்<br/>
மீள்வு இலாத போகம் நல்க வேண்டும் மால பாதமே
</p>
<p>
சலம் கலந்த செஞ்சடைக் கறுத்த கண்டன் வெண்தலைப்<br/>
புலன் கலங்க உண்ட பாதகத்தன் வன் துயர் கெட<br/>
அலங்கல் மார்வில் வாச நீர் கொடுத்தவன் அடுத்த சீர்<br/>
நலங்கொள் மாலை நண்ணும் வண்ணம் எண்ணு வாழி நெஞ்சமே
</p>
<p>
ஈனமாய எட்டும் நீக்கி ஏதம் இன்றி மீதுபோய்<br/>
வானம் ஆள வல்லையேல் வணங்கி வாழ்த்து என் நெஞ்சமே<br/>
ஞானம் ஆகி ஞாயிறு ஆகி ஞால முற்றும் ஓர் எயிற்று<br/>
ஏனமாய் இடந்த மூர்த்தி எந்தை பாதம் எண்ணியே
</p>
<p>
அத்தன் ஆகி அன்னை ஆகி ஆளும் எம் பிரானுமாய்<br/>
ஒத்து ஒவ்வாத பல் பிறப்பு ஒழித்து நம்மை ஆட்கொள்வான்<br/>
முத்தனார் முகுந்தனார் புகுந்து நம்முள் மேவினர்<br/>
எத்தினால் இடர்க்கடற் கிடத்தி ஏழை நெஞ்சமே?
</p>
<p>
மாறு செய்த வாள்-அரக்கன் நாள் உலப்ப அன்று இலங்கை<br/>
நீறு செய்து சென்று கொன்று வென்றி கொண்ட வீரனார்<br/>
வேறு செய்து தம்முள் என்னை வைத்திடாமையால் நமன்<br/>
கூறுசெய்து கொண்டு இறந்த குற்றம் எண்ண வல்லனே?
</p>
<p>
அச்சம் நோயொடு அல்லல் பல் பிறப்பு அவாய மூப்பு இவை<br/>
வைத்த சிந்தை வைத்த ஆக்கை மாற்றி வானில் ஏற்றுவான்<br/>
அச்சுதன் அனந்த கீர்த்தி ஆதி அந்தம் இல்லவன்<br/>
நச்சு நாகனைக் கிடந்த நாதன் வேத கீதனே
</p>
<p>
சொல்லினும் தொழிற்கணும் தொடக்கு அறாத அன்பினும்<br/>
அல்லும் நன் பகலினோடும் ஆன மாலை காலையும்<br/>
அல்லி நாள்-மலர்க் கிழத்தி நாத பாத-போதினைப்<br/>
புல்லி உள்ளம் விள்வு இலாது பூண்டு மீண்டது இல்லையே
</p>
<p>
பொன்னி சூழ் அரங்கம் மேய பூவை-வண்ண மாய கேள்<br/>
என்னது ஆவி என்னும் வல்வினையினுட் கொழுந்து எழுந்து<br/>
உன்ன பாதம் என்ன நின்ற ஒண்சுடர்க் கொழுமலர்<br/>
மன்ன வந்து பூண்டு வாட்டம் இன்றி எங்கும் நின்றதே
</p>
<p>
இயக்கு அறாத பல் பிறப்பில் என்னை மாற்றி இன்று வந்து<br/>
உயக்கொள் மேகவண்ணன் நண்ணி என்னிலாய தன்னுளே<br/>
மயக்கினான் தன் மன்னு சோதி ஆதலால் என் ஆவி தான்<br/>
இயக்கு எலாம் அறுத்து அறாத இன்ப வீடு பெற்றதே
</p>
<h2>ஸ்ரீ தொண்டரடிபொடியாழ்வார் அருளிச்செய்த திருமாலை</h2>
<p>
காவலிற் புலனை வைத்து கலிதன்னைக் கடக்கப் பாய்ந்து<br/>
நாவலிட்டு உழிதர்கின்றோம் நமன்-தமர் தலைகள் மீதே<br/>
மூவுலகு உண்டு உமிழ்ந்த முதல்வ நின் நாமம் கற்ற<br/>
ஆவலிப்பு உடைமை கண்டாய் அரங்க மா நகருளானே
</p>
<p>
பச்சை மா மலை போல் மேனி பவளவாய் கமலச் செங்கண்<br/>
அச்சுதா அமரர் ஏறே ஆயர் தம் கொழுந்தே என்னும்<br/>
இச் சுவை தவிர யான் போய் இந்திர-லோகம் ஆளும்<br/>
அச் சுவை பெறினும் வேண்டேன் அரங்க மா நகருளானே
</p>
<p>
வேத நூற் பிராயம் நூறு மனிசர் தாம் புகுவரேலும்<br/>
பாதியும் உறங்கிப் போகும் நின்றதிற் பதினையாண்டு<br/>
பேதை பாலகன் அது ஆகும் பிணி பசி மூப்புத் துன்பம்<br/>
ஆதலால் பிறவி வேண்டேன் அரங்க மா நகருளானே
</p>
<p>
மொய்த்த வல்வினையுள் நின்று மூன்று எழுத்து உடைய பேரால்<br/>
கத்திரபந்தும் அன்றே பராங்கதி கண்டு கொண்டான்<br/>
இத்தனை அடியர் ஆனார்க்கு இரங்கும் நம் அரங்கன் ஆய<br/>
பித்தனைப் பெற்றும் அந்தோ பிறவியுள் பிணங்குமாறே
</p>
<p>
பெண்டிரால் சுகங்கள் உய்ப்பான் பெரியது ஓர் இடும்பை பூண்டு<br/>
உண்டு இராக் கிடக்கும் அப்போது உடலுக்கே கரைந்து நைந்து<br/>
தண் துழாய்-மாலை மார்பன் தமர்களாய்ப் பாடி ஆடி<br/>
தொண்டு பூண்டு அமுதம் உண்ணாத் தொழும்பர்சோறு உகக்குமாறே
</p>
<p>
மறம் சுவர் மதில் எடுத்து மறுமைக்கே வெறுமை பூண்டு<br/>
புறம் சுவர் ஓட்டை மாடம் புரளும் போது அறிய மாட்டீர்<br/>
அறம் சுவர் ஆகி நின்ற அரங்கனார்க்கு ஆட் செய்யாதே<br/>
புறஞ் சுவர்க் கோலஞ் செய்து புள் கௌவக் கிடக்கின்றீரே
</p>
<p>
புலை-அறம் ஆகி நின்ற புத்தொடு சமணம் எல்லாம்<br/>
கலை அறக் கற்ற மாந்தர் காண்பரோ? கேட்பரோ தாம்?<br/>
தலை அறுப்பு உண்டும் சாவேன் சத்தியம் காண்மின் ஐயா<br/>
சிலையினால் இலங்கை செற்ற தேவனே தேவன் ஆவான்
</p>
<p>
வெறுப்பொடு சமணர் முண்டர் விதி இல் சாக்கியர்கள் நின்பால்<br/>
பொறுப்பு அரியனகள் பேசில் போவதே நோயது ஆகி<br/>
குறிப்பு எனக்கு அடையும் ஆகில் கூடுமேல் தலையை ஆங்கே<br/>
அறுப்பதே கருமம் கண்டாய் அரங்க மா நகருளானே
</p>
<p>
மற்றும் ஓர் தெய்வம் உண்டே? மதி இலா மானிடங்காள்<br/>
உற்றபோது அன்றி நீங்கள் ஒருவன் என்று உணர மாட்டீர்<br/>
அற்றம் மேல் ஒன்று அறியீர் அவன் அல்லால் தெய்வம் இல்லை<br/>
கற்றினம் மேய்த்த எந்தை கழலிணை பணிமின் நீரே
</p>
<p>
நாட்டினான் தெய்வம் எங்கும் நல்லது ஓர் அருள்தன்னாலே<br/>
காட்டினான் திருவரங்கம் உய்பவர்க்கு உய்யும் வண்ணம்<br/>
கேட்டிரே நம்பிமீர்காள் கெருடவா கனனும் நிற்கச்<br/>
சேட்டைதன் மடியகத்துச் செல்வம் பார்த்து இருக்கின்றீரே
</p>
<p>
ஒரு வில்லால் ஓங்கு முந்நீர் அடைத்து உலகங்கள் உய்யச்<br/>
செருவிலே அரக்கர்கோனைச் செற்ற நம் சேவகனார்<br/>
மருவிய பெரிய கோயில் மதில்-திருவரங்கம் என்னா<br/>
கருவிலே திரு இலாதீர் காலத்தைக் கழிக்கின்றீரே
</p>
<p>
நமனும் முற்கலனும் பேச நரகில் நின்றார்கள் கேட்க<br/>
நரகமே சுவர்க்கம் ஆகும் நாமங்கள் உடையன் நம்பி<br/>
அவனது ஊர் அரங்கம் என்னாது அயர்த்து வீழ்ந்து அளிய மாந்தர்<br/>
கவலையுள் படுகின்றார் என்று அதனுக்கே கவல்கின்றேனே
</p>
<p>
எறியும் நீர் வெறிகொள் வேலை மாநிலத்து உயிர்கள் எல்லாம்<br/>
வெறிகொள் பூந்துளவ மாலை விண்ணவர்கோனை ஏத்த<br/>
அறிவு இலா மனிசர் எல்லாம் அரங்கம் என்று அழைப்பராகில்<br/>
பொறியில் வாழ் நரகம் எல்லாம் புல் எழுந்து ஒழியும் அன்றே
</p>
<p>
வண்டினம் முரலும் சோலை மயிலினம் ஆலும் சோலை<br/>
கொண்டல் மீது அணவும் சோலை குயிலினம் கூவும் சோலை<br/>
அண்டர்கோன் அமரும் சோலை அணி திருவரங்கம் என்னா<br/>
மிண்டர்பாய்ந்து உண்ணும்சோற்றை விலக்கி நாய்க்கு இடுமின் நீரே
</p>
<p>
மெய்யர்க்கே மெய்யன் ஆகும் விதி இலா என்னைப் போலப்<br/>
பொய்யர்க்கே பொய்யன் ஆகும் புட்கொடி உடைய கோமான்<br/>
உய்யப்போம் உணர்வினார்கட்கு ஒருவன் என்று உணர்ந்த பின்னை<br/>
ஐயப்பாடு அறுத்துத் தோன்றும் அழகன் ஊர் அரங்கம் அன்றே
</p>
<p>
சூதனாய்க் கள்வனாகித் தூர்த்தரோடு இசைந்த காலம்<br/>
மாதரார் கயற்கண் என்னும் வலையுள் பட்டு அழுந்துவேனைப்<br/>
போதரே என்று சொல்லிப் புந்தியுள் புகுந்து தன்பால்<br/>
ஆதரம் பெருக வைத்த அழகன் ஊர் அரங்கம் அன்றே
</p>
<p>
விரும்பி நின்று ஏத்த மாட்டேன் விதி இலேன் மதி ஒன்று இல்லை<br/>
இரும்புபோல் வலிய நெஞ்சம் இறை-இறை உருகும் வண்ணம்<br/>
சுரும்பு அமர் சோலை சூழ்ந்த அரங்க மா கோயில் கொண்ட<br/>
கரும்பினைக் கண்டு கொண்டு என் கண்ணினை களிக்குமாறே
</p>
<p>
இனி திரைத் திவலை மோத எறியும் தண் பரவை மீதே<br/>
தனி கிடந்து அரசு செய்யும் தாமரைக்கண்ணன் எம்மான்<br/>
கனி இருந்தனைய செவ்வாய்க் கண்ணனைக் கண்ட கண்கள்<br/>
பனி-அரும்பு உதிருமாலோ என் செய்கேன் பாவியேனே?
</p>
<p>
குடதிசை முடியை வைத்துக் குணதிசை பாதம் நீட்டி<br/>
வடதிசை பின்பு காட்டித் தென்திசை இலங்கை நோக்கிக்<br/>
கடல்-நிறக் கடவுள் எந்தை அரவணைத் துயிலுமா கண்டு<br/>
உடல் எனக்கு உருகுமாலோ என் செய்கேன் உலகத்தீரே?
</p>
<p>
பாயும் நீர் அரங்கந் தன்னுள் பாம்பு-அணைப் பள்ளிகொண்ட<br/>
மாயனார் திரு நன் மார்வும் மரகத-உருவும் தோளும்<br/>
தூய தாமரைக் கண்களும் துவர்-இதழ்ப் பவள-வாயும்<br/>
ஆய சீர் முடியும் தேசும் அடியரோர்க்கு அகலல் ஆமே?
</p>
<p>
பணிவினால் மனமது ஒன்றிப் பவள-வாய் அரங்கனார்க்குத்<br/>
துணிவினால் வாழ மாட்டாத் தொல்லை நெஞ்சே நீ சொல்லாய்<br/>
அணியின் ஆர் செம்பொன் ஆய அருவரை அனைய கோயில்<br/>
மணி அனார் கிடந்தவாற்றை மனத்தினால் நினைக்கல் ஆமே?
</p>
<p>
பேசிற்றே பேசல் அல்லால் பெருமை ஒன்று உணரல் ஆகாது<br/>
ஆசற்றார் தங்கட்கு அல்லால் அறியல் ஆவானும் அல்லன்<br/>
மாசற்றார் மனத்துளானை வணங்கி நாம் இருப்பது அல்லால்<br/>
பேசத்தான் ஆவது உண்டோ? பேதை நெஞ்சே நீ சொல்லாய்
</p>
<p>
கங்கையிற் புனிதம் ஆய காவிரி நடுவுபாட்டுப்<br/>
பொங்குநீர் பரந்து பாயும் பூம்பொழில் அரங்கந் தன்னுள்<br/>
எங்கள் மால் இறைவன் ஈசன் கிடந்தது ஓர் கிடக்கை கண்டும்<br/>
எங்ஙனம் மறந்து வாழ்கேன்? ஏழையேன் ஏழையேனே
</p>
<p>
வெள்ள-நீர் பரந்து பாயும் விரி பொழில் அரங்கந் தன்னுள்<br/>
கள்வனார் கிடந்தவாறும் கமல நன் முகமும் கண்டும்<br/>
உள்ளமே வலியை போலும் ஒருவன் என்று உணர மாட்டாய்<br/>
கள்ளமே காதல் செய்து உன் கள்ளத்தே கழிக்கின்றாயே
</p>
<p>
குளித்து மூன்று அனலை ஓம்பும் குறிகொள் அந்தணமை தன்னை<br/>
ஒளித்திட்டேன் என்கண் இல்லை நின்கணும் பத்தன் அல்லேன்<br/>
களிப்பது என் கொண்டு? நம்பீ கடல்வண்ணா கதறுகின்றேன்<br/>
அளித்து எனக்கு அருள்செய் கண்டாய் அரங்க மா நகருளானே
</p>
<p>
போதெல்லாம் போது கொண்டு உன் பொன்னடி புனைய மாட்டேன்<br/>
தீதிலா மொழிகள் கொண்டு உன் திருக்குணம் செப்ப மாட்டேன்<br/>
காதலால் நெஞ்சம் அன்பு கலந்திலேன் அது தன்னாலே<br/>
ஏதிலேன் அரங்கர்க்கு எல்லே என் செய்வான் தோன்றினேனே?
</p>
<p>
குரங்குகள் மலையை நூக்கக் குளித்துத் தாம் புரண்டிட்டு ஓடித்<br/>
தரங்க நீர் அடைக்கல் உற்ற சலம் இலா அணிலும் போலேன்<br/>
மரங்கள் போல் வலிய நெஞ்ச வஞ்சனேன் நெஞ்சு தன்னால்<br/>
அரங்கனார்க்கு ஆட் செய்யாதே அளியத்தேன் அயர்க்கின்றேனே
</p>
<p>
உம்பரால் அறியல் ஆகா ஒளியுளார் ஆனைக்கு ஆகிச்<br/>
செம் புலால் உண்டு வாழும் முதலைமேல் சீறி வந்தார்<br/>
நம் பரம் ஆயது உண்டே? நாய்களோம் சிறுமை ஓரா<br/>
எம்பிராற்கு ஆட் செய்யாதே என் செய்வான் தோன்றினேனே
</p>
<p>
ஊர் இலேன் காணி இல்லை உறவு மற்று ஒருவர் இல்லை<br/>
பாரில் நின் பாத மூலம் பற்றிலேன் பரம மூர்த்தி<br/>
காரொளி வண்ணனே என் கண்ணனே கதறுகின்றேன்<br/>
ஆர் உளர் களைகண்? அம்மா அரங்க மா நகருளானே
</p>
<p>
மனத்தில் ஓர் தூய்மை இல்லை வாயில் ஓர் இன்சொல் இல்லை<br/>
சினத்தினால் செற்றம் நோக்கித் தீவிளி விளிவன் வாளா<br/>
புனத்துழாய் மாலையானே பொன்னி சூழ் திருவரங்கா<br/>
எனக்கு இனிக் கதி என் சொல்லாய்? என்னை ஆளுடைய கோவே
</p>
<p>
தவத்துளார் தம்மில் அல்லேன் தனம் படைத்தாரில் அல்லேன்<br/>
உவர்த்த நீர் போல என்தன் உற்றவர்க்கு ஒன்றும் அல்லேன்<br/>
துவர்த்த செவ்வாயினார்க்கே துவக்கு அறத் துரிசன் ஆனேன்<br/>
அவத்தமே பிறவி தந்தாய் அரங்க மா நகருளானே
</p>
<p>
ஆர்த்து வண்டு அலம்பும் சோலை அணி திரு அரங்கந் தன்னுள்<br/>
கார்த் திரள் அனைய மேனிக் கண்ணனே உன்னைக் காணு<br/>
மார்க்கம் ஒன்று அறியமாட்டா மனிசரில் துரிசனாய<br/>
மூர்க்கனேன் வந்து நின்றேன் மூர்க்கனேன் மூர்க்கனேனே
</p>
<p>
மெய் எல்லாம் போக விட்டு விரிகுழலாரிற் பட்டுப்<br/>
பொய் எல்லாம் பொதிந்து கொண்ட போழ்க்கனேன் வந்து நின்றேன்<br/>
ஐயனே அரங்கனே உன் அருள் என்னும் ஆசை தன்னால்<br/>
பொய்யனேன் வந்து நின்றேன் பொய்யனேன் பொய்யனேனே
</p>
<p>
உள்ளத்தே உறையும் மாலை உள்ளுவான் உணர்வு ஒன்று இல்லாக்<br/>
கள்ளத்தேன் நானும் தொண்டாய்த் தொண்டுக்கே கோலம் பூண்டு<br/>
உள்ளுவார் உள்ளிற்று எல்லாம் உடன் இருந்து அறிதி என்று<br/>
வெள்கிப்போய் என்னுள்ளே நான் விலவு அறச் சிரித்திட்டேனே
</p>
<p>
தாவி அன்று உலகம் எல்லாம் தலைவிளாக்கொண்ட எந்தாய்<br/>
சேவியேன் உன்னை அல்லால் சிக்கெனச் செங்கண் மாலே<br/>
ஆவியே அமுதே என்தன் ஆருயிர் அனைய எந்தாய்<br/>
பாவியேன் உன்னை அல்லால் பாவியேன் பாவியேனே
</p>
<p>
மழைக்கு அன்று வரை முன் ஏந்தும் மைந்தனே மதுர ஆறே<br/>
உழைக் கன்றே போல நோக்கம் உடையவர் வலையுள் பட்டு<br/>
உழைக்கின்றேற்கு என்னை நோக்காது ஒழிவதே உன்னை யன்றே<br/>
அழைக்கின்றேன் ஆதிமூர்த்தி அரங்கமா நகருளானே
</p>
<p>
தெளிவிலாக் கலங்கல் நீர் சூழ் திருவரங்கத்துள் ஓங்கும்<br/>
ஒளியுளார் தாமே யன்றே தந்தையும் தாயும் ஆவார்?<br/>
எளியது ஓர் அருளும் அன்றே என் திறத்து? எம்பிரானார்<br/>
அளியன் நம் பையல் என்னார் அம்மவோ கொடியவாறே
</p>
<p>
மேம் பொருள் போக விட்டு மெய்ம்மையை மிக உணர்ந்து<br/>
ஆம் பரிசு அறிந்துகொண்டு ஐம்புலன் அகத்து அடக்கிக்<br/>
காம்பு அறத் தலை சிரைத்து உன் கடைத்தலை இருந்து வாழும்<br/>
சோம்பரை உகத்தி போலும் சூழ் புனல் அரங்கத்தானே
</p>
<p>
அடிமையிற் குடிமை இல்லா அயல் சதுப்பேதிமாரிற்<br/>
குடிமையிற் கடைமை பட்ட குக்கரில் பிறப்பரேலும்<br/>
முடியினில் துளபம் வைத்தாய் மொய் கழற்கு அன்பு செய்யும்<br/>
அடியரை உகத்தி போலும் அரங்க மா நகருளானே 39
</p>
<p>
திருமறுமார்வ நின்னைச் சிந்தையுள் திகழ வைத்து<br/>
மருவிய மனத்தர் ஆகில் மா நிலத்து உயிர்கள் எல்லாம்<br/>
வெருவு உறக் கொன்று சுட்டிட்டு ஈட்டிய வினையரேலும்<br/>
அருவினைப் பயன துய்யார் அரங்க மா நகருளானே
</p>
<p>
வானுளார் அறியல் ஆகா வானவா என்பர் ஆகில்<br/>
தேனுலாம் துளப மாலைச் சென்னியாய் என்பர் ஆகில்<br/>
ஊனம் ஆயினகள் செய்யும் ஊனகாரகர்களேலும்<br/>
போனகம் செய்த சேடம் தருவரேல் புனிதம் அன்றே
</p>
<p>
பழுது இலா ஒழுகல்-ஆற்றுப் பல சதுப்பேதிமார்கள்<br/>
இழிகுலத்தவர்களேலும் எம் அடியார்கள் ஆகில்<br/>
தொழுமின் நீர் கொடுமின் கொண்மின் என்று நின்னோடும் ஒக்க<br/>
வழிபட அருளினாய் போல் மதில்-திருவரங்கத்தானே
</p>
<p>
அமர ஓர் அங்கம் ஆறும் வேதம் ஓர் நான்கும் ஓதித்<br/>
தமர்களிற் தலைவராய சாதி-அந்தணர்களேலும்<br/>
நுமர்களைப் பழிப்பர் ஆகில் நொடிப்பது ஓர் அளவில் ஆங்கே<br/>
அவர்கள்தாம் புலையர் போலும் அரங்க மா நகருளானே
</p>
<p>
பெண் உலாம் சடையினானும் பிரமனும் உன்னைக் காண்பான்<br/>
எண் இலா ஊழி ஊழி தவம் செய்தார் வெள்கி நிற்ப<br/>
விண் உளார் வியப்ப வந்து ஆனைக்கு அன்று அருளை ஈந்த<br/>
கண்ணறா உன்னை என்னோ? களைகணாக் கருதுமாறே
</p>
<p>
வள எழும் தவள மாட மதுரை மா நகரந் தன்னுள்<br/>
கவள மால் யானை கொன்ற கண்ணனை அரங்க-மாலைத்<br/>
துளவத் தொண்டு ஆய தொல் சீர்த் தொண்டரடிப் பொடி சொல்<br/>
இளைய புன் கவிதையேலும் எம்பிராற்கு இனியவாறே
</p>
<h2>தொண்டர் அடிப்பொடி ஆழ்வார் அருளிச்செய்த திருப்பள்ளி எழுச்சி</h2>
<p>
கதிரவன் குணதிசைச் சிகரம் வந்து அணைந்தான் கனை இருள் அகன்றது காலை அம் பொழுதாய்<br/>
மது விரிந்து ஒழுகின மா மலர் எல்லாம் வானவர் அரசர்கள் வந்து வந்து ஈண்டி<br/>
எதிர்திசை நிறைந்தனர் இவரொடும் புகுந்த இருங் களிற்று ஈட்டமும் பிடியொடு முரசும்<br/>
அதிர்தலில் அலை-கடல் போன்றுளது எங்கும் அரங்கத்தம்மா பள்ளி எழுந்தருளாயே
</p>
<p>
கொழுங்கொடி முல்லையின் கொழு மலர் அணவிக் கூர்ந்தது குண-திசை மாருதம் இதுவோ<br/>
எழுந்தன மலர் அணைப் பள்ளிகொள் அன்னம் ஈன்பணி நனைந்த தம் இருஞ் சிறகு உதறி<br/>
விழுங்கிய முதலையின் பிலம் புரை பேழ்வாய் வெள் எயிறு உற அதன் விடத்தினுக்கு அனுங்கி<br/>
அழுங்கிய ஆனையின் அருந்துயர் கெடுத்த அரங்கத்தம்மா பள்ளி எழுந்தருளாயே
</p>
<p>
சுடர்-ஒளி பரந்தன சூழ் திசை எல்லாம் துன்னிய தாரகை மின்னொளி சுருங்கிப்<br/>
படர் ஒளி பசுத்தனன் பனி மதி இவனோ பாயிருள் அகன்றது பைம் பொழிற் கமுகின்<br/>
மடலிடைக் கீறி வண் பாளைகள் நாற வைகறை கூர்ந்தது மாருதம் இதுவோ<br/>
அடல்-ஒளி திகழ் தரு திகிரி அம் தடக்கை அரங்கத்தம்மா பள்ளி எழுந்தருளாயே
</p>
<p>
மேட்டு இள மேதிகள் தளை விடும் ஆயர்கள் வேய்ங்குழல் ஓசையும் விடை மணிக் குரலும்<br/>
ஈட்டிய இசை திசை பரந்தன வயலுள் இரிந்தன சுரும்பினம் இலங்கையர் குலத்தை<br/>
வாட்டிய வரிசிலை வானவர் ஏறே மா முனி வேள்வியைக் காத்து அவபிரதம்<br/>
ஆட்டிய அடு திறல் அயோத்தி எம் அரசே அரங்கத்தம்மா பள்ளி எழுந்தருளாயே.
</p>
<p>
புலம்பின புட்களும் பூம் பொழில்களின் வாய் போயிற்றுக் கங்குல் புகுந்தது புலரி<br/>
கலந்தது குணதிசைக் கனைகடல் அரவம் களி வண்டு மிழற்றிய கலம்பகம் புனைந்த<br/>
அலங்கல் அம் தொடையல் கொண்டு அடியிணை பணிவான் அமரர்கள் புகுந்தனர் ஆதலில் அம்மா<br/>
இலங்கையர்கோன் வழிபாடு செய் கோயில் எம்பெருமான் பள்ளி எழுந்தருளாயே.
</p>
<p>
இரவியர் மணி நெடுந் தேரொடும் இவரோ இறையவர் பதினொரு விடையரும் இவரோ<br/>
மருவிய மயிலினன் அறுமுகன் இவனோ மருதரும் வசுக்களும் வந்து வந்து ஈண்டி<br/>
புரவியொடு ஆடலும் பாடலும் தேரும் குமர-தண்டம் புகுந்து ஈண்டிய வெள்ளம்<br/>
அருவரை அனைய நின் கோயில் முன் இவரோ அரங்கத்தம்மா பள்ளி எழுந்தருளாயே
</p>
<p>
அந்தரத்து அமரர்கள் கூட்டங்கள் இவையோ அருந்தவ முனிவரும் மருதரும் இவரோ<br/>
இந்திரன் ஆனையும் தானும் வந்து இவனோ எம்பெருமான் உன கோயிலின் வாசல்<br/>
சுந்தரர் நெருக்க விச்சாதரர் நூக்க இயக்கரும் மயங்கினர் திருவடி தொழுவான்<br/>
அந்தரம் பார் இடம் இல்லை மற்று இதுவோ அரங்கத்தம்மா பள்ளி எழுந்தருளாயே
</p>
<p>
வம்பவிழ் வானவர் வாயுறை வழங்க மாநிதி கபிலை ஒண் கண்ணாடி முதலா<br/>
எம்பெருமான் படிமக்கலம் காண்டற்கு ஏற்பன ஆயின கொண்டு நன் முனிவர்<br/>
தும்புரு நாரதர் புகுந்தனர் இவரோ தோன்றினன் இரவியும் துலங்கு ஒளி பரப்பி<br/>
அம்பர தலத்தினின்று அகல்கின்றது இருள் போய் அரங்கத்தம்மா பள்ளி எழுந்தருளாயே
</p>
<p>
ஏதம் இல் தண்ணுமை எக்கம் மத்தளி யாழ் குழல் முழவமோடு இசை திசை கெழுமி<br/>
கீதங்கள் பாடினர் கின்னரர் கெருடர்கள் கெந்தருவர் அவர் கங்குலுள் எல்லாம்<br/>
மாதவர் வானவர் சாரணர் இயக்கர் சித்தரும் மயங்கினர் திருவடி தொழுவான்<br/>
ஆதலில் அவர்க்கு நாள்-ஓலக்கம் அருள அரங்கத்தம்மா பள்ளி எழுந்தருளாயே.
</p>
<p>
கடி-மலர்க் கமலங்கள் மலர்ந்தன இவையோ கதிரவன் கனைகடல் முளைத்தனன் இவனோ<br/>
துடியிடையார் சுரி குழல் பிழிந்து உதறித் துகில் உடுத்து ஏறினர் சூழ் புனல் அரங்கா<br/>
தொடை ஒத்த துளவமும் கூடையும் பொலிந்து தோன்றிய தோள் தொண்டரடிப்பொடி என்னும்<br/>
அடியனை அளியன் என்று அருளி உன் அடியார்க்கு ஆட்படுத்தாய் பள்ளி எழுந்தருளாயே
</p>
<h2>திருப்பாணாழ்வார் அருளிச் செய்த அமலன் ஆதிபிரான்</h2>
<p>
அமலன் ஆதிபிரான் அடியார்க்கு என்னை ஆட்படுத்த<br/>
விமலன் விண்ணவர்கோன் விரையார் பொழில் வேங்கடவன்<br/>
நிமலன் நின்மலன் நீதி வானவன் நீள் மதில் அரங்கத்து அம்மான் திருக்<br/>
கமல பாதம் வந்து என் கண்ணின் உள்ளன ஒக்கின்றதே
</p>
<p>
உவந்த உள்ளத்தனாய் உலகம் அளந்து அண்டம் உற<br/>
நிவந்த நீள் முடியன் அன்று நேர்ந்த நிசாசரரைக்<br/>
கவர்ந்த வெங்கணைக் காகுத்தன் கடியார் பொழில் அரங்கத்து அம்மான் அரைச்<br/>
சிவந்த ஆடையின் மேல் சென்றது ஆம் என சிந்தனையே
</p>
<p>
மந்தி பாய் வட வேங்கட மா மலை வானவர்கள்<br/>
சந்தி செய்ய நின்றான் அரங்கத்து அரவின் அணையான்<br/>
அந்தி போல் நிறத்து ஆடையும் அதன் மேல் அயனைப் படைத்தது ஓர் எழில்<br/>
உந்தி மேலது அன்றோ அடியேன் உள்ளத்து இன்னுயிரே
</p>
<p>
சதுர மா மதில் சூழ் இலங்கைக்கு இறைவன் தலை பத்து<br/>
உதிர ஓட்டி ஓர் வெங்கணை உய்த்தவன் ஓதவண்ணன்<br/>
மதுர மா வண்டு பாட மா மயில் ஆடு அரங்கத்து அம்மான் திரு வயிற்று<br/>
உதர பந்தம் என் உள்ளத்துள் நின்று உலாகின்றதே
</p>
<p>
பாரம் ஆய பழவினை பற்று அறுத்து என்னைத் தன்<br/>
வாரம் ஆக்கி வைத்தான் வைத்தது அன்றி என் உள் புகுந்தான்<br/>
கோர மாதவம் செய்தனன் கொல்? அறியேன் அரங்கத்து அம்மான் திரு<br/>
ஆர மார்வு அது அன்றோ அடியேனை ஆட்கொண்டதே
</p>
<p>
துண்ட வெண் பிறையன் துயர் தீர்த்தவன் அஞ்சிறைய-<br/>
வண்டு வாழ் பொழில் சூழ் அரங்க நகர் மேய அப்பன்<br/>
அண்டரண்ட பகிரண்டத்து ஒரு மா நிலம் எழு மால் வரை முற்றும்<br/>
உண்ட கண்டம் கண்டீர் அடியேனை உயக் கொண்டதே
</p>
<p>
கையின் ஆர் சுரி சங்கு அன லாழியர் நீள் வரைபோல்<br/>
மெய்யனார் துளப விரையார் கமழ் நீள் முடி எம்<br/>
ஐயனார் அணி அரங்கனார் அர வின் அணைமிசை மேய மாயனார்<br/>
செய்ய வாய் ஐயோ என்னைச் சிந்தை கவர்ந்ததுவே
</p>
<p>
பரியன் ஆகி வந்த அவுணன் உடல் கீண்ட அமரர்க்கு<br/>
அரிய ஆதிப்பிரான் அரங்கத்து அமலன் முகத்துக்<br/>
கரிய ஆகிப் புடை பரந்து மிளிர்ந்து செவ்வரி ஓடி நீண்ட அப்<br/>
பெரிய ஆய கண்கள் என்னைப் பேதைமை செய்தனவே
</p>
<p>
ஆல மா மரத்தின் இலைமேல் ஒரு பாலகனாய்<br/>
ஞாலம் ஏழும் உண்டான் அரங்கத்து அரவின் அணையான்<br/>
கோல மா மணி-ஆரமும் முத்துத் தாமமும் முடிவு இல்லது ஓர் எழில்<br/>
நீல மேனி ஐயோ நிறைகொண்டது என் நெஞ்சினையே
</p>
<p>
கொண்டல்வண்ணனைக் கோவலனாய் வெண்ணெய்<br/>
உண்ட வாயன் என் உள்ளம் கவர்ந்தானை<br/>
அண்டர்கோன் அணி-அரங்கன் என் அமுதினைக்<br/>
கண்ட கண்கள் மற்று ஒன்றினைக் காணாவே
</p>
<h2>ஸ்ரீ மதுரகவியாழ்வார் அருளிச்செய்த கண்ணி நுண் சிறுத்தாம்பு</h2>
<p>
கண்ணி நுண் சிறுத் தாம்பினால் கட்டு உண்ணப்<br/>
பண்ணிய பெரு மாயன் என் அப்பனில்<br/>
நண்ணித் தென் குருகூர் நம்பி என்றக்கால்<br/>
அண்ணிக்கும் அமுது ஊறும் என் நாவுக்கே
</p>
<p>
நாவினால் நவிற்று இன்பம் எய்தினேன்<br/>
மேவினேன் அவன் பொன்னடி மெய்ம்மையே<br/>
தேவு மற்று அறியேன் குருகூர் நம்பி<br/>
பாவின் இன்னிசை பாடித் திரிவனே
</p>
<p>
திரிதந்து ஆகிலும் தேவபிரான் உடைக்<br/>
கரிய கோலத் திருவுருக் காண்பன் நான்<br/>
பெரிய வண் குருகூர் நகர் நம்பிக்கு ஆள்-<br/>
உரியனாய் அடியேன் பெற்ற நன்மையே
</p>
<p>
நன்மையால் மிக்க நான்மறையாளர்கள்<br/>
புன்மை ஆகக் கருதுவர் ஆதலில்<br/>
அன்னையாய் அத்தனாய் என்னை ஆண்டிடும்<br/>
தன்மையான் சடகோபன் என் நம்பியே
</p>
<p>
நம்பினேன் பிறர் நன்பொருள் தன்னையும்<br/>
நம்பினேன் மடவாரையும் முன் எலாம்<br/>
செம்பொன் மாடத் திருக் குருகூர் நம்பிக்கு<br/>
அன்பனாய் அடியேன் சதிர்த்தேன் இன்றே
</p>
<p>
இன்று தொட்டும் எழுமையும் எம்பிரான்<br/>
நின்று தன் புகழ் ஏத்த அருளினான்<br/>
குன்ற மாடத் திருக் குருகூர் நம்பி<br/>
என்றும் என்னை இகழ்வு இலன் காண்மினே
</p>
<p>
கண்டு கொண்டு என்னைக் காரிமாறப் பிரான்<br/>
பண்டை வல் வினை பாற்றி அருளினான்<br/>
எண் திசையும் அறிய இயம்புகேன்<br/>
ஒண் தமிழ்ச் சடகோபன் அருளையே
</p>
<p>
அருள் கொண்டாடும் அடியவர் இன்புற<br/>
அருளினான் அவ் அரு மறையின் பொருள்<br/>
அருள்கொண்டு ஆயிரம் இன் தமிழ் பாடினான்<br/>
அருள் கண்டீர் இவ் உலகினில் மிக்கதே
</p>
<p>
மிக்க வேதியர் வேதத்தின் உட்பொருள்<br/>
நிற்கப் பாடி என் நெஞ்சுள் நிறுத்தினான்<br/>
தக்க சீர்ச் சடகோபன் என் நம்பிக்கு ஆட்-<br/>
புக்க காதல் அடிமைப் பயன் அன்றே
</p>
<p>
பயன் அன்று ஆகிலும் பாங்கு அலர் ஆகிலும்<br/>
செயல் நன்றாகத் திருத்திப் பணி கொள்வான்<br/>
குயில் நின்று ஆர் பொழில் சூழ் குருகூர் நம்பி<br/>
முயல்கின்றேன் அவன் மொய் கழற்கு அன்பையே
</p>
<p>
அன்பன் தன்னை அடைந்தவர்கட்கு எல்லாம்<br/>
அன்பன் தென் குருகூர் நகர் நம்பிக்கு<br/>
அன்பனாய் மதுரகவி சொன்ன சொல்<br/>
நம்புவார் பதி வைகுந்தம் காண்மினே
</p>

<h2>பெரிய திருமந்திரத்தின் மகிமை</h2>
<p>
வாடினேன் வாடி வருந்தினேன் மனத்தால் பெருந் துயர் இடும்பையில் பிறந்து<br/>
கூடினேன் கூடி இளையவர்-தம்மோடு அவர் தரும் கலவியே கருதி<br/>
ஓடினேன் ஓடி உய்வது ஓர் பொருளால் உணர்வு எனும் பெரும் பதம் திரிந்து<br/>
நாடினேன் நாடி நான் கண்டுகொண்டேன் - நாராயணா என்னும் நாமம்
</p>
<p>
ஆவியே அமுதே என நினைந்து உருகி அவர் அவர் பணை முலை துணையாப்<br/>
பாவியேன் உணராது எத்தனை பகலும் பழுதுபோய் ஒழிந்தன நாள்கள்<br/>
தூவி சேர் அன்னம் துணையொடு புணரும் சூழ் புனல் குடந்தையே தொழுது என்<br/>
நாவினால் உய்ய நான் கண்டுகொண்டேன் - நாராயணா என்னும் நாமம்
</p>
<p>
சேமமே வேண்டி தீவினை பெருக்கி தெரிவைமார் உருவமே மருவி<br/>
ஊமனார் கண்ட கனவிலும் பழுது ஆய் ஒழிந்தன கழிந்த அந் நாள்கள்<br/>
காமனார் தாதை நம்முடை அடிகள் தம் அடைந்தார் மனத்து இருப்பார்<br/>
நாமம் நான் உய்ய நான் கண்டுகொண்டேன் - நாராயணா என்னும் நாமம்
</p>
<p>
வென்றியே வேண்டி வீழ் பொருட்கு இரங்கி வேல்கணார் கலவியே கருதி<br/>
நின்றவா நில்லா நெஞ்சினை உடையேன் என் செய்கேன் நெடு விசும்பு அணவும்<br/>
பன்றி ஆய் அன்று பாரகம் கீண்ட பாழியான் ஆழியான் அருளே<br/>
நன்று நான் உய்ய நான் கண்டுகொண்டேன் - நாராயணா என்னும் நாமம்
</p>
<p>
கள்வனேன் ஆனேன் படிறு செய்து இருப்பேன் கண்டவா திரிதந்தேனேலும்<br/>
தெள்ளியேன் ஆனேன் செல் கதிக்கு அமைந்தேன் சிக்கெனத் திருவருள் பெற்றேன்<br/>
உள் எலாம் உருகிக் குரல் தழுத்து ஒழிந்தேன் உடம்பு எலாம் கண்ண நீர் சோர<br/>
நள் இருள் அளவும் பகலும் நான் அழைப்பன் - நாராயணா என்னும் நாமம்
</p>
<p>
எம்பிரான் எந்தை என்னுடைச் சுற்றம் எனக்கு அரசு என்னுடை வாழ்நாள்<br/>
அம்பினால் அரக்கர் வெருக்கொள நெருக்கி அவர் உயிர் செகுத்த எம் அண்ணல்<br/>
வம்பு உலாம் சோலை மா மதிள் தஞ்சை மா மணிக் கோயிலே வணங்கி<br/>
நம்பிகாள் உய்ய நான் கண்டுகொண்டேன் - நாராயணா என்னும் நாமம்
</p>
<p>
இல்-பிறப்பு அறியீர் இவர் அவர் என்னீர் இன்னது ஓர் தன்மை என்று உணரீர்<br/>
கற்பகம் புலவர் களைகண் என்று உலகில் கண்டவா தொண்டரைப் பாடும்<br/>
சொல் பொருள் ஆளீர் சொல்லுகேன் வம்மின் சூழ் புனல் குடந்தையே தொழுமின்<br/>
நல் பொருள் காண்மின் பாடி நீர் உய்மின் - நாராயணா என்னும் நாமம்
</p>
<p>
கற்றிலேன் கலைகள் ஐம்புலன் கருதும் கருத்துளே திருத்தினேன் மனத்தை<br/>
பெற்றிலேன் அதனால் பேதையேன் நன்மை பெரு நிலத்து ஆர் உயிர்க்கு எல்லாம்<br/>
செற்றமே வேண்டித் திரிதர்வேன் தவிர்ந்தேன் செல் கதிக்கு உய்யும் ஆறு எண்ணி<br/>
நல் துணை ஆகப் பற்றினேன் அடியேன் - நாராயணா என்னும் நாமம்
</p>
<p>
குலம் தரும் செல்வம் தந்திடும் அடியார் படு துயர் ஆயின எல்லாம்<br/>
நிலம் தரம் செய்யும் நீள் விசும்பு அருளும் அருளொடு பெரு நிலம் அளிக்கும்<br/>
வலம் தரும் மற்றும் தந்திடும் பெற்ற தாயினும் ஆயின செய்யும்<br/>
நலம் தரும் சொல்லை நான் கண்டுகொண்டேன் - நாராயணா என்னும் நாமம்
</p>
<p>
மஞ்சு உலாம் சோலை வண்டு அறை மா நீர் மங்கையார் வாள் கலிகன்றி<br/>
செஞ்சொலால் எடுத்த தெய்வ நல் மாலை இவை கொண்டு சிக்கென தொண்டீர்<br/>
துஞ்சும்போது அழைமின் துயர் வரில் நினைமின் துயர் இலீர் சொல்லிலும் நன்று ஆம்<br/>
நஞ்சு-தான் கண்டீர் நம்முடை வினைக்கு - நாராயணா என்னும் நாமம்
</p>
<h2>திருப்பிரிதி</h2>
<p>
வாலி மா வலத்து ஒருவனது உடல் கெட வரி சிலை வளைவித்து அன்று<br/>
ஏலம் நாறு தண் தடம் பொழில் இடம்பெற இருந்த நல் இமயத்துள்<br/>
ஆலி மா முகில் அதிர்தர அரு வரை அகடு உற முகடு ஏறி<br/>
பீலி மா மயில் நடம் செயும் தடஞ் சுனைப் பிரிதி சென்று அடை நெஞ்சே
</p>
<p>
கலங்க மாக் கடல் அரிகுலம் பணிசெய அரு வரை அணை கட்டி<br/>
இலங்கை மாநகர் பொடிசெய்த அடிகள்-தாம் இருந்த நல் இமயத்து<br/>
விலங்கல் போல்வன விறல் இரும் சினத்தன வேழங்கள் துயர்கூர<br/>
பிலம் கொள் வாள் எயிற்று அரி-அவை திரிதரு பிரிதி சென்று அடை நெஞ்சே
</p>
<p>
துடி கொள் நுண் இடைச் சுரி குழல் துளங்கு எயிற்று இளங்கொடிதிறத்து ஆயர்<br/>
இடி கொள் வெம் குரல் இன விடை அடர்த்தவன் இருந்த நல் இமயத்து<br/>
கடி கொள் வேங்கையின் நறு மலர் அமளியின் மணி அறைமிசை வேழம்<br/>
பிடியினோடு வண்டு இசை சொல துயில்கொளும் பிரிதி சென்று அடை நெஞ்சே
</p>
<p>
மறம் கொள் ஆள்-அரி உரு என வெருவர ஒருவனது அகல் மார்வம்<br/>
திறந்து வானவர் மணி முடி பணிதர இருந்த நல் இமயத்துள்<br/>
இறங்கி ஏனங்கள் வளை மருப்பு இடந்திடக் கிடந்து அருகு எரி வீசும்<br/>
பிறங்கு மா மணி அருவியோடு இழிதரு பிரிதி சென்று அடை நெஞ்சே
</p>
<p>
கரை செய் மாக் கடல் கிடந்தவன் கனை கழல் அமரர்கள் தொழுது ஏத்த<br/>
அரை செய் மேகலை அலர்மகள்-அவளொடும் அமர்ந்த நல் இமயத்து<br/>
வரைசெய் மாக் களிறு இள வெதிர் வளர் முளை அளை மிகு தேன் தோய்த்துப்<br/>
பிரச வாரி தன் இளம் பிடிக்கு அருள்செயும் பிரிதி சென்று அடை நெஞ்சே
</p>
<p>
பணங்கள் ஆயிரம் உடைய நல் அரவு-அணைப் பள்ளிகொள் பரமா என்று<br/>
இணங்கி வானவர் மணி முடி பணிதர இருந்த நல் இமயத்து<br/>
மணம் கொள் மாதவி நெடுங் கொடி விசும்பு உற நிமிர்ந்து அவை முகில் பற்றிப்<br/>
பிணங்கு பூம் பொழில் நுழைந்து வண்டு இசை சொலும் பிரிதி சென்று அடை நெஞ்சே
</p>
<p>
கார் கொள் வேங்கைகள் கன வரை தழுவிய கறி வளர் கொடி துன்னிப்<br/>
போர் கொள் வேங்கைகள் புன வரை தழுவிய பூம் பொழில் இமயத்துள்<br/>
ஏர் கொள் பூஞ் சுனைத் தடம் படிந்து இன மலர் எட்டும் இட்டு இமையோர்கள்<br/>
பேர்கள் ஆயிரம் பரவி நின்று அடிதொழும் பிரிதி சென்று அடை நெஞ்சே
</p>
<p>
இரவு கூர்ந்து இருள் பெருகிய வரை முழை இரும் பசி-அது கூர<br/>
அரவம் ஆவிக்கும் அகன்-பொழில் தழுவிய அருவரை இமயத்து<br/>
பரமன் ஆதி எம் பனி முகில் வண்ணன் என்று எண்ணி நின்று இமையோர்கள்<br/>
பிரமனோடு சென்று அடிதொழும் பெருந்தகைப் பிரிதி சென்று அடை நெஞ்சே
</p>
<p>
ஓதி ஆயிரம் நாமங்கள் உணர்ந்தவர்க்கு உறு துயர் அடையாமல்<br/>
ஏதம் இன்றி நின்று அருளும் நம் பெருந்தகை இருந்த நல் இமயத்து<br/>
தாது மல்கிய பிண்டி விண்டு அலர்கின்ற தழல் புரை எழில் நோக்கி<br/>
பேதை வண்டுகள் எரி என வெருவரு பிரிதி சென்று அடை நெஞ்சே
</p>
<p>
கரிய மா முகில் படலங்கள் கிடந்து அவை முழங்கிட களிறு என்று<br/>
பெரிய மாசுணம் வரை எனப் பெயர்தரு பிரிதி எம் பெருமானை<br/>
வரி கொள் வண்டு அறை பைம் பொழில் மங்கையர் கலியனது ஒலி மாலை<br/>
அரிய இன் இசை பாடும் நல் அடியவர்க்கு அரு வினை அடையாவே
</p>
<h2>திருவதரி</h2>
<p>
முற்ற மூத்து கோல் துணையா முன் அடி நோக்கி வளைந்து<br/>
இற்ற கால் போல் தள்ளி மெள்ள இருந்து அங்கு இளையாமுன்<br/>
பெற்ற தாய் போல் வந்த பேய்ச்சி பெரு முலை ஊடு உயிரை<br/>
 வற்ற வாங்கி உண்ட வாயான் வதரி வணங்குதுமே
</p>
<p>
முதுகு பற்றிக் கைத்தலத்தால் முன் ஒரு கோல் ஊன்றி<br/>
விதிர் விதிர்த்து கண் சுழன்று மேல் கிளைகொண்டு இருமி<br/>
இது என் அப்பர் மூத்த ஆறு என்று இளையவர் ஏசாமுன்<br/>
மது உண் வண்டு பண்கள் பாடும் வதரி வணங்குதுமே
</p>
<p>
உறிகள் போல் மெய்ந் நரம்பு எழுந்து ஊன் தளர்ந்து உள்ளம் எள்கி<br/>
நெறியை நோக்கிக் கண் சுழன்று நின்று நடுங்காமுன்<br/>
அறிதி ஆகில் நெஞ்சம் அன்பாய் ஆயிரம் நாமம் சொலி<br/>
வெறி கொள் வண்டு பண்கள் பாடும் வதரி வணங்குதுமே
</p>
<p>
பீளை சோரக் கண் இடுங்கி பித்து எழ மூத்து இருமி<br/>
தாள்கள் நோவத் தம்மில் முட்டி தள்ளி நடவாமுன்<br/>
காளை ஆகி கன்று மேய்த்து குன்று எடுத்து அன்று நின்றான<br/>
வாளை பாயும் தண் தடம் சூழ் வதரி வணங்குதுமே
</p>
<p>
பண்டு காமர் ஆன ஆறும் பாவையர் வாய் அமுதம்<br/>
உண்ட ஆறும் வாழ்ந்த ஆறும் ஒக்க உரைத்து இருமி<br/>
தண்டு காலா ஊன்றி ஊன்றி தள்ளி நடவாமுன்<br/>
வண்டு பாடும் தண் துழாயான் வதரி வணங்குதுமே
</p>
<p>
எய்த்த சொல்லோடு ஈளை ஏங்கி இருமி இளைத்து உடலம்<br/>
பித்தர் போலச் சித்தம் வேறாய்ப் பேசி அயராமுன்<br/>
அத்தன் எந்தை ஆதி மூர்த்தி ஆழ் கடலைக் கடைந்த<br/>
மைத்த சோதி எம்பெருமான் வதரி வணங்குதுமே
</p>
<p>
பப்ப அப்பர் மூத்த ஆறு பாழ்ப்பது சீத் திரளை<br/>
ஒப்ப ஐக்கள் போத உந்த உன் தமர் காண்மின் என்று<br/>
செப்பு நேர் மென் கொங்கை நல்லார் தாம் சிரியாத முன்னம்<br/>
வைப்பும் நங்கள் வாழ்வும் ஆனான் வதரி வணங்குதுமே
</p>
<p>
ஈசி போமின் ஈங்கு இரேல்மின் இருமி இளைத்தீர் உள்ளம்<br/>
கூசி இட்டீர் என்று பேசும் குவளை அம் கண்ணியர்பால்<br/>
நாசம் ஆன பாசம் விட்டு நல் நெறி நோக்கல் உறில்<br/>
வாசம் மல்கு தண் துழாயான் வதரி வணங்குதுமே
</p>
<p>
புலன்கள் நைய மெய்யில் மூத்து போந்து இருந்து உள்ளம் எள்கி<br/>
கலங்க ஐக்கள் போத உந்தி கண்ட பிதற்றாமுன்<br/>
அலங்கல் ஆய தண் துழாய்கொண்டு ஆயிரம் நாமம் சொலி<br/>
வலங்கொள் தொண்டர் பாடி ஆடும் வதரி வணங்குதுமே
</p>
<p>
வண்டு தண் தேன் உண்டு வாழும் வதரி நெடு மாலைக்<br/>
கண்டல் வேலி மங்கை வேந்தன் கலியன் ஒலி மாலை<br/>
கொண்டு தொண்டர் பாடி ஆடக் கூடிடில் நீள் விசும்பில்<br/>
அண்டம் அல்லால் மற்று அவர்க்கு ஓர் ஆட்சி அறியோமே
</p>
<h2>திருவதரி ஆச்சிரமம்</h2>
<p>
ஏனம் முன் ஆகி இரு நிலம் இடந்து அன்று இணை-அடி இமையவர் வணங்க<br/>
தானவன் ஆகம் தரணியில் புரளத் தடஞ் சிலை குனித்த என் தலைவன்-<br/>
தேன் அமர் சோலைக் கற்பகம் பயந்த தெய்வ நல் நறு மலர் கொணர்ந்து<br/>
வானவர் வணங்கும் கங்கையின் கரைமேல் வதரி ஆச்சிரமத்து உள்ளானே
</p>
<p>
கானிடை உருவை சுடு சரம் துரந்து கண்டு முன் கொடுந் தொழில் உரவோன்<br/>
ஊன் உடை அகலத்து அடு கணை குளிப்ப உயிர் கவர்ந்து உகந்த எம் ஒருவன்-<br/>
தேன் உடைக் கமலத்து அயனொடு தேவர் சென்று சென்று இறைஞ்சிட பெருகு<br/>
வானிடை முது நீர்க் கங்கையின் கரைமேல் வதரி ஆச்சிரமத்து உள்ளானே
</p>
<p>
இலங்கையும் கடலும் அடல் அரும் துப்பின் இரு நிதிக்கு இறைவனும் அரக்கர்<br/>
குலங்களும் கெட முன் கொடுந் தொழில் புரிந்த கொற்றவன்-கொழுஞ் சுடர் சுழன்ற<br/>
விலங்கலில் உரிஞ்சி மேல்நின்ற விசும்பில் வெண் துகில் கொடி என விரிந்து<br/>
வலம் தரு மணி நீர்க் கங்கையின் கரைமேல் வதரி ஆச்சிரமத்து உள்ளானே
</p>
<p>
துணிவு இனி உனக்குச் சொல்லுவன் மனமே தொழுது எழு தொண்டர்கள்- தமக்குப்<br/>
பிணி ஒழித்து அமரர் பெரு விசும்பு அருளும் பேர் அருளாளன் எம் பெருமான்-<br/>
அணி மலர்க் குழலார் அரம்பையர் துகிலும் ஆரமும் வாரி வந்து அணி நீர்<br/>
மணி கொழித்து இழிந்த கங்கையின் கரைமேல் வதரி ஆச்சிரமத்து உள்ளானே
</p>
<p>
பேய் இடைக்கு இருந்து வந்த மற்று அவள்-தன் பெரு முலை சுவைத்திட பெற்ற<br/>
தாய் இடைக்கு இருத்தல் அஞ்சுவன் என்று தளர்ந்திட வளர்ந்த என் தலைவன்-<br/>
சேய் முகட்டு உச்சி அண்டமும் சுமந்த செம்பொன் செய் விலங்கலில் இலங்கு<br/>
வாய் முகட்டு இழிந்த கங்கையின் கரைமேல் வதரி ஆச்சிரமத்து உள்ளானே
</p>
<p>
தேர் அணங்கு அல்குல் செழுங் கயல் கண்ணி திறத்து ஒரு மறத் தொழில் புரிந்து<br/>
பார் அணங்கு இமில் ஏறு ஏழும் முன் அடர்த்த பனி முகில் வண்ணன் எம் பெருமான்-<br/>
காரணம்- தன்னால் கடும் புனல் கயத்த கரு வரை பிளவு எழக் குத்தி<br/>
வாரணம் கொணர்ந்த கங்கையின் கரைமேல் வதரி ஆச்சிரமத்து உள்ளானே
</p>
<p>
வெம் திறல் களிறும் வேலைவாய் அமுதும் விண்ணொடு விண்ணவர்க்கு அரசும்<br/>
இந்திரற்கு அருளி எமக்கும் ஈந்தருளும் எந்தை எம் அடிகள் எம் பெருமான்-<br/>
அந்தரத்து அமரர் அடி-இணை வணங்க ஆயிரம் முகத்தினால் அருளி<br/>
மந்தரத்து இழிந்த கங்கையின் கரைமேல் வதரி ஆச்சிரமத்து உள்ளானே
</p>
<p>
மான் முனிந்து ஒரு கால் வரி சிலை வளைத்த மன்னவன் பொன் நிறத்து உரவோன்<br/>
ஊன் முனிந்து அவனது உடல் இரு பிளவா உகிர் நுதி மடுத்து அயன் அரனைத்<br/>
தான் முனிந்து இட்ட வெம் திறல் சாபம் தவிர்த்தவன்-தவம்புரிந்து உயர்ந்த<br/>
மா முனி கொணர்ந்த கங்கையின் கரைமேல் வதரி ஆச்சிரமத்து உள்ளானே
</p>
<p>
கொண்டல் மாருதங்கள் குல வரை தொகு நீர்க் குரை கடல் உலகு உடன் அனைத்தும்<br/>
உண்ட மா வயிற்றோன் ஒண் சுடர் ஏய்ந்த உம்பரும் ஊழியும் ஆனான்-<br/>
அண்டம் ஊடு அறுத்து அன்று அந்தரத்து இழிந்து அங்கு அவனியாள் அலமரப் பெருகும்<br/>
மண்டு மா மணி நீர்க் கங்கையின் கரைமேல் வதரி ஆச்சிரமத்து உள்ளானே
</p>
<p>
வரும் திரை மணி நீர்க் கங்கையின் கரைமேல் வதரி ஆச்சிரமத்து உள்ளானை<br/>
கருங் கடல் முந்நீர் வண்ணனை எண்ணி கலியன் வாய் ஒலிசெய்த பனுவல்<br/>
வரம்செய்த ஐந்தும் ஐந்தும் வல்லார்கள் வானவர் உலகு உடன் மருவி<br/>
இருங் கடல் உலகம் ஆண்டு வெண் குடைக் கீழ் இமையவர் ஆகுவர் தாமே
</p>
<h2>திருச்சாளக்கிராமம்</h2>
<p>
கலையும் கரியும் பரிமாவும் திரியும் கானம் கடந்துபோய்<br/>
சிலையும் கணையும் துணையாகச் சென்றான் வென்றிச் செருக்களத்து<br/>
மலை கொண்டு அலை நீர் அணை கட்டி மதிள் நீர் இலங்கை வாள் அரக்கர்<br/>
தலைவன் தலை பத்து அறுத்து உகந்தான் சாளக்கிராமம் அடை நெஞ்சே
</p>
<p>
கடம் சூழ் கரியும் பரிமாவும் ஒலி மாத் தேரும் காலாளும்<br/>
உடன் சூழ்ந்து எழுந்த கடி இலங்கை பொடியா வடி வாய்ச் சரம் துரந்தான்-<br/>
இடம் சூழ்ந்து எங்கும் இரு விசும்பில் இமையோர் வணங்க மணம் கமழும்<br/>
தடம் சூழ்ந்து எங்கும் அழகு ஆய சாளக்கிராமம் அடை நெஞ்சே
</p>
<p>
உலவு திரையும் குல வரையும் ஊழி முதலா எண் திக்கும்<br/>
நிலவும் சுடரும் இருளும் ஆய் நின்றான் வென்றி விறல் ஆழி<br/>
வலவன் வானோர்-தம் பெருமான் மருவா அரக்கர்க்கு எஞ்ஞான்றும்<br/>
சலவன்-சலம் சூழ்ந்து அழகு ஆய சாளக்கிராமம் அடை நெஞ்சே
</p>
<p>
ஊரான் குடந்தை உத்தமன் ஒரு கால் இரு கால் சிலை வளையத்<br/>
தேரா அரக்கர் தேர்-வெள்ளம் செற்றான் வற்றா வரு புனல் சூழ்<br/>
பேரான் பேர் ஆயிரம் உடையான் பிறங்கு சிறை வண்டு அறைகின்ற<br/>
தாரான்-தாரா வயல் சூழ்ந்த சாளக்கிராமம் அடை நெஞ்சே
</p>
<p>
அடுத்து ஆர்த்து எழுந்தாள் பில வாய் விட்டு அலற அவள் மூக்கு அயில் வாளால்<br/>
விடுத்தான் விளங்கு சுடர் ஆழி விண்ணோர் பெருமான் நண்ணார்முன்<br/>
கடுத்து ஆர்த்து எழுந்த பெரு மழையைக் கல் ஒன்று ஏந்தி இன நிரைக்காத்<br/>
தடுத்தான்-தடம் சூழ்ந்து அழகு ஆய சாளக்கிராமம் அடை நெஞ்சே
</p>
<p>
தாய் ஆய் வந்த பேய் உயிரும் தயிரும் விழுதும் உடன் உண்ட<br/>
வாயான் தூய வரி உருவின் குறளாய்ச் சென்று மாவலியை<br/>
ஏயான் இரப்ப மூவடி மண் இன்றே தா என்று உலகு ஏழும்<br/>
தாயான் காயா மலர் வண்ணன்- சாளக்கிராமம் அடை நெஞ்சே
</p>
<p>
ஏனோர் அஞ்ச வெம் சமத்துள் அரி ஆய் பரிய இரணியனை<br/>
ஊன் ஆர் அகலம் பிளவு எடுத்த ஒருவன் தானே இரு சுடர் ஆய்<br/>
வான் ஆய் தீ ஆய் மாருதம் ஆய் மலை ஆய் அலை நீர் உலகு அனைத்தும்<br/>
தான் ஆய் தானும் ஆனான்-தன் சாளக்கிராமம் அடை நெஞ்சே
</p>
<p>
வெந்தார் என்பும் சுடு நீறும் மெய்யில் பூசி கையகத்து ஓர்<br/>
சந்து ஆர் தலைகொண்டு உலகு ஏழும் திரியும் பெரியோன்-தான் சென்று என்<br/>
எந்தாய் சாபம் தீர் என்ன இலங்கு அமுது நீர் திருமார்வில்<br/>
தந்தான்-சந்து ஆர் பொழில் சூழ்ந்த சாளக்கிராமம் அடை நெஞ்சே
</p>
<p>
தொண்டு ஆம் இனமும் இமையோரும் துணை நூல் மார்வின் அந்தணரும்<br/>
அண்டா எமக்கே அருளாய் என்று அணையும் கோயில் அருகு எல்லாம்<br/>
வண்டு ஆர் பொழிலின் பழனத்து வயலின் அயலே கயல் பாயத்<br/>
தண் தாமரைகள் முகம் அலர்த்தும் சாளக்கிராமம் அடை நெஞ்சே
</p>
<p>
தாரா ஆரும் வயல் சூழ்ந்த சாளக்கிராமத்து அடிகளை<br/>
கார் ஆர் புறவின் மங்கை வேந்தன் கலியன் ஒலிசெய் தமிழ்மாலை<br/>
ஆர் ஆர் உலகத்து அறிவு உடையார் அமரர் நல் நாட்டு அரசு ஆளப்<br/>
பேர் ஆயிரமும் ஓதுமின்கள் அன்றி இவையே பிதற்றுமினே
</p>
<h2>நைமிசாரணியம்</h2>
<p>
வாள் நிலா முறுவல் சிறு நுதல் பெருந் தோள் மாதரார் வன முலைப் பயனே<br/>
பேணினேன் அதனைப் பிழை எனக் கருதி பேதையேன் பிறவி நோய் அறுப்பான்<br/>
ஏண் இலேன் இருந்தேன் எண்ணினேன் எண்ணி இளையவர் கலவியின் திறத்தை<br/>
நாணினேன் வந்து உன் திருவடி அடைந்தேன்- நைமிசாரணியத்துள் எந்தாய்
</p>
<p>
சிலம்பு அடி உருவின் கரு நெடுங் கண்ணார்- திறத்தனாய் அறத்தையே மறந்து<br/>
புலன் படிந்து உண்ணும் போகமே பெருக்கி போக்கினேன் பொழுதினை வாளா<br/>
அலம் புரி தடக்கை ஆயனே மாயா வானவர்க்கு அரசனே வானோர்<br/>
நலம் புரிந்து இறைஞ்சும் திருவடி அடைந்தேன்- நைமிசாரணியத்துள் எந்தாய்
</p>
<p>
சூதினைப் பெருக்கி களவினைத் துணிந்து சுரி குழல் மடந்தையர்திறத்துக்<br/>
காதலே மிகுத்து கண்டவா திரிந்த தொண்டனேன் நமன்-தமர் செய்யும்<br/>
வேதனைக்கு ஒடுங்கி நடுங்கினேன் வேலை வெண் திரை அலமரக் கடைந்த<br/>
நாதனே வந்து உன் திருவடி அடைந்தேன்- நைமிசாரணியத்துள் எந்தாய்
</p>
<p>
வம்பு உலாம் கூந்தல் மனைவியைத் துறந்து பிறர் பொருள் தாரம் என்று இவற்றை<br/>
நம்பினார் இறந்தால் நமன்-தமர் பற்றி எற்றி வைத்து எரி எழுகின்ற<br/>
செம்பினால் இயன்ற பாவையை பாவீ தழுவு என மொழிவதற்கு அஞ்சி<br/>
நம்பனே வந்து உன் திருவடி அடைந்தேன்- நைமிசாரணியத்துள் எந்தாய்
</p>
<p>
இடும்பையால் அடர்ப்புண்டு இடுமினோ துற்று என்று இரந்தவர்க்கு இல்லையே என்று<br/>
நெடுஞ் சொலால் மறுத்த நீசனேன் அந்தோ நினைக்கிலேன் வினைப் பயன் தன்னை<br/>
கடுஞ் சொலார் கடியார் காலனார் தமரால் படுவது ஓர் கொடு மிறைக்கு அஞ்சி<br/>
நடுங்கி நான் வந்து உன் திருவடி அடைந்தேன்- நைமிசாரணியத்துள் எந்தாய்
</p>
<p>
கொடிய மனத்தால் சினத் தொழில் புரிந்து திரிந்து நாய் இனத்தொடும் திளைத்திட்டு<br/>
ஓடியும் உழன்றும் உயிர்களே கொன்றேன் உணர்விலேன் ஆதலால் நமனார்<br/>
பாடியைப் பெரிதும் பரிசு அழித்திட்டேன் பரமனே பாற்கடல் கிடந்தாய்<br/>
நாடி நான் வந்து உன் திருவடி அடைந்தேன் -நைமிசாரணியத்துள் எந்தாய்
</p>
<p>
நெஞ்சினால் நினைந்தும் வாயினால் மொழிந்தும் நீதி அல்லாதன செய்தும்<br/>
துஞ்சினார் செல்லும் தொல் நெறி கேட்டே துளங்கினேன் விளங்கனி முனிந்தாய்<br/>
வஞ்சனேன் அடியேன் நெஞ்சினில் பிரியா வானவா தானவர்க்கு என்றும்<br/>
நஞ்சனே வந்து உன் திருவடி அடைந்தேன்- நைமிசாரணியத்துள் எந்தாய்
</p>
<p>
ஏவினார் கலியார் நலிக என்று என்மேல்- எங்ஙனே வாழும் ஆறு?-ஐவர்<br/>
கோவினார் செய்யும் கொடுமையை மடித்தேன் குறுங்குடி நெடுங் கடல் வண்ணா<br/>
பாவின் ஆர் இன் சொல் பல் மலர் கொண்டு உன் பாதமே பரவி நான் பணிந்து என்<br/>
நாவினால் வந்து உன் திருவடி அடைந்தேன் -நைமிசாரணியத்துள் எந்தாய்
</p>
<p>
ஊன் இடைச் சுவர் வைத்து என்பு தூண் நாட்டி உரோமம் வேய்ந்து ஒன்பது வாசல்-<br/>
தான் உடைக் குரம்பை பிரியும்போது உன்-தன் சரணமே சரணம் என்று இருந்தேன்<br/>
தேன் உடைக் கமலத் திருவினுக்கு அரசே திரை கொள் மா நெடுங் கடல் கிடந்தாய்<br/>
நான் உடைத் தவத்தால் திருவடி அடைந்தேன்- நைமிசாரணியத்துள் எந்தாய்
</p>
<p>
ஏதம் வந்து அணுகாவண்ணம் நாம் எண்ணி எழுமினோ தொழுதும் என்று இமையோர்-<br/>
நாதன் வந்து இறைஞ்சும் நைமிசாரணியத்து எந்தையைச் சிந்தையுள் வைத்து<br/>
காதலே மிகுத்த கலியன் வாய் ஒலிசெய் மாலை-தான் கற்று வல்லார்கள்<br/>
ஓத நீர் வையம் ஆண்டு வெண் குடைக் கீழ் உம்பரும் ஆகுவர் தாமே
</p>
<h2>சிங்கவேழ்குன்றம்</h2>
<p>
அம் கண் ஞாலம் அஞ்ச அங்கு ஓர் ஆள் அரி ஆய் அவுணன்<br/>
பொங்க ஆகம் வள் உகிரால் போழ்ந்த புனிதன் இடம்-<br/>
பைங் கண் ஆனைக் கொம்பு கொண்டு பத்திமையால் அடிக்கீழ்<br/>
செங் கண் ஆளி இட்டு இறைஞ்சும் சிங்கவேழ்குன்றமே
</p>
<p>
அலைத்த பேழ் வாய் வாள் எயிற்று ஓர் கோளரி ஆய் அவுணன்<br/>
கொலைக் கையாளன் நெஞ்சு இடந்த கூர் உகிராளன் இடம்-<br/>
மலைத்த செல் சாத்து எறிந்த பூசல் வன் துடி வாய் கடுப்ப<br/>
சிலைக் கை வேடர் தெழிப்பு அறாத சிங்கவேழ்குன்றமே
</p>
<p>
ஏய்ந்த பேழ் வாய் வாள் எயிற்று ஓர் கோளரி ஆய் அவுணன்<br/>
வாய்ந்த ஆகம் வள் உகிரால் வகிர்ந்த அம்மானது இடம் -<br/>
ஓய்ந்த மாவும் உடைந்த குன்றும் அன்றியும் நின்று அழலால்<br/>
தேய்ந்த வேயும் அல்லது இல்லாச் சிங்கவேழ்குன்றமே
</p>
<p>
எவ்வம் வெவ் வேல் பொன்பெயரோன் ஏதலன் இன் உயிரை<br/>
வவ்வி ஆகம் வள் உகிரால் வகிர்ந்த அம்மானது இடம்-<br/>
கவ்வும் நாயும் கழுகும் உச்சிப்போதொடு கால் சுழன்று<br/>
தெய்வம் அல்லால் செல்ல ஒண்ணாச் சிங்கவேழ்குன்றமே
</p>
<p>
மென்ற பேழ்வாய் வாள் எயிற்று ஓர் கோளரி ஆய் அவுணன்<br/>
பொன்ற ஆகம் வள் உகிரால் போழ்ந்த புனிதன் இடம்-<br/>
நின்ற செந்தீ மொண்டு சூறை நீள் விசும்பூடு இரிய<br/>
சென்று காண்டற்கு-அரிய கோயில் சிங்கவேழ்குன்றமே
</p>
<p>
எரிந்த பைங் கண் இலங்கு பேழ் வாய் எயிற்றொடு இது எவ் உரு என்று<br/>
இரிந்து வானோர் கலங்கி ஓட இருந்த அம்மானது இடம்-<br/>
நெரிந்த வேயின் முழையுள் நின்று நீள் நெறிவாய் உழுழை<br/>
திரிந்த ஆனைச் சுவடு பார்க்கும் சிங்கவேழ்குன்றமே
</p>
<p>
முனைத்த சீற்றம் விண் சுடப் போய் மூவுலகும் பிறவும்<br/>
அனைத்தும் அஞ்ச ஆள் அரி ஆய் இருந்த அம்மானது இடம்-<br/>
கனைத்த தீயும் கல்லும் அல்லா வில் உடை வேடரும் ஆய்<br/>
தினைத்தனையும் செல்ல ஒண்ணாச் சிங்கவேழ்குன்றமே
</p>
<p>
நாத் தழும்ப நாஅன்முகனும் ஈசனும் ஆய் முறையால்<br/>
ஏத்த அங்கு ஓர் ஆள் அரி ஆய் இருந்த அம்மானது இடம்-<br/>
காய்த்த வாகை நெற்று ஒலிப்ப கல் அதர் வேய்ங்கழை போய்த்<br/>
தேய்த்த தீயால் விண் சிவக்கும் சிங்கவேழ்குன்றமே
</p>
<p>
நல்லை நெஞ்சே நாம் தொழுதும் நம்முடை நம் பெருமான்<br/>
அல்லிமாதர் புல்க நின்ற ஆயிரந் தோளன் இடம்-<br/>
நெல்லி மல்கி கல் உடைப்ப புல் இலை ஆர்த்து அதர்வாய்<br/>
சில்லி சில் என்று ஒல் அறாத சிங்கவேழ்குன்றமே
</p>
<p>
செங் கண் ஆளி இட்டு இறைஞ்சும் சிஙக்வேழ்குன்று உடைய<br/>
எங்கள் ஈசன் எம் பிரானை இருந் தமிழ் நூல்-புலவன்<br/>
மங்கை ஆளன் மன்னு தொல் சீர் வண்டு அரை தார்க் கலியன்<br/>
செங்கையாளன் செஞ்சொல் மாலை வல்லவர் தீது இலரே<br/>
------
</p>
<h2>திருவேங்கடம் - 1</h2>
<p>
கொங்கு அலர்ந்த மலர்க் குருந்தம் ஒசித்த கோவலன் எம் பிரான்<br/>
சங்கு தங்கு தடங் கடல் துயில் கொண்ட தாமரைக் கண்ணினன்<br/>
பொங்கு புள்ளினை வாய் பிளந்த புராணர்-தம் இடம்-பொங்கு நீர்<br/>
செங் கயல் திளைக்கும் சுனைத் திரு- வேங்கடம் அடை நெஞ்சமே
</p>
<p>
பள்ளி ஆவது பாற்கடல் அரங் கம் இரங்க வன் பேய் முலை<br/>
பிள்ளையாய் உயிர் உண்ட எந்தை பிரான்-அவன் பெருகும் இடம்-<br/>
வெள்ளியான் கரியான் மணி நிற வண்ணன் என்று எண்ணி நாள்தொறும்<br/>
தெள்ளியார் வணங்கும் மலைத் திரு வேங்கடம் அடை நெஞ்சமே
</p>
<p>
நின்ற மா மருது இற்று வீழ நடந்த நின்மலன் நேமியான்<br/>
என்றும் வானவர் கைதொழும் இணைத் தாமரை அடி எம் பிரான்<br/>
கன்றி மாரி பொழிந்திட கடிது ஆ-நிரைக்கு இடர் நீக்குவான்<br/>
சென்று குன்றம் எடுத்தவன் திரு வேங்கடம் அடை நெஞ்சமே
</p>
<p>
பார்த்தற்கு ஆய் அன்று பாரதம் கைசெய் திட்டு வென்ற பரஞ்சுடர்<br/>
கோத்து அங்கு ஆயர்-தம் பாடியில் குரவை பிணைந்த எம் கோவலன்<br/>
ஏத்துவார்-தம் மனத்து உள்ளான் இட- வெந்தை மேவிய எம் பிரான்<br/>
தீர்த்த நீர்த் தடம் சோலை சூழ் திரு வேங்கடம் அடை நெஞ்சமே
</p>
<p>
வண் கையான் அவுணர்க்கு நாயகன் வேள்வியில் சென்று மாணியாய்<br/>
மண் கையால் இரந்தான் மராமரம் ஏழும் எய்த வலத்தினான்<br/>
எண் கையான் இமயத்து உள்ளான் இருஞ்சோலை மேவிய எம் பிரான்<br/>
திண் கை மா துயர் தீர்த்தவன் திரு வேங்கடம் அடை நெஞ்சமே
</p>
<p>
எண் திசைகளும் ஏழ் உலகமும் வாங்கி பொன் வயிற்றில் பெய்து<br/>
பண்டு ஓர் ஆல் இலைப் பள்ளி கொண்டவன் பால் மதிக்கு இடர் தீர்த்தவன்<br/>
ஒண் திறல் அவுணன் உரத்து உகிர் வைத்தவன் ஒள் எயிற்றொடு<br/>
திண் திறல் அரியாயவன் திரு வேங்கடம் அடை நெஞ்சமே
</p>
<p>
பாரும் நீர் எரி காற்றினோடு ஆகாசமும் இவை ஆயினான்<br/>
பேரும் ஆயிரம் பேச நின்ற பிறப்பிலி பெருகும் இடம்-<br/>
காரும் வார் பனி நீள் விசும்பிடைச் சோரும் மா முகில் தோய்தர<br/>
சேரும் வார் பொழில் சூழ் எழில் திரு வேங்கடம் அடை நெஞ்சமே
</p>
<p>
அம்பரம் அனல் கால் நிலம் சலம் ஆகி நின்ற அமரர்-கோன்<br/>
வம்பு உலாம் மலர்மேல் மலி மட மங்கை-தன் கொழுநன்-அவன்<br/>
கொம்பின் அன்ன இடை மடக் குற மாதர் நீள் இதணம்தொறும்<br/>
செம் புனம்-அவை காவல் கொள் திரு வேங்கடம் அடை நெஞ்சமே 8
</p>
<p>
பேசும் இன் திருநாமம் எட்டு எழுத்தும் சொலி நின்று பின்னரும்<br/>
பேசுவார்-தமை உய்ய வாங்கி பிறப்பு அறுக்கும் பிரான் இடம்-<br/>
வாச மா மலர் நாறு வார் பொழில் சூழ் தரும் உலகுக்கு எலாம்<br/>
தேசமாய்த் திகழும் மலைத் திரு வேங்கடம் அடை நெஞ்சமே
</p>
<p>
செங் கயல் திளைக்கும் சுனைத் திரு வேங்கடத்து உறை செல்வனை<br/>
மங்கையர் தலைவன் கலிகன்றி வண் தமிழ்ச் செஞ்சொல் மாலைகள்<br/>
சங்கை இன்றித் தரித்து உரைக்கவல் லார்கள் தஞ்சமதாகவே<br/>
வங்க மா கடல் வையம் காவலர் ஆகி வான்-உலகு ஆள்வரே
</p>
<h2>திருவேங்கடம்-2</h2>
<p>
தாயே தந்தை என்றும் தாரமே கிளை மக்கள் என்றும்<br/>
நோயே பட்டொழிந்தேன் நுன்னைக் காண்பது ஓர் ஆசையினால்-<br/>
வேய் ஏய் பூம் பொழில் சூழ் விரை ஆர் திருவேங்கடவா!-<br/>
நாயேன் வந்து அடைந்தேன் நல்கி ஆள் என்னைக் கொண்டருளே
</p>
<p>
மான் ஏய் கண் மடவார் மயக்கில் பட்டு மா நிலத்து<br/>
நானே நானாவித நரகம் புகும் பாவம் செய்தேன்-<br/>
தேன் ஏய் பூம் பொழில் சூழ் திருவேங்கட மா மலை என்<br/>
ஆனாய்!-வந்து அடைந்தேன் அடியேனை ஆட் கொண்டருளே
</p>
<p>
கொன்றேன் பல் உயிரை குறிக்கோள் ஒன்று இலாமையினால்<br/>
என்றேனும் இரந்தார்க்கு இனிது ஆக உரைத்து அறியேன்-<br/>
குன்று ஏய் மேகம் அதிர் குளிர் மா மலை வேங்கடவா<br/>
அன்றே வந்து அடைந்தேன் அடியேனை ஆட் கொண்டருளே
</p>
<p>
குலம்-தான் எத்தனையும் பிறந்தே இறந்து எய்த்தொழிந்தேன்<br/>
நலம்-தான் ஒன்றும் இலேன் நல்லது ஓர் அறம் செய்தும் இலேன்-<br/>
நிலம் தோய் நீள் முகில் சேர் நெறி ஆர் திருவேங்கடவா!-<br/>
அலந்தேன் வந்து அடைந்தேன் அடியேனை ஆட் கொண்டருளே
</p>
<p>
எப் பாவம் பலவும் இவையே செய்து இளைத்தொழிந்தேன்<br/>
துப்பா நின் அடியே தொடர்ந்து ஏத்தவும் கிற்கின்றிலேன்-<br/>
செப்பு ஆர் திண் வரை சூழ் திருவேங்கட மா மலை என்<br/>
அப்பா!-வந்து அடைந்தேன் அடியேனை ஆட் கொண்டருளே
</p>
<p>
மண் ஆய் நீர் எரி கால் மஞ்சு உலாவும் ஆகாசமும் ஆம்<br/>
புண் ஆர் ஆக்கை-தன்னுள் புலம்பித் தளர்ந்து எய்த்தொழிந்தேன்-<br/>
விண் ஆர் நீள் சிகர விரைஆர் திருவேங்கடவா!-<br/>
அண்ணா வந்து அடைந்தேன் அடியேனை ஆட் கொண்டருளே
</p>
<p>
தெரியேன் பாலகனாய் பல தீமைகள் செய்துமிட்டேன்<br/>
பெரியேன் ஆயினபின் பிறர்க்கே உழைத்து ஏழை ஆனேன்-<br/>
கரி சேர் பூம் பொழில் சூழ் கன மா மலை வேங்கடவா!-<br/>
அரியே வந்து அடைந்தேன் அடியேனை ஆட் கொண்டருளே
</p>
<p>
நோற்றேன் பல் பிறவி நுன்னைக் காண்பது ஓர் ஆசையினால்<br/>
ஏற்றேன் இப் பிறப்பே இடர் உற்றனன்-எம் பெருமான்<br/>
கோல் தேன் பாய்ந்து ஒழுகும் குளிர் சோலை சூழ் வேங்கடவா<br/>
ஆற்றேன் வந்து அடைந்தேன் அடியேனை ஆட் கொண்டருளே
</p>
<p>
பற்றேல் ஒன்றும் இலேன் பாவமே செய்து பாவி ஆனேன்<br/>
மற்றேல் ஒன்று அறியேன்-மாயனே எங்கள் மாதவனே<br/>
கல் தேன் பாய்ந்து ஒழுகும் கமலச் சுனை வேங்கடவா!-<br/>
அற்றேன் வந்து அடைந்தேன் அடியேனை ஆட் கொண்டருளே
</p>
<p>
கண் ஆய் ஏழ் உலகுக்கு உயிர் ஆய எம் கார் வண்ணனை<br/>
விண்ணோர்-தாம் பரவும் பொழில் வேங்கட வேதியனை<br/>
திண் ஆர் மாடங்கள் சூழ் திரு மங்கையர்-கோன் கலியன்<br/>
பண் ஆர் பாடல் பத்தும் பயில்வார்க்கு இல்லை பாவங்களே<br/>
-------
</p>
<h2>திருவேங்கடம்- 3</h2>
<p>
கண் ஆர் கடல் சூழ் இலங்கைக்கு இறைவன்-தன்<br/>
திண் ஆகம் பிளக்கச் சரம் செல உய்த்தாய்<br/>
விண்ணோர் தொழும் வேங்கட மா மலை மேய<br/>
அண்ணா அடியேன் இடரைக் களையாயே
</p>
<p>
இலங்கைப் பதிக்கு அன்று இறை ஆய அரக்கர்<br/>
குலம் கெட்டு அவர் மாள கொடிப் புள் திரித்தாய்<br/>
விலங்கல் குடுமித் திருவேங்கடம் மேய<br/>
அலங்கல் துளப முடியாய் அருளாயே
</p>
<p>
நீர் ஆர் கடலும் நிலனும் முழுது உண்டு<br/>
ஏர் ஆலம் இளந் தளிர்மேல் துயில் எந்தாய்<br/>
சீர் ஆர் திருவேங்கட மா மலை மேய<br/>
ஆரா அமுதே அடியேற்கு அருளாயே
</p>
<p>
உண்டாய்-உறிமேல் நறு நெய் அமுது ஆக<br/>
கொண்டாய்-குறள் ஆய் நிலம் ஈர் அடியாலே<br/>
விண் தோய் சிகரத் திருவேங்கடம் மேய<br/>
அண்டா அடியேனுக்கு அருள்புரியாயே
</p>
<p>
தூண் ஆய் அதனூடு அரியாய் வந்து தோன்றி<br/>
பேணா அவுணன் உடலம் பிளந்திட்டாய்<br/>
சேண் ஆர் திருவேங்கட மா மலை மேய<br/>
கோள் நாகணையாய் குறிக்கொள் எனை நீயே
</p>
<p>
மன்னா இம் மனிசப் பிறவியை நீக்கி<br/>
தன் ஆக்கி தன் இன் அருள் செய்யும் தலைவன்<br/>
மின் ஆர் முகில் சேர் திருவேங்கடம் மேய<br/>
என் ஆனை என் அப்பன் என் நெஞ்சில் உளானே
</p>
<p>
மான் ஏய் மட நோக்கிதிறத்து எதிர் வந்த<br/>
ஆன் ஏழ் விடை செற்ற அணி வரைத் தோளா<br/>
தேனே திருவேங்கட மா மலை மேய<br/>
கோனே என் மனம் குடிகொண்டு இருந்தாயே
</p>
<p>
சேயன் அணியன் என சிந்தையுள் நின்ற<br/>
மாயன் மணி வாள் ஒளி வெண் தரளங்கள்<br/>
வேய் விண்டு உதிர் வேங்கட மா மலை மேய<br/>
ஆயன் அடி அல்லது மற்று அறியேனே
</p>
<p>
வந்தாய் என் மனம் புகுந்தாய் மன்னி நின்றாய்-<br/>
நந்தாத கொழுஞ் சுடரே எங்கள் நம்பீ<br/>
சிந்தாமணியே திருவேங்கடம் மேய<br/>
எந்தாய்!-இனி யான் உனை என்றும் விடேனே
</p>
<p>
வில்லார் மலி வேங்கட மா மலை மேய<br/>
மல் ஆர் திரள் தோள் மணி வண்ணன் அம்மானைக்<br/>
கல் ஆர் திரள் தோள் கலியன் சொன்ன மாலை<br/>
வல்லார்-அவர் வானவர் ஆகுவர் தாமே<br/>
-------
</p>
<h2>திருவேங்கடம்-4</h2>
<p>
வானவர்-தங்கள் சிந்தை போல என் நெஞ்சமே இனிது உவந்து மா தவ<br/>
மானவர்-தங்கள் சிந்தை அமர்ந்து உறைகின்ற எந்தை<br/>
கானவர் இடு கார் அகில்-புகை ஓங்கு வேங்கடம் மேவி மாண் குறள்<br/>
ஆன அந்தணற்கு இன்று அடிமைத் தொழில் பூண்டாயே
</p>
<p>
உறவு சுற்றம் என்று ஒன்று இலா ஒருவன் உகந்தவர்-தம்மை மண்மிசைப்<br/>
பிறவியே கெடுப்பான் அது கண்டு என் நெஞ்சம் என்பாய்<br/>
குறவர் மாதர்களோடு வண்டு குறிஞ்சி மருள் இசை பாடும் வேங்கடத்து<br/>
அறவன் நாயகற்கு இன்று அடிமைத் தொழில் பூண்டாயே
</p>
<p>
இண்டை ஆயின கொண்டு தொண்டர்கள் ஏத்துவார் உறவோடும் வானிடைக்<br/>
கொண்டு போய் இடவும் அது கண்டு என் நெஞ்சம் என்பாய்<br/>
வண்டு வாழ் வட வேங்கட மலை கோயில் கொண்டு அதனோடும் மீமிசை-<br/>
அண்டம் ஆண்டு இருப்பாற்கு அடிமைத் தொழில் பூண்டாயே
</p>
<p>
பாவியாது செய்தாய் என் நெஞ்சமே பண்டு தொண்டு செய்தாரை மண்மிசை<br/>
மேவி ஆட்கொண்டு போய் விசும்பு ஏற வைக்கும் எந்தை<br/>
கோவி நாயகன் கொண்டல் உந்து உயர்<br/>
 வேங்கட மலை ஆண்டு வானவர்<br/>
ஆவியாய் இருப்பாற்கு அடிமைத் தொழில் பூண்டாயே
</p>
<p>
பொங்கு போதியும் பிண்டியும் உடைப் புத்தர் நோன்பியர் பள்ளியுள் உறை<br/>
தங்கள் தேவரும் தாங்களுமே ஆக என் நெஞ்சம் என்பாய்<br/>
எங்கும் வானவர் தானவர் நிறைந்து ஏத்தும் வேங்கடம் மேவி நின்று அருள்<br/>
அம் கண் நாயகற்கு இன்று அடிமைத் தொழில் பூண்டாயே
</p>
<p>
துவரி ஆடையர் மட்டையர் சமண் தொண்டர்கள் மண்டி உண்டு பின்னரும்<br/>
தமரும் தாங்களுமே தடிக்க என் நெஞ்சம் என்பாய்<br/>
கவரி மாக் கணம் சேரும் வேங்கடம் கோயில் கொண்ட கண் ஆர் விசும்பிடை<br/>
அமர நாயகற்கு இன்று அடிமைத் தொழில் பூண்டாயே
</p>
<p>
தருக்கினால் சமண் செய்து சோறு தண் தயிரினால் திரளை மிடற்றிடை<br/>
நெருக்குவார் அலக்கண்-அது கண்டு என் நெஞ்சம் என்பாய்<br/>
மருள்கள் வண்டுகள் பாடும் வேங்கடம் கோயில் கொண்டு அதனோடும் வானிடை<br/>
அருக்கன் மேவிநிற்பாற்கு அடிமைத் தொழில் பூண்டாயே
</p>
<p>
சேயன் அணியன் சிறியன் பெரியன் என்பதும் சிலர் பேசக் கேட்டிருந்-<br/>
தே என் நெஞ்சம் என்பாய் எனக்கு ஒன்று சொல்லாதே<br/>
வேய்கள் நின்று வெண் முத்தமே சொரி வேங்கட மலை கோயில் மேவிய<br/>
ஆயர் நாயகற்கு இன்று அடிமைத் தொழில் பூண்டாயே
</p>
<p>
கூடி ஆடி உரைத்ததே உரைத் தாய் என் நெஞ்சம் என்பாய் துணிந்து கேள்<br/>
பாடி ஆடிப் பலரும் பணிந்து ஏத்திக் காண்கிலார்<br/>
ஆடு தாமரையோனும் ஈசனும் அமரர்-கோனும் நின்று ஏத்தும் வேங்கடத்து<br/>
ஆடு கூத்தனுக்கு இன்று அடிமைத் தொழில் பூண்டாயே
</p>
<p>
மின்னு மா முகில் மேவு தண் திரு வேங்கட மலை கோயில் மேவிய<br/>
அன்னம் ஆய் நிகழ்ந்த அமரர் பெருமானைக்<br/>
கன்னி மா மதிள் மங்கையர் கலி கன்றி இன் தமிழால் உரைத்த இம்<br/>
மன்னு பாடல் வல்லார்க்கு இடம் ஆகும் வான் உலகே<br/>
----
</p>
<h2>திரு எவ்வுளூர்</h2>
<p>
காசை ஆடை மூடி ஓடிக் காதல் செய் தானவன் ஊர்<br/>
நாசம் ஆக நம்ப வல்ல நம்பி நம் பெருமான்<br/>
வேயின் அன்ன தோள் மடவார் வெண்ணெய் உண்டான் இவன் என்று<br/>
ஏச நின்ற எம் பெருமான்-எவ்வுள் கிடந்தானே
</p>
<p>
தையலாள்மேல் காதல் செய்த தானவன் வாள் அரக்கன்<br/>
பொய் இலாத பொன் முடிகள் ஒன்பதோடு ஒன்றும் அன்று<br/>
செய்த வெம் போர்-தன்னில் அங்கு ஓர் செஞ்சரத்தால் உருள<br/>
எய்த எந்தை எம் பெருமான்-எவ்வுள் கிடந்தானே
</p>
<p>
முன் ஓர் தூது வானரத்தின் வாயில் மொழிந்து அரக்கன்<br/>
மன் ஊர்-தன்னை வாளியினால் மாள முனிந்து அவனே<br/>
பின் ஓர் தூது ஆதி-மன்னர்க்கு ஆகி பெருநிலத்தார்<br/>
இன்னார் தூதன் என நின்றான்-எவ்வுள் கிடந்தானே
</p>
<p>
பந்து அணைந்த மெல் விரலாள் பாவை-தன் காரணத்தால்<br/>
வெந் திறல் ஏறு ஏழும் வென்ற வேந்தன் விரி புகழ் சேர்<br/>
நந்தன் மைந்தன் ஆக ஆகும் நம்பி நம் பெருமான்<br/>
எந்தை தந்தை தம் பெருமான்-எவ்வுள் கிடந்தானே
</p>
<p>
பாலன் ஆகி ஞாலம் ஏழும் உண்டு பண்டு ஆல் இலைமேல்<br/>
சால நாளும் பள்ளி கொள்ளும் தாமரைக் கண்ணன் எண்ணில்<br/>
நீலம் ஆர் வண்டு உண்டு வாழும் நெய்தல் அம் தண் கழனி<br/>
ஏலம் நாறும் பைம் புறவின்-எவ்வுள் கிடந்தானே
</p>
<p>
சோத்தம் நம்பி என்று தொண்டர் மிண்டித் தொடர்ந்து அழைக்கும்<br/>
ஆத்தன் நம்பி செங்கண் நம்பி ஆகிலும் தேவர்க்கு எல்லாம்<br/>
மூத்த நம்பி முக்கண் நம்பி என்று முனிவர் தொழுது<br/>
ஏத்தும் நம்பி எம் பெருமான்-எவ்வுள் கிடந்தானே
</p>
<p>
திங்கள் அப்பு வான் எரி கால் ஆகி திசைமுகனார்<br/>
தங்கள் அப்பன் சாமி அப்பன் பாகத்து இருந்த வண்டு உண்<br/>
தொங்கல் அப்பு நீள் முடியான் சூழ் கழல் சூடநின்ற<br/>
எங்கள் அப்பன் எம் பெருமான்-எவ்வுள் கிடந்தானே
</p>
<p>
முனிவன் மூர்த்தி மூவர் ஆகி வேதம் விரித்து உரைத்த<br/>
புனிதன் பூவை வண்ணன் அண்ணல் புண்ணியன் விண்ணவர்-கோன்<br/>
தனியன் சேயன் தான் ஒருவன் ஆகிலும் தன் அடியார்க்கு<br/>
இனியன் எந்தை எம் பெருமான்-எவ்வுள் கிடந்தானே
</p>
<p>
பந்து இருக்கும் மெல் விரலாள் பாவை பனி மலராள்<br/>
வந்து இருக்கும் மார்வன் நீல மேனி மணி வண்ணன்<br/>
அந்தரத்தில் வாழும் வானோர்-நாயகன் ஆய் அமைந்த<br/>
இந்திரற்கும் தம் பெருமான்-எவ்வுள் கிடந்தானே
</p>
<p>
இண்டை கொண்டு தொண்டர் ஏத்த எவ்வுள் கிடந்தானை<br/>
வண்டு பாடும் பைம் புறவின் மங்கையர்-கோன் கலியன்<br/>
கொண்ட சீரால் தண் தமிழ் செய் மாலை ஈர் ஐந்தும் வல்லார்<br/>
அண்டம் ஆள்வது ஆணை அன்றேல் ஆள்வர்-அமர் உலகே
</p>
<h2>திருவல்லிக்கேணி</h2>
<p>
வில் பெரு விழவும் கஞ்சனும் மல்லும் வேழமும் பாகனும் வீழச்<br/>
செற்றவன்-தன்னை புரம் எரி செய்த சிவன் உறு துயர் களை தேவை<br/>
பற்றலர் வீயக் கோல் கையில் கொண்டு பார்த்தன்-தன் தேர்முன் நின்றானை<br/>
சிற்றவை பணியால் முடி துறந்தானை -திருவல்லிக்கேணிக் கண்டேனே
</p>
<p>
வேதத்தை வேதத்தின் சுவைப் பயனை விழுமிய முனிவரர் விழுங்கும்<br/>
கோது இல் இன் கனியை நந்தனார் களிற்றை குவலயத்தோர் தொழுது ஏத்தும்<br/>
ஆதியை அமுதை என்னை ஆள் உடை அப்பனை-ஒப்பவர் இல்லா<br/>
மாதர்கள் வாழும் மாட மா மயிலைத் திருவல்லிக்கேணிக் கண்டேனே
</p>
<p>
வஞ்சனை செய்யத் தாய் உரு ஆகி வந்த பேய் அலறி மண் சேர<br/>
நஞ்சு அமர் முலைஊடு உயிர் செக உண்ட நாதனை தானவர் கூற்றை<br/>
விஞ்சை வானவர் சாரணர் சித்தர் வியந்துதி செய்ய பெண் உரு ஆகி<br/>
அம் சுவை அமுதம் அன்று அளித்தானை- திருவல்லிக்கேணிக் கண்டேனே
</p>
<p>
இந்திரனுக்கு என்று ஆயர்கள் எடுத்த எழில் விழவில் பழ நடைசெய்<br/>
மந்திர விதியில் பூசனை பெறாது மழை பொழிந்திட தளர்ந்து ஆயர்<br/>
எந்தம்மோடு இன ஆ-நிரை தளராமல் எம் பெருமான் அருள் என்ன<br/>
அந்தம் இல் வரையால் மழை தடுத்தானை- திருவல்லிக்கேணிக் கண்டேனே
</p>
<p>
இன் துணைப் பதுமத்து அலர்மகள்-தனக்கும் இன்பன் நல் புவி-தனக்கு இறைவன்<br/>
தன் துணை ஆயர் பாவை நப்பின்னை -தனக்கு இறை மற்றையோர்க்கு எல்லாம்<br/>
வன் துணை பஞ்ச பாண்டவர்க்கு ஆகி வாய் உரை தூது சென்று இயங்கும்<br/>
என் துணை எந்தை தந்தை தம்மானை- திருவல்லிக்கேணிக் கண்டேனே
</p>
<p>
அந்தகன் சிறுவன் அரசர்-தம் அரசற்கு இளையவன் அணி இழையைச் சென்று<br/>
எந்தமக்கு உரிமை செய் என தரியாது எம் பெருமான் அருள் என்ன<br/>
சந்தம் அல் குழலாள் அலக்கண் நூற்றுவர்-தம் பெண்டிரும் எய்தி நூல் இழப்ப<br/>
இந்திரன் சிறுவன் தேர் முன் நின்றானை- திருவல்லிக்கேணிக் கண்டேனே
</p>
<p>
பரதனும் தம்பி சத்துருக்கனனும் இலக்குமனோடு மைதிலியும்<br/>
இரவும் நன் பகலும் துதி செய்ய நின்ற இராவணாந்தகனை எம்மானை-<br/>
குரவமே கமழும் குளிர் பொழிலூடு குயிலொடு மயில்கள் நின்று ஆல<br/>
இரவியின் கதிர்கள் நுழைதல் செய்தறியாத் திருவல்லிக்கேணிக் கண்டேனே
</p>
<p>
பள்ளியில் ஓதி வந்த தன் சிறுவன் வாயில் ஓர் ஆயிரம் நாமம்<br/>
ஒள்ளிய ஆகிப் போத ஆங்கு அதனுக்கு ஒன்றும் ஓர் பொறுப்பு இலன் ஆகி<br/>
பிள்ளையைச் சீறி வெகுண்டு தூண் புடைப்ப பிறை எயிற்று அனல் விழிப் பேழ் வாய்<br/>
தெள்ளிய சிங்கம் ஆகிய தேவை -திருவல்லிக்கேணிக் கண்டேனே
</p>
<p>
மீன் அமர் பொய்கை நாள்மலர் கொய்வான் வேட்கையினோடு சென்று இழிந்த<br/>
கான் அமர் வேழம் கைஎடுத்து அலற கரா அதன் காலினைக் கதுவ<br/>
ஆனையின் துயரம் தீரப் புள் ஊர்ந்து சென்று நின்று ஆழிதொட்டானை-<br/>
தேன் அமர் சோலை மாட மா மயிலைத் திருவல்லிக்கேணிக் கண்டேனே
</p>
<p>
மன்னு தண் பொழிலும் வாவியும் மதிளும் மாட மாளிகையும் மண்டபமும்<br/>
தென்னன் தொண்டையர்-கோன் செய்த நல் மயிலைத் திருவல்லிக்கேணி நின்றானை<br/>
கன்னி நல் மாட மங்கையர் தலைவன் காமரு சீர்க் கலிகன்றி<br/>
சொன்ன சொல்-மாலை பத்து உடன் வல்லார் சுகம் இனிது ஆள்வர் வான்-உலகே<br/>
------
</p>
<h2>திருநீர்மலை</h2>
<p>
அன்று ஆயர் குலக் கொடியோடு அணி மா மலர் மங்கையொடு அன்பு அளவி அவுணர்க்கு<br/>
என்றானும் இரக்கம் இலாதவனுக்கு உறையும் இடம் ஆவது-இரும் பொழில் சூழ்<br/>
நன்று ஆய புனல் நறையூர் திருவாலி குடந்தை தடம் திகழ் கோவல்நகர்<br/>
நின்றான் இருந்தான் கிடந்தான் நடந்தாற்கு இடம் மா மலை ஆவது-நீர்மலையே
</p>
<p>
காண்டாவனம் என்பது ஓர் காடு அமரர்க்கு அரையன்னது கண்டு அவன் நிற்க முனே<br/>
மூண்டு ஆர் அழல் உண்ண முனிந்ததுவும் அது அன்றியும் முன் உலகம் பொறை தீர்த்து<br/>
ஆண்டான் அவுணன்-அவன் மார்வு-அகலம் உகிரால் வகிர் ஆக முனிந்து அரியாய்<br/>
நீண்டான் குறள் ஆகி நிமிர்ந்தவனுக்கு இடம் மா மலை ஆவது-நீர்மலையே
</p>
<p>
அலம் மன்னும் அடல் சுரி சங்கம் எடுத்து அடல் ஆழியினால் அணி ஆர் உருவில்<br/>
புலம் மன்னும் வடம் புனை கொங்கையினாள் பொறை தீர முன் ஆள் அடு வாள் அமரில்<br/>
பல மன்னர் பட சுடர் ஆழியினைப் பகலோன் மறையப் பணிகொண்டு அணிசேர்<br/>
நில மன்னனும் ஆய் உலகு ஆண்டவனுக்கு இடம் மா மலை ஆவது-நீர்மலையே
</p>
<p>
தாங்காதது ஓர் ஆள் அரி ஆய் அவுணன்- தனை வீட முனிந்து அவனால் அமரும்<br/>
பூங் கோதையர் பொங்கு எரி மூழ்க விளைத்து அது அன்றியும் வென்றி கொள் வாள் அமரில்<br/>
பாங்கு ஆக முன் ஐவரொடு அன்பு அளவி பதிற்றைந்து இரட்டிப் படை வேந்தர் பட<br/>
நீங்காச் செருவில் நிறை காத்தவனுக்கு இடம் மா மலை ஆவது-நீர்மலையே
</p>
<p>
மாலும் கடல் ஆர மலைக் குவடு இட்டு அணை கட்டி வரம்பு உருவ மதி சேர்<br/>
கோல மதிள் ஆய இலங்கை கெட படை தொட்டு ஒருகால் அமரில் அதிர<br/>
காலம் இது என்று அயன் வாளியினால் கதிர் நீள் முடி பத்தும் அறுத்து அமரும்<br/>
நீல முகில் வண்ணன் எமக்கு இறைவற்கு இடம் மா மலை ஆவது-நீர்மலையே
</p>
<p>
பார் ஆர் உலகும் பனி மால் வரையும் கடலும் சுடரும் இவை உண்டும் எனக்கு<br/>
ஆராது என நின்றவன் எம் பெருமான் அலை நீர் உலகுக்கு அரசு ஆகிய அப்<br/>
பேரானை முனிந்த முனிக்கு அரையன் பிறர் இல்லை நுனக்கு எனும் எல்லையினான்<br/>
நீர் ஆர் பெயரான் நெடுமால்-அவனுக்கு இடம் மா மலை ஆவது-நீர்மலையே
</p>
<p>
புகர் ஆர் உரு ஆகி முனிந்தவனைப் புகழ் வீட முனிந்து உயிர் உண்டு அசுரன்<br/>
நகர் ஆயின பாழ்பட நாமம் எறிந்து அது அன்றியும் வென்றி கொள் வாள் அவுணன்<br/>
பகராதவன் ஆயிரம் நாமம் அடிப் பணியாதவனை பணியால் அமரில்<br/>
நிகர் ஆயவன் நெஞ்சு இடந்தான்-அவனுக்கு இடம் மா மலை ஆவது-நீர்மலையே
</p>
<p>
பிச்சச் சிறு பீலி பிடித்து உலகில் பிணம் தின் மடவார்-அவர் போல் அங்ஙனே<br/>
அச்சம் இலர் நாண் இலர் ஆதன்மையால் அவர் செய்கை வெறுத்து அணி மா மலர் தூய்<br/>
நச்சி நமனார் அடையாமை நமக்கு அருள்செய் என உள் குழைந்து ஆர்வமொடு<br/>
நிச்சம் நினைவார்க்கு அருள்செய்யும்- அவற்கு இடம் மா மலை ஆவது- நீர்மலையே
</p>
<p>
பேசும் அளவு அன்று இது வம்மின் நமர் பிறர் கேட்பதன் முன் பணிவார் வினைகள்<br/>
நாசம் அது செய்திடும் ஆதன்மையால் அதுவே நமது உய்விடம் நாள்மலர்மேல்<br/>
வாசம் அணி வண்டு அறை பைம் புறவின்- மனம் ஐந்தொடு நைந்து உழல்வார் மதிஇல்<br/>
நீசர்-அவர் சென்று அடையாதவனுக்கு இடம் மா மலை ஆவது-நீர்மலையே
</p>
<p>
நெடுமால்-அவன் மேவிய நீர்மலைமேல் நிலவும் புகழ் மங்கையர்-கோன் அமரில்<br/>
கட மா களி யானை வல்லான் கலியன் ஒலி செய் தமிழ் மாலை வல்லார்க்கு உடனே<br/>
விடும் மால் வினை வேண்டிடில் மேல் உலகும் எளிது ஆயிடும் அன்றி இலங்கு ஒலி சேர்<br/>
கொடு மா கடல் வையகம் ஆண்டு மதிக் குடை மன்னவர் ஆய் அடி கூடுவரே
</p>
<h2>திருக்கடல்மல்லை -1</h2>
<p>
பார்-ஆயது உண்டு உமிழ்ந்த பவளத் தூணை படு கடலில் அமுதத்தை பரி வாய் கீண்ட<br/>
சீரானை எம்மானை தொண்டர்-தங்கள் சிந்தையுள்ளே முளைத்து எழுந்த தீம் கரும்பினை<br/>
போர் ஆனைக் கொம்பு ஒசித்த போர் ஏற்றினை புணர் மருதம் இற நடந்த பொன் குன்றினை<br/>
கார் ஆனை இடர் கடிந்த கற்பகத்தைக் கண்டது நான்-கடல்மல்லைத் தலசயனத்தே
</p>
<p>
பூண்டு அவத்தம் பிறர்க்கு அடைந்து தொண்டு பட்டு பொய்ந் நூலை மெய்ந் நூல் என்று என்றும் ஓதி<br/>
மாண்டு அவத்தம் போகாதே வம்மின் எந்தை என் வணங்கப்படுவானை கணங்கள் ஏத்தும்<br/>
நீண்ட வத்தை கரு முகிலை எம்மான்-தன்னை நின்றவூர் நித்திலத்தை தொத்து ஆர் சோலைக்<br/>
காண்டவத்தைக் கனல் எரிவாய்ப் பெய்வித்தானைக் கண்டது நான்-கடல்மல்லைத் தலசயனத்தே
</p>
<p>
உடம்பு உருவில் மூன்று ஒன்றாய் மூர்த்தி வேறு ஆய் உலகு உய்ய நின்றானை அன்று பேய்ச்சி<br/>
விடம் பருகு வித்தகனை கன்று மேய்த்து விளையாட வல்லானை வரைமீ கானில்<br/>
தடம் பருகு கரு முகிலை தஞ்சைக் கோயில் தவ நெறிக்கு ஓர் பெரு நெறியை வையம் காக்கும்<br/>
கடும் பரிமேல் கற்கியை நான் கண்டுகொண்டேன்- கடி பொழில் சூழ் கடல்மல்லைத் தலசயனத்தே
</p>
<p>
பேய்த் தாயை முலை உண்ட பிள்ளை- தன்னை பிணை மருப்பின் கருங் களிற்றை பிணை மான் நோக்கின்<br/>
ஆய்த் தாயர் தயிர் வெண்ணெய் அமர்ந்த கோவை அந்தணர்-தம் அமுதத்தை குரவை முன்னே<br/>
கோத்தானை குடம் ஆடு கூத்தன்-தன்னை கோகுலங்கள் தளராமல் குன்றம் ஏந்திக்<br/>
காத்தானை எம்மானைக் கண்டுகொண்டேன்- கடி பொழில் சூழ் கடல்மல்லைத் தலசயனத்தே
</p>
<p>
பாய்ந்தானை திரி சகடம் பாறி வீழ பாலகன் ஆய் ஆல் இலையில் பள்ளி இன்பம்<br/>
ஏய்ந்தானை இலங்கு ஒளி சேர் மணிக் குன்று அன்ன ஈர் இரண்டு மால் வரைத் தோள் எம்மான்-தன்னை<br/>
தோய்ந்தானை நிலமகள் தோள் தூதில் சென்று அப் பொய் அறைவாய்ப் புகப் பெய்த மல்லர் மங்கக்<br/>
காய்ந்தானை எம்மானைக் கண்டுகொண்டேன் -கடி பொழில் சூழ் கடல்மல்லைத் தலசயனத்தே
</p>
<p>
கிடந்தானை தடங் கடலுள் பணங்கள் மேவி கிளர் பொறிய மறி திரிய அதனின்பின்னே<br/>
படர்ந்தானை படு மதத்த களிற்றின் கொம்பு பறித்தானை பார் இடத்தை எயிறு கீற<br/>
இடந்தானை வளை மருப்பின் ஏனம் ஆகி இரு நிலனும் பெரு விசும்பும் எய்தா வண்ணம்<br/>
கடந்தானை எம்மானைக் கண்டுகொண்டேன்- கடி பொழில் சூழ் கடல்மல்லைத் தலசயனத்தே
</p>
<p>
பேணாத வலி அரக்கர் மெலிய அன்று பெரு வரைத் தோள் இற நெரித்து அன்று அவுணர்-கோனைப்<br/>
பூண் ஆகம் பிளவு எடுத்த போர் வல்லோனை பொரு கடலுள் துயில் அமர்ந்த புள் ஊர்தியை<br/>
ஊண் ஆகப் பேய் முலை நஞ்சு உண்டான்-தன்னை உள்ளுவார் உள்ளத்தே உறைகின்றானைக்<br/>
காணாது திரிதருவேன் கண்டுகொண்டேன்- கடி பொழில் சூழ் கடல்மல்லைத் தலசயனத்தே
</p>
<p>
பெண் ஆகி இன் அமுதம் வஞ்சித்தானை பிரை எயிற்று அன்று அடல் அரியாய்ப் பெருகினானை<br/>
தண் ஆர்ந்த வார் புனல் சூழ் மெய்யம் என்னும் தட வரைமேல் கிடந்தானை பணங்கள் மேவி<br/>
எண்ணானை எண் இறந்த புகழினானை இலங்கு ஒளி சேர் அரவிந்தம் போன்று நீண்ட<br/>
கண்ணானைக் கண் ஆரக் கண்டுகொண்டேன் -கடி பொழில் சூழ் கடல்மல்லைத் தலசயனத்தே
</p>
<p>
தொண்டு ஆயார்-தாம் பரவும் அடியினானை படி கடந்த தாளாளற்கு ஆள் ஆய் உய்தல்<br/>
விண்டானை-தென் இலங்கை அரக்கர் வேந்தை -விலங்கு உண்ண வலங் கைவாய்ச் சரங்கள் ஆண்டு<br/>
பண்டு ஆய வேதங்கள் நான்கும் ஐந்து வேள்விகளும் கேள்வியோடு அங்கம் ஆறும்<br/>
கண்டானைத் தொண்டனேன் கண்டுகொண்டேன் -கடி பொழில் சூழ் கடல்மல்லைத் தலசயனத்தே
</p>
<p>
பட நாகத்து அணைக் கிடந்து அன்று அவுணர்-கோனைப் பட வெகுண்டு மருது இடை போய் பழன வேலித்<br/>
தடம் ஆர்ந்த கடல்மல்லைத் தலசயனத்துத் தாமரைக்கண் துயில் அமர்ந்த தலைவன்-தன்னைக்<br/>
கடம் ஆரும் கருங் களிறு வல்லான் வெல் போர்க் கலிகன்றி ஒலிசெய்த இன்பப் பாடல்<br/>
திடம் ஆக இவை ஐந்தும் ஐந்தும் வல்லார் தீவினையை முதல் அரிய வல்லார் தாமே
</p>
<h2>திருக்கடல்மல்லை - 2</h2>
<p>
நண்ணாத வாள் அவுணர் இடைப் புக்கு வானவரை<br/>
பெண் ஆகி அமுது ஊட்டும் பெருமானார் மருவினிய<br/>
தண் ஆர்ந்த கடல்மல்லைத் தலசயனத்து உறைவாரை<br/>
எண்ணாதே இருப்பாரை இறைப் பொழுதும் எண்ணோமே
</p>
<p>
பார் வண்ண மட மங்கை பனி நல் மா மலர்க் கிழத்தி<br/>
நீர் வண்ணன் மார்வத்தில் இருக்கையை முன் நினைந்து அவன் ஊர்<br/>
கார்வண்ண முது முந்நீர்க் கடல்மல்லைத் தலசயனம்<br/>
ஆர் எண்ணும் நெஞ்சு உடையார்-அவர் எம்மை ஆள்வாரே
</p>
<p>
ஏனத்தின் உருவு ஆகி நில-மங்கை எழில் கொண்டான்<br/>
வானத்தில்-அவர் முறையால் மகிழ்ந்து ஏத்தி வலம் கொள்ள<br/>
கானத்தின் கடல்மல்லைத் தலசயனத்து உறைகின்ற<br/>
ஞானத்தின் ஒளி உருவை நினைவார் என் நாயகரே
</p>
<p>
விண்டாரை வென்று ஆவி விலங்கு உண்ண மெல் இயலார்<br/>
கொண்டாடும் மல் அகலம் அழல் ஏற வெம் சமத்துக்<br/>
கண்டாரை கடல்மல்லைத் தலசயனத்து உறைவாரைக்<br/>
கொண்டாடும் நெஞ்சு உடையார்-அவர் எங்கள் குலதெய்வமே
</p>
<p>
பிச்சச் சிறு பீலிச் சமண் குண்டர் முதலாயோர்<br/>
விச்சைக்கு இறை என்னும் அவ் இறையைப் பணியாதே<br/>
கச்சிக் கிடந்தவன் ஊர் கடல்மல்லைத் தலசயனம்<br/>
நச்சித் தொழுவாரை நச்சு என் தன் நல் நெஞ்சே
</p>
<p>
புலன் கொள் நிதிக் குவையோடு புழைக் கை மா களிற்று இனமும்<br/>
நலம் கொள் நவமணிக் குவையும் சுமந்து எங்கும் நான்று ஒசிந்து<br/>
கலங்கள் இயங்கும் மல்லைக் கடல்மல்லைத் தலசயனம்<br/>
வலங்கொள் மனத்தார்-அவரை வலங்கொள் என் மட நெஞ்சே
</p>
<p>
பஞ்சிச் சிறு கூழை உரு ஆகி மருவாத<br/>
வஞ்சப் பெண் நஞ்சு உண்ட அண்ணல் முன் நண்ணா<br/>
கஞ்சைக் கடந்தவன் ஊர் கடல்மல்லைத் தலசயனம்<br/>
நெஞ்சில் தொழுவாரைத் தொழுவாய் என் தூய் நெஞ்சே
</p>
<p>
செழு நீர் மலர்க் கமலம் திரை உந்து வன் பகட்டால்<br/>
உழும் நீர் வயல் உழவர் உழ பின் முன் பிழைத்து எழுந்த<br/>
கழு நீர் கடி கமழும் கடல்மல்லைத் தலசயனம்<br/>
தொழும் நீர் மனத்தவரைத் தொழுவாய் என் தூய் நெஞ்சே
</p>
<p>
பிணங்கள் இடு காடு-அதனுள் நடம் ஆடு பிஞ்ஞகனோடு<br/>
இணங்கு திருச் சக்கரத்து எம் பெருமானார்க்கு இடம் விசும்பில்<br/>
கணங்கள் இயங்கும் மல்லைக் கடல்மல்லைத் தலசயனம்<br/>
வணங்கும் மனத்தார்-அவரை வணங்கு என்-தன் மட நெஞ்சே
</p>
<p>
கடி கமழும் நெடு மறுகின் கடல்மல்லைத் தலசயனத்து<br/>
அடிகள் அடியே நினையும் அடியவர்கள்-தம் அடியான்<br/>
வடி கொள் நெடு வேல் வலவன் கலிகன்றி ஒலி வல்லார்<br/>
முடி கொள் நெடு மன்னவர்-தம் முதல்வர் ஆவாரே
</p>
<p>
திருவிடவெந்தை - தலைவனைப் பிரிந்த தலைவியின்<br/>
 ஆற்றாமை கண்ட தாய் இரங்கல்
</p>
<p>
திவளும் வெண் மதிபோல் திரு முகத்து அரிவை செழுங் கடல் அமுதினில் பிறந்த<br/>
அவளும் நின் ஆகத்து இருப்பதும் அறிந்தும் ஆகிலும் ஆசை விடாளால்<br/>
குவளை அம் கண்ணி கொல்லி அம் பாவை -சொல்லு நின் தாள் நயந்திருந்த<br/>
இவளை உன் மனத்தால் என் நினைந்து இருந்தாய்? -இடவெந்தை எந்தை பிரானே
</p>
<p>
துளம் படு முறுவல் தோழியர்க்கு அருளாள் துணை முலை சாந்து கொண்டு அணியாள்<br/>
குளம் படு குவளைக் கண்-இணை எழுதாள் கோல நல் மலர் குழற்கு அணியாள்<br/>
வளம் படு முந்நீர் வையம் முன் அளந்த மால் என்னும் மால் இன மொழியாள்<br/>
இளம் படி இவளுக்கு என் நினைந்து இருந்தாய்?- இடவெந்தை எந்தை பிரானே
</p>
<p>
சாந்தமும் பூணும் சந்தனக் குழம்பும் தட முலைக்கு அணியிலும் தழல் ஆம்<br/>
போந்த வெண் திங்கள் கதிர் சுட மெலியும் பொரு கடல் புலம்பிலும் புலம்பும்<br/>
மாந் தளிர் மேனி வண்ணமும் பொன் ஆம் வளைகளும் இறை நில்லா என்-தன்<br/>
ஏந்திழை இவளுக்கு என் நினைந்து இருந்தாய்?- இடவெந்தை எந்தை பிரானே
</p>
<p>
ஊழியின் பெரிதால் நாழிகை என்னும் ஒண் சுடர் துயின்றதால் என்னும்<br/>
ஆழியும் புலம்பும் அன்றிலும் உறங்கா தென்றலும் தீயினில் கொடிது ஆம்<br/>
தோழி ஓ என்னும் துணை முலை அரக்கும் சொல்லுமின் என் செய்கேன்? என்னும்<br/>
ஏழை என் பொன்னுக்கு என் நினைந்து இருந்தாய்? -இடவெந்தை எந்தை பிரானே
</p>
<p>
ஓதிலும் உன் பேர் அன்றி மற்று ஓதாள் உருகும் நின் திரு உரு நினைந்து<br/>
காதன்மை பெரிது கையறவு உடையள் கயல் நெடுங் கண் துயில் மறந்தாள்<br/>
பேதையேன் பேதை பிள்ளைமை பெரிது தெள்ளியள் வள்ளி நுண் மருங்குல்<br/>
ஏதலர் முன்னா என் நினைந்து இருந்தாய்?- இடவெந்தை எந்தை பிரானே
</p>
<p>
தன் குடிக்கு ஏதும் தக்கவா நினையாள் தடங் கடல் நுடங்கு எயில் இலங்கை<br/>
வன் குடி மடங்க வாள் அமர் தொலைத்த வார்த்தை கேட்டு இன்புறும் மயங்கும்<br/>
மின் கொடி மருங்குல் சுருங்க மேல் நெருங்கி மென் முலை பொன் பயந்திருந்த<br/>
என் கொடி இவளுக்கு என் நினைந்து இருந்தாய்?- இடவெந்தை எந்தை பிரானே
</p>
<p>
உளம் கனிந்து இருக்கும் உன்னையே பிதற்றும் உனக்கு அன்றி எனக்கு அன்பு ஒன்று இலளால்<br/>
வளங் கனிப் பொழில் சூழ் மாலிருஞ்சோலை மாயனே என்று வாய்வெருவும்<br/>
களங் கனி முறுவல் காரிகை பெரிது கவலையோடு அவலம் சேர்ந்திருந்த<br/>
இளங் கனி இவளுக்கு என் நினைந்து இருந்தாய்?- இடவெந்தை எந்தை பிரானே
</p>
<p>
அலம் கெழு தடக்கை ஆயன் வாய் ஆம்பற்கு அழியுமால் என் உள்ளம் என்னும்<br/>
புலம் கெழு பொரு நீர்ப் புட்குழி பாடும் போதுமோ நீர்மலைக்கு என்னும்<br/>
குலம் கெழு கொல்லிக் கோமள வல்லி கொடி இடை நெடு மழைக் கண்ணி<br/>
இலங்கு எழில் தோளிக்கு என் நினைந்து இருந்தாய்? -இடவெந்தை எந்தை பிரானே
</p>
<p>
பொன் குலாம் பயலை பூத்தன மென் தோள் பொரு கயல் கண் துயில் மறந்தாள்<br/>
அன்பினால் உன்மேல் ஆதரம் பெரிது இவ் அணங்கினுக்கு உற்ற நோய் அறியேன்<br/>
மின் குலாம் மருங்குல் சுருங்க மேல் நெருங்கி வீங்கிய வன முலையாளுக்கு<br/>
என்கொல் ஆம்? குறிப்பில் என் நினைந்து இருந்தாய்? -இடவெந்தை எந்தை பிரானே 9
</p>
<p>
அன்னமும் மீனும் ஆமையும் அரியும் ஆய எம் மாயனே அருளாய்<br/>
என்னும் இன் தொண்டர்க்கு இன் அருள் புரியும் இடவெந்தை எந்தை பிரானை<br/>
மன்னு மா மாட மங்கையர் தலைவன் மானவேல் கலியன் வாய் ஒலிகள்<br/>
பன்னிய பனுவல் பாடுவார் நாளும் பழவினை பற்று அறுப்பாரே
</p>
திருவட்டபுயகரம் - தலைவனது உருவெளிப்பாடு கண்ட தலைவி<br/>
தோழி-தாயர்க்குக் கூறுதல்
</p>
<p>
திரிபுரம் மூன்று எரித்தானும் மற்றை மலர்மிசைமேல் அயனும் வியப்ப<br/>
முரி திரை மா கடல் போல் முழங்கி மூவுலகும் முறையால் வணங்க<br/>
எரி அன கேசர வாள் எயிற்றோடு இரணியன் ஆகம் இரண்டு கூறா<br/>
அரி உரு ஆம் இவர் ஆர்கொல்? என்ன- அட்டபுயகரத்தேன் என்றாரே
</p>
<p>
வெம் திறல் வீரரில் வீரர் ஒப்பார் வேதம் உரைத்து இமையோர் வணங்கும்<br/>
செந்தமிழ் பாடுவார்-தாம் வணங்கும் தேவர் இவர்கொல்? தெரிக்கமாட்டேன்<br/>
வந்து குறள் உருவாய் நிமிர்ந்து மாவலி வேள்வியில் மண் அளந்த<br/>
அந்தணர் போன்றிவர் ஆர்கொல்? என்ன- அட்டபுயகரத்தேன் என்றாரே
</p>
<p>
செம் பொன் இலங்கு வலங்கை வாளி திண் சிலை தண்டொடு சங்கம் ஒள் வாள்<br/>
உம்பர் இரு சுடர் ஆழியோடு கேடகம் ஒண் மலர் பற்றி எற்றே<br/>
வெம்பு சினத்து அடல் வேழம் வீழ வெண் மருப்பு ஒன்று பறித்து இருண்ட<br/>
அம்புதம் போன்றிவர் ஆர்கொல்? என்ன- அட்டபுயகரத்தேன் என்றாரே
</p>
<p>
மஞ்சு உயர் மா மணிக் குன்றம் ஏந்தி மா மழை காத்து ஒரு மாய ஆனை<br/>
அஞ்ச அதன் மருப்பு ஒன்று வாங்கும் ஆயர்கொல்? மாயம் அறியமாட்டேன்<br/>
வெம் சுடர் ஆழியும் சங்கும் ஏந்தி வேதம் முன் ஓதுவர் நீதி வானத்து<br/>
அம் சுடர் போன்றிவர் ஆர்கொல்? என்ன- அட்டபுயகரத்தேன் என்றாரே
</p>
<p>
கலைகளும் வேதமும் நீதி நூலும் கற்பமும் சொல் பொருள்-தானும் மற்றை<br/>
நிலைகளும் வானவர்க்கும் பிறர்க்கும் நீர்மையினால் அருள்செய்து நீண்ட<br/>
மலைகளும் மா மணியும் மலர்மேல் மங்கையும் சங்கமும் தங்குகின்ற<br/>
அலை கடல் போன்றிவர் ஆர்கொல்? என்ன- அட்டபுயகரத்தேன் என்றாரே
</p>
<p>
எங்ஙனும் நாம் இவர் வண்ணம் எண்ணில் ஏதும் அறிகிலம் ஏந்திழையார்<br/>
சங்கும் மனமும் நிறையும் எல்லாம் தம்மன ஆகப் புகுந்து தாமும்<br/>
பொங்கு கருங் கடல் பூவை காயா போது அவிழ் நீலம் புனைந்த மேகம்<br/>
அங்ஙனம் போன்றிவர் ஆர்கொல்? என்ன- அட்டபுயகரத்தேன் என்றாரே
</p>
<p>
முழுசி வண்டு ஆடிய தண் துழாயின் மொய்ம் மலர்க் கண்ணியும் மேனி அம் சாந்து<br/>
இழுசிய கோலம் இருந்தவாறும் எங்ஙனம் சொல்லுகேன்? ஓவி நல்லார்<br/>
எழுதிய தாமரை அன்ன கண்ணும் ஏந்து எழில் ஆகமும் தோளும் வாயும்<br/>
அழகியதாம் இவர் ஆர்கொல்? என்ன- அட்டபுயகரத்தேன் என்றாரே
</p>
<p>
மேவி எப்பாலும் விண்ணோர் வணங்க வேதம் உரைப்பர் முந்நீர் மடந்தை<br/>
தேவி அப்பால் அதிர் சங்கம் இப்பால் சக்கரம் மற்று இவர் வண்ணம் எண்ணில்<br/>
காவி ஒப்பார் கடலேயும் ஒப்பார் கண்ணும் வடிவும் நெடியர் ஆய் என்<br/>
ஆவி ஒப்பார் இவர் ஆர்கொல்? என்ன- அட்டபுயகரத்தே என்றாரே
</p>
<p>
தஞ்சம் இவர்க்கு என் வளையும் நில்லா நெஞ்சமும் தம்மதே சிந்தித்தேற்கு<br/>
வஞ்சி மருங்குல் நெருங்க நோக்கி வாய் திறந்து ஒன்று பணித்தது உண்டு<br/>
நஞ்சம் உடைத்து இவர் நோக்கும் நோக்கம் நான் இவர்-தம்மை அறியமாட்டேன்<br/>
அஞ்சுவன் மற்று இவர் ஆர்கொல்? என்ன- அட்டபுயகரத்தேன் என்றாரே
</p>
<p>
மன்னவன் தொண்டையர்-கோன் வணங்கும் நீள் முடி மாலை வயிரமேகன்<br/>
தன் வலி தன் புகழ் சூழ்ந்த கச்சி அட்டபுயகரத்து ஆதி-தன்னை<br/>
கன்னி நல் மா மதிள் மங்கை வேந்தன் காமரு சீர்க் கலிகன்றி குன்றா<br/>
இன் இசையால் சொன்ன செஞ்சொல் மாலை ஏத்த வல்லார்க்கு இடம் வைகுந்தமே
</p>
<h2>திருப்பரமேச்சுரவிண்ணகரம்</h2>
<p>
சொல்லு வன் சொல் பொருள் தான் அவை ஆய் சுவை ஊறு ஒலி நாற்றமும் தோற்றமும் ஆய்<br/>
நல் அரன் நாரணன் நான்முகனுக்கு இடம்-தான்-தடம் சூழ்ந்து அழகு ஆய கச்சி<br/>
பல்லவன் வில்லவன் என்று உலகில் பலராய்ப் பல வேந்தர் வணங்கு கழல்<br/>
பல்லவன் மல்லையர்-கோன் பணிந்த பரமேச்சுரவிண்ணகரம்-அதுவே
</p>
<p>
கார் மன்னு நீள் விசும்பும் கடலும் சுடரும் நிலனும் மலையும் தன் உந்தித்<br/>
தார் மன்னு தாமரைக்கண்ணன் இடம்- தடம் மா மதிள் சூழ்ந்து அழகு ஆய கச்சி<br/>
தேர் மன்னு தென்னவனை முனையில் செருவில் திறல் வாட்டிய திண் சிலையோன்<br/>
பார் மன்னு பல்லவர்-கோன் பணிந்த பரமேச்சுரவிண்ணகரம்-அதுவே
</p>
<p>
உரம் தரு மெல் அணைப் பள்ளி கொண்டான் ஒருகால் முன்னம் மா உருவாய்க் கடலுள்<br/>
வரம் தரு மா மணிவண்ணன் இடம் -மணி மாடங்கள் சூழ்ந்து அழகு ஆய கச்சி<br/>
நிரந்தவர் மண்ணையில் புண் நுகர் வேல் நெடு வாயில் உக செருவில் முன நாள்<br/>
பரந்தவன் பல்லவர்-கோன் பணிந்த பரமேச்சுரவிண்ணகரம்-அதுவே
</p>
<p>
அண்டமும் எண் திசையும் நிலனும் அலை நீரொடு வான் எரி கால் முதலா<br/>
உண்டவன் எந்தை பிரானது இடம் -ஒளி மாடங்கள் சூழ்ந்து அழகு ஆய கச்சி<br/>
விண்டவர் இண்டைக் குழாமுடனே விரைந்தார் இரிய செருவில் முனிந்து<br/>
பண்டு ஒருகால் வளைத்தான் பணிந்த பரமேச்சுரவிண்ணகரம்-அதுவே
</p>
<p>
தூம்பு உடைத் திண் கை வன் தாள் களிற்றின் துயர் தீர்த்து அரவம் வெருவ முன நாள்<br/>
பூம் புனல் பொய்கை புக்கான்-அவனுக்கு இடம்-தான்-தடம் சூழ்ந்து அழகு ஆய கச்சி<br/>
தேம் பொழில் குன்று எயில் தென்னவனைத் திசைப்ப செருமேல் வியந்து அன்று சென்ற<br/>
பாம்பு உடைப் பல்லவர்-கோன் பணிந்த பரமேச்சுரவிண்ணகரம்-அதுவே
</p>
<p>
திண் படைக் கோளரியின் உரு ஆய் திறலோன் அகலம் செருவில் முன நாள்<br/>
புண் படப் போழ்ந்த பிரானது இடம்- பொரு மாடங்கள் சூழ்ந்து அழகு ஆய கச்சி<br/>
வெண் குடை நீழல் செங்கோல் நடப்ப விடை வெல் கொடி வேல்-படை முன் உயர்த்த<br/>
பண்பு உடைப் பல்லவர்-கோன் பணிந்த பரமேச்சுரவிண்ணகரம்-அதுவே
</p>
<p>
இலகிய நீள் முடி மாவலி-தன் பெரு வேள்வியில் மாண் உரு ஆய் முன நாள்<br/>
சலமொடு மா நிலம் கொண்டவனுக்கு இடம்-தான்-தடம் சூழ்ந்து அழகு ஆய கச்சி<br/>
உலகு உடை மன்னவன் தென்னவனைக் கன்னி மா மதிள் சூழ் கருவூர் வெருவ<br/>
பல படை சாய வென்றான் பணிந்த பரமேச்சுரவிண்ணகரம்-அதுவே
</p>
<p>
குடைத் திறல் மன்னவன் ஆய் ஒருகால் குரங்கைப் படையா மலையால் கடலை<br/>
அடைத்தவன் எந்தை பிரானது இடம்- அணி மாடங்கள் சூழ்ந்து அழகு ஆய கச்சி<br/>
விடைத் திறல் வில்லவன் நென்மெலியில் வெருவ செரு வேல் வலங் கைப் பிடித்த<br/>
படைத் திறல் பல்லவர்-கோன் பணிந்த பரமேச்சுரவிண்ணகரம்-அதுவே
</p>
<p>
பிறை உடை வாள் நுதல் பின்னைதிறத்து முன்னே ஒருகால் செருவில் உருமின்<br/>
மறை உடை மால் விடை ஏழ் அடர்த்தாற்கு இடம்-தான்-தடம் சூழ்ந்து அழகு ஆய கச்சி<br/>
கறை உடை வாள் மற மன்னர் கெட கடல்போல முழங்கும் குரல் கடுவாய்ப்<br/>
பறை உடைப் பல்லவர்-கோன் பணிந்த பரமேச்சுரவிண்ணகரம்-அதுவே
</p>
<p>
பார் மன்னு தொல் புகழ்ப் பல்லவர்-கோன் பணிந்த பரமேச்சுரவிண்ணகர்மேல்<br/>
கார் மன்னு நீள் வயல் மங்கையர்-தம் தலைவன் கலிகன்றி குன்றாது உரைத்த<br/>
சீர் மன்னு செந்தமிழ் மாலை வல்லார் திரு மா மகள்-தன் அருளால் உலகில்<br/>
தேர் மன்னராய் ஒலி மா கடல் சூழ் செழு நீர் உலகு ஆண்டு திகழ்வர்களே
</p>
<h2>திருக்கோவலூர்</h2>
<p>
மஞ்சு ஆடு வரை ஏழும் கடல்கள் ஏழும் வானகமும் மண்ணகமும் மற்றும் எல்லாம்<br/>
எஞ்சாமல் வயிற்று அடக்கி ஆலின்மேல் ஓர் இளந் தளிரில் கண்வளர்ந்த ஈசன் தன்னை-<br/>
துஞ்சா நீர் வளம் சுரக்கும் பெண்ணைத் தென்பால் தூய நான்மறையாளர் சோமுச் செய்ய<br/>
செஞ்சாலி விளை வயலுள் திகழ்ந்து தோன்றும் திருக்கோவலூர்-அதனுள்-கண்டேன் நானே
</p>
<p>
கொந்து அலர்ந்த நறுந் துழாய் சாந்தம் தூபம் தீபம் கொண்டு அமரர் தொழ பணம் கொள் பாம்பில்<br/>
சந்து அணி மென் முலை மலராள் தரணி-மங்கை தாம் இருவர் அடி வருடும் தன்மையானை-<br/>
வந்தனை செய்து இசை ஏழ் ஆறு அங்கம் ஐந்து வளர் வேள்வி நால் மறைகள் மூன்று தீயும்<br/>
சிந்தனை செய்து இருபொழுதும் ஒன்றும் செல்வத் திருக்கோவலூர்-அதனுள்-கண்டேன் நானே
</p>
<p>
கொழுந்து அலரும் மலர்ச் சோலைக் குழாம்கொள் பொய்கைக் கோள் முதலை வாள் எயிற்றுக் கொண்டற்கு எள்கி<br/>
அழுந்திய மா களிற்றினுக்கு அன்று ஆழி ஏந்தி அந்தரமே வரத் தோன்றி அருள் செய்தானை-<br/>
எழுந்த மலர்க் கரு நீலம் இருந்தில் காட்ட இரும் புன்னை முத்து அரும்பிச் செம் பொன்காட்ட<br/>
செழுந் தட நீர்க் கமலம் தீவிகைபோல் காட்டும் திருக்கோவலூர்-அதனுள்-கண்டேன் நானே
</p>
<p>
தாங்கு அரும் போர் மாலி படப் பறவை ஊர்ந்து தராதலத்தோர் குறை முடித்த தன்மையானை<br/>
ஆங்கு அரும்பிக் கண் நீர் சோர்ந்து அன்பு கூரும் அடியவர்கட்கு ஆர் அமுதம் ஆனான்-தன்னை-<br/>
கோங்கு அரும்பு சுரபுன்னை குரவு ஆர் சோலைக் குழாம் வரி வண்டு இசை பாடும் பாடல் கேட்டுத்<br/>
தீங் கரும்பு கண்வளரும் கழனி சூழ்ந்த திருக்கோவலூர்-அதனுள்-கண்டேன் நானே
</p>
<p>
கறை வளர் வேல் கரன் முதலாக் கவந்தன் வாலி கணை ஒன்றினால் மடிய இலங்கை-தன்னுள்<br/>
பிறை எயிற்று வாள் அரக்கர் சேனை எல்லாம் பெருந்தகையோடு உடன் துணித்த பெம்மான்-தன்னை-<br/>
மறை வளர புகழ் வளர மாடம்தோறும் மண்டபம் ஒண் தொளி அனைத்தும் வாரம் ஓத<br/>
சிறை அணைந்த பொழில் அணைந்த தென்றல் வீசும் திருக்கோவலூர்-அதனுள்-கண்டேன் நானே
</p>
<p>
உறி ஆர்ந்த நறு வெண்ணெய் ஒளியால் சென்று அங்கு உண்டானைக் கண்டு ஆய்ச்சி உரலோடு ஆர்க்க<br/>
தறி ஆர்ந்த கருங் களிறே போல நின்று தடங் கண்கள் பனி மல்கும் தன்மையானை-<br/>
வெறி ஆர்ந்த மலர்-மகள் நா-மங்கையோடு வியன் கலை எண் தோளினாள் விளங்கு செல்வச்<br/>
செறி ஆர்ந்த மணி மாடம் திகழ்ந்து தோன்றும் திருக்கோவலூர்-அதனுள்-கண்டேன் நானே
</p>
<p>
இருங் கை மா கரி முனிந்து பரியைக் கீறி இன விடைகள் ஏழ் அடர்த்து மருதம் சாய்த்து<br/>
வரும் சகடம் இற உதைத்து மல்லை அட்டு வஞ்சம் செய் கஞ்சனுக்கு நஞ்சு ஆனானை-<br/>
கருங் கமுகு பசும் பாளை வெண் முத்து ஈன்று காய் எல்லாம் மரகதம் ஆய் பவளம் காட்ட<br/>
செருந்தி மிக மொட்டு அலர்த்தும் தேன் கொள் சோலைத் திருக்கோவலூர்-அதனுள்-கண்டேன் நானே
</p>
<p>
பார் ஏறு பெரும் பாரம் தீரப் பண்டு பாரதத்துத் தூது இயங்கி பார்த்தன் செல்வத்<br/>
தேர் ஏறு சாரதி ஆய் எதிர்ந்தார் சேனை செருக்களத்துத் திறல் அழியச் செற்றான்-தன்னை-<br/>
போர் ஏறு ஒன்று உடையானும் அளகைக் கோனும் புரந்தரனும் நான்முகனும் பொருந்தும் ஊர்போல்<br/>
சீர் ஏறு மறையாளர் நிறைந்த செல்வத் திருக்கோவலூர்-அதனுள்-கண்டேன் நானே
</p>
<p>
தூ வடிவின் பார்-மகள் பூ-மங்கையோடு சுடர் ஆழி சங்கு இருபால் பொலிந்து தோன்ற<br/>
காவடிவின் கற்பகமே போல நின்று கலந்தவர்கட்கு அருள்புரியும் கருத்தினானை<br/>
சேவடி கை திருவாய் கண் சிவந்த ஆடை செம் பொன் செய் திரு உருவம் ஆனான்-தன்னை-<br/>
தீ வடிவின் சிவன் அயனே போல்வார் மன்னு திருக்கோவலூர்-அதனுள்-கண்டேன் நானே
</p>
<p>
வாரணம் கொள் இடர் கடிந்த மாலை நீல மரகதத்தை மழை முகிலே போல்வான்-தன்னைச்<br/>
சீர் அணங்கு மறையாளர் நிறைந்த செல்வத் திருக்கோவலூர்-அதனுள் கண்டேன் என்று<br/>
வார் அணங்கு முலை மடவார் மங்கை வேந்தன் வாட் கலியன் ஒலி ஐந்தும் ஐந்தும் வல்லார<br/>
காரணங்களால் உலகம் கலந்து அங்கு ஏத்த கரந்து எங்கும் பரந்தானைக் காண்பர்-தாமே
</p>
<h2>திருவயிந்திரபுரம்</h2>
<p>
இருந் தண் மா நிலம் ஏனம்-அது ஆய் வளை மருப்பினில் அகத்து ஒடுக்கி<br/>
கருந் தண் மா கடல் கண் துயின்றவன் இடம்- கமல நல் மலர்த் தேறல்<br/>
அருந்தி இன் இசை முரன்று எழும் அளி குலம் பொதுளி அம் பொழிலூடே<br/>
செருந்தி நாள் மலர் சென்று அணைந்து உழிதரு திருவயிந்திரபுரமே
</p>
<p>
மின்னும் ஆழி அங்கையவன் செய்யவள் உறை தரு திரு மார்பன்<br/>
பன்னு நான்மறைப் பல் பொருள் ஆகிய பரன் இடம்-வரைச் சாரல்<br/>
பின்னும் மாதவிப் பந்தலில் பெடை வர பிணி அவிழ் கமலத்துத்<br/>
தென்ன என்று வண்டு இன் இசை முரல்தரு திருவயிந்திரபுரமே
</p>
<p>
வையம் ஏழும் உண்டு ஆல் இலை வைகிய மாயவன் அடியவர்க்கு<br/>
மெய்யன் ஆகிய தெய்வநாயகன் இடம்- மெய்தகு வரைச் சாரல்<br/>
மொய் கொள் மாதவி சண்பகம் முயங்கிய முல்லை அம் கொடி ஆட<br/>
செய்ய தாமரைச் செழும் பணை திகழ்தரு திருவயிந்திரபுரமே
</p>
<p>
மாறு கொண்டு உடன்று எதிர்ந்த வல் அவுணன்-தன் மார்பு-அகம் இரு பிளவாக்<br/>
கூறு கொண்டு அவன் குலமகற்கு இன் அருள் கொடுத்தவன் இடம்-மிடைந்து<br/>
சாறு கொண்ட மென் கரும்பு இளங் கழை தகை விசும்பு உற மணி நீழல்<br/>
சேறு கொண்ட தண் பழனம்-அது எழில் திகழ் திருவயிந்திரபுரமே
</p>
<p>
ஆங்கு மாவலி வேள்வியில் இரந்து சென்று அகல் இடம் அளந்து ஆயர்<br/>
பூங் கொடிக்கு இன விடை பொருதவன் இடம் -பொன் மலர் திகழ் வேங்கை<br/>
கோங்கு செண்பகக் கொம்பினில் குதிகொடு குரக்கினம் இரைத்து ஓடி<br/>
தேன் கலந்த தண் பலங்கனி நுகர்தரு திருவயிந்திரபுரமே
</p>
<p>
கூன் உலாவிய மடந்தை-தன் கொடுஞ் சொலின் திறத்து இளங் கொடியோடும்<br/>
கான் உலாவிய கரு முகில் திரு நிறத்தவன் இடம்-கவின் ஆரும்<br/>
வான் உலாவிய மதி தவழ் மால் வரை மா மதிள் புடை சூழ<br/>
தேன் உலாவிய செழும் பொழில் தழுவிய திருவயிந்திரபுரமே
</p>
<p>
மின்னின் நுண் இடை மடக் கொடி காரணம் விலங்கலின்மிசை இலங்கை<br/>
மன்னன் நீள் முடி பொடிசெய்த மைந்தனது இடம்-மணி வரை நீழல்<br/>
அன்னம் மா மலர் அரவிந்தத்து அமளியில் பெடையொடும் இனிது அமர<br/>
செந்நெல் ஆர் கவரிக் குலை வீசு தண் திருவயிந்திரபுரமே
</p>
<p>
விரை கமழ்ந்த மென் கருங் குழல் காரணம் வில் இறுத்து அடல் மழைக்கு<br/>
நிரை கலங்கிட வரை குடை எடுத்தவன் நிலவிய இடம்-தடம் ஆர்<br/>
வரை வளம் திகழ் மத கரி மருப்பொடு மலை வளர் அகில் உந்தித்<br/>
திரை கொணர்ந்து அணை செழு நதி வயல் புகு திருவயிந்திரபுரமே
</p>
<p>
வேல் கொள் கைத் தலத்து அரசர் வெம் போரினில் விசயனுக்கு ஆய் மணித் தேர்<br/>
கோல் கொள் கைத் தலத்து எந்தை பெம்மான் இடம்- குலவு தண் வரைச் சாரல்<br/>
கால் கொள் கண் கொடி கைஎழ கமுகு இளம் பாளைகள் கமழ் சாரல்<br/>
சேல்கள் பாய்தரு செழு நதி வயல் புகு திருவயிந்திரபுரமே
</p>
<p>
மூவர் ஆகிய ஒருவனை மூவுலகு உண்டு உமிழ்ந்து அளந்தானை<br/>
தேவர் தானவர் சென்று சென்று இறைஞ்ச தண் திருவயிந்திரபுரத்து<br/>
மேவு சோதியை வேல் வலவன் கலி கன்றி விரித்து உரைத்த<br/>
பாவு தண் தமிழ்ப் பத்து இவை பாடிடப் பாவங்கள் பயிலாவே
</p>
<h2>தில்லைத் திருச்சித்திரகூடம்-1</h2>
<p>
ஊன் வாட உண்ணாது உயிர் காவல் இட்டு உடலில் பிரியாப் புலன் ஐந்தும் நொந்து<br/>
தாம் வாட வாடத் தவம் செய்ய வேண்டா- தமதா இமையோர் உலகு ஆளகிற்பீர்<br/>
கான் ஆட மஞ்ஞைக் கணம் ஆட மாடே கயல் ஆடு கால் நீர்ப் பழனம் புடைபோய்த்<br/>
தேன் ஆட மாடக் கொடி ஆடு தில்லைத் திருச்சித்ரகூடம் சென்று சேர்மின்களே
</p>
<p>
காயோடு நீடு கனி உண்டு வீசு கடுங் கால் நுகர்ந்து நெடுங் காலம் ஐந்து<br/>
தீயோடு நின்று தவம் செய்ய வேண்டா -திரு மார்பனைச் சிந்தையுள் வைத்தும் என்பீர்<br/>
வாய் ஓது வேதம் மலிகின்ற தொல்சீர் மறையாளர் நாளும் முறையால் வளர்த்த<br/>
தீ ஓங்க ஓங்கப் புகழ் ஓங்கு தில்லைத் திருச்சித்ரகூடம் சென்று சேர்மின்களே
</p>
<p>
வெம்பும் சினத்துப் புனக் கேழல் ஒன்று ஆய் விரி நீர் முது வெள்ளம் உள்புக்கு அழுந்த<br/>
வம்பு உண் பொழில் சூழ் உலகு அன்று எடுத்தான் அடிப்போது அணைவான் விருப்போடு இருப்பீர<br/>
பைம் பொன்னும் முத்தும் மணியும் கொணர்ந்து படை மன்னவன் பல்லவர்- கோன் பணிந்த<br/>
செம் பொன் மணி மாடங்கள் சூழ்ந்த தில்லைத் திருச்சித்ரகூடம் சென்று சேர்மின்களே
</p>
<p>
அரு மா நிலம் அன்று அளப்பான் குறள் ஆய் அவுணன் பெரு வேள்வியில் சென்று இரந்த<br/>
பெருமான் திருநாமம் பிதற்றி நும்-தம் பிறவித் துயர் நீங்குதும் என்னகிற்பீர்<br/>
கரு மா கடலுள் கிடந்தான் உவந்து கவை நா அரவின்-அணைப் பள்ளியின்மேல்<br/>
திருமால் திருமங்கையொடு ஆடு தில்லைத் திருச்சித்ரகூடம் சென்று சேர்மின்களே
</p>
<p>
கோ மங்க வங்கக் கடல் வையம் உய்ய குல மன்னர் அங்கம் மழுவில் துணிய<br/>
தாம் அங்கு அமருள் படை தொட்ட வென்றித் தவ மா முனியைத் தமக்கு ஆக்ககிற்பீர்<br/>
பூ-மங்கை தங்கி புல-மங்கை மன்னி புகழ்-மங்கை எங்கும் திகழ புகழ் சேர்<br/>
சேமம் கொள் பைம் பூம் பொழில் சூழ்ந்த தில்லைத் திருச்சித்ரகூடம் சென்று சேர்மின்களே
</p>
<p>
நெய் வாய் அழல் அம்பு துரந்து முந்நீர் துணியப் பணிகொண்டு அணி ஆர்ந்து இலங்கு<br/>
மை ஆர் மணிவண்ணனை எண்ணி நும்-தம் மனத்தே இருத்தும்படி வாழவல்லீர்<br/>
அவ் வாய் இள மங்கையர் பேசவும் தான் அரு மா மறை அந்தணர் சிந்தை புக<br/>
செவ் வாய்க் கிளி நான்மறை பாடு தில்லைத் திருச்சித்ரகூடம் சென்று சேர்மின்களே
</p>
<p>
மௌவல் குழல் ஆய்ச்சி மென் தோள் நயந்து மகரம் சுழலச் சுழல் நீர் பயந்த<br/>
தெய்வத் திரு மா மலர் மங்கை தங்கு திருமார்பனைச் சிந்தையுள் வைத்தும் என்பீர்<br/>
கௌவைக் களிற்றின் மருப்பும் பொருப்பில் கமழ் சந்தும் உந்தி நிவா வலம் கொள்<br/>
தெய்வப் புனல் சூழ்ந்து அழகு ஆய தில்லைத் திருச்சித்ரகூடம் சென்று சேர்மின்களே
</p>
<p>
மா வாயின் அங்கம் மதியாது கீறி மழை மா முது குன்று எடுத்து ஆயர்-தங்கள்<br/>
கோ ஆய் நிரை மேய்த்து உலகு உண்ட மாயன் குரை மா கழல் கூடும் குறிப்பு உடையீர்<br/>
மூவாயிரம் நான்மறையாளர் நாளும் முறையால் வணங்க அணங்கு ஆய சோதித்<br/>
தேவாதிதேவன் திகழ்கின்ற தில்லைத் திருச்சித்ரகூடம் சென்று சேர்மின்களே
</p>
<p>
செரு நீல வேல் கண் மடவார்திறத்துச் சினத்தோடு நின்று மனத்தால் வளர்க்கும்<br/>
அரு நீல பாவம் அகல புகழ் சேர் அமரர்க்கும் எய்தாத அண்டத்து இருப்பீர்<br/>
பெரு நீர் நிவா உந்தி முத்தம் கொணர்ந்து எங்கும் வித்தும் வயலுள் கயல் பாய்ந்து உகள<br/>
திரு நீலம் நின்று திகழ்கின்ற தில்லைத் திருச்சித்ரகூடம் சென்று சேர்மின்களே
</p>
<p>
சீர் ஆர் பொழில் சூழ்ந்து அழகு ஆய தில்லைத் திருச்சித்ரகூடத்து உறை செங் கண் மாலுக்கு<br/>
ஆராத உள்ளத்தவர் கேட்டு உவப்ப அலை நீர் உலகுக்கு அருளே புரியும்<br/>
கார் ஆர் புயல் கைக் கலிகன்றி குன்றா ஒலி மாலை ஓர் ஒன்பதோடு ஒன்றும் வல்லார்<br/>
பார் ஆர் உலகம் அளந்தான் அடிக்கீழ்ப் பல காலம் நிற்கும்படி வாழ்வர்-தாமே
</p>
<h2>தில்லைத் திருச்சித்திரகூடம் 2</h2>
<p>
வாட மருது இடை போகி மல்லரைக் கொன்று ஒக்கலித்திட்டு<br/>
ஆடல் நல் மா உடைத்து ஆயர் ஆ-நிரைக்கு அன்று இடர் தீர்ப்பான்<br/>
கூடிய மா மழை காத்த கூத்தன் என வருகின்றான்-<br/>
சேடு உயர் பூம் பொழில் தில்லைச் சித்திரகூடத்து உள்ளானே
</p>
<p>
பேய் மகள் கொங்கை நஞ்சு உண்ட பிள்ளை பரிசு இது என்றால்<br/>
மா நில மா மகள் மாதர் கேள்வன் இவன் என்றும் வண்டு உண்<br/>
பூ-மகள் நாயகன் என்றும் புலன் கெழு கோவியர் பாடித்<br/>
தே மலர் தூவ வருவான்-சித்திரகூடத்து உள்ளானே
</p>
<p>
பண்டு இவன் வெண்ணெய் உண்டான் என்று ஆய்ச்சியர் கூடி இழிப்ப<br/>
எண் திசையோரும் வணங்க இணை மருது ஊடு நடந்திட்டு<br/>
அண்டரும் வானத்தவரும் ஆயிரம் நாமங்களோடு<br/>
திண் திறல் பாட வருவான்-சித்திரகூடத்து உள்ளானே
</p>
<p>
வளைக் கை நெடுங்கண் மடவார் ஆய்ச்சியர் அஞ்சி அழைப்ப<br/>
தளைத்து அவிழ் தாமரைப் பொய்கைத் தண் தடம் புக்கு அண்டர் காண<br/>
முளைத்த எயிற்று அழல் நாகத்து உச்சியில் நின்று அது வாடத்<br/>
திளைத்து அமர் செய்து வருவான்-சித்திரகூடத்து உள்ளானே
</p>
<p>
பருவக் கரு முகில் ஒத்து முத்து உடை மா கடல் ஒத்து<br/>
அருவித் திரள் திகழ்கின்ற ஆயிரம் பொன்மலை ஒத்து<br/>
உருவக் கருங் குழல் ஆய்ச்சிதிறத்து இன மால் விடை செற்று<br/>
தெருவில் திளைத்து வருவான்-சித்திரகூடத்து உள்ளானே
</p>
<p>
எய்யச் சிதைந்தது இலங்கை மலங்க வரு மழை காப்பான்<br/>
உய்யப் பரு வரை தாங்கி ஆநிரை காத்தான் என்று ஏத்தி<br/>
வையத்து எவரும் வணங்க அணங்கு எழு மா மலை போல<br/>
தெய்வப் புள் ஏறி வருவான்-சித்திரகூடத்து உள்ளானே
</p>
<p>
ஆவர் இவை செய்து அறிவார்? அஞ்சன மா மலை போல<br/>
மேவு சினத்து அடல் வேழம் வீழ முனிந்து அழகு ஆய<br/>
காவி மலர் நெடுங் கண்ணார் கை தொழ வீதி வருவான்-<br/>
தேவர் வணங்கு தண் தில்லைச் சித்திரகூடத்து உள்ளானே
</p>
<p>
பொங்கி அமரில் ஒருகால் பொன்பெயரோனை வெருவ<br/>
அங்கு அவன் ஆகம் அளைந்திட்டு ஆயிரம் தோள் எழுந்து ஆட<br/>
பைங் கண் இரண்டு எரி கான்ற நீண்ட எயிற்றொடு பேழ் வாய்ச்<br/>
சிங்க உருவின் வருவான்-சித்திரகூடத்து உள்ளானே
</p>
<p>
கரு முகில் போல்வது ஓர் மேனி கையன ஆழியும் சங்கும்<br/>
பெரு விறல் வானவர் சூழ ஏழ் உலகும் தொழுது ஏத்த<br/>
ஒரு மகள் ஆயர் மடந்தை ஒருத்தி நிலமகள் மற்றைத்<br/>
திருமகளோடும் வருவான்-சித்திரகூடத்து உள்ளானே
</p>
<p>
தேன் அமர் பூம் பொழில் தில்லைச் சித்திரகூடம் அமர்ந்த<br/>
வானவர்-தங்கள் பிரானை மங்கையர்-கோன்மருவார்<br/>
ஊன் அமர் வேல் கலிகன்றி ஒண் தமிழ் ஒன்பதோடு ஒன்றும்<br/>
தான் இவை கற்று வல்லார்மேல் சாரா தீவினை-தானே
</p>
<h2>திருக்காழிச் சீராமவிண்ணகரம்&nbsp;&nbsp;</h2>
<p>
ஒரு குறள் ஆய் இரு நிலம் மூவடி மண் வேண்டி உலகு அனைத்தும் ஈர் அடியால் ஒடுக்கி ஒன்றும்<br/>
தருக எனா மாவலியைச் சிறையில் வைத்த தாடாளன் தாள் அணைவீர் தக்க கீர்த்தி<br/>
அரு மறையின் திரள் நான்கும் வேள்வி ஐந்தும் அங்கங்கள்-அவை ஆறும் இசைகள் ஏழும்<br/>
தெருவில் மலி விழா வளமும் சிறக்கும் காழிச் சீராமவிண்ணகரே சேர்மின் நீரே
</p>
<p>
நான்முகன் நாள் மிகைத் தருக்கை இருக்கு வாய்மை நலம் மிகு சீர் உரோமசனால் நவிற்றி நக்கன்<br/>
ஊன்முகம் ஆர் தலை ஓட்டு ஊண் ஒழித்த எந்தை ஒளி மலர்ச் சேவடி அணைவீர் உழு சே ஓடச்<br/>
சூல் முகம் ஆர் வளை அளைவாய் உகுத்த முத்தைத் தொல் குருகு சினை எனச் சூழ்ந்து இயங்க எங்கும்<br/>
தேன் முகம் ஆர் கமல வயல் சேல் பாய் காழிச் சீராமவிண்ணகரே சேர்மின் நீரே
</p>
<p>
வை அணைந்த நுதிக் கோட்டு வராகம் ஒன்று ஆய் மண் எல்லாம் இடந்து எடுத்து மதங்கள் செய்து<br/>
நெய் அணைந்த திகிரியினால் வாணன் திண் தோள் நேர்த்தவன் தாள் அணைகிற்பீர் நெய்தலோடு<br/>
மை அணைந்த குவளைகள் தம் கண்கள் என்றும் மலர்க் குமுதம் வாய் என்றும் கடைசிமார்கள்<br/>
செய் அணைந்து களை களையாது ஏறும் காழிச் சீராமவிண்ணகரே சேர்மின் நீரே
</p>
<p>
பஞ்சிய மெல் அடிப் பின்னைதிறத்து முன் நாள் பாய் விடைகள் ஏழ் அடர்த்து பொன்னன் பைம் பூண்<br/>
நெஞ்சு இடந்து குருதி உக உகிர் வேல் ஆண்ட நின்மலன் தாள் அணைகிற்பீர் நீலம் மாலைத்<br/>
தஞ்சு உடைய இருள் தழைப்ப தரளம் ஆங்கே தண் மதியின் நிலாக் காட்ட பவளம்-தன்னால்<br/>
செஞ் சுடர் வெயில் விரிக்கும் அழகு ஆர் காழிச் சீராமவிண்ணகரே சேர்மின் நீரே
</p>
<p>
தெவ் ஆய மற மன்னர் குருதி கொண்டு திருக் குலத்தில் இறந்தோர்க்குத் திருத்திசெய்து<br/>
வெவ் வாய மா கீண்டு வேழம் அட்ட விண்ணவர்-கோன் தாள் அணைவீர் விகிர்த மாதர்<br/>
அவ் ஆய வாள் நெடுங் கண் குவளை காட்ட அரவிந்தம் முகம் காட்ட அருகே ஆம்பல்<br/>
செவ் வாயின் திரள் காட்டும் வயல் சூழ் காழிச் சீராமவிண்ணகரே சேர்மின் நீரே
</p>
<p>
பைங் கண் விறல் செம் முகத்து வாலி மாள படர் வனத்துக் கவந்தனொடும் படை ஆர் திண் கை<br/>
வெம் கண் விறல் விராதன் உக வில் குனித்த விண்ணவர்-கோன் தாள் அணைவீர் வெற்புப்பாலும<br/>
துங்க முக மாளிகை மேல் ஆயம் கூறும் துடி இடையார் முகக் கமலச் சோதி-தன்னால்<br/>
திங்கள் முகம் பனி படைக்கும் அழகு ஆர் காழிச் சீராமவிண்ணகரே சேர்மின் நீரே
</p>
<p>
பொரு இல் வலம் புரி அரக்கன் முடிகள் பத்தும் புற்று மறிந்தன போலப் புவிமேல் சிந்த<br/>
செருவில் வலம் புரி சிலைக் கை மலைத் தோள் வேந்தன் திருவடி சேர்ந்து உய்கிற்பீர் திரை நீர்த் தெள்கி<br/>
மருவி வலம்புரி கைதைக் கழி ஊடு ஆடி வயல் நண்ணி மழை தரு நீர் தவழ் கால் மன்னி<br/>
தெருவில் வலம்புரி தரளம் ஈனும் காழிச் சீராமவிண்ணகரே சேர்மின் நீரே
</p>
<p>
பட்டு அரவு ஏர் அகல் அல்குல் பவளச் செவ் வாய் பணை நெடுந் தோள் பிணை நெடுங் கண் பால் ஆம் இன்சொல்<br/>
மட்டு அவிழும் குழலிக்கா வானோர் காவின் மரம் கொணர்ந்தான் அடி அணைவீர் அணில்கள் தாவ<br/>
நெட்டு இலைய கருங் கமுகின் செங் காய் வீழ நீள் பலவின் தாழ் சினையில் நெருங்கு பீனத்<br/>
தெட்ட பழம் சிதைந்து மதுச் சொரியும் காழிச் சீராமவிண்ணகரே சேர்மின் நீரே
</p>
<p>
பிறை தங்கு சடையானை வலத்தே வைத்து பிரமனைத் தன் உந்தியிலே தோற்றுவித்து<br/>
கறை தங்கு வேல் தடங் கண் திருவை மார்பில் கலந்தவன் தாள் அணைகிற்பீர் கழுநீர் கூடி<br/>
துறை தங்கு கமலத்துத் துயின்று கைதைத் தோடு ஆரும் பொதி சோற்றுச் சுண்ணம் நண்ணி<br/>
சிறை வண்டு களி பாடும் வயல் சூழ் காழிச் சீராமவிண்ணகரே சேர்மின் நீரே
</p>
<p>
செங் கமலத்து அயன் அனைய மறையோர் காழிச் சீராமவிண்ணகர் என் செங் கண் மாலை<br/>
அம் கமலத் தட வயல் சூழ் ஆலி நாடன் அருள் மாரி அரட்டு அமுக்கி அடையார் சீயம்<br/>
கொங்கு மலர்க் குழலியர் வேள் மங்கை வேந்தன் கொற்ற வேல் பரகாலன் கலியன் சொன்ன<br/>
சங்க முகத் தமிழ்-மாலை பத்தும் வல்லார் தடங் கடல் சூழ் உலகுக்குத் தலைவர் தாமே
</p>
<h2>திருவாலி:1&nbsp;&nbsp;</h2>
<p>
வந்து உனது அடியேன் மனம் புகுந்தாய் புகுந்ததன்பின் வணங்கும் என்<br/>
சிந்தனைக்கு இனியாய்-திருவே என் ஆர் உயிரே<br/>
அம் தளிர் அணி ஆர் அசோகின் இளந் தளிர்கள் கலந்து அவை எங்கும்<br/>
செந் தழல் புரையும் திருவாலி அம்மானே
</p>
<p>
நீலத் தட வரை மா மணி நிகழக் கிடந்ததுபோல் அரவு அணை<br/>
வேலைத்தலைக் கிடந்தாய் அடியேன் மனத்து இருந்தாய்-<br/>
சோலைத்தலைக் கண மா மயில் நடம் ஆட மழை முகில் போன்று எழுந்து எங்கும்<br/>
ஆலைப் புகை கமழும் அணி ஆலி அம்மானே
</p>
<p>
நென்னல் போய் வரும் என்று என்று எண்ணி இராமை என் மனத்தே புகுந்தது<br/>
இம்மைக்கு என்று இருந்தேன்-எறி நீர் வளஞ் செறுவில்<br/>
செந்நெல் கூழை வரம்பு ஒரீஇ அரிவார் முகத்து எழு வாளை போய் கரும்பு<br/>
அந் நல் நாடு அணையும் அணி ஆலி அம்மானே
</p>
<p>
மின்னின் மன்னும் நுடங்கு இடை மடவார்-தம் சிந்தை மறந்து வந்து நின்<br/>
மன்னு சேவடிக்கே மறவாமை வைத்தாயால்-<br/>
புன்னை மன்னு செருந்தி வண் பொழில் வாய்-அகன் பணைகள் கலந்து எங்கும்<br/>
அன்னம் மன்னும் வயல் அணி ஆலி அம்மானே
</p>
<p>
நீடு பல் மலர் மாலை இட்டு நின் இணை-அடி தொழுது ஏத்தும் என் மனம்<br/>
வாட நீ நினையேல்-மரம் எய்த மா முனிவா<br/>
பாடல் இன் ஒலி சங்கின் ஓசை பரந்து பல் பணையால் மலிந்து எங்கும்<br/>
ஆடல் ஓசை அறா அணி ஆலி அம்மானே
</p>
<p>
கந்த மா மலர் எட்டும் இட்டு நின் காமர் சேவடி கைதொழுது எழும்<br/>
புந்தியேன் மனத்தே புகுந்தாயைப் போகலொட்டேன்-<br/>
சந்தி வேள்வி சடங்கு நான்மறை ஓதி ஓதுவித்து ஆதியாய் வரும்<br/>
அந்தணாளர் அறா அணி ஆலி அம்மானே
</p>
<p>
உலவு திரைக் கடல் பள்ளிகொண்டு வந்து உன் அடியேன் மனம் புகுந்த அப்<br/>
புலவ புண்ணியனே புகுந்தாயைப் போகலொட்டேன்-<br/>
நிலவு மலர்ப் புன்னை நாழல் நீழல் தண் தாமரை மலரின்மிசை மலி<br/>
அலவன் கண்படுக்கும் அணி ஆலி அம்மானே
</p>
<p>
சங்கு தங்கு தடங் கடல் கடல் மல்லையுள் கிடந்தாய் அருள்புரிந்து<br/>
இங்கு என்னுள் புகுந்தாய் இனிப் போயினால் அறையோ!-<br/>
கொங்கு செண்பகம் மல்லிகை மலர் புல்கி இன் இள வண்டு போய் இளந்<br/>
தெங்கின் தாது அளையும் திருவாலி அம்மானே
</p>
<p>
ஓதி ஆயிரம் நாமமும் பணிந்து ஏத்தி நின் அடைந்தேற்கு ஒரு பொருள்<br/>
வேதியா அரையா உரையாய் ஒரு மாற்றம்-எந்தாய்<br/>
நீதி ஆகிய வேத மா முனி யாளர் தோற்றம் உரைத்து மற்றவர்க்கு<br/>
ஆதி ஆய் இருந்தாய் அணி ஆலி அம்மானே
</p>
<p>
புல்லி வண்டு அறையும் பொழில் புடை சூழ் தென் ஆலி இருந்த மாயனை<br/>
கல்லின் மன்னு திண் தோள் கலியன் ஒலிசெய்த<br/>
நல்ல இன் இசை மாலை நாலும் ஓர் ஐந்தும் ஒன்றும் நவின்று தாம் உடன்<br/>
வல்லர் ஆய் உரைப்பார்க்கு இடம் ஆகும்-வான் உலகே
</p>
<h2>திருவாலி - 2</h2>
<p>
தூ விரிய மலர் உழக்கி துணையோடும் பிரியாதே<br/>
பூ விரிய மது நுகரும் பொறி வரிய சிறு வண்டே<br/>
தீ விரிய மறை வளர்க்கும் புகழ் ஆளர் திருவாலி<br/>
ஏ வரி வெம் சிலையானுக்கு என் நிலைமை உரையாயே
</p>
<p>
பிணி அவிழு நறு நீல மலர் கிழிய பெடையோடும்<br/>
அணி மலர்மேல் மது நுகரும் அறு கால சிறு வண்டே<br/>
மணி கழுநீர் மருங்கு அலரும் வயல் ஆலி மணவாளன்<br/>
பணி அறியேன் நீ சென்று என் பயலை நோய் உரையாயே
</p>
<p>
நீர் வானம் மண் எரி கால் ஆய்நின்ற நெடுமால்-தன்<br/>
தார் ஆய நறுந் துளவம் பெறும் தகையேற்கு அருளானே<br/>
சீர் ஆரும் வளர் பொழில் சூழ் திருவாலி வயல் வாழும்<br/>
கூர் வாய சிறு குருகே குறிப்பு அறிந்து கூறாயே
</p>
<p>
தானாக நினையானேல் தன் நினைந்து நைவேற்கு ஓர்<br/>
மீன் ஆய கொடி நெடு வேள் வலி செய்ய மெலிவேனோ?<br/>
தேன் வாய வரி வண்டே திருவாலி நகர் ஆளும்<br/>
ஆன்-ஆயற்கு என் உறு நோய் அறிய சென்று உரையாயே
</p>
<p>
வாள் ஆய கண் பனிப்ப மென் முலைகள் பொன் அரும்ப<br/>
நாள் நாளும் நின் நினைந்து நைவேற்கு ஓ மண் அளந்த<br/>
தாளாளா தண் குடந்தை நகராளா வரை எடுத்த&nbsp;&nbsp;<br/>
தோளாளா என்-தனக்கு ஓர் துணையாளன் ஆகாயே
</p>
<p>
தார் ஆய தன் துளவம் வண்டு உழுதவரை மார்பன்<br/>
போர் ஆனைக் கொம்பு ஒசித்த புள் பாகன் என் அம்மான்<br/>
தேர் ஆரும் நெடு வீதித் திருவாலி நகர் ஆளும்<br/>
கார் ஆயன் என்னுடைய கன வளையும் கவர்வானோ?
</p>
<p>
கொண்டு அரவத் திரை உலவு குரை கடல்மேல் குலவரைபோல்<br/>
பண்டு அரவின் அணைக் கிடந்து பார் அளந்த பண்பாளா<br/>
வண்டு அமரும் வளர் பொழில் சூழ் வயல் ஆலி மைந்தா என்<br/>
கண் துயில் நீ கொண்டாய்க்கு என் கன வளையும் கடவேனோ?
</p>
<p>
குயில் ஆலும் வளர் பொழில் சூழ் தண் குடந்தைக் குடம் ஆடி<br/>
துயிலாத கண்_இணையேன் நின் நினைந்து துயர்வேனோ?<br/>
முயல் ஆலும் இள மதிக்கே வளை இழந்தேற்கு இது நடுவே<br/>
வயல் ஆலி மணவாளா கொள்வாயோ மணி நிறமே?
</p>
<p>
நிலை ஆளா நின் வணங்க வேண்டாயே ஆகிலும் என்<br/>
முலை ஆள ஒருநாள் உன் அகலத்தால் ஆளாயே<br/>
சிலையாளா மரம் எய்த திறல் ஆளா திருமெய்ய<br/>
மலையாளா நீ ஆள வளை ஆள மாட்டோமே
</p>
<p>
மை இலங்கு கருங் குவளை மருங்கு அலரும் வயல் ஆலி<br/>
நெய் இலங்கு சுடர் ஆழிப் படையானை நெடுமாலை<br/>
கை இலங்கு வேல் கலியன் கண்டு உரைத்த தமிழ்-மாலை<br/>
ஐ இரண்டும் இவை வல்லார்க்கு அரு வினைகள் அடையாவே
</p>
<h2>திருவாலி – 3</h2>
<p>
கள்வன்கொல்? யான் அறியேன்-கரியான் ஒரு காளை வந்து<br/>
வள்ளி மருங்குல் என்-தன் மட மானினைப் போத என்று<br/>
வெள்ளி வளைக் கைப் பற்ற பெற்ற தாயரை விட்டு அகன்று<br/>
அள்ளல் அம் பூங் கழனி அணி ஆலி புகுவர்கொலோ?
</p>
<p>
பண்டு இவன் ஆயன் நங்காய் படிறன் புகுந்து என் மகள்-தன்<br/>
தொண்டை அம் செங் கனி வாய் நுகர்ந்தானை உகந்து அவன்பின்<br/>
கெண்டை ஒண் கண் மிளிர கிளிபோல் மிழற்றி நடந்து<br/>
வண்டு அமர் கானல் மல்கும் வயல் ஆலி புகுவர்கொலோ?
</p>
<p>
அஞ்சுவன் வெம் சொல் நங்காய் அரக்கர் குலப் பாவை-தன்னை<br/>
வெம் சின மூக்கு அரிந்த விறலோன் திறம் கேட்கில் மெய்யே<br/>
பஞ்சிய மெல் அடி எம் பணைத் தோளி பரக்கழிந்து<br/>
வஞ்சி அம் தண் பணை சூழ் வயல் ஆலி புகுவர்கொலோ?
</p>
<p>
ஏது அவன் தொல் பிறப்பு? இளையவன் வளை ஊதி மன்னர்<br/>
தூதுவன் ஆயவன் ஊர் சொல்வீர்கள் சொலீர் அறியேன்<br/>
மாதவன் தன் துணையா நடந்தாள் தடம் சூழ் புறவில்<br/>
போது வண்டு ஆடு செம்மல் புனல் ஆலி புகுவர்கொலோ?
</p>
<p>
தாய் எனை என்று இரங்காள் தடந் தோளி தனக்கு அமைந்த<br/>
மாயனை மாதவனை மதித்து என்னை அகன்ற இவள்<br/>
வேய் அன தோள் விசிறி பெடை அன்னம் என நடந்து<br/>
போயின பூங் கொடியாள் புனல் ஆலி புகுவர்கொலோ?
</p>
<p>
என் துணை என்று எடுத்தேற்கு இறையேனும் இரங்கிற்றிலள்<br/>
தன் துணை ஆய என்-தன் தனிமைக்கும் இரங்கிற்றிலள்<br/>
வன் துணை வானவர்க்கு ஆய் வரம் செற்று அரங்கத்து உறையும்<br/>
இன் துணைவனொடும் போய் எழில் ஆலி புகுவர்கொலோ?
</p>
<p>
அன்னையும் அத்தனும் என்று அடியோமுக்கு இரங்கிற்றிலள்<br/>
பின்னை-தன் காதலன்-தன் பெருந் தோள் நலம் பேணினளால்<br/>
மின்னையும் வஞ்சியையும் வென்று இலங்கும் இடையாள் நடந்து<br/>
புன்னையும் அன்னமும் சூழ் புனல் ஆலி புகுவர்கொலோ?
</p>
<p>
முற்றிலும் பைங் கிளியும் பந்தும் ஊசலும் பேசுகின்ற<br/>
சிற்றில் மென் பூவையும் விட்டு அகன்ற செழுங் கோதை-தன்னைப்<br/>
பெற்றிலேன் முற்று இழையை பிறப்பிலி பின்னே நடந்து<br/>
மற்று எல்லாம் கைதொழப் போய் வயல் ஆலி புகுவர்கொலோ?
</p>
<p>
காவி அம் கண்ணி எண்ணில் கடி மா மலர்ப் பாவை ஒப்பாள்<br/>
பாவியேன் பெற்றமையால் பணைத் தோளி பரக்கழிந்து<br/>
தூவி சேர் அன்னம் அன்ன நடையாள் நெடுமாலொடும் போய்<br/>
வாவி அம் தண் பணை சூழ் வயல் ஆலி புகுவர்கொலோ?
</p>
<p>
தாய் மனம் நின்று இரங்க தனியே நெடுமால் துணையா<br/>
போயின பூங் கொடியாள் புனல் ஆலி புகுவர் என்று<br/>
காய் சின வேல் கலியன் ஒலிசெய் தமிழ்-மாலை பத்தும்<br/>
மேவிய நெஞ்சு உடையார் தஞ்சம் ஆவது விண் உலகே
</p>
<h2>திருநாங்கூர் மணிமாடக்கோயில்</h2>
<p>
நந்தா விளக்கே அளத்தற்கு அரியாய் நர நாரணனே கரு மா முகில்போல்<br/>
எந்தாய் எமக்கே அருளாய் என நின்று இமையோர் பரவும் இடம்-எத் திசையும்<br/>
கந்தாரம் அம் தேன் இசை பாட மாடே களி வண்டு மிழற்ற நிழல் துதைந்து<br/>
மந்தாரம் நின்று மணம் மல்கும் நாங்கூர் மணிமாடக்கோயில்-வணங்கு என் மனனே
</p>
<p>
முதலைத் தனி மா முரண் தீர அன்று முது நீர்த் தடச் செங் கண் வேழம் உய்ய<br/>
விதலைத்தலைச் சென்று அதற்கே உதவி வினை தீர்த்த அம்மான் இடம்-விண் அணவும்<br/>
பதலைக் கபோதத்து ஒளி மாட நெற்றிப் பவளக் கொழுங் கால பைங் கால் புறவம்<br/>
மதலைத் தலை மென் பெடை கூடும் நாங்கூர் மணிமாடக்கோயில்-வணங்கு என் மனனே
</p>
<p>
கொலைப் புண் தலைக் குன்றம் ஒன்று உய்ய அன்று கொடு மா முதலைக்கு இடர்செய்து கொங்கு ஆர்<br/>
இலை புண்டரீகத்தவள் இன்பம் அன்போடு அணைந்திட்ட அம்மான் இடம்-ஆள் அரியால்<br/>
அலைப்புண்ட யானை மருப்பும் அகிலும் அணி முத்தும் வெண் சாமரையோடு பொன்னி<br/>
மலைப் பண்டம் அண்ட திரை உந்தும் நாங்கூர் மணிமாடக்கோயில்-வணங்கு என் மனனே
</p>
<p>
சிறை ஆர் உவணப் புள் ஒன்று ஏறி அன்று திசை நான்கும் நான்கும் இரிய செருவில்<br/>
கறை ஆர் நெடு வேல் அரக்கர் மடிய கடல் சூழ் இலங்கை கடந்தான் இடம்-தான்-<br/>
முறையால் வளர்க்கின்ற முத் தீயர் நால் வேதர் ஐ வேள்வி ஆறு அங்கர் ஏழின் இசையோர்<br/>
மறையோர் வணங்கப் புகழ் எய்தும் நாங்கூர் மணிமாடக்கோயில்-வணங்கு என் மனனே
</p>
<p>
இழை ஆடு கொங்கைத் தலை நஞ்சம் உண்டிட்டு இளங் கன்று கொண்டு விளங்காய் எறிந்து<br/>
தழை வாட வன் தாள் குருந்தம் ஒசித்து தடந் தாமரைப் பொய்கை புக்கான் இடம்-தான்-<br/>
குழை ஆட வல்லிக் குலம் ஆட மாடே குயில் கூவ நீடு கொடி மாடம் மல்கு<br/>
மழை ஆடு சோலை மயில் ஆலும் நாங்கூர் மணிமாடக்கோயில்-வணங்கு என் மனனே
</p>
<p>
பண் நேர் மொழி ஆய்ச்சியர் அஞ்ச வஞ்சப் பகு வாய்க் கழுதுக்கு இரங்காது அவள்-தன்<br/>
உண்ணா முலை மற்று அவள் ஆவியோடும் உடனே சுவைத்தான் இடம்-ஓங்கு பைந் தாள்<br/>
கண் ஆர் கரும்பின் கழை தின்று வைகி கழுநீரில் மூழ்கி செழு நீர்த் தடத்து<br/>
மண் ஏந்து இள மேதிகள் வைகும் நாங்கூர் மணிமாடக்கோயில்-வணங்கு என் மனனே
</p>
<p>
தளைக் கட்டு அவிழ் தாமரை வைகு பொய்கைத் தடம் புக்கு அடங்கா விடம் கால் அரவம்<br/>
இளைக்கத் திளைத்திட்டு அதன் உச்சி-தன்மேல் அடி வைத்த அம்மான் இடம்-மா மதியம்<br/>
திளைக்கும் கொடி மாளிகை சூழ் தெருவில் செழு முத்து வெண்ணெற்கு எனச் சென்று முன்றில்<br/>
வளைக்கை நுளைப் பாவையர் மாறும் நாங்கூர் மணிமாடக்கோயில்-வணங்கு என் மனனே
</p>
<p>
துளை ஆர் கரு மென் குழல் ஆய்ச்சியர்-தம் துகில் வாரியும் சிற்றில் சிதைத்தும் முற்றா<br/>
இளையார் விளையாட்டொடு காதல் வெள்ளம் விளைவித்த அம்மான் இடம்-வேல் நெடுங் கண்<br/>
முளை வாள் எயிற்று மடவார் பயிற்று மொழி கேட்டிருந்து முதிராத இன் சொல்<br/>
வளை வாய கிள்ளை மறை பாடும் நாங்கூர் மணிமாடக்கோயில்-வணங்கு என் மனனே
</p>
<p>
விடை ஓட வென்று ஆய்ச்சி மென் தோள் நயந்த விகிர்தா விளங்கு சுடர் ஆழி என்னும்<br/>
படையோடு சங்கு ஒன்று உடையாய் என நின்று இமையோர் பரவும் இடம்-பைந் தடத்துப்<br/>
பெடையோடு செங் கால அன்னம் துகைப்ப தொகைப் புண்டரீகத்திடைச் செங்கழுநீர்<br/>
மடை ஓட நின்று மது விம்மும் நாங்கூர் மணிமாடக்கோயில்-வணங்கு என் மனனே
</p>
<p>
வண்டு ஆர் பொழில் சூழ்ந்து அழகு ஆய நாங்கூர் மணிமாடக்கோயில் நெடுமாலுக்கு என்றும்<br/>
தொண்டு ஆய தொல் சீர் வயல் மங்கையர்-கோன் கலியன் ஒலிசெய் தமிழ்-மாலை வல்லார்<br/>
கண்டார் வணங்கக் களி யானை மீதே கடல் சூழ் உலகுக்கு ஒரு காவலர் ஆய்<br/>
விண் தோய் நெடு வெண் குடை நீழலின் கீழ் விரி நீர் உலகு ஆண்டு விரும்புவரே
</p>
<h2>திருநாங்கூர் வகுந்தவிண்ணகரம்</h2>
<p>
சலம் கொண்ட இரணியனது அகல் மார்வம் கீண்டு தடங் கடலைக் கடைந்து அமுதம் கொண்டு உகந்த காளை<br/>
நலம் கொண்ட கரு முகில்போல் திருமேனி அம்மான் நாள்தோறும் மகிழ்ந்து இனிது மருவி உறை கோயில்-<br/>
சலம் கொண்டு மலர் சொரியும் மல்லிகை ஒண் செருந்தி செண்பகங்கள் மணம் நாறும் வண் பொழிலினூடே<br/>
வலம் கொண்டு கயல் ஓடி விளையாடும் நாங்கூர் வைகுந்தவிண்ணகரம்-வணங்கு மட நெஞ்சே (1)1
</p>
<p>
திண்ணியது ஓர் அரி உருவாய் திசை அனைத்தும் நடுங்க தேவரொடு தானவர்கள் திசைப்ப இரணியனை<br/>
நண்ணி அவன் மார்வு அகலத்து உகிர் மடுத்த நாதன் நாள்தோறும் மகிழ்ந்து இனிது மருவி உறை கோயில்-<br/>
எண் இல் மிகு பெருஞ் செல்வத்து எழில் விளங்கு மறையும் ஏழ் இசையும் கேள்விகளும் இயன்ற பெருங் குணத்தோர்<br/>
மண்ணில் மிகு மறையவர்கள் மலிவு எய்தும் நாங்கூர் வைகுந்தவிண்ணகரம் வணங்கு மட நெஞ்சே
</p>
<p>
அண்டமும் இவ் அலை கடலும் அவனிகளும் எல்லாம் அமுது செய்த திரு வயிற்றன் அரன் கொண்டு திரியும்<br/>
முண்டம்-அது நிறைத்து அவன்கண் சாபம்-அது நீக்கும் முதல்வன்-அவன் மகிழ்ந்து இனிது மருவி உறை கோயில்-<br/>
எண் திசையும் பெருஞ் செந்நெல் இளந் தெங்கு கதலி இலைக்கொடி ஒண் குலைக் கமுகோடு இசலி வளம் சொரிய<br/>
வண்டு பல இசை பாட மயில் ஆலும் நாங்கூர் வைகுந்தவிண்ணகரம்-வணங்கு மட நெஞ்சே
</p>
<p>
கலை இலங்கும் அகல் அல்குல் அரக்கர் குலக் கொடியைக் காதொடு மூக்கு உடன் அரிய கதறி அவள் ஓடி<br/>
தலையில் அங் கை வைத்து மலை இலங்கை புகச் செய்த தடந் தோளன் மகிழ்ந்து இனிது மருவி உறை கோயில்-<br/>
சிலை இலங்கு மணி மாடத்து உச்சிமிசைச் சூலம் செழுங் கொண்டல் அகடு இரிய சொரிந்த செழு முத்தம்<br/>
மலை இலங்கு மாளிகைமேல் மலிவு எய்தும் நாங்கூர் வைகுந்தவிண்ணகரம்-வணங்கு மட நெஞ்சே
</p>
<p>
மின் அனைய நுண் மருங்குல் மெல்லியற்கா இலங்கை வேந்தன் முடி ஒருபதும் தோள் இருபதும் போய் உதிர<br/>
தன் நிகர் இல் சிலை வளைத்து அன்று இலங்கை பொடிசெய்த தடந் தோளன் மகிழ்ந்து இனிது மருவி உறை கோயில்-<br/>
செந்நெலொடு செங்கமலம் சேல் கயல்கள் வாளை செங்கழுநீரொடு மிடைந்து கழனி திகழ்ந்து எங்கும்<br/>
மன்னு புகழ் வேதியர்கள் மலிவு எய்தும் நாங்கூர் வைகுந்தவிண்ணகரம்-வணங்கு மட நெஞ்சே
</p>
<p>
பெண்மை மிகு வடிவு கொடு வந்தவளைப் பெரிய பேயினது உருவு கொடு மாள உயிர் உண்டு<br/>
திண்மை மிகு மருதொடு நல் சகடம் இறுத்தருளும் தேவன்-அவன்மகிழ்ந்து இனிது மருவி உறை கோயில்-<br/>
உண்மை மிகு மறையொடு நல் கலைகள் நிறை பொறைகள் உதவு கொடை என்று இவற்றின் ஒழிவு இல்லாப் பெரிய<br/>
வண்மை மிகு மறையவர்கள் மலிவு எய்தும் நாங்கூர் வைகுந்தவிண்ணகரம்-வணங்கு மட நெஞ்சே
</p>
<p>
விளங்கனியை இளங் கன்று கொண்டு உதிர எறிந்து வேல் நெடுங் கண் ஆய்ச்சியர்கள் வைத்த தயிர் வெண்ணெய்<br/>
உளம்குளிர அமுது செய்து இவ் உலகு உண்ட காளை உகந்து இனிது நாள்தோறும் மருவி உறை கோயில்-<br/>
இளம்படி நல் கமுகு குலைத் தெங்கு கொடி செந்நெல் ஈன் கரும்பு கண்வளரக் கால் தடவும் புனலால்<br/>
வளம் கொண்ட பெருஞ் செல்வம் வளரும் அணி நாங்கூர் வைகுந்தவிண்ணகரம்-வணங்கு மட நெஞ்சே <7>
</p>
<p>
ஆறாத சினத்தின் மிகு நரகன் உரம் அழித்த அடல் ஆழித் தடக் கையன் அலர்-மகட்கும் அரற்கும்<br/>
கூறாகக் கொடுத்தருளும் திரு உடம்பன் இமையோர் குல முதல்வன் மகிழ்ந்து இனிது மருவி உறை கோயில்-<br/>
மாறாத மலர்க் கமலம் செங்கழுநீர் ததும்பி மது வெள்ளம் ஒழுக வயல் உழவர் மடை அடைப்ப<br/>
மாறாத பெருஞ் செல்வம் வளரும் அணி நாங்கூர் வைகுந்தவிண்ணகரம்-வணங்கு மட நெஞ்சே
</p>
<p>
வங்கம் மலி தடங் கடலுள் வானவர்களோடு மா முனிவர் பலர் கூடி மா மலர்கள் தூவி<br/>
எங்கள் தனி நாயகனே எமக்கு அருளாய் என்னும் ஈசன்-அவன் மகிழ்ந்து இனிது மருவி உறை கோயில்-<br/>
செங் கயலும் வாளைகளும் செந்நெலிடைக் குதிப்ப சேல் உகளும் செழும் பணை சூழ் வீதிதொறும் மிடைந்து<br/>
மங்குல் மதி அகடு உரிஞ்சும் மணி மாட நாங்கூர் வைகுந்தவிண்ணகரம்-வணங்கு மட நெஞ்சே
</p>
<p>
சங்கு மலி தண்டு முதல் சக்கரம் முன் ஏந்தும் தாமரைக் கண் நெடிய பிரான்-தான் அமரும் கோயில்<br/>
வங்கம் மலி கடல் உலகில் மலிவு எய்தும் நாங்கூர் வைகுந்தவிண்ணகர்மேல் வண்டு அறையும் பொழில் சூழ்<br/>
மங்கையர்-தம் தலைவன் மருவலர்-தம் உடல் துணிய வாள் வீசும் பரகாலன் கலிகன்றி சொன்ன<br/>
சங்கம் மலி தமிழ்-மாலை பத்து-இவை வல்லார்கள் தரணியொடு விசும்பு ஆளும் தன்மை பெறுவாரே
</p>
<h2>திருநாங்கூர் அரிமேயவிண்ணகரம்</h2>
<p>
திரு மடந்தை மண் மடந்தை இருபாலும் திகழத் தீவினைகள் போய் அகல அடியவர்கட்கு என்றும்<br/>
அருள் நடந்து இவ் ஏழ் உலகத்தவர் பணிய வானோர் அமர்ந்து ஏத்த இருந்த இடம்-பெரும் புகழ் வேதியர் வாழ்-<br/>
தரும் இடங்கள் மலர்கள் மிகு கைதைகள் செங்கழுநீர் தாமரைகள் தடங்கள்தொறும் இடங்கள்தொறும் திகழ<br/>
அரு இடங்கள் பொழில் தழுவி எழில் திகழும் நாங்கூர் அரிமேயவிண்ணகரம்-வணங்கு மட நெஞ்சே
</p>
<p>
வென்றி மிகு நரகன் உரம்-அது அழிய விசிறும் விறல் ஆழித் தடக் கையன் விண்ணவர்கட்கு அன்று<br/>
குன்று கொடு குரை கடலைக் கடைந்து அமுதம் அளிக்கும் குருமணி என் ஆர் அமுதம் குலவி உறை கோயில்-<br/>
என்றும் மிகு பெருஞ் செல்வத்து எழில் விளங்கு மறையோர் ஏழ் இசையும் கேள்விகளும் இயன்ற பெருங் குணத்தோர்<br/>
அன்று உலகம் படைத்தவனை அனையவர்கள் நாங்கூர் அரிமேயவிண்ணகரம்-வணங்கு மட நெஞ்சே
</p>
<p>
உம்பரும் இவ் ஏழ் உலகும் ஏழ் கடலும் எல்லாம் உண்ட பிரான் அண்டர்கள் முன் கண்டு மகிழ்வு எய்தக்<br/>
கும்பம் மிகு மத யானை மருப்பு ஒசித்து கஞ்சன் குஞ்சி பிடித்து அடித்த பிரான் கோயில்-மருங்கு எங்கும்<br/>
பைம் பொனொடு வெண் முத்தம் பல புன்னை காட்ட பலங்கனிகள் தேன் காட்ட பட அரவு ஏர் அல்குல்<br/>
அம்பு அனைய கண் மடவார் மகிழ்வு எய்தும் நாங்கூர் அரிமேயவிண்ணகரம்-வணங்கு மட நெஞ்சே
</p>
<p>
ஓடாத ஆள் அரியின் உருவம்-அது கொண்டு அன்று உலப்பில் மிகு பெரு வரத்த இரணியனைப் பற்றி<br/>
வாடாத வள் உகிரால் பிளந்து அவன்-தன் மகனுக்கு அருள்செய்தான் வாழும் இடம்-மல்லிகை செங்கழுநீர்<br/>
சேடு ஏறு மலர்ச் செருந்தி செழுங் கமுகம் பாளை செண்பகங்கள் மணம் நாறும் வண் பொழிலின் ஊடே<br/>
ஆடு ஏறு வயல் ஆலைப் புகை கமழும் நாங்கூர் அரிமேயவிண்ணகரம்-வணங்கு மட நெஞ்சே
</p>
<p>
கண்டவர்-தம் மனம் மகிழ மாவலி-தன் வேள்விக் களவு இல் மிகு சிறு குறள் ஆய் மூவடி என்று இரந்திட்டு<br/>
அண்டமும் இவ் அலை கடலும் அவனிகளும் எல்லாம் அளந்த பிரான் அமரும் இடம்-வளங் கொள் பொழில் அயலே<br/>
அண்டம் உறு முழவு ஒலியும் வண்டு இனங்கள் ஒலியும் அரு மறையின் ஒலியும் மடவார் சிலம்பின் ஒலியும்<br/>
அண்டம் உறும் அலை கடலின் ஒலி திகழும் நாங்கூர் அரிமேயவிண்ணகரம்-வணங்கு மட நெஞ்சே
</p>
<p>
வாள் நெடுங் கண் மலர்க் கூந்தல் மைதிலிக்கா இலங்கை மன்னன் முடி ஒருபதும் தோள் இருபதும் போய் உதிரத்<br/>
தாள் நெடுந் திண் சிலை வளைத்த தயரதன் சேய் என்-தன் தனிச் சரண் வானவர்க்கு அரசு கருதும் இடம்-தடம் ஆர்<br/>
சேண் இடம் கொள் மலர்க் கமலம் சேல் கயல்கள் வாளை செந்நெலொடும் அடுத்து அரிய உதிர்ந்த செழு முத்தம்<br/>
வாள் நெடுங் கண் கடைசியர்கள் வாரும் அணி நாங்கூர் அரிமேயவிண்ணகரம்-வணங்கு மட நெஞ்சே
</p>
<p>
தீ மனத்தான் கஞ்சனது வஞ்சனையில் திரியும் தேனுகனும் பூதனை-தன் ஆர் உயிரும் செகுத்தான்<br/>
காமனைத்தான் பயந்த கரு மேனி உடை அம்மான் கருதும் இடம்-பொருது புனல் துறை துறை முத்து உந்தி<br/>
நா மனத்தால் மந்திரங்கள் நால் வேதம் ஐந்து வேள்வியோடு ஆறு அங்கம் நவின்று கலை பயின்று அங்கு<br/>
ஆம் மனத்து மறையவர்கள் பயிலும் அணி நாங்கூர் அரிமேயவிண்ணகரம்-வணங்கு மட நெஞ்சே
</p>
<p>
கன்று-அதனால் விளவு எறிந்து கனி உதிர்த்த காளை காமரு சீர் முகில் வண்ணன் காலிகள் முன் காப்பான்<br/>
குன்று-அதனால் மழை தடுத்து குடம் ஆடு கூத்தன் குலவும் இடம்-கொடி மதிள்கள் மாளிகை கோபுரங்கள்<br/>
துன்று மணி மண்டபங்கள் சாலைகள் தூ மறையோர் தொக்கு ஈண்டித் தொழுதியொடு மிகப் பயிலும் சோலை<br/>
அன்று அலர்வாய் மது உண்டு அங்கு அளி முரலும் நாங்கூர் அரிமேயவிண்ணகரம்-வணங்கு மட நெஞ்சே
</p>
<p>
வஞ்சனையால் வந்தவள்-தன் உயிர் உண்டு வாய்த்த தயிர் உண்டு வெண்ணெய் அமுது உண்டு வலி மிக்க<br/>
கஞ்சன் உயிர்-அது உண்டு இவ் உலகு உண்ட காளை கருதும் இடம்-காவிரி சந்து அகில் கனகம் உந்தி<br/>
மஞ்சு உலவு பொழிலூடும் வயலூடும் வந்து வளம் கொடுப்ப மா மறையோர் மா மலர்கள் தூவி<br/>
அஞ்சலித்து அங்கு அரி சரண் என்று இறைஞ்சும் அணி நாங்கூர் அரிமேயவிண்ணகரம்-வணங்கு மட நெஞ்சே
</p>
<p>
சென்று சின விடை ஏழும் பட அடர்ந்து பின்னை செவ்வித் தோள் புணர்ந்து உகந்த திருமால்-தன் கோயில்<br/>
அன்று அயனும் அரன் சேயும் அனையவர்கள் நாங்கூர் அரிமேயவிண்ணகரம் அமர்ந்த செழுங் குன்றை<br/>
கன்றி நெடு வேல் வலவன் மங்கையர்-தம் கோமான் கலிகன்றி ஒலி மாலை ஐந்தினொடு மூன்றும்<br/>
ஒன்றினொடும் ஒன்றும் இவை கற்று வல்லார் உலகத்து உத்தமர்கட்கு உத்தமர் ஆய் உம்பரும் ஆவர்களே
</p>
<h2>திருநாங்கூர்த் திருத்தேவனார்தொகை</h2>
<p>
போது அலர்ந்த பொழில் சோலைப் புறம் எங்கும் பொரு திரைகள்<br/>
தாது உதிர வந்து அலைக்கும் தட மண்ணித் தென் கரைமேல்<br/>
மாதவன்-தான் உறையும் இடம் வயல் நாங்கை-வரி வண்டு<br/>
தேதென என்று இசை பாடும்-திருத்தேவனார்தொகையே
</p>
<p>
யாவரும் ஆய் யாவையும் ஆய் எழில் வேதப் பொருள்களும் ஆய்<br/>
மூவரும் ஆய் முதல் ஆய மூர்த்தி அமர்ந்து உறையும் இடம்<br/>
மா வரும் திண் படை மன்னை வென்றி கொள்வார் மன்னு நாங்கை-<br/>
தேவரும் சென்று இறைஞ்சு பொழில்-திருத்தேவனார்தொகையே
</p>
<p>
வான் நாடும் மண் நாடும் மற்று உள்ள பல் உயிரும்<br/>
தான் ஆய எம் பெருமான் தலைவன் அமர்ந்து உறையும் இடம்<br/>
ஆனாத பெருஞ் செல்வத்து அரு மறையோர் நாங்கை-தன்னுள்__<br/>
தேன் ஆரும் மலர்ப் பொழில் சூழ்-திருத்தேவனார்தொகையே 3
</p>
<p>
இந்திரனும் இமையவரும் முனிவர்களும் எழில் அமைந்த<br/>
சந்த மலர்ச் சதுமுகனும் கதிரவனும் சந்திரனும்<br/>
எந்தை எமக்கு அருள் என நின்றருளும் இடம் எழில் நாங்கை-<br/>
சுந்தர நல் பொழில் புடை சூழ்-திருத்தேவனார்தொகையே
</p>
<p>
அண்டமும் இவ் அலை கடலும் அவனிகளும் குல வரையும்<br/>
உண்ட பிரான் உறையும் இடம் ஒளி மணி சந்து அகில் கனகம்<br/>
தெண் திரைகள் வரத் திரட்டும் திகழ் மண்ணித் தென் கரைமேல்<br/>
திண் திறலார் பயில்-நாங்கைத் திருத்தேவனார்தொகையே
</p>
<p>
ஞாலம் எல்லாம் அமுது செய்து நான்மறையும் தொடராத<br/>
பாலகன் ஆய் ஆல் இலையில் பள்ளிகொள்ளும் பரமன் இடம்<br/>
சாலி வளம் பெருகி வரும் தட மண்ணித் தென் கரைமேல்<br/>
சேல் உகளும் வயல்-நாங்கைத் திருத்தேவனார்தொகையே
</p>
<p>
ஓடாத ஆளரியின் உரு ஆகி இரணியனை&nbsp;&nbsp;<br/>
வாடாத வள் உகிரால் பிளந்து அளைந்த மாலது இடம்<br/>
ஏடு ஏறு பெருஞ் செல்வத்து எழில் மறையோர் நாங்கை-தன்னுள்-<br/>
சேடு ஏறு பொழில் தழுவு-திருத்தேவனார்தொகையே
</p>
<p>
வார் ஆரும் இளங் கொங்கை மைதிலியை மணம் புணர்வான்<br/>
கார் ஆர் திண் சிலை இறுத்த தனிக் காளை கருதும் இடம்<br/>
ஏர் ஆரும் பெருஞ் செல்வத்து எழில் மறையோர் நாங்கை-தன்னுள்-<br/>
சீர் ஆரும் மலர்ப் பொழில் சூழ்-திருத்தேவனார்தொகையே
</p>
<p>
கும்பம் மிகு மத யானை பாகனொடும் குலைந்து வீழ<br/>
கொம்பு-அதனைப் பறித்து எறிந்த கூத்தன் அமர்ந்து உறையும் இடம்<br/>
வம்பு அவிழும் செண்பகத்து மணம் கமழும் நாங்கை-தன்னுள்-<br/>
செம் பொன் மதிள் பொழில் புடைசூழ்-திருத்தேவனார்தொகையே
</p>
<p>
கார் ஆர்ந்த திருமேனிக் கண்ணன் அமர்ந்து உறையும் இடம்<br/>
சீர் ஆர்ந்த பொழில் நாங்கைத் திருத்தேவனார்தொகைமேல்<br/>
கூர் ஆர்ந்த வேல் கலியன் கூறு தமிழ்ப் பத்தும் வல்லார்<br/>
ஏர் ஆர்ந்த வைகுந்தத்து இமையவரோடு இருப்பாரே
</p>
<h2>திருநாங்கூர் வண்புருடோத்தமம்</h2>
<p>
கம்ப மா கடல் அடைத்து இலங்கைக்கு மன் கதிர் முடி-அவை பத்தும்<br/>
அம்பினால் அறுத்து அரசு அவன் தம்பிக்கு அளித்தவன் உறை கோயில்-<br/>
செம் பலா நிரை செண்பகம் மாதவி சூதகம் வாழைகள் சூழ்<br/>
வம்பு உலாம் கமுகு ஓங்கிய நாங்கூர ்-வண்புருடோத்தமமே
</p>
<p>
பல்லவம் திகழ் பூங் கடம்பு ஏறி அக் காளியன் பண அரங்கில்<br/>
ஒல்லை வந்து உறப் பாய்ந்து அரு நடம்செய்த உம்பர்-கோன் உறை கோயில்-<br/>
நல்ல வெம் தழல் மூன்று நால் வேதம் ஐ வேள்வியோடு ஆறு அங்கம்<br/>
வல்ல அந்தணர் மல்கிய நாங்கூர் -வண்புருடோத்தமமே
</p>
<p>
அண்டர் ஆனவர் வானவர்-கோனுக்கு என்று அமைத்த சோறு-அது எல்லாம்<br/>
உண்டு கோ-நிரை மேய்த்து அவை காத்தவன் உகந்து இனிது உறை கோயில்-<br/>
கொண்டல் ஆர் முழவின் குளிர் வார் பொழில் குல மயில் நடம் ஆட<br/>
வண்டு -தான் இசை பாடிடும் நாங்கூர் -வண்புருடோத்தமமே
</p>
<p>
பருங் கை யானையின் கொம்பினைப் பறித்து அதன் பாகனைச் சாடிப் புக்கு<br/>
ஒருங்க மல்லரைக் கொன்று பின் கஞ்சனை உதைத்தவன் உறை கோயில்-<br/>
கரும்பினூடு உயர் சாலிகள் விளைதரு கழனியில் மலி வாவி<br/>
மருங்கு எலாம் பொழில் ஓங்கிய நாங்கூர் -வண்புருடோத்தமமே
</p>
<p>
சாடு போய் விழத் தாள் நிமிர்ந்து ஈசன் தன் படையொடும் கிளையோடும்<br/>
ஓட வாணனை ஆயிரம் தோள்களும் துணித்தவன் உறை கோயில்-<br/>
ஆடு வான் கொடி அகல் விசும்பு அணவிப் போய்ப் பகலவன் ஒளி மறைக்கும்<br/>
மாட மாளிகை சூழ்தரு நாங்கூர்- வண்புருடோத்தமமே
</p>
<p>
அங் கையால் அடி மூன்று நீர் ஏற்று அயன் அலர் கொடு தொழுது ஏத்த<br/>
கங்கை போதரக் கால் நிமிர்த்தருளிய கண்ணன் வந்து உறை கோயில்-<br/>
கொங்கை கோங்கு-அவை காட்ட வாய் குமுதங்கள் காட்ட மா பதுமங்கள்<br/>
மங்கைமார் முகம் காட்டிடும் நாங்கூர்- வண்புருடோத்தமமே
</p>
<p>
உளைய ஒண் திறல் பொன்பெயரோன்-தனது உரம் பிளந்து உதிரத்தை<br/>
அளையும் வெம் சினத்து அரி பரி கீறிய அப்பன் வந்து உறை கோயில்-<br/>
இளைய மங்கையர் இணை-அடிச் சிலம்பினோடு எழில் கொள் பந்து அடிப்போர் கை<br/>
வளையின் நின்று ஒலி மல்கிய நாங்கூர்- வண்புருடோத்தமமே
</p>
<p>
வாளை ஆர் தடங் கண் உமை-பங்கன் வன் சாபம் மற்று அது நீங்க<br/>
மூளை ஆர் சிரத்து ஐயம் முன் அளித்த எம் முகில் வண்ணன் உறை கோயில்-<br/>
பாளை வான் கமுகு ஊடு உயர் தெங்கின் வண் பழம் விழ வெருவிப் போய்<br/>
வாளை பாய் தடம் சூழ்தரு நாங்கூர்- வண்புருடோத்தமமே
</p>
<p>
இந்து வார் சடை ஈசனைப் பயந்த நான் முகனைத் தன் எழில் ஆரும்<br/>
உந்தி மா மலர்மீமிசைப் படைத்தவன் உகந்து இனிது உறை கோயில்-<br/>
குந்தி வாழையின் கொழுங் கனி நுகர்ந்து தன் குருளையைத் தழுவிப் போய்<br/>
மந்தி மாம்பணைமேல் வைகும் நாங்கூர்- வண்புருடோத்தமமே
</p>
<p>
மண்ணுளார் புகழ் வேதியர் நாங்கூர் வண்புருடோத்தமத்துள்<br/>
அண்ணல் சேவடிக்கீழ் அடைந்து உய்ந்தவன் ஆலி மன் அருள் மாரி<br/>
பண்ணுள் ஆர்தரப் பாடிய பாடல் இப் பத்தும் வல்லார் உலகில்<br/>
எண் இலாத பேர் இன்பம் உற்று இமையவ ரோடும் கூடுவரே
</p>
<h2>திருநாங்கூர்ச் செம்பொன்செய்கோயில்</h2>
<p>
பேர் அணிந்து உலகத்தவர் தொழுது ஏத்தும் பேர் அருளாளன் எம் பிரானை<br/>
வார் அணி முலையாள் மலர்-மகளோடு மண்-மகளும் உடன் நிற்ப<br/>
சீர் அணி மாட நாங்கை நல் நடுவுள் செம்பொன்செய்கோயிலினுள்ளே<br/>
கார் அணி மேகம் நின்றது ஒப்பானை- கண்டுகொண்டு உய்ந்தொழிந்தேனே
</p>
<p>
பிறப்பொடு மூப்பு ஒன்று இல்லவன்-தன்னை பேதியா இன்ப வெள்ளத்தை<br/>
இறப்பு எதிர் காலம் கழிவும் ஆனானை ஏழ் இசையின் சுவை-தன்னை<br/>
சிறப்பு உடை மறையோர் நாங்கை நல் நடுவுள் செம்பொன்செய்கோயிலினுள்ளே<br/>
மறைப் பெரும் பொருளை வானவர்-கோனை- கண்டு நான் வாழ்ந்தொழிந்தேனே
</p>
<p>
திட விசும்பு எரி நீர் திங்களும் சுடரும் செழு நிலத்து உயிர்களும் மற்றும்<br/>
படர் பொருள்களும் ஆய் நின்றவன்-தன்னை பங்கயத்து அயன்-அவன் அனைய<br/>
திட மொழி மறையோர் நாங்கை நல் நடுவுள் செம்பொன்செய்கோயிலினுள்ளே<br/>
கடல் நிற வண்ணன்-தன்னை-நான் அடியேன் கண்டுகொண்டு உய்ந்தொழிந்தேனே
</p>
<p>
வசை அறு குறள் ஆய் மாவலி வேள்வி மண் அளவிட்டவன்-தன்னை<br/>
அசைவு அறும் அமரர் அடி-இணை வணங்க அலை கடல் துயின்ற அம்மானை<br/>
திசைமுகன் அனையோர் நாங்கை நல் நடுவுள் செம்பொன்செய்கோயிலினுள்ளே<br/>
உயர் மணி மகுடம் சூடி நின்றானை- கண்டுகொண்டு உய்ந்தொழிந்தேனே
</p>
<p>
தீ மனத்து அரக்கர் திறல் அழித்தவனே என்று சென்று அடைந்தவர்-தமக்குத்<br/>
தாய் மனத்து இரங்கி அருளினைக் கொடுக்கும் தயரதன் மதலையை சயமே<br/>
தே மலர்ப் பொழில் சூழ் நாங்கை நல் நடுவுள் செம்பொன்செய்கோயிலினுள்ளே<br/>
காமனைப் பயந்தான்-தன்னை-நான் அடியேன் கண்டுகொண்டு உய்ந்தொழிந்தேனே
</p>
<p>
மல்லை மா முந்நீர் அதர்பட மலையால் அணைசெய்து மகிழ்ந்தவன்-தன்னை<br/>
கல்லின்மீது இயன்ற கடி மதிள் இலங்கை கலங்க ஓர் வாளி தொட்டானை-<br/>
செல்வ நான்மறையோர் நாங்கை நல் நடுவுள் செம்பொன்செய்கோயிலினுள்ளே<br/>
அல்லி மா மலராள்-தன்னொடும் அடியேன் கண்டுகொண்டு அல்லல் தீர்ந்தேனே
</p>
<p>
வெம் சினக் களிறும் வில்லொடு மல்லும் வெகுண்டு இறுத்து அடர்த்தவன்-தன்னை<br/>
கஞ்சனைக் காய்ந்த காளை அம்மானை கரு முகில் திரு நிறத்தவனை<br/>
செஞ்சொல் நான்மறையோர் நாங்கை நல் நடுவுள் செம்பொன்செய்கோயிலினுள்ளே<br/>
அஞ்சனக் குன்றம் நின்றது ஒப்பானை- கண்டுகொண்டு அல்லல் தீர்ந்தேனே
</p>
<p>
அன்றிய வாணன் ஆயிரம் தோளும் துணிய அன்று ஆழி தொட்டானை<br/>
மின் திகழ் குடுமி வேங்கட மலைமேல் மேவிய வேத நல் விளக்கை<br/>
தென் திசைத் திலதம் அனையவர் நாங்கைச் செம்பொன்செய்கோயிலினுள்ளே<br/>
மன்று-அது பொலிய மகிழ்ந்து நின்றானை- வணங்கி நான் வாழ்ந்தொழிந்தேனே
</p>
<p>
களங்கனி வண்ணா கண்ணனே என்-தன் கார் முகிலே என நினைந்திட்டு<br/>
உளம் கனிந்திருக்கும் அடியவர்-தங்கள் உள்ளத்துள் ஊறிய தேனை<br/>
தெளிந்த நான்மறையோர் நாங்கை நல் நடுவுள் செம்பொன்செய்கோயிலினுள்ளே<br/>
வளம் கொள் பேர் இன்பம் மன்னி நின்றானை- வணங்கி நான் வாழ்ந்தொழிந்தேனே
</p>
<p>
தேன் அமர் சோலை நாங்கை நல் நடுவுள் செம்பொன்செய்கோயிலினுள்ளே<br/>
வானவர்-கோனைக் கண்டமை சொல்லும் மங்கையார் வாள் கலிகன்றி<br/>
ஊனம் இல் பாடல் ஒன்பதோடு ஒன்றும் ஒழிவு இன்றிக் கற்றுவல்லார்கள்<br/>
மான வெண் குடைக்கீழ் வையகம் ஆண்டு வானவர் ஆகுவர் மகிழ்ந்தே
</p>
<h2>திருநாங்கூர்த் திருத்தெற்றியம்பலம்</h2>
<p>
மாற்றரசர் மணி முடியும் திறலும் தேசும் மற்று அவர்-தம் காதலிமார் குழையும் தந்தை<br/>
கால் தளையும் உடன் கழல வந்து தோன்றி கத நாகம் காத்து அளித்த கண்ணர் கண்டீர்-<br/>
நூற்றிதழ் கொள் அரவிந்தம் நுழைந்த பள்ளத்து இளங் கமுகின் முது பாளை பகு வாய் நண்டின்<br/>
சேற்று அளையில் வெண் முத்தம் சிந்தும் நாங்கூர்த் திருத்தெற்றியம்பலத்து என் செங் கண் மாலே
</p>
<p>
பொற்றொடித் தோள் மட மகள்- தன் வடிவு கொண்ட பொல்லாத வன் பேய்ச்சி கொங்கை வாங்கி<br/>
பெற்று எடுத்த தாய்போல மடுப்ப ஆரும் பேணா நஞ்சு உண்டு உகந்த பிள்ளை கண்டீர்-<br/>
நெல் தொடுத்த மலர் நீலம் நிறைந்த சூழல் இருஞ் சிறைய வண்டு ஒலியும் நெடுங் கணார்-தம்<br/>
சிற்றடிமேல் சிலம்பு ஒலியும் மிழற்றும் நாங்கூர்த் திருத்தெற்றியம்பலத்து என் செங் கண் மாலே
</p>
<p>
படல் அடைத்த சிறு குரம்பை நுழைந்து புக்கு பசு வெண்ணெய் பதம் ஆர பண்ணை முற்றும்<br/>
அடல் அடர்த்த வேல் கணார் தோக்கை பற்றி அலந்தலைமை செய்து உழலும் ஐயன் கண்டீர்-<br/>
மடல் எடுத்த நெடுந் தெங்கின் பழங்கள் வீழ மாங்கனிகள் திரட்டு உருட்டாவரு நீர்ப் பொன்னி<br/>
திடல் எடுத்து மலர் சுமந்து அங்கு இழியும் நாங்கூர்த் திருத்தெற்றியம்பலத்து என் செங் கண் மாலே
</p>
<p>
வார் ஆரும் முலை மடவாள் பின்னைக்கு ஆகி வளை மருப்பின் கடுஞ் சினத்து வன் தாள் ஆர்ந்த<br/>
கார் ஆர் திண் விடை அடர்த்து வதுவை ஆண்ட கரு முகில்போல் திரு நிறத்து என் கண்ணர் கண்டீர்-<br/>
ஏர் ஆரும் மலர்ப் பொழில்கள் தழுவி எங்கும் எழில் மதியைக் கால் தொடர விளங்கு சோதிச்<br/>
சீர் ஆரும் மணி மாடம் திகழும் நாங்கூர்த் திருத்தெற்றியம்பலத்து என் செங் கண் மாலே
</p>
<p>
கலை இலங்கும் அகல் அல்குல் கமலப் பாவை கதிர் முத்த வெண் நகையாள் கருங் கண் ஆய்ச்சி<br/>
முலை இலங்கும் ஒளி மணிப் பூண் வடமும் தேய்ப்ப மூவாத வரை நெடுந் தோள் மூர்த்தி கண்டீர்-<br/>
மலை இலங்கு நிரைச் சந்தி மாட வீதி ஆடவரை மட மொழியார் முகத்து இரண்டு<br/>
சிலை விலங்கி மனம் சிறை கொண்டு இருக்கும் நாங்கூர்த் திருத்தெற்றியம்பலத்து என் செங் கண் மாலே
</p>
<p>
தான்போலும் ஏன்று எழுந்தான் தரணியாளன் அது கண்டு தரித்திருப்பான் அரக்கர்-தங்கள்<br/>
கோன்போலும் ஏன்று எழுந்தான் குன்றம் அன்ன இருபது தோள் உடன் துணித்த ஒருவன் கண்டீர்-<br/>
மான்போலும் மென் நோக்கின் செய்ய வாயார் மரகதம்போல் மடக் கிளியைக் கைமேல் கொண்டு<br/>
தேன்போலும் மென் மழலை பயிற்றும் நாங்கூர்த் திருத்தெற்றியம்பலத்து என் செங் கண் மாலே
</p>
<p>
பொங்கு இலங்கு புரி நூலும் தோலும் தாழப் பொல்லாத குறள் உரு ஆய் பொருந்தா வாணன்<br/>
மங்கலம் சேர் மறை வேள்வி-அதனுள் புக்கு மண் அகலம் குறை இரந்த மைந்தன் கண்டீர்-<br/>
கொங்கு அலர்ந்த மலர்க் குழலார் கொங்கை தோய்ந்த குங்குமத்தின் குழம்பு அளைந்த கோலம்-தன்னால்<br/>
செங் கலங்கல் வெண் மணல்மேல் தவழும் நாங்கூர்த் திருத்தெற்றியம்பலத்து என் செங் கண் மாலே
</p>
<p>
சிலம்பின் இடைச் சிறு பரல்போல் பெரிய மேரு திருக் குளம்பில் கணகணப்ப திரு ஆகாரம்<br/>
குலுங்க நில-மடந்தை-தனை இடந்து புல்கிக் கோட்டிடை வைத்தருளிய எம் கோமான் கண்டீர்-<br/>
இலங்கிய நால் மறை அனைத்தும் அங்கம் ஆறும் ஏழ் இசையும் கேள்விகளும் எண் திக்கு எங்கும்<br/>
சிலம்பிய நல் பெருஞ் செல்வம் திகழும் நாங்கூர்த் திருத்தெற்றியம்பலத்து என் செங் கண் மாலே
</p>
<p>
ஏழ் உலகும் தாழ் வரையும் எங்கும் மூடி எண் திசையும் மண்டலமும் மண்டி அண்டம்<br/>
மோழை எழுந்து ஆழி மிகும் ஊழி வெள்ளம் முன் அகட்டில் ஒடுக்கிய எம் மூர்த்தி கண்டீர்-<br/>
ஊழிதொறும் ஊழிதொறும் உயர்ந்த செல்வத்து ஓங்கிய நான்மறை அனைத்தும் தாங்கும் நாவர்<br/>
சேழ் உயர்ந்த மணி மாடம் திகழும் நாங்கூர்த் திருத்தெற்றியம்பலத்து என் செங் கண் மாலே
</p>
<p>
சீர் அணிந்த மணி மாடம் திகழும் நாங்கூர்த் திருத்தெற்றியம்பலத்து என் செங் கண் மாலை<br/>
கூர் அணிந்த வேல் வலவன் ஆலி நாடன் கொடி மாட மங்கையர்-கோன் குறையல் ஆளி<br/>
பார் அணிந்த தொல் புகழான் கலியன் சொன்ன பாமாலை இவை ஐந்தும் ஐந்தும் வல்லார்<br/>
சீர் அணிந்த உலகத்து மன்னர் ஆகி சேண் விசும்பில் வானவர் ஆய்த் திகழ்வர்-தாமே
</p>
<h2>திருநாங்கூர்த் திருமணிக்கூடம்</h2>
<p>
தூம்பு உடைப் பனைக் கை வேழம் துயர் கெடுத்தருளி மன்னும்<br/>
காம்பு உடைக் குன்றம் ஏந்திக் கடு மழை காத்த எந்தை-<br/>
பூம் புனல் பொன்னி முற்றும் புகுந்து பொன் வரன்ற எங்கும்<br/>
தேம் பொழில் கமழும் நாங்கூர்த் திருமணிக்கூடத்தானே
</p>
<p>
கவ்வை வாள் எயிற்று வன் பேய்க் கதிர் முலை சுவைத்து இலங்கை<br/>
வவ்விய இடும்பை தீரக் கடுங் கணை துரந்த எந்தை-<br/>
கொவ்வை வாய் மகளிர் கொங்கைக் குங்குமம் கழுவிப் போந்த<br/>
தெய்வ நீர் கமழும் நாங்கூர்த் திருமணிக்கூடத்தானே
</p>
<p>
மாத் தொழில் மடங்கச் செற்று மருது இற நடந்து வன் தாள்<br/>
சேத் தொழில் சிதைத்துப் பின்னை செவ்வித் தோள் புணர்ந்த எந்தை-<br/>
நாத் தொழில் மறை வல்லார்கள் நயந்து அறம் பயந்த வண் கைத்<br/>
தீத் தொழில் பயிலும் நாங்கூர்த் திருமணிக்கூடத்தானே
</p>
<p>
தாங்கு-அரும் சினத்து வன் தாள் தடக் கை மா மருப்பு வாங்கி<br/>
பூங் குருந்து ஒசித்து புள் வாய் பிளந்து எருது அடர்த்த எந்தை-<br/>
மாங்கனி நுகர்ந்த மந்தி வந்து வண்டு இரிய வாழைத்<br/>
தீங் கனி நுகரும் நாங்கூர்த் திருமணிக்கூடத்தானே
</p>
<p>
கரு மகள் இலங்கையாட்டி பிலங் கொள் வாய் திறந்து தன்மேல்<br/>
வரும்-அவள் செவியும் மூக்கும் வாளினால் தடிந்த எந்தை-<br/>
பெரு மகள் பேதை மங்கை தன்னொடும் பிரிவு இலாத<br/>
திருமகள் மருவும் நாங்கூர்த் திருமணிக்கூடத்தானே
</p>
<p>
கெண்டையும் குறளும் புள்ளும் கேழலும் அரியும் மாவும்<br/>
அண்டமும் சுடரும் அல்லா ஆற்றலும் ஆய எந்தை-<br/>
ஒண் திறல் தென்னன் ஓட வட அரசு ஓட்டம் கண்ட<br/>
திண் திறலாளர் நாங்கூர்த் திருமணிக்கூடத்தானே
</p>
<p>
குன்றமும் வானும் மண்ணும் குளிர் புனல் திங்களோடு<br/>
நின்ற வெம் சுடரும் அல்லா நிலைகளும் ஆய எந்தை-<br/>
மன்றமும் வயலும் காவும் மாடமும் மணங் கொண்டு எங்கும்<br/>
தென்றல் வந்து உலவும் நாங்கூர்த் திருமணிக்கூடத்தானே
</p>
<p>
சங்கையும் துணிவும் பொய்யும் மெய்யும் இத் தரணி ஓம்பும்<br/>
பொங்கிய முகிலும் அல்லாப் பொருள்களும் ஆய எந்தை-<br/>
பங்கயம் உகுத்த தேறல் பருகிய வாளை பாய<br/>
செங் கயல் உகளும் நாங்கூர்த் திருமணிக்கூடத்தானே
</p>
<p>
பாவமும் அறமும் வீடும் இன்பமும் துன்பம்-தானும்<br/>
கோவமும் அருளும் அல்லாக் குணங்களும் ஆய எந்தை-<br/>
மூவரில் எங்கள் மூர்த்தி இவன் என முனிவரோடு<br/>
தேவர் வந்து இறைஞ்சும் நாங்கூர்த் திருமணிக்கூடத்தானே
</p>
<p>
திங்கள் தோய் மாட நாங்கூர்த் திருமணிக்கூடத்தானை<br/>
மங்கையர் தலைவன் வண் தார்க் கலியன் வாய் ஒலிகள் வல்லார்<br/>
பொங்கு நீர் உலகம் ஆண்டு பொன்-உலகு ஆண்டு பின்னும்<br/>
வெம் கதிர்ப் பரிதி வட்டத்து ஊடு போய் விளங்குவாரே
</p>
<h2>திருநாங்கூர்க் காவளம்பாடி</h2>
<p>
தா அளந்து உலகம் முற்றும் தட மலர்ப் பொய்கை புக்கு<br/>
நா வளம் நவின்று அங்கு ஏத்த நாகத்தின் நடுக்கம் தீர்த்தாய்<br/>
மா வளம் பெருகி மன்னும் மறையவர் வாழும் நாங்கைக்<br/>
காவளம்பாடி மேய கண்ணனே களைகண் நீயே
</p>
<p>
மண் இடந்து ஏனம் ஆகி மாவலி வலி தொலைப்பான்<br/>
விண்ணவர் வேண்டச் சென்று வேள்வியில் குறை இரந்தாய்<br/>
துண் என மாற்றார்-தம்மைத் தொலைத்தவர் நாங்கை மேய<br/>
கண்ணனே காவளம் தண் பாடியாய் களைகண் நீயே
</p>
<p>
உருத்து எழு வாலி மார்வில் ஒரு கணை உருவ ஓட்டி<br/>
கருத்து உடைத் தம்பிக்கு இன்பக் கதிர் முடி அரசு அளித்தாய்<br/>
பருத்து எழு பலவும் மாவும் பழம் விழுந்து ஒழுகும் நாங்கைக்<br/>
கருத்தனே காவளம் தண் பாடியாய் களைகண் நீயே
</p>
<p>
முனைமுகத்து அரக்கன் மாள முடிகள் பத்து அறுத்து வீழ்த்து ஆங்கு<br/>
அனையவற்கு இளையவற்கே அரசு அளித்து அருளினானே<br/>
சுனைகளில் கயல்கள் பாயச் சுரும்பு தேன் நுகரும் நாங்கைக்<br/>
கனை கழல் காவளம் தண் பாடியாய் களைகண் நீயே
</p>
<p>
பட அரவு உச்சி-தன்மேல் பாய்ந்து பல் நடங்கள்செய்து<br/>
மடவரல் மங்கை-தன்னை மார்வகத்து இருத்தினானே<br/>
தட வரை தங்கு மாடத் தகு புகழ் நாங்கை மேய<br/>
கடவுளே காவளம் தண் பாடியாய் களைகண் நீயே
</p>
<p>
மல்லரை அட்டு மாள கஞ்சனை மலைந்து கொன்று<br/>
பல் அரசு அவிந்து வீழப் பாரதப் போர் முடித்தாய்<br/>
நல் அரண் காவின் நீழல் நறை கமழ் நாங்கை மேய<br/>
கல் அரண் காவளம் தண் பாடியாய் களைகண் நீயே
</p>
<p>
மூத்தவற்கு அரசு வேண்டி முன்பு தூது எழுந்தருளி<br/>
மாத்து அமர் பாகன் வீழ மத கரி மருப்பு ஒசித்தாய்<br/>
பூத்து அமர் சோலை ஓங்கி புனல் பரந்து ஒழுகும் நாங்கைக்<br/>
காத்தனே காவளம் தண் பாடியாய் களைகண் நீயே
</p>
<p>
ஏவு இளங் கன்னிக்கு ஆகி இமையவர்-கோனைச் செற்று<br/>
கா வளம் கடிது இறுத்துக் கற்பகம் கொண்டு போந்தாய்<br/>
பூ வளம் பொழில்கள் சூழ்ந்த புரந்தரன் செய்த நாங்கைக்<br/>
காவளம்பாடி மேய கண்ணனே களைகண் நீயே
</p>
<p>
சந்தம் ஆய் சமயம் ஆகி சமய ஐம் பூதம் ஆகி<br/>
அந்தம் ஆய் ஆதி ஆகி அரு மறை-அவையும் ஆனாய்<br/>
மந்தம் ஆர் பொழில்கள்தோறும் மட மயில் ஆலும் நாங்கைக்<br/>
கந்தம் ஆர் காவளம் தண் பாடியாய் களைகண் நீயே
</p>
<p>
மா வளம் பெருகி மன்னும் மறையவர் வாழும் நாங்கைக்<br/>
காவளம்பாடி மேய கண்ணனைக் கலியன் சொன்ன<br/>
பா வளம் பத்தும் வல்லார் பார்மிசை அரசர் ஆகிக்<br/>
கோ இள மன்னர் தாழக் குடை நிழல் பொலிவர்-தாமே
</p>
<h2>திருநாங்கூர்த் திருவெள்ளக்குளம்</h2>
<p>
கண் ஆர் கடல்போல் திருமேனி கரியாய்<br/>
நண்ணார் முனை வென்றி கொள்வார் மன்னும் நாங்கூர்த்<br/>
திண் ஆர் மதிள் சூழ் திருவெள்ளக்குளத்துள்<br/>
அண்ணா அடியேன் இடரைக் களையாயே
</p>
<p>
கொந்து ஆர் துளவ மலர் கொண்டு அணிவானே<br/>
நந்தாத பெரும் புகழ் வேதியர் நாங்கூர்ச்<br/>
செந்தாமரை நீர்த் திருவெள்ளக்குளத்துள்<br/>
எந்தாய் அடியேன் இடரைக் களையாயே
</p>
<p>
குன்றால் குளிர் மாரி தடுத்து உகந்தானே<br/>
நன்று ஆய பெரும் புகழ் வேதியர் நாங்கூர்ச்<br/>
சென்றார் வணங்கும் திருவெள்ளக்குளத்துள்<br/>
நின்றாய் நெடியாய் அடியேன் இடர் நீக்கே
</p>
<p>
கான் ஆர் கரிக் கொம்பு-அது ஒசித்த களிறே<br/>
நானாவகை நல்லவர் மன்னிய நாங்கூர்த்<br/>
தேன் ஆர் பொழில் சூழ் திருவெள்ளக்குளத்துள்<br/>
ஆனாய் அடியேனுக்கு அருள்புரியாயே
</p>
<p>
வேடு ஆர் திருவேங்கடம் மேய விளக்கே<br/>
நாடு ஆர் புகழ் வேதியர் மன்னிய நாங்கூர்ச்<br/>
சேடு ஆர் பொழில் சூழ் திருவெள்ளக்குளத்தாய்<br/>
பாடாவருவேன் வினை ஆயின பாற்றே
</p>
<p>
கல்லால் கடலை அணை கட்டி உகந்தாய்<br/>
நல்லார் பலர் வேதியர் மன்னிய நாங்கூர்ச்<br/>
செல்வா திருவெள்ளக்குளத்து உறைவானே<br/>
எல்லா இடரும் கெடுமாறு அருளாயே
</p>
<p>
கோலால் நிரை மேய்த்த எம் கோவலர்-கோவே<br/>
நால் ஆகிய வேதியர் மன்னிய நாங்கூர்ச்<br/>
சேல் ஆர் வயல் சூழ் திருவெள்ளக்குளத்துள்<br/>
மாலே என வல் வினை தீர்த்தருளாயே
</p>
<p>
வாராகம்-அது ஆகி இம் மண்ணை இடந்தாய்<br/>
நாராயணனே நல்ல வேதியர் நாங்கூர்ச்<br/>
சீர் ஆர் பொழில் சூழ் திருவெள்ளக்குளத்துள்<br/>
ஆராஅமுதே அடியேற்கு அருளாயே
</p>
<p>
பூ ஆர் திரு மா மகள் புல்கிய மார்பா<br/>
நா ஆர் புகழ் வேதியர் மன்னிய நாங்கூர்த்<br/>
தேவா திருவெள்ளக்குளத்து உறைவானே<br/>
ஆ ஆ அடியான் இவன் என்று அருளாயே
</p>
<p>
நல் அன்பு உடை வேதியர் மன்னிய நாங்கூர்ச்<br/>
செல்வன் திருவெள்ளக்குளத்து உறைவானை<br/>
கல்லின் மலி தோள் கலியன் சொன்ன மாலை<br/>
வல்லர் என வல்லவர் வானவர்-தாமே
</p>
<h2>திருநாங்கூர்ப் பார்த்தன்பள்ளி</h2>
<p>
கவள யானைக் கொம்பு ஒசித்த கண்ணன் என்றும் காமரு சீர்<br/>
குவளை மேகம் அன்ன மேனி கொண்ட கோன் என் ஆனை என்றும்<br/>
தவள மாடம் நீடு நாங்கைத் தாமரையாள் கேள்வன் என்றும்<br/>
பவள வாயாள் என் மடந்தை பார்த்தன்பள்ளி பாடுவாளே
</p>
<p>
கஞ்சன் விட்ட வெம் சினத்த களிறு அடர்த்த காளை என்றும்<br/>
வஞ்சம் மேவி வந்த பேயின் உயிரை உண்ட மாயன் என்றும்<br/>
செஞ்சொலாளர் நீடு நாங்கைத் தேவ-தேவன் என்று என்று ஓதி<br/>
பஞ்சி அன்ன மெல் அடியாள் பார்த்தன்பள்ளி பாடுவாளே
</p>
<p>
அண்டர்-கோன் என் ஆனை என்றும் ஆயர் மாதர் கொங்கை புல்கு<br/>
செண்டன் என்றும் நான்மறைகள் தேடி ஓடும் செல்வன் என்றும்<br/>
வண்டு உலாவு பொழில் கொள் நாங்கை மன்னும் மாயன் என்று என்று ஓதி-<br/>
பண்டுபோல் அன்று-என் மடந்தை பார்த்தன்பள்ளி பாடுவாளே
</p>
<p>
கொல்லை ஆனாள் பரிசு அழிந்தாள்- கோல் வளையார்-தம் முகப்பே<br/>
மல்லை முந்நீர் தட்டு இலங்கை கட்டு அழித்த மாயன் என்றும்<br/>
செல்வம் மல்கு மறையோர் நாங்கைத் தேவ-தேவன் என்று என்று ஓதி<br/>
பல் வளையாள் என் மடந்தை பார்த்தன்பள்ளி பாடுவாளே
</p>
<p>
அரக்கர் ஆவி மாள அன்று ஆழ் கடல் சூழ் இலங்கை செற்ற<br/>
குரக்கரசன் என்றும் கோல வில்லி என்றும் மா மதியை<br/>
நெருக்கும் மாடம் நீடு நாங்கை நின்மலன்-தான் என்று என்று ஓதி<br/>
பரக்கழிந்தாள் என் மடந்தை பார்த்தன்பள்ளி பாடுவாளே
</p>
<p>
ஞாலம் முற்றும் உண்டு உமிழ்ந்த நாதன் என்றும் நானிலம் சூழ்<br/>
வேலை அன்ன கோல மேனி வண்ணன் என்றும் மேல் எழுந்து<br/>
சேல் உகளும் வயல் கொள் நாங்கைத் தேவ-தேவன் என்று என்று ஓதி<br/>
பாலின் நல்ல மென்-மொழியாள் பார்த்தன்பள்ளி பாடுவாளே
</p>
<p>
நாடி என்-தன் உள்ளம் கொண்ட நாதன் என்றும் நான்மறைகள்<br/>
தேடி என்றும் காண மாட்டாச் செல்வன் என்றும் சிறை கொள் வண்டு<br/>
சேடு உலவு பொழில் கொள் நாங்கைத் தேவ-தேவன் என்று என்று ஓதி<br/>
பாடகம் சேர் மெல்-அடியாள் பார்த்தன்பள்ளி பாடுவாளே
</p>
<p>
உலகம் ஏத்தும் ஒருவன் என்றும் ஒண் சுடரோடு உம்பர் எய்தா<br/>
நிலவும் ஆழிப் படையன் என்றும் நேசன் என்றும் தென் திசைக்குத்<br/>
திலதம் அன்ன மறையோர் நாங்கைத் தேவ-தேவன் என்று என்று ஓதி<br/>
பலரும் ஏச என் மடந்தை பார்த்தன்பள்ளி பாடுவாளே
</p>
<p>
கண்ணன் என்றும் வானவர்கள் காதலித்து மலர்கள் தூவும்<br/>
எண்ணன் என்றும் இன்பன் என்றும் ஏழ் உலகுக்கு ஆதி என்றும்<br/>
திண்ண மாடம் நீடு நாங்கைத் தேவ-தேவன் என்று என்று ஓதி<br/>
பண்ணின் அன்ன மென்-மொழியாள் பார்த்தன்பள்ளி பாடுவாளே
</p>
<p>
பாருள் நல்ல மறையோர் நாங்கைப் பார்த்தன்பள்ளிச் செங் கண் மாலை<br/>
வார் கொள் நல்ல முலை மடவாள் பாடலைத் தாய் மொழிந்த மாற்றம்<br/>
கூர் கொள் நல்ல வேல் கலியன் கூறு தமிழ்ப் பத்தும் வல்லார்<br/>
ஏர் கொள் நல்ல வைகுந்தத்துள் இன்பம் நாளும் எய்துவாரே
</p>
<h2>திருவிந்தளூர்</h2>
<p>
நும்மைத் தொழுதோம் நும்-தம் பணிசெய்து இருக்கும் நும் அடியோம்<br/>
இம்மைக்கு இன்பம் பெற்றோம் எந்தாய் இந்தளூரீரே<br/>
எம்மைக் கடிதாக் கருமம் அருளி ஆ ஆ என்று இரங்கி<br/>
நம்மை ஒருகால் காட்டி நடந்தால் நாங்கள் உய்யோமே?
</p>
<p>
சிந்தை-தன்னுள் நீங்காது இருந்த திருவே மருவினிய<br/>
மைந்தா அம் தண் ஆலி மாலே சோலை மழ களிறே<br/>
நந்தா விளக்கின் சுடரே நறையூர் நின்ற நம்பீ என்<br/>
எந்தாய் இந்தளூராய் அடியேற்கு இறையும் இரங்காயே
</p>
<p>
பேசுகின்றது இதுவே-வையம் ஈர் அடியால் அளந்த<br/>
மூசி வண்டு முரலும் கண்ணி முடியீர்!-உம்மைக் காணும்<br/>
ஆசை என்னும் கடலில் வீழ்ந்து இங்கு அயர்த்தோம் அயலாரும்<br/>
ஏசுகின்றது இதுவே காணும் இந்தளூரீரே
</p>
<p>
ஆசை வழுவாது ஏத்தும் எமக்கு இங்கு இழுக்காய்த்து அடியோர்க்கு<br/>
தேசம் அறிய உமக்கே ஆளாய்த் திரிகின்றோமுக்கு<br/>
காசின் ஒளியில் திகழும் வண்ணம் காட்டீர் எம் பெருமான்<br/>
வாசி வல்லீர் இந்தளூரீர்!-வாழ்ந்தே போம் நீரே
</p>
<p>
தீ எம் பெருமான் நீர் எம் பெருமான் திசையும் இரு நிலனும்<br/>
ஆய் எம் பெருமான் ஆகி நின்றால் அடியோம் காணோமால்<br/>
தாய் எம் பெருமான் தந்தை தந்தை ஆவீர் அடியோமுக்-<br/>
கே எம் பெருமான் அல்லீரோ நீர்?-இந்தளூரீரே
</p>
<p>
சொல்லாது ஒழியகில்லேன் அறிந்த சொல்லில் நும் அடியார்<br/>
எல்லாரோடும் ஒக்க எண்ணியிருந்தீர் அடியேனை<br/>
நல்லார் அறிவீர் தீயார் அறிவீர் நமக்கு-இவ் உலகத்தில்<br/>
எல்லாம் அறிவீர்-ஈதே அறியீர் இந்தளூரீரே
</p>
<p>
மாட்டீர் ஆனீர் பணி நீர் கொள்ள எம்மைப் பணி அறியா<br/>
வீட்டீர் இதனை வேறே சொன்னோம் இந்தளூரீரே<br/>
காட்டீர் ஆனீர் நும்-தம் அடிக்கள் காட்டில் உமக்கு இந்த<br/>
நாட்டே வந்து தொண்டர் ஆன நாங்கள் உய்யோமே?
</p>
<p>
முன்னை வண்ணம் பாலின் வண்ணம் முழுதும் நிலைநின்ற<br/>
பின்னை வண்ணம் கொண்டல் வண்ணம் வண்ணம் எண்ணுங்கால்-<br/>
பொன்னின் வண்ணம் மணியின் வண்ணம் புரையும் திருமேனி<br/>
இன்ன வண்ணம் என்று காட்டீர் இந்தளூரீரே
</p>
<p>
எந்தை தந்தை தம்மான் என்று என்று எமர் ஏழ் அளவும்<br/>
வந்து நின்ற தொண்டரோர்க்கே வாசி வல்லீரால்<br/>
சிந்தை-தன்னுள் முந்தி நிற்றிர் சிறிதும் திருமேனி<br/>
இந்த வண்ணம் என்று காட்டீர் இந்தளூரீரே
</p>
<p>
ஏர் ஆர் பொழில் சூழ் இந்தளூரில் எந்தை பெருமானைக்<br/>
கார் ஆர் புறவின் மங்கை வேந்தன் கலியன் ஒலிசெய்த<br/>
சீர் ஆர் இன் சொல் மாலை கற்றுத் திரிவார் உலகத்தில்<br/>
ஆர் ஆர் அவரே அமரர்க்கு என்றும் அமரர் ஆவாரே
</p>
<h2>திருவெள்ளியங்குடி</h2>
<p>
ஆய்ச்சியர் அழைப்ப வெண்ணெய் உண்டு ஒருகால் ஆல் இலை வளர்ந்த எம் பெருமான்<br/>
பேய்ச்சியை முலை உண்டு இணை மருது இறுத்து பெரு நிலம் அளந்தவன் கோயில்-<br/>
காய்த்த நீள் கமுகும் கதலியும் தெங்கும் எங்கும் ஆம் பொழில்களின் நடுவே<br/>
வாய்த்த நீர் பாயும் மண்ணியின் தென்பால்- திருவெள்ளியங்குடி-அதுவே
</p>
<p>
ஆநிரை மேய்த்து அன்று அலை கடல் அடைத்திட்டு அரக்கர்-தம் சிரங்களை உருட்டி<br/>
கார் நிறை மேகம் கலந்தது ஓர் உருவக் கண்ணனார் கருதிய கோயில்-<br/>
பூ நிரைச் செருந்தி புன்னை முத்து அரும்பி பொதும்பிடை வரி வண்டு மிண்டி<br/>
தேன் இரைத்து உண்டு அங்கு இன் இசை முரலும்- திருவெள்ளியங்குடி-அதுவே
</p>
<p>
கடு விடம் உடைய காளியன் தடத்தைக் கலக்கி முன் அலக்கழித்து அவன்-தன்<br/>
படம் இறப் பாய்ந்து பல் மணி சிந்தப் பல் நடம் பயின்றவன் கோயில்-<br/>
பட அரவு அல்குல் பாவை நல்லார்கள் பயிற்றிய நாடகத்து ஒலி போய்<br/>
அடை புடை தழுவி அண்டம் நின்று அதிரும்- திருவெள்ளியங்குடி-அதுவே
</p>
<p>
கறவை முன் காத்து கஞ்சனைக் காய்ந்த காளமேகத் திரு உருவன்<br/>
பறவை முன் உயர்த்து பாற்கடல் துயின்ற பரமனார் பள்ளிகொள் கோயில்-<br/>
துறைதுறைதோறும் பொன் மணி சிதறும் தொகு திரை மண்ணியின் தென்பால்<br/>
செறி மணி மாடக் கொடி கதிர் அணவும்- திருவெள்ளியங்குடி-அதுவே
</p>
<p>
பாரினை உண்டு பாரினை உமிழ்ந்து பாரதம் கையெறிந்து ஒருகால்<br/>
தேரினை ஊர்ந்து தேரினைத் துரந்த செங் கண் மால் சென்று உறை கோயில்-<br/>
ஏர் நிரை வயலுள் வாளைகள் மறுகி எமக்கு இடம் அன்று இது என்று எண்ணி<br/>
சீர் மலி பொய்கை சென்று அணைகின்ற- திருவெள்ளியங்குடி-அதுவே
</p>
<p>
காற்றிடைப் பூளை கரந்தென அரந்தை உற கடல் அரக்கர்-தம் சேனை<br/>
கூற்றிடைச் செல்ல கொடுங் கணை துரந்த கோல வில் இராமன்-தன் கோயில்-<br/>
ஊற்றிடை நின்ற வாழையின் கனிகள் ஊழ்த்து வீழ்ந்தன உண்டு மண்டி<br/>
சேற்றிடைக் கயல்கள் உகள் திகழ் வயல் சூழ்- திருவெள்ளியங்குடி-அதுவே
</p>
<p>
ஒள்ளிய கருமம் செய்வன் என்று உணர்ந்த மாவலி வேள்வியில் புக்கு<br/>
தெள்ளிய குறள் ஆய் மூவடி கொண்டு திக்கு உற வளர்ந்தவன் கோயில்-<br/>
அள்ளி அம் பொழில்வாய் இருந்து வாழ் குயில்கள் அரி அரி என்று அவை அழைப்ப<br/>
வெள்ளியார் வணங்க விரைந்து அருள்செய்வான்- திருவெள்ளியங்குடி-அதுவே
</p>
<p>
முடி உடை அமரர்க்கு இடர் செய்யும் அசுரர்- தம் பெருமானை அன்று அரி ஆய்<br/>
மடியிடை வைத்து மார்வம் முன் கீண்ட மாயனார் மன்னிய கோயில்-<br/>
படியிடை மாடத்து அடியிடைத் தூணில் பதித்த பல் மணிகளின் ஒளியால்<br/>
விடி பகல் இரவு என்று அறிவு-அரிது ஆய- திருவெள்ளியங்குடி-அதுவே
</p>
<p>
குடி குடி ஆகக் கூடி நின்று அமரர் குணங்களே பிதற்றி நின்று ஏத்த<br/>
அடியவர்க்கு அருளி அரவு-அணைத் துயின்ற ஆழியான் அமர்ந்து உறை கோயில்-<br/>
கடி உடைக் கமலம் அடியிடை மலர கரும்பொடு பெருஞ் செந்நெல் அசைய<br/>
வடிவு உடை அன்னம் பெடையொடும் சேரும் வயல்-வெள்ளியங்குடி-அதுவே
</p>
<p>
பண்டு முன் ஏனம் ஆகி அன்று ஒருகால் பார் இடந்து எயிற்றினில் கொண்டு<br/>
தெண் திரை வருடப் பாற்கடல் துயின்ற திருவெள்ளியங்குடியானை<br/>
வண்டு அறை சோலை மங்கையர் தலைவன் மான வேல் கலியன் வாய் ஒலிகள்<br/>
கொண்டு இவை பாடும் தவம் உடையார்கள் ஆள்வர்-இக் குரை கடல் உலகே
</p>
<h2>திருப்புள்ளம்பூதங்குடி</h2>
<p>
அறிவது அறியான் அனைத்து உலகும் உடையான் என்னை ஆள் உடையான்<br/>
குறிய மாணி உரு ஆய கூத்தன் மன்னி அமரும் இடம்-<br/>
நறிய மலர்மேல் சுரும்பு ஆர்க்க எழில் ஆர் மஞ்ஞை நடம் ஆட<br/>
பொறி கொள் சிறை வண்டு இசை பாடும்- புள்ளம்பூதங்குடி-தானே
</p>
<p>
கள்ளக் குறள் ஆய் மாவலியை வஞ்சித்து உலகம் கைப்படுத்து<br/>
பொள்ளைக் கரத்த போதகத்தின் துன்பம் தவிர்த்த புனிதன் இடம்-<br/>
பள்ளச் செறுவில் கயல் உகள பழனக் கழனி-அதனுள் போய<br/>
புள்ளு பிள்ளைக்கு இரை தேடும்- புள்ளம்பூதங்குடி-தானே
</p>
<p>
மேவா அரக்கர் தென் இலங்கை வேந்தன் வீயச் சரம் துரந்து<br/>
மா வாய் பிளந்து மல் அடர்த்து மருதம் சாய்த்த மாலது இடம்-<br/>
கா ஆர் தெங்கின் பழம் வீழ கயல்கள் பாய குருகு இரியும்<br/>
பூ ஆர் கழனி எழில் ஆரும்- புள்ளம்பூதங்குடி-தானே
</p>
<p>
வெற்பால் மாரி பழுது ஆக்கி விறல் வாள் அரக்கர் தலைவன்-தன்<br/>
வற்பு ஆர் திரள் தோள் ஐந் நான்கும் துணித்த வல் வில் இராமன் இடம்-<br/>
கற்பு ஆர் புரிசைசெய் குன்றம் கவின் ஆர் கூடம் மாளிகைகள்<br/>
பொற்பு ஆர் மாடம் எழில் ஆரும்- புள்ளம்பூதங்குடி-தானே
</p>
<p>
மை ஆர் தடங் கண் கருங் கூந்தல் ஆய்ச்சி மறைய வைத்த தயிர்<br/>
நெய் ஆர் பாலோடு அமுது செய்த நேமி அங் கை மாயன் இடம்-<br/>
செய் ஆர் ஆரல் இரை கருதிச் செங் கால் நாரை சென்று அணையும்<br/>
பொய்யா நாவின் மறையாளர்- புள்ளம்பூதங்குடி-தானே
</p>
<p>
மின்னின் அன்ன நுண் மருங்குல் வேய் ஏய் தடந் தோள் மெல்லியற்கா<br/>
மன்னு சினத்த மழ விடைகள் ஏழ் அன்று அடர்த்த மாலது இடம்-<br/>
மன்னும் முது நீர் அரவிந்த மலர்மேல் வரி வண்டு இசை பாட<br/>
புன்னை பொன் ஏய் தாது உதிர்க்கும்- புள்ளம்பூதங்குடி-தானே
</p>
<p>
குடையா விலங்கல் கொண்டு ஏந்தி மாரி பழுதா நிரை காத்து<br/>
சடையான் ஓட அடல் வாணன் தடந் தோள் துணித்த தலைவன் இடம்-<br/>
குடியா வண்டு கள் உண்ண கோல நீலம் மட்டு உகுக்கும<br/>
புடை ஆர் கழனி எழில் ஆரும்- புள்ளம்பூதங்குடி-தானே
</p>
<p>
கறை ஆர் நெடு வேல் மற மன்னர் வீய விசயன் தேர் கடவி<br/>
இறையான் கையில் நிறையாத முண்டம் நிறைத்த எந்தை இடம்-<br/>
மறையால் முத்தீ-அவை வளர்க்கும் மன்னு புகழால் வண்மையால்<br/>
பொறையால் மிக்க அந்தணர் வாழ்- புள்ளம்பூதங்குடி-தானே
</p>
<p>
துன்னி மண்ணும் விண் நாடும் தோன்றாது இருள் ஆய் மூடிய நாள்<br/>
அன்னம் ஆகி அரு மறைகள் அருளிச்செய்த அமலன் இடம்-<br/>
மின்னு சோதி நவமணியும் வேயின் முத்தும் சாமரையும்<br/>
பொன்னும் பொன்னி கொணர்ந்து அலைக்கும்- புள்ளம்பூதங்குடி-தானே
</p>
<p>
கற்றா மறித்து காளியன்-தன் சென்னி நடுங்க நடம்பயின்ற<br/>
பொன் தாமரையாள்-தன் கேள்வன் புள்ளம்பூதங்குடி-தன்மேல்<br/>
கற்றார் பரவும் மங்கையர்-கோன் கார் ஆர் புயல்கைக் கலிகன்றி<br/>
சொல்- தான் ஈர் ஐந்து இவை பாட சோர நில்லா-துயர்-தாமே
</p>
<h2>திருக்கூடலூர்</h2>
<p>
தாம் தம் பெருமை அறியார் தூது<br/>
வேந்தர்க்கு ஆய வேந்தர் ஊர்போல்-<br/>
காந்தள் விரல் மென் கலை நல் மடவார்<br/>
கூந்தல் கமழும்-கூடலூரே
</p>
<p>
செறும் திண் திமில் ஏறு உடைய பின்னை<br/>
பெறும் தண் கோலம் பெற்றார் ஊர்போல்-<br/>
நறும் தண் தீம் தேன் உண்ட வண்டு<br/>
குறிஞ்சி பாடும்-கூடலூரே
</p>
<p>
பிள்ளை உருவாய்த் தயிர் உண்டு அடியேன்<br/>
உள்ளம் புகுந்த ஒருவர் ஊர்போல்-<br/>
கள்ள நாரை வயலுள் கயல்மீன்<br/>
கொள்ளை கொள்ளும்-கூடலூரே
</p>
<p>
கூற்று ஏர் உருவின் குறள் ஆய் நிலம் நீர்<br/>
ஏற்றான் எந்தை பெருமான் ஊர்போல்-<br/>
சேற்று ஏர் உழவர் கோதைப் போது ஊண்<br/>
கோல் தேன் முரலும்-கூடலூரே
</p>
<p>
தொண்டர் பரவ சுடர் சென்று அணவ<br/>
அண்டத்து அமரும் அடிகள் ஊர்போல்-<br/>
வண்டல் அலையுள் கெண்டை மிளிர<br/>
கொண்டல் அதிரும்-கூடலூரே
</p>
<p>
தக்கன் வேள்வி தகர்த்த தலைவன்<br/>
துக்கம் துடைத்த துணைவர் ஊர்போல்-<br/>
எக்கல் இடு நுண் மணல்மேல் எங்கும்<br/>
கொக்கின் பழம் வீழ்-கூடலூரே
</p>
<p>
கருந் தண் கடலும் மலையும் உலகும்<br/>
அருந்தும் அடிகள் அமரும் ஊர்போல-்<br/>
பெருந் தண் முல்லைப்பிள்ளை ஓடிக்<br/>
குருந்தம் தழுவும்-கூடலூரே
</p>
<p>
கலை வாழ் பிணையோடு அணையும் திருநீர்-<br/>
மலை வாழ் எந்தை மருவும் ஊர்போல்-<br/>
இலை தாழ் தெங்கின் மேல்நின்று இளநீர்க்<br/>
குலை தாழ் கிடங்கின்-கூடலூரே
</p>
<p>
பெருகு காதல் அடியேன் உள்ளம்<br/>
உருகப் புகுந்த ஒருவர் ஊர் போல்-<br/>
அருகு கைதை மலர கெண்டை<br/>
குருகு என்று அஞ்சும்-கூடலூரே
</p>
<p>
காவிப் பெருநீர் வண்ணன் கண்ணன்<br/>
மேவித் திகழும் கூடலூர்மேல்<br/>
கோவைத் தமிழால் கலியன் சொன்ன<br/>
பாவைப் பாட பாவம் போமே
</p>
<h2>திருவெள்ளறை</h2>
<p>
வென்றி மா மழு ஏந்தி முன் மண்மிசை மன்னரை மூவெழுகால்<br/>
கொன்ற தேவ!-நின் குரை கழல் தொழுவது ஓர் வகை எனக்கு அருள்புரியே-<br/>
மன்றில் மாம் பொழில் நுழைதந்து மல்லிகை மௌவலின் போது அலர்த்தி<br/>
தென்றல் மா மணம் கமழ்தர வரு திரு வெள்ளறை நின்றானே
</p>
<p>
வசை இல் நான்மறை கெடுத்த அம் மலர் அயற்கு அருளி முன் பரி முகமாய்<br/>
இசை கொள் வேத-நூல் என்று இவை பயந்தவ னே!-எனக்கு அருள்புரியே-<br/>
உயர் கொள் மாதவிப் போதொடு உலாவிய மாருதம் வீதியின்வாய<br/>
திசை எலாம் கமழும் பொழில் சூழ் திரு வெள்ளறை நின்றானே
</p>
<p>
வெய்யன் ஆய் உலகு ஏழ் உடன் நலிந்தவன் உடலகம் இரு பிளவாக்<br/>
கையில் நீள் உகிர்ப் படை-அது வாய்த்தவ னே!-எனக்கு அருள்புரியே-<br/>
மையின் ஆர்தரு வரால் இனம் பாய வண் தடத்திடைக் கமலங்கள்<br/>
தெய்வம் நாறும் ஒண் பொய்கைகள் சூழ் திரு வெள்ளறை நின்றானே
</p>
<p>
வாம் பரி உக மன்னர்-தம் உயிர் செக ஐவர்கட்கு அரசு அளித்த<br/>
காம்பின் ஆர் திரு வேங்கடப் பொருப்ப!-நின் காதலை அருள் எனக்கு-<br/>
மாம் பொழில் தளிர் கோதிய மடக் குயில் வாய்-அது துவர்ப்பு எய்த<br/>
தீம் பலங்கனித் தேன்-அது நுகர் திரு வெள்ளறை நின்றானே
</p>
<p>
மான வேல் ஒண் கண் மடவரல் மண்-மகள் அழுங்க முந்நீர்ப் பரப்பில்<br/>
ஏனம் ஆகி அன்று இரு நிலம் இடந்தவ னே!-எனக்கு அருள்புரியே-<br/>
கான மா முல்லை கழைக் கரும்பு ஏறி வெண் முறுவல் செய்து அலர்கின்ற<br/>
தேனின் வாய் மலர் முருகு உகுக்கும் திரு வெள்ளறை நின்றானே
</p>
<p>
பொங்கு நீள் முடி அமரர்கள் தொழுது எழ அமுதினைக் கொடுத்தளிப்பான்<br/>
அங்கு ஓர் ஆமை-அது ஆகிய ஆதி!-நின் அடிமையை அருள் எனக்கு-<br/>
தங்கு பேடையோடு ஊடிய மதுகரம் தையலார் குழல் அணைவான்<br/>
திங்கள் தோய் சென்னி மாடம் சென்று அணை திரு வெள்ளறை நின்றானே
</p>
<p>
ஆறினோடு ஒரு நான்கு உடை நெடு முடி அரக்கன்-தன் சிரம் எல்லாம்<br/>
வேறு வேறு உக வில்-அது வளைத்தவ னே!-எனக்கு அருள்புரியே-<br/>
மாறு இல் சோதிய மரகதப் பாசடைத் தாமரை மலர் வார்ந்த<br/>
தேறல் மாந்தி வண்டு இன் இசை முரல் திரு வெள்ளறை நின்றானே
</p>
<p>
முன் இவ் ஏழ் உலகு உணர்வு இன்றி இருள் மிக உம்பர்கள் தொழுது ஏத்த<br/>
அன்னம் ஆகி அன்று அரு மறை பயந்தவ னே!-எனக்கு அருள்புரியே-<br/>
மன்னு கேதகை சூதகம் என்று இவை வனத்திடைச் சுரும்பு இனங்கள்<br/>
தென்ன என்ன வண்டு இன் இசை முரல் திரு வெள்ளறை நின்றானே
</p>
<p>
ஆங்கு மாவலி வேள்வியில் இரந்து சென்று அகல்-இடம் முழுதினையும்<br/>
பாங்கினால் கொண்ட பரம!-நின் பணிந்து எழு வேன் எனக்கு அருள்புரியே-<br/>
ஓங்கு பிண்டியின் செம் மலர் ஏறி வண்டு உழிதர மா ஏறித்<br/>
தீம் குயில் மிழற்றும் படப்பைத் திரு வெள்ளறை நின்றானே
</p>
<p>
மஞ்சு உலாம் மணி மாடங்கள் சூழ் திரு வெள்ளறை-அதன் மேய<br/>
அஞ்சனம் புரையும் திரு உருவனை ஆதியை அமுதத்தை<br/>
நஞ்சு உலாவிய வேல் வலவன் கலி கன்றி சொல் ஐஇரண்டும்<br/>
எஞ்சல் இன்றி நின்று ஏத்த வல்லார் இமை யோர்க்கு அரசு ஆவர்களே
</p>
<h2>திருவரங்கம்: 1</h2>
<p>
உந்திமேல் நான்முகனைப் படைத்தான் உலகு உண்டவன்<br/>
எந்தை பெம்மான் இமையோர்கள் தாதைக்கு இடம் என்பரால்-<br/>
சந்தினோடு மணியும் கொழிக்கும் புனல் காவிரி<br/>
அந்திபோலும் நிறத்து ஆர் வயல் சூழ் தென் அரங்கமே
</p>
<p>
வையம் உண்டு ஆல் இலை மேவும் மாயன் மணி நீள் முடி<br/>
பை கொள் நாகத்து அணையான் பயிலும் இடம் என்பரால்-<br/>
தையல் நல்லார் குழல் மாலையும் மற்று அவர் தட முலைச்<br/>
செய்ய சாந்தும் கலந்து இழி புனல் சூழ் தென் அரங்கமே
</p>
<p>
பண்டு இவ் வையம் அளப்பான் சென்று மாவலி கையில் நீர<br/>
கொண்ட ஆழித் தடக் கைக் குறளன் இடம் என்பரால்-<br/>
வண்டு பாடும் மது வார் புனல் வந்து இழி காவிரி<br/>
அண்டம் நாறும் பொழில் சூழ்ந்து அழகு ஆர் தென் அரங்கமே
</p>
<p>
விளைத்த வெம் போர் விறல் வாள் அரக்கன் நகர் பாழ்பட<br/>
வளைத்த வல் வில் தடக்கை-அவனுக்கு இடம் என்பரால்-<br/>
துளைக் கை யானை மருப்பும் அகிலும் கொணர்ந்து உந்தி முன<br/>
்திளைக்கும் செல்வப் புனல் காவிரி சூழ் தென் அரங்கமே
</p>
<p>
வம்பு உலாம் கூந்தல் மண்டோதரி காதலன் வான் புக<br/>
அம்பு-தன்னால் முனிந்த அழகன் இடம் என்பரால்-<br/>
உம்பர்-கோனும் உலகு ஏழும் வந்து ஈண்டி வணங்கும் நல<br/>
்செம்பொன் ஆரும் மதிள் சூழ்ந்து அழகு ஆர் தென் அரங்கமே
</p>
<p>
கலை உடுத்த அகல் அல்குல் வன் பேய் மகள் தாய் என<br/>
முலை கொடுத்தாள் உயிர் உண்டவன் வாழ் இடம் என்பரால்-<br/>
குலை எடுத்த கதலிப் பொழிலூடும் வந்து உந்தி முன்<br/>
அலை எடுக்கும் புனல் காவிரி சூழ் தென் அரங்கமே
</p>
<p>
கஞ்சன் நெஞ்சும் கடு மல்லரும் சகடமும் காலினால்<br/>
துஞ்ச வென்ற சுடர் ஆழியான் வாழ் இடம் என்பரால்-<br/>
மஞ்சு சேர் மாளிகை நீடு அகில் புகையும் மா மறையோர்<br/>
செஞ்சொல் வேள்விப் புகையும் கமழும் தென் அரங்கமே
</p>
<p>
ஏனம் மீன் ஆமையோடு அரியும் சிறு குறளும் ஆய்<br/>
தானும்ஆய தரணித் தலைவன் இடம் என்பரால்-<br/>
வானும் மண்ணும் நிறையப் புகுந்து ஈண்டி வணங்கும் நல்தேனும்<br/>
பாலும் கலந்தன்னவர் சேர் தென் அரங்கமே
</p>
<p>
சேயன் என்றும் மிகப் பெரியன் நுண் நேர்மையன் ஆய இம்<br/>
மாயை ஆரும் அறியா வகையான் இடம் என்பரால்-<br/>
வேயின் முத்தும் மணியும் கொணர்ந்து ஆர் புனல் காவிர<br/>
ஆய பொன் மா மதிள் சூழ்ந்து அழகு ஆர் தென் அரங்கமே
</p>
<p>
அல்லி மாதர் அமரும் திரு மார்வன் அரங்கத்தைக்<br/>
கல்லின் மன்னு மதிள் மங்கையர்-கோன் கலிகன்றி சொல்நல்<br/>
இசை மாலைகள் நால் இரண்டும் இரண்டும் உடன்<br/>
வல்லவர்-தாம் உலகு ஆண்டு பின் வான் உலகு ஆள்வரே<br/>
----
</p>
<h2>திருவரங்கம்: 2</h2>
<p>
வெருவாதாள் வாய்வெருவி வேங்கடமே வேங்கடமே என்கின்றாளால்<br/>
மருவாளால் என் குடங்கால் வாள் நெடுங் கண் துயில் மறந்தாள்-வண்டு ஆர் கொண்டல்<br/>
உருவாளன் வானவர்-தம் உயிராளன் ஒலி திரை நீர்ப் பௌவம் கொண்ட<br/>
திருவாளன் என் மகளைச் செய்தனகள் எங்ஙனம் நான் சிந்திக்கேனே?
</p>
<p>
கலை ஆளா அகல் அல்குல் கன வளையும் கை ஆளா-என் செய்கேன் நான்?<br/>
விலை ஆளா அடியேனை வேண்டுதியோ? வேண்டாயோ? என்னும்-மெய்ய<br/>
மலையாளன் வானவர்-தம் தலையாளன் மராமரம் ஏழ் எய்த வென்றிச்<br/>
சிலையாளன் என் மகளைச் செய்தனகள் எங்ஙனம் நான் சிந்திக்கேனே?
</p>
<p>
மான் ஆய மென் நோக்கி வாள் நெடுங் கண் நீர் மல்கும் வளையும் சோரும்<br/>
தேன் ஆய நறுந் துழாய் அலங்கலின் திறம் பேசி உறங்காள் காண்மின்-<br/>
கான்-ஆயன் கடி மனையில் தயிர் உண்டு நெய் பருக நந்தன் பெற்ற<br/>
ஆன்-ஆயன் என் மகளைச் செய்தனகள் அம்மனைமீர் அறிகிலேனே
</p>
<p>
தாய் வாயில் சொல் கேளாள் தன் ஆயத் தோடு அணையாள் தட மென் கொங்கை-<br/>
யே ஆரச் சாந்து அணியாள் எம் பெருமான் திருவரங்கம் எங்கே? என்னும்-<br/>
பேய் மாய முலை உண்டு இவ் உலகு உண்ட பெரு வயிற்றன் பேசில் நங்காய்<br/>
மா மாயன் என் மகளைச் செய்தனகள் மங்கைமீர் மதிக்கிலேனே
</p>
<p>
பூண் முலைமேல் சாந்து அணியாள் பொரு கயல் கண் மை எழுதாள் பூவை பேணாள் ஏண்<br/>
அறியாள் எத்தனையும் எம் பெருமான் திருவரங்கம் எங்கே? என்னும்-<br/>
நாள் மலராள் நாயகன் ஆய் நாம் அறிய ஆய்ப்பாடி வளர்ந்த நம்பி<br/>
ஆண் மகன் ஆய் என் மகளைச் செய்தனகள் அம்மனைமீர்
</p>
<p>
தாது ஆடு வன மாலை தாரானோ? என்று என்றே தளர்ந்தாள் காண்மின்<br/>
யாதானும் ஒன்று உரைக்கில் எம் பெருமான் திருவரங்கம் என்னும்-பூமேல்<br/>
மாது ஆளன் குடம் ஆடி மதுசூதன் மன்னர்க்கு ஆய் முன்னம் சென்ற<br/>
தூதாளன் என் மகளைச் செய்தனகள் எங்ஙனம் நான் சொல்லுகேனே?
</p>
<p>
வார் ஆளும் இளங் கொங்கை வண்ணம் வேறு ஆயினவாறு எண்ணாள் எண்ணில்<br/>
பேராளன் பேர் அல்லால் பேசாள் இப் பெண் பெற்றேன் என் செய்கேன் நான்?<br/>
தார் ஆளன் தண் குடந்தை நகர் ஆளன் ஐவர்க்கு ஆய் அமரில் உய்த்த<br/>
தேர் ஆளன் என் மகளைச் செய்தனகள் எங்ஙனம் நான் செப்புகேனே?
</p>
<p>
உறவு ஆதும் இலள் என்று என்று ஒழியாது பலர் ஏசும் அலர் ஆயிற்றால்<br/>
மறவாதே எப்பொழுதும் மாயவனே மாதவனே என்கின்றாளால்-<br/>
பிறவாத பேராளன் பெண் ஆளன் மண் ஆளன் விண்ணோர்-தங்கள்<br/>
அறவாளன் என் மகளைச் செய்தனகள் அம்மனைமீர் அறிகிலேனே
</p>
<p>
பந்தோடு கழல் மருவாள் பைங் கிளியும் பால் ஊட்டாள் பாவை பேணாள்<br/>
வந்தானோ திருவரங்கன்? வாரானோ? என்று என்றே வளையும் சோரும்-<br/>
சந்தோகன் பௌழியன் ஐந் தழல் ஓம்பு தைத்திரியன் சாமவேதி<br/>
அந்தோ வந்து என் மகளைச் செய்தனகள் அம்மனைமீர் அறிகிலேனே
</p>
<p>
சேல் உகளும் வயல் புடை சூழ் திருவரங்கத்து அம்மானைச் சிந்தைசெய்த<br/>
நீல மலர்க் கண் மடவாள் நிறை அழிவைத் தாய் மொழிந்த-அதனை நேரார்<br/>
கால வேல் பரகாலன் கலிகன்றி ஒலி மாலை கற்று வல்லார்<br/>
மாலை சேர் வெண் குடைக்கீழ் மன்னவர் ஆய் பொன்-உலகில் வாழ்வர்-தாமே
</p>
<h2>திருவரங்கம்: 3</h2>
<p>
கைம் மான மழ களிற்றை கடல் கிடந்த கருமணியை<br/>
மைம் மான மரகதத்தை மறை உரைத்த திருமாலை<br/>
எம்மானை எனக்கு என்றும் இனியானை பனி காத்த<br/>
அம்மானை யான் கண்டது-அணி நீர்த் தென் அரங்கத்தே
</p>
<p>
பேரானை குறுங்குடி எம் பெருமானை திருத்தண்கால்<br/>
ஊரானை கரம்பனூர் உத்தமனை முத்து இலங்கு<br/>
கார் ஆர் திண் கடல் ஏழும் மலை ஏழ் இவ் உலகு ஏழ் உண்டு<br/>
ஆராது என்று இருந்தானைக் கண்டது-தென் அரங்கத்ே்\"த
</p>
<p>
ஏன் ஆகி உலகு இடந்து அன்று இரு நிலனும் பெரு விசும்பும்தான்<br/>
ஆய பெருமானை தன் அடியார் மனத்து என்றும்<br/>
தேன் ஆகி அமுது ஆகித் திகழ்ந்தானை மகிழ்ந்து ஒருகால்<br/>
ஆன்-ஆயன் ஆனானைக் கண்டது-தென் அரங்கத்தே
</p>
<p>
வளர்ந்தவனைத் தடங் கடலுள் வலி உருவில் திரி சகடம்<br/>
தளர்ந்து உதிர உதைத்தவனை தரியாது அன்று இரணியனைப்<br/>
பிளந்தவனை பெரு நிலம் ஈர் அடி நீட்டிப் பண்டு ஒருநாள்<br/>
அளந்தவனை யான் கண்டது-அணி நீர்த் தென் அரங்கத்தே
</p>
<p>
நீர் அழல் ஆய் நெடு நிலன் ஆய் நின்றானை அன்று அரக்கன்-<br/>
ஊர் அழலால் உண்டானை கண்டார் பின் காணாமே<br/>
பேர் அழல் ஆய் பெரு விசும்பு ஆய் பின் மறையோர் மந்திரத்தின்<br/>
ஆர் அழலால் உண்டானைக் கண்டது-தென் அரங்கத்தே
</p>
<p>
தம் சினத்தைத் தவிர்த்து அடைந்தார் தவ நெறியை தரியாது<br/>
கஞ்சனைக் கொன்று அன்று உலகம் உண்டு உமிழ்ந்த கற்பகத்தை<br/>
வெம் சினத்த கொடுந் தொழிலோன் விசை உருவை அசைவித்த<br/>
அம் சிறைப் புள் பாகனை யான் கண்டது-தென் அரங்கத்தே
</p>
<p>
சிந்தனையை தவநெறியை திருமாலை பிரியாது<br/>
வந்து எனது மனத்து இருந்த வடமலையை வரி வண்டு ஆர்<br/>
கொந்து அணைந்த பொழில் கோவல் உலகு அளப்பான் அடி நிமிர்த்த<br/>
அந்தணனை யான் கண்டது-அணி நீர்த் தென் அரங்கத்தே
</p>
<p>
துவரித்த உடையவர்க்கும் தூய்மை இல்லாச் சமணர்க்கும்<br/>
அவர்கட்கு அங்கு அருள் இல்லா அருளானை தன் அடைந்த<br/>
எமர்கட்கும் அடியேற்கும் எம்மாற்கும் எம் அனைக்கும்<br/>
அமரர்க்கும் பிரானாரைக் கண்டது-தென் அரங்கத்தே
</p>
<p>
பொய் வண்ணம் மனத்து அகற்றி புலன் ஐந்தும் செல வைத்து<br/>
மெய் வண்ணம் நினைந்தவர்க்கு மெய்ந் நின்ற வித்தகனை<br/>
மை வண்ணம் கரு முகில்போல் திகழ் வண்ணம் மரகதத்தின்<br/>
அவ் வண்ண வண்ணனை யான் கண்டது-தென் அரங்கத்தே
</p>
<p>
ஆ மருவி நிரை மேய்த்த அணி அரங்கத்து அம்மானைக்<br/>
காமரு சீர்க் கலிகன்றி ஒலிசெய்த மலி புகழ் சேர்<br/>
நா மருவு தமிழ்-மாலை நால் இரண்டோடு இரண்டினையும்<br/>
தாம் மருவி வல்லார்மேல் சாரா தீவினை தாமே
</p>
<h2>திருவரங்கம்: 4</h2>
<p>
பண்டை நான்மறையும் வேள்வியும் கேள்விப் பதங்களும் பதங்களின் பொருளும்<br/>
பிண்டம் ஆய் விரிந்த பிறங்கு ஒளி அனலும் பெருகிய புனலொடு நிலனும்<br/>
கொண்டல் மாருதமும் குரை கடல் ஏழும் ஏழு மா மலைகளும் விசும்பும்<br/>
அண்டமும் தான் ஆய் நின்ற எம் பெருமான்- அரங்க மா நகர் அமர்ந்தானே
</p>
<p>
இந்திரன் பிரமன் ஈசன் என்று இவர்கள் எண் இல் பல் குணங்களே இயற்ற<br/>
தந்தையும் தாயும் மக்களும் மிக்க சுற்றமும் சுற்றி நின்று அகலாப்<br/>
பந்தமும் பந்தம் அறுப்பது ஓர் மருந்தும் பான்மையும் பல் உயிர்க்கு எல்லாம்<br/>
அந்தமும் வாழ்வும் ஆய எம் பெருமான்- அரங்க மா நகர் அமர்ந்தானே
</p>
<p>
மன்னு மா நிலனும் மலைகளும் கடலும் வானமும் தானவர் உலகும்<br/>
துன்னு மா இருள் ஆய் துலங்கு ஒளி சுருங்கி தொல்லை நான்மறைகளும் மறைய<br/>
பின்னும் வானவர்க்கும் முனிவர்க்கும் நல்கி பிறங்கு இருள் நிறம் கெட ஒருநாள்<br/>
அன்னம் ஆய் அன்று அங்கு அரு மறை பயந்தான் -அரங்க மா நகர் அமர்ந்தானே
</p>
<p>
மா இருங் குன்றம் ஒன்று மத்து ஆக மாசுணம் அதனொடும் அளவி<br/>
பா இரும் பௌவம் பகடு விண்டு அலற படு திரை விசும்பிடைப் படர<br/>
சேய் இரு விசும்பும் திங்களும் சுடரும் தேவரும் தாம் உடன் திசைப்ப<br/>
ஆயிரம் தோளால் அலை கடல் கடைந்தான்- அரங்க மா நகர் அமர்ந்தானே
</p>
<p>
எங்ஙனே உய்வர் தானவர் நினைந்தால்? -இரணியன் இலங்கு பூண் அகலம்<br/>
பொங்கு வெம் குருதி பொன்மலை பிளந்து பொழிதரும் அருவி ஒத்து இழிய<br/>
வெம் கண் வாள் எயிற்று ஓர் வெள்ளி மா விலங்கல் விண் உறக் கனல் விழித்து எழுந்தது<br/>
அங்ஙனே ஒக்க அரி உரு ஆனான்- அரங்க மா நகர் அமர்ந்தானே
</p>
<p>
ஆயிரம் குன்றம் சென்று தொக்கனைய அடல் புரை எழில் திகழ் திரள் தோள்<br/>
ஆயிரம் துணிய அடல் மழுப் பற்றி மற்று அவன் அகல் விசும்பு அணைய<br/>
ஆயிரம் பெயரால் அமரர் சென்று இறைஞ்ச அறிதுயில் அலை கடல் நடுவே<br/>
ஆயிரம் சுடர் வாய் அரவு-அணைத் துயின்றான்- அரங்க மா நகர் அமர்ந்தானே
</p>
<p>
சுரி குழல் கனி வாய்த் திருவினைப் பிரித்த கொடுமையின் கடு விசை அரக்கன்<br/>
எரிவிழித்து இலங்கும் மணி முடி பொடிசெய்து இலங்கை பாழ்படுப்பதற்கு எண்ணி<br/>
வரி சிலை வளைய அடு சரம் துரந்து மறி கடல் நெறிபட மலையால்<br/>
அரிகுலம் பணிகொண்டு அலை கடல் அடைத்தான்- அரங்க மா நகர் அமர்ந்தானே
</p>
<p>
ஊழி ஆய் ஓமத்து உச்சி ஆய் ஒருகால் உடைய தேர் ஒருவன் ஆய் உலகில்<br/>
சூழி மால் யானைத் துயர் கெடுத்து இலங்கை மலங்க அன்று அடு சரம் துரந்து<br/>
பாழியால் மிக்க பார்த்தனுக்கு அருளி பகலவன் ஒளி கெடப் பகலே<br/>
ஆழியால் அன்று அங்கு ஆழியை மறைத்தான்- அரங்க மா நகர் அமர்ந்தானே
</p>
<p>
பேயினார் முலை ஊண் பிள்ளை ஆய் ஒருகால் பெரு நிலம் விழுங்கி அது உமிழ்ந்த<br/>
வாயன் ஆய் மால் ஆய் ஆல் இலை வளர்ந்து மணி முடி வானவர்-தமக்குச<br/>
சேயன் ஆய் அடியோர்க்கு அணியன் ஆய் வந்து என் சிந்தையுள் வெம் துயர் அறுக்கும்<br/>
ஆயன் ஆய் அன்று குன்றம் ஒன்று எடுத்தான் -அரங்க மா நகர் அமர்ந்தானே
</p>
<p>
பொன்னும் மா மணியும் முத்தமும் சுமந்து பொரு திரை மா நதி புடை சூழ்ந்து<br/>
அன்னம் மாடு உலவும் அலை புனல் சூழ்ந்த அரங்க மா நகர் அமர்ந்தானை<br/>
மன்னு மா மாட மங்கையர் தலைவன் மான வேல் கலியன் வாய் ஒலிகள்<br/>
பன்னிய பனுவல் பாடுவார் நாளும் பழவினை பற்று அறுப்பாரே
</p>
<h2>திருவரங்கம்: 5</h2>
<p>
ஏழை ஏதலன் கீழ்மகன் என்னாது இரங்கி மற்று அவற்கு இன் அருள் சுரந்து<br/>
மாழை மான் மட நோக்கி உன் தோழி உம்பி எம்பி என்று ஒழிந்திலை உகந்து<br/>
தோழன் நீ எனக்கு இங்கு ஒழி என்ற சொற்கள் வந்து அடியேன் மனத்து இருந்திட<br/>
ஆழி வண்ண நின் அடி-இணை அடைந்தேன்- அணி பொழில் திருவரங்கத்து அம்மானே
</p>
<p>
வாத மா மகன் மர்க்கடம் விலங்கு மற்று ஓர் சாதி என்று ஒழிந்திலை உகந்து<br/>
காதல் ஆதரம் கடலினும் பெருகச் செய்தகவினுக்கு இல்லை கைம்மாறு என்று<br/>
கோது இல் வாய்மையினாயொடும் உடனே உண்பன் நான் என்ற ஒண் பொருள் எனக்கும<br/>
ஆதல் வேண்டும் என்று அடி-இணை அடைந்தேன் -அணி பொழில் திருவரங்கத்து அம்மானே
</p>
<p>
கடி கொள் பூம் பொழில் காமரு பொய்கை வைகு தாமரை வாங்கிய வேழம்<br/>
முடியும் வண்ணம் ஓர் முழு வலி முதலை பற்ற மற்று அது நின் சரண் நினைப்ப<br/>
கொடிய வாய் விலங்கின் உயிர் மலங்கக் கொண்ட சீற்றம் ஒன்று உண்டு உளது அறிந்து உன<br/>
அடியனேனும் வந்து அடி-இணை அடைந்தேன்- அணி பொழில் திருவரங்கத்து அம்மானே
</p>
<p>
நஞ்சு சோர்வது ஓர் வெம் சின அரவம் வெருவி வந்து நின் சரண் என சரண் ஆய்<br/>
நெஞ்சில் கொண்டு நின் அம் சிறைப் பறவைக்கு அடைக்கலம் கொடுத்து அருள்செய்தது அறிந்து<br/>
வெம் சொலாளர்கள் நமன்-தமர் கடியர் கொடிய செய்வன உள அதற்கு அடியேன்<br/>
அஞ்சி வந்து நின் அடி-இணை அடைந்தேன் அணி பொழில் திருவரங்கத்து அம்மானே
</p>
<p>
மாகம் மா நிலம் முழுதும் வந்து இறைஞ்சும் மலர் அடி கண்ட மா மறையாளன்<br/>
தோகை மா மயில் அன்னவர் இன்பம் துற்றிலாமையில் அத்த இங்கு ஒழிந்து<br/>
போகம் நீ எய்தி பின்னும் நம் இடைக்கே போதுவாய் என்ற பொன் அருள் எனக்கும<br/>
ஆக வேண்டும் என்று அடி-இணை அடைந்தேன் -அணி பொழில் திருவரங்கத்து அம்மானே
</p>
<p>
மன்னு நான்மறை மா முனி பெற்ற மைந்தனை மதியாத வெம் கூற்றம்-<br/>
தன்னை அஞ்சி நின் சரண் என சரண் ஆய் தகவு இல் காலனை உக முனிந்து ஒழியா<br/>
பின்னை என்றும் நின் திருவடி பிரியா வண்ணம் எண்ணிய பேர் அருள் எனக்கும்<br/>
அன்னது ஆகும் என்று அடி-இணை அடைந்தேன்- அணி பொழில் திருவரங்கத்து அம்மானே
</p>
<p>
ஓது வாய்மையும் உவனியப் பிறப்பும் உனக்கு முன் தந்த அந்தணன் ஒருவன்<br/>
காதல் என் மகன் புகல் இடம் காணேன் கண்டு நீ தருவாய் எனக்கு என்று<br/>
கோது இல் வாய்மையினான் உனை வேண்டிய குறை முடித்து அவன் சிறுவனைக் கொடுத்தாய்-<br/>
ஆதலால் வந்து உன் அடி-இணை அடைந்தேன்- அணி பொழில் திருவரங்கத்து அம்மானே
</p>
<p>
வேத வாய்மொழி அந்தணன் ஒருவன் எந்தை நின் சரண் என்னுடை மனைவி<br/>
காதல் மக்களைப் பயத்தலும் காணாள் கடியது ஓர் தெய்வம் கொண்டு ஒளிக்கும் என்று அழைப்ப<br/>
ஏதலார் முன்னே இன் அருள் அவற்குச் செய்து உன் மக்கள் மற்று இவர் என்று கொடுத்தாய்<br/>
ஆதலால் வந்து உன் அடி-இணை அடைந்தேன் -அணி பொழில் திருவரங்கத்து அம்மானே
</p>
<p>
துளங்கு நீள் முடி அரசர்-தம் குரிசில் தொண்டை மன்னவன் திண் திறல் ஒருவற்கு<br/>
உளம் கொள் அன்பினோடு இன் அருள் சுரந்து அங்கு ஓடு நாழிகை ஏழ் உடன் இருப்ப<br/>
வளம் கொள் மந்திரம் மற்று அவற்கு அருளிச் செய்த ஆறு அடியேன் அறிந்து உலகம்<br/>
அளந்த பொன் அடியே அடைந்து உய்ந்தேன் -அணி பொழில் திருவரங்கத்து அம்மானே
</p>
<p>
மாட மாளிகை சூழ் திருமங்கை -மன்னன் ஒன்னலர்-தங்களை வெல்லும்<br/>
ஆடல்மா வலவன் கலிகன்றி அணி பொழில் திருவரங்கத்து அம்மானை<br/>
நீடு தொல் புகழ் ஆழி வல்லானை எந்தையை நெடுமாலை நினைந்த<br/>
பாடல் பத்து-இவை பாடுமின் தொண்டீர் பாட நும்மிடைப் பாவம் நில்லாவே<br/>
-------
</p>
<h2>திருப்பேர் நகர்</h2>
<p>
கை இலங்கு ஆழி சங்கன் கரு முகில் திரு நிறத்தன்<br/>
பொய் இலன் மெய்யன்-தன் தாள் அடைவரேல் அடிமை ஆக்கும<br/>
செய் அலர் கமலம் ஓங்கு செறி பொழில் தென் திருப்பேர்<br/>
பை அரவு-அணையான் நாமம் பரவி நான் உய்ந்த ஆறே
</p>
<p>
வங்கம் ஆர் கடல்கள் ஏழும் மலையும் வானகமும் மற்றும்<br/>
அம் கண் மா ஞாலம் எல்லாம் அமுதுசெய்து உமிழ்ந்த எந்தை<br/>
திங்கள் மா முகில் அணவு செறி பொழில் தென் திருப்பேர்<br/>
எங்கள் மால் இறைவன் நாமம் ஏத்தி நான் உய்ந்த ஆறே
</p>
<p>
ஒருவனை உந்திப் பூமேல் ஓங்குவித்து ஆகம்-தன்னால்<br/>
ஒருவனைச் சாபம் நீக்கி உம்பர் ஆள் என்று விட்டான்<br/>
பெரு வரை மதிள்கள் சூழ்ந்த பெரு நகர் அரவு-அணைமேல்கரு<br/>
வரை வண்ணன்-தன் பேர் கருதி நான் உய்ந்த ஆறே
</p>
<p>
ஊன் அமர் தலை ஒன்று ஏந்தி உலகு எலாம் திரியும் ஈசன்<br/>
ஈன் அமர் சாபம் நீக்காய் என்ன ஒண் புனலை ஈந்தான்<br/>
தேன் அமர் பொழில்கள் சூழ்ந்த செறி வயல் தென் திருப்பேர்<br/>
வானவர்-தலைவன் நாமம் வாழ்த்தி நான் உய்ந்த ஆறே
</p>
<p>
வக்கரன் வாய் முன் கீண்ட மாயனே என்று வானோர்<br/>
புக்கு அரண் தந்தருளாய் என்ன பொன் ஆகத்தானை<br/>
நக்கு அரி உருவம் ஆகி நகம் கிளர்ந்து இடந்து உகந்த<br/>
சக்கரச் செல்வன் தென்பேர்த் தலைவன் தாள் அடைந்து உய்ந்தேனே
</p>
<p>
விலங்கலால் கடல் அடைத்து விளங்கிழை பொருட்டு வில்லால்<br/>
இலங்கை மா நகர்க்கு இறைவன் இருபது புயம் துணித்தான்<br/>
நலம் கொள் நான்மறை வல்லார்கள் ஓத்து ஒலி ஏத்தக் கேட்டு<br/>
மலங்கு பாய் வயல் திருப்பேர் மருவி நான் வாழ்ந்த ஆறே
</p>
<p>
வெண்ணெய்-தான் அமுதுசெய்ய வெகுண்டு மத்து ஆய்ச்சி ஓச்சி<br/>
கண்ணி ஆர் குறுங் கயிற்றால் கட்ட வெட்டொன்று இருந்தான்<br/>
திண்ண மா மதிள்கள் சூழ்ந்த தென் திருப்பேருள் வேலை<br/>
வண்ணனார் நாமம் நாளும் வாய் மொழிந்து உய்ந்த ஆறே
</p>
<p>
அம் பொன் ஆர் உலகம் ஏழும் அறிய ஆய்ப்பாடி-தன்னுள்<br/>
கொம்பு அனார் பின்னை கோலம் கூடுதற்கு ஏறு கொன்றான்<br/>
செம் பொன் ஆர் மதிள்கள் சூழ்ந்த தென் திருப்பேருள் மேவும்<br/>
எம்பிரான் நாமம் நாளும் ஏத்தி நான் உய்ந்த ஆறே
</p>
<p>
நால் வகை வேதம் ஐந்து வேள்வி ஆறு அங்கம் வல்லார்<br/>
மேலை வானவரின் மிக்க வேதியர் ஆதி காலம்<br/>
சேல் உகள் வயல் திருப்பேர்ச் செங் கண் மாலோடும் வாழ்வார்<br/>
சீல மா தவத்தர் சிந்தை ஆளி என் சிந்தையானே
</p>
<p>
வண்டு அறை பொழில் திருப்பேர் வரி அரவு-அணையில் பள்ளி<br/>
கொண்டு உறைகின்ற மாலைக் கொடி மதிள் மாட மங்கைத்<br/>
திண் திறல் தோள் கலியன் செஞ்சொலால் மொழிந்த மாலை<br/>
கொண்டு இவை பாடி ஆடக் கூடுவர்-நீள் விசும்பே
</p>
<h2>திருநந்திபுரவிண்ணகரம்</h2>
<p>
தீது அறு நிலத்தொடு எரி காலினொடு நீர் கெழு விசும்பும் அவை ஆய்<br/>
மாசு அறு மனத்தினொடு உறக்கமொடு இறக்கை அவை ஆய பெருமான்<br/>
தாய் செற உளைந்து தயிர் உண்டு குடம் ஆடு தட மார்வர் தகைசேர்<br/>
நாதன் உறைகின்ற நகர் நந்திபுரவிண்ணகரம் -நண்ணு மனமே
</p>
<p>
உய்யும் வகை உண்டு சொன செய்யில் உலகு ஏழும் ஒழி யாமை முன நாள்<br/>
மெய்யின் அளவே அமுதுசெய்ய வல ஐயன்-அவன் மேவும் நகர்-தான்-<br/>
மைய வரி வண்டு மது உண்டு கிளையோடு மலர் கிண்டி அதன்மேல்<br/>
நைவளம் நவிற்று பொழில் நந்திபுரவிண்ணகரம் -நண்ணு மனமே
</p>
<p>
உம்பர் உலகு ஏழு கடல் ஏழு மலை ஏழும் ஒழி யாமை முன நாள்<br/>
தம் பொன் வயிறு ஆர் அளவும் உண்டு அவை உமிழ்ந்த தட மார்வர் தகை சேர்<br/>
வம்பு மலர்கின்ற பொழில் பைம் பொன் வரு தும்பி மணி கங்குல் வயல் சூழ்<br/>
நம்பன் உறைகின்ற நகர் நந்திபுரவிண்ணகரம் -நண்ணு மனமே
</p>
<p>
பிறையின் ஒளி எயிறு இலக முறுகி எதிர் பொருதும் என வந்த அசுரர்<br/>
இறைகள்-அவை-நெறு-நெறு என வெறிய-அவர் வயிறு அழல நின்ற பெருமான்<br/>
சிறை கொள் மயில் குயில் பயில மலர்கள் உக அளி முரல அடிகொள் நெடு மா<br/>
நறைசெய் பொழில் மழை தவழும் நந்திபுரவிண்ணகரம்- நண்ணு மனமே
</p>
<p>
மூள எரி சிந்தி முனிவு எய்தி அமர் செய்தும் என வந்த அசுரர்<br/>
தோளும் அவர் தாளும் முடியோடு பொடி ஆக நொடி ஆம் அளவு எய்தான்<br/>
வாளும் வரி வில்லும் வளை ஆழி கதை சங்கம் இவை அம்கை உடையான்<br/>
நாளும் உறைகின்ற நகர் நந்திபுரவிண்ணகரம்- நண்ணு மனமே
</p>
<p>
தம்பியொடு தாம் ஒருவர் தன் துணைவி காதல் துணை ஆக முன நாள்<br/>
வெம்பி எரி கானகம் உலாவும் அவர்-தாம் இனிது மேவும் நகர்-தான்-<br/>
கொம்பு குதி கொண்டு குயில் கூவ மயில் ஆலும் எழில் ஆர் புறவு சேர்<br/>
நம்பி உறைகின்ற நகர் நந்திபுரவிண்ணகரம்- நண்ணு மனமே
</p>
<p>
தந்தை மனம் உந்து துயர் நந்த இருள் வந்த விறல் நந்தன் மதலை<br/>
எந்தை இவன் என்று அமரர் கந்த மலர் கொண்டு தொழ நின்ற நகர்-தான்-<br/>
மந்த முழவு ஓசை மழை ஆக எழு கார் மயில்கள் ஆடு பொழில் சூழ்<br/>
நந்தி பணிசெய்த நகர் நந்திபுரவிண்ணகரம்- நண்ணு மனமே
</p>
<p>
எண்ணில் நினைவு எய்தி இனி இல்லை இறை என்று முனி யாளர் திரு ஆர்<br/>
பண்ணில் மலி கீதமொடு பாடி அவர் ஆடலொடு கூட எழில் ஆர்<br/>
மண்ணில் இதுபோல நகர் இல்லை என வானவர்கள் தாம் மலர்கள் தூய்<br/>
நண்ணி உறைகின்ற நகர் நந்திபுரவிண்ணகரம் -நண்ணு மனமே
</p>
<p>
வங்கம் மலி பௌவம்-அது மா முகடின் உச்சி புக மிக்க பெருநீர்<br/>
அங்கம் அழியார் அவனது ஆணை தலை சூடும் அடியார் அறிதியேல்<br/>
பொங்கு புனல் உந்து மணி கங்குல் இருள் சீறும் ஒளி எங்கும் உளதால்<br/>
நங்கள் பெருமான் உறையும் நந்திபுரவிண்ணகரம்- நண்ணு மனமே
</p>
<p>
நறை செய் பொழில் மழை தவழும் நந்திபுரவிண்ணகரம் நண்ணி உறையும்<br/>
உறை கொள் புகர் ஆழி சுரி சங்கம்-அவை அம் கை உடை யானை ஒளி சேர்<br/>
கறை வளரும் வேல் வல்ல கலியன் ஒலி மாலை-இவை ஐந்தும் ஐந்தும்<br/>
முறையின் இவை பயில வல அடியவர்கள் கொடுவினைகள் முழுது அகலுமே
</p>
<h2>திருவிண்ணகர்:1</h2>
<p>
வண்டு உணும் நறு மலர் இண்டை கொண்டு<br/>
பண்டை நம் வினை கெட என்று அடிமேல்<br/>
தொண்டரும் அமரரும் பணிய நின்று அங்கு<br/>
அண்டமொடு அகல்-இடம் அளந்தவனே<br/>
ஆண்டாய் உனைக் காண்பது ஓர் அருள் எனக்கு அருளுதியேல்<br/>
வேண்டேன் மனைவாழ்க்கையை-விண்ணகர் மேயவனே
</p>
<p>
அண்ணல் செய்து அலை கடல் கடைந்து அதனுள்<br/>
கண்ணுதல் நஞ்சு உண்ணக்கண்டவனே<br/>
விண்ணவர் அமுது உண அமுதில் வரும்<br/>
பெண் அமுது உண்ட எம் பெருமானே<br/>
ஆண்டாய் உனைக் காண்பது ஓர் அருள் எனக்கு அருளுதியேல்<br/>
வேண்டேன் மனைவாழ்க்கையை-விண்ணகர் மேயவனே
</p>
<p>
குழல் நிற வண்ண நின்கூறு கொண்ட<br/>
தழல் நிற வண்ணன் நண்ணார் நகரம்<br/>
விழ நனி மலை சிலை வளைவு செய்து அங்கு<br/>
அழல் நிற அம்பு-அதுஆனவனே<br/>
ஆண்டாய் உனைக் காண்பது ஓர் அருள் எனக்கு அருளுதியேல்<br/>
வேண்டேன் மனைவாழ்க்கையை-விண்ணகர் மேயவனே
</p>
<p>
நிலவொடு வெயில் நிலவு இரு சுடரும்<br/>
உலகமும் உயிர்களும் உண்டு ஒருகால்<br/>
கலை தரு குழவியின் உருவினை ஆய்<br/>
அலை கடல் ஆல் இலை வளர்ந்தவனே<br/>
ஆண்டாய் உனைக் காண்பது ஓர் அருள் எனக்கு அருளுதியேல்<br/>
வேண்டேன் மனைவாழ்க்கையை-விண்ணகர் மேயவனே
</p>
<p>
பார் எழு கடல் எழு மலை எழும் ஆய்<br/>
சீர் கெழும் இவ் உலகு ஏழும் எல்லாம்<br/>
ஆர் கெழு வயிற்றினில் அடக்கி நின்று அங்கு<br/>
ஓர் எழுத்து ஓர் உரு ஆனவனே<br/>
ஆண்டாய் உனைக் காண்பது ஓர் அருள் எனக்கு அருளுதியேல்<br/>
வேண்டேன் மனைவாழ்க்கையை-விண்ணகர் மேயவனே
</p>
<p>
கார் கெழு கடல்களும் மலைகளும் ஆய்<br/>
ஏர் கெழும் உலகமும் ஆகி முத<br/>
லார்களும் அறிவு-அரும் நிலையினை ஆய்<br/>
சீர் கெழு நான்மறை ஆனவனே<br/>
ஆண்டாய் உனைக் காண்பது ஓர் அருள் எனக்கு அருளுதியேல்<br/>
வேண்டேன் மனைவாழ்க்கையை-விண்ணகர் மேயவனே
</p>
<p>
உருக்கு உறு நறு நெய் கொண்டு ஆர் அழலில்<br/>
இருக்கு உறும் அந்தணர் சந்தியின்வாய்<br/>
பெருக்கமொடு அமரர்கள் அமர நல்கும்<br/>
இருக்கினில் இன் இசை ஆனவனே<br/>
ஆண்டாய் உனைக் காண்பது ஓர் அருள் எனக்கு அருளுதியேல்<br/>
வேண்டேன் மனைவாழ்க்கையை-விண்ணகர் மேயவனே
</p>
<p>
காதல் செய்து இளையவர் கலவி தரும்<br/>
வேதனை வினை அது வெருவுதல் ஆம்<br/>
ஆதலின் உனது அடி அணுகுவன் நான்<br/>
போது அலர் நெடுமுடிப் புண்ணியனே<br/>
ஆண்டாய் உனைக் காண்பது ஓர் அருள் எனக்கு அருளுதியேல்<br/>
வேண்டேன் மனைவாழ்க்கையை-விண்ணகர் மேயவனே
</p>
<p>
சாதலும் பிறத்தலும் என்று இவற்றைக்<br/>
காதல் செய்யாது உன கழல் அடைந்தேன்<br/>
ஓதல் செய் நான்மறை ஆகி உம்பர்<br/>
ஆதல் செய் மூவுரு ஆனவனே<br/>
ஆண்டாய் உனைக் காண்பது ஓர் அருள் எனக்கு அருளுதியேல்<br/>
வேண்டேன் மனைவாழ்க்கையை-விண்ணகர் மேயவனே
</p>
<p>
பூ மரு பொழில் அணி விண்ணகர் மேல்<br/>
காமரு சீர்க் கலிகன்றி சொன்ன<br/>
பா மரு தமிழ்-இவை பாட வல்லார்<br/>
வாமனன் அடி-இணை மருவுவரே
</p>
<h2>திருவிண்ணகர்:2</h2>
<p>
பொறுத்தேன் புன்சொல் நெஞ்சில் பொருள் இன்பம் என இரண்டும்<br/>
இறுத்தேன் ஐம்புலன்கள் கடன் ஆயின வாயில் ஒட்டி<br/>
அறுத்தேன் ஆர்வச் செற்றம் அவை-தம்மை மனத்து அகற்றி<br/>
வெறுத்தேன் நின் அடைந்தேன்-திருவிண்ணகர் மேயவனே
</p>
<p>
மறந்தேன் உன்னை முன்னம் மறந்த மதி இல் மனத்தால்<br/>
இறந்தேன் எத்தனையும் அதனால் இடும்பைக் குழியில்<br/>
பிறந்தே எய்த்து ஒழிந்தேன் பெருமான் திரு மார்பா<br/>
சிறந்தேன் நின் அடிக்கே-திருவிண்ணகர் மேயவனே&nbsp;&nbsp;(2
</p>
<p>
மான் ஏய் நோக்கியர்-தம் வயிற்றுக் குழியில் உழைக்கும்<br/>
ஊன் ஏய் ஆக்கை-தன்னை உதவாமை உணர்ந்து உணர்ந்து-<br/>
வானே மா நிலமே வந்து வந்து என் மனத்து இருந்த<br/>
தேனே!-நின் அடைந்தேன்-திருவிண்ணகர் மேயவனே
</p>
<p>
பிறிந்தேன் பெற்ற மக்கள் பெண்டிர் என்று இவர் பின் உதவாது<br/>
அறிந்தேன் நீ பணித்த அருள் என்னும் ஒள் வாள் உருவி<br/>
எறிந்தேன் ஐம்புலன்கள் இடர் தீர எறிந்து வந்து<br/>
செறிந்தேன் நின் அடிக்கே-திருவிண்ணகர் மேயவனே
</p>
<p>
பாண் தேன் வண்டு அறையும் குழலார்கள் பல்லாண்டு இசைப்ப<br/>
ஆண்டார் வையம் எல்லாம் அரசு ஆகி முன் ஆண்டவரே<br/>
மாண்டார் என்று வந்தார் அந்தோ மனைவாழ்க்கை-தன்னை<br/>
வேண்டேன் நின் அடைந்தேன்-திருவிண்ணகர் மேயவனே
</p>
<p>
கல்லா ஐம்புலன்கள்-அவை கண்டவாறு செய்யகில்லேன்<br/>
மல்லா மல் அமருள் மல்லர் மாள மல் அடர்த்த<br/>
மல்லா மல்லல் அம் சீர் மதிள் நீர் இலங்கை அழித்த<br/>
வில்லா நின் அடைந்தேன்-திருவிண்ணகர் மேயவனே
</p>
<p>
வேறா யான் இரந்தேன் வெகுளாது மனக்கொள் எந்தாய்<br/>
ஆறா வெம் நரகத்து அடியேனை இடக் கருதி<br/>
கூற ஐவர் வந்து குமைக்கக் குடிவிட்டவரைத்<br/>
தேறாது உன் அடைந்தேன்-திருவிண்ணகர் மேயவனே
</p>
<p>
தீ வாய் வல் வினையார் உடன் நின்று சிறந்தவர்போல்<br/>
மேவா வெம் நரகத்து இட உற்று விரைந்து வந்தார்<br/>
மூவா வானவர்-தம் முதல்வா மதி கோள் விடுத்த<br/>
தேவா நின் அடைந்தேன்-திருவிண்ணகர் மேயவனே
</p>
<p>
போது ஆர் தாமரையாள் புலவி குல வானவர்-தம்<br/>
கோதா கோது இல் செங்கோல் குடை மன்னர் இடை நடந்த<br/>
தூதா தூ மொழியாய் சுடர்போல் என் மனத்து இருந்த<br/>
வேதா நின் அடைந்தேன்-திருவிண்ணகர் மேயவனே
</p>
<p>
தேன் ஆர் பூம் புறவில் திருவிண்ணகர் மேயவனை<br/>
வான் ஆரும் மதிள் சூழ் வயல் மங்கையர்-கோன் மருவார்<br/>
ஊன் ஆர் வேல் கலியன் ஒலிசெய் தமிழ்-மாலை வல்லார்<br/>
கோன் ஆய் வானவர்-தம் கொடி மா நகர் கூடுவரே
</p>
<h2>திருவிண்ணகர்:3</h2>
<p>
துறப்பேன் அல்லேன் இன்பம் துறவாது நின் உருவம்<br/>
மறப்பேன் அல்லேன் என்றும் மறவாது யான் உலகில்<br/>
பிறப்பேன் ஆக எண்ணேன் பிறவாமை பெற்றது நின்<br/>
திறத்தேன் ஆதன்மையால்-திருவிண்ணகரானே
</p>
<p>
துறந்தேன் ஆர்வச் செற்றச் சுற்றம் துறந்தமையால்<br/>
சிறந்தேன் நின் அடிக்கே அடிமை திருமாலே<br/>
அறம்-தான் ஆய்த் திரிவாய் உன்னை என் மனத்து அகத்தே<br/>
திறம்பாமல் கொண்டேன்-திருவிண்ணகரானே
</p>
<p>
மான் ஏய் நோக்கு நல்லார் மதிபோல் முகத்து உலவும்<br/>
ஊன் ஏய் கண் வாளிக்கு உடைந்து ஓட்டந்து உன் அடைந்தேன்-<br/>
கோனே குறுங்குடியுள் குழகா திருநறையூர்த்<br/>
தேனே வரு புனல் சூழ் திருவிண்ணகரானே
</p>
<p>
சாந்து ஏந்து மென் முலையார் தடந் தோள் புணர் இன்ப வெள்ளத்து<br/>
ஆழ்ந்தேன் அரு நரகத்து அழுந்தும் பயன் படைத்தேன்<br/>
போந்தேன் புண்ணியனே உன்னை எய்தி என் தீவினைகள்<br/>
தீர்ந்தேன் நின் அடைந்தேன்-திருவிண்ணகரானே
</p>
<p>
மற்று ஓர் தெய்வம் எண்ணேன் உன்னை என் மனத்து வைத்துப்<br/>
பெற்றேன் பெற்றதுவும் பிறவாமை-எம் பெருமான்<br/>
வற்றா நீள் கடல் சூழ் இலங்கை இராவணனைச்<br/>
செற்றாய் கொற்றவனே திருவிண்ணகரானே
</p>
<p>
மை ஒண் கருங் கடலும் நிலனும் மணி வரையும்<br/>
செய்ய சுடர் இரண்டும் இவை ஆய நின்னை நெஞ்சில்<br/>
உய்யும் வகை உணர்ந்தேன் உண்மையால் இனி யாதும் மற்று ஓர்<br/>
தெய்வம் பிறிது அறியேன்-திருவிண்ணகரானே
</p>
<p>
வேறே கூறுவது உண்டு அடியேன் விரித்து உரைக்கும்<br/>
ஆறே நீ பணியாது அடை நின் திருமனத்து<br/>
கூறேன் நெஞ்சு-தன்னால் குணம் கொண்டு மற்று ஓர் தெய்வம்<br/>
தேறேன் உன்னை அல்லால்-திருவிண்ணகரானே
</p>
<p>
முளிந்தீந்த வெம் கடத்து மூரிப் பெருங் களிற்றால்<br/>
விளிந்தீந்த மா மரம்போல் வீழ்ந்தாரை நினையாதே<br/>
அளிந்து ஓர்ந்த சிந்தை நின்பால் அடியேற்கு வான்-உலகம்<br/>
தெளிந்தே என்று எய்துவது? திருவிண்ணகரானே
</p>
<p>
சொல்லாய் திரு மார்வா உனக்கு ஆகித் தொண்டு பட்ட<br/>
நல்லேனை வினைகள் நலியாமை நம்பு-நம்பீ<br/>
மல்லா குடம் ஆடீ மதுசூதனே உலகில்<br/>
செல்லா நல் இசையாய் திருவிண்ணகரானே
</p>
<p>
தார் ஆர் மலர்க் கமலத் தடம் சூழ்ந்த தண் புறவில்<br/>
சீர் ஆர் நெடு மறுகின் திருவிண்ணகரானைக்<br/>
கார் ஆர் புயல் தடக் கைக் கலியன் ஒலி மாலை<br/>
ஆர் ஆர் இவை வல்லார் அவர்க்கு அல்லல் நில்லாவே
</p>
<h2>திருநறையூர்:1</h2>
<p>
கண்ணும் சுழன்று பீளையோடு ஈளை வந்து ஏங்கினால்<br/>
பண் இன் மொழியார் பைய நடமின் என்னாதமுன்<br/>
விண்ணும் மலையும் வேதமும் வேள்வியும் ஆயினான்<br/>
நண்ணும் நறையூர் நாம் தொழுதும் எழு நெஞ்சமே
</p>
<p>
கொங்கு உண் குழலார் கூடி இருந்து சிரித்து நீர்<br/>
இங்கு என் இருமி எம்பால் வந்தது? என்று இகழாதமுன்<br/>
திங்கள் எரி கால் செஞ் சுடர் ஆயவன் தேசு உடை<br/>
நங்கள் நறையூர் நாம் தொழுதும் எழு நெஞ்சமே
</p>
<p>
கொங்கு ஆர் குழலார் கூடி இருந்து சிரித்து எம்மை<br/>
எம் கோலம் ஐயா என் இனிக் காண்பது? என்னாதமுன்<br/>
செங்கோல் வலவன் தாள் பணிந்து ஏத்தித் திகழும் ஊர்-<br/>
நம் கோன் நறையூர்-நாம் தொழுதும் எழு நெஞ்சமே
</p>
<p>
கொம்பும் அரவமும் வல்லியும் வென்ற நுண் ஏர் இடை<br/>
வம்பு உண் குழலார் வாசல் அடைத்து இகழாதமுன்<br/>
செம் பொன் கமுகு-இனம்-தான் கனியும் செழும் சோலை சூழ்<br/>
நம்பன் நறையூர் நாம் தொழுதும் எழு நெஞ்சமே
</p>
<p>
விலங்கும் கயலும் வேலும் ஒண் காவியும் வென்ற கண்<br/>
சலம் கொண்ட சொல்லார்-தாங்கள் சிரித்து இகழாத முன்<br/>
மலங்கும் வராலும் வாளையும் பாய் வயல் சூழ்தரு<br/>
நலம் கொள் நறையூர் நாம் தொழுதும் எழு நெஞ்சமே
</p>
<p>
மின் நேர் இடையார் வேட்கையை மாற்றியிருந்து<br/>
என் நீர் இருமி எம்பால் வந்தது? என்று இகழாதமுன்<br/>
தொல் நீர் இலங்கை மலங்க விலங்கு எரி ஊட்டினான்<br/>
நல் நீர் நறையூர் நாம் தொழுதும் எழு நெஞ்சமே
</p>
<p>
வில் ஏர் நுதலார் வேட்கையை மாற்றி சிரித்து இவன்<br/>
பொல்லான் திரைந்தான் என்னும் புறன் -உரை கேட்பதன்முன்<br/>
சொல் ஆர் மறை நான்கு ஓதி உலகில் நிலாயவர்<br/>
நல்லார் நறையூர் நாம் தொழுதும் எழு நெஞ்சமே
</p>
<p>
வாள் ஒண் கண் நல்லார் தாங்கள் மதனன் என்றார்-தம்மைக்<br/>
கேள்மின்கள் ஈளையோடு ஏங்கு கிழவன் என்னாதமுன்<br/>
வேள்வும் விழவும் வீதியில் என்றும் அறாத ஊர்<br/>
நாளும் நறையூர் நாம் தொழுதும் எழு நெஞ்சமே
</p>
<p>
கனி சேர்ந்து இலங்கு நல் வாயவர் காதன்மை விட்டிட<br/>
குனி சேர்ந்து உடலம் கோலில் தளர்ந்து இளையாதமுன்<br/>
பனி சேர் விசும்பில் பால்மதி கோள் விடுத்தான் இடம்<br/>
நனி சேர் நறையூர் நாம் தொழுதும் எழு நெஞ்சமே
</p>
<p>
பிறை சேர் நுதலார் பேணுதல் நம்மை இலாதமுன்<br/>
நறை சேர் பொழில் சூழ் நறையூர் தொழு நெஞ்சமே என்ற<br/>
கறை ஆர் நெடு வேல் மங்கையர்-கோன் கலிகன்றி சொல்<br/>
மறவாது உரைப்பவர் வானவர்க்கு இன் அரசு ஆவரே
</p>
<h2>திருநறையூர்:2</h2>
<p>
கலங்க முந்நீர் கடைந்து அமுதம் கொண்டு இமையோர்<br/>
துளங்கல் தீர நல்கு சோதிச் சுடர் ஆய<br/>
வலங்கை ஆழி இடங்கைச் சங்கம் உடையான் ஊர்-<br/>
நலம் கொள் வாய்மை அந்தணர் வாழும்-நறையூரே
</p>
<p>
முனை ஆர் சீயம் ஆகி அவுணன் முரண் மார்வம்<br/>
புனை வாள் உகிரால் போழ்பட ஈர்ந்த புனிதன் ஊர்-<br/>
சினை ஆர் தேமாஞ் செந் தளிர் கோதிக் குயில் கூவும்<br/>
நனை ஆர் சோலை சூழ்ந்து அழகு ஆய-நறையூரே
</p>
<p>
ஆனை புரவி தேரொடு காலாள் அணிகொண்ட<br/>
சேனைத் தொகையைச் சாடி இலங்கை செற்றான் ஊர்-<br/>
மீனைத் தழுவி வீழ்ந்து எழும் மள்ளர்க்கு அலமந்து<br/>
நானப் புதலில் ஆமை ஒளிக்கும்-நறையூரே
</p>
<p>
உறி ஆர் வெண்ணெய் உண்டு உரலோடும் கட்டுண்டு<br/>
வெறி ஆர் கூந்தல் பின்னை-பொருட்டு ஆன் வென்றான் ஊர்-<br/>
பொறி ஆர் மஞ்ஞை பூம் பொழில்தோறும் நடம் ஆட<br/>
நறு நாள்மலர்மேல் வண்டு இசை பாடும்-நறையூரே
</p>
<p>
விடை ஏழ் வென்று மென் தோள் ஆய்ச்சிக்கு அன்பன் ஆய்<br/>
நடையால் நின்ற மருதம் சாய்த்த நாதன் ஊர்-<br/>
பெடையோடு அன்னம் பெய்வளையார்-தம் பின் சென்று<br/>
நடையோடு இயலி நாணி ஒளிக்கும்-நறையூரே
</p>
<p>
பகு வாய் வன் பேய் கொங்கை சுவைத்து ஆர் உயிர் உண்டு<br/>
புகு வாய் நின்ற போதகம் வீழப் பொருதான் ஊர்-<br/>
நெகு வாய் நெய்தல் பூ மது மாந்தி கமலத்தின்<br/>
நகு வாய் மலர்மேல் அன்னம் உறங்கும்-நறையூரே
</p>
<p>
முந்து நூலும் முப்புரி நூலும் முன் ஈந்த<br/>
அந்தணாளன் பிள்ளையை அஞ்ஞான்று அளித்தான் ஊர்-<br/>
பொந்தில் வாழும் பிள்ளைக்கு ஆகி புள் ஓடி<br/>
நந்து வாரும் பைம் புனல் வாவி-நறையூரே
</p>
<p>
வெள்ளைப் புரவித் தேர் விசயற்கு ஆய் விறல் வியூகம்<br/>
விள்ள சிந்துக்கோன் விழ ஊர்ந்த விமலன் ஊர்-<br/>
கொள்ளைக் கொழு மீன் உண் குருகு ஓடி பெடையோடும்<br/>
நள்ளக் கமலத் தேறல் உகுக்கும்-நறையூரே
</p>
<p>
பாரை ஊரும் பாரம் தீரப் பார்த்தன்-தன்<br/>
தேரை ஊரும் தேவதேவன் சேறும் ஊர்-<br/>
தாரை ஊரும் தண் தளிர் வேலி புடை சூழ<br/>
நாரை ஊரும் நல் வயல் சூழ்ந்த-நறையூரே
</p>
<p>
தாமத் துளப நீள் முடி மாயன்-தான் நின்ற<br/>
நாமத் திரள் மா மாளிகை சூழ்ந்த நறையூர்மேல்<br/>
காமக் கதிர் வேல் வல்லான் கலியன் ஒலி மாலை-<br/>
சேமத் துணை ஆம் செப்பும்-அவர்க்கு திருமாலே
</p>
<h2>திருநறையூர்:3</h2>
<p>
அம்பரமும் பெரு நிலனும் திசைகள் எட்டும் அலை கடலும் குல வரையும் உண்ட கண்டன்<br/>
கொம்பு அமரும் வட மரத்தின் இலைமேல் பள்ளி கூடினான் திருவடியே கூடகிற்பீர்<br/>
வம்பு அவிழும் செண்பகத்தின் வாசம் உண்டு மணி வண்டு வகுளத்தின் மலர்மேல் வைகும்<br/>
செம்பியன் கோச் செங்கணான் சேர்ந்த கோயில் திருநறையூர் மணிமாடம் சேர்மின்களே
</p>
<p>
கொழுங் கயல் ஆய் நெடு வெள்ளம் கொண்ட காலம் குல வரையின் மீது ஓடி அண்டத்து அப்பால்<br/>
எழுந்து இனிது விளையாடும் ஈசன் எந்தை இணை-அடிக்கீழ் இனிது இருப்பீர் இன வண்டு ஆலும்<br/>
உழும் செறுவில் மணி கொணர்ந்து கரைமேல் சிந்தி உலகு எல்லாம் சந்தனமும் அகிலும் கொள்ள<br/>
செழும் பொன்னி வளம் கொடுக்கும் சோழன் சேர்ந்த திருநறையூர் மணிமாடம் சேர்மின்களே
</p>
<p>
பவ்வ நீர் உடை ஆடை ஆகச் சுற்றி பார் அகலம் திருவடியா பவனம் மெய்யா<br/>
செவ்வி மாதிரம் எட்டும் தோளா அண்டம் திரு முடியா நின்றான்பால் செல்லகிற்பீர்<br/>
கவ்வை மா களிறு உந்தி வெண்ணி ஏற்ற கழல் மன்னர் மணி முடிமேல் காகம் ஏறத்<br/>
தெய்வ வாள் வலம் கொண்ட சோழன் சேர்ந்த திருநறையூர் மணிமாடம் சேர்மின்களே
</p>
<p>
பைங் கண் ஆள்-அரி உரு ஆய் வெருவ நோக்கி பரு வரத் தோள் இரணியனைப் பற்றி வாங்கி<br/>
அம் கை வாள் உகிர் நுதியால் அவனது ஆகம் அம் குருதி பொங்குவித்தான் அடிக்கீழ் நிற்பீர்<br/>
வெம் கண் மா களிறு உந்தி வெண்ணி ஏற்ற விறல் மன்னர் திறல் அழிய வெம் மா உய்த்த<br/>
செங்கணான் கோச் சோழன் சேர்ந்த கோயில் திருநறையூர் மணிமாடம் சேர்மின்களே
</p>
<p>
அன்று உலகம் மூன்றினையும் அளந்து வேறு ஓர் அரி உரு ஆய் இரணியனது ஆகம் கீண்டு<br/>
வென்று அவனை விண் உலகில் செல உய்த்தாற்கு விருந்து ஆவீர் மேல் எழுந்து விலங்கல் பாய்ந்து<br/>
பொன் சிதறி மணி கொணர்ந்து கரைமேல் சிந்திப் புலம் பரந்து நிலம் பரக்கும் பொன்னி நாடன்<br/>
தென் தமிழன் வட புலக்கோன் சோழன் சேர்ந்த திருநறையூர் மணிமாடம் சேர்மின்களே
</p>
<p>
தன்னாலே தன் உருவம் பயந்த தான் ஆய் தயங்கு ஒளி சேர் மூவுலகும் தான் ஆய் வான் ஆய்<br/>
தன்னாலே தன் உருவின் மூர்த்தி மூன்று ஆய் தான் ஆயன் ஆயினான் சரண் என்று உய்வீர்<br/>
மின் ஆடு வேல் ஏந்து விளைந்த வேளை விண் ஏறத் தனி வேல் உய்த்து உலகம் ஆண்ட<br/>
தென் நாடன் குட கொங்கன் சோழன் சேர்ந்த திருநறையூர் மணிமாடம் சேர்மின்களே
</p>
<p>
முலைத் தடத்த நஞ்சு உண்டு துஞ்சப் பேய்ச்சி முது துவரைக் குலபதி ஆய் காலிப்பின்னே<br/>
இலைத் தடத்த குழல் ஊதி ஆயர் மாதர் இன வளை கொண்டான் அடிக்கீழ் எய்தகிற்பீர்<br/>
மலைத் தடத்த மணி கொணர்ந்து வையம் உய்ய வளம் கொடுக்கும் வரு புனல் அம் பொன்னிநாடன்<br/>
சிலைத் தடக் கைக் குலச் சோழன் சேர்ந்த கோயில் திருநறையூர் மணிமாடம் சேர்மின்களே
</p>
<p>
முருக்கு இலங்கு கனித் துவர் வாய்ப் பின்னை கேள்வன் மன் எல்லாம் முன் அவியச் சென்று வென்றிச்<br/>
செருக்களத்துத் திறல் அழியச் செற்ற வேந்தன் சிரம் துணித்தான் திருவடி நும் சென்னி வைப்பீர்<br/>
இருக்கு இலங்கு திருமொழி வாய் எண் தோள் ஈசற்கு எழில் மாடம் எழுபது செய்து உலகம் ஆண்ட<br/>
திருக் குலத்து வளச் சோழன் சேர்ந்த கோயில் திருநறையூர் மணிமாடம் சேர்மின்களே
</p>
<p>
தார் ஆளன் தண் அரங்க ஆளன் பூமேல் தனியாளன் முனியாளர் ஏத்த நின்ற<br/>
பேர் ஆளன் ஆயிரம் பேர் உடைய ஆளன் பின்னைக்கு மணவாளன்-பெருமை கேட்பீர்<br/>
பார் ஆளர் அவர் இவர் என்று அழுந்தை ஏற்ற படை மன்னர் உடல் துணியப் பரிமா உய்த்த<br/>
தேர் ஆளன் கோச் சோழன் சேர்ந்த கோயில் திருநறையூர் மணிமாடம் சேர்மின்களே
</p>
<p>
செம் மொழி வாய் நால் வேத வாணர் வாழும் திருநறையூர் மணிமாடச் செங் கண் மாலைப்<br/>
பொய்ம் மொழி ஒன்று இல்லாத மெய்ம்மையாளன் புல மங்கைக் குல வேந்தன் புலமை ஆர்ந்த<br/>
அம் மொழி வாய்க் கலிகன்றி இன்பப் பாடல் பாடுவார் வியன் உலகில் நமனார் பாடி<br/>
வெம் மொழி கேட்டு அஞ்சாதே மெய்ம்மை சொல்லில் விண்ணவர்க்கு விருந்து ஆகும் பெருந் தக்கோரே
</p>
<h2>திருநறையூர்: 4</h2>
<p>
ஆளும் பணியும் அடியேனைக் கொண்டான் விண்ட நிசாசரரைத்<br/>
தோளும் தலையும் துணிவு எய்தச் சுடு வெம் சிலைவாய்ச் சரம் துரந்தான்-<br/>
வேளும் சேயும் அனையாரும் வேல்-கணாரும் பயில் வீதி<br/>
நாளும் விழவின் ஒலி ஓவா நறையூர் நின்ற நம்பியே
</p>
<p>
முனி ஆய் வந்து மூவெழுகால் முடி சேர் மன்னர் உடல் துணிய<br/>
தனி வாய் மழுவின் படை ஆண்ட தார் ஆர் தோளான்-வார் புறவில்<br/>
பனி சேர் முல்லை பல் அரும்ப பானல் ஒருபால் கண் காட்ட<br/>
நனி சேர் வயலுள் முத்து அலைக்கும் நறையூர் நின்ற நம்பியே
</p>
<p>
தெள் ஆர் கடல்வாய் விட வாயச் சின வாள் அரவில் துயில் அமர்ந்து<br/>
துள்ளா வரு மான் விழ வாளி துரந்தான் இரந்தான் மாவலி மண்-<br/>
புள் ஆர் புறவில் பூங் காவி பொலன் கொள் மாதர் கண் காட்ட<br/>
நள் ஆர் கமலம் முகம் காட்டும் நறையூர் நின்ற நம்பியே
</p>
<p>
ஒளியா வெண்ணெய் உண்டான் என்று உரலோடு ஆய்ச்சி ஒண் கயிற்றால்<br/>
விளியா ஆர்க்க ஆப்புண்டு விம்மி அழுதான்-மென் மலர்மேல்<br/>
களியா வண்டு கள் உண்ண காமர் தென்றல் அலர் தூற்ற<br/>
நளிர்வாய் முல்லை முறுவலிக்கும் நறையூர் நின்ற நம்பியே
</p>
<p>
வில் ஆர் விழவில் வட மதுரை விரும்பி விரும்பா மல் அடர்த்து<br/>
கல் ஆர் திரள் தோள் கஞ்சனைக் காய்ந்தான் பாய்ந்தான் காளியன்மேல்-<br/>
சொல் ஆர் சுருதி முறை ஓதிச் சோமுச் செய்யும் தொழிலினோர்<br/>
நல்லார் மறையோர் பலர் வாழும் நறையூர் நின்ற நம்பியே
</p>
<p>
வள்ளி கொழுநன் முதலாய மக்களோடு முக்கணான்<br/>
வெள்கி ஓட விறல் வாணன் வியன் தோள் வனத்தைத் துணித்து உகந்தான்-<br/>
பள்ளி கமலத்திடைப் பட்ட பகு வாய் அலவன் முகம் நோக்கி<br/>
நள்ளி ஊடும் வயல் சூழ்ந்த நறையூர் நின்ற நம்பியே
</p>
<p>
மிடையா வந்த வேல் மன்னர் வீய விசயன் தேர் கடவி<br/>
குடையா வரை ஒன்று எடுத்து ஆயர் -கோ ஆய் நின்றான் கூர் ஆழிப்<br/>
படையான்-வேதம் நான்கு ஐந்து வேள்வி அங்கம் ஆறு இசை ஏழ்<br/>
நடையா வல்ல அந்தணர் வாழ் நறையூர் நின்ற நம்பியே
</p>
<p>
பந்து ஆர் விரலாள் பாஞ்சாலி கூந்தல் முடிக்க பாரதத்து<br/>
கந்து ஆர் களிற்றுக் கழல் மன்னர் கலங்க சங்கம் வாய் வைத்தான்-<br/>
செந்தாமரைமேல் அயனோடு சிவனும் அனைய பெருமையோர்<br/>
நந்தா வண் கை மறையோர் வாழ் நறையூர் நின்ற நம்பியே
</p>
<p>
ஆறும் பிறையும் அரவமும் அடம்பும் சடைமேல் அணிந்து உடலம்<br/>
நீறும் பூசி ஏறு ஊரும் இறையோன் சென்று குறை இரப்ப<br/>
மாறு ஒன்று இல்லா வாச நீர் வரை மார்வு அகலத்து அளித்து உகந்தான்-<br/>
நாறும் பொழில் சூழ்ந்து அழகு ஆய நறையூர் நின்ற நம்பியே
</p>
<p>
நன்மை உடைய மறையோர் வாழ் நறையூர் நின்ற நம்பியைக்<br/>
கன்னி மதிள் சூழ் வயல் மங்கைக் கலியன் ஒலிசெய் தமிழ்-மாலை<br/>
பன்னி உலகில் பாடுவார் பாடு சாரா பழ வினைகள்<br/>
மன்னி உலகம் ஆண்டு போய் வானோர் வணங்க வாழ்வாரே
</p>
<h2>திருநறையூர்: 5</h2>
<p>
மான் கொண்ட தோல் மார்வின் மாணி ஆய் மாவலி மண்<br/>
தான் கொண்டு தாளால் அளந்த பெருமானை<br/>
தேன் கொண்ட சாரல் திருவேங்கடத்தானை<br/>
நான் சென்று நாடி நறையூரில் கண்டேனே
</p>
<p>
முந்நீரை முன் நாள் கடைந்தானை மூழ்த்த நாள்<br/>
அந் நீரை மீன் ஆய் அமைத்த பெருமானை<br/>
தென் ஆலி மேய திருமாலை எம்மானை<br/>
நல் நீர் சூழ் நறையூரில் கண்டேனே
</p>
<p>
தூ வாய புள் ஊர்ந்து வந்து துறை வேழம்<br/>
மூவாமை நல்கி முதலை துணித்தானை<br/>
தேவாதிதேவனை செங் கமலக் கண்ணானை<br/>
நாவாய் உளானை நறையூரில் கண்டேனே
</p>
<p>
ஓடா அரி ஆய் இரணியனை ஊன் இடந்த<br/>
சேடு ஆர் பொழில் சூழ் திருநீர்மலையானை<br/>
வாடா மலர்த் துழாய் மாலை முடியானை<br/>
நாள்தோறும் நாடி நறையூரில் கண்டேனே
</p>
<p>
கல் ஆர் மதிள் சூழ் கதி இலங்கைக் கார் அரக்கன்<br/>
வல் ஆகம் கீள வரி வெம் சரம் துரந்த<br/>
வில்லானை செல்வ விபீடணற்கு வேறாக<br/>
நல்லானை நாடி நறையூரில் கண்டேனே
</p>
<p>
உம்பர்-உலகோடு உயிர் எல்லாம் உந்தியில்<br/>
வம்பு மலர்மேல் படைத்தானை மாயோனை<br/>
அம்பு அன்ன கண்ணாள் அசோதை-தன் சிங்கத்தை<br/>
நம்பனை நாடி நறையூரில் கண்டேனே
</p>
<p>
கட்டு ஏறு நீள் சோலைக் காண்டவத்தைத் தீ மூட்டி<br/>
விட்டானை மெய்யம் அமர்ந்த பெருமானை<br/>
மட்டு ஏறு கற்பகத்தை மாதர்க்கு ஆய் வண் துவரை<br/>
நட்டானை நாடி நறையூரில் கண்டேனே
</p>
<p>
மண்ணின் மீ பாரம் கெடுப்பான் மற மன்னர்<br/>
பண்ணின்மேல் வந்த படை எல்லாம் பாரதத்து<br/>
விண்ணின் மீது ஏற விசயன் தேர் ஊர்ந்தானை<br/>
நண்ணி நான் நாடி நறையூரில் கண்டேனே
</p>
<p>
பொங்கு ஏறு நீள் சோதிப் பொன் ஆழி-தன்னோடும்<br/>
சங்கு ஏறு கோலத் தடக் கைப் பெருமானை<br/>
கொங்கு ஏறு சோலைக் குடந்தைக் கிடந்தானை<br/>
நம் கோனை நாடி நறையூரில் கண்டேனே
</p>
<p>
மன்னும் மதுரை வசுதேவர் வாழ் முதலை<br/>
நல் நறையூர் நின்ற நம்பியை வம்பு அவிழ் தார்<br/>
கல் நவிலும் தோளான் கலியன் ஒலி வல்லார்<br/>
பொன்-உலகில் வானவர்க்குப் புத்தேளிர் ஆகுவரே
</p>
<h2>திருநறையூர்: 6</h2>
<p>
பெடை அடர்த்த மட அன்னம் பிரியாது மலர்க் கமல<br/>
மடல் எடுத்து மது நுகரும் வயல் உடுத்த திருநறையூர்-<br/>
முடை அடர்த்த சிரம் ஏந்தி மூவுலகும் பலி திரிவோன்<br/>
இடர் கெடுத்த திருவாளன் இணை-அடியே அடை நெஞ்சே
</p>
<p>
கழி ஆரும் கன சங்கம் கலந்து எங்கும் நிறைந்து ஏறி<br/>
வழி ஆர முத்து ஈன்று வளம் கொடுக்கும் திருநறையூர்-<br/>
பழி ஆரும் விறல் அரக்கன் பரு முடிகள்-அவை சிதற<br/>
அழல் ஆரும் சரம் துரந்தான் அடி-இணையே அடை நெஞ்சே
</p>
<p>
சுளை கொண்ட பலங்கனிகள் தேன் பாய கதலிகளின்<br/>
திளை கொண்ட பழம் கெழுமித் திகழ் சோலைத் திருநறையூர்-<br/>
வளை கொண்ட வண்ணத்தன் பின் தோன்றல் மூவுலகோடு<br/>
அளை வெண்ணெய் உண்டான்-தன்-அடி-இணையே அடை நெஞ்சே
</p>
<p>
துன்று ஒளித் துகில் படலம் துன்னி எங்கும் மாளிகைமேல்<br/>
நின்று ஆர வான் மூடும் நீள் செல்வத் திருநறையூர்-<br/>
மன்று ஆரக் குடம் ஆடி வரை எடுத்து மழை தடுத்த<br/>
குன்று ஆரும் திரள் தோளன் குரை கழலே அடை நெஞ்சே
</p>
<p>
அகில் குறடும் சந்தனமும் அம் பொன்னும் அணி முத்தும்<br/>
மிகக் கொணர்ந்து திரை உந்தும் வியன் பொன்னித் திருநறையூர்-<br/>
பகல் கரந்த சுடர் ஆழிப் படையான் இவ் உலகு ஏழும்<br/>
புகக் கரந்த திரு வயிற்றன் பொன்-அடியே அடை நெஞ்சே
</p>
<p>
பொன் முத்தும் அரி உகிரும் புழைக் கை மா கரிக் கோடும்<br/>
மின்னத் தண் திரை உந்தும் வியன் பொன்னித் திருநறையூர்-<br/>
மின் ஒத்த நுண் மருங்குல் மெல்-இயலைத் திரு மார்வில்<br/>
மன்ன தான் வைத்து உகந்தான் மலர் அடியே அடை நெஞ்சே
</p>
<p>
சீர் தழைத்த கதிர்ச் செந்நெல் செங் கமலத்து இடை இடையில்<br/>
பார் தழைத்துக் கரும்பு ஓங்கிப் பயன் விளைக்கும் திருநறையூர்-<br/>
கார் தழைத்த திரு உருவன் கண்ண-பிரான் விண்ணவர்-கோன்<br/>
தார் தழைத்த துழாய் முடியன் தளிர் அடியே அடை நெஞ்சே
</p>
<p>
குலை ஆர்ந்த பழுக் காயும் பசுங் காயும் பாளை முத்தும்<br/>
தலை ஆர்ந்த இளங் கமுகின் தடஞ் சோலைத் திருநறையூர்-<br/>
மலை ஆர்ந்த கோலம் சேர் மணி மாடம் மிக மன்னி<br/>
நிலை ஆர நின்றான்-தன் நீள் கழலே அடை நெஞ்சே
</p>
<p>
மறை ஆரும் பெரு வேள்விக் கொழும் புகை போய் வளர்ந்து எங்கும்<br/>
நிறை ஆர வான் மூடும் நீள் செல்வத் திருநறையூர்-<br/>
பிறை ஆரும் சடையானும் பிரமனும் முன் தொழுது ஏத்த<br/>
இறை ஆகி நின்றான் தன் இணை-அடியே அடை நெஞ்சே
</p>
<p>
திண் களக மதிள் புடை சூழ் திருநறையூர் நின்றானை<br/>
வண் களகம் நிலவு எறிக்கும் வயல் மங்கை நகராளன்<br/>
பண்கள் அகம் பயின்ற சீர்ப் பாடல்-இவை பத்தும் வல்லார்<br/>
விண்கள் அகத்து இமையவர் ஆய் வீற்றிருந்து வாழ்வாரே
</p>
<h2>திருநறையூர்: 7</h2>
<p>
கிடந்த நம்பி குடந்தை மேவி கேழல் ஆய் உலகை<br/>
இடந்த நம்பி எங்கள் நம்பி எறிஞர் அரண் அழியக்<br/>
கடந்த நம்பி கடி ஆர் இலங்கை உலகை ஈர் அடியால்<br/>
நடந்த நம்பி நாமம் சொல்லில்-நமோ நாராயணமே
</p>
<p>
விடம்-தான் உடைய அரவம் வெருவ செருவில் முன நாள் முன்<br/>
தடந் தாமரை நீர்ப் பொய்கை புக்கு மிக்க தாள் ஆளன்<br/>
இடந்தான் வையம் கேழல் ஆகி உலகை ஈர் அடியால்<br/>
நடந்தானுடைய நாமம் சொல்லில்-நமோ நாராயணமே
</p>
<p>
பூணாது அனலும் தறுகண் வேழம் மறுக வளை மருப்பைப்<br/>
பேணான் வாங்கி அமுதம் கொண்ட பெருமான் திரு மார்வன்<br/>
பாணா வண்டு முரலும் கூந்தல் ஆய்ச்சி தயிர் வெண்ணெய்<br/>
நாணாது உண்டான் நாமம் சொல்லில்-நமோ நாராயணமே
</p>
<p>
கல் ஆர் மதிள் சூழ் கச்சி நகருள் நச்சி பாடகத்துள்<br/>
எல்லா உலகும் வணங்க இருந்த அம்மான் இலங்கைக்கோன்<br/>
வல் ஆள் ஆகம் வில்லால் முனிந்த எந்தை விபீடணற்கு<br/>
நல்லானுடைய நாமம் சொல்லில்-நமோ நாராயணமே
</p>
<p>
குடையா வரையால் நிரை முன் காத்த பெருமான் மருவாத<br/>
விடை-தான் ஏழும் வென்றான் கோவல் நின்றான் தென் இலங்கை<br/>
அடையா அரக்கர் வீயப் பொருது மேவி வெம் கூற்றம்<br/>
நடையா உண்ணக் கண்டான் நாமம்-நமோ நாராயணமே
</p>
<p>
கான எண்கும் குரங்கும் முசுவும் படையா அடல் அரக்கர்<br/>
மானம் அழித்து நின்ற வென்றி அம்மான் எனக்கு என்றும்<br/>
தேனும் பாலும் அமுதும் ஆய திருமால் திருநாமம்-<br/>
நானும் சொன்னேன் நமரும் உரைமின்-நமோ நாராயணமே
</p>
<p>
நின்ற வரையும் கிடந்த கடலும் திசையும் இரு நிலனும்<br/>
ஒன்றும் ஒழியா வண்ணம் எண்ணி நின்ற அம்மானார்<br/>
குன்று குடையா எடுத்த அடிகளுடைய திருநாமம்-<br/>
நன்று காண்மின் தொண்டீர் சொன்னேன்-நமோ நாராயணமே
</p>
<p>
கடுங் கால் மாரி கல்லே பொழிய அல்லே எமக்கு என்று<br/>
படுங்கால் நீயே சரண் என்று ஆயர் அஞ்ச அஞ்சாமுன்<br/>
நெடுங்கால் குன்றம் குடை ஒன்று ஏந்தி நிரையைச் சிரமத்தால்<br/>
நடுங்கா வண்ணம் காத்தான் நாமம்-நமோ நாராயணமே
</p>
<p>
பொங்கு புணரிக் கடல் சூழ் ஆடை நில மா மகள் மலர் மா<br/>
மங்கை பிரமன் சிவன் இந்திரன் வானவர் நாயகர் ஆய<br/>
எங்கள் அடிகள் இமையோர் தலைவருடைய திருநாமம்-<br/>
நங்கள் வினைகள் தவிர உரைமின்-நமோ நாராயணமே
</p>
<p>
வாவித் தடம் சூழ் மணி முத்தாற்று நறையூர் நெடுமாலை<br/>
நாவில் பரவி நெஞ்சில் கொண்டு நம்பி நாமத்தை<br/>
காவித் தடங் கண் மடவார் கேள்வன் கலியன் ஒலி மாலை<br/>
மேவிச் சொல்ல வல்லார் பாவம் நில்லா வீயுமே
</p>
<h2>திருநறையூர்: 8</h2>
<p>
கறவா மட நாகு தன் கன்று உள்ளினால்போல்<br/>
மறவாது அடியேன் உன்னையே அழைக்கின்றேன்-<br/>
நறவு ஆர் பொழில் சூழ் நறையூர் நின்ற நம்பி<br/>
பிறவாமை எனைப் பணி-எந்தை பிரானே
</p>
<p>
வற்றா முதுநீரொடு மால் வரை ஏழும்<br/>
துற்று ஆக முன் துற்றிய தொல் புகழோனே<br/>
அற்றேன் அடியேன் உன்னையே அழைக்கின்றேன்<br/>
பெற்றேன் அருள் தந்திடு-என் எந்தை பிரானே
</p>
<p>
தாரேன் பிறர்க்கு உன் அருள் என்னிடை வைத்தாய்<br/>
ஆரேன் அதுவே பருகிக் களிக்கின்றேன்-<br/>
கார் ஏய் கடலே மலையே திருக்கோட்டி<br/>
ஊரே உகந்தாயை உகந்து அடியேனே
</p>
<p>
புள் வாய் பிளந்த புனிதா என்று அழைக்க<br/>
உள்ளே நின்று என் உள்ளம் குளிரும் ஒருவா<br/>
கள்வா கடல்மல்லைக் கிடந்த கரும்பே<br/>
வள்ளால் உன்னை எங்ஙனம் நான் மறக்கேனே?
</p>
<p>
வில் ஏர் நுதல் நெடுங் கண்ணியும் நீயும்<br/>
கல் ஆர் கடுங் கானம் திரிந்த களிறே<br/>
நல்லாய் நர நாரணனே எங்கள் நம்பி<br/>
சொல்லாய்-உன்னை யான் வணங்கித் தொழும் ஆறே
</p>
<p>
பனி ஏய் பரங் குன்றின் பவளத் திரளே<br/>
முனியே திருமூழிக்களத்து விளக்கே<br/>
இனியாய் தொண்டரோம் பருகும் இன் அமுது ஆய<br/>
கனியே உன்னைக் கண்டுகொண்டு உய்ந்தொழிந்தேனே
</p>
<p>
கதியேல் இல்லை நின் அருள் அல்லது எனக்கு<br/>
நிதியே திருநீர்மலை நித்திலத் தொத்தே<br/>
பதியே பரவித் தொழும் தொண்டர்-தமக்குக்<br/>
கதியே உன்னைக் கண்டுகொண்டு உய்ந்தொழிந்தேனே
</p>
<p>
அத்தா அரியே என்று உன்னை அழைக்க<br/>
பித்தா என்று பேசுகின்றார் பிறர் என்னை<br/>
முத்தே மணி மாணிக்கமே முளைக்கின்ற<br/>
வித்தே உன்னை எங்ஙனம் நான் விடுகேனே
</p>
<p>
தூயாய் சுடர் மா மதிபோல் உயிர்க்கு எல்லாம்<br/>
தாய் ஆய் அளிக்கின்ற தண் தாமரைக் கண்ணா<br/>
ஆயா அலை நீர் உலகு ஏழும் முன் உண்ட<br/>
வாயா உன்னை எங்ஙனம் நான் மறக்கேனே
</p>
<p>
வண்டு ஆர் பொழில் சூழ் நறையூர் நம்பிக்கு என்றும்<br/>
தொண்டு ஆய் கலியன் ஒலிசெய் தமிழ்-மாலை<br/>
தொண்டீர் இவை பாடுமின் பாடி நின்று ஆட<br/>
உண்டே விசும்பு உம்-தமக்கு இல்லை துயரே
</p>
<h2>திருநறையூர்: 9</h2>
<p>
புள் ஆய் ஏனமும் ஆய் புகுந்து என்னை உள்ளம் கொண்ட<br/>
கள்வா என்றலும் என் கண்கள் நீர்கள் சோர்தருமால்<br/>
உள்ளே நின்று உருகி நெஞ்சம் உன்னை உள்ளியக்கால்<br/>
நள்ளேன் உன்னை அல்லால் நறையூர் நின்ற நம்பீயோ
</p>
<p>
ஓடா ஆள் அரியின் உரு ஆய் மருவி என்-தன்<br/>
மாடே வந்து அடியேன் மனம் கொள்ள வல்ல மைந்தா<br/>
பாடேன் தொண்டர்-தம்மைக் கவிதைப் பனுவல்கொண்டு<br/>
நாடேன் உன்னை அல்லால் நறையூர் நின்ற நம்பீயோ
</p>
<p>
எம்மானும் எம் அனையும் என்னைப் பெற்று ஒழிந்ததற்பின்<br/>
அம்மானும் அம்மனையும் அடியேனுக்கு ஆகி நின்ற<br/>
நல் மான ஒண் சுடரே நறையூர் நின்ற நம்பீ உன்<br/>
மைம் மான வண்ணம் அல்லால் மகிழ்ந்து ஏத்தமாட்டேனே
</p>
<p>
சிறியாய் ஓர் பிள்ளையும் ஆய் உலகு உண்டு ஓர் ஆல் இலைமேல்<br/>
உறைவாய் என் நெஞ்சின் உள்ளே உறைவாய் உறைந்தது-தான்<br/>
அறியாது இருந்தறியேன் அடியேன்-அணி வண்டு கிண்டும்<br/>
நறை வாரும் பொழில் சூழ் நறையூர் நின்ற நம்பீயோ
</p>
<p>
நீண்டாயை வானவர்கள் நினைந்து ஏத்திக் காண்பு அரிதால்<br/>
ஆண்டாய் என்று ஆதரிக்கப்படுவாய்க்கு நான் அடிமை<br/>
பூண்டேன் என் நெஞ்சின் உள்ளே புகுந்தாயைப் போகல் ஒட்டேன்<br/>
நான்-தான் உனக்கு ஒழிந்தேன்-நறையூர் நின்ற நம்பீயோ
</p>
<p>
எம் தாதை தாதை அப்பால் எழுவர் பழ அடிமை<br/>
வந்தார் என் நெஞ்சின் உள்ளே வந்தாயைப் போகல் ஒட்டேன்<br/>
அந்தோ!-என் ஆர் உயிரே அரசே அருள் எனக்கு<br/>
நந்தாமல் தந்த எந்தாய் நறையூர் நின்ற நம்பீயோ
</p>
<p>
மன் அஞ்ச ஆயிரம் தோள் மழுவில் துணித்த மைந்தா<br/>
என் நெஞ்சத்துள் இருந்து இங்கு இனிப் போய்ப் பிறர் ஒருவர்<br/>
வல் நெஞ்சம் புக்கு இருக்க ஒட்டேன் வளைத்து வைத்தேன்-<br/>
நல் நெஞ்ச அன்னம் மன்னும் நறையூர் நின்ற நம்பீயோ
</p>
<p>
எப்போதும் பொன் மலர் இட்டு இமையோர் தொழுது தங்கள்<br/>
கைப்போது கொண்டு இறைஞ்சி கழல்மேல் வணங்க நின்றாய்<br/>
இப்போது என் நெஞ்சின் உள்ளே புகுந்தாயைப் போகல் ஒட்டேன்-<br/>
நல் போது வண்டு கிண்டும் நறையூர் நின்ற நம்பீயோ
</p>
<p>
ஊன் நேர் ஆக்கை-தன்னை உழந்து ஓம்பி வைத்தமையால்<br/>
யான் ஆய் என்-தனக்கு ஆய் அடியேன் மனம் புகுந்த<br/>
தேனே தீங் கரும்பின் தெளிவே என் சிந்தை-தன்னால்<br/>
நானே எய்தப் பெற்றேன்-நறையூர் நின்ற நம்பீயோ
</p>
<p>
நல் நீர் வயல் புடை சூழ் நறையூர் நின்ற நம்பியைக்<br/>
கல் நீர மால் வரைத் தோள் கலிகன்றி மங்கையர்-கோன்<br/>
சொல் நீர சொல்-மாலை சொல்லுவார்கள் சூழ் விசும்பில்<br/>
நல் நீர்மையால் மகிழ்ந்து நெடுங் காலம் வாழ்வாரே
</p>
<h2>திருநறையூர்: 10</h2>
<p>
சின இல் செங் கண் அரக்கர் உயிர் மாளச் செற்ற வில்லி என்று கற்றவர் தம்தம்<br/>
மனமுள் கொண்டு என்றும் எப்போதும் நின்று ஏத்தும் மா முனியை மரம் ஏழ் எய்த மைந்தனை<br/>
நனவில் சென்று ஆர்க்கும் நண்ணற்கு அரியானை நான் அடியேன் நறையூர் நின்ற நம்பியைக்<br/>
கனவில் கண்டேன் இன்று கண்டமையால் என் கண்-இணைகள் களிப்பக் களித்தேனே
</p>
<p>
தாய் நினைந்த கன்றே ஒக்க என்னையும் தன்னையே நினைக்கச் செய்து தான் எனக்கு<br/>
ஆய் நினைந்து அருள் செய்யும் அப்பனை அன்று இவ் வையகம் உண்டு உமிழ்ந்திட்ட<br/>
வாயனை மகரக் குழைக் காதனை மைந்தனை மதிள் கோவல் இடைகழி<br/>
ஆயனை அமரர்க்கு அரி ஏற்றை என் அன்பனை அன்றி ஆதரியேனே
</p>
<p>
வந்த நாள் வந்து என் நெஞ்சு இடம் கொண்டான் மற்று ஓர் நெஞ்சு அறியான் அடியேனுடைச்<br/>
சிந்தை ஆய் வந்து தென்புலர்க்கு என்னைச் சேர்கொடான் இது சிக்கெனப் பெற்றேன்<br/>
கொந்து உலாம் பொழில் சூழ் குடந்தைத் தலைக் கோவினை குடம் ஆடிய கூத்தனை<br/>
எந்தையை எந்தை தந்தை தம்மானை எம்பிரானை-எத்தால் மறக்கேனே?
</p>
<p>
உரங்களால் இயன்ற மன்னர் மாள பாரதத்து ஒரு தேர் ஐவர்க்கு ஆய்ச் சென்று<br/>
இரங்கி ஊர்ந்து அவர்க்கு இன் அருள் செய்யும் எம்பிரானை வம்பு ஆர் புனல் காவிரி<br/>
அரங்கம் ஆளி என் ஆளி விண் ஆளி ஆழி சூழ் இலங்கை மலங்கச் சென்று<br/>
சரங்கள் ஆண்ட தன் தாமரைக் கண்ணனுக்கு அன்றி என் மனம் தாழ்ந்து நில்லாதே
</p>
<p>
ஆங்கு வெம் நரகத்து அழுந்தும்போது அஞ்சேல் என்று அடியேனை அங்கே வந்து<br/>
தாங்கு தாமரை அன்ன பொன் ஆர் அடி எம்பிரானை உம்பர்க்கு அணி ஆய் நின்ற<br/>
வேங்கடத்து அரியை பரி கீறியை வெண்ணெய் உண்டு உரலினிடை ஆப்புண்ட<br/>
தீங் கரும்பினை தேனை நன் பாலினை அன்றி என் மனம் சிந்தை செய்யாதே
</p>
<p>
எள் தனைப்பொழுது ஆகிலும் என்றும் என் மனத்து அகலாது இருக்கும் புகழ்<br/>
தட்டு அலர்த்த பொன்னே அலர் கோங்கின் தாழ் பொழில் திருமாலிருஞ்சோலை அம்<br/>
கட்டியை கரும்பு ஈன்ற இன் சாற்றை காதலால் மறை நான்கும் முன் ஓதிய<br/>
பட்டனை பரவைத் துயில் ஏற்றை என் பண்பனை அன்றி பாடல் செய்யேனே
</p>
<p>
பண்ணின் இன் மொழி யாழ் நரம்பில் பெற்ற பாலை ஆகி இங்கே புகுந்து என்<br/>
கண்ணும் நெஞ்சும் வாயும் இடம் கொண்டான் கொண்ட பின் மறையோர் மனம் தன் உள்<br/>
விண் உளார் பெருமானை எம்மானை வீங்கு நீர் மகரம் திளைக்கும் கடல்<br/>
வண்ணன் மா மணி வண்ணன் எம் அண்ணல் வண்ணமே அன்றி வாய் உரையாதே
</p>
<p>
இனி எப் பாவம் வந்து எய்தும் சொல்லீர் எமக்கு- இம்மையே அருள்பெற்றமையால் அடும்<br/>
துனியைத் தீர்த்து இன்பமே தருகின்றது ஓர் தோற்றத் தொல் நெறியை வையம் தொழப்படும்<br/>
முனியை வானவரால் வணங்கப்படும் முத்தினை பத்தர்-தாம் நுகர்கின்றது ஓர்<br/>
கனியை காதல் செய்து என் உள்ளம் கொண்ட கள்வனை-இன்று கண்டுகொண்டேனே
</p>
<p>
என் செய்கேன் அடியேன் உரையீர் இதற்கு என்றும் என் மனத்தே இருக்கும் புகழ்த்<br/>
தஞ்சை ஆளியை பொன்பெயரோன் நெஞ்சம் அன்று இடந்தவனை தழலே புரை<br/>
மின் செய் வாள் அரக்கன் நகர் பாழ்பட சூழ் கடல் சிறை வைத்து இமையோர் தொழும்<br/>
பொன் செய் மால் வரையை மணிக் குன்றினை அன்றி என் மனம் போற்றி என்னாதே
</p>
<p>
தோடு விண்டு அலர் பூம் பொழில் மங்கையர் தோன்றல் வாள் கலியன் திரு ஆலி<br/>
நாடன் நல் நறையூர் நின்ற நம்பி-தன் நல்ல மா மலர்ச் சேவடி சென்னியில்<br/>
சூடியும் தொழுதும் எழுந்து ஆடியும் தொண்டர்கட்கு அவன் சொன்ன சொல்-மாலைப்<br/>
பாடல் பத்து-இவை பாடுமின் தொண்டீர் பாட நும்மிடைப் பாவம் நில்லாவே<br/>
-------
</p>

<h2>திருச்சேறை</h2>
<p>
கண் சோர வெம் குருதி வந்து இழிய வெம் தழல்போல் கூந்தலாளை<br/>
மண் சேர முலை உண்ட மா மதலாய் வானவர்-தம் கோவே என்று<br/>
விண் சேரும் இளந் திங்கள் அகடு உரிஞ்சு மணி மாடம் மல்கு செல்வத்<br/>
தண் சேறை எம் பெருமான் தாள் தொழுவார் காண்மின்-என் தலைமேலாரே
</p>
<p>
அம் புருவ வரி நெடுங் கண் அலர்-மகளை வரை அகலத்து அமர்ந்து மல்லல்<br/>
கொம்பு உருவ விளங்கனிமேல் இளங் கன்று கொண்டு எறிந்த கூத்தர் போலாம்<br/>
வம்பு அலரும் தண் சோலை வண் சேறை வான் உந்து கோயில் மேய<br/>
எம் பெருமான் தாள் தொழுவார் எப்பொழுதும் என் மனத்தே இருக்கின்றாரே
</p>
<p>
மீது ஓடி வாள் எயிறு மின் இலக முன் விலகும் உருவினாளைக்<br/>
காதோடு கொடி மூக்கு அன்று உடன் அறுத்த கைத்தலத்தா என்று நின்று<br/>
தாதோடு வண்டு அலம்பும் தண் சேறை எம் பெருமான் தாளை ஏத்தி<br/>
போதோடு புனல் தூவும் புண்ணியரே விண்ணவரின் பொலிகின்றாரே
</p>
<p>
தேர் ஆளும் வாள் அரக்கன் தென் இலங்கை வெம் சமத்துப் பொன்றி வீழ<br/>
போர் ஆளும் சிலை-அதனால் பொரு கணைகள் போக்குவித்தாய் என்று நாளும்<br/>
தார் ஆளும் வரை மார்பன் தண் சேறை எம் பெருமான் உம்பர் ஆளும்<br/>
பேராளன் பேர் ஓதும் பெரியோரை ஒருகாலும் பிரிகிலேனே
</p>
<p>
வந்திக்கும் மற்றவர்க்கும் மாசு உடம்பின் வல் அமணர் தமக்கும் அல்லேன்<br/>
முந்திச் சென்று அரி உரு ஆய் இரணியனை முரண் அழித்த முதல்வர்க்கு அல்லால்-<br/>
சந்தப் பூ மலர்ச் சோலைத் தண் சேறை எம் பெருமான் தாளை நாளும்<br/>
சிந்திப்பார்க்கு என் உள்ளம் தேன் ஊறி எப்பொழுதும் தித்திக்குமே
</p>
<p>
பண்டு ஏனம் ஆய் உலகை அன்று இடந்த பண்பாளா என்று நின்று<br/>
தொண்டு ஆனேன் திருவடியே துணை அல்லால் துணை இலேன் சொல்லுகின்றேன்<br/>
வண்டு ஏந்தும் மலர்ப் புறவின் வண் சேறை எம் பெருமான் அடியார்-தம்மைக்<br/>
கண்டேனுக்கு இது காணீர்-என் நெஞ்சும் கண் இணையும் களிக்கும் ஆறே
</p>
<p>
பை விரியும் வரி அரவில் படு கடலுள் துயில் அமர்ந்த பண்பா என்றும்<br/>
மை விரியும் மணி வரைபோல் மாயவனே என்று என்றும் வண்டு ஆர் நீலம்<br/>
செய் விரியும் தண் சேறை எம் பெருமான் திரு வடிவைச் சிந்தித்தேற்கு என்<br/>
ஐ அறிவும் கொண்டானுக்கு ஆள் ஆனார்க்கு ஆள் ஆம்-என் அன்பு-தானே
</p>
<p>
உண்ணாது வெம் கூற்றம் ஓவாத பாவங்கள் சேரா-மேலை<br/>
விண்ணோரும் மண்ணோரும் வந்து இறைஞ்சும் மென் தளிர்போல் அடியினானை<br/>
பண் ஆர வண்டு இயம்பும் பைம் பொழில் சூழ் தண் சேறை அம்மான்-தன்னை<br/>
கண் ஆரக் கண்டு உருகி கை ஆரத் தொழுவாரைக் கருதுங்காலே
</p>
<p>
கள்ளத்தேன் பொய் அகத்தேன் ஆதலால் போது ஒருகால் கவலை என்னும்<br/>
வெள்ளத்தேற்கு என்கொலோ?-விளை வயலுள் கரு நீலம் களைஞர் தாளால்<br/>
தள்ள தேன் மணம் நாறும் தண் சேறை எம் பெருமான் தாளை நாளும்<br/>
உள்ளத்தே வைப்பாருக்கு இது காணீர்- என் உள்ளம் உருகும் ஆறே
</p>
<p>
பூ மாண் சேர் கருங் குழலார்போல் நடந்து வயல் நின்ற பெடையோடு அன்னம்<br/>
தேமாவின் இன் நிழலில் கண் துயிலும் தண் சேறை அம்மான்-தன்னை<br/>
வா மான் தேர்ப் பரகாலன் கலிகன்றி ஒலி மாலை கொண்டு தொண்டீர்<br/>
தூ மாண் சேர் பொன் அடிமேல் சூட்டுமின்-நும் துணைக் கையால் தொழுது நின்றே
</p>
<h2>திருவழுந்தூர்: 1</h2>
<p>
தந்தை காலில் பெரு விலங்கு தாள் அவிழ நள் இருட்கண்<br/>
வந்த எந்தை பெருமானார் மருவி நின்ற ஊர்போலும்-<br/>
முந்தி வானம் மழை பொழியும் மூவா உருவின் மறையாளர்<br/>
அந்தி மூன்றும் அனல் ஓம்பும் அணி ஆர் வீதி அழுந்தூரே
</p>
<p>
பாரித்து எழுந்த படை மன்னர்-தம்மை மாள பாரதத்து<br/>
தேரில் பாகன் ஆய் ஊர்ந்த தேவ-தேவன் ஊர்போலும்-<br/>
நீரில் பணைத்த நெடு வாளைக்கு அஞ்சிப் போன குருகு இனங்கள்<br/>
ஆரல் கவுளோடு அருகு அணையும் அணி ஆர் வயல் சூழ் அழுந்தூரே
</p>
<p>
செம் பொன் மதிள் சூழ் தென் இலங்கைக்கு இறைவன் சிரங்கள் ஐ இரண்டும்<br/>
உம்பர் வாளிக்கு இலக்கு ஆக உதிர்த்த உரவோன் ஊர்போலும்-<br/>
கொம்பில் ஆர்ந்த மாதவிமேல் கோதி மேய்ந்த வண்டு இனங்கள்<br/>
அம்பு அராவும் கண் மடவார் ஐம்பால் அணையும் அழுந்தூரே
</p>
<p>
வெள்ளத்துள் ஓர் ஆல் இலைமேல் மேவி அடியேன் மனம் புகுந்து என்<br/>
உள்ளத்துள்ளும் கண்ணுள்ளும் நின்றார் நின்ற ஊர்போலும்-<br/>
புள்ளுப் பிள்ளைக்கு இரை தேடிப் போன காதல் பெடையோடும்<br/>
அள்ளல் செறுவில் கயல் நாடும் அணி ஆர் வயல் சூழ் அழுந்தூரே
</p>
<p>
பகலும் இரவும் தானே ஆய் பாரும் விண்ணும் தானே ஆய்<br/>
நிகரில் சுடர் ஆய் இருள் ஆகி நின்றார் நின்ற ஊர்போலும்-<br/>
துகிலின் கொடியும் தேர்த் துகளும் துன்னி மாதர் கூந்தல்வாய்<br/>
அகிலின் புகையால் முகில் ஏய்க்கும் அணி ஆர் வீதி அழுந்தூரே
</p>
<p>
ஏடு இலங்கு தாமரைபோல் செவ்வாய் முறுவல் செய்தருளி<br/>
மாடு வந்து என் மனம் புகுந்து நின்றார் நின்ற ஊர்போலும்-<br/>
நீடு மாடத் தனிச் சூலம் போழக் கொண்டல் துளி தூவ<br/>
ஆடல் அரவத்து ஆர்ப்பு ஓவா அணி ஆர் வீதி அழுந்தூரே
</p>
<p>
மாலைப் புகுந்து மலர்-அணைமேல் வைகி அடியேன் மனம் புகுந்து என்<br/>
நீலக் கண்கள் பனி மல்க நின்றார் நின்ற ஊர்போலும்-<br/>
வேலைக் கடல்போல் நெடு வீதி விண் தோய் சுதை வெண் மணி மாடத்து<br/>
ஆலைப் புகையால் அழல் கதிரை மறைக்கும் வீதி அழுந்தூரே
</p>
<p>
வஞ்சி மருங்குல் இடை நோவ மணந்து நின்ற கனவகத்து என்<br/>
நெஞ்சு நிறையக் கைகூப்பி நின்றார் நின்ற ஊர்போலும்-<br/>
பஞ்சி அன்ன மெல் அடி நல் பாவைமார்கள் ஆடகத்தின்<br/>
அம் சிலம்பின் ஆர்ப்பு ஓவா அணி ஆர் வீதி அழுந்தூரே
</p>
<p>
என் ஐம்புலனும் எழிலும் கொண்டு இங்கே நெருநல் எழுந்தருளி<br/>
பொன் அம் கலைகள் மெலிவு எய்த போன புனிதர் ஊர்போலும்-<br/>
மன்னும் முது நீர் அரவிந்த மலர்மேல் வரி வண்டு இசை பாட<br/>
அன்னம் பெடையோடு உடன் ஆடும் அணி ஆர் வயல் சூழ் அழுந்தூரே
</p>
<p>
நெல்லில் குவளை கண் காட்ட நீரில் குமுதம் வாய் காட்ட<br/>
அல்லிக் கமலம் முகம் காட்டும் கழனி அழுந்தூர் நின்றானை<br/>
வல்லிப் பொதும்பில் குயில் கூவும் மங்கை வேந்தன் பரகாலன்<br/>
சொல்லில் பொலிந்த தமிழ்-மாலை சொல்ல பாவம் நில்லாவே 10
</p>
<h2>திருவழுந்தூர்: 2</h2>
<p>
நெல்லில் குவளை கண் காட்ட நீரில் குமுதம் வாய் காட்ட<br/>
அல்லிக் கமலம் முகம் காட்டும் கழனி அழுந்தூர் நின்றானை<br/>
வல்லிப் பொதும்பில் குயில் கூவும் மங்கை வேந்தன் பரகாலன்<br/>
சொல்லில் பொலிந்த தமிழ்-மாலை சொல்ல பாவம் நில்லாவே
</p>
<p>
சிங்கம்-அது ஆய் அவுணன் திறல் ஆகம் முன் கீண்டு உகந்த<br/>
சங்கம் இடத்தானை தழல் ஆழி வலத்தானை<br/>
செங் கமலத்து அயன் அனையார் தென் அழுந்தையில் மன்னி நின்ற<br/>
அம் கமலக் கண்ணனை-அடியேன் கண்டுகொண்டேனே
</p>
<p>
கோ ஆனார் மடியக் கொலை ஆர் மழுக் கொண்டருளும்<br/>
மூவா வானவனை முழு நீர் வண்ணனை அடியார்க்கு<br/>
ஆஆ என்று இரங்கித் தென் அழுந்தையில் மன்னி நின்ற<br/>
தேவாதிதேவனை-யான் கண்டுகொண்டு திளைத்தேனே
</p>
<p>
உடையானை ஒலி நீர் உலகங்கள் படைத்தானை<br/>
விடையான் ஓட அன்று விறல் ஆழி விசைத்தானை<br/>
அடையார் தென் இலங்கை அழித்தானை அணி அழுந்தூர்<br/>
உடையானை-அடியேன் அடைந்து உய்ந்துபோனேனே
</p>
<p>
குன்றால் மாரி தடுத்தவனை குல வேழம் அன்று<br/>
பொன்றாமை அதனுக்கு அருள்செய்த போர் ஏற்றை<br/>
அன்று ஆவின் நறு நெய் அமர்ந்து உண்ட அணி அழுந்தூர்<br/>
நின்றானை-அடியேன் கண்டுகொண்டு நிறைந்தேனே
</p>
<p>
கஞ்சனைக் காய்ந்தானை கண்ணமங்கையுள் நின்றானை<br/>
வஞ்சனப் பேய் முலையூடு உயிர் வாய் மடுத்து உண்டானை<br/>
செஞ்சொல் நான்மறையோர் தென் அழுந்தையில் மன்னி நின்ற<br/>
அஞ்சனக் குன்றம்-தன்னை-அடியேன் கண்டுகொண்டேனே
</p>
<p>
பெரியானை அமரர் தலைவற்கும் பிரமனுக்கும்<br/>
உரி யானை உகந்தான்-அவனுக்கும் உணர்வதனுக்கு<br/>
அரியானை அழுந்தூர் மறையோர்கள் அடிபணியும்<br/>
கரியானை-அடியேன் கண்டுகொண்டு களித்தேனே
</p>
<p>
திரு வாழ் மார்வன்-தன்னை திசை மண் நீர் எரி முதலா<br/>
உரு ஆய் நின்றவனை ஒலி சேரும் மாருதத்தை<br/>
அரு ஆய் நின்றவனை தென் அழுந்தையில் மன்னி நின்ற<br/>
கரு ஆர் கற்பகத்தை-கண்டுகொண்டு களித்தேனே
</p>
<p>
நிலை ஆள் ஆக என்னை உகந்தானை நில மகள்-தன்<br/>
முலை ஆள் வித்தகனை முது நான்மறை வீதிதொறும்<br/>
அலை ஆர் கடல்போல் முழங்கும் தென் அழுந்தையில் மன்னிநின்ற<br/>
கலை ஆர் சொற்பொருளை-கண்டுகொண்டு களித்தேனே
</p>
<p>
பேரானை குடந்தைப் பெருமானை இலங்கு ஒளி சேர்<br/>
வார் ஆர் வனமுலையாள் மலர்-மங்கை நாயகனை<br/>
ஆரா இன் அமுதை தென் அழுந்தையில் மன்னி நின்ற<br/>
கார் ஆர் கரு முகிலை-கண்டுகொண்டு களித்தேனே
</p>
<h2>திருவழுந்தூர்: 3</h2>
<p>
திறல் முருகன் அனையார் தென் அழுந்தையில் மன்னி நின்ற<br/>
அற முதல்வன்-அவனை அணி ஆலியர்-கோன் மருவார்<br/>
கறை நெடு வேல் வலவன் கலிகன்றி சொல் ஐ இரண்டும்<br/>
முறை வழுவாமை வல்லார் முழுது ஆள்வர்-வான்-உலகே
</p>
<p>
திருவுக்கும் திரு ஆகிய செல்வா தெய்வத்துக்கு அரசே செய்ய கண்ணா<br/>
உருவச் செஞ் சுடர் ஆழி வல்லானே உலகு உண்ட ஒருவா திரு மார்பா<br/>
ஒருவற்கு ஆற்றி உய்யும் வகை இன்றால் உடன் நின்று ஐவர் என்னுள் புகுந்து ஒழியாது<br/>
அருவித் தின்றிட அஞ்சி நின் அடைந்தேன் அழுந்தூர் மேல் திசை நின்ற அம்மானே
</p>
<p>
பந்து ஆர் மெல் விரல் நல் வளைத் தோளி பாவை பூ-மகள்-தன்னொடும் உடனே<br/>
வந்தாய் என் மனத்தே மன்னி நின்றாய் மால் வண்ணா மழைபோல் ஒளி வண்ணா<br/>
சந்தோகா பௌழியா தைத்திரியா சாம வேதியனே நெடுமாலே<br/>
அந்தோ நின் அடி அன்றி மற்று அறியேன்- அழுந்தூர் மேல் திசை நின்ற அம்மானே
</p>
<p>
நெய் ஆர் ஆழியும் சங்கமும் ஏந்தும் நீண்ட தோள் உடையாய் அடியேனைச்<br/>
செய்யாத உலகத்திடைச் செய்தாய் சிறுமைக்கும் பெருமைக்கும் உள் புகுந்து<br/>
பொய்யால் ஐவர் என் மெய் குடி ஏறிப் போற்றி வாழ்வதற்கு அஞ்சி நின் அடைந்தேன்<br/>
ஐயா நின் அடி அன்றி மற்று அறியேன்- அழுந்தூர் மேல் திசை நின்ற அம்மானே
</p>
<p>
பரனே பஞ்சவன் பூழியன் சோழன் பார் மன்னர் மன்னர்-தாம் பணிந்து ஏத்தும்<br/>
வரனே மாதவனே மதுசூதா மற்று ஓர் நல் துணை நின் அலால் இலேன் காண் நரனே நாரணனே திருநறையூர் நம்பீ எம் பெருமான் உம்பர் ஆளும்<br/>
அரனே ஆதிவராகம் முன் ஆனாய் அழுந்தூர் மேல் திசை நின்ற அம்மானே
</p>
<p>
விண்டான் விண் புக வெம் சமத்து அரி ஆய் பரியோன் மார்வு-அகம் பற்றிப் பிளந்து<br/>
பண்டு ஆன் உய்ய ஓர் மால் வரை ஏந்தும் பண்பாளா பரனே பவித்திரனே<br/>
கண்டேன் நான் கலியுகத்ததன் தன்மை கருமம் ஆவதும் என்-தனக்கு அறிந்தேன்<br/>
அண்டா நின் அடி அன்றி மற்று அறியேன் -அழுந்தூர் மேல் திசை நின்ற அம்மானே
</p>
<p>
தோயா இன் தயிர் நெய் அமுது உண்ண சொன்னார் சொல்லி நகும் பரிசே பெற்ற<br/>
தாயால் ஆப்புண்டு இருந்து அழுது ஏங்கும் தாடாளா தரையோர்க்கும் விண்ணோர்க்கும்<br/>
சேயாய் கிரேத திரேத துவாபர கலியுகம்-இவை நான்கும் முன் ஆனாய்<br/>
ஆயா நின் அடி அன்றி மற்று அறியேன் -அழுந்தூர் மேல் திசை நின்ற அம்மானே
</p>
<p>
கறுத்து கஞ்சனை அஞ்ச முனிந்தாய் கார் வண்ணா கடல்போல் ஒளி வண்ணா<br/>
இறுத்திட்டு ஆன் விடை ஏழும் முன் வென்றாய் எந்தாய் அந்தரம் ஏழும் முன் ஆனாய்<br/>
பொறுத்துக்கொண்டிருந்தால் பொறுக்கொணாப் போகமே நுகர்வான் புகுந்து ஐவர்<br/>
அறுத்துத் தின்றிட அஞ்சி நின் அடைந்தேன் -அழுந்தூர் மேல் திசை நின்ற அம்மானே
</p>
<p>
நெடியானே கடி ஆர்கலி நம்பீ நின்னையே நினைந்து இங்கு இருப்பேனைக்<br/>
கடி ஆர் காளையர் ஐவர் புகுந்து காவல் செய்த அக் காவலைப் பிழைத்து<br/>
குடிபோந்து உன் அடிக்கீழ் வந்து புகுந்தேன் கூறை சோறு இவை தந்து எனக்கு அருளி<br/>
அடியேனைப் பணி ஆண்டுகொள்-எந்தாய் அழுந்தூர் மேல் திசை நின்ற அம்மானே
</p>
<p>
கோ ஆய் ஐவர் என் மெய் குடி ஏறி கூறை சோறு இவை தா என்று குமைத்து<br/>
போகார் நான் அவரைப் பொறுக்ககிலேன் புனிதா புள் கொடியாய் நெடுமாலே<br/>
தீ வாய் நாகணையில் துயில்வானே திருமாலே இனிச் செய்வது ஒன்று அறியேன்<br/>
ஆஆ என்று அடியேற்கு இறை இரங்காய் -அழுந்தூர் மேல் திசை நின்ற அம்மானே
</p>
<h2>திருவழுந்தூர்: 4</h2>
<p>
அன்னம் மன்னு பைம் பூம் பொழில் சூழ்ந்த அழுந்தூர் மேல் திசை நின்ற அம்மானைக்<br/>
கன்னி மன்னு திண் தோள் கலிகன்றி ஆலி நாடன் மங்கைக் குல வேந்தன்<br/>
சொன்ன இன் தமிழ் நல் மணிக் கோவை தூய மாலை இவை-பத்தும் வல்லார்<br/>
மன்னி மன்னவர் ஆய் உலகு ஆண்டு மான வெண் குடைக்கீழ் மகிழ்வாரே
</p>
<p>
செங் கமலத் திருமகளும் புவியும் செம் பொன் திருவடியின் இணை வருட முனிவர் ஏத்த<br/>
வங்கம் மலி தடங் கடலுள் அநந்தன் என்னும் வரி அரவின் அணைத் துயின்ற மாயோன் காண்மின்-<br/>
எங்கும் மலி நிறை புகழ் நால் வேதம் ஐந்து வேள்விகளும் கேள்விகளும் இயன்ற தன்மை<br/>
அம் கமலத்து அயன் அனையார் பயிலும் செல்வத்து அணி அழுந்தூர் நின்று உகந்த அமரர்-கோவே
</p>
<p>
முன் இவ் உலகு ஏழும் இருள் மண்டி உண்ண முனிவரொடு தானவர்கள் திசைப்ப வந்து<br/>
பன்னு கலை நால் வேதப் பொருளை எல்லாம் பரி முகம் ஆய் அருளிய எம் பரமன் காண்மின்-<br/>
செந்நெல் மலி கதிர் கவரி வீச சங்கம் -அவை முரல செங் கமல மலரை ஏறி<br/>
அன்னம் மலி பெடையோடும் அமரும் செல்வத்து அணி அழுந்தூர் நின்று உகந்த அமரர்-கோவே
</p>
<p>
குலத் தலைய மத வேழம் பொய்கை புக்கு கோள் முதலை பிடிக்க அதற்கு அனுங்கி நின்று<br/>
நிலத் திகழும் மலர்ச் சுடர் ஏய் சோதீ என்ன நெஞ்சு இடர் தீர்த்தருளிய என் நிமலன் காண்மின்-<br/>
மலைத் திகழ் சந்து அகில் கனகம் மணியும் கொண்டு வந்து உந்தி வயல்கள்தொறும் மடைகள் பாய<br/>
அலைத்து வரும் பொன்னி வளம் பெருகும் செல்வத்து அணி அழுந்தூர் நின்று உகந்த அமரர்-கோவே
</p>
<p>
சிலம்பு முதல் கலன் அணிந்து ஓர் செங்கல் குன்றம் திகழ்ந்தது என திரு உருவம் பன்றி ஆகி<br/>
இலங்கு புவி மடந்தை-தனை இடந்து புல்கி எயிற்றிடை வைத்தருளிய எம் ஈசன் காண்மின்-<br/>
புலம்பு சிறை வண்டு ஒலிப்ப பூகம் தொக்க பொழில்கள்தொறும் குயில் கூவ மயில்கள் ஆல<br/>
அலம்பு திரைப் புனல் புடை சூழ்ந்து அழகு ஆர் செல்வத்து அணி அழுந்தூர் நின்று உகந்த அமரர்-கோவே
</p>
<p>
சினம் மேவும் அடல் அரியின் உருவம் ஆகி திறல் மேவும் இரணியனது ஆகம் கீண்டு<br/>
மனம் மேவு வஞ்சனையால் வந்த பேய்ச்சி மாள உயிர் வவ்விய எம் மாயோன் காண்மின்-<br/>
இனம் மேவு வரி வளைக் கை ஏந்தும் கோவை ஏய் வாய மரகதம்போல் கிளியின் இன் சொல்<br/>
அனம் மேவு நடை மடவார் பயிலும் செல்வத்து அணி அழுந்தூர் நின்று உகந்த அமரர்-கோவே
</p>
<p>
வானவர்-தம் துயர் தீர வந்து தோன்றி மாண் உரு ஆய் மூவடி மாவலியை வேண்டி<br/>
தான் அமர ஏழ் உலகும் அளந்த வென்றித் தனி முதல் சக்கரப் படை என் தலைவன் காண்மின்-<br/>
தேன் அமரும் பொழில் தழுவும் எழில் கொள் வீதி செழு மாட மாளிகைகள் கூடம்தோறும்<br/>
ஆன தொல் சீர் மறையாளர் பயிலும் செல்வத்து அணி அழுந்தூர் நின்று உகந்த அமரர்-கோவே
</p>
<p>
பந்து அணைந்த மெல் விரலாள் சீதைக்கு ஆகி பகலவன் மீது இயங்காத இலங்கை வேந்தன்<br/>
அந்தம் இல் திண் கரம் சிரங்கள் புரண்டு வீழ அடு கணையால் எய்து உகந்த அம்மான் காண்மின்-<br/>
செந்தமிழும் வடகலையும் திகழ்ந்த நாவர் திசைமுகனை அனையவர்கள் செம்மை மிக்க<br/>
அந்தணர்-தம் ஆகுதியின் புகை ஆர் செல்வத்து அணி அழுந்தூர் நின்று உகந்த அமரர்-கோவே
</p>
<p>
கும்பம் மிகு மத வேழம் குலைய கொம்பு பறித்து மழ விடை அடர்த்து குரவை கோத்து<br/>
வம்பு அவிழும் மலர்க் குழலாள் ஆய்ச்சி வைத்த தயிர் வெண்ணெய் உண்டு உகந்த மாயோன் காண்மின்-<br/>
செம் பவளம் மரதகம் நல் முத்தம் காட்டத் திகழ் பூகம் கதலி பல வளம் மிக்கு எங்கும்<br/>
அம் பொன் மதிள் பொழில் புடை சூழ்ந்து அழகு ஆர் செல்வத்து அணி அழுந்தூர் நின்று உகந்த அமரர்-கோவே
</p>
<p>
ஊடு ஏறு கஞ்சனொடு மல்லும் வில்லும் ஒண் கரியும் உருள் சகடும் உடையச் செற்ற<br/>
நீடு ஏறு பெரு வலித் தோள் உடைய வென்றி நிலவு புகழ் நேமி அங்கை நெடியோன் காண்மின்-<br/>
சேடு ஏறு பொழில் தழுவும் எழில் கொள் வீதி திருவிழவில் மணி அணிந்த திண்ணைதோறும்<br/>
ஆடு ஏறு மலர்க் குழலார் பயிலும் செல்வத்து அணி அழுந்தூர் நின்று உகந்த அமரர்-கோவே
</p>
<h2>சிறுபுலியூர்ச் சலசயனம்</h2>
<p>
பன்றி ஆய் மீன் ஆகி அரி ஆய் பாரைப் படைத்து காத்து உண்டு உமிழ்ந்த பரமன்-தன்னை<br/>
அன்று அமரர்க்கு அதிபதியும் அயனும் சேயும் அடி பணிய அணி அழுந்தூர் நின்ற கோவை கன்றி நெடு வேல் வலவன் ஆலி நாடன் கலிகன்றி ஒலிசெய்த இன்பப் பாடல்<br/>
ஒன்றினொடு நான்கும் ஓர் ஐந்தும் வல்லார் ஒலி கடல் சூழ் உலகு ஆளும் உம்பர்-தாமே
</p>
<p>
கள்ளம் மனம் விள்ளும் வகை கருதி கழல் தொழுவீர்<br/>
வெள்ளம் முது பரவைத் திரை விரிய கரை எங்கும்<br/>
தெள்ளும் மணி திகழும் சிறுபுலியூர்ச் சலசயனத்து<br/>
உள்ளும் எனது உள்ளத்துளும் உறைவாரை உள்ளீரே
</p>
<p>
தெருவில் திரி சிறு நோன்பியர் செஞ் சோற்றொடு கஞ்சி<br/>
மருவிப் பிரிந்தவர் வாய்மொழி மதியாது வந்து அடைவீர்-<br/>
திருவில் பொலி மறையோர் சிறுபுலியூர்ச் சலசயனத்து<br/>
உருவக் குறள் அடிகள் அடி உணர்மின்-உணர்வீரே
</p>
<p>
பறையும் வினை தொழுது உய்ம்மின் நீர்-பணியும் சிறு தொண்டீர்<br/>
அறையும் புனல் ஒருபால் வயல் ஒருபால் பொழில் ஒருபால்<br/>
சிறை வண்டு இனம் அறையும் சிறுபுலியூர்ச் சலசயனத்து<br/>
உறையும் இறை அடி அல்லது ஒன்று இறையும் அறியேனே
</p>
<p>
வான் ஆர் மதி பொதியும் சடை மழுவாளியொடு ஒருபால்<br/>
தான் ஆகிய தலைவன்-அவன் அமரர்க்கு அதிபதி ஆம்<br/>
தேன் ஆர் பொழில் தழுவும் சிறுபுலியூர்ச் சலசயனத்து<br/>
ஆன் ஆயனது அடி அல்லது ஒன்று அறியேன் அடியேனே
</p>
<p>
நந்தா நெடு நரகத்திடை நணுகாவகை நாளும்<br/>
எந்தாய் என இமையோர் தொழுது ஏத்தும் இடம் எறி நீர்ச்<br/>
செந்தாமரை மலரும் சிறுபுலியூர்ச் சலசயனத்து<br/>
அம் தாமரை அடியாய் உனது அடியேற்கு அருள்புரியே
</p>
<p>
முழு நீலமும் மலர் ஆம்பலும் அரவிந்தமும் விரவிக்<br/>
கழுநீரொடு மடவார்-அவர் கண் வாய் முகம் மலரும்<br/>
செழு நீர் வயல் தழுவும் சிறுபுலியூர்ச் சலசயனம்<br/>
தொழும் நீர்மை-அது உடையார் அடி தொழுவார் துயர் இலரே
</p>
<p>
சேய் ஓங்கு தண் திருமாலிருஞ்சோலை மலை உறையும்<br/>
மாயா எனக்கு உரையாய் இது-மறை நான்கின் உளாயோ?<br/>
தீ ஓம்புகை மறையோர் சிறுபுலியூர்ச் சலசயனத்-<br/>
தாயோ? உனது அடியார் மனத்தாயோ? அறியேனே
</p>
<p>
மை ஆர் வரி நீல மலர்க் கண்ணார் மனம் விட்டிட்டு<br/>
உய்வான் உன கழலே தொழுது எழுவேன் கிளி மடவார்<br/>
செவ்வாய் மொழி பயிலும் சிறுபுலியூர்ச் சலசயனத்து<br/>
ஐ வாய் அரவு-அணைமேல் உறை அமலா அருளாயே
</p>
<p>
கரு மா முகில் உருவா கனல் உருவா புனல் உருவா<br/>
பெரு மால் வரை உருவா பிற உருவா நினது உருவா<br/>
திரு மா மகள் மருவும் சிறுபுலியூர்ச் சலசயனத்து<br/>
அரு மா கடல் அமுதே உனது அடியே சரண் ஆமே<br/>
-------
</p>
<h2>திருக்கண்ணமங்கை</h2>
<p>
சீர் ஆர் நெடு மறுகின் சிறுபுலியூர்ச் சலசயனத்து<br/>
ஏர் ஆர் முகில் வண்ணன்-தனை இமையோர் பெருமானை<br/>
கார் ஆர் வயல் மங்கைக்கு இறை கலியன் ஒலி மாலை<br/>
பாரார் இவை பரவித் தொழப் பாவம் பயிலாவே
</p>
<p>
பெரும் புறக் கடலை அடல் ஏற்றினை பெண்ணை ஆணை எண் இல் முனிவர்க்கு அருள்<br/>
தரும் தவத்தை முத்தின் திரள் கோவையை பத்தர் ஆவியை நித்திலத் தொத்தினை<br/>
அரும்பினை அலரை அடியேன் மனத்து ஆசையை அமுதம் பொதி இன் சுவைக்<br/>
கரும்பினை கனியை-சென்று நாடி -கண்ணமங்கையுள் கண்டுகொண்டேனே
</p>
<p>
மெய்ந் நலத் தவத்தை திவத்தைத் தரும் மெய்யை பொய்யினை கையில் ஓர் சங்கு உடை<br/>
மைந் நிறக் கடலை கடல் வண்ணனை மாலை ஆல் இலைப் பள்ளி கொள் மாயனை<br/>
நென்னலை பகலை இற்றை நாளினை நாளை ஆய் வரும் திங்களை ஆண்டினை<br/>
கன்னலை கரும்பினிடைத் தேறலை- கண்ணமங்கையுள் கண்டுகொண்டேனே
</p>
<p>
எங்களுக்கு அருள்செய்கின்ற ஈசனை வாச வார் குழலாள் மலை-மங்கை-தன்<br/>
பங்கனைப் பங்கில் வைத்து உகந்தான்-தன்னை பான்மையை பனி மா மதியம் தவழ்<br/>
மங்குலை சுடரை வட மா மலை உச்சியை நச்சி நாம் வணங்கப்படும்<br/>
கங்குலை பகலை-சென்று நாடி -கண்ணமங்கையுள் கண்டுகொண்டேனே
</p>
<p>
பேய் முலைத் தலை நஞ்சு உண்ட பிள்ளையை தெள்ளியார் வணங்கப்படும் தேவனை<br/>
மாயனை மதிள் கோவல் இடைகழி மைந்தனை அன்றி அந்தணர் சிந்தையுள்<br/>
ஈசனை இலங்கும் சுடர்ச் சோதியை எந்தையை எனக்கு எய்ப்பினில் வைப்பினை<br/>
காசினை மணியை-சென்று நாடி- கண்ணமங்கையுள் கண்டுகொண்டேனே
</p>
<p>
ஏற்றினை இமயத்துள் எம் ஈசனை இம்மையை மறுமைக்கு மருந்தினை<br/>
ஆற்றலை அண்டத்து அப்புறத்து உய்த்திடும் ஐயனை கையில் ஆழி ஒன்று ஏந்திய<br/>
கூற்றினை குரு மா மணிக் குன்றினை நின்றவூர் நின்ற நித்திலத் தொத்தினை<br/>
காற்றினை புனலை-சென்று நாடி- கண்ணமங்கையுள் கண்டுகொண்டேனே
</p>
<p>
துப்பனை துரங்கம் படச் சீறிய தோன்றலை சுடர் வான் கலன் பெய்தது ஓர்<br/>
செப்பினை திருமங்கை மணாளனை தேவனை திகழும் பவளத்து ஒளி<br/>
ஒப்பனை உலகு ஏழினை ஊழியை ஆழி ஏந்திய கையனை அந்தணர்<br/>
கற்பினை-கழுநீர் மலரும் வயல் கண்ணமங்கையுள் கண்டுகொண்டேனே
</p>
<p>
திருத்தனை திசை நான்முகன் தந்தையை தேவ-தேவனை மூவரில் முன்னிய<br/>
விருத்தனை விளங்கும் சுடர்ச் சோதியை விண்ணை மண்ணினை கண்ணுதல் கூடிய<br/>
அருத்தனை அரியை பரி கீறிய அப்பனை அப்பில் ஆர் அழல் ஆய் நின்ற<br/>
கருத்தனை-களி வண்டு அறையும் பொழில்- கண்ணமங்கையுள் கண்டுகொண்டேனே
</p>
<p>
வெம் சினக் களிற்றை விளங்காய் விழக் கன்று வீசிய ஈசனை பேய் மகள்<br/>
துஞ்ச நஞ்சு சுவைத்து உண்ட தோன்றலை தோன்றல் வாள் அரக்கன் கெடத் தோன்றிய<br/>
நஞ்சினை அமுதத்தினை நாதனை நச்சுவார் உச்சிமேல் நிற்கும் நம்பியை<br/>
கஞ்சனைத் துஞ்ச வஞ்சித்த வஞ்சனை- கண்ணமங்கையுள் கண்டுகொண்டேனே
</p>
<p>
பண்ணினை பண்ணில் நின்றது ஓர் பான்மையை பாலுள் நெய்யினை மால் உரு ஆய் நின்ற<br/>
விண்ணினை விளங்கும் சுடர்ச் சோதியை வேள்வியை விளக்கின் ஒளி-தன்னை<br/>
மண்ணினை மலையை அலை நீரினை மாலை மா மதியை மறையோர்-தங்கள் கண்ணினை-கண்கள் ஆரளவும் நின்று-<br/>
&nbsp;&nbsp;கண்ணமங்கையுள் கண்டுகொண்டேனே
</p>
<h2>திருக்கண்ணபுரம்: 1</h2>
<p>
கண்ணமங்கையுள் கண்டுகொண்டேன் என்று காதலால் கலிகன்றி உரைசெய்த<br/>
வண்ண ஒண் தமிழ் ஒன்பதோடு ஒன்று இவை வல்லர் ஆய் உரைப்பார் மதியம் தவழ்<br/>
விண்ணில் விண்ணவர் ஆய் மகிழ்வு எய்துவர் மெய்ம்மை சொல்லில் வெண் சங்கம் ஒன்று ஏந்திய<br/>
கண்ண நின்-தனக்கும் குறிப்பு ஆகில் கற்கலாம் கவியின் பொருள்-தானே
</p>
<p>
சிலை இலங்கு பொன் ஆழி திண் படை தண்டு ஒண் சங்கம் என்கின்றாளால்<br/>
மலை இலங்கு தோள் நான்கே மற்று அவனுக்கு எற்றே காண் என்கின்றாளால்<br/>
முலை இலங்கு பூம் பயலை முன்பு ஓட அன்பு ஓடி இருக்கின்றாளால்-<br/>
கலை இலங்கு மொழியாளர் கண்ணபுரத்து அம்மானைக் கண்டாள்கொலோ?
</p>
<p>
செருவரை முன் ஆசு அறுத்த சிலை அன்றோ கைத்தலத்தது? என்கின்றாளால்<br/>
பொரு வரை முன் போர் தொலைத்த பொன் ஆழி மற்று ஒரு கை என்கின்றாளால்<br/>
ஒருவரையும் நின் ஒப்பார் ஒப்பு இலா என் அப்பா என்கின்றாளால்-<br/>
கரு வரைபோல் நின்றானை கண்ணபுரத்து அம்மானைக் கண்டாள்கொலோ?
</p>
<p>
துன்னு மா மணி முடிமேல் துழாய் அலங்கல் தோன்றுமால் என்கின்றாளால்<br/>
மின்னு மா மணி மகர குண்டலங்கள் வில் வீசும் என்கின்றாளால்<br/>
பொன்னின் மா மணி ஆரம் அணி ஆகத்து இலங்குமால் என்கின்றாளால்-<br/>
கன்னி மா மதிள் புடை சூழ் கண்ணபுரத்து அம்மானைக் கண்டாள்கொலோ?
</p>
<p>
தார் ஆய தண் துளப வண்டு உழுத வரை மார்பன் என்கின்றாளால்<br/>
போர் ஆனைக் கொம்பு ஒசித்த புள்பாகன் என் அம்மான் என்கின்றாளால்<br/>
ஆரானும் காண்மின்கள் அம் பவளம் வாய் அவனுக்கு என்கின்றாளால்-<br/>
கார் வானம் நின்று அதிரும் கண்ணபுரத்து அம்மானைக் கண்டாள்கொலோ?
</p>
<p>
அடித்தலமும் தாமரையே அம் கைகளும் பங்கயமே என்கின்றாளால்<br/>
முடித்தலமும் பொன் பூணும் என் நெஞ்சத்துள் அகலா என்கின்றாளால்<br/>
வடித் தடங் கண் மலரவளோ வரை ஆகத்துள் இருப்பாள்? என்கின்றாளால்-<br/>
கடிக் கமலம் கள் உகுக்கும் கண்ணபுரத்து அம்மானைக் கண்டாள்கொலோ?
</p>
<p>
பேர் ஆயிரம் உடைய பேராளன் பேராளன் என்கின்றாளால்<br/>
ஏர் ஆர் கன மகர குண்டலத்தன் எண் தோளன் என்கின்றாளால்<br/>
நீர் ஆர் மழை முகிலே நீள் வரையே ஒக்குமால் என்கின்றாளால்-<br/>
கார் ஆர் வயல் மருவும் கண்ணபுரத்து அம்மானைக் கண்டாள்கொலோ?
</p>
<p>
செவ் அரத்த உடை ஆடை-அதன்மேல் ஓர் சிவளிகைக் கச்சு என்கின்றாளால்<br/>
அவ் அரத்த அடி-இணையும் அம் கைகளும் பங்கயமே என்கின்றாளால்<br/>
மை வளர்க்கும் மணி உருவம் மரகதமோ? மழை முகிலோ? என்கின்றாளால்-<br/>
கை வளர்க்கும் அழலாளர் கண்ணபுரத்து அம்மானைக் கண்டாள்கொலோ?
</p>
<p>
கொற்றப் புள் ஒன்று ஏறி மன்றூடே வருகின்றான் என்கின்றாளால்<br/>
வெற்றிப் போர் இந்திரற்கும் இந்திரனே ஒக்குமால் என்கின்றாளால்<br/>
பெற்றக்கால் அவன் ஆகம் பெண் பிறந்தோம் உய்யோமோ? என்கின்றாளால்-<br/>
கற்ற நூல் மறையாளர் கண்ணபுரத்து அம்மானைக் கண்டாள்கொலோ?
</p>
<p>
வண்டு அமரும் வனமாலை மணி முடிமேல் மணம் நாறும் என்கின்றாளால்<br/>
உண்டு இவர்பால் அன்பு எனக்கு என்று ஒருகாலும் பிரிகிலேன் என்கின்றாளால்<br/>
பண்டு இவரைக் கண்டு அறிவது எவ் ஊரில்? யாம் என்றே பயில்கின்றாளால்-<br/>
கண்டவர்-தம் மனம் வழங்கும் கண்ணபுரத்து அம்மானைக் கண்டாள்கொலோ?
</p>
 72.திருக்கண்ணபுரம்: 2
</p>
<p>
மா வளரும் மென் நோக்கி மாதராள் மாயவனைக் கண்டாள் என்று<br/>
கா வளரும் கடி பொழில் சூழ் கண்ணபுரத்து அம்மானைக் கலியன் சொன்ன<br/>
பா வளரும் தமிழ்-மாலை பன்னிய நூல் இவை ஐந்தும் ஐந்தும் வல்லார்<br/>
பூ வளரும் கற்பகம் சேர் பொன் உலகில் மன்னவர் ஆய்ப் புகழ் தக்கோரே
</p>
<p>
தெள்ளியீர் தேவர்க்கும் தேவர் திருத் தக்கீர்<br/>
வெள்ளியீர் வெய்ய விழு நிதி வண்ணர் ஓ<br/>
துள்ளு நீர்க் கண்ணபுரம் தொழுதாள் இவள்<br/>
கள்வியோ? கை வளை கொள்வது தக்கதே?
</p>
<p>
நீள் நிலாமுற்றத்து நின்று இவள் நோக்கினாள்<br/>
காணுமோ கண்ணபுரம் என்று காட்டினாள்<br/>
பாணனார் திண்ணம் இருக்க இனி இவள்<br/>
நாணுமோ? நன்று நன்று நறையூரர்க்கே
</p>
<p>
அருவி சோர் வேங்கடம் நீர்மலை என்று வாய்-<br/>
வெருவினாள் மெய்யம் வினவி இருக்கின்றாள்<br/>
பெருகு சீர்க் கண்ணபுரம் என்று பேசினாள்<br/>
உருகினாள் உள்மெலிந்தாள் இது என்கொலோ?
</p>
<p>
உண்ணும் நாள் இல்லை உறக்கமும்-தான் இல்லை<br/>
பெண்மையும் சால நிறைந்திலள் பேதை-தான்<br/>
கண்ணன் ஊர் கண்ணபுரம் தொழும் கார்க் கடல்<br/>
வண்ணர்மேல் எண்ணம் இவட்கு இது என்கொலோ?
</p>
<p>
கண்ணன் ஊர் கண்ணபுரம் தொழும் காரிகை<br/>
பெண்மை என்? தன்னுடை உண்மை உரைக்கின்றாள்<br/>
வெண்ணெய் உண்டு ஆப்புண்ட வண்ணம் விளம்பினால்<br/>
வண்ணமும் பொன் நிறம் ஆவது ஒழியுமே
</p>
<p>
வட வரை நின்றும் வந்து இன்று கணபுரம்<br/>
இடவகை கொள்வது யாம் என்று பேசினாள்<br/>
மடவரல் மாதர் என் பேதை இவர்க்கு இவள்<br/>
கடவது என்-கண் துயில் இன்று இவர் கொள்ளவே?
</p>
<p>
தரங்க நீர் பேசினும் தண் மதி காயினும்<br/>
இரங்குமோ? எத்தனை நாள் இருந்து எள்கினாள்<br/>
துரங்கம் வாய் கீண்டு உகந்தானது தொன்மை ஊர்<br/>
அரங்கமே என்பது இவள்-தனக்கு ஆசையே
</p>
<p>
தொண்டு எல்லாம் நின் அடியே தொழுது உய்யுமா<br/>
கண்டு தான் கண்ணபுரம் தொழப் போயினாள்<br/>
வண்டு உலாம் கோதை என் பேதை மணி நிறம்<br/>
கொண்டு தான் கோயின்மை செய்வது தக்கதே?
</p>
<p>
முள் எயிறு ஏய்ந்தில கூழை முடிகொடா<br/>
தெள்ளியள் என்பது ஓர் தேசு இலள் என் செய்கேன்<br/>
கள் அவிழ் சோலைக் கணபுரம் கை தொழும்<br/>
பிள்ளையைப் பிள்ளை என்று எண்ணப் பெறுவரே?
</p>
<h2>திருக்கண்ணபுரம்: 3</h2>
<p>
கார் மலி கண்ணபுரத்து எம் அடிகளைப்<br/>
பார் மலி மங்கையர்-கோன் பரகாலன் சொல்<br/>
சீர் மலி பாடல் இவை பத்தும் வல்லவர்<br/>
நீர் மலி வையத்து நீடு நிற்பார்களே
</p>
<p>
கரை எடுத்த சுரி சங்கும் கன பவளத்து எழு கொடியும்<br/>
திரை எடுத்து வரு புனல் சூழ் திருக்கண்ணபுரத்து உறையும்<br/>
விரை எடுத்த துழாய் அலங்கல் விறல் வரைத் தோள் புடைபெயர<br/>
வரை எடுத்த பெருமானுக்கு இழந்தேன்-என் வரி வளையே
</p>
<p>
அரி விரவு முகில் கணத்தால் அகில் புகையால் வரையோடும்<br/>
தெரிவு அரிய மணி மாடத் திருக்கண்ணபுரத்து உறையும்<br/>
வரி அரவின் அணைத் துயின்று மழை மதத்த சிறு தறு கண்<br/>
கரி வெருவ மருப்பு ஒசித்தாற்கு இழந்தேன்-என் கன வளையே
</p>
<p>
துங்க மா மணி மாட நெடு முகட்டின் சூலிகை போம்<br/>
திங்கள் மா முகில் துணிக்கும் திருக்கண்ணபுரத்து உறையும்<br/>
பைங் கண் மால் விடை அடர்த்து பனி மதி கோள் விடுத்து உகந்த<br/>
செங் கண் மால் அம்மானுக்கு இழந்தேன்-என் செறி வளையே
</p>
<p>
கணம் மருவும் மயில் அகவு கடி பொழில் சூழ் நெடு மறுகின்<br/>
திணம் மருவு கன மதிள் சூழ் திருக்கண்ணபுரத்து உறையும்<br/>
மணம் மருவு தோள் ஆய்ச்சி ஆர்க்க போய் உரலோடும்<br/>
புணர் மருதம் இற நடந்தாற்கு இழந்தேன்-என் பொன் வளையே
</p>
<p>
வாய் எடுத்த மந்திரத்தால் அந்தணர் தம் செய் தொழில்கள்<br/>
தீ எடுத்து மறை வளர்க்கும் திருக்கண்ணபுரத்து உறையும்<br/>
தாய் எடுத்த சிறு கோலுக்கு உளைந்து ஓடி தயிர் உண்ட<br/>
வாய் துடைத்த மைந்தனுக்கு இழந்தேன்-என் வரி வளையே
</p>
<p>
மடல் எடுத்த நெடுந் தாழை மருங்கு எல்லாம் வளர் பவளம்<br/>
திடல் எடுத்து சுடர் இமைக்கும் திருக்கண்ணபுரத்து உறையும்<br/>
அடல் அடர்த்து அன்று இரணியனை முரண் அழிய அணி உகிரால்<br/>
உடல் எடுத்த பெருமானுக்கு இழந்தேன்-என் ஒளி வளையே
</p>
<p>
வண்டு அமரும் மலர்ப் புன்னை வரி நீழல் அணி முத்தம்<br/>
தெண் திரைகள் வரத் திரட்டும் திருக்கண்ணபுரத்து உறையும்<br/>
எண் திசையும் எழு கடலும் இரு நிலனும் பெரு விசும்பும்<br/>
உண்டு உமிழ்ந்த பெருமானுக்கு இழந்தேன்-என் ஒளி வளையே
</p>
<p>
கொங்கு மலி கருங் குவளை கண் ஆகத் தெண் கயங்கள்<br/>
செங் கமலம் முகம் அலர்த்தும் திருக்கண்ணபுரத்து உறையும்<br/>
வங்கம் மலி தடங் கடலுள் வரி அரவின் அணைத் துயின்ற<br/>
செங்கமலநாபனுக்கு இழந்தேன்-என் செறி வளையே
</p>
<p>
வார் ஆளும் இளங் கொங்கை நெடும் பணைத் தோள் மடப் பாவை<br/>
சீர் ஆளும் வரை மார்வன் திருக்கண்ணபுரத்து உறையும்<br/>
பேராளன் ஆயிரம் பேர் ஆயிர வாய் அரவு-அணைமேல்<br/>
பேராளர் பெருமானுக்கு இழந்தேன்-என் பெய் வளையே
</p>
<p>
தே மருவு பொழில் புடை சூழ் திருக்கண்ணபுரத்து உறையும்<br/>
வாமனனை மறி கடல் சூழ் வயல் ஆலி வள நாடன்<br/>
காமரு சீர்க் கலிகன்றி கண்டு உரைத்த தமிழ்-மாலை<br/>
நா மருவி இவை பாட வினை ஆய நண்ணாவே
</p>
<h2>திருக்கண்ணபுரம்: 4</h2>
<p>
விண்ணவர்-தங்கள் பெருமான் திருமார்வன்<br/>
மண்ணவர் எல்லாம் வணங்கும் மலி புகழ் சேர்<br/>
கண்ணபுரத்து எம் பெருமான் கதிர் முடிமேல்<br/>
வண்ண நறுந் துழாய் வந்து ஊதாய்-கோல் தும்பீ
</p>
<p>
வேத முதல்வன் விளங்கு புரி நூலன்<br/>
பாதம் பரவிப் பலரும் பணிந்து ஏத்தி<br/>
காதன்மை செய்யும் கண்ணபுரத்து எம் பெருமான்<br/>
தாது நறுந் துழாய் தாழ்ந்து ஊதாய்-கோல் தும்பீ
</p>
<p>
விண்ட மலர் எல்லாம் ஊதி நீ என் பெறுதி?<br/>
அண்ட முதல்வன் அமரர்கள் எல்லாரும்<br/>
கண்டு வணங்கும் கண்ணபுரத்து எம் பெருமான்<br/>
வண்டு நறுந் துழாய் வந்து ஊதாய்-கோல் தும்பீ
</p>
<p>
நீர் மலிகின்றது ஓர் மீன் ஆய் ஓர் ஆமையும் ஆய்<br/>
சீர் மலிகின்றது ஓர் சிங்க உரு ஆகி<br/>
கார் மலி வண்ணன் கண்ணபுரத்து எம் பெருமான்<br/>
தார் மலி தண் துழாய் தாழ்ந்து ஊதாய்-கோல் தும்பீ
</p>
<p>
ஏர் ஆர் மலர் எல்லாம் ஊதி நீ என் பெறுதி?<br/>
பார் ஆர் உலகம் பரவ பெருங் கடலுள்<br/>
கார் ஆமை ஆன கண்ணபுரத்து எம் பெருமான்<br/>
தார் ஆர் நறுந் துழாய் தாழ்ந்து ஊதாய்-கோல் தும்பீ
</p>
<p>
மார்வில் திருவன் வலன் ஏந்து சக்கரத்தன்<br/>
பாரைப் பிளந்த பரமன் பரஞ்சோதி<br/>
காரில் திகழ் காயா வண்ணன் கதிர் முடிமேல்<br/>
தாரில் நறுந் துழாய் தாழ்ந்து ஊதாய்-கோல் தும்பீ
</p>
<p>
வாமனன் கற்கி மதுசூதன் மாதவன்<br/>
தார் மன்னு தாசரதி ஆய தடமார்வன்<br/>
காமன்-தன் தாதை கண்ணபுரத்து எம் பெருமான்<br/>
தாம நறுந் துழாய் தாழ்ந்து ஊதாய்-கோல் தும்பீ
</p>
<p>
நீல மலர்கள் நெடு நீர் வயல் மருங்கில்<br/>
சால மலர் எல்லாம் ஊதாதே வாள் அரக்கர்<br/>
காலன் கண்ணபுரத்து எம் பெருமான் கதிர் முடிமேல்<br/>
கோல நறுந் துழாய் கொண்டு ஊதாய்-கோல் தும்பீ
</p>
<p>
நந்தன் மதலை நில மங்கை நல் துணைவன்<br/>
அந்தம் முதல்வன் அமரர்கள்-தம் பெருமான்<br/>
கந்தம் கமழ் காயா வண்ணன் கதிர் முடிமேல்<br/>
கொந்து நறுந் துழாய் கொண்டு ஊதாய்-கோல் தும்பீ
</p>
<h2>திருக்கண்ணபுரம்: 5</h2>
<p>
வண்டு அமரும் சோலை வயல் ஆலி நல் நாடன்<br/>
கண்ட சீர் வென்றிக் கலியன் ஒலி மாலை<br/>
கொண்டல் நிற வண்ணன் கண்ணபுரத்தானைத்<br/>
தொண்டரோம் பாட நினைந்து ஊதாய்-கோல் தும்பீ
</p>
<p>
தந்தை காலில் விலங்கு அற வந்து தோன்றிய தோன்றல் பின் தமியேன்-தன்<br/>
சிந்தை போயிற்று திருவருள் அவனிடைப் பெறும் அளவு இருந்தேனை<br/>
அந்திகாவலன் அமுது உறு பசுங் கதிர் அவை சுட அதனோடும்<br/>
மந்தமாருதம் வன முலை தடவந்து வலிசெய்வது ஒழியாதே
</p>
<p>
மாரி மாக் கடல் வளைவணற்கு இளையவன் வரை புரை திருமார்வில்<br/>
தாரின் ஆசையில் போயின நெஞ்சமும் தாழ்ந்தது ஓர் துணை காணேன்<br/>
ஊரும் துஞ்சிற்று உலகமும் துயின்றது ஒளியவன் விசும்பு இயங்கும்<br/>
தேரும் போயிற்று திசைகளும் மறைந்தன செய்வது ஒன்று அறியேனே
</p>
<p>
ஆயன் மாயமே அன்றி மற்று என் கையில் வளைகளும் இறை நில்லா<br/>
பேயின் ஆர் உயிர் உண்டிடும் பிள்ளை நம் பெண் உயிர்க்கு இரங்குமோ?<br/>
தூய மா மதிக் கதிர் சுட துணை இல்லை இணை முலை வேகின்றதால்<br/>
ஆயன் வேயினுக்கு அழிகின்றது உள்ளமும் அஞ்சேல் என்பார் இலையே
</p>
<p>
கயம் கொள் புண் தலைக் களிறு உந்து வெம்திறல் கழல் மன்னர் பெரும் போரில்<br/>
மயங்க வெண் சங்கம் வாய் வைத்த மைந்தனும் வந்திலன் மறி கடல் நீர்<br/>
தயங்கு வெண் திரைத் திவலை நுண் பனி எனும் தழல் முகந்து இள முலைமேல்<br/>
இயங்கும் மாருதம் விலங்கில் என் ஆவியை எனக்கு எனப் பெறலாமே
</p>
<p>
ஏழு மா மரம் துளைபட சிலை வளைத்து இலங்கையை மலங்குவித்த<br/>
ஆழியான் நமக்கு அருளிய அருளொடும் பகல் எல்லை கழிகின்றதால்<br/>
தோழி நாம் இதற்கு என் செய்தும்? துணை இல்லை சுடர் படு முதுநீரில்<br/>
ஆழ வாழ்கின்ற ஆவியை அடுவது ஓர் அந்தி வந்து அடைகின்றதே
</p>
<p>
முரியும் வெண் திரை முது கயம் தீப்பட முழங்கு அழல் எரி அம்பின்<br/>
வரி கொள் வெம் சிலை வளைவித்த மைந்தனும் வந்திலன் என் செய்கேன்?<br/>
எரியும் வெம் கதிர் துயின்றது பாவியேன் இணை நெடுங் கண் துயிலா<br/>
கரிய நாழிகை ஊழியின் பெரியன கழியும் ஆறு அறியேனே
</p>
<p>
கலங்க மாக் கடல் கடைந்து அடைத்து இலங்கையர் கோனது வரை ஆகம்<br/>
மலங்க வெம் சமத்து அடு சரம் துரந்த எம் அடிகளும் வாரானால்<br/>
இலங்கு வெம் கதிர் இள மதி-அதனொடும் விடை மணி அடும் ஆயன்<br/>
விலங்கல் வேயினது ஓசையும் ஆய் இனி விளைவது ஒன்று அறியேனே
</p>
<p>
முழுது இவ் வையகம் முறை கெட மறைதலும் முனிவனும் முனிவு எய்த<br/>
மழுவினால் மன்னர் ஆர் உயிர் வவ்விய மைந்தனும் வாரானால்<br/>
ஒழுகு நுண் பனிக்கு ஒடுங்கிய பேடையை அடங்க அம் சிறை கோலித்<br/>
தழுவும் நள் இருள் தனிமையின் கடியது ஓர் கொடு வினை அறியேனே
</p>
<p>
கனம் செய் மா மதிள் கணபுரத்தவனொடும் கனவினில் அவன் தந்த<br/>
மனம் செய் இன்பம் வந்து உள் புக வெள்கி என் வளை நெக இருந்தேனை<br/>
சினம் செய் மால் விடைச் சிறு மணி ஓசை என் சிந்தையைச் சிந்துவிக்கும்<br/>
அனந்தல் அன்றிலின் அரி குரல் பாவியேன் ஆவியை அடுகின்றதே
</p>
<h2>திருக்கண்ணபுரம்: 6</h2>
<p>
தொண்டீர் உய்யும் வகை கண்டேன் துளங்கா அரக்கர் துளங்க முன்<br/>
திண் தோள் நிமிர சிலை வளைய சிறிதே முனிந்த திருமார்வன்<br/>
வண்டு ஆர் கூந்தல் மலர்-மங்கை வடிக் கண் மடந்தை மா நோக்கம்<br/>
கண்டான் கண்டுகொண்டு உகந்த கண்ணபுரம் நாம் தொழுதுமே.
</p>
<p>
பொருந்தா அரக்கர் வெம் சமத்துப் பொன்ற அன்று புள் ஊர்ந்து<br/>
பெருந் தோள் மாலி தலை புரள பேர்ந்த அரக்கர் தென் இலங்கை<br/>
இருந்தார்-தம்மை உடன்கொண்டு அங்கு எழில் ஆர் பிலத்துப் புக்கு ஒளிப்ப<br/>
கருந் தாள் சிலை கைக்கொண்டான் ஊர் கண்ணபுரம் நாம் தொழுதுமே 2
</p>
<p>
வல்லி இடையாள் பொருட்டாக மதிள் நீர் இலங்கையார்-கோவை<br/>
அல்லல் செய்து வெம் சமத்துள் ஆற்றல் மிகுத்த ஆற்றலான்<br/>
வல் ஆள் அரக்கர் குலப்பாவை வாட முனி-தன் வேள்வியைக்<br/>
கல்விச் சிலையால் காத்தான் ஊர் கண்ணபுரம் நாம் தொழுதுமே
</p>
<p>
மல்லை முந்நீர் அதர்பட வரி வெம் சிலை கால் வளைவித்து<br/>
கொல்லை விலங்கு பணிசெய்ய கொடியோன் இலங்கை புகல் உற்று<br/>
தொல்லை மரங்கள் புகப் பெய்து துவலை நிமிர்ந்து வான் அணவ<br/>
கல்லால் கடலை அடைத்தான் ஊர் கண்ணபுரம் நாம் தொழுதுமே
</p>
<p>
ஆமை ஆகி அரி ஆகி அன்னம் ஆகி அந்தணர்-தம்<br/>
ஓமம் ஆகி ஊழி ஆகி உவரி சூழ்ந்த நெடும் புணரி<br/>
சேம மதிள் சூழ் இலங்கைக் கோன் சிரமும் கரமும் துணித்து முன்<br/>
காமன் பயந்தான் கருதும் ஊர் கண்ணபுரம் நாம் தொழுதுமே
</p>
<p>
வருந்தாது இரு நீ மட நெஞ்சே நம் மேல் வினைகள் வாரா முன்<br/>
திருந்தா அரக்கர் தென் இலங்கை செந் தீ உண்ண சிவந்து ஒருநாள்<br/>
பெருந் தோள் வாணற்கு அருள் புரிந்து பின்னை மணாளன் ஆகி முன்<br/>
கருந் தாள் களிறு ஒன்று ஒசித்தான் ஊர் கண்ணபுரம் நாம் தொழுதுமே
</p>
<p>
இலை ஆர் மலர்ப் பூம் பொய்கைவாய் முதலை-தன்னால் அடர்ப்புண்டு<br/>
கொலை ஆர் வேழம் நடுக்கு உற்றுக் குலைய அதனுக்கு அருள்புரிந்தான்<br/>
அலை நீர் இலங்கை தசக்கிரீவற்கு இளையோற்கு அரசை அருளி முன்<br/>
கலை மாச் சிலையால் எய்தான் ஊர் கண்ணபுரம் நாம் தொழுதுமே
</p>
<p>
மால் ஆய் மனமே அருந் துயரில் வருந்தாது இரு நீ வலி மிக்க<br/>
கால் ஆர் மருதும் காய் சினத்த கழுதும் கத மா கழுதையும்<br/>
மால் ஆர் விடையும் மத கரியும் மல்லர் உயிரும் மடிவித்து<br/>
காலால் சகடம் பாய்ந்தான் ஊர் கண்ணபுரம் நாம் தொழுதுமே
</p>
<p>
குன்றால் மாரி பழுது ஆக்கி கொடி ஏர் இடையாள் பொருட்டாக<br/>
வன் தாள் விடை ஏழ் அன்று அடர்த்த வானோர் பெருமான் மா மாயன்<br/>
சென்றான் தூது பஞ்சவர்க்கு ஆய் திரி கால் சகடம் சினம் அழித்து<br/>
கன்றால் விளங்காய் எறிந்தான் ஊர் கண்ணபுரம் நாம் தொழுதுமே
</p>
<p>
கரு மா முகில் தோய் நெடு மாடக் கண்ணபுரத்து எம் அடிகளை<br/>
திரு மா மகளால் அருள்மாரி செழுநீர் ஆலி வள நாடன்<br/>
மருவு ஆர் புயல் கைக் கலிகன்றி மங்கை வேந்தன் ஒலி வல்லார்<br/>
இரு மா நிலத்துக்கு அரசு ஆகி இமையோர் இறைஞ்ச வாழ்வாரே
</p>
<h2>திருக்கண்ணபுரம்: 7</h2>
<p>
வியம் உடை விடை இனம் உடைதர மட மகள்<br/>
குயம் மிடை தட வரை அகலம்-அது உடையவர்-<br/>
நயம் உடை நடை அனம் இளையவர் நடை பயில்<br/>
கயம் மிடை கணபுரம்-அடிகள்-தம் இடமே
</p>
<p>
இணை மலி மருது இற எருதினொடு இகல் செய்து<br/>
துணை மலி முலையவள் மணம் மிகு கலவியுள்-<br/>
மணம் மலி விழவினொடு அடியவர் அளவிய<br/>
கணம் மலி கணபுரம்-அடிகள்-தம் இடமே
</p>
<p>
புயல் உறு வரை-மழை பொழிதர மணி நிரை<br/>
மயல் உற வரை குடை எடுவிய நெடியவர்-<br/>
முயல் துளர் மிளை முயல் துள வள விளை வயல்<br/>
கயல் துளு கணபுரம்-அடிகள்-தம் இடமே
</p>
<p>
ஏதலர் நகைசெய இளையவர் அளை வெணெய்<br/>
போது செய்து அமரிய புனிதர்-நல் விரை மலர்<br/>
கோதிய மதுகரம் குலவிய மலர்-மகள்<br/>
காதல்செய் கணபுரம்-அடிகள்-தம் இடமே
</p>
<p>
தொண்டரும் அமரரும் முனிவரும் தொழுது எழ<br/>
அண்டமொடு அகல்-இடம் அளந்தவர் அமர்செய்து<br/>
விண்டவர் பட மதிள் இலங்கை முன் எரி எழக்<br/>
கண்டவர் கணபுரம்-அடிகள்-தம் இடமே
</p>
<p>
மழுவு இயல் படை உடையவன் இடம் மழை முகில்<br/>
தழுவிய உருவினர்-திருமகள் மருவிய<br/>
கொழுவிய செழு மலர் முழுசிய பறவை பண்<br/>
எழுவிய கணபுரம்-அடிகள்-தம் இடமே
</p>
<p>
பரிதியொடு அணி மதி பனி வரை திசை நிலம்<br/>
எரி தியொடு என இன இயல்வினர் செலவினர்-<br/>
சுருதியொடு அரு மறை முறை சொலும் அடியவர்<br/>
கருதிய கணபுரம்-அடிகள்-தம் இடமே
</p>
<p>
படி புல்கும் அடி-இணை பலர் தொழ மலர் வைகு<br/>
கொடி புல்கு தட வரை அகலம்-அது உடையவர்-<br/>
முடி புல்கு நெடு வயல் படை செல அடி மலர்<br/>
கடி புல்கு கணபுரம்-அடிகள்-தம் இடமே
</p>
<p>
புலம் மனும் மலர்மிசை மலர்-மகள் புணரிய<br/>
நிலமகள் என இன மகளிர்கள் இவரொடும்<br/>
வலம் மனு படையுடை மணி வணர்-நிதி குவைக்<br/>
கலம் மனு கணபுரம்-அடிகள்-தம் இடமே
</p>
<p>
மலி புகழ் கணபுரம் உடைய எம் அடிகளை<br/>
வலி கெழு மதிள் அயல் வயல் அணி மங்கையர்<br/>
கலியன தமிழ் இவை விழுமிய இசையினொடு<br/>
ஒலி சொலும் அடியவர் உறு துயர் இலரே
</p>
<h2>திருக்கண்ணபுரம்: 8</h2>
<p>
வானோர் அளவும் முது முந்நீர் வளர்ந்த காலம் வலி உருவின்<br/>
மீன் ஆய் வந்து வியந்து உய்யக் கொண்ட தண் தாமரைக் கண்ணன்<br/>
ஆனா உருவில் ஆன் ஆயன்-அவனை-அம் மா விளை வயலுள்<br/>
கான் ஆர் புறவின் கண்ணபுரத்து-அடியேன் கண்டுகொண்டேனே
</p>
<p>
மலங்கு விலங்கு நெடு வெள்ளம் மறுக அங்கு ஓர் வரை நட்டு<br/>
இலங்கு சோதி ஆர் அமுதம் எய்தும் அளவு ஓர் ஆமை ஆய்<br/>
விலங்கல் திரியத் தடங் கடலுள் சுமந்து கிடந்த வித்தகனை-<br/>
கலங்கல் முந்நீர்க் கண்ணபுரத்து-அடியேன் கண்டுகொண்டேனே
</p>
<p>
பார் ஆர் அளவும் முது முந்நீர் பரந்த காலம் வளை மருப்பின்<br/>
ஏர் ஆர் உருவத்து ஏனம் ஆய் எடுத்த ஆற்றல் அம்மானை-<br/>
கூர் ஆர் ஆரல் இரை கருதி குருகு பாய கயல் இரியும்<br/>
கார் ஆர் புறவின் கண்ணபுரத்து-அடியேன் கண்டுகொண்டேனே
</p>
<p>
உளைந்த அரியும் மானிடமும் உடனாய்த் தோன்ற ஒன்றுவித்து<br/>
விளைந்த சீற்றம் விண் வெதும்ப வேற்றோன் அகலம் வெம் சமத்துப்<br/>
பிளந்து வளைந்த உகிரானை-பெருந் தண் செந்நெல் குலை தடிந்து<br/>
களம் செய் புறவின் கண்ணபுரத்து-அடியேன் கண்டுகொண்டேனே
</p>
<p>
தொழும் நீர் வடிவின் குறள் உருவு ஆய் வந்து தோன்றி மாவலிபால்<br/>
முழுநீர் வையம் முன் கொண்ட மூவா உருவின் அம்மானை-<br/>
உழும் நீர் வயலுள் பொன் கிளைப்ப ஒருபால் முல்லை முகையோடும்<br/>
கழுநீர் மலரும் கண்ணபுரத்து-அடியேன் கண்டுகொண்டேனே
</p>
<p>
வடிவாய் மழுவே படை ஆக வந்து தோன்றி மூவெழுகால்<br/>
படி ஆர் அரசு களைகட்ட பாழியானை அம்மானை-<br/>
குடியா வண்டு கொண்டு உண்ண கோல நீலம் மட்டு உகுக்கும்<br/>
கடி ஆர் புறவின் கண்ணபுரத்து-அடியேன் கண்டுகொண்டேனே
</p>
<p>
வையம் எல்லாம் உடன் வணங்க வணங்கா மன்னனாய்த் தோன்றி<br/>
வெய்ய சீற்றக் கடி இலங்கை குடிகொண்டு ஓட வெம் சமத்துச்<br/>
செய்த வெம்போர் நம்பரனை-செழுந் தண் கானல் மணம் நாறும்<br/>
கைதை வேலிக் கண்ணபுரத்து-அடியேன் கண்டுகொண்டேனே
</p>
<p>
ஒற்றைக் குழையும் நாஞ்சிலும் ஒருபால் தோன்ற தான் தோன்றி<br/>
வெற்றித் தொழிலார் வேல் வேந்தர் விண்பால் செல்ல வெம் சமத்துச்<br/>
செற்ற கொற்றத் தொழிலானை-செந்தீ மூன்றும் இல் இருப்ப<br/>
கற்ற மறையோர் கண்ணபுரத்து-அடியேன் கண்டுகொண்டேனே
</p>
<p>
துவரிக் கனிவாய் நில மங்கை துயர் தீர்ந்து உய்ய பாரதத்துள்<br/>
இவரித்து அரசர் தடுமாற இருள் நாள் பிறந்த அம்மானை-<br/>
உவரி ஓதம் முத்து உந்த ஒருபால் ஒருபால் ஒண் செந்நெல்<br/>
கவரி வீசும் கண்ணபுரத்து-அடியேன் கண்டுகொண்டேனே
</p>
<p>
மீனோடு ஆமை கேழல் அரி குறள் ஆய் முன்னும் இராமன் ஆய்<br/>
தான் ஆய் பின்னும் இராமன் ஆய் தாமோதரன் ஆய் கற்கியும்<br/>
ஆனான்-தன்னைக் கண்ணபுரத்து அடியன் கலியன் ஒலிசெய்த<br/>
தேன் ஆர் இன் சொல் தமிழ்-மாலை செப்ப பாவம் நில்லாவே<br/>
-----
</p>
<h2>திருக்கண்ணபுரம்: 9</h2>
<p>
கைம் மான மத யானை இடர் தீர்த்த கரு முகிலை<br/>
மைம் மான மணியை அணி கொள் மரகதத்தை<br/>
எம்மானை எம் பிரானை ஈசனை என் மனத்துள்<br/>
அம்மானை-அடியேன் அடைந்து உய்ந்துபோனேனே
</p>
<p>
தரு மான மழை முகிலை பிரியாது தன் அடைந்தார்<br/>
வரும் மானம் தவிர்க்கும் மணியை அணி உருவின்<br/>
திருமாலை அம்மானை அமுதத்தை கடல் கிடந்த<br/>
பெருமானை-அடியேன் அடைந்து உய்ந்து பிழைத்தேனே
</p>
<p>
விடை ஏழ் அன்று அடர்த்து வெகுண்டு விலங்கல் உறப்<br/>
படையால் ஆழி தட்ட பரமன் பரஞ்சோதி<br/>
மடை ஆர் நீலம் மல்கும் வயல் சூழ் கண்ணபுரம் ஒன்று<br/>
உடையானுக்கு அடியேன் ஒருவர்க்கு உரியேனோ?
</p>
<p>
மிக்கானை மறை ஆய் விரிந்த விளக்கை என்னுள்<br/>
புக்கானை புகழ் சேர் பொலிகின்ற பொன்மலையை<br/>
தக்கானை கடிகைத் தடங் குன்றின்மிசை இருந்த<br/>
அக்காரக் கனியை-அடைந்து உய்ந்துபோனேனே
</p>
<p>
வந்தாய் என் மனத்தே வந்து நீ புகுந்த பின்னை<br/>
எந்தாய் போய் அறியாய் இதுவே அமையாதோ?-<br/>
கொந்து ஆர் பைம் பொழில் சூழ் குடந்தைக் கிடந்து உகந்த<br/>
மைந்தா உன்னை என்றும் மறவாமை பெற்றேனே
</p>
<p>
எஞ்சா வெம் நரகத்து அழுந்தி நடுங்குகின்றேற்கு<br/>
அஞ்சேல் என்று அடியேனை ஆட்கொள்ள வல்லானை-<br/>
நெஞ்சே நீ நினையாது இறைப்பொழுதும் இருத்திகண்டாய்-<br/>
மஞ்சு ஆர் மாளிகை சூழ் வயல் ஆலி மைந்தனையே
</p>
<p>
பெற்றார் பெற்று ஒழிந்தார் பின்னும் நின்று அடியேனுக்கு<br/>
உற்றான் ஆய் வளர்த்து என் உயிர் ஆகி நின்றானை<br/>
முற்றா மா மதி கோள் விடுத்தானை எம்மானை-<br/>
எத்தால் யான் மறக்கேன்? இது சொல் என் ஏழை நெஞ்சே
</p>
<p>
கற்றார் பற்று அறுக்கும் பிறவிப் பெருங் கடலே<br/>
பற்றா வந்து அடியேன் பிறந்தேன் பிறந்த பின்னை<br/>
வற்றா நீர் வயல் சூழ் வயல் ஆலி அம்மானைப்<br/>
பெற்றேன் பெற்றதுவும் பிறவாமை பெற்றேனே
</p>
<p>
கண் ஆர் கண்ணபுரம் கடிகை கடி கமழும்<br/>
தண் ஆர் தாமரை சூழ் தலைச்சங்கம் மேல்திசையுள்<br/>
விண்ணோர் நாள்மதியை விரிகின்ற வெம் சுடரை-<br/>
கண் ஆரக் கண்டுகொண்டு களிக்கின்றது இங்கு என்றுகொலோ?
</p>
<p>
செரு நீர வேல் வலவன் கலிகன்றி மங்கையர்-கோன்<br/>
கரு நீர் முகில் வண்ணன் கண்ணபுரத்தானை<br/>
இரு நீர் இன் தமிழ் இன் இசை மாலைகள் கொண்டு தொண்டீர்<br/>
வரும் நீர் வையம் உய்ய இவை பாடி ஆடுமினே
</p>
<h2>திருக்கண்ணபுரம்: 10</h2>
<p>
வண்டு ஆர் பூ மா மலர்-மங்கை மண நோக்கம்<br/>
உண்டானே!-உன்னை உகந்து-உகந்து உன்-தனக்கே<br/>
தொண்டு ஆனேற்கு என் செய்கின்றாய்? சொல்லு-நால்வேதம்<br/>
கண்டானே கண்ணபுரத்து உறை அம்மானே
</p>
<p>
பெரு நீரும் விண்ணும் மலையும் உலகு ஏழும்<br/>
ஒரு தாரா நின்னுள் ஒடுக்கிய நின்னை அல்லால்<br/>
வரு தேவர் மற்று உளர் என்று என் மனத்து இறையும்<br/>
கருதேன் நான்-கண்ணபுரத்து உறை அம்மானே
</p>
<p>
மற்றும் ஓர் தெய்வம் உளது என்று இருப்பாரோடு<br/>
உற்றிலேன் உற்றதும் உன் அடியார்க்கு அடிமை<br/>
மற்று எல்லாம் பேசிலும் நின் திரு எட்டு எழுத்தும்<br/>
கற்று நான்-கண்ணபுரத்து உறை அம்மானே
</p>
<p>
பெண் ஆனாள் பேர் இளங் கொங்கையின் ஆர் அழல்போல்<br/>
உண்ணா நஞ்சு உண்டு உகந்தாயை உகந்தேன் நான்-<br/>
மண் ஆளா வாள் நெடுங் கண்ணி மது மலராள்<br/>
கண்ணாளா கண்ணபுரத்து உறை அம்மானே
</p>
<p>
பெற்றாரும் சுற்றமும் என்று இவை பேணேன் நான்<br/>
மற்று ஆரும் பற்று இலேன் ஆதலால் நின் அடைந்தேன்<br/>
உற்றான் என்று உள்ளத்து வைத்து அருள்செய் கண்டாய்-<br/>
கற்றார் சேர் கண்ணபுரத்து உறை அம்மானே
</p>
<p>
ஏத்தி உன் சேவடி எண்ணி இருப்பாரைப்<br/>
பார்த்திருந்து அங்கு நமன்-தமர் பற்றாது<br/>
சோத்தம் நாம் அஞ்சுதும் என்று தொடாமை நீ<br/>
காத்திபோல்-கண்ணபுரத்து உறை அம்மானே
</p>
<p>
வெள்ளை நீர் வெள்ளத்து அணைந்த அரவு-அணைமேல்<br/>
துள்ளு நீர் மெள்ளத் துயின்ற பெருமானே<br/>
வள்ளலே உன் தமர்க்கு என்றும் நமன்தமர்<br/>
கள்ளர்போல்-கண்ணபுரத்து உறை அம்மானே
</p>
<p>
மாண் ஆகி வையம் அளந்ததுவும் வாள் அவுணன்<br/>
பூண் ஆகம் கீண்டதுவும் ஈண்டு நினைந்து இருந்தேன்<br/>
பேணாத வல்வினையேன் இடர் எத்தனையும்<br/>
காணேன் நான்-கண்ணபுரத்து உறை அம்மானே
</p>
<p>
நாட்டினாய் என்னை உனக்கு முன் தொண்டு ஆக<br/>
மாட்டினேன் அத்தனையே கொண்டு என் வல்வினையை<br/>
பாட்டினால் உன்னை என் நெஞ்சத்து இருந்தமை<br/>
காட்டினாய்-கண்ணபுரத்து உறை அம்மானே
</p>
<p>
கண்ட சீர்க் கண்ணபுரத்து உறை அம்மானை<br/>
கொண்ட சீர்த் தொண்டன் கலியன் ஒலி மாலை<br/>
பண்டமாய்ப் பாடும் அடியவர்க்கு எஞ்ஞான்றும்<br/>
அண்டம் போய் ஆட்சி அவர்க்கு அது அறிந்தோமே
</p>
<h2>திருக்கண்ணங்குடி</h2>
<p>
வங்க மா முந்நீர் வரி நிறப் பெரிய வாள் அரவின் அணை மேவி<br/>
சங்கம் ஆர் அம் கை தட மலர் உந்தி சாம மா மேனி என் தலைவன்-<br/>
அங்கம் ஆறு ஐந்து வேள்வி நால் வேதம் அருங் கலை பயின்று எரி மூன்றும்<br/>
செங் கையால் வளர்க்கும் துளக்கம் இல் மனத்தோர் திருக்கண்ணங்குடியுள் நின்றானே
</p>
<p>
கவள மா கதத்த கரி உய்ய-பொய்கைக் கராம் கொளக் கலங்கி உள் நினைந்து<br/>
துவள மேல் வந்து தோன்றி வன் முதலை துணிபட-சுடு படை துரந்தோன்-<br/>
குவளை நீள் முளரி குமுதம் ஒண் கழுநீர் கொய்ம் மலர் நெய்தல் ஒண் கழனி<br/>
திவளும் மாளிகை சூழ் செழு மணிப் புரிசைத் திருக்கண்ணங்குடியுள் நின்றானே
</p>
<p>
வாதை வந்து அடர வானமும் நிலனும் மலைகளும் அலை கடல் குளிப்ப<br/>
மீது கொண்டு உகளும் மீன் உரு ஆகி விரி புனல் வரி அகட்டு ஒளித்தோன்- போது அலர் புன்னை மல்லிகை மௌவல் புது விரை மது மலர் அணைந்து<br/>
சீத ஒண் தென்றல் திசைதொறும் கமழும் திருக்கண்ணங்குடியுள் நின்றானே
</p>
<p>
வென்றி சேர் திண்மை விலங்கல் மா மேனி வெள் எயிற்று ஒள் எரித் தறு கண்<br/>
பன்றி ஆய் அன்று பார்-மகள் பயலை தீர்த்தவன் பஞ்சவர் பாகன்-<br/>
ஒன்று அலா உருவத்து உலப்பு இல் பல் காலத்து உயர் கொடி ஒளி வளர் மதியம்<br/>
சென்று சேர் சென்னிச் சிகர நல் மாடத் திருக்கண்ணங்குடியுள் நின்றானே
</p>
<p>
மன்னவன் பெரிய வேள்வியில் குறள் ஆய் மூவடி நீரொடும் கொண்டு<br/>
பின்னும் ஏழ் உலகும் ஈர் அடி ஆக பெருந் திசை அடங்கிட நிமிர்ந்தோன்- அன்னம் மென் கமலத்து அணி மலர்ப் பீடத்து அலை புனல் இலைக் குடை நீழல்<br/>
செந்நெல் ஒண் கவரி அசைய வீற்றிருக்கும் திருக்கண்ணங்குடியுள் நின்றானே
</p>
<p>
மழுவினால் அவனி அரசை மூவெழுகால் மணி முடி பொடிபடுத்து உதிரக்<br/>
குழுவு வார் புனலுள் குளித்து வெம் கோபம் தவிர்ந்தவன்-குலை மலி கதலிக்<br/>
குழுவும் வார் கமுகும் குரவும் நல் பலவும் குளிர் தரு சூதம் மாதவியும்<br/>
செழுமை ஆர் பொழில்கள் தழுவும் நல் மாடத் திருக்கண்ணங்குடியுள் நின்றானே
</p>
<p>
வான் உளார்-அவரை வலிமையால் நலியும் மறி கடல் இலங்கையார்-கோனை<br/>
பானு நேர் சரத்தால் பனங்கனிபோலப் பரு முடி உதிர வில் வளைத்தோன்-<br/>
கான் உலாம் மயிலின் கணங்கள் நின்று ஆட கண முகில் முரசம் நின்று அதிர<br/>
தேன் உலாம் வரி வண்டு இன் இசை முரலும் திருக்கண்ணங்குடியுள் நின்றானே
</p>
<p>
அரவ நீள் கொடியோன் அவையுள் ஆசனத்தை அஞ்சிடாதே இட அதற்கு<br/>
பெரிய மா மேனி அண்டம் ஊடுருவ பெருந் திசை அடங்கிட நிமிர்ந்தோன்- வரையின் மா மணியும் மரகதத் திரளும் வயிரமும் வெதிர் உதிர் முத்தும்<br/>
திரை கொணர்ந்து உந்தி வயல்தொறும் குவிக்கும் திருக்கண்ணங்குடியுள் நின்றானே
</p>
<p>
பன்னிய பாரம் பார்-மகட்கு ஒழிய பாரத மா பெரும் போரில்<br/>
மன்னர்கள் மடிய மணி நெடுந் திண் தேர் மைத்துனற்கு உய்த்த மா மாயன்-<br/>
துன்னு மாதவியும் சுரபுனைப் பொழிலும் சூழ்ந்து எழு செண்பக மலர்வாய்<br/>
தென்ன என்று அளிகள் முரன்று இசைபாடும் திருக்கண்ணங்குடியுள் நின்றானே
</p>
<p>
கலை உலா அல்குல் காரிகைதிறத்து கடல் பெரும் படையொடும் சென்று<br/>
சிலையினால் இலங்கை தீ எழச் செற்ற திருக்கண்ணங்குடியுள் நின்றானை<br/>
மலை குலாம் மாட மங்கையர் தலைவன் மான வேல் கலியன் வாய் ஒலிகள்<br/>
உலவு சொல்-மாலை ஒன்பதோடு ஒன்றும் வல்லவர்க்கு இல்லை-நல்குரவே<br/>
-------
</p>
<h2>திருநாகை: அச்சோப்பதிகம்</h2>
<p>
பொன் இவர் மேனி மரகதத்தின் பொங்கு இளஞ் சோதி அகலத்து ஆரம்<br/>
மின் இவர் வாயில் நல் வேதம் ஓதும் வேதியர் வானவர் ஆவர் தோழீ<br/>
என்னையும் நோக்கி என் அல்குல் நோக்கி ஏந்து இளங் கொங்கையும் நோககுகின்றார் அன்னை என் நோக்கும் என்று அஞ்சுகின்றேன்-<br/>
&nbsp;&nbsp;அச்சோ ஒருவர் அழகியவா
</p>
<p>
தோடு அவிழ் நீலம் மணம் கொடுக்கும் சூழ் புனல் சூழ் குடந்தைக் கிடந்த<br/>
சேடர்கொல் என்று தெரிக்கமாட்டேன் செஞ் சுடர் ஆழியும் சங்கும் ஏந்தி<br/>
பாடக மெல் அடியார் வணங்க பல் மணி முத்தொடு இலங்கு சோதி<br/>
ஆடகம் பூண்டு ஒரு நான்கு தோளும்- அச்சோ ஒருவர் அழகியவா
</p>
<p>
வேய் இருஞ் சோலை விலங்கல் சூழ்ந்த மெய்ய மணாளர் இவ் வையம் எல்லாம்<br/>
தாயின நாயகர் ஆவர் தோழீ தாமரைக் கண்கள் இருந்த ஆறு<br/>
சேய் இருங் குன்றம் திகழ்ந்தது ஒப்பச் செவ்விய ஆகி மலர்ந்த சோதி<br/>
ஆயிரம் தோளொடு இலங்கு பூணும்- அச்சோ ஒருவர் அழகியவா
</p>
<p>
வம்பு அவிழும் துழாய் மாலை தோள்மேல் கையன ஆழியும் சங்கும் ஏந்தி<br/>
நம்பர் நம் இல்லம் புகுந்து நின்றார் நாகரிகர் பெரிதும் இளையர்<br/>
செம் பவளம் இவர் வாயின் வண்ணம் தேவர் இவரது உருவம் சொலலில்<br/>
அம் பவளத் திரளேயும் ஒப்பர்- அச்சோ ஒருவர் அழகியவா
</p>
<p>
கோழியும் கூடலும் கோயில் கொண்ட கோவலரே ஒப்பர் குன்றம் அன்ன<br/>
பாழி அம் தோளும் ஓர் நான்கு உடையர் பண்டு இவர்-தம்மையும் கண்டறியோம் வாழியரோ இவர் வண்ணம் எண்ணில் மா கடல் போன்று உளர் கையில் வெய்ய<br/>
ஆழி ஒன்று ஏந்தி ஓர் சங்கு பற்றி- அச்சோ ஒருவர் அழகியவா
</p>
<p>
வெம் சின வேழ மருப்பு ஒசித்த வேந்தர்கொல்? ஏந்திழையார் மனத்தைத்<br/>
தஞ்சு உடையாளர்கொல்? யான் அறியேன் தாமரைக் கண்கள் இருந்த ஆறு<br/>
கஞ்சனை அஞ்ச முன் கால் விசைத்த காளையர் ஆவர் கண்டார் வணங்கும்<br/>
அஞ்சன மா மலையேயும் ஒப்பர்- அச்சோ ஒருவர் அழகியவா
</p>
<p>
பிணி அவிழ் தாமரை மொட்டு அலர்த்தும் பேர் அருளாளர்கொல்? யான் அறியேன்<br/>
பணியும் என் நெஞ்சம் இது என்கொல்? தோழீ பண்டு இவர்-தம்மையும் கண்டறியோம்<br/>
அணி கெழு தாமரை அன்ன கண்ணும் அம் கையும் பங்கயம் மேனி வானத்து<br/>
அணி கெழு மா முகிலேயும் ஒப்பர்- அச்சோ ஒருவர் அழகியவா
</p>
<p>
மஞ்சு உயர் மா மதி தீண்ட நீண்ட மாலிருஞ்சோலை மணாளர் வந்து என்<br/>
நெஞ்சுள்ளும் கண்ணுள்ளும் நின்று நீங்கார் நீர்மலையார்கொல்? நினைக்கமாட்டேன்<br/>
மஞ்சு உயர் பொன்மலைமேல் எழுந்த மா முகில் போன்று உளர் வந்து காணீர்<br/>
அம் சிறைப் புள்ளும் ஒன்று ஏறி வந்தார்- அச்சோ ஒருவர் அழகியவா
</p>
<p>
எண் திசையும் எறி நீர்க் கடலும் ஏழ் உலகும் உடனே விழுங்கி<br/>
மண்டி ஓர் ஆல் இலைப் பள்ளிகொள்ளும் மாயர்கொல்? மாயம் அறியமாட்டேன் கொண்டல் நல் மால்வரையேயும் ஒப்பர் கொங்கு அலர் தாமரை கண்ணும் வாயும்<br/>
அண்டத்து அமரர் பணிய நின்றார்- அச்சோ ஒருவர் அழகியவா
</p>
<p>
அன்னமும் கேழலும் மீனும் ஆய ஆதியை நாகை அழகியாரை<br/>
கன்னி நல் மா மதிள் மங்கை வேந்தன் காமரு சீர்க் கலிகன்றி குன்றா<br/>
இன் இசையால் சொன்ன செஞ்சொல் மாலை ஏழும் இரண்டும் ஓர் ஒன்றும் வல்லார்<br/>
மன்னவர் ஆய் உலகு ஆண்டு மீண்டும் வானவர் ஆய் மகிழ்வு எய்துவரே<br/>
-------
</p>
<h2>திருப்புல்லாணி: 1</h2>
<p>
தன்னை நைவிக்கிலேன் வல் வினையேன் தொழுதும் எழு-<br/>
பொன்னை நைவிக்கும் அப் பூஞ் செருந்தி மண நீழல்வாய்<br/>
என்னை நைவித்து எழில் கொண்டு அகன்ற பெருமான் இடம்<br/>
புன்னை முத்தம் பொழில் சூழ்ந்து அழகு ஆய புல்லாணியே
</p>
<p>
உருகி நெஞ்சே நினைந்து இங்கு இருந்து என்? தொழுதும் எழு-<br/>
முருகு வண்டு உன் மலர்க் கைதையின் நீழலில் முன் ஒருநாள்<br/>
பெருகு காதன்மை என் உள்ளம் எய்தப் பிரிந்தான் இடம்<br/>
பொருது முந்நீர் கரைக்கே மணி உந்து புல்லாணியே
</p>
<p>
ஏது செய்தால் மறக்கேன்? மனமே தொழுதும் எழு-<br/>
தாது மல்கு தடம் சூழ் பொழில் தாழ்வர் தொடர்ந்து பின்<br/>
பேதை நின்னைப் பிரியேன் இனி என்று அகன்றான் இடம்<br/>
போது நாளும் கமழும் பொழில் சூழ்ந்த புல்லாணியே
</p>
<p>
கொங்கு உண் வண்டே கரியாக வந்தான் கொடியேற்கு முன்<br/>
நங்கள் ஈசன் நமக்கே பணித்த மொழி செய்திலன்<br/>
மங்கை நல்லாய் தொழுதும் எழு-போய் அவன் மன்னும் ஊர்<br/>
பொங்கு முந்நீர் கரைக்கே மணி உந்து புல்லாணியே
</p>
<p>
உணரில் உள்ளம் சுடுமால் வினையேன் தொழுதும் எழு-<br/>
துணரி நாழல் நறும் போது நம் சூழ் குழல் பெய்து பின்<br/>
தணரில் ஆவி தளரும் என அன்பு தந்தான் இடம்<br/>
புணரி ஓதம் பணில மணி உந்து புல்லாணியே
</p>
<p>
எள்கி நெஞ்சே நினைந்து இங்கு இருந்து என்? தொழுதும் எழு-<br/>
வள்ளல் மாயன் மணிவண்ணன் எம்மான் மருவும் இடம்<br/>
கள் அவிழும் மலர்க் காவியும் தூ மடல் கைதையும்<br/>
புள்ளும் அள்ளல் பழனங்களும் சூழ்ந்த புல்லாணியே
</p>
<p>
பரவி நெஞ்சே தொழுதும் எழு-போய் அவன் பாலம் ஆய்<br/>
இரவும் நாளும் இனி கண் துயிலாது இருந்து என் பயன்?<br/>
விரவி முத்தம் நெடு வெண் மணல் மேல் கொண்டு வெண் திரை<br/>
புரவி என்னப் புதம்செய்து வந்து உந்து புல்லாணியே
</p>
<p>
அலமும் ஆழிப் படையும் உடையார் நமக்கு அன்பர் ஆய்<br/>
சலம்-அது ஆகி தகவு ஒன்று இலர் நாம் தொழுதும் எழு-<br/>
உலவு கால் நல் கழி ஓங்கு தண் பைம் பொழிலூடு இசை<br/>
புலவு கானல் களி வண்டு இனம் பாடு புல்லாணியே
</p>
<p>
ஓதி நாமம் குளித்து உச்சி-தன்னால் ஒளி மா மலர்ப்<br/>
பாதம் நாளும் பணிவோம் நமக்கே நலம் ஆதலின்<br/>
ஆது தாரான் எனிலும் தரும் அன்றியும் அன்பர் ஆய்ப்<br/>
போதும் மாதே தொழுதும்-அவன் மன்னு புல்லாணியே
</p>
<p>
இலங்கு முத்தும் பவளக் கொழுந்தும் எழில் தாமரைப்<br/>
புலங்கள் முற்றும் பொழில் சூழ்ந்த அழகு ஆய புல்லாணிமேல்<br/>
கலங்கல் இல்லாப் புகழான் கலியன் ஒலிமாலைகள்<br/>
வலம்கொள் தொண்டர்க்கு இடம் ஆவது-பாடு இல் வைகுந்தமே
</p>

<h2>திருப்புல்லாணி: 2</h2>
<p>
கா ஆர் மடல் பெண்ணை அன்றில் அரிகுரலும்<br/>
ஏ வாயினூடு இயங்கும் எஃகின் கொடிதாலோ<br/>
பூ ஆர் மணம் கமழும் புல்லாணி கைதொழுதேன்<br/>
பாவாய் இது நமக்கு ஓர் பான்மையே ஆகாதே?
</p>
<p>
முன்னம் குறள் உரு ஆய் மூவடி மண் கொண்டு அளந்த<br/>
மன்னன் சரிதைக்கே மால் ஆகி பொன் பயந்தேன்<br/>
பொன்னம் கழிக் கானல் புள் இனங்காள் புல்லாணி<br/>
அன்னம் ஆய் நூல் பயந்தாற்கு ஆங்கு இதனைச் செப்புமினே
</p>
<p>
வவ்வி துழாய்-அதன்மேல் சென்ற தனி நெஞ்சம்<br/>
செவ்வி அறியாது நிற்கும்கொல்? நித்திலங்கள்<br/>
பவ்வத் திரை உலவு புல்லாணி கைதொழுதேன்<br/>
தெய்வச் சிலையாற்கு என் சிந்தை-நோய் செப்புமினே
</p>
<p>
பரிய இரணியனது ஆகம் அணி உகிரால்<br/>
அரி உரு ஆய்க் கீண்டான் அருள் தந்தவா நமக்கு<br/>
பொரு திரைகள் போந்து உலவு புல்லாணி கைதொழுதேன்<br/>
அரி மலர்க் கண் நீர் ததும்ப அம் துகிலும் நில்லாவே
</p>
<p>
வில்லால் இலங்கை மலங்க சரம் துரந்த<br/>
வல்லாளன் பின் போன நெஞ்சம் வரும் அளவும்<br/>
எல்லாரும் என்-தன்னை ஏசிலும் பேசிடினும்<br/>
புல்லாணி எம் பெருமான் பொய் கேட்டு இருந்தேனே
</p>
<p>
சுழன்று இலங்கு வெம் கதிரோன் தேரோடும் போய் மறைந்தான்<br/>
அழன்று கொடிது ஆகி அம் சுடரோன் தான் அடுமால்<br/>
செழுந் தடம் பூஞ்சோலை சூழ் புல்லாணி கைதொழுதேன்<br/>
இழந்திருந்தேன்-என்-தன் எழில் நிறமும் சங்குமே
</p>
<p>
கனை ஆர் இடி-குரலின் கார் மணியின் நா ஆடல்<br/>
தினையேனும் நில்லாது தீயில் கொடிதாலோ<br/>
புனை ஆர் மணி மாடப் புல்லாணி கைதொழுதேன்<br/>
வினையேன்மேல் வேலையும் வெம் தழலே வீசுமே
</p>
<p>
தூம்பு உடைக் கை வேழம் வெருவ மருப்பு ஒசித்த<br/>
பாம்பின் அணையான் அருள்தந்தவா நமக்கு<br/>
பூஞ் செருந்தி பொன் சொரியும் புல்லாணி கைதொழுதேன்<br/>
தேம்பல் இளம் பிறையும் என்-தனக்கு ஓர் வெம் தழலே
</p>
<p>
வேதமும் வேள்வியும் விண்ணும் இரு சுடரும்<br/>
ஆதியும் ஆனான் அருள்தந்தவா நமக்கு<br/>
போது அலரும் புன்னை சூழ் புல்லாணி கைதொழுதேன்<br/>
ஓதமும் நானும் உறங்காது இருந்தேனே
</p>
<p>
பொன் அலரும் புன்னை சூழ் புல்லாணி அம்மானை<br/>
மின் இடையார் வேட்கை நோய் கூர இருந்ததனை<br/>
கல் நவிலும் திண் தோள் கலியன் ஒலிவல்லார்<br/>
மன்னவர் ஆய் மண் ஆண்டு வான் நாடும் முன்னுவரே
</p>
<h2>திருக்குறுங்குடி: 1</h2>
<p>
தவள இளம் பிறை துள்ளும் முந்நீர் தண் மலர்த் தென்றலோடு அன்றில் ஒன்றி<br/>
துவள என் நெஞ்சகம் சோர ஈரும் சூழ் பனி நாள் துயிலாதிருப்பேன்<br/>
இவளும் ஓர் பெண்கொடி என்று இரங்கார் என் நலம் ஐந்தும் முன் கொண்டு போன<br/>
குவளை மலர் நிற வண்ணர் மன்னு குறுங்குடிக்கே என்னை உய்த்திடுமின்
</p>
<p>
தாது அவிழ் மல்லிகை புல்லி வந்த தண் மதியின் இள வாடை இன்னே<br/>
ஊதை திரிதந்து உழறி உண்ண ஓர் இரவும் உறங்கேன் உறங்கும்<br/>
பேதையர் பேதைமையால் இருந்து பேசிலும் பேசுக பெய்வளையார்<br/>
கோதை நறு மலர் மங்கை மார்வன் குறுங்குடிக்கே என்னை உய்த்திடுமின்
</p>
<p>
காலையும் மாலை ஒத்துண்டு கங்குல் நாழிகை ஊழியில் நீண்டு உலாவும்<br/>
போல்வது ஓர் தன்மை புகுந்து நிற்கும் பொங்கு அழலே ஒக்கும் வாடை சொல்லில்<br/>
மாலவன் மா மணி வண்ணன் மாயம் மற்றும் உள அவை வந்திடாமுன்<br/>
கோல மயில் பயிலும் புறவின் குறுங்குடிக்கே என்னை உய்த்திடுமின்
</p>
<p>
கரு மணி பூண்டு வெண் நாகு அணைந்து கார் இமில் ஏற்று அணர் தாழ்ந்து உலாவும்<br/>
ஒரு மணி ஓசை என் உள்ளம் தள்ள ஓர் இரவும் உறங்காதிருப்பேன்-<br/>
பெரு மணி வானவர் உச்சி வைத்த பேர் அருளாளன் பெருமை பேசி<br/>
குரு மணி நீர் கொழிக்கும் புறவின் குறுங்குடிக்கே என்னை உய்த்திடுமின்
</p>
<p>
திண் திமில் ஏற்றின் மணியும் ஆயன் தீம் குழல் ஒசையும் தென்றலோடு<br/>
கொண்டது ஓர் மாலையும் அந்தி ஈன்ற கோல இளம்பிறையோடு கூடி பண்டைய அல்ல இவை நமக்கு பாவியேன் ஆவியை வாட்டம் செய்யும்<br/>
கொண்டல் மணி நிற வண்ணர் மன்னு குறுங்குடிக்கே என்னை உய்த்திடுமின்
</p>
<p>
எல்லியும் நன் பகலும் இருந்தே ஏசிலும் ஏசுக ஏந்திழையார்<br/>
நல்லர் அவர் திறம் நாம் அறியோம் நாண் மடம் அச்சம் நமக்கு இங்கு இல்லை<br/>
வல்லன சொல்லி மகிழ்வரேலும் மா மணி வண்ணரை நாம் மறவோம்<br/>
கொல்லை வளர் இள முல்லை புல்கு குறுங்குடிக்கே என்னை உய்த்திடுமின்
</p>
<p>
செங் கண் நெடிய கரிய மேனித் தேவர் ஒருவர் இங்கே புகுந்து என்<br/>
அங்கம் மெலிய வளை கழல ஆதுகொலோ? என்று சொன்ன பின்னை<br/>
ஐங்கணை வில்லி தன் ஆண்மை என்னோடு ஆடும்-அதனை அறியமாட்டேன்<br/>
கொங்கு அலர் தண் பணை சூழ் புறவின் குறுங்குடிக்கே என்னை உய்த்திடுமின்
</p>
<p>
கேவலம் அன்று கடலின் ஓசை கேள்மின்கள் ஆயன் கை ஆம்பல் வந்து என்<br/>
ஆவி அளவும் அணைந்து நிற்கும் அன்றியும் ஐந்து கணை தெரிந்திட்டு ஏ வலம் காட்டி இவன் ஒருவன் இப்படியே புகுந்து எய்திடாமுன்<br/>
&nbsp;&nbsp;கோவலர் கூத்தன் குறிப்பு அறிந்து குறுங்குடிக்கே என்னை உய்த்திடுமின்
</p>
<p>
சோத்து என நின்று தொழ இரங்கான் தொல் நலம் கொண்டு எனக்கு இன்றுதாறும்<br/>
போர்ப்பது ஓர் பொன்-படம் தந்து போனான் போயின ஊர் அறியேன் என் கொங்கை<br/>
மூத்திடுகின்றன மற்று அவன்-தன் மொய் அகலம் அணையாது வாளா<br/>
கூத்தன் இமையவர்-கோன் விரும்பும் குறுங்குடிக்கே என்னை உய்த்திடுமின்
</p>
<p>
செற்றவன் தென் இலங்கை மலங்க தேவர் பிரான் திரு மா மகளைப்<br/>
பெற்றும் என் நெஞ்சகம் கோயில் கொண்ட பேர்-அருளாளன் பெருமை பேசக்<br/>
கற்றவன் காமரு சீர்க் கலியன் கண் அகத்தும் மனத்தும் அகலாக்<br/>
கொற்றவன் முற்று உலகு ஆளி நின்ற குறுங்குடிக்கே என்னை உய்த்திடுமின்
</p>
<h2>திருக்குறுங்குடி: 2</h2>
<p>
அக்கும் புலியின் அதளும் உடையார்-அவர் ஒருவர்<br/>
பக்கம் நிற்க நின்ற பண்பர் ஊர்போலும்-<br/>
தக்க மரத்தின் தாழ் சினை ஏறி தாய் வாயில்<br/>
கொக்கின் பிள்ளை வெள் இறவு உண்ணும் குறுங்குடியே 1
</p>
<p>
துங்க ஆர் அரவத் திரை வந்து உலவ தொடு கடலுள்<br/>
பொங்கு ஆர் அரவில் துயிலும் புனிதர் ஊர்போலும்-<br/>
செங் கால் அன்னம் திகழ் தண் பணையில் பெடையோடும்<br/>
கொங்கு ஆர் கமலத்து அலரில் சேரும் குறுங்குடியே 2
</p>
<p>
வாழக் கண்டோம் வந்து காண்மின் தொண்டீர்காள்!-<br/>
கேழல் செங்கண் மா முகில் வண்ணர் மருவும் ஊர்-<br/>
ஏழைச் செங்கால் இன் துணை நாரைக்கு இரை தேடி<br/>
கூழைப் பார்வைக் கார் வயல் மேயும் குறுங்குடியே 3
</p>
<p>
சிரம் முன் ஐந்தும் ஐந்தும் சிந்தச் சென்று அரக்கன்<br/>
உரமும் கரமும் துணித்த உரவோன் ஊர்போலும்-<br/>
இரவும் பகலும் ஈன் தேன் முரல மன்று எல்லாம்<br/>
குரவின் பூவே-தான் மணம் நாறும் குறுங்குடியே 4
</p>
<p>
கவ்வைக் களிற்று மன்னர் மாள கலி மாத் தேர்<br/>
ஐவர்க்கு ஆய் அன்று அமரில் உய்த்தான் ஊர்போலும்-<br/>
மை வைத்து இலங்கு கண்ணார்-தங்கள் மொழி ஒப்பான்<br/>
கொவ்வைக் கனி வாய்க் கிள்ளை பேசும் குறுங்குடியே 5
</p>
<p>
தீ நீர் வண்ண மா மலர் கொண்டு விரை ஏந்தி<br/>
தூ நீர் பரவித் தொழுமின் எழுமின் தொண்டீர்காள்!-<br/>
மா நீர் வண்ணர் மருவி உறையும் இடம் வானில்<br/>
கூன் நீர் மதியை மாடம் தீண்டும் குறுங்குடியே 6
</p>
<p>
வல்லிச் சிறு நுண் இடையாரிடை நீர் வைக்கின்ற<br/>
அல்லல் சிந்தை தவிர அடைமின் அடியீர்காள்!-<br/>
சொல்லில் திருவே அனையார் கனி வாய் எயிறு ஒப்பான்<br/>
கொல்லை முல்லை மெல் அரும்பு ஈனும் குறுங்குடியே 7
</p>
<p>
நார் ஆர் இண்டை நாள் மலர் கொண்டு நம் தமர்காள்<br/>
ஆரா அன்போடு எம்பெருமான் ஊர்-அடைமின்கள்-<br/>
தாரா ஆரும் வார் புனல் மேய்ந்து வயல் வாழும்<br/>
கூர் வாய் நாரை பேடையொடு ஆடும் குறுங்குடியே 8
</p>
<p>
நின்ற வினையும் துயரும் கெட மா மலர் ஏந்தி<br/>
சென்று பணிமின் எழுமின் தொழுமின் தொண்டீர்காள்<br/>
என்றும் இரவும் பகலும் வரி வண்டு இசை பாட<br/>
குன்றின் முல்லை மன்றிடை நாறும் குறுங்குடியே 9
</p>
<p>
சிலையால் இலங்கை செற்றான் மற்று ஓர் சின வேழம்<br/>
கொலை ஆர் கொம்பு கொண்டான் மேய குறுங்குடிமேல்<br/>
கலை ஆர் பனுவல் வல்லான் கலியன் ஒலி மாலை<br/>
நிலை ஆர் பாடல் பாடப் பாவம் நில்லாவே 10
</p>
<h2>திருவல்லவாழ்</h2>
<p>
தந்தை தாய் மக்களே சுற்றம் என்று உற்றவர் பற்றி நின்ற<br/>
பந்தம் ஆர் வாழ்க்கையை நொந்து நீ பழி எனக் கருதினாயேல்<br/>
அந்தம் ஆய் ஆதி ஆய் ஆதிக்கும் ஆதி ஆய் ஆயன் ஆய<br/>
மைந்தனார் வல்லவாழ் சொல்லுமா வல்லை ஆய் மருவு நெஞ்சே 1
</p>
<p>
மின்னும் மா வல்லியும் வஞ்சியும் வென்ற நுண் இடை நுடங்கும்<br/>
அன்ன மென் நடையினார் கலவியை அருவருத்து அஞ்சினாயேல்<br/>
துன்னு மா மணி முடிப் பஞ்சவர்க்கு ஆகி முன் தூது சென்ற<br/>
மன்னனார் வல்லவாழ் சொல்லுமா வல்லை ஆய் மருவு நெஞ்சே 2
</p>
<p>
பூண் உலாம் மென் முலைப் பாவைமார் பொய்யினை மெய் இது என்று<br/>
பேணுவார் பேசும் அப் பேச்சை நீ பிழை எனக் கருதினாயேல்<br/>
நீள் நிலா வெண் குடை வாணனார் வேள்வியில் மண் இரந்த<br/>
மாணியார் வல்லவாழ் சொல்லுமா வல்லை ஆய் மருவு நெஞ்சே 3
</p>
<p>
பண் உலாம் மென் மொழிப் பாவைமார் பணை முலை அணைதும் நாம் என்று<br/>
எண்ணுவார் எண்ணம்-அது ஒழித்து நீ பிழைத்து உயக் கருதினாயேல்<br/>
விண் உளார் விண்ணின் மீது இயன்ற வேங்கடத்து உளார் வளங்கொள் முந்நீர்<br/>
வண்ணனார் வல்லவாழ் சொல்லுமா வல்லை ஆய் மருவு நெஞ்சே 4
</p>
<p>
மஞ்சு தோய் வெண் குடை மன்னர் ஆய் வாரணம் சூழ வாழ்ந்தார்<br/>
துஞ்சினார் என்பது ஓர் சொல்லை நீ துயர் எனக் கருதினாயேல்<br/>
நஞ்சு தோய் கொங்கைமேல் அம் கை வாய் வைத்து அவள் நாளை உண்ட<br/>
மஞ்சனார் வல்லவாழ் சொல்லுமா வல்லை ஆய் மருவு நெஞ்சே 5
</p>
<p>
உருவின் ஆர் பிறவி சேர் ஊன் பொதி நரம்பு தோல் குரம்பையுள் புக்கு<br/>
அருவி நோய் செய்து நின்று ஐவர்-தாம் வாழ்வதற்கு அஞ்சினாயேல்<br/>
திருவின் ஆர் வேதம் நான்கு ஐந்து தீ வேள்வியோடு அங்கம் ஆறும்<br/>
மருவினார் வல்லவாழ் சொல்லுமா வல்லை ஆய் மருவு நெஞ்சே 6
</p>
<p>
நோய் எலாம் பெய்தது ஓர் ஆக்கையை மெய் எனக் கொண்டு வாளா<br/>
பேயர்-தாம் பேசும் அப் பேச்சை நீ பிழை எனக் கருதினாயேல்<br/>
தீ உலாம் வெம் கதிர் திங்கள் ஆய் மங்குல் வான் ஆகி நின்ற<br/>
மாயனார் வல்லவாழ் சொல்லுமா வல்லை ஆய் மருவு நெஞ்சே 7
</p>
<p>
மஞ்சு சேர் வான் எரி நீர் நிலம் கால் இவை மயங்கி நின்ற<br/>
அஞ்சு சேர் ஆக்கையை அரணம் அன்று என்று உயக் கருதினாயேல்<br/>
சந்து சேர் மென் முலைப் பொன் மலர்ப் பாவையும் தாமும் நாளும்<br/>
வந்து சேர் வல்லவாழ் சொல்லுமா வல்லை ஆய் மருவு நெஞ்சே 8
</p>
<p>
வெள்ளியார் பிண்டியார் போதியார் என்று இவர் ஓதுகின்ற<br/>
கள்ளநூல்-தன்னையும் கருமம் அன்று என்று உயக் கருதினாயேல்<br/>
தெள்ளியார் கைதொழும் தேவனார் மா முநீர் அமுது தந்த<br/>
வள்ளலார் வல்லவாழ் சொல்லுமா வல்லை ஆய் மருவு நெஞ்சே 9
</p>
<p>
மறைவலார் குறைவு இலார் உறையும் ஊர் வல்லவாழ் அடிகள்-தம்மைச்<br/>
சிறை குலாம் வண்டு அறை சோலை சூழ் கோல நீள் ஆலி நாடன்<br/>
கறை உலாம் வேல்வல கலியன் வாய் ஒலி இவை கற்று வல்லார்<br/>
இறைவர் ஆய் இரு நிலம் காவல் பூண்டு இன்பம் நன்கு எய்துவாரே 10
</p>
<h2>திருமாலிருஞ்சோலை: 1</h2>
<p>
முந்துற உரைக்கேன் விரைக் குழல் மடவார் கலவியை விடு தடுமாறல்<br/>
அந்தரம் ஏழும் அலை கடல் ஏழும் ஆய எம் அடிகள்-தம் கோயில்-<br/>
சந்தொடு மணியும் அணி மயில் தழையும் தழுவி வந்து அருவிகள் நிரந்து<br/>
வந்து இழி சாரல் மாலிருஞ்சோலை- வணங்குதும் வா மட நெஞ்சே
</p>
<p>
இண்டையும் புனலும் கொண்டு இடை இன்றி எழுமினோ தொழுதும் என்று இமையோர்<br/>
அண்டரும் பரவ அரவணைத் துயின்ற சுடர் முடிக் கடவுள்-தம் கோயில்-<br/>
விண்டு அலர் தூளி வேய் வளர் புறவில் விரை மலர் குறிஞ்சியின் நறுந் தேன்<br/>
வண்டு அமர் சாரல் மாலிருஞ்சோலை- வணங்குதும் வா மட நெஞ்சே
</p>
<p>
பிணி வளர் ஆக்கை நீங்க நின்று ஏத்த பெரு நிலம் அருளின் முன் அருளி<br/>
அணி வளர் குறள் ஆய் அகல்-இடம் முழுதும் அளந்த எம் அடிகள்-தம் கோயில்-<br/>
கணி வளர் வேங்கை நெடு நிலம்-அதனில் குறவர்-தம் கவணிடைத் துரந்த<br/>
மணி வளர் சாரல் மாலிருஞ்சோலை- வணங்குதும் வா மட நெஞ்சே
</p>
<p>
சூர்மையில் ஆய பேய் முலை சுவைத்து சுடு சரம் அடு சிலைத் துரந்து<br/>
நீர்மை இலாத தாடகை மாள நினைந்தவர் மனம் கொண்ட கோயில்-<br/>
கார் மலி வேங்கை கோங்கு அலர் புறவில் கடி மலர்க் குறிஞ்சியின் நறுந் தேன்<br/>
வார் புனல் சூழ் தண் மாலிருஞ்சோலை- வணங்குதும் வா மட நெஞ்சே
</p>
<p>
வணங்கல் இல் அரக்கன் செருக்களத்து அவிய மணி முடி ஒருபதும் புரள<br/>
அணங்கு எழுந்து அவன்-தன் கவந்தம் நின்று ஆட அமர்செய்த அடிகள்-தம் கோயில்-<br/>
பிணங்கலின் நெடு வேய் நுதி முகம் கிழிப்ப பிரசம் வந்து இழிதர பெருந் தேன்<br/>
மணங் கமழ் சாரல் மாலிருஞ்சோலை- வணங்குதும் வா மட நெஞ்சே
</p>
<p>
விடம் கலந்து அமர்ந்த அரவணைத் துயின்று விளங்கனிக்கு இளங் கன்று விசிறி<br/>
குடம் கலந்து ஆடி குரவை முன் கோத்த கூத்த எம் அடிகள்-தம் கோயில்-<br/>
தடங் கடல் முகந்து விசும்பிடைப் பிளிற தடவரைக் களிறு என்று முனிந்து<br/>
மடங்கல் நின்று அதிரும் மாலிருஞ்சோலை- வணங்குதும் வா மட நெஞ்சே
</p>
<p>
தேனுகன் ஆவி போய் உக அங்கு ஓர் செழுந் திரள் பனங்கனி உதிர<br/>
தான் உகந்து எறிந்த தடங் கடல் வண்ணர் எண்ணி முன் இடம் கொண்ட கோயில்-<br/>
வானகச் சோலை மரகதச் சாயல் மா மணிக் கல் அதர் நுழைந்து<br/>
மான் நுகர் சாரல் மாலிருஞ்சோலை- வணங்குதும் வா மட நெஞ்சே
</p>
<p>
புதம் மிகு விசும்பில் புணரி சென்று அணவ பொரு கடல் அரவணைத் துயின்று<br/>
பதம் மிகு பரியின் மிகு சினம் தவிர்த்த பனி முகில் வண்ணர்-தம் கோயில்-<br/>
கதம் மிகு சினத்த கட தடக் களிற்றின் கவுள் வழி களி வண்டு பருக<br/>
மதம் மிகு சாரல் மாலிருஞ்சோலை- வணங்குதும் வா மட நெஞ்சே
</p>
<p>
புந்தி இல் சமணர் புத்தர் என்று இவர்கள் ஒத்தன பேசவும் உவந்திட்டு<br/>
எந்தை பெம்மானார் இமையவர் தலைவர் எண்ணி முன் இடம் கொண்ட கோயில்- சந்தனப் பொழிலின் தாழ் சினை நீழல் தாழ்வரை மகளிர்கள் நாளும்<br/>
மந்திரத்து இறைஞ்சும் மாலிருஞ்சோலை- வணங்குதும் வா மட நெஞ்சே
</p>
<p>
வண்டு அமர் சாரல் மாலிருஞ்சோலை மா மணி வண்ணரை வணங்கும்<br/>
தொண்டரைப் பரவும் சுடர் ஒளி நெடு வேல் சூழ் வயல் ஆலி நல் நாடன்<br/>
கண்டல் நல் வேலி மங்கையர் தலைவன் கலியன் வாய் ஒலிசெய்த பனுவல்<br/>
கொண்டு இவை பாடும் தவம் உடையார்கள் ஆள்வர்-இக் குரை கடல் உலகே
</p>
<h2>திருமாலிருஞ்சோலை: 2</h2>
<p>
மூவரில் முன் முதல்வன் முழங்கு ஆர் கடலுள் கிடந்து<br/>
பூ வளர் உந்தி-தன்னுள் புவனம் படைத்து உண்டு உமிழ்ந்த<br/>
தேவர்கள் நாயகனை திருமாலிருஞ்சோலை நின்ற<br/>
கோவலர் கோவிந்தனை கொடி ஏர் இடை கூடும்கொலோ?
</p>
<p>
புனை வளர் பூம் பொழில் ஆர் பொன்னி சூழ் அரங்க நகருள்<br/>
முனைவனை மூவுலகும் படைத்த முதல் மூர்த்தி-தன்னை<br/>
சினை வளர் பூம் பொழில் சூழ் திருமாலிருஞ்சோலை நின்றான்<br/>
கனை கழல் காணும்கொலோ-கயல் கண்ணி எம் காரிகையே?
</p>
<p>
உண்டு உலகு ஏழினையும் ஒரு பாலகன் ஆல் இலைமேல்<br/>
கண்துயில் கொண்டு உகந்த கரு மாணிக்க மா மலையை<br/>
திண் திறல் மா கரி சேர் திருமாலிருஞ்சோலை நின்ற<br/>
அண்டர்-தம் கோவினை இன்று அணுகும்கொல்-என் ஆய்-இழையே?
</p>
<p>
சிங்கம்-அது ஆய் அவுணன் திறல் ஆகம் முன் கீண்டு உகந்த<br/>
பங்கய மா மலர்க் கண் பரனை எம் பரம் சுடரை<br/>
திங்கள் நல் மா முகில் சேர் திருமாலிருஞ்சோலை நின்ற<br/>
நங்கள் பிரானை இன்று நணுகும்கொல்-என் நல் நுதலே?
</p>
<p>
தானவன் வேள்வி-தன்னில் தனியே குறள் ஆய் நிமிர்ந்து<br/>
வானமும் மண்ணகமும் அளந்த திரிவிக்கிரமன்<br/>
தேன் அமர் பூம் பொழில் சூழ் திருமாலிருஞ்சோலை நின்ற<br/>
வானவர்-கோனை இன்று வணங்கித் தொழ வல்லள்கொலோ?
</p>
<p>
நேசம் இலாதவர்க்கும் நினையாதவர்க்கும் அரியான்<br/>
வாச மலர்ப் பொழில் சூழ் வட மா மதுரைப் பிறந்தான்<br/>
தேசம் எல்லாம் வணங்கும் திருமாலிருஞ்சோலை நின்ற<br/>
கேசவ நம்பி-தன்னைக் கெண்டை ஒண் கண்ணி காணும்கொலோ?
</p>
<p>
புள்ளினை வாய் பிளந்து பொரு மா கரி கொம்பு ஒசித்து<br/>
கள்ளச் சகடு உதைத்த கரு மாணிக்க மா மலையை<br/>
தெள் அருவி கொழிக்கும் திருமாலிருஞ்சோலை நின்ற<br/>
வள்ளலை வாள் நுதலாள் வணங்கித் தொழ வல்லள்கொலோ?
</p>
<p>
பார்த்தனுக்கு அன்று அருளி பாரதத்து ஒரு தேர் முன் நின்று<br/>
காத்தவன்-தன்னை விண்ணோர் கரு மாணிக்க மா மலையை<br/>
தீர்த்தனை பூம் பொழில் சூழ் திருமாலிருஞ்சோலை நின்ற<br/>
மூர்த்தியைக் கைதொழவும் முடியும் கொல்-என் மொய் குழற்கே?
</p>
<p>
வலம்புரி ஆழியனை வரை ஆர் திரள் தோளன்-தன்னை<br/>
புலம் புரி நூலவனை பொழில் வேங்கட வேதியனை<br/>
சிலம்பு இயல் ஆறு உடைய திருமாலிருஞ்சோலை நின்ற<br/>
நலம் திகழ் நாரணனை நணுகும் கொல்-என் நல் நுதலே?
</p>
<p>
தேடற்கு அரியவனை திருமாலிருஞ்சோலை நின்ற<br/>
ஆடல் பறவையனை அணி ஆய்-இழை காணும் என்று<br/>
மாடக் கொடி மதிள் சூழ் மங்கையார் கலிகன்றி சொன்ன<br/>
பாடல் பனுவல் பத்தும் பயில்வார்க்கு இல்லை-பாவங்களே
</p>
<h2>திருக்கோட்டியூர்</h2>
<p>
எங்கள் எம் இறை எம் பிரான் இமையோர்க்கு நாயகன் ஏத்து அடியவர்-<br/>
தங்கள் தம் மனத்துப் பிரியாது அருள் புரிவான்-<br/>
பொங்கு தண் அருவி புதம் செய்ய பொன்களே சிதற இலங்கு ஒளி<br/>
செங்கமலம் மலரும்-திருக்கோட்டியூரானே
</p>
<p>
எவ்வ நோய் தவிர்ப்பான் எமக்கு இறை இன் நகைத் துவர் வாய் நில-மகள்<br/>
செவ்வி தோய வல்லான் திரு மா மகட்கு இனியான்-<br/>
மௌவல் மாலை வண்டு ஆடும் மல்லிகை மாலையொடும் அணைந்த மாருதம்<br/>
தெய்வம் நாற வரும்-திருக்கோட்டியூரானே
</p>
<p>
வெள்ளியான் கரியான் மணி நிற வண்ணன் விண்ணவர்-தமக்கு இறை எமக்கு<br/>
ஒள்ளியான் உயர்ந்தான் உலகு ஏழும் உண்டு உமிழ்ந்தான்-<br/>
துள்ளு நீர் மொண்டு கொண்டு சாமரைக் கற்றை சந்தனம் உந்தி வந்து அசை<br/>
தெள்ளு நீர்ப் புறவில்-திருக்கோட்டியூரானே
</p>
<p>
ஏறும் ஏறி இலங்கும் ஒண் மழுப் பற்றும் ஈசற்கு இசைந்து உடம்பில் ஓர்<br/>
கூறு-தான் கொடுத்தான் குல மா மகட்கு இனியான்-<br/>
நாறு செண்பகம் மல்லிகை மலர் புல்கி இன் இள வண்டு நல் நறும்<br/>
தேறல் வாய்மடுக்கும்-திருக்கோட்டியூரானே
</p>
<p>
வங்க மா கடல் வண்ணன் மா மணி வண்ணன் விண்ணவர்-கோன் மதுமலர்த்<br/>
தொங்கல் நீள் முடியான் நெடியான் படி கடந்தான்-<br/>
மங்குல் தோய் மணி மாட வெண் கொடி மாகம்மீது உயர்ந்து ஏறி வான் உயர்<br/>
திங்கள்-தான் அணவும்-திருக்கோட்டியூரானே
</p>
<p>
காவலன் இலங்கைக்கு இறை கலங்க சரம் செல உய்த்து மற்று அவன்<br/>
ஏவலம் தவிர்த்தான் என்னை ஆளுடை எம் பிரான்-<br/>
நா வலம் புவி மன்னர் வந்து வணங்க மால் உறைகின்றது இங்கு என<br/>
தேவர் வந்து இறைஞ்சும்-திருக்கோட்டியூரானே
</p>
<p>
கன்று கொண்டு விளங்கனி எறிந்து ஆ-நிரைக்கு அழிவு என்று மா மழை<br/>
நின்று காத்து உகந்தான் நில மா மகட்கு இனியான்-<br/>
குன்றின் முல்லையின் வாசமும் குளிர் மல்லிகை மணமும் அளைந்து இளம்<br/>
தென்றல் வந்து உலவும்-திருக்கோட்டியூரானே
</p>
<p>
பூங் குருந்து ஒசித்து ஆனை காய்ந்து அரி மாச் செகுத்து அடியேனை ஆள் உகந்து<br/>
ஈங்கு என்னுள் புகுந்தான் இமையோர்கள்-தம் பெருமான்-<br/>
தூங்கு தண் பலவின் கனி தொகு வாழையின் கனியொடு மாங்கனி<br/>
தேங்கு தண் புனல் சூழ்-திருக்கோட்டியூரானே
</p>
<p>
கோவை இன் தமிழ் பாடுவார் குடம் ஆடுவார் தட மா மலர்மிசை<br/>
மேவும் நான்முகனில் விளங்கு புரி நூலர்<br/>
மேவும் நான்மறை வாணர் ஐவகை வேள்வி ஆறு அங்கம் வல்லவர் தொழும்<br/>
தேவ-தேவபிரான்-திருக்கோட்டியூரானே
</p>
<p>
ஆலும் மா வலவன் கலிகன்றி மங்கையர் தலைவன் அணி பொழில்<br/>
சேல்கள் பாய் கழனித் திருக்கோட்டியூரானை<br/>
நீல மா முகில் வண்ணனை நெடுமாலை இன் தமிழால் நினைந்த இந்<br/>
நாலும் ஆறும் வல்லார்க்கு இடம் ஆகும்-வான் உலகே
</p>
<h2>பதினென் திருப்பதிகள்</h2>
<p>
ஒரு நல் சுற்றம் எனக்கு உயிர் ஒண் பொருள்<br/>
வரும் நல் தொல் கதி ஆகிய மைந்தனை<br/>
நெருநல் கண்டது நீர்மலை இன்று போய்<br/>
கரு நெல் சூழ் கண்ணமங்கையுள் காண்டுமே
</p>
<p>
பொன்னை மா மணியை அணி ஆர்ந்தது ஓர்<br/>
மின்னை வேங்கடத்து உச்சியில் கண்டு போய்<br/>
என்னை ஆளுடை ஈசனை எம்பிரான்-<br/>
தன்னை யாம் சென்று காண்டும்-தண்காவிலே
</p>
<p>
வேலை ஆல் இலைப் பள்ளி விரும்பிய<br/>
பாலை ஆர் அமுதத்தினை பைந் துழாய்<br/>
மாலை ஆலியில் கண்டு மகிழ்ந்து போய்<br/>
ஞாலம் உன்னியைக் காண்டும்-நாங்கூரிலே
</p>
<p>
துளக்கம் இல் சுடரை அவுணன் உடல்<br/>
பிளக்கும் மைந்தனைப் பேரில் வணங்கிப் போய்<br/>
அளப்பு இல் ஆர் அமுதை அமரர்க்கு அருள்<br/>
விளக்கினைச் சென்று வெள்ளறைக் காண்டுமே
</p>
<p>
சுடலையில் சுடு நீறன் அமர்ந்தது ஓர்<br/>
நடலை தீர்த்தவனை நறையூர்க் கண்டு என்<br/>
உடலையுள் புகுந்து உள்ளம் உருக்கி உண்<br/>
விடலையைச் சென்று காண்டும்-மெய்யத்துள்ளே
</p>
<p>
வானை ஆர் அமுதம் தந்த வள்ளலை<br/>
தேனை நீள் வயல் சேறையில் கண்டு போய்<br/>
ஆனை வாட்டி அருளும் அமரர்-தம்<br/>
கோனை யாம் குடந்தைச் சென்று காண்டுமே
</p>
<p>
கூந்தலார் மகிழ் கோவலன் ஆய் வெண்ணெய்<br/>
மாந்து அழுந்தையில் கண்டு மகிழ்ந்து போய்<br/>
பாந்தள்-பாழியில் பள்ளி விரும்பிய<br/>
வேந்தனைச் சென்று காண்டும்-வெஃகாவுளே
</p>
<p>
பத்தர் ஆவியை பால் மதியை அணித்<br/>
தொத்தை மாலிருஞ்சோலைத் தொழுது போய்<br/>
முத்தினை மணியை மணி மாணிக்க<br/>
வித்தினைச் சென்று விண்ணகர்க் காண்டுமே
</p>
<p>
கம்ப மா களிறு அஞ்சிக் கலங்க ஓர்<br/>
கொம்பு கொண்ட குரை கழல் கூத்தனை<br/>
கொம்பு உலாம் பொழில் கோட்டியூர்க் கண்டு போய்<br/>
நம்பனைச் சென்று காண்டும்-நாவாயுளே
</p>
<p>
பெற்ற மாளிகைப் பேரில் மணாளனை<br/>
கற்ற நூல் கலிகன்றி உரைசெய்த<br/>
சொல் திறம்-இவை சொல்லிய தொண்டர்கட்கு<br/>
அற்றம் இல்லை அண்டம் அவர்க்கு ஆட்சியே
</p>
<h2>பொங்கத்தம் பொங்கோ</h2>
<p>
இரக்கம் இன்றி எம் கோன் செய்த தீமை இம்மையே எமக்கு எய்திற்றுக் காணீர்<br/>
பரக்க யாம் இன்று உரைத்து என்? இராவணன் பட்டனன் இனி யாவர்க்கு உரைக்கோம்?<br/>
குரக்கு-நாயகர்காள் இளங்கோவே கோல வல் வில் இராமபிரானே<br/>
அரக்கர் ஆடு அழைப்பார் இல்லை நாங்கள் அஞ்சினோம்-தடம் பொங்கத்தம் பொங்கோ
</p>
<p>
பத்து நீள் முடியும் அவற்று இரட்டிப் பாழித் தோளும் படைத்தவன் செல்வம்<br/>
சித்தம் மங்கையர்பால் வைத்துக் கெட்டான் செய்வது ஒன்று அறியா அடியோங்கள்<br/>
ஒத்த தோள் இரண்டும் ஒரு முடியும் ஒருவர்-தம் திறத்தோம் அன்றி வாழ்ந்தோம்<br/>
அத்த எம் பெருமான் எம்மைக் கொல்லேல் அஞ்சினோம்-தடம் பொங்கத்தம் பொங்கோ
</p>
<p>
தண்டகாரணியம் புகுந்து அன்று தையலை தகவிலி எம் கோமான்<br/>
கொண்டுபோந்து கெட்டான் எமக்கு இங்கு ஓர் குற்றம் இல்லை கொல்லேல் குல வேந்தே<br/>
பெண்டிரால் கெடும் இக் குடி-தன்னைப் பேசுகின்றது என்? தாசரதீ உன்<br/>
அண்டவாணர் உகப்பதே செய்தாய் அஞ்சினோம்-தடம் பொங்கத்தம் பொங்கோ
</p>
<p>
எஞ்சல் இல் இலங்கைக்கு இறை எம் கோன் தன்னை முன் பணிந்து எங்கள் கண்முகப்பே<br/>
நஞ்சு-தான் அரக்கர் குடிக்கு என்று நங்கையை அவன் தம்பியே சொன்னான்<br/>
விஞ்சை வானவர் வேண்டிற்றே பட்டோம் வேரி வார் பொழில் மா மயில் அன்ன<br/>
அஞ்சு அல் ஓதியைக் கொண்டு நடமின் அஞ்சினோம்-தடம் பொங்கத்தம் பொங்கோ
</p>
<p>
செம்பொன் நீள் முடி எங்கள் இராவணன் சீதை என்பது ஓர் தெய்வம் கொணர்ந்து<br/>
வம்பு உலாம் கடி காவில் சிறையா வைத்ததே குற்றம் ஆயிற்றுக் காணீர்<br/>
கும்பனோடு நிகும்பனும் பட்டான் கூற்றம் மானிடமாய் வந்து தோன்றி<br/>
அம்பினால் எம்மைக் கொன்றிடுகின்றது அஞ்சினோம்-தடம் பொங்கத்தம் பொங்கோ
</p>
<p>
ஓத மா கடலைக் கடந்து ஏறி உயர்கொள் மாக் கடி காவை இறுத்து<br/>
காதல் மக்களும் சுற்றமும் கொன்று கடி இலங்கை மலங்க எரித்து<br/>
தூது வந்த குரங்குக்கே உங்கள் தோன்றல் தேவியை விட்டுக் கொடாதே<br/>
ஆதர் நின்று படுகின்றது அந்தோ அஞ்சினோம்-தடம் பொங்கத்தம் பொங்கோ
</p>
<p>
தாழம் இன்றி முந்நீரை அஞ்ஞான்று தகைந்ததே கண்டு வஞ்சி நுண் மருங்குல்<br/>
மாழை மான் மட நோக்கியை விட்டு வாழகில்லா மதி இல் மனத்தானை<br/>
ஏழையை இலங்கைக்கு இறை-தன்னை எங்களை ஒழியக் கொலையவனை<br/>
சூழுமா நினை மா மணி வண்ணா சொல்லினோம்-தடம் பொங்கத்தம் பொங்கோ
</p>
<p>
மனம் கொண்டு ஏறும் மண்டோதரி முதலா அம் கயல் கண்ணினார்கள் இருப்ப<br/>
தனம்கொள் மென் முலை நோக்கம் ஒழிந்து தஞ்சமே சில தாபதர் என்று<br/>
புனம்கொள் மென் மயிலைச் சிறைவைத்த புன்மையாளன் நெஞ்சில் புக எய்த<br/>
அனங்கன் அன்ன திண் தோள் எம் இராமற்கு அஞ்சினோம்-தடம் பொங்கத்தம் பொங்கோ
</p>
<p>
புரங்கள் மூன்றும் ஓர் மாத்திரைப் போதில் பொங்கு எரிக்கு இரை கண்டவன் அம்பின்<br/>
சரங்களே கொடிது ஆய் அடுகின்ற சாம்பவான் உடன் நிறகத் தொழுதோம்<br/>
இரங்கு நீ எமக்கு எந்தை பிரானே இலங்கு வெம் கதிரோன்-தன் சிறுவா<br/>
குரங்குகட்கு அரசே எம்மைக் கொல்லேல் கூறினோம்-தடம் பொங்கத்தம் பொங்கோ
</p>
<p>
அங்கு அவ் வானவர்க்கு ஆகுலம் தீர அணி இலங்கை அழித்தவன்-தன்னை<br/>
பொங்கு மா வலவன் கலிகன்றி புகன்ற பொங்கத்தம் கொண்டு இவ் உலகினில்<br/>
எங்கும் பாடி நின்று ஆடுமின் தொண்டீர் இம்மையே இடர் இல்லை இறந்தால்<br/>
தங்கும் ஊர் அண்டமே கண்டு கொள்மின் சாற்றினோம்-தடம் பொங்கத்தம் பொங்கோ
</p>
<h2>குழமணிதூரம்</h2>
<p>
ஏத்துகின்றோம் நாத் தழும்ப இராமன் திருநாமம்<br/>
சோத்தம் நம்பீ சுக்கிரீவா உம்மைத் தொழுகின்றோம்<br/>
வார்த்தை பேசீர் எம்மை உங்கள் வானரம் கொல்லாமே<br/>
கூத்தர் போல ஆடுகின்றோம்-குழமணிதூரமே
</p>
<p>
எம்பிரானே என்னை ஆள்வாய் என்று என்று அலற்றாதே<br/>
அம்பின் வாய்ப்பட்டு ஆற்றகில்லாது இந்திரசித்து அழிந்தான்<br/>
நம்பி அநுமா சுக்கிரீவா அங்கதனே நளனே<br/>
கும்பகர்ணன் பட்டுப்போனான்_-குழமணிதூரமே
</p>
<p>
ஞாலம் ஆளும் உங்கள் கோமான் எங்கள் இராவணற்குக்<br/>
காலன் ஆகி வந்தவா கண்டு அஞ்சி கரு முகில்போல்<br/>
நீலன் வாழ்க சுடேணன் வாழ்க அங்கதன் வாழ்க என்று<br/>
கோலம் ஆக ஆடுகின்றோம்-குழமணிதூரமே
</p>
<p>
மணங்கள் நாறும் வார் குழலார் மாதர்கள் ஆதரத்தைப்<br/>
புணர்ந்த சிந்தைப் புன்மையாளன் பொன்ற வரி சிலையால்<br/>
கணங்கள் உண்ண வாளி ஆண்ட காவலனுக்கு இளையோன்<br/>
குணங்கள் பாடி ஆடுகின்றோம்-குழமணிதூரமே
</p>
<p>
வென்றி தந்தோம் மானம் வேண்டோம் தானம் எமக்கு ஆக<br/>
இன்று தம்மின் எங்கள் வாழ்நாள் எம் பெருமான்-தமர்காள்<br/>
நின்று காணீர் கண்கள் ஆர நீர் எம்மைக் கொல்லாதே<br/>
குன்று போல ஆடுகின்றோம்-குழமணிதூரமே
</p>
<p>
கல்லின் முந்நீர் மாற்றி வந்து காவல் கடந்து இலங்கை<br/>
அல்லல் செய்தான் உங்கள் கோமான் எம்மை அமர்க்களத்து<br/>
வெல்லகில்லாது அஞ்சினோம்காண் வெம் கதிரோன் சிறுவா<br/>
கொல்லவேண்டா ஆடுகின்றோம்-குழமணிதூரமே
</p>
<p>
மாற்றம் ஆவது இத்தனையே வம்மின் அரக்கர் உள்ளீர்<br/>
சீற்றம் நும்மேல் தீர வேண்டின் சேவகம் பேசாதே<br/>
ஆற்றல் சான்ற தொல் பிறப்பின் அநுமனை வாழ்க என்று<br/>
கூற்றம் அன்னார் காண ஆடீர்-குழமணிதூரமே
</p>
<p>
கவள யானை பாய் புரவி தேரொடு அரக்கர் எல்லாம்<br/>
துவள வென்ற வென்றியாளன்-தன் தமர் கொல்லாமே<br/>
தவள மாடம் நீடு அயோத்தி காவலன்-தன் சிறுவன்<br/>
குவளை வண்ணன் காண ஆடீர்-குழமணிதூரமே
</p>
<p>
ஏடு ஒத்து ஏந்தும் நீள் இலை வேல் எங்கள் இராவணனார்<br/>
ஓடிப்போனார் நாங்கள் எய்த்தோம் உய்வது ஓர் காரணத்தால்<br/>
சூடிப் போந்தோம் உங்கள் கோமான் ஆணை தொடரேல்மின்<br/>
கூடிக் கூடி ஆடுகின்றோம்-குழமணிதூரமே
</p>
<p>
வென்ற தொல் சீர்த் தென் இலங்கை வெம் சமத்து அன்று அரக்கர்<br/>
குன்றம் அன்னார் ஆடி உய்ந்த குழமணிதூரத்தைக்<br/>
கன்றி நெய்ந் நீர் நின்ற வேல் கைக் கலியன் ஒலிமாலை<br/>
ஒன்றும் ஒன்றும் ஐந்தும் மூன்றும் பாடிநின்று ஆடுமினே
</p>
<h2>கண்ணனை அம்மம் உண்ண அழைத்தல்</h2>
<p>
சந்த மலர்க் குழல் தாழ தான் உகந்து ஓடி தனியே<br/>
வந்து என் முலைத்தடம்-தன்னை வாங்கி நின் வாயில் மடுத்து<br/>
நந்தன் பெறப் பெற்ற நம்பீ நான் உகந்து உண்ணும் அமுதே<br/>
எந்தை பெருமானே உண்ணாய் என் அம்மம் சேமம் உண்ணாயே
</p>
<p>
வங்க மறி கடல் வண்ணா மா முகிலே ஒக்கும் நம்பீ<br/>
செங்கண் நெடிய திருவே செங்கமலம் புரை வாயா<br/>
கொங்கை சுரந்திட உன்னைக் கூவியும் காணாதிருந்தேன்<br/>
எங்கு இருந்து ஆயர்களோடும் என் விளையாடுகின்றாயே?
</p>
<p>
திருவில் பொலிந்த எழில் ஆர் ஆயர்-தம் பிள்ளைகளோடு<br/>
தெருவில் திளைக்கின்ற நம்பீ செய்கின்ற தீமைகள் கண்டிட்டு<br/>
உருகி என் கொங்கையின் தீம் பால் ஓட்டந்து பாய்ந்திடுகின்ற<br/>
மருவிக் குடங்கால் இருந்து வாய் முலை உண்ண நீ வாராய்
</p>
<p>
மக்கள் பெறு தவம் போலும்-வையத்து வாழும் மடவார்<br/>
மக்கள் பிறர் கண்ணுக்கு-ஒக்கும் முதல்வா மதக் களிறு அன்னாய்<br/>
செக்கர் இளம் பிறை-தன்னை வாங்கி நின் கையில் தருவன்<br/>
ஒக்கலைமேல் இருந்து அம்மம் உகந்து இனிது உண்ண நீ வாராய்
</p>
<p>
மைத்த கருங் குஞ்சி மைந்தா மா மருது ஊடு நடந்தாய்<br/>
வித்தகனே விரையாதே வெண்ணெய் விழுங்கும் விகிர்தா<br/>
இத்தனை போது அன்றி என்-தன் கொங்கை சுரந்து இருக்ககில்லா<br/>
உத்தமனே அம்மம் உண்ணாய் உலகு அளந்தாய் அம்மம் உண்ணாய்
</p>
<p>
பிள்ளைகள் செய்வன செய்யாய் பேசின் பெரிதும் வலியை<br/>
கள்ளம் மனத்தில் உடையை காணவே தீமைகள் செய்தி<br/>
உள்ளம் உருகி என் கொங்கை ஓட்டந்து பாய்ந்திடுகின்ற<br/>
பள்ளிக் குறிப்புச் செய்யாதே பால் அமுது உண்ண நீ வாராய்
</p>
<p>
தன் மகன் ஆக வன் பேய்ச்சி தான் முலை உண்ணக் கொடுக்க<br/>
வன் மகன் ஆய் அவள் ஆவி வாங்கி முலை உண்ட நம்பீ<br/>
நன் மகள் ஆய்மகளோடு நானில-மங்கை மணாளா<br/>
என் மகனே அம்மம் உண்ணாய் என் அம்மம் சேமம் உண்ணாயே
</p>
<p>
உந்தம் அடிகள் முனிவர் உன்னை நான் என் கையில் கோலால்<br/>
நொந்திட மோதவும் கில்லேன் நுங்கள்-தம் ஆ-நிரை எல்லாம்<br/>
வந்து புகுதரும் போது வானிடைத் தெய்வங்கள் காண<br/>
அந்தி அம் போது அங்கு நில்லேல் ஆழி அம் கையனே வாராய்
</p>
<p>
பெற்றத் தலைவன் எம் கோமான் பேர் அருளாளன் மதலாய்<br/>
சுற்றக் குழாத்து இளங் கோவே தோன்றிய தொல் புகழாளா<br/>
கற்று இனம் தோறும் மறித்து கானம் திரிந்த களிறே<br/>
எற்றுக்கு என் அம்மம் உண்ணாதே எம் பெருமான் இருந்தாயே
</p>
<p>
இம்மை இடர் கெட வேண்டி ஏந்து எழில் தோள் கலிகன்றி<br/>
செம்மைப் பனுவல் நூல்கொண்டு செங்கண் நெடியவன்-தன்னை<br/>
அம்மம் உண் என்று உரைக்கின்ற பாடல் இவை ஐந்தும் ஐந்தும்<br/>
மெய்ம்மை மனத்து வைத்து ஏத்த விண்ணவர் ஆகலும் ஆமே
</p>
<h2>சப்பாணி கொட்ட வேண்டுதல்</h2>
<p>
பூங் கோதை ஆய்ச்சி கடை வெண்ணெய் புக்கு உண்ண<br/>
ஆங்கு அவள் ஆர்த்துப் புடைக்க புடையுண்டு<br/>
ஏங்கி இருந்து சிணுங்கி விளையாடும்<br/>
ஓங்கு ஓத வண்ணனே சப்பாணி ஒளி மணி வண்ணனே சப்பாணி
</p>
<p>
தாயர் மனங்கள் தடிப்ப தயிர் நெய் உண்டு<br/>
ஏய் எம் பிராக்கள் இரு நிலத்து எங்கள்-தம்<br/>
ஆயர் அழக அடிகள் அரவிந்த<br/>
வாயவனே கொட்டாய் சப்பாணி மால் வண்ணனே கொட்டாய் சப்பாணி 2
</p>
<p>
தாம் மோர் உருட்டி தயிர் நெய் விழுங்கிட்டு<br/>
தாமோ தவழ்வர் என்று ஆய்ச்சியர் தாம்பினால்<br/>
தாம் மோதரக் கையால் ஆர்க்க தழும்பு இருந்த<br/>
தாமோதரா கொட்டாய் சப்பாணி தாமரைக் கண்ணனே சப்பாணி
</p>
<p>
பெற்றார் தளை கழலப் பேர்ந்து அங்கு அயல் இடத்து<br/>
உற்றார் ஒருவரும் இன்றி உலகினில்<br/>
மற்றாரும் அஞ்சப் போய் வஞ்சப் பெண் நஞ்சு உண்ட<br/>
கற்றாயனே கொட்டாய் சப்பாணி கார் வண்ணனே கொட்டாய் சப்பாணி
</p>
<p>
சோத்து என நின்னைத் தொழுவன் வரம் தர<br/>
பேய்ச்சி முலை உண்ட பிள்ளாய் பெரியன<br/>
ஆய்ச்சியர் அப்பம் தருவர் அவர்க்காகச்<br/>
சாற்றி ஓர் ஆயிரம் சப்பாணி தடங் கைகளால் கொட்டாய் சப்பாணி
</p>
<p>
கேவலம் அன்று உன் வயிறு வயிற்றுக்கு<br/>
நான் அவல் அப்பம் தருவன் கருவிளைப்<br/>
பூ அலர் நீள் முடி நந்தன்-தன் போர் ஏறே<br/>
கோவலனே கொட்டாய் சப்பாணி குடம் ஆடீ கொட்டாய் சப்பாணி
</p>
<p>
புள்ளினை வாய் பிளந்து பூங் குருந்தம் சாய்த்து<br/>
துள்ளி விளையாடி தூங்கு உறி வெண்ணெயை<br/>
அள்ளிய கையால் அடியேன் முலை நெருடும்<br/>
பிள்ளைப் பிரான் கொட்டாய் சப்பாணி பேய் முலை உண்டானே சப்பாணி
</p>
<p>
யாயும் பிறரும் அறியாத யாமத்து<br/>
மாய வலவைப் பெண் வந்து முலை தர<br/>
பேய் என்று அவளைப் பிடித்து உயிர் உண்ட<br/>
வாயவனே கொட்டாய் சப்பாணி மால்வண்ணனே கொட்டாய் சப்பாணி
</p>
<p>
கள்ளக் குழவி ஆய் காலால் சகடத்தைத்<br/>
தள்ளி உதைத்திட்டு தாய் ஆய் வருவாளை<br/>
மெள்ளத் தொடர்ந்து பிடித்து ஆர் உயிர் உண்ட<br/>
வள்ளலே கொட்டாய் சப்பாணி மால் வண்ணனே கொட்டாய் சப்பாணி
</p>
<p>
கார் ஆர் புயல் கைக் கலிகன்றி மங்கையர்-கோன்<br/>
பேராளன் நெஞ்சில் பிரியாது இடம்கொண்ட<br/>
சீராளா செந்தாமரைக் கண்ணா தண் துழாய்த்<br/>
தார் ஆளா கொட்டாய் சப்பாணி தட மார்வா கொட்டாய் சப்பாணி
</p>
 96. மற்றை அவதாரங்களின் மேன்மையோடு<br/>
கிருஷ்ணாவதாரத்தின் எளிமையை அனுபவித்தல்
</p>
<p>
எங்கானும் ஈது ஒப்பது ஓர் மாயம் உண்டே? -நர நாரணன் ஆய் உலகத்து அறநூல்<br/>
சிங்காமை விரித்தவன் எம் பெருமான் அது அன்றியும் செஞ்சுடரும் நிலனும்<br/>
பொங்கு ஆர் கடலும் பொருப்பும் நெருப்பும் நெருக்கிப் புக பொன் மிடறு அத்தனைபோது<br/>
அங்காந்தவன் காண்மின்-இன்று ஆய்ச்சியரால் அளை வெண்ணெய் உண்டு ஆப்புண்டிருந்தவனே
</p>
<p>
குன்று ஒன்று மத்தா அரவம் அளவி குரை மா கடலைக் கடைந்திட்டு ஒருகால்<br/>
நின்று உண்டை கொண்டு ஓட்டி வன் கூன் நிமிர நினைந்த பெருமான் அது அன்றியும் முன்<br/>
நன்று உண்ட தொல் சீர் மகரக் கடல் ஏழ் மலை ஏழ் உலகு ஏழ் ஒழியாமை நம்பி<br/>
அன்று உண்டவன் காண்மின்-இன்று ஆய்ச்சியரால் அளை வெண்ணெய் உண்டு ஆப்புண்டிருந்தவனே
</p>
<p>
உளைந்திட்டு எழுந்த மது-கைடவர்கள் உலப்பு இல் வலியார்-அவர்பால் வயிரம்<br/>
விளைந்திட்டது என்று எண்ணி விண்ணோர் பரவ அவர் நாள் ஒழித்த பெருமான் முன நாள்<br/>
வளைந்திட்ட வில்லாளி வல் வாள் எயிற்று மலை போல் அவுணன் உடல் வள் உகிரால்<br/>
அளைந்திட்டவன் காண்மின்-இன்று ஆய்ச்சியரால் அளை வெண்ணெய் உண்டு ஆப்புண்டிருந்தவனே
</p>
<p>
தளர்ந்திட்டு இமையோர் சரண் தா என தான் சரண் ஆய் முரண் ஆயவனை உகிரால்<br/>
பிளந்திட்டு அமரர்க்கு அருள்செய்து உகந்த பெருமான் திருமால் விரி நீர் உலகை<br/>
வளர்ந்திட்ட தொல் சீர் விறல் மாவலியை மண் கொள்ள வஞ்சித்து ஒரு மாண் குறள் ஆய்<br/>
அளந்திட்டவன் காண்மின்-இன்று ஆய்ச்சியரால் அளை வெண்ணெய் உண்டு ஆப்புண்டிருந்தவனே
</p>
<p>
நீண்டான் குறள் ஆய் நெடு வான் அளவும் அடியார் படும் ஆழ் துயர் ஆய எல்லாம்<br/>
தீண்டாமை நினைந்து இமையோர் அளவும் செல வைத்த பிரான் அது அன்றியும் முன்<br/>
வேண்டாமை நமன்-தமர் என் தமரை வினவப் பெறுவார் அலர் என்று உலகு ஏழ்<br/>
ஆண்டான்-அவன் காண்மின்-இன்று ஆய்ச்சியரால் அளை வெண்ணெய் உண்டு ஆப்புண்டிருந்தவனே
</p>
<p>
பழித்திட்ட இன்பப் பயன் பற்று அறுத்துப் பணிந்து ஏத்த வல்லார் துயர் ஆய எல்லாம்<br/>
ஒழித்திட்டு அவரைத் தனக்கு ஆக்கவல்ல பெருமான் திருமால் அது அன்றியும் முன்<br/>
தெழித்திட்டு எழுந்தே எதிர் நின்ற மன்னன் சினத்தோள்-அவை ஆயிரமும் மழுவால்<br/>
அழித்திட்டவன் காண்மின்-இன்று ஆய்ச்சியரால் அளை வெண்ணெய் உண்டு ஆப்புண்டிருந்தவனே
</p>
<p>
படைத்திட்டு அது இவ் வையம் உய்ய முன நாள் பணிந்து ஏத்த வல்லார் துயர் ஆய எல்லாம்<br/>
துடைத்திட்டு அவரைத் தனக்கு ஆக்க என்னத் தெளியா அரக்கர் திறல் போய் அவிய<br/>
மிடைத்திட்டு எழுந்த குரங்கைப் படையா விலங்கல் புகப் பாய்ச்சி விம்ம கடலை<br/>
அடைத்திட்டவன் காண்மின்-இன்று ஆய்ச்சியரால் அளை வெண்ணெய் உண்டு ஆப்புண்டிருந்தவனே
</p>
<p>
நெறித்திட்ட மென் கூழை நல் நேர்-இழையோடு உடன் ஆய வில் என்ன வல் ஏய் அதனை<br/>
இறுத்திட்டு அவள் இன்பம் அன்போடு அணைந்திட்டு இளங் கொற்றவன் ஆய் துளங்காத முந்நீர்<br/>
செறித்திட்டு இலங்கை மலங்க அரக்கன் செழு நீள் முடி தோளொடு தாள் துணிய<br/>
அறுத்திட்டவன் காண்மின்-இன்று ஆய்ச்சியரால் அளை வெண்ணெய் உண்டு ஆப்புண்டிருந்தவனே
</p>
<p>
சுரிந்திட்ட செங் கேழ் உளைப் பொங்கு அரிமா தொலைய பிரியாது சென்று எய்தி எய்தாது<br/>
இரிந்திட்டு இடங்கொண்டு அடங்காததன் வாய் இரு கூறு செய்த பெருமான் முன நாள்<br/>
வரிந்திட்ட வில்லால் மரம் ஏழும் எய்து மலைபோல் உருவத்து ஓர் இராக்கதி மூக்கு<br/>
அரிந்திட்டவன் காண்மின்-இன்று ஆய்ச்சியரால் அளை வெண்ணெய் உண்டு ஆப்புண்டிருந்தவனே
</p>
<p>
நின்றார் முகப்புச் சிறிதும் நினையான் வயிற்றை நிறைப்பான் உறிப் பால் தயிர் நெய்<br/>
அன்று ஆய்ச்சியர் வெண்ணெய் விழுங்கி உரலோடு ஆப்புண்டிருந்த பெருமான் அடிமேல்<br/>
நன்று ஆய தொல் சீர் வயல் மங்கையர்-கோன் கலியன் ஒலிசெய்த தமிழ்-மாலை வல்லார்<br/>
என்றானும் எய்தார் இடர் இன்பம் எய்தி இமையோர்க்கும் அப்பால் செல எய்துவாரே
</p>
 97. கண்ணனது செய்தியைக் குறித்து யசோதை பணித்தலும்<br/>
ஆய்ச்சியர் முறையிடுதலும்
</p>
<p>
மானம் உடைத்து உங்கள் ஆயர் குலம் அதனால் பிறர் மக்கள்-தம்மை<br/>
ஊனம் உடையன செய்யப் பெறாய் என்று இரப்பன் உரப்பகில்லேன்<br/>
நானும் உரைத்திலேன் நந்தன் பணித்திலன் நங்கைகாள் நான் என் செய்கேன்?<br/>
தானும் ஓர் கன்னியும் கீழை அகத்துத் தயிர் கடைகின்றான் போலும்
</p>
<p>
காலை எழுந்து கடைந்த இம் மோர் விற்கப் போகின்றேன் கண்டே போனேன்<br/>
மாலை நறுங் குஞ்சி நந்தன் மகன் அல்லால் மற்று வந்தாரும் இல்லை<br/>
மேலை அகத்து நங்காய் வந்து காண்மின்கள் வெண்ணெயே அன்று இருந்த<br/>
பாலும் பதின் குடம் கண்டிலேன் பாவியேன் என் செய்கேன்? என் செய்கேனோ?
</p>
<p>
தெள்ளிய வாய்ச் சிறியான் நங்கைகாள் உறிமேலைத் தடா நிறைந்த<br/>
வெள்ளி மலை இருந்தால் ஒத்த வெண்ணெயை வாரி விழுங்கியிட்டு<br/>
கள்வன் உறங்குகின்றான் வந்து காண்மின்கள் கை எல்லாம் நெய் வயிறு<br/>
பிள்ளை பரம் அன்று இவ் ஏழ் உலகும் கொள்ளும் பேதையேன் என் செய்கேனோ?
</p>
<p>
மைந்நம்பு வேல் கண் நல்லாள் முன்னம் பெற்ற வளை வண்ண நல் மா மேனி<br/>
தன் நம்பி நம்பியும் இங்கு வளர்ந்தது அவன் இவை செய்தறியான்<br/>
பொய்ந் நம்பி புள்ளுவன் கள்வம் பொதி அறை போகின்றவா தவழ்ந்திட்டு இந் நம்பி நம்பியா ஆய்ச்சியர்க்கு உய்வு இல்லை<br/>
&nbsp;&nbsp;என் செய்கேன்? என் செய்கேனோ?
</p>
<p>
தந்தை புகுந்திலன் நான் இங்கு இருந்திலேன் தோழிமார் ஆரும் இல்லை<br/>
சந்த மலர்க் குழலாள் தனியே விளையாடும் இடம் குறுகி<br/>
பந்து பறித்து துகில் பற்றிக் கீறி படிறன் படிறுசெய்யும்<br/>
நந்தன் மதலைக்கு இங்கு என் கடவோம்? நங்காய் என் செய்கேன்? என் செய்கேனோ?
</p>
<p>
மண்மகள் கேள்வன் மலர் மங்கை நாயகன் நந்தன் பெற்ற மதலை<br/>
அண்ணல் இலைக் குழல் ஊதி நம் சேரிக்கே அல்லில்-தான் வந்த பின்னை<br/>
கண் மலர் சோர்ந்து முலை வந்து விம்மி கமலச் செவ்வாய் வெளுப்ப<br/>
என் மகள் வண்ணம் இருக்கின்றவா நங்காய் என் செய்கேன்? என் செய்கேனோ?
</p>
<p>
ஆயிரம் கண் உடை இந்திரனாருக்கு அன்று ஆயர் விழவு எடுப்ப<br/>
பாசனம் நல்லன பண்டிகளால் புகப் பெய்த அதனை எல்லாம்<br/>
போயிருந்து அங்கு ஒரு பூத வடிவுகொண்டு உன் மகன் இன்று நங்காய்<br/>
மாயன் அதனை எல்லாம் முற்ற வாரி வளைத்து உண்டு இருந்தான் போலும்
</p>
<p>
தோய்த்த தயிரும் நறு நெய்யும் பாலும் ஓர் ஓர் குடம் துற்றிடும் என்று<br/>
ஆய்ச்சியர் கூடி அழைக்கவும் நான் இதற்கு எள்கி இவனை நங்காய்<br/>
சோத்தம் பிரான் இவை செய்யப் பெறாய் என்று இரப்பன் உரப்பகில்லேன்<br/>
பேய்ச்சி முலை உண்ட பின்னை இப் பிள்ளையைப் பேசுவது அஞ்சுவனே
</p>
<p>
ஈடும் வலியும் உடைய இந் நம்பி பிறந்த எழு திங்களில்<br/>
ஏடு அலர் கண்ணியினானை வளர்த்தி யமுனை நீராடப் போனேன்<br/>
சேடன் திரு மறு மார்வன் கிடந்து திருவடியால் மலைபோல்<br/>
ஓடும் சகடத்தைச் சாடிய பின்னை உரப்புவது அஞ்சுவனே
</p>
<p>
அஞ்சுவன் சொல்லி அழைத்திட நங்கைகாள் ஆயிரம் நாழி நெய்யை<br/>
பஞ்சிய மெல் அடிப் பிள்ளைகள் உண்கின்று பாகம்-தான் வையார்களே<br/>
கஞ்சன் கடியன் கறவு எட்டு நாளில் என் கைவலத்து ஆதும் இல்லை<br/>
நெஞ்சத்து இருப்பன செய்துவைத்தாய் நம்பீ என் செய்கேன்? என் செய்கேனோ?
</p>
<p>
அங்ஙனம் தீமைகள் செய்வர்களோ- நம்பீ ஆயர் மட மக்களை?<br/>
பங்கய நீர் குடைந்து ஆடுகின்றார்கள் பின்னே சென்று ஒளித்திருந்து<br/>
அங்கு அவர் பூந் துகில் வாரிக்கொண்டிட்டு அரவு ஏர் இடையார் இரப்ப மங்கை நல்லீர் வந்து கொள்மின் என்று<br/>
&nbsp;&nbsp;மரம் ஏறி இருந்தாய் போலும்
</p>
<p>
அச்சம் தினைத்தனை இல்லை இப் பிள்ளைக்கு ஆண்மையும் சேவகமும்<br/>
உச்சியில் முத்தி வளர்த்து எடுத்தேனுக்கு உரைத்திலன் தான் இன்று போய்<br/>
பச்சிலைப் பூங் கடம்பு ஏறி விசைகொண்டு பாய்ந்து புக்கு ஆயிர வாய்<br/>
நச்சு அழல் பொய்கையில் நாகத்தினோடு பிணங்கி நீ வந்தாய் போலும்
</p>
<p>
தம்பரம் அல்லன ஆண்மைகளைத் தனியே நின்று தாம் செய்வரோ?<br/>
எம் பெருமான் உன்னைப் பெற்ற வயிறு உடையேன் இனி யான் என் செய்கேன்?<br/>
அம்பரம் ஏழும் அதிரும் இடி குரல் அங்கு அனல் செங் கண் உடை<br/>
வம்பு அவிழ் கானத்து மால் விடையோடு பிணங்கி நீ வந்தாய் போலும்
</p>
<p>
அன்ன நடை மட ஆய்ச்சி வயிறு அடித்து அஞ்ச அரு வரைபோல்<br/>
மன்னு கருங் களிற்று ஆர் உயிர் வவ்விய மைந்தனை மா கடல் சூழ்<br/>
கன்னி நல் மா மதிள் மங்கையர் காவலன் காமரு சீர்க் கலிகன்றி<br/>
இன் இசை மாலைகள் ஈர் ஏழும் வல்லவர்க்கு ஏதும் இடர் இல்லையே
</p>
<h2>ஆய்ச்சி ஒருத்தி கண்ணனோடு ஊடி உரைத்தல்</h2>
<p>
காதில் கடிப்பு இட்டு கலிங்கம் உடுத்து<br/>
தாது நல்ல தண் அம் துழாய்கொடு அணிந்து<br/>
போது மறுத்து புறமே வந்து நின்றீர்-<br/>
ஏதுக்கு? இது என்? இது என்? இது என்னோ?
</p>
<p>
துவர் ஆடை உடுத்து ஒரு செண்டு சிலுப்பி<br/>
கவர் ஆக முடித்து கலிக் கச்சுக் கட்டி<br/>
சுவர் ஆர் கதவின் புறமே வந்து நின்றீர்-<br/>
இவர் ஆர்? இது என்? இது என்? இது என்னோ?
</p>
<p>
கருளக் கொடி ஒன்று உடையீர் தனிப் பாகீர்<br/>
உருளச் சகடம்-அது உறுக்கி நிமிர்த்தீர்<br/>
மருளைக்கொடு பாடி வந்து இல்லம் புகுந்தீர்<br/>
இருளத்து இது என்? இது என்? இது என்னோ?
</p>
<p>
நாமம் பலவும் உடை நாரண நம்பீ<br/>
தாமத் துளவம் மிக நாறிடுகின்றீர்<br/>
காமன் எனப் பாடி வந்து இல்லம் புகுந்தீர்<br/>
ஏமத்து-இது என்? இது என்? இது என்னோ?
</p>
<p>
சுற்றும் குழல் தாழ சுரிகை அணைத்து<br/>
மற்று பல மா மணி பொன் கொடு அணிந்து<br/>
முற்றம் புகுந்து முறுவல் செய்து நின்றீர்-<br/>
எற்றுக்கு? இது என்? இது என்? இது என்னோ?
</p>
<p>
ஆன்-ஆயரும் ஆ-நிரையும் அங்கு ஒழிய<br/>
கூன் ஆயது ஓர் கொற்ற வில் ஒன்று கை ஏந்தி<br/>
போனார் இருந்தாரையும் பார்த்து புகுதீர்-<br/>
ஏனோர்கள் முன் என்? இது என்? இது என்னோ? 6
</p>
<p>
மல்லே பொருத திரள் தோள் மணவாளீர்<br/>
அல்லே அறிந்தோம் நும் மனத்தின் கருத்தை<br/>
சொல்லாது ஒழியீர் சொன்னபோதினால் வாரீர்-<br/>
எல்லே இது என்? இது என்? இது என்னோ?
</p>
<p>
புக்கு ஆடு அரவம் பிடித்து ஆட்டும் புனிதீர்<br/>
இக் காலங்கள் யாம் உமக்கு ஏதொன்றும் அல்லோம்<br/>
தக்கார் பலர் தேவிமார் சால உடையீர்-<br/>
எக்கே இது என்? இது என்? இது என்னோ?
</p>
<p>
ஆடி அசைந்து ஆய் மடவாரொடு நீ போய்க்<br/>
கூடிக் குரவை பிணை கோமளப் பிள்ளாய்<br/>
தேடி திரு மா மகள் மண்மகள் நிற்ப-<br/>
ஏடி இது என்? இது என்? இது என்னோ?
</p>
<p>
அல்லிக் கமலக் கண்ணனை அங்கு ஓர் ஆய்ச்சி<br/>
எல்லிப் பொழுது ஊடிய ஊடல் திறத்தைக்<br/>
கல்லின் மலி தோள் கலியன் சொன்ன மாலை<br/>
சொல்லித் துதிப்பார்-அவர் துக்கம் இலரே
</p>
<h2>பழமொழியால் பணிந்து உரைத்த பாட்டு</h2>
<p>
புள் உரு ஆகி நள் இருள் வந்த பூதனை மாள இலங்கை<br/>
ஒள் எரி மண்டி உண்ணப் பணித்த ஊக்கம்-அதனை நினைந்தோ-<br/>
கள் அவிழ் கோதை காதலும் எங்கள் காரிகை மாதர் கருத்தும்<br/>
பிள்ளை-தன் கையில் கிண்ணமே ஒக்கப் பேசுவது? எந்தை பிரானே
</p>
<p>
மன்றில் மலிந்து கூத்து உவந்து ஆடி மால் விடை ஏழும் அடர்த்து ஆயர்<br/>
அன்று நடுங்க ஆ-நிரை காத்த ஆண்மை கொலோ? அறியேன் நான்-<br/>
நின்ற பிரானே நீள் கடல் வண்ணா நீ இவள்-தன்னை நின் கோயில்<br/>
முன்றில் எழுந்த முருங்கையில் தேனா முன் கை வளை கவர்ந்தாயே
</p>
<p>
ஆர் மலி ஆழி சங்கொடு பற்றி ஆற்றலை ஆற்றல் மிகுத்து<br/>
கார் முகில் வண்ணா கஞ்சனை முன்னம் கடந்த நின் கடுந் திறல் தானோ-<br/>
நேர் இழை மாதை நித்திலத் தொத்தை நெடுங் கடல் அமுது அனையாளை<br/>
ஆர் எழில் வண்ணா அம் கையில் வட்டு ஆம் இவள் எனக் கருதுகின்றாயே?
</p>
<p>
மல்கிய தோளும் மான் உரி அதளும் உடையவர்-தமக்கும் ஓர் பாகம்<br/>
நல்கிய நலமோ? நரகனைத் தொலைத்த கரதலத்து அமைதியின் கருத்தோ?<br/>
அல்லி அம் கோதை அணி நிறம் கொண்டு வந்து முன்னே நின்று போகாய்<br/>
சொல்லி என்-நம்பி இவளை நீ உங்கள் தொண்டர் கைத் தண்டு என்ற ஆறே?
</p>
<p>
செரு அழியாத மன்னர்கள் மாள தேர் வலம் கொண்டு அவர் செல்லும்<br/>
அரு வழி வானம் அதர்படக் கண்ட ஆண்மை கொலோ? அறியேன் நான்-<br/>
திருமொழி எங்கள் தே மலர்க் கோதை சீர்மையை நினைந்திலை அந்தோ<br/>
பெரு வழி நாவல் கனியினும் எளியள் இவள் எனப் பேசுகின்றாயே
</p>
<p>
அரக்கியர் ஆகம் புல் என வில்லால் அணி மதிள் இலங்கையார்-கோனைச்<br/>
செருக்கு அழித்து அமரர் பணிய முன் நின்ற சேவகமோ செய்தது இன்று?-<br/>
முருக்கு இதழ் வாய்ச்சி முன் கை வெண் சங்கம் கொண்டு முன்னே நின்று போகாய்<br/>
எருக்கு இலைக்கு ஆக எறி மழு ஓச்சல் என் செய்வது? எந்தை பிரானே
</p>
<p>
ஆழி அம் திண் தேர் அரசர் வந்து இறைஞ்ச அலை கடல் உலகம் முன் ஆண்ட<br/>
பாழி அம் தோள் ஓர் ஆயிரம் வீழ படை மழுப் பற்றிய வலியோ-<br/>
மாழை மென் நோக்கி மணி நிறம் கொண்டு வந்து முன்னே நின்று போகாய்?<br/>
கோழி வெண் முட்டைக்கு என் செய்வது-எந்தாய்!- குறுந்தடி? நெடுங் கடல் வண்ணா
</p>
<p>
பொருந்தலன் ஆகம் புள் உவந்து ஏற வள் உகிரால் பிளந்து அன்று<br/>
பெருந்தகைக்கு இரங்கி வாலியை முனிந்த பெருமைகொலோ செய்தது இன்று?-<br/>
பெருந் தடங் கண்ணி சுரும்பு உறு கோதை பெருமையை நினைந்திலை பேசில்<br/>
கருங் கடல் வண்ணா கவுள் கொண்ட நீர் ஆம் இவள் எனக் கருதுகின்றாயே
</p>
<p>
நீர் அழல் வான் ஆய் நெடு நிலம் கால் ஆய் நின்ற நின் நீர்மையை நினைந்தோ-<br/>
சீர் கெழு கோதை என் அலது இலள் என்று அன்னது ஓர் தேற்றன்மை தானோ-<br/>
பார் கெழு பவ்வத்து ஆர் அமுது அனைய பாவையைப் பாவம் செய்தேனுக்கு<br/>
ஆர் அழல் ஓம்பும் அந்தணன் தோட்டம் ஆக நின் மனத்து வைத்தாயே?
</p>
<p>
வேட்டத்தைக் கருதாது அடி-இணை வணங்கி மெய்ம்மையே நின்று எம் பெருமானை<br/>
வாள் திறல் தானை மங்கையர் தலைவன் மான வேல் கலியன் வாய் ஒலிகள்<br/>
தோட்டு அலர் பைந்தார்ச் சுடர் முடியானைப் பழமொழியால் பணிந்து உரைத்த<br/>
பாட்டு இவை பாட பத்திமை பெருகிச் சித்தமும் திருவொடு மிகுமே
</p>

<h2>தலைமகனைப் பிரிந்த தலைமகள் ஆற்றாமை மீதிட்டுக் கூறுதல்</h2>
<p>
திருத்தாய் செம்போத்தே<br/>
திரு மா மகள்-தன் கணவன்<br/>
மருத் தார் தொல் புகழ் மாதவனை வர-<br/>
திருத்தாய் செம்போத்தே
</p>
<p>
கரையாய் காக்கைப் பிள்ளாய்<br/>
கரு மா முகில் போல் நிறத்தன்<br/>
உரை ஆர் தொல் புகழ் உத்தமனை வர-<br/>
கரையாய் காக்கைப் பிள்ளாய்
</p>
<p>
கூவாய் பூங் குயிலே<br/>
குளிர் மாரி தடுத்து உகந்த<br/>
மா வாய் கீண்ட மணி வண்ணனை வர-<br/>
கூவாய் பூங் குயிலே
</p>
<p>
கொட்டாய் பல்லிக் குட்டி<br/>
குடம் ஆடி உலகு அளந்த<br/>
மட்டு ஆர் பூங் குழல் மாதவனை வர-<br/>
கொட்டாய் பல்லிக் குட்டி
</p>
<p>
சொல்லாய் பைங் கிளியே<br/>
சுடர் ஆழி வலன் உயர்த்த<br/>
மல் ஆர் தோள் வட வேங்கடவனை வர-<br/>
சொல்லாய் பைங் கிளியே
</p>
<p>
கோழி கூ என்னுமால்<br/>
தோழி நான் என் செய்கேன்?<br/>
ஆழி வண்ணர் வரும் பொழுது ஆயிற்று-<br/>
கோழி கூ என்னுமால்
</p>
<p>
காமற்கு என் கடவேன்?<br/>
கரு மா முகில் வண்ணற்கு அல்லால்<br/>
பூ மேல் ஐங்கணை கோத்துப் புகுந்து எய்ய-<br/>
காமற்கு என் கடவேன்?
</p>
<p>
இங்கே போதும்கொலோ-<br/>
இன வேல் நெடுங் கண் களிப்ப?<br/>
கொங்கு ஆர் சோலைக் குடந்தைக் கிடந்த மால்<br/>
இங்கே போதும்கொலோ?
</p>
<p>
இன்னார் என்று அறியேன்<br/>
அன்னே ஆழியொடும்<br/>
பொன் ஆர் சார்ங்கம் உடைய அடிகளை-<br/>
இன்னார் என்று அறியேன்
</p>
<p>
தொண்டீர் பாடுமினோ<br/>
சுரும்பு ஆர் பொழில் மங்கையர்-கோன்<br/>
ஒண் தார் வேல் கலியன் ஒலி மாலைகள்<br/>
தொண்டீர் பாடுமினோ
</p>
<h2>பிரிவு ஆற்றாத தலைவி இரங்கிக் கூறுதல்</h2>
<p>
குன்றம் ஒன்று எடுத்து ஏந்தி மா மழை<br/>
அன்று காத்த அம்மான் அரக்கரை<br/>
வென்ற வில்லியார் வீரமே கொலோ-<br/>
தென்றல் வந்து தீ வீசும்? என் செய்கேன்&nbsp;&nbsp;1
</p>
<p>
காரும் வார் பனிக் கடலும் அன்னவன்<br/>
தாரும் மார்வமும் கண்ட தண்டமோ-<br/>
சோரும் மா முகில் துளியினூடு வந்து<br/>
ஈர வாடை-தான் ஈரும் என்னையே? 2
</p>
<p>
சங்கும் மாமையும் தளரும் மேனிமேல்<br/>
திங்கள் வெம் கதிர் சீறும்-என் செய்கேன்?-<br/>
பொங்கு வெண் திரைப் புணரி வண்ணனார்<br/>
கொங்கு அலர்ந்த தார் கூவும் என்னையே 3
</p>
<p>
அங்கு ஓர் ஆய்க்குலத்துள் வளர்ந்து சென்று<br/>
அங்கு ஓர் தாய் உரு ஆகி வந்தவள்<br/>
கொங்கை நஞ்சு உண்ட கோயின்மை கொலோ-<br/>
திங்கள் வெம் கதிர் சீறுகின்றதே? 4
</p>
<p>
அங்கு ஓர் ஆள் அரி ஆய் அவுணனை<br/>
பங்கமா இரு கூறு செய்தவன்<br/>
மங்குல் மா மதி வாங்கவே கொலோ-<br/>
பொங்கு மா கடல் புலம்புகின்றதே? 5
</p>
<p>
சென்று வார் சிலை வளைத்து இலங்கையை<br/>
வென்ற வில்லியார் வீரமே கொலோ-<br/>
முன்றில் பெண்ணைமேல் முளரிக் கூட்டகத்து<br/>
அன்றிலின் குரல் அடரும் என்னையே? 6
</p>
<p>
பூவை வண்ணனார் புள்ளின்மேல் வர<br/>
மேவி நின்று நான் கண்ட தண்டமோ-<br/>
வீவு இல் ஐங்கணை வில்லி அம்பு கோத்து<br/>
ஆவியே இலக்கு ஆக எய்வதே? 7
</p>
<p>
மால் இனம் துழாய் வரும் என் நெஞ்சகம்<br/>
மாலின் அம் துழாய் வந்து என் உள்புக<br/>
கோல வாடையும் கொண்டு வந்தது ஓர்<br/>
ஆலி வந்ததால்-அரிது காவலே 8
</p>
<p>
கெண்டை ஒண் கணும் துயிலும் என் நிறம்<br/>
பண்டு பண்டு போல் ஒக்கும்-மிக்க சீர்த்<br/>
தொண்டர் இட்ட பூந் துளவின் வாசமே<br/>
வண்டு கொண்டுவந்து ஊதுமாகிலே 9
</p>
<p>
அன்று பாரதத்து ஐவர் தூதனாய்ச்<br/>
சென்ற மாயனை செங் கண் மாலினை<br/>
மன்றில் ஆர் புகழ் மங்கை வாள் கலி-<br/>
கன்றி சொல் வல்லார்க்கு அல்லல் இல்லையே 10
</p>
<h2>தலைவி பிரிவு ஆற்றாது வருந்திக் கூறுதல்</h2>
<p>
குன்றம் எடுத்து மழை தடுத்து இளையாரொடும்<br/>
மன்றில் குரவை பிணைந்த மால் என்னை மால்செய்தான்<br/>
முன்றில் தனி நின்ற பெண்ணைமேல் கிடந்து ஈர்கின்ற<br/>
அன்றிலின் கூட்டைப் பிரிக்ககிற்பவர் ஆர்கொலோ? 1
</p>
<p>
பூங் குருந்து ஒசித்து ஆனை காய்ந்து அரி மாச் செகுத்து<br/>
ஆங்கு வேழத்தின் கொம்பு கொண்டு வன் பேய் முலை<br/>
வாங்கி உண்ட அவ் வாயன் நிற்க இவ் ஆயன் வாய்<br/>
ஏங்கு வேய்ங்குழல் என்னோடு ஆடும் இளமையே 2
</p>
<p>
மல்லொடு கஞ்சனும் துஞ்ச வென்ற மணிவண்ணன்<br/>
அல்லி மலர்த் தண் துழாய் நினைந்திருந்தேனையே<br/>
எல்லியில் மாருதம் வந்து அடும் அது அன்றியும்<br/>
கொல்லை வல் ஏற்றின் மணியும் கோயின்மை செய்யுமே 3
</p>
<p>
பொருந்து மா மரம் ஏழும் எய்த புனிதனார்<br/>
திருந்து சேவடி என் மனத்து நினைதொறும்<br/>
கருந் தண் மா கடல் கங்குல் ஆர்க்கும் அது அன்றியும்<br/>
வருந்த வாடை வரும் இதற்கு இனி என் செய்கேன்? 4
</p>
<p>
அன்னை முனிவதும் அன்றிலின் குரல் ஈர்வதும்<br/>
மன்னு மறி கடல் ஆர்ப்பதும் வளை சோர்வதும்-<br/>
பொன் அம் கலை அல்குல் அன்ன மென் நடை பூங் குழல்-<br/>
பின்னை மணாளர்திறத்தம் ஆயின பின்னையே 5
</p>
<p>
ஆழியும் சங்கும் உடைய நங்கள் அடிகள்-தாம்<br/>
பாழிமையான கனவில் நம்மைப் பகர்வித்தார்<br/>
தோழியும் நானும் ஒழிய வையம் துயின்றது<br/>
கோழியும் கூகின்றது இல்லை கூர் இருள் ஆயிற்றே 6
</p>
<p>
காமன்-தனக்கு முறை அல்லேன் கடல் வண்ணனார்<br/>
மா மணவாளர் எனக்குத் தானும் மகன் சொல்லில்<br/>
யாமங்கள் தோறு எரி வீசும் என் இளங் கொங்கைகள்<br/>
மா மணி வண்ணர்திறத்தவாய் வளர்கின்றவே 7
</p>
<p>
மஞ்சு உறு மாலிருஞ்சோலை நின்ற மணாளனார்<br/>
நெஞ்சம் நிறைகொண்டு போயினார் நினைகின்றிலர்<br/>
வெம் சுடர் போய் விடியாமல் எவ்விடம் புக்கதோ?<br/>
நஞ்சு உடலம் துயின்றால் நமக்கு இனி நல்லதே 8
</p>
<p>
காமன் கணைக்கு ஓர் இலக்கம் ஆய் நலத்தின் மிகு<br/>
பூ மரு கோலம் நம் பெண்மை சிந்தித்து இராது போய்<br/>
தூ மலர் நீர் கொடு தோழி நாம் தொழுது ஏத்தினால்<br/>
கார் முகில் வண்ணரைக் கண்களால் காணல் ஆம்கொலோ? 9
</p>
<p>
வென்றி விடை உடன் ஏழ் அடர்த்த அடிகளை<br/>
மன்றில் மலி புகழ் மங்கை மன் கலிகன்றி சொல்<br/>
ஒன்று நின்ற ஒன்பதும் உரைப்பவர்-தங்கள்மேல்<br/>
என்றும் நில்லா வினை ஒன்றும் சொல்லில் உலகிலே 10
</p>
<h2>தலைவி இரங்கிக் கூறல்</h2>
<p>
மன் இலங்கு பாரதத்துத் தேர் ஊர்ந்து மாவலியைப்<br/>
பொன் இலங்கு திண் விலங்கில் வைத்து பொரு கடல் சூழ்<br/>
தென் இலங்கை ஈடு அழித்த தேவர்க்கு-இது காணீர்-<br/>
என் இலங்கு சங்கோடு எழில் தோற்றிருந்தேனே 1
</p>
<p>
இருந்தான் என் உள்ளத்து இறைவன் கறை சேர்<br/>
பருந் தாள் களிற்றுக்கு அருள் செய்த செங் கண்<br/>
பெருந் தோள் நெடுமாலைப் பேர் பாடி ஆட<br/>
வருந்தாது என் கொங்கை ஒளி மன்னும் அன்னே 2
</p>
<p>
அன்னே இவரை அறிவன் மறை நான்கும்<br/>
முன்னே உரைத்த முனிவர் இவர் வந்து<br/>
பொன் ஏய் வளை கவர்ந்து போகார் மனம் புகுந்து<br/>
என்னே-இவர் எண்ணும் எண்ணம்? அறியோமே 3
</p>
<p>
அறியோமே என்று உரைக்கல் ஆமே எமக்கு-<br/>
வெறி ஆர் பொழில் சூழ் வியன் குடந்தை மேவி<br/>
சிறியான் ஓர் பிள்ளை ஆய் மெள்ள நடந்திட்டு<br/>
உறி ஆர் நறு வெண்ணெய் உண்டு உகந்தார்-தம்மையே? 4
</p>
<p>
தம்மையே நாளும் வணங்கித் தொழுவார்க்குத்<br/>
தம்மையே ஒக்க அருள் செய்வர் ஆதலால்<br/>
தம்மையே நாளும் வணங்கித் தொழுது இறைஞ்சி<br/>
தம்மையே பற்றா மனத்து என்றும் வைத்தோமே 5
</p>
<p>
வைத்தார் அடியார் மனத்தினில் வைத்து இன்பம்<br/>
உய்த்தார்-ஒளி விசும்பில் ஓர் அடி வைத்து ஓர் அடிக்கும்<br/>
எய்த்தாது மண் என்று இமையோர் தொழுது ஏத்தி<br/>
கைத்தாமரை குவிக்கும் கண்ணன் என் கண்ணனையே 6
</p>
<p>
கண்ணன் மனத்துள்ளே நிற்கவும் கை வளைகள்<br/>
என்னோ கழன்ற? இவை என்ன மாயங்கள்?<br/>
பெண் ஆனோம் பெண்மையோம் நிற்க அவன் மேய<br/>
அண்ணல் மலையும் அரங்கமும் பாடோமே? 7
</p>
<p>
பாடோமே-எந்தை பெருமானை? பாடிநின்று<br/>
ஆடோமே-ஆயிரம் பேரானை? பேர் நினைந்து<br/>
சூடோமே-சூடும் துழாய் அலங்கல்? சூடி நாம்<br/>
கூடோமே-கூடக் குறிப்பு ஆகில்? நல் நெஞ்சே 8
</p>
<p>
நல் நெஞ்சே நம் பெருமான் நாளும் இனிது அமரும்<br/>
அன்னம் சேர் கானல் அணி ஆலி கைதொழுது<br/>
முன்னம் சேர் வல்வினைகள் போக முகில் வண்ணன்<br/>
பொன்னம் சேர் சேவடிமேல் போது அணியப்பெற்றோமே 9
</p>
<p>
பெற்று ஆரார்-ஆயிரம் பேரானைப் பேர் பாட<br/>
பெற்றான் கலியன் ஒலிசெய் தமிழ்-மாலை<br/>
கற்றார் ஓ முற்று உலகு ஆள்வர் இவை கேட்கல்<br/>
உற்றார்க்கு உறு துயர் இல்லை உலகத்தே 10
</p>

<h2>திருமாலின் திருஅவதாரங்களில் ஈடுபடுதல்</h2>
<p>
நிலை இடம் எங்கும் இன்றி நெடு வெள்ளம் உம்பர் வள நாடு மூட இமையோர்<br/>
தலை இட மற்று எமக்கு ஓர் சரண் இல்லை என்ன அரண் ஆவன் என்னும் அருளால்<br/>
அலை கடல் நீர் குழம்ப அகடு ஆட ஓடி அகல் வான் உரிஞ்ச முதுகில்<br/>
மலைகளை மீதுகொண்டு வரும் மீனை மாலை மறவாது இறைஞ்சு என் மனனே 1
</p>
<p>
செரு மிகு வாள் எயிற்ற அரவு ஒன்று சுற்றி திசை மண்ணும் விண்ணும் உடனே<br/>
வெருவர வெள்ளை வெள்ளம் முழுதும் குழம்ப இமையோர்கள் நின்று கடைய<br/>
பரு வரை ஒன்று நின்று முதுகில் பரந்து சுழலக் கிடந்து துயிலும்<br/>
அரு வரை அன்ன தன்மை அடல் ஆமை ஆன திருமால் நமக்கு ஓர் அரணே 2
</p>
<p>
தீது அறு திங்கள் பொங்கு சுடர் உம்பர் உம்பர்-உலகு ஏழினோடும் உடனே<br/>
மாதிரம் மண் சுமந்த வட குன்றும் நின்ற மலை ஆறும் ஏழு கடலும்<br/>
பாதமர் சூழ் குளம்பின் அக மண்டலத்தின் ஒருபால் ஒடுங்க வளர் சேர்<br/>
ஆதி முன் ஏனம் ஆகி அரண் ஆய மூர்த்தி அது நம்மை ஆளும் அரசே 3
</p>
<p>
தளை அவிழ் கோதை மாலை இருபால் தயங்க எரி கான்று இரண்டு தறு கண்<br/>
அளவு எழ வெம்மை மிக்க அரி ஆகி அன்று பரியோன் சினங்கள் அவிழ<br/>
வளை உகிர்-ஆளி மொய்ம்பின் மறவோனது ஆகம் மதியாது சென்று ஓர் உகிரால்<br/>
பிளவு எழ விட்ட குட்டம்-அது வையம் மூடு பெரு நீரில் மும்மை பெரிதே 4
</p>
<p>
வெந் திறல் வாணன் வேள்வியிடம் எய்தி அங்கு ஓர் குறள் ஆகி மெய்ம்மை உணர<br/>
செந் தொழில் வேத நாவின் முனி ஆகி வையம் அடி மூன்று இரந்து பெறினும்<br/>
மந்தரமீது போகி மதி நின்று இறைஞ்ச மலரோன் வணங்க வளர் சேர்<br/>
அந்தரம் ஏழினூடு செல உய்த்த பாதம்- அது நம்மை ஆளும் அரசே 5
</p>
<p>
இரு நில மன்னர்-தம்மை இரு நாலும் எட்டும் ஒரு நாலும் ஒன்றும் உடனே<br/>
செரு நுதலூடு போகி அவர் ஆவி மங்க மழுவாளில் வென்ற திறலோன்<br/>
பெரு நில-மங்கை மன்னர் மலர்-மங்கை நாதர் புலமங்கை கேள்வர் புகழ் சேர்<br/>
பெரு நிலம் உண்டு உமிழ்ந்த பெரு வாயர் ஆகி யவர் நம்மை ஆள்வர் பெரிதே 6
</p>
<p>
இலை மலி பள்ளி எய்தி இது மாயம் என்ன இனம் ஆய மான் பின் எழில் சேர்<br/>
அலை மலி வேல்கணாளை அகல்விப்பதற்கு ஓர் உரு ஆய மானை அமையா<br/>
கொலை மலி எய்துவித்த கொடியோன் இலங்கை பொடி ஆக வென்றி அமருள்<br/>
சிலை மலி செஞ் சரங்கள் செல உய்த்த நங்கள் திருமால் நமக்கு ஓர் அரணே 7
</p>
<p>
முன் உலகங்கள் ஏழும் இருள்மண்டி உண்ண முதலோடு வீடும் அறியாது<br/>
என் இது வந்தது? என்ன இமையோர் திசைப்ப எழில் வேதம் இன்றி மறைய<br/>
பின்னும் வானவர்க்கும் முனிவர்க்கும் நல்கி இருள் தீர்ந்து இவ் வையம் மகிழ அன்னம்-அது ஆய் இருந்து அங்கு அறநூல் உரைத்த<br/>
&nbsp;&nbsp;அது நம்மை ஆளும் அரசே 8
</p>
<p>
துணைநிலை மற்று எமக்கு ஓர் உளது என்று இராது தொழுமின்கள் தொண்டர் தொலைய<br/>
உண முலை முன் கொடுத்த உரவோளது ஆவி உக உண்டு வெண்ணெய் மருவி<br/>
பணை முலை ஆயர் மாதர் உரலோடு கட்ட அதனோடும் ஓடி அடல் சேர்<br/>
இணை மருது இற்று வீழ நடைகற்ற தெற்றல் வினைப் பற்று அறுக்கும் விதியே 9
</p>
<p>
கொலை கெழு செம் முகத்த களிறு ஒன்று கொன்று கொடியோன் இலங்கை பொடியா<br/>
சிலை கெழு செஞ் சரங்கள் செல உய்த்த நங்கள் திருமாலை வேலை புடை சூழ்<br/>
கலி கெழு மாட வீதி வயல் மங்கை மன்னு கலிகன்றி சொன்ன பனுவல்<br/>
ஒலி கெழு பாடல் பாடி உழல்கின்ற தொண்டர் அவர் ஆள்வர் உம்பர் உலகே 10
</p>
<h2>திருச்சாழல்</h2>
<p>
மான் அமரும் மென் நோக்கி வைதேவி இன் துணையா<br/>
கான் அமரும் கல் அதர் போய் காடு உறைந்தான் காண் ஏடீ!-<br/>
கான் அமரும் கல் அதர் போய் காடு உறைந்த பொன் அடிக்கள்<br/>
வானவர்-தம் சென்னி மலர் கண்டாய் சாழலே 1
</p>
<p>
தந்தை தளை கழலத் தோன்றிப் போய் ஆய்ப்பாடி<br/>
நந்தன் குல மதலையாய் வளர்ந்தான் காண் ஏடீ!-<br/>
நந்தன் குல மதலையாய் வளர்ந்தான் நான்முகற்குத்<br/>
தந்தை காண் எந்தை பெருமான் காண் சாழலே 2
</p>
<p>
ஆழ் கடல் சூழ் வையகத்தார் ஏசப் போய் ஆய்ப்பாடித்<br/>
தாழ் குழலார் வைத்த தயிர் உண்டான் காண் ஏடீ<br/>
தாழ் குழலார் வைத்த தயிர் உண்ட பொன் வயிறு இவ்<br/>
ஏழ் உலகும் உண்டும் இடம் உடைத்தால் சாழலே 3
</p>
<p>
அறியாதார்க்கு ஆன் ஆயன் ஆகிப் போய் ஆய்ப்பாடி<br/>
உறி ஆர் நறு வெண்ணெய் உண்டு உகந்தான் காண் ஏடீ!-<br/>
உறி ஆர் நறு வெண்ணெய் உண்டு உகந்த பொன் வயிற்றுக்கு<br/>
எறி நீர் உலகு அனைத்தும் எய்தாதால் சாழலே 4
</p>
<p>
வண்ணக் கருங் குழல் ஆய்ச்சியால் மொத்துண்டு<br/>
கண்ணிக் குறுங் கயிற்றால் கட்டுண்டான் காண் ஏடீ-<br/>
கண்ணிக் குறுங் கயிற்றால் கட்டுண்டான் ஆகிலும்<br/>
எண்ணற்கு அரியன் இமையோர்க்கும் சாழலே
</p>
<p>
கன்றப் பறை கறங்க கண்டவர்-தம் கண் களிப்ப<br/>
மன்றில் மரக்கால் கூத்து ஆடினான் காண் ஏடீ!-<br/>
மன்றில் மரக்கால் கூத்து ஆடினான் ஆகிலும்<br/>
என்றும் அரியன் இமையோர்க்கும் சாழலே
</p>
<p>
கோதை வேல் ஐவர்க்கு ஆய் மண் அகலம் கூறு இடுவான்<br/>
தூதன் ஆய் மன்னவனால் சொல்லுண்டான் காண் ஏடீ!-<br/>
தூதன் ஆய் மன்னவனால் சொல்லுண்டான் ஆகிலும்<br/>
ஓத நீர் வையகம் முன் உண்டு உமிழ்ந்தான் சாழலே
</p>
<p>
பார் மன்னர் மங்கப் படைதொட்டு வெம் சமத்துத்<br/>
தேர் மன்னற்கு ஆய் அன்று தேர் ஊர்ந்தான் காண் ஏடீ!-<br/>
தேர் மன்னற்கு ஆய் அன்று தேர் ஊர்ந்தான் ஆகிலும்<br/>
தார் மன்னர்-தங்கள் தலைமேலான் சாழலே
</p>
<p>
கண்டார் இரங்க கழியக் குறள் உரு ஆய்<br/>
வண் தாரான் வேள்வியில் மண் இரந்தான் காண் ஏடீ<br/>
வண் தாரான் வேள்வியில் மண் இரந்தான் ஆகிலும்<br/>
விண்டு ஏழ் உலகுக்கும் மிக்கான் காண் சாழலே
</p>
<p>
கள்ளத்தால் மாவலியை மூவடி மண் கொண்டு அளந்தான்<br/>
வெள்ளத்தான் வேங்கடத்தான் என்பரால் காண் ஏடீ!-<br/>
வெள்ளத்தான் வேங்கடத்தானேலும் கலிகன்றி<br/>
உள்ளத்தின் உள்ளே உளன் கண்டாய் சாழலே
</p>
 106. உலகத்தைப் பிரளயத்திலிருந்து எம் பெருமான்<br/>
உய்வித்தமை கூறி உலகிற்கு உபதேசித்தல்
</p>
<p>
மைந் நின்ற கருங் கடல்வாய் உலகு இன்றி வானவரும் யாமும் எல்லாம்<br/>
நெய்ந் நின்ற சக்கரத்தன் திருவயிற்றில் நெடுங் காலம் கிடந்தது ஓரீர்<br/>
எந் நன்றி செய்தாரா ஏதிலோர் தெய்வத்தை ஏத்துகின்றீர்?<br/>
செய்ந்நன்றி குன்றேல்மின் தொண்டர்காள் அண்டனைய ஏத்தீர்களே
</p>
<p>
நில்லாத பெரு வெள்ளம் நெடு விசும்பின் மீது ஓடி நிமிர்ந்த காலம்<br/>
மல் ஆண்ட தடக் கையால் பகிரண்டம் அகப்படுத்த காலத்து அன்று<br/>
எல்லாரும் அறியாரோ? எம் பெருமான் உண்டு உமிழ்ந்த எச்சில் தேவர்<br/>
அல்லாதார் தாம் உளரே? அவன் அருளே உலகு ஆவது அறியீர்களே?
</p>
<p>
நெற்றிமேல் கண்ணானும் நிறை மொழி வாய் நான்முகனும் நீண்ட நால் வாய்<br/>
ஒற்றைக் கை வெண் பகட்டின் ஒருவனையும் உள்ளிட்ட அமரரோடும்<br/>
வெற்றிப் போர்க் கடல் அரையன் விழுங்காமல் தான் விழுங்கி உய்யக்கொண்ட<br/>
கொற்றப்போர் ஆழியான் குணம் பரவாச் சிறுதொண்டர் கொடிய ஆறே
</p>
<p>
பனிப் பரவைத் திரை ததும்ப பார் எல்லாம் நெடுங் கடலே ஆன காலம்<br/>
இனிக் களைகண் இவர்க்கு இல்லை என்று உலகம் ஏழினையும் ஊழில் வாங்கி<br/>
முனித் தலைவன் முழங்கு ஒளி சேர் திரு வயிற்றில் வைத்து உம்மை உய்யக்கொண்ட<br/>
கனிக் களவத் திரு உருவத்து ஒருவனையே கழல் தொழுமா கல்லீர்களே
</p>
<p>
பார் ஆரும் காணாமே பரவை மா நெடுங் கடலே ஆன காலம்<br/>
ஆரானும் அவனுடைய திரு வயிற்றில் நெடுங்காலம் கிடந்தது உள்ளத்து<br/>
ஓராத உணர்விலீர் உணருதிரேல் உலகு அளந்த உம்பர் கோமான்<br/>
பேராளன் பேரான பேர்கள் ஆயிரங்களுமே பேசீர்களே
</p>
<p>
பேய் இருக்கும் நெடு வெள்ளம் பெரு விசும்பின்-மீது ஓடிப் பெருகு காலம்<br/>
தாய் இருக்கும் வண்ணமே உம்மைத் தன் வயிற்று இருத்தி உய்யக்கொண்டான்<br/>
போய் இருக்க மற்று இங்கு ஓர் புதுத் தெய்வம் கொண்டாடும் தொண்டீர் பெற்ற<br/>
தாய் இருக்க மணை வெந்நீர் ஆட்டுதிரோ- மாட்டாத தகவு அற்றீரே? 6
</p>
<p>
மண் நாடும் விண் நாடும் வானவரும் தானவரும் மற்றும் எல்லாம்<br/>
உண்ணாத பெரு வெள்ளம் உண்ணாமல் தான் விழுங்கி உய்யக்கொண்ட<br/>
கண்ணாளன் கண்ணமங்கை நகராளன் கழல் சூடி அவனை உள்ளத்து<br/>
எண்ணாத மானிடத்தை எண்ணாத போது எல்லாம் இனிய ஆறே 7
</p>
<p>
மறம் கிளர்ந்த கருங் கடல் நீர் உரம் துரந்து பரந்து ஏறி அண்டத்து அப்பால்<br/>
புறம் கிளர்ந்த காலத்து பொன் உலகம் ஏழினையும் ஊழில் வாங்கி<br/>
அறம் கிளந்த திரு வயிற்றின் அகம்படியில் வைத்து உம்மை உய்யக்கொண்ட<br/>
நிறம் கிளர்ந்த கருஞ் சோதி நெடுந்தகையை நினையாதார் நீசர்-தாமே 8
</p>
<p>
அண்டத்தின் முகடு அழுந்த அலை முந்நீர்த் திரை ததும்ப ஆஆ என்று<br/>
தொண்டர்க்கும் முனிவர்க்கும் அமரர்க்கும் தான் அருளி உலகம் ஏழும்<br/>
உண்டு ஒத்த திருவயிற்றின் அகம்படியில் வைத்து உம்மை உய்யக்கொண்ட<br/>
கொண்டல் கை மணி வண்ணன் தண் குடந்தை நகர் பாடி ஆடீர்களே 9
</p>
<p>
தேவரையும் அசுரரையும் திசைகளையும் கடல்களையும் மற்றும் முற்றும்<br/>
யாவரையும் ஒழியாமே எம் பெருமான் உண்டு உமிழ்ந்தது அறிந்து சொன்ன<br/>
கா வளரும் பொழில் மங்கைக் கலிகன்றி ஒலி மாலை கற்று வல்லார்<br/>
பூ வளரும் திருமகளால் அருள்பெற்றுப் பொன்-உலகில் பொலிவர்-தாமே 10
</p>
<h2>எம்பெருமான் திறத்தில் உதவாத அவயவங்கள் பயனற்றன எனல்</h2>
<p>
நீள் நாகம் சுற்றி நெடு வரை நட்டு ஆழ் கடலைப்<br/>
பேணான் கடைந்து அமுதம் கொண்டு உகந்த பெம்மானை<br/>
பூண் ஆர மார்வனை புள் ஊரும் பொன் மலையை-<br/>
காணாதார் கண் என்றும் கண் அல்ல கண்டாமே 1
</p>
<p>
நீள்வான் குறள் உரு ஆய் நின்று இரந்து மாவலி மண்<br/>
தாளால் அளவிட்ட தக்கணைக்கு மிக்கானை<br/>
தோளாத மா மணியை தொண்டர்க்கு இனியானை-<br/>
கேளாச் செவிகள் செவி அல்ல கேட்டாமே 2
</p>
<p>
தூயானை தூய மறையானை தென் ஆலி<br/>
மேயானை மேவாள் உயிர் உண்டு அமுது உண்ட<br/>
வாயானை மாலை-வணங்கி அவன் பெருமை<br/>
பேசாதார் பேச்சு என்றும் பேச்சு அல்ல கேட்டாமே 3
</p>
<p>
கூடா இரணியனைக் கூர் உகிரால் மார்வு இடந்த<br/>
ஓடா அடல் அரியை உம்பரார் கோமானை<br/>
தோடு ஆர் நறுந் துழாய் மார்வனை-ஆர்வத்தால்<br/>
பாடாதார் பாட்டு என்றும் பாட்டு அல்ல கேட்டாமே 4
</p>
<p>
மை ஆர் கடலும் மணி வரையும் மா முகிலும்<br/>
கொய் ஆர் குவளையும் காயாவும் போன்று இருண்ட<br/>
மெய்யானை மெய்ய மலையானை சங்கு ஏந்தும்<br/>
கையானை-கை தொழா கை அல்ல கண்டாமே 5
</p>
<p>
கள் ஆர் துழாயும் கணவலரும் கூவிளையும்<br/>
முள் ஆர் முளரியும் ஆம்பலும் முன் கண்டக்கால்<br/>
புள் ஆய் ஓர் ஏனம் ஆய்ப் புக்கு இடந்தான் பொன் அடிக்கு என்று-<br/>
உள்ளாதார் உள்ளத்தை உள்ளமாக் கொள்ளோமே 6
</p>
<p>
கனை ஆர் கடலும் கருவிளையும் காயாவும்<br/>
அனையானை-அன்பினால் ஆர்வத்தால் என்றும்<br/>
சுனை ஆர் மலர் இட்டு தொண்டராய் நின்று<br/>
நினையாதார் நெஞ்சு என்றும் நெஞ்சு அல்ல கண்டாமே 7
</p>
<p>
வெறி ஆர் கருங் கூந்தல் ஆய்ச்சியர் வைத்த<br/>
உறி ஆர் நறு வெண்ணெய் தான் உகந்து உண்ட<br/>
சிறியானை செங் கண் நெடியானை-சிந்தித்து<br/>
அறியாதார் என்றும் அறியாதார் கண்டாமே 8
</p>
<p>
தேனொடு வண்டு ஆலும் திருமாலிருஞ்சோலை<br/>
தான் இடமாக் கொண்டான் தட மலர்க் கண்ணிக்காய்<br/>
ஆன் விடை ஏழ் அன்று அடர்த்தாற்கு-ஆள் ஆனார் அல்லாதார்<br/>
மானிடவர் அல்லர் என்று என் மனத்தே வைத்தேனே 9
</p>
<p>
மெய்ந் நின்ற பாவம் அகல திருமாலைக்<br/>
கைந் நின்ற ஆழியான் சூழும் கழல் சூடிக்<br/>
கைந் நின்ற வேல் கைக் கலியன் ஒலி மாலை<br/>
ஐயொன்றும் ஐந்தும் இவை-பாடி ஆடுமினே 10
</p>
 108. பிறப்பைப் போக்கி அருளுமாறு ஆழ்வார்<br/>
எம்பெருமானைப் பிரார்த்தித்தல்
</p>
<p>
மாற்றம் உள ஆகிலும் சொல்லுவன் மக்கள்<br/>
தோற்றக் குழி தோற்றுவிப்பாய்கொல் என்று இன்னம்-<br/>
ஆற்றங்கரை வாழ் மரம்போல்-அஞ்சுகின்றேன்<br/>
நாற்றம் சுவை ஊறு ஒலி ஆகிய நம்பீ
</p>
<p>
சீற்றம் உள ஆகிலும் செப்புவன் மக்கள்<br/>
தோற்றக் குழி தோற்றுவிப்பாய்கொல் என்று அஞ்சி-<br/>
காற்றத்திடைப்பட்ட கலவர் மனம்போல்-<br/>
ஆற்றத் துளங்கா நிற்பன் ஆழி வலவா
</p>
<p>
தூங்கு ஆர் பிறவிக்கண் இன்னம் புகப் பெய்து<br/>
வாங்காய் என்று சிந்தித்து நான் அதற்கு அஞ்சி-<br/>
பாம்போடு ஒரு கூரையிலே பயின்றால்போல்-<br/>
தாங்காது உள்ளம் தள்ளும் என் தமரைக்கண்ணா
</p>
<p>
உரு ஆர் பிறவிக்கண் இன்னம் புகப் பெய்து<br/>
திரிவாய் என்று சிந்தித்தி என்று அதற்கு அஞ்சி-<br/>
இரு பாடு எரி கொள்ளியினுள்-எறும்பேபோல்-<br/>
உருகாநிற்கும் என் உள்ளம் ஊழி முதல்வா
</p>
<p>
கொள்ளக் குறையாத இடும்பைக் குழியில்<br/>
தள்ளிப் புகப் பெய்திகொல் என்று அதற்கு அஞ்சி-<br/>
வெள்ளத்திடைப்பட்ட நரி இனம்போலே-<br/>
உள்ளம் துளங்காநிற்பன் ஊழி முதல்வா
</p>
<p>
படை நின்ற பைந்தாமரையோடு அணி நீலம்<br/>
மடை நின்று அலரும் வயல் ஆலி மணாளா<br/>
இடையன் எறிந்த மரமே ஒத்து இராமே-<br/>
அடைய அருளாய் எனக்கு உன்-தன் அருளே
</p>
<p>
வேம்பின் புழு வேம்பு அன்றி உண்ணாது-அடியேன்<br/>
நான் பின்னும் உன் சேவடி அன்றி நயவேன்<br/>
தேம்பல் இளந் திங்கள் சிறைவிடுத்து ஐவாய்ப்<br/>
பாம்பின் அணைப் பள்ளிகொண்டாய் பரஞ்சோதீ
</p>
<p>
அணி ஆர் பொழில் சூழ் அரங்க நகர் அப்பா!-<br/>
துணியேன் இனி நின் அருள் அல்லது எனக்கு<br/>
மணியே மணி மாணிக்கமே மதுசூதா!-<br/>
பணியாய் எனக்கு உய்யும் வகை-பரஞ்சோதீ
</p>
<p>
நந்தா நரகத்து அழுந்தாவகை நாளும்-<br/>
எந்தாய் தொண்டர் ஆனவர்க்கு இன் அருள் செய்வாய்<br/>
சந்தோகா தலைவனே தாமரைக் கண்ணா!-<br/>
அந்தோ அடியேற்கு அருளாய் உன் அருளே
</p>
<p>
குன்றம் எடுத்து ஆ-நிரை காத்தவன்-தன்னை<br/>
மன்றில் புகழ் மங்கை மன் கலிகன்றி சொல்<br/>
ஒன்று நின்ற ஒன்பதும் வல்லவர்-தம்மேல்<br/>
என்றும் வினை ஆயின சாரகில்லாவே
</p>
</p>
<p>
திருமங்கை ஆழ்வார் - திருக்குறுந் தாண்டகம் (<h2>– 2051)</h2>
<p>
நிதியினை பவளத் தூணை நெறிமையால் நினைய வல்லார்<br/>
கதியினை கஞ்சன் மாளக் கண்டு முன் அண்டம் ஆளும்<br/>
மதியினை மாலை வாழ்த்தி வணங்கி என் மனத்து வந்த<br/>
விதியினைக் கண்டு கொண்ட தொண்டனேன்-விடுகிலேனே
</p>
<p>
காற்றினை புனலை தீயை கடிமதிள் இலங்கை செற்ற<br/>
ஏற்றினை இமயம் ஏய எழில் மணித் திரளை இன்ப<br/>
ஆற்றினை அமுதம்-தன்னை அவுணன் ஆர் உயிரை உண்ட<br/>
கூற்றினை குணங்கொண்டு உள்ளம் கூறு-நீ கூறுமாறே
</p>
<p>
பா இரும் பரவை-தன்னுள் பரு வரை திரித்து வானோர்க்கு<br/>
ஆய் இருந்து அமுதங் கொண்ட அப்பனை எம் பிரானை<br/>
வேய் இருஞ் சோலை சூழ்ந்து விரி கதிர் இரிய நின்ற<br/>
மா இருஞ் சோலை மேய மைந்தனை-வணங்கினேனே
</p>
<p>
கேட்க யான் உற்றது உண்டு கேழல் ஆய் உலகம் கொண்ட<br/>
பூக் கெழு வண்ணனாரைப் போதரக் கனவில் கண்டு<br/>
வாக்கினால் கருமம்-தன்னால் மனத்தினால் சிரத்தை-தன்னால்<br/>
வேட்கை மீதூர வாங்கி விழுங்கினேற்கு இனியவாறே
</p>
<p>
இரும்பு அனன்று உண்ட நீர்போல் எம் பெருமானுக்கு என்-தன்<br/>
அரும் பெறல் அன்பு புக்கிட்டு அடிமைபூண்டு உய்ந்து போனேன்<br/>
வரும் புயல் வண்ணனாரை மருவி என் மனத்து வைத்து<br/>
கரும்பின் இன் சாறு போலப் பருகினேற்கு இனியவாறே
</p>
<p>
மூவரில் முதல்வன் ஆய ஒருவனை உலகம் கொண்ட<br/>
கோவினை குடந்தை மேய குரு மணித் திரளை இன்பப்<br/>
பாவினை பச்சைத் தேனை பைம் பொன்னை அமரர் சென்னிப்<br/>
பூவினைப் புகழும் தொண்டர் என் சொல்லிப் புகழ்வர் தாமே?
</p>
<p>
இம்மையை மறுமை-தன்னை எமக்கு வீடு ஆகி நின்ற<br/>
மெய்ம்மையை விரிந்த சோலை வியன் திரு அரங்கம் மேய<br/>
செம்மையை கருமை-தன்னை திருமலை ஒருமையானை<br/>
தன்மையை நினைவார் என்-தன் தலைமிசை மன்னுவாரே
</p>
<p>
வானிடைப் புயலை மாலை வரையிடைப் பிரசம் ஈன்ற<br/>
தேனிடைக் கரும்பின் சாற்றை திருவினை மருவி வாழார்-<br/>
மானிடப் பிறவி அந்தோ மதிக்கிலர் கொள்க-தம் தம்<br/>
ஊனிடைக் குரம்பை வாழ்க்கைக்கு உறுதியே வேண்டினாரே
</p>
<p>
உள்ளமோ ஒன்றில் நில்லாது ஓசையில் எரி நின்று உண்ணும்<br/>
கொள்ளிமேல் எறும்புபோலக் குழையுமால் என்-தன் உள்ளம்<br/>
தெள்ளியீர் தேவர்க்கு எல்லாம் தேவராய் உலகம் கொண்ட<br/>
ஒள்ளியீர் உம்மை அல்லால் எழுமையும் துணை இலோமே
</p>
<p>
சித்தமும் செவ்வை நில்லாது என் செய்கேன் தீவினையேன்?<br/>
பத்திமைக்கு அன்பு உடையேன் ஆவதே பணியாய் எந்தாய்<br/>
முத்து ஒளி மரகதமே முழங்கு ஒளி முகில் வண்ணா என்<br/>
அத்த நின் அடிமை அல்லால் யாதும் ஒன்று அறிகிலேனே
</p>
<p>
தொண்டு எல்லாம் பரவி நின்னைத் தொழுது அடி பணியுமாறு<br/>
கண்டு தான் கவலை தீர்ப்பான் ஆவதே பணியாய் எந்தாய்<br/>
அண்டம் ஆய் எண் திசைக்கும் ஆதி ஆய் நீதி ஆன<br/>
பண்டம் ஆம் பரம சோதி நின்னையே பரவுவேனே
</p>
<p>
ஆவியை அரங்க மாலை அழுக்கு உடம்பு எச்சில் வாயால்<br/>
தூய்மை இல் தொண்டனேன் நான் சொல்லினேன் தொல்லை நாமம்<br/>
பாவியேன் பிழைத்தவாறு என்று அஞ்சினேற்கு அஞ்சல் என்று<br/>
காவிபோல் வண்ணர் வந்து என் கண்ணுளே தோன்றினாரே
</p>
<p>
இரும்பு அனன்று உண்ட நீரும் போதரும் கொள்க என்-தன்<br/>
அரும் பிணி பாவம் எல்லாம் அகன்றன என்னை விட்டு<br/>
சுரும்பு அமர் சோலை சூழ்ந்த அரங்க மா கோயில் கொண்ட<br/>
கரும்பினைக் கண்டுகொண்டு என் கண்-இணை களிக்குமாறே
</p>
<p>
காவியை வென்ற கண்ணார் கலவியே கருதி நாளும்<br/>
பாவியேன் ஆக எண்ணி அதனுள்ளே பழுத்தொழிந்தேன்<br/>
தூவி சேர் அன்னம் மன்னும் சூழ் புனல் குடந்தையானைப்<br/>
பாவியேன் பாவியாது பாவியேன் ஆயினேனே
</p>
<p>
முன் பொலா இராவணன்-தன் முது மதிள் இலங்கை வேவித்து<br/>
அன்பினால் அனுமன் வந்து ஆங்கு அடி-இணை பணிய நின்றார்க்கு<br/>
என்பு எலாம் உருகி உக்கிட்டு என்னுடை நெஞ்சம் என்னும்<br/>
அன்பினால் ஞான நீர் கொண்டு ஆட்டுவன் அடியனேனே
</p>
<p>
மாய மான் மாயச் செற்று மருது இற நடந்து வையம்<br/>
தாய் அமா பரவை பொங்கத் தட வரை திரித்து வானோர்க்கு<br/>
ஈயும் மால் எம்பிரானார்க்கு என்னுடைச் சொற்கள் என்னும்<br/>
தூய மா மாலைகொண்டு சூட்டுவன் தொண்டனேனே
</p>
<p>
பேசினார் பிறவி நீத்தார்- பேர் உளான் பெருமை பேசி<br/>
ஏசினார் உய்ந்து போனார் என்பது இவ் உலகின் வண்ணம்<br/>
பேசினேன் ஏச மாட்டேன் பேதையேன் பிறவி நீத்தற்கு<br/>
ஆசையோ பெரிது கொள்க- அலை கடல் வண்ணர்பாலே
</p>
<p>
இளைப்பினை இயக்கம் நீக்கி இருந்து முன் இமையைக் கூட்டி<br/>
அளப்பு இல் ஐம்புலன் அடக்கி அன்பு அவர்கண்ணே வைத்து<br/>
துளக்கம் இல் சிந்தைசெய்து தோன்றலும் சுடர்விட்டு ஆங்கே<br/>
விளக்கினை விதியின் காண்பார் மெய்ம்மையைக் காண்கிற்பாரே?
</p>
<p>
பிண்டி ஆர் மண்டை ஏந்தி பிறர் மனை திரிதந்து உண்ணும்<br/>
முண்டியான் சாபம் தீர்த்த ஒருவன் ஊர் உலகம் ஏத்தும்<br/>
கண்டியூர் அரங்கம் மெய்யம் கச்சி பேர் மல்லை என்று<br/>
மண்டினார் உய்யல் அல்லால் மற்றையார்க்கு உய்யல் ஆமே?
</p>
<p>
வானவர்-தங்கள்-கோனும் மலர்மிசை அயனும் நாளும்<br/>
தே மலர் தூவி ஏத்தும் சேவடிச் செங் கண் மாலை<br/>
மான வேல் கலியன் சொன்ன வண் தமிழ்-மாலை நாலைந்து<br/>
ஊனம்-அது இன்றி வல்லார் ஒளி விசும்பு ஆள்வர் தாமே
</p>
<p>
திருமங்கை ஆழ்வார் - திரு நெடுந்தாண்டகம் (<h2>– 2081)</h2>
<p>
மின் உரு ஆய் முன் உருவில் வேதம் நான்கு ஆய் விளக்கு ஒளி ஆய் முளைத்து எழுந்த திங்கள்-தான் ஆய்<br/>
பின் உரு ஆய் முன் உருவில் பிணி மூப்பு இல்லாப் பிறப்பிலி ஆய் இறப்பதற்கே எண்ணாது எண்ணும்<br/>
பொன் உரு ஆய் மணி உருவில் பூதம் ஐந்து ஆய் புனல் உரு ஆய் அனல் உருவில் திகழும் சோதி<br/>
தன் உரு ஆய் என் உருவில் நின்ற எந்தை தளிர் புரையும் திருவடி என் தலைமேலவே
</p>
<p>
பார்-உருவி நீர் எரி கால் விசும்பும் ஆகி பல் வேறு சமயமும் ஆய்ப் பரந்து நின்ற<br/>
ஏர் உருவில் மூவருமே என்ன நின்ற இமையவர்-தம் திருவுரு வேறு எண்ணும்போது<br/>
ஓர் உருவம் பொன் உருவம் ஒன்று செந்தீ ஒன்று மா கடல் உருவம் ஒத்துநின்ற<br/>
மூவுருவும் கண்ட போது ஒன்றாம் சோதி முகில் உருவம் எம் அடிகள் உருவம்-தானே
</p>
<p>
திருவடிவில் கரு நெடுமால் சேயன் என்றும் திரேதைக்கண் வளை உருவாய்த் திகழ்ந்தான் என்றும்<br/>
பெரு வடிவில் கடல் அமுதம் கொண்ட காலம் பெருமானைக் கரு நீல வண்ணன்-தன்னை ஒரு வடிவத்து ஓர் உரு என்று உணரல் ஆகாது ஊழிதோறு ஊழி நின்று ஏத்தல் அல்லால்<br/>
கரு வடிவில் செங் கண்ண வண்ணன்-தன்னை- கட்டுரையே-யார் ஒருவர் காண்கிற்பாரே?
</p>
<p>
இந்திரற்கும் பிரமற்கும் முதல்வன்-தன்னை இரு நிலம் கால் தீ நீர் விண் பூதம் ஐந்து ஆய்<br/>
செந்திறத்த தமிழ் ஓசை வடசொல் ஆகி திசை நான்கும் ஆய் திங்கள் ஞாயிறு ஆகி<br/>
அந்தரத்தில் தேவர்க்கும் அறியல் ஆகா அந்தணனை அந்தணர்மாட்டு அந்தி வைத்த<br/>
மந்திரத்தை மந்திரத்தால் மறவாது என்றும் வாழுதியே வாழலாம் மட நெஞ்சமே
</p>
<p>
ஒண் மிதியில் புனல் உருவி ஒரு கால் நிற்ப ஒரு காலும் காமரு சீர் அவுணன் உள்ளத்து<br/>
எண் மதியும் கடந்து அண்டம்மீது போகி இரு விசும்பினூடு போய் எழுந்து மேலைத்<br/>
தண் மதியும் கதிரவனும் தவிர ஓடி தாரகையின் புறந் தடவி அப்பால் மிக்கு<br/>
மண் முழுதும் அகப்படுத்து நின்ற எந்தை மலர் புரையும் திருவடியே வணங்கினேனே
</p>
<p>
அலம்புரிந்த நெடுந் தடக்கை அமரர்-வேந்தன் அம் சிறைப் புள் தனிப் பாகன் அவுணர்க்கு என்றும்<br/>
சலம்புரிந்து அங்கு அருள் இல்லாத் தன்மையாளன் தான் உகந்த ஊர் எல்லாம் தன் தாள் பாடி<br/>
நிலம் பரந்து வரும் கலுழிப் பெண்ணை ஈர்த்த நெடு வேய்கள் படு முத்தம் உந்த உந்தி<br/>
புலம் பரந்து பொன் விளைக்கும் பொய்கை வேலிப் பூங் கோவலூர் தொழுதும்-போது நெஞ்சே
</p>
<p>
வற்பு உடைய வரை நெடுந் தோள் மன்னர் மாள வடி வாய மழு ஏந்தி உலகம் ஆண்டு<br/>
வெற்பு உடைய நெடுங் கடலுள் தனி வேல் உய்த்த வேள் முதலா வென்றான் ஊர்-விந்தம் மேய<br/>
கற்பு உடைய மடக் கன்னி காவல் பூண்ட கடி பொழில் சூழ் நெடு மறுகில் கமல வேலி பொற்பு உடைய மலை-அரையன் பணிய நின்ற<br/>
&nbsp;&nbsp;பூங் கோவலூர்-தொழுதும்-போது நெஞ்சே
</p>
<p>
நீரகத்தாய் நெடுவரையின் உச்சி மேலாய் நிலாத்திங்கள் துண்டத்தாய் நிறைந்த கச்சி<br/>
ஊரகத்தாய் ஒண் துறை நீர் வெஃகா உள்ளாய் உள்ளுவார் உள்ளத்தாய் உலகம் ஏத்தும்<br/>
காரகத்தாய் கார்வானத்து உள்ளாய் கள்வா காமரு பூங் காவிரியின் தென்பால் மன்னு<br/>
பேரகத்தாய் பேராது என் நெஞ்சின் உள்ளாய் பெருமான் உன் திருவடியே பேணினேனே
</p>
<p>
வங்கத்தால் மா மணி வந்து உந்து முந்நீர் மல்லையாய் மதிள் கச்சியூராய் பேராய்<br/>
கொங்குத் தார் வளங் கொன்றை அலங்கல் மார்வன் குலவரையன் மடப் பாவை இடப்பால் கொண்டான்<br/>
பங்கத்தாய் பாற்கடலாய் பாரின் மேலாய் பனி வரையின் உச்சியாய் பவள வண்ணா<br/>
எங்கு உற்றாய்? எம் பெருமான் உன்னை நாடி ஏழையேன் இங்ஙனமே உழிதர்கேனே
</p>
<p>
பொன் ஆனாய் பொழில் ஏழும் காவல் பூண்ட புகழ் ஆனாய் இகழ்வாய தொண்டனேன் நான்<br/>
என் ஆனாய் என் ஆனாய் என்னல் அல்லால் என் அறிவன்-ஏழையேன்? உலகம் ஏத்தும்<br/>
தென் ஆனாய் வட ஆனாய் குடபால் ஆனாய் குணபால மத யானாய் இமையோர்க்கு என்றும்<br/>
முன் ஆனாய் பின் ஆனார் வணங்கும் சோதி திருமூழிக்களத்து ஆனாய் முதல் ஆனாயே
</p>
<p>
பட்டு உடுக்கும் அயர்த்து இரங்கும் பாவை பேணாள் பனி நெடுங் கண் நீர் ததும்பப் பள்ளி கொள்ளாள்<br/>
எள் துணைப் போது என் குடங்கால் இருக்ககில்லாள் எம் பெருமான் திருவரங்கம் எங்கே? என்னும் மட்டு விக்கி மணி வண்டு முரலும் கூந்தல் மட மானை இது செய்தார்-தம்மை மெய்யே<br/>
கட்டுவிச்சி சொல் என்னச் சொன்னாள் நங்காய்!- கடல் வண்ணர் இது செய்தார் காப்பார் ஆரே?
</p>
<p>
நெஞ்சு உருகிக் கண் பனிப்ப நிற்கும் சோரும் நெடிது உயிர்க்கும் உண்டு அறியாள் உறக்கம் பேணாள்<br/>
நஞ்சு அரவில் துயில் அமர்ந்த நம்பீ என்னும் வம்பு ஆர் பூ வயல் ஆலி மைந்தா என்னும்<br/>
அம் சிறைய புட்கொடியே ஆடும் பாடும் அணி அரங்கம் ஆடுதுமோ? தோழீ என்னும் என் சிறகின்கீழ் அடங்காப் பெண்ணைப் பெற்றேன்<br/>
&nbsp;&nbsp;இரு நிலத்து ஓர் பழி படைத்தேன் ஏ பாவமே
</p>
<p>
கல் எடுத்துக் கல்-மாரி காத்தாய் என்னும் காமரு பூங் கச்சி ஊரகத்தாய் என்னும்<br/>
வில் இறுத்து மெல்லியல் தோள் தோய்ந்தாய் என்னும் வெஃகாவில் துயில் அமர்ந்த வேந்தே என்னும்<br/>
மல் அடர்த்து மல்லரை அன்று அட்டாய் என்னும் மா கீண்ட கைத்தலத்து என் மைந்தா என்னும்<br/>
சொல் எடுத்துத் தன் கிளியைச் சொல்லே என்று துணை முலைமேல் துளி சோர சோர்கின்றாளே
</p>
<p>
முளைக் கதிரை குறுங்குடியுள் முகிலை மூவா மூவுலகும் கடந்து அப்பால் முதலாய் நின்ற<br/>
அளப்பு அரிய ஆர் அமுதை அரங்கம் மேய அந்தணனை அந்தணர்-தம் சிந்தையானை<br/>
விளக்கு ஒளியை மரகதத்தை திருத்தண்காவில் வெஃகாவில் திருமாலைப் பாடக் கேட்டு<br/>
வளர்த்ததனால் பயன்பெற்றேன் வருக என்று மடக் கிளியைக் கைகூப்பி வணங்கினாளே
</p>
<p>
கல் உயர்ந்த நெடு மதிள் சூழ் கச்சி மேய களிறு என்றும் கடல் கிடந்த கனியே என்றும்<br/>
அல்லியம் பூ மலர்ப் பொய்கைப் பழன வேலி அணி அழுந்தூர் நின்று உகந்த அம்மான் என்றும்<br/>
சொல் உயர்ந்த நெடு வீணை முலை மேல் தாங்கி தூ முறுவல் நகை இறையே தோன்ற நக்கு<br/>
மெல் விரல்கள் சிவப்பு எய்தத் தடவி ஆங்கே மென் கிளிபோல் மிக மிழற்றும் என் பேதையே
</p>
<p>
கன்று மேய்த்து இனிது உகந்த காளாய் என்றும் கடி பொழில் சூழ் கணபுரத்து என் கனியே என்றும்<br/>
மன்று அமரக் கூத்து ஆடி மகிழ்ந்தாய் என்றும் வட திருவேங்கடம் மேய மைந்தா என்றும்<br/>
வென்று அசுரர் குலம் களைந்த வேந்தே என்றும் விரி பொழில் சூழ் திருநறையூர் நின்றாய் என்றும்<br/>
துன்று குழல் கரு நிறத்து என் துணையே என்றும் துணை முலைமேல் துளி சோர சோர்கின்றாளே
</p>
<p>
பொங்கு ஆர் மெல் இளங் கொங்கை பொன்னே பூப்ப பொரு கயல் கண் நீர் அரும்பப் போந்து நின்று<br/>
செங் கால மடப் புறவம் பெடைக்குப் பேசும் சிறு குரலுக்கு உடல் உருகிச் சிந்தித்து ஆங்கே<br/>
தண்காலும் தண் குடந்தை நகரும் பாடித் தண் கோவலூர் பாடி ஆடக் கேட்டு<br/>
நங்காய் நம் குடிக்கு இதுவோ நன்மை? என்ன நறையூரும் பாடுவாள் நவில்கின்றாளே
</p>
<p>
கார் வண்ணம் திருமேனி கண்ணும் வாயும் கைத்தலமும் அடி-இணையும் கமல வண்ணம்<br/>
பார் வண்ண மட மங்கை பத்தர் பித்தர் பனி மலர்மேல் பாவைக்கு பாவம் செய்தேன்<br/>
ஏர் வண்ண என் பேதை என் சொல் கேளாள் எம் பெருமான் திருவரங்கம் எங்கே? என்னும்<br/>
நீர்வண்ணன் நீர்மலைக்கே போவேன் என்னும் இது அன்றோ நிறை அழிந்தார் நிற்குமாறே
</p>
<p>
முற்று ஆரா வன முலையாள் பாவை மாயன் மொய் அகலத்துள் இருப்பாள் அஃதும் கண்டும்<br/>
அற்றாள் தன் நிறை அழிந்தாள் ஆவிக்கின்றாள் அணி அரங்கம் ஆடுதுமோ? தோழீ என்னும்<br/>
பெற்றேன் வாய்ச் சொல் இறையும் பேசக் கேளாள் பேர் பாடி தண் குடந்தை நகரும் பாடி பொற்றாமரைக் கயம் நீராடப் போனாள்<br/>
&nbsp;&nbsp;பொரு அற்றாள் என் மகள்-உம் பொன்னும் அஃதே?
</p>
<p>
தேர் ஆளும் வாள் அரக்கன் செல்வம் மாள தென் இலங்கை முன் மலங்கச் செந்தீ ஒல்கி<br/>
போர் ஆளன் ஆயிரந் தோள் வாணன் மாள பொரு கடலை அரண் கடந்து புக்கு மிக்க<br/>
பார் ஆளன் பார் இடந்து பாரை உண்டு பார் உமிழ்ந்து பார் அளந்து பாரை ஆண்ட<br/>
பேர் ஆளன் பேர் ஓதும் பெண்ணை மண்மேல் பெருந் தவத்தள் என்று அல்லால் பேசல் ஆமே?
</p>
<p>
மை வண்ண நறுங் குஞ்சிக் குழல் பின் தாழ மகரம் சேர் குழை இருபாடு இலங்கி ஆட<br/>
எய் வண்ண வெம் சிலையே துணையா இங்கே இருவராய் வந்தார் என் முன்னே நின்றார்<br/>
கை வண்ணம் தாமரை வாய் கமலம் போலும் கண்-இணையும் அரவிந்தம் அடியும் அஃதே<br/>
அவ் வண்ணத்து அவர் நிலைமை கண்டும் தோழீ அவரை நாம் தேவர் என்று அஞ்சினோமே
</p>
<p>
நைவளம் ஒன்று ஆராயா நம்மை நோக்கா நாணினார் போல் இறையே நயங்கள் பின்னும்<br/>
செய்வு அளவில் என் மனமும் கண்ணும் ஓடி எம் பெருமான் திருவடிக்கீழ் அணைய இப்பால்<br/>
கைவளையும் மேகலையும் காணேன் கண்டேன் கன மகரக் குழை இரண்டும் நான்கு தோளும்<br/>
எவ்வளவு உண்டு எம் பெருமான் கோயில்? என்றேற்கு இது அன்றோ எழில் ஆலி என்றார் தாமே
</p>
<p>
உள் ஊரும் சிந்தை நோய் எனக்கே தந்து என் ஒளி வளையும் மா நிறமும் கொண்டார் இங்கே<br/>
தெள் ஊரும் இளந் தெங்கின் தேறல் மாந்திச் சேல் உகளும் திருவரங்கம் நம் ஊர் என்ன<br/>
கள் ஊரும் பைந் துழாய் மாலையானைக் கனவிடத்தில் யான் காண்பன் கண்ட போது<br/>
புள் ஊரும் கள்வா நீ போகேல் என்பன் என்றாலும் இது நமக்கு ஓர் புலவி-தானே
</p>
<p>
இரு கையில் சங்கு-இவை நில்லா எல்லே பாவம்!- இலங்கு ஒலி நீர்ப் பெரும் பௌவம் மண்டி உண்ட<br/>
பெரு வயிற்ற கரு முகிலே ஒப்பர் வண்ணம் பெருந் தவத்தர் அருந் தவத்து முனிவர் சூழ<br/>
ஒரு கையில் சங்கு ஒரு கை மற்று ஆழி ஏந்தி உலகு உண்ட பெரு வாயர் இங்கே வந்து என்<br/>
பொரு கயல் கண் நீர் அரும்பப் புலவி தந்து புனல் அரங்கம் ஊர் என்று போயினாரே
</p>
<p>
மின் இலங்கு திருவுருவும் பெரிய தோளும் கரி முனிந்த கைத்தலமும் கண்ணும் வாயும்<br/>
தன் அலர்ந்த நறுந் துழாய் மலரின் கீழே தாழ்ந்து இலங்கு மகரம் சேர் குழையும் காட்டி<br/>
என் நலனும் என் நிறையும் என் சிந்தையும் என் வளையும் கொண்டு என்னை ஆளும் கொண்டு பொன் அலர்ந்த நறுஞ் செருந்திப் பொழிலினூடே<br/>
&nbsp;&nbsp;புனல் அரங்கம் ஊர் என்று போயினாரே
</p>
<p>
தே மருவு பொழிலிடத்து மலர்ந்த போதைத் தேன்-அதனை வாய்மடுத்து உன் பெடையும் நீயும்<br/>
பூ மருவி இனிது அமர்ந்து பொறியில் ஆர்ந்த அறு கால சிறு வண்டே தொழுதேன் உன்னை<br/>
ஆ மருவி நிரை மேய்த்த அமரர்-கோமான் அணி அழுந்தூர் நின்றானுக்கு இன்றே சென்று<br/>
நீ மருவி அஞ்சாதே நின்று ஓர் மாது நின் நயந்தாள் என்று இறையே இயம்பிக் காணே
</p>
<p>
செங் கால மட நாராய் இன்றே சென்று திருக்கண்ணபுரம் புக்கு என் செங் கண் மாலுக்கு<br/>
என் காதல் என் துணைவர்க்கு உரைத்தியாகில் இது ஒப்பது எமக்கு இன்பம் இல்லை நாளும்<br/>
பைங் கானம் ஈது எல்லாம் உனதே ஆகப் பழன மீன் கவர்ந்து உண்ணத் தருவன் தந்தால்<br/>
இங்கே வந்து இனிது இருந்து உன் பெடையும் நீயும் இரு நிலத்தில் இனிது இன்பம் எய்தலாமே
</p>
<p>
தென் இலங்கை அரண் சிதறி அவுணன் மாளச் சென்று உலகம் மூன்றினையும் திரிந்து ஓர் தேரால்<br/>
மன் இலங்கு பாரதத்தை மாள ஊர்ந்த வரை உருவின் மா களிற்றை தோழீ என்-தன்<br/>
பொன் இலங்கு முலைக் குவட்டில் பூட்டிக்கொண்டு போகாமை வல்லேனாய்ப் புலவி எய்தி<br/>
என்னில் அங்கம் எல்லாம் வந்து இன்பம் எய்த எப்பொழுதும் நினைந்து உருகி இருப்பன் நானே
</p>
<p>
அன்று ஆயர் குலமகளுக்கு அரையன்-தன்னை அலை கடலைக் கடைந்து அடைத்த அம்மான்-தன்னை<br/>
குன்றாத வலி அரக்கர் கோனை மாள கொடும் சிலைவாய்ச் சரம் துரந்து குலம் களைந்து<br/>
வென்றானை குன்று எடுத்த தோளினானை விரி திரை நீர் விண்ணகரம் மருவி நாளும்<br/>
நின்றானை தண் குடந்தைக் கிடந்த மாலை நெடியானை-அடி நாயேன் நினைந்திட்டேனே
</p>
<p>
மின்னு மா மழை தவழும் மேக வண்ணா விண்ணவர்-தம் பெருமானே அருளாய் என்று<br/>
அன்னம் ஆய் முனிவரோடு அமரர் ஏத்த அருமறையை வெளிப்படுத்த அம்மான்-தன்னை<br/>
மன்னு மா மணி மாட மங்கை வேந்தன் மான வேல் பரகாலன் கலியன் சொன்ன<br/>
பன்னிய நூல் தமிழ்-மாலை வல்லார் தொல்லைப் பழவினையை முதல் அரிய வல்லார் தாமே
</p>
<p>
வையம் தகளியா வார் கடலே நெய் ஆக<br/>
வெய்ய கதிரோன் விளக்கு ஆக செய்ய<br/>
சுடர்-ஆழியான் அடிக்கே சூட்டினென் சொல்-மாலை-<br/>
இடர்-ஆழி நீங்குகவே என்று
</p>
<p>
என்று கடல் கடைந்தது? எவ் உலகம் நீர் ஏற்றது?-<br/>
ஒன்றும் அதனை உணரேன் நான் அன்று அது-<br/>
அடைத்து உடைத்து கண்படுத்த ஆழி இது-நீ<br/>
படைத்து இடந்து உண்டு உமிழ்ந்த பார்
</p>
<p>
பார் அளவும் ஓர் அடி வைத்து ஓர் அடியும் பார் உடுத்த<br/>
நீர் அளவும் செல்ல நிமிர்ந்ததே சூர் உருவின்<br/>
பேய் அளவு கண்ட பெருமான் அறிகிலேன்-<br/>
நீ அளவு கண்ட நெறி
</p>
<p>
நெறி வாசல் தானேயாய் நின்றானை ஐந்து<br/>
பொறி வாசல் போர்க் கதவம் சாத்தி அறிவானாம்-<br/>
ஆல மர நீழல் அறம் நால்வர்க்கு அன்று உரைத்த<br/>
ஆலம் அமர் கண்டத்து அரன்
</p>
<p>
அரன் நாரணன் நாமம் ஆன்விடை புள் ஊர்தி<br/>
உரை நூல் மறை உறையும் கோயில் வரை நீர்<br/>
கருமம் அழிப்பு அளிப்பு கையது வேல் நேமி<br/>
உருவம் எரி கார் மேனி ஒன்று
</p>
<p>
ஒன்றும் மறந்தறியேன் ஓத நீர் வண்ணனை நான்<br/>
இன்று மறப்பனோ ஏழைகாள்? அன்று<br/>
கரு-அரங்கத்துள் கிடந்து கைதொழுதேன் கண்டேன்-<br/>
திருவரங்கம் மேயான் திசை
</p>
<p>
திசையும் திசை உறு தெய்வமும் தெய்வத்து<br/>
இசையும் கருமங்கள் எல்லாம்-அசைவு இல் சீர்க்<br/>
கண்ணன் நெடு மால் கடல் கடைந்த கார் ஓத<br/>
வண்ணன் படைத்த மயக்கு
</p>
<p>
மயங்க வலம்புரி வாய் வைத்து வானத்து<br/>
இயங்கும் எறி கதிரோன்-தன்னை முயங்கு அமருள்<br/>
தேர் ஆழியால் மறைத்தது என் நீ திருமாலே!-<br/>
போர் ஆழிக் கையால் பொருது?
</p>
<p>
பொரு கோட்டு ஓர் ஏனமாய்ப் புக்கு இடந்தாய்க்கு அன்று<br/>
உன்ஒரு கோட்டின் மேல் கிடந்தது அன்றே-விரி தோட்ட<br/>
சேவடியை நீட்டி திசை நடுங்க விண் துளங்க<br/>
மா வடிவின் நீ அளந்த மண்
</p>
<p>
மண்ணும் மலையும் மறி கடலும் மாருதமும்<br/>
விண்ணும் விழுங்கியது மெய் என்பர் எண்ணில்<br/>
அலகு அளவு கண்ட சீர் ஆழியாய்க்கு அன்று இவ்<br/>
உலகு அளவும் உண்டோ உன் வாய்?
</p>
<p>
வாய் அவனை அல்லது வாழ்த்தாது கை உலகம்<br/>
தாயவனை அல்லது தாம் தொழா பேய் முலை நஞ்சு<br/>
ஊண் ஆக உண்டான் உருவொடு பேர் அல்லால்-<br/>
காணா கண் கேளா செவி
</p>
<p>
செவி வாய் கண் மூக்கு உடல் என்று ஐம்புலனும் செந்தீ<br/>
புவி கால் நீர் விண் பூதம் ஐந்தும் அவியாத<br/>
ஞானமும் வேள்வியும் நல்லறமும் என்பரே-<br/>
ஏனமாய் நின்றாற்கு இயல்வு
</p>
<p>
இயல்வு ஆக ஈன் துழாயான் அடிக்கே செல்ல<br/>
முயல்வார் இயல் அமரர் முன்னம் இயல்வு ஆக<br/>
நீதியால் ஓதி நியமங்களால் பரவ<br/>
ஆதியாய் நின்றார் அவர்
</p>
<p>
அவர் அவர் தாம் தாம் அறிந்தவாறு ஏத்தி<br/>
இவர் இவர் எம் பெருமான் என்று சுவர்மிசைச்<br/>
சார்த்தியும் வைத்தும் தொழுவர் உலகு அளந்த<br/>
மூர்த்தி உருவே முதல்
</p>
<p>
முதல் ஆவார் மூவரே அம் மூவருள்ளும்<br/>
முதல் ஆவான் மூரி நீர் வண்ணன் முதல் ஆய<br/>
நல்லான் அருள் அல்லால் நாம நீர் வையகத்துப்<br/>
பல்லார் அருளும் பழுது
</p>
<p>
பழுதே பல பகலும் போயின என்று அஞ்சி<br/>
அழுதேன் அரவு-அணைமேல் கண்டு தொழுதேன்-<br/>
கடல் ஓதம் கால் அலைப்பக் கண்வளரும் செங்கண்<br/>
அடல் ஓத வண்ணர் அடி
</p>
<p>
அடியும் படி கடப்ப தோள் திசைமேல் செல்ல<br/>
முடியும் விசும்பு அளந்தது என்பர் வடி உகிரால்<br/>
ஈர்ந்தான் இரணியனது ஆகம் இரும் சிறைப் புள்<br/>
ஊர்ந்தான் உலகு அளந்த நான்று
</p>
<p>
நான்ற முலைத்தலை நஞ்சு உண்டு உறி வெண்ணெய்<br/>
தோன்ற உண்டான் வென்றி சூழ் களிற்றை ஊன்றிப்<br/>
பொருது உடைவு கண்டானும் புள்வாய் கீண்டானும்-<br/>
மருது இடை போய் மண் அளந்த மால்
</p>
<p>
மாலும் கருங் கடலே என் நோற்றாய் வையகம் உண்டு<br/>
ஆலின் இலைத் துயின்ற ஆழியான் கோலக்<br/>
கரு மேனிச் செங்கண் மால் கண்படையுள் என்றும்<br/>
திருமேனி நீ தீண்டப்பெற்று?
</p>
<p>
பெற்றார் தளை கழலப் பேர்ந்து ஓர் குறள் உருவாய்<br/>
செற்றார் படி கடந்த செங்கண் மால் நல் தா-<br/>
மரைமலர்ச் சேவடியை வானவர் கை கூப்பி<br/>
நிரை மலர் கொண்டு ஏத்துவரால் நின்று
</p>
<p>
நின்று நிலம் அங்கை நீர் ஏற்று மூவடியால்<br/>
சென்று திசை அளந்த செங்கண் மாற்கு என்றும்<br/>
படை ஆழி புள் ஊர்தி பாம்பு-அணையான் பாதம்<br/>
அடை ஆழி நெஞ்சே அறி
</p>
<p>
அறியும் உலகு எல்லாம் யானேயும் அல்லேன்-<br/>
பொறி கொள் சிறை உவணம் ஊர்ந்தாய் வெறி கமழும்<br/>
காம்பு ஏய் மென்தோளி கடை வெண்ணெய் உண்டாயைத்<br/>
தாம்பே கொண்டு ஆர்த்த தழும்பு
</p>
<p>
தழும்பு இருந்த சார்ங்க நாண் தோய்ந்தவாம் அங்கை<br/>
தழும்பு இருந்த தாள் சகடம் சாடி தழும்பு இருந்த-<br/>
பூங்கோதையாள் வெருவ பொன் பெயரோன் மார்பு இடந்த<br/>
வீங்கு ஓத வண்ணர் விரல்
</p>
<p>
விரலோடு வாய் தோய்ந்த வெண்ணெய் கண்டு ஆய்ச்சி<br/>
உரலோடு உறப் பிணித்த நான்று குரல் ஓவாது<br/>
ஏங்கி நினைந்து அயலார் காண இருந்திலையே?<br/>
ஓங்கு ஓத வண்ணா உரை
</p>
<p>
உரை மேற்கொண்டு என் உள்ளம் ஓவாது எப்போதும்<br/>
வரைமேல் மரகதமே போலத் திரைமேல்<br/>
கிடந்தானை கீண்டானை கேழலாய்ப் பூமி<br/>
இடந்தானை ஏத்தி எழும்
</p>
<p>
எழுவார் விடைகொள்வார் ஈன் துழாயானை<br/>
வழுவாவகை நினைந்து வைகல் தொழுவார்<br/>
வினைச் சுடரை நந்துவிக்கும் வேங்கடமே - வானோர்<br/>
மனச் சுடரைத் தூண்டும் மலை
</p>
<p>
மலையால் குடை கவித்து மா வாய் பிளந்து<br/>
சிலையால் மராமரம் ஏழ் செற்று கொலை யானைப்<br/>
போர்க் கோடு ஒசித்தனவும் பூங் குருந்தம் சாய்த்தனவும்-<br/>
கார்க் கோடு பற்றியான் கை
</p>
<p>
கைய வலம்புரியும் நேமியும் கார் வண்ணத்து<br/>
ஐய மலர்மகள் நின் ஆகத்தாள் செய்ய<br/>
மறையான் நின் உந்தியான் மா மதிள் மூன்று எய்த<br/>
இறையான் நின் ஆகத்து இறை
</p>
<p>
இறையும் நிலனும் இரு விசும்பும் காற்றும்<br/>
அறை புனலும் செந்தீயும் ஆவான் பிறை மருப்பின்<br/>
பைங்கண் மால் யானை படு துயரம் காத்து அளித்த<br/>
செங்கண் மால் கண்டாய் தெளி
</p>
<p>
தெளிது ஆக உள்ளத்தைச் செந்நிறீஇ ஞானத்து<br/>
எளிது ஆக நன்கு உணர்வார் சிந்தை எளிது ஆகத்<br/>
தாய் நாடு கன்றே போல் தண் துழாயான் அடிக்கே<br/>
போய் நாடிக்கொள்ளும்-புரிந்து
</p>
<p>
புரி ஒரு கை பற்றி ஓர் பொன் ஆழி ஏந்தி<br/>
அரி உருவும் ஆள் உருவும் ஆகி எரி உருவ<br/>
வண்ணத்தான் மார்பு இடந்த மால் அடியை அல்லால் மற்று<br/>
எண்ணத்தான் ஆமோ இமை?
</p>
<p>
இமையாத கண்ணால் இருள் அகல நோக்கி<br/>
அமையாப் பொறி புலன்கள் ஐந்தும் நமையாமல்<br/>
ஆகத்து அணைப்பார் அணைவரே-ஆயிர வாய்<br/>
நாகத்து அணையான் நகர்
</p>
<p>
நகரம் அருள்புரிந்து நான்முகற்குப் பூமேல்<br/>
பகர மறை பயந்த பண்பன் பெயரினையே<br/>
புந்தியால் சிந்தியாது ஓதி உரு எண்ணும்<br/>
அந்தியால் ஆம் பயன் அங்கு என்?
</p>
<p>
என் ஒருவர் மெய் என்பர் ஏழ் உலகு உண்டு ஆல் இலையில்<br/>
முன் ஒருவன் ஆய முகில் வண்ணா நின் உருகிப்<br/>
பேய்த் தாய் முலை தந்தாள் பேர்ந்திலளால் பேர் அமர்க் கண்<br/>
ஆய்த் தாய் முலை தந்த ஆறு?
</p>
<p>
ஆறிய அன்பு இல் அடியார் தம் ஆர்வத்தால்<br/>
கூறிய குற்றமாக் கொள்ளல் நீ தேறி<br/>
நெடியோய் அடி அடைதற்கு அன்றே-ஈர்-ஐந்து<br/>
முடியான் படைத்த முரண்?
</p>
<p>
முரணை வலி தொலைதற்கு ஆம் என்றே முன்னம்<br/>
தரணி தனது ஆகத்தானே இரணியனைப்<br/>
புண் நிரந்த வள் உகிர் ஆர் பொன் ஆழிக் கையால் நீ<br/>
மண் இரந்து கொண்ட வகை?
</p>
<p>
வகை அறு நுண் கேள்வி வாய்வார்கள் நாளும்<br/>
புகை விளக்கும் பூம் புனலும் ஏந்தி திசைதிசையின்<br/>
வேதியர்கள் சென்று இறைஞ்சும் வேங்கடமே வெண் சங்கம்<br/>
ஊதிய வாய் மால் உகந்த ஊர்
</p>
<p>
ஊரும் வரி அரவம் ஒண் குறவர் மால் யானை<br/>
பேர எறிந்த பெரு மணியைக் கார் உடைய<br/>
மின் என்று புற்று அடையும் வேங்கடமே மேல சுரர்<br/>
எம் என்னும் மாலது இடம்
</p>
<p>
இடந்தது பூமி எடுத்தது குன்றம்<br/>
கடந்தது கஞ்சனை முன் அஞ்ச கிடந்ததுவும்<br/>
நீர் ஓத மா கடலே நின்றதுவும் வேங்கடமே-<br/>
பேர் ஓத வண்ணர் பெரிது
</p>
<p>
பெரு வில் பகழிக் குறவர் கைச் செந்தீ<br/>
வெருவிப் புனம் துறந்த வேழம் இரு விசும்பில்<br/>
மீன் வீழக் கண்டு அஞ்சும் வேங்கடமே மேல் அசுரர்-<br/>
கோன் வீழக் கண்டு உகந்தான் குன்று
</p>
<p>
குன்று அனைய குற்றம் செயினும் குணம் கொள்ளும்<br/>
இன்று முதலாக என் நெஞ்சே என்றும்<br/>
புறன் உரையே ஆயினும் பொன் ஆழிக் கையான்<br/>
திறன் உரையே சிந்தித்திரு
</p>
<p>
திருமகளும் மண்மகளும் ஆய்மகளும் சேர்ந்தால்<br/>
திருமகட்கே தீர்ந்தவாறு என்கொல்-திருமகள்மேல்<br/>
பால் ஓதம் சிந்தப் பட நாகணைக் கிடந்த<br/>
மால் ஓத வண்ணர் மனம்?
</p>
<p>
மன மாசு தீரும் அரு வினையும் சாரா<br/>
தனம் ஆய தானே கைகூடும் புனம் மேய<br/>
பூந் துழாயான் அடிக்கே போதொடு நீர் ஏந்தி<br/>
தம் தொழாநிற்பார் தமர்
</p>
<p>
தமர் உகந்தது எவ் உருவம் அவ் உருவம் தானே<br/>
தமர் உகந்தது எப் பேர் மற்று அப் பேர் தமர் உகந்து<br/>
எவ் வண்ணம் சிந்தித்து இமையாது இருப்பரே<br/>
அவ் வண்ணம்-ஆழியான் ஆம்
</p>
<p>
ஆமே அமரர்க்கு அறிய? அது நிற்க<br/>
நாமே அறிகிற்போம் நல் நெஞ்சே பூ மேய<br/>
மா தவத்தோன் தாள் பணிந்த வாள் அரக்கன் நீள் முடியை<br/>
பாதம்-அத்தால் எண்ணினான் பண்பு
</p>
<p>
பண் புரிந்த நான்மறையோன் சென்னிப் பலி ஏற்ற<br/>
வெண் புரி நூல் மார்பன் வினை தீர புண் புரிந்த<br/>
ஆகத்தான் தாள் பணிவார் கண்டீர்-அமரர்-தம்<br/>
போகத்தால் பூமி ஆள்வார்
</p>
<p>
வாரி சுருக்கி மதக் களிறு ஐந்தினையும்<br/>
சேரி திரியாமல் செந்நிறீஇ கூரிய<br/>
மெய்ஞ்ஞானத்தால் உணர்வார் காண்பரே மேல் ஒருநாள<br/>
்கைந் நாகம் காத்தான் கழல்
</p>
<p>
கழல் ஒன்று எடுத்து ஒரு கை சுற்றி ஓர் கைமேல்<br/>
சுழலும் சுராசுரர்கள் அஞ்ச அழலும்<br/>
செரு ஆழி ஏந்தினான் சேவடிக்கே செல்ல<br/>
மருவு ஆழி நெஞ்சே மகிழ்
</p>
<p>
மகிழ் அலகு ஒன்றே போல் மாறும் பல் யாக்கை<br/>
நெகிழ முயல்கிற்பார்க்கு அல்லால் முகிழ் விரிந்த<br/>
சோதிபோல் தோன்றும் சுடர் பொன் நெடு முடி எம்<br/>
ஆதி காண்பார்க்கும் அரிது
</p>
<p>
அரிய புலன் ஐந்து அடக்கி ஆய் மலர் கொண்டு ஆர்வம்<br/>
புரிய பரிசினால் புல்கில் பெரியனாய்<br/>
மாற்றாது வீற்றிருந்த மாவலிபால் வண் கை நீர்<br/>
ஏற்றானைக் காண்பது எளிது
</p>
<p>
எளிதில் இரண்டு அடியும் காண்பதற்கு என் உள்ளம்<br/>
தெளிய தெளிந்தொழியும் செவ்வே களியில்<br/>
பொருந்தாதவனைப் பொரல் உற்று அரியாய்<br/>
இருந்தான் திருநாமம் எண்
</p>
<p>
எண்மர் பதினொருவர் ஈர்-அறுவர் ஓர் இருவர்<br/>
வண்ண மலர் ஏந்தி வைகலும் நண்ணி<br/>
ஒரு மாலையால் பரவி ஓவாது எப்போதும்<br/>
திருமாலைக் கைதொழுவர் சென்று
</p>
<p>
சென்றால் குடை ஆம் இருந்தால் சிங்காசனம் ஆம்<br/>
நின்றால் மரவடி ஆம் நீள் கடலுள் என்றும்<br/>
புணை ஆம் மணி விளக்கு ஆம் பூம் பட்டு ஆம் புல்கும்<br/>
அணை ஆம் திருமாற்கு அரவு
</p>
<p>
அரவம் அடல் வேழம் ஆன் குருந்தம் புள் வாய்<br/>
குரவை குடம் முலை மல் குன்றம் கரவு இன்றி<br/>
விட்டு இறுத்து மேய்த்து ஒசித்து கீண்டு கோத்து ஆடி உண்டு<br/>
அட்டு எடுத்த செங்கண் அவன்
</p>
<p>
அவன் தமர் எவ் வினையர் ஆகிலும் எம் கோன்<br/>
அவன் தமரே என்று ஒழிவது அல்லால் நமன் தமரால்<br/>
ஆராயப்பட்டு அறியார் கண்டீர் அரவு அணைமேல்<br/>
பேர் ஆயற்கு ஆட்பட்டார் பேர்
</p>
<p>
பேரே வரப் பிதற்றல் அல்லால் என் பெம்மானை<br/>
ஆரே அறிவார்? அது நிற்க நேரே<br/>
கடிக் கமலத்துள் இருந்தும் காண்கிலான் கண்ணன்<br/>
அடிக்கமலம் தன்னை அயன்
</p>
<p>
அயல் நின்ற வல் வினையை அஞ்சினேன் அஞ்சி<br/>
உய நின் திருவடியே சேர்வான் நயம் நின்ற<br/>
நல் மாலை கொண்டு நமோ நாரணா என்னும்<br/>
சொல் மாலை கற்றேன் தொழுது
</p>
<p>
தொழுது மலர் கொண்டு தூபம் கை ஏந்தி<br/>
எழுதும் எழு வாழி நெஞ்சே பழுது இன்றி<br/>
மந்திரங்கள் கற்பனவும் மால் அடியே கைதொழுவான்<br/>
அந்தரம் ஒன்று இல்லை அடை
</p>
<p>
அடைந்த அரு வினையோடு அல்லல் நோய் பாவம்<br/>
மிடைந்தவை மீண்டு ஒழிய வேண்டில் நுடங்கு இடையை<br/>
முன் இலங்கை வைத்தான் முரண் அழிய முன் ஒரு நாள்<br/>
தன் வில் அங்கை வைத்தான் சரண்
</p>
<p>
சரணா மறை பயந்த தாமரையானோடு<br/>
மரண் ஆய மன் உயிர்கட்கு எல்லாம் அரண் ஆய<br/>
பேர் ஆழி கொண்ட பிரான் அன்றி மற்று அறியாது<br/>
ஓர் ஆழி சூழ்ந்த உலகு
</p>
<p>
உலகும் உலகு இறந்த ஊழியும் ஒண் கேழ்<br/>
விலகு கருங் கடலும் வெற்பும் உலகினில்<br/>
செந்தீயும் மாருதமும் வானும் திருமால் தன்<br/>
புந்தியில் ஆய புணர்ப்பு
</p>
<p>
புணர் மருதின் ஊடு போய் பூங் குருந்தம் சாய்த்து<br/>
மணம் மருவ மால் விடை ஏழ் செற்று கணம் வெருவ<br/>
ஏழ் உலகும் தாயினவும் எண் திசையும் போயினவும்<br/>
சூழ் அரவப் பொங்கு அணையான் தோள்
</p>
<p>
தோள் அவனை அல்லால் தொழா என் செவி இரண்டும்<br/>
கேள் அவனது இன் மொழியே கேட்டிருக்கும் நா நாளும்<br/>
கோள் நாகணையான் குரை கழலே கூறுவதே<br/>
நாணாமை நள்ளேன் நயம்
</p>
<p>
நயவேன் பிறர் பொருளை நள்ளேன் கீழாரோடு<br/>
உயவேன் உயர்ந்தவரோடு அல்லால் வியவேன்<br/>
திருமாலை அல்லது தெய்வம் என்று ஏத்தேன்<br/>
வரும் ஆறு என் என்மேல் வினை?
</p>
<p>
வினையால் அடர்ப்படார் வெம் நரகில் சேரார்<br/>
தினையேனும் தீக்கதிக்கண் செல்லார் நினைதற்கு<br/>
அரியானை சேயானை ஆயிரம் பேர்ச் செங்கண்<br/>
கரியானைக் கைதொழுதக்கால்
</p>
<p>
காலை எழுந்து உலகம் கற்பனவும் கற்று உணர்ந்த<br/>
மேலைத் தலை மறையோர் வேட்பனவும் வேலைக்கண்<br/>
ஓர் ஆழியான் அடியே ஓதுவதும் ஓர்ப்பனவும்<br/>
பேர் ஆழி கொண்டான் பெயர்
</p>
<p>
பெயரும் கருங் கடலே நோக்கும் ஆறு ஒண் பூ<br/>
உயரும் கதிரவனே நோக்கும் உயிரும்<br/>
தருமனையே நோக்கும் ஒண் தாமரையாள் கேள்வன்<br/>
ஒருவனையே நோக்கும் உணர்வு
</p>
<p>
உணர்வார் ஆர் உன்பெருமை ஊழிதோறு ஊழி?<br/>
உணர்வார் ஆர் உன் உருவம் தன்னை? உணர்வார் ஆர்<br/>
விண்ணகத்தாய் மண்ணகத்தாய் வேங்கடத்தாய் நால்வேதப்<br/>
பண்ணகத்தாய் நீ கிடந்த பால்?
</p>
<p>
பாலன் தனது உருவாய் ஏழ் உலகு உண்டு ஆல் இலையின்<br/>
மேல் அன்று நீ வளர்ந்த மெய் என்பர் ஆல் அன்று<br/>
வேலை நீர் உள்ளதோ? விண்ணதோ? மண்ணதோ?<br/>
சோலை சூழ் குன்று எடுத்தாய் சொல்லு
</p>
<p>
சொல்லும் தனையும் தொழுமின் விழும் உடம்பு<br/>
செல்லும் தனையும் திருமாலை நல் இதழ்த்<br/>
தாமத்தால் வேள்வியால் தந்திரத்தால் மந்திரத்தால்<br/>
நாமத்தால் ஏத்துதிரேல் நன்று
</p>
<p>
நன்று பிணி மூப்புக் கையகற்றி நான்கு ஊழி<br/>
நின்று நிலம் முழுதும் ஆண்டாலும் என்றும்<br/>
விடல் ஆழி நெஞ்சமே வேண்டினேன் கண்டாய்<br/>
அடல் ஆழி கொண்டான்மாட்டு அன்பு
</p>
<p>
அன்பு ஆழியானை அணுகு என்னும் நா அவன் தன்<br/>
பண்பு ஆழித் தோள் பரவி ஏத்து என்னும் முன்பு ஊழி<br/>
காணானைக் காண் என்னும் கண் செவி கேள் என்னும்<br/>
பூண் ஆரம் பூண்டான் புகழ்
</p>
<p>
புகழ்வாய் பழிப்பாய் நீ பூந் துழாயானை<br/>
இகழ்வாய் கருதுவாய் நெஞ்சே! திகழ் நீர்க்<br/>
கடலும் மலையும் இரு விசும்பும் காற்றும்<br/>
உடலும் உயிரும் ஏற்றான்
</p>
<p>
ஏற்றான் புள் ஊர்ந்தான் எயில் எரித்தான் மார்வு இடந்தான்<br/>
நீற்றான் நிழல் மணி வண்ணத்தான் கூற்று ஒருபால்<br/>
மங்கையான் பூமகளான் வார் சடையான் நீள் முடியான்<br/>
கங்கையான் நீள் கழலான் காப்பு
</p>
<p>
காப்பு உன்னை உன்னக் கழியும் அரு வினைகள்<br/>
ஆப்பு உன்னை உன்ன அவிழ்ந்தொழியும் மூப்பு உன்னைச்<br/>
சிந்திப்பார்க்கு இல்லை திருமாலே நின் அடியை<br/>
வந்திப்பார் காண்பர் வழி
</p>
<p>
வழி நின்று நின்னைத் தொழுவார் வழுவா<br/>
மொழி நின்ற மூர்த்தியரே ஆவர் பழுது ஒன்றும்<br/>
வாராதவண்ணமே விண் கொடுக்கும் மண் அளந்த<br/>
சீரான் திருவேங்கடம்
</p>
<p>
வேங்கடமும் விண்ணகரும் வெஃகாவும் அஃகாத<br/>
பூங் கிடங்கின் நீள் கோவல் பொன் நகரும் நான்கு இடத்தும்<br/>
நின்றான் இருந்தான் கிடந்தான் நடந்தானே<br/>
என்றால் கெடுமாம் இடர்
</p>
<p>
இடர் ஆர் படுவார் எழு நெஞ்சே வேழம்<br/>
தொடர் வான் கொடு முதலை சூழ்ந்த படம் உடைய<br/>
பைந் நாகப் பள்ளியான் பாதமே கைதொழுதும்<br/>
கொய்ந் நாகப் பூம் போது கொண்டு
</p>
<p>
கொண்டானை அல்லால் கொடுத்தாரை யார் பழிப்பார்?<br/>
மண் தா என இரந்து மாவலியை ஒண் தாரை<br/>
நீர் அங்கை தோய நிமிர்ந்திலையே நீள் விசும்பில்<br/>
ஆரம் கை தோய அடுத்து?
</p>
<p>
அடுத்த கடும் பகைஞற்கு ஆற்றேன் என்று ஓடி<br/>
படுத்த பெரும் பாழி சூழ்ந்த விடத்து அரவை<br/>
வல்லாளன் கைக்கொடுத்த மா மேனி மாயவனுக்கு<br/>
அல்லாதும் ஆவரோ ஆள்?
</p>
<p>
ஆள் அமர் வென்றி அடு களத்துள் அந்நான்று<br/>
வாள் அமர் வேண்டி வரை நட்டு நீள் அரவைச்<br/>
சுற்றிக் கடைந்தான் பெயர் அன்றே தொல் நரகைப்<br/>
பற்றிக் கடத்தும் படை
</p>
<p>
படை ஆரும் வாள் கண்ணார் பாரசி நாள் பைம் பூந்<br/>
தொடையலோடு ஏந்திய தூபம் இடை இடையில்<br/>
மீன் மாய மாசூணும் வேங்கடமே மேல் ஒரு நாள்<br/>
மான் மாய எய்தான் வரை
</p>
<p>
வரை குடை தோள் காம்பு ஆக ஆ நிரை காத்து ஆயர்<br/>
நிரை விடை ஏழ் செற்ற ஆறு என்னே? உரவு உடைய<br/>
நீர் ஆழியுள் கிடந்து நேர் ஆம் நிசாசரர்மேல்<br/>
பேர் ஆழி கொண்ட பிரான்
</p>
<p>
பிரான் உன் பெருமை பிறர் ஆர் அறிவார்?<br/>
உராஅய் உலகு அளந்த நான்று வராகத்து<br/>
எயிற்று அளவு போதா ஆறு என்கொலோ எந்தை<br/>
அடிக்கு அளவு போந்த படி?
</p>
<p>
படி கண்டு அறிதியே? பாம்பு அணையினான் புள்<br/>
கொடி கண்டு அறிதியே? கூறாய் வடிவில்<br/>
பொறி ஐந்தும் உள் அடக்கி போதொடு நீர் ஏந்தி<br/>
நெறி நின்ற நெஞ்சமே நீ
</p>
<p>
நீயும் திருமகளும் நின்றாயால் குன்று எடுத்துப்<br/>
பாயும் பனி மறுத்த பண்பாளா! வாசல்<br/>
கடை கழியா உள் புகா காமர் பூங் கோவல்<br/>
இடைகழியே பற்றி இனி
</p>
<p>
இனி யார் புகுவார் எழு நரக வாசல்?<br/>
முனியாது மூரித் தாள் கோமின் கனி சாயக்<br/>
கன்று எறிந்த தோளான் கனை கழலே காண்பதற்கு<br/>
நன்கு அறிந்த நாவலம் சூழ் நாடு
</p>
<p>
நாடிலும் நின் அடியே நாடுவன் நாள்தோறும்<br/>
பாடிலும் நின் புகழே பாடுவன் சூடிலும்<br/>
பொன் ஆழி ஏந்தினான் பொன் அடியே சூடுவேற்கு<br/>
என் ஆகில் என்னே எனக்கு?
</p>
<p>
எனக்கு ஆவார் ஆர் ஒருவரே எம் பெருமான்<br/>
தனக்கு ஆவான் தானே மற்று அல்லால்? புனக் காயாம்<br/>
பூ மேனி காணப் பொதி அவிழும் பூவைப் பூ<br/>
மா மேனி காட்டும் வரம்
</p>
<p>
வரத்தால் வலி நினைந்து மாதவ நின் பாதம்<br/>
சிரத்தால் வணங்கானாம் என்றே உரத்தினால்<br/>
ஈர் அரியாய் நேர் வலியோன் ஆய இரணியனை<br/>
ஓர் அரியாய் நீ இடந்தது ஊன்?
</p>
<p>
ஊனக் குரம்பையின் உள் புக்கு இருள் நீக்கி<br/>
ஞானச் சுடர் கொளீஇ நாள்தோறும் ஏனத்து<br/>
உருவாய் உலகு இடந்த ஊழியான் பாதம்<br/>
மருவாதார்க்கு உண்டாமோ வான்?
</p>
<p>
வான் ஆகி தீ ஆய் மறி கடல் ஆய் மாருதம் ஆய்<br/>
தேன் ஆகி பால் ஆம் திருமாலே ஆன் ஆய்ச்சி<br/>
வெண்ணெய் விழுங்க நிறையுமே முன் ஒரு நாள்<br/>
மண்ணை உமிழ்ந்த வயிறு?
</p>
<p>
வயிறு அழல வாள் உருவி வந்தானை அஞ்ச<br/>
எயிறு இலக வாய் மடுத்தது என் நீ பொறி உகிரால்<br/>
பூ வடிவை ஈடு அழித்த பொன் ஆழிக் கையா நின்<br/>
சேவடிமேல் ஈடு அழிய செற்று?
</p>
<p>
செற்று எழுந்து தீவிழித்து சென்ற இந்த ஏழுலகும்<br/>
மற்று இவை ஆ என்று வாய் அங்காந்து முற்றும்<br/>
மறையவற்குக் காட்டிய மாயவனை அல்லால்<br/>
இறையேனும் ஏத்தாது என் நா
</p>
<p>
நா வாயில் உண்டே நமோ நாரணா என்று<br/>
ஓவாது உரைக்கும் உரை உண்டே மூவாத<br/>
மாக் கதிக்கண் செல்லும் வகை உண்டே என் ஒருவர்<br/>
தீக் கதிக்கண் செல்லும் திறம்?
</p>
<p>
திறம்பாது என் நெஞ்சமே செங்கண் மால் கண்டாய்<br/>
அறம் பாவம் என்று இரண்டும் ஆவான் புறம் தான் இம்<br/>
மண் தான் மறிகடல் தான் மாருதம் தான் வான் தானே<br/>
கண்டாய் கடைக்கண் பிடி
</p>
<p>
பிடி சேர் களிறு அளித்த பேராளா உன் தன்<br/>
அடி சேர்ந்து அருள் பெற்றாள் அன்றே பொடி சேர்<br/>
அனற்கு அங்கை ஏற்றான் அவிர் சடைமேல் பாய்ந்த<br/>
புனல் கங்கை என்னும் பேர்ப் பொன்?
</p>
<p>
பொன் திகழும் மேனிப் புரி சடை அம் புண்ணியனும்<br/>
நின்று உலகம் தாய நெடுமாலும் என்றும்<br/>
இருவர் அங்கத்தால் திரிவரேலும் ஒருவன்<br/>
ஒருவன் அங்கத்து என்றும் உளன்
</p>
<p>
உளன் கண்டாய் நல் நெஞ்சே உத்தமன் என்றும்<br/>
உளன் கண்டாய் உள்ளுவார் உள்ளத்து உளன் கண்டாய்<br/>
வெள்ளத்தின் உள்ளானும் வேங்கடத்து மேயானும்<br/>
உள்ளத்தின் உள்ளான் என்று ஓர்
</p>
<p>
ஓர் அடியும் சாடு உதைத்த ஒண் மலர்ச் சேவடியும்<br/>
ஈர் அடியும் காணலாம் என் நெஞ்சே! ஓர் அடியில்<br/>
தாயவனை கேசவனை தண் துழாய் மாலை சேர்<br/>
மாயவனையே மனத்து வை
</p>
<h2>பூதத்தாழ்வார் - இரண்டாம் திருவந்தாதி</h2>
</p>
<p>
அன்பே தகளியா ஆர்வமே நெய் ஆக<br/>
இன்பு உருகு சிந்தை இடு திரியா நன்பு உருகி<br/>
ஞானச் சுடர் விளக்கு ஏற்றினேன் நாரணற்கு<br/>
ஞானத் தமிழ் புரிந்த நான்
</p>
<p>
ஞானத்தால் நன்கு உணர்ந்து நாரணன் தன் நாமங்கள்<br/>
தானத்தால் மற்று அவன் பேர் சாற்றினால் வானத்து<br/>
அணி அமரர் ஆக்குவிக்கும் அஃது அன்றே நங்கள்<br/>
பணி அமரர் கோமான் பரிசு
</p>
<p>
பரிசு நறு மலரால் பாற்கடலான் பாதம்<br/>
புரிவார் புகப்பெறுவர் போலாம் புரிவார்கள்<br/>
தொல் அமரர் கேள்வித் துலங்கு ஒளி சேர் தோற்றத்து<br/>
நல் அமரர் கோமான் நகர்
</p>
<p>
நகர் இழைத்து நித்திலத்து நாள் மலர் கொண்டு ஆங்கே<br/>
திகழும் மணி வயிரம் சேர்த்து நிகர் இல்லாப்<br/>
பைங் கமலம் ஏந்திப் பணிந்தேன் பனி மலராள்<br/>
அங்கம் வலம் கொண்டான் அடி
</p>
<p>
அடி மூன்றில் இவ் உலகம் அன்று அளந்தாய் போலும்<br/>
அடி மூன்று இரந்து அவனி கொண்டாய் படிநின்ற<br/>
நீர் ஓத மேனி நெடுமாலே நின் அடியை<br/>
யார் ஓத வல்லார் அறிந்து?
</p>
<p>
அறிந்து ஐந்தும் உள் அடக்கி ஆய் மலர் கொண்டு ஆர்வம்<br/>
செறிந்த மனத்தராய் செவ்வே அறிந்து அவன் தன்<br/>
பேர் ஓதி ஏத்தும் பெருந்தவத்தோர் காண்பரே<br/>
கார் ஓத வண்ணன் கழல்
</p>
<p>
கழல் எடுத்து வாய் மடித்து கண் சுழன்று மாற்றார்<br/>
அழல் எடுத்த சிந்தையராய் அஞ்ச தழல் எடுத்த<br/>
போர் ஆழி ஏந்தினான் பொன் மலர்ச் சேவடியை<br/>
ஓர் ஆழி நெஞ்சே! உகந்து
</p>
<p>
உகந்து உன்னை வாங்கி ஒளி நிறம் கொள் கொங்கை<br/>
அகம் குளிர உண் என்றாள் ஆவி உகந்து<br/>
முலை உண்பாய் போலே முனிந்து உண்டாய் நீயும்<br/>
அலை பண்பால் ஆனமையால் அன்று
</p>
<p>
அன்று அதுகண்டு அஞ்சாத ஆய்ச்சி உனக்கு இரங்கி<br/>
நின்று முலை தந்த இந் நீர்மைக்கு அன்று<br/>
வரன்முறையால் நீ அளந்த மா கடல் சூழ் ஞாலம்<br/>
பெரு முறையால் எய்துமோ பேர்த்து?
</p>
<p>
பேர்த்தனை மா சகடம் பிள்ளையாய் மண் இரந்து<br/>
காத்தனை பல் உயிரும் காவலனே ஏத்திய<br/>
நா உடையேன் பூ உடையேன் நின் உள்ளி நின்றமையால்<br/>
கா அடியேன் பட்ட கடை
</p>
<p>
அவர் இவர் என்று இல்லை அரவு அணையான் பாதம்<br/>
எவர் வணங்கி ஏத்தாதார்? எண்ணில் பவரும்<br/>
செழும் கதிரோன் ஒண் மலரோன் கண்ணுதலோன் அன்றே<br/>
தொழும் தகையார் நாளும் தொடர்ந்து?
</p>
<p>
அவர் இவர் என்று இல்லை அரவு அணையான் பாதம்<br/>
எவர் வணங்கி ஏத்தாதார்? எண்ணில் பவரும்<br/>
செழும் கதிரோன் ஒண் மலரோன் கண்ணுதலோன் அன்றே<br/>
தொழும் தகையார் நாளும் தொடர்ந்து?
</p>
<p>
தொடர் எடுத்த மால் யானை சூழ் கயம் புக்கு அஞ்சி<br/>
படர் எடுத்த பைங் கமலம் கொண்டு அன்று இடர் அடுக்க<br/>
ஆழியான் பாதம் பணிந்து அன்றே வானவர் கோன்<br/>
பாழி தான் எய்திற்று பண்டு?
</p>
<p>
பண்டிப் பெரும் பதியை ஆக்கி பழி பாவம்<br/>
கொண்டு இங்கு வாழ்வாரைக் கூறாதே எண் திசையும்<br/>
பேர்த்த கரம் நான்கு உடையான் பேர் ஓதி பேதைகாள்<br/>
தீர்த்தகரர் ஆமின் திரிந்து
</p>
<p>
திரிந்தது வெம் சமத்துத் தேர் கடவி அன்று<br/>
பிரிந்தது சீதையை மான் பின் போய் புரிந்ததுவும்<br/>
கண் பள்ளிகொள்ள அழகியதே நாகத்தின்<br/>
தண் பள்ளி கொள்வான் தனக்கு?
</p>
<p>
தனக்கு அடிமை பட்டது தான் அறியானேலும்<br/>
மனத்து அடைய வைப்பது ஆம் மாலை வனத் திடரை<br/>
ஏரி ஆம் வண்ணம் இயற்றும் இது அல்லால்<br/>
மாரி யார் பெய்கிற்பார் மற்று?
</p>
<p>
மற்று ஆர் இயல் ஆவார் வானவர் கோன் மா மலரோன்<br/>
சுற்றும் வணங்கும் தொழிலானை ஒற்றைப்<br/>
பிறை இருந்த செஞ்சடையான் பின் சென்று மாலைக்<br/>
குறை இரந்து தான் முடித்தான் கொண்டு?
</p>
<p>
கொண்டது உலகம் குறள் உருவாய் கோளரியாய்<br/>
ஒண் திறலோன் மார்வத்து உகிர் வைத்தது உண்டதுவும்<br/>
தான் கடந்த ஏழ் உலகே தாமரைக்கண் மால் ஒரு நாள்<br/>
வான் கடந்தான் செய்த வழக்கு
</p>
<p>
வழக்கு அன்று கண்டாய் வலி சகடம் செற்றாய்<br/>
வழக்கு என்று நீ மதிக்க வேண்டா குழக் கன்று<br/>
தீ விளவின் காய்க்கு எறிந்த தீமை திருமாலே!<br/>
பார் விளங்கச் செய்தாய் பழி
</p>
<p>
பழி பாவம் கையகற்றி பல் காலும் நின்னை<br/>
வழிவாழ்வார் வாழ்வராம் மாதோ வழு இன்றி<br/>
நாரணன் தன் நாமங்கள் நன்கு உணர்ந்து நன்கு ஏத்தும்<br/>
காரணங்கள் தாம் உடையார் தாம்
</p>
<p>
தாம் உளரே தம் உள்ளம் உள் உளதே தாமரையின்<br/>
பூ உளதே ஏத்தும் பொழுது உண்டே வாமன்<br/>
திரு மருவு தாள் மருவு சென்னியரே செவ்வே<br/>
அரு நரகம் சேர்வது அரிது
</p>
<p>
அரியது எளிது ஆகும் ஆற்றலால் மாற்றிப்<br/>
பெருக முயல்வாரைப் பெற்றால் கரியது ஓர்<br/>
வெண் கோட்டு மால் யானை வென்றி முடித்தன்றே<br/>
தண் கோட்டு மா மலரால் தாழ்ந்து?
</p>
<p>
தாழ்ந்து வரம் கொண்டு தக்க வகைகளால்<br/>
வாழ்ந்து கழிவாரை வாழ்விக்கும் தாழ்ந்த<br/>
விளங் கனிக்குக் கன்று எறிந்து வேற்று உருவாய் ஞாலம்<br/>
அளந்து அடிக்கீழ்க் கொண்ட அவன்
</p>
<p>
அவன் கண்டாய் நல் நெஞ்சே ஆர் அருளும் கேடும்<br/>
அவன் கண்டாய் ஐம்புலனாய் நின்றான் அவன் கண்டாய்<br/>
காற்று தீ நீர் வான் கரு வரை மண் கார் ஓதச்<br/>
சீற்றத் தீ ஆவானும் சென்று
</p>
<p>
சென்றது இலங்கைமேல் செவ்வே தன் சீற்றத்தால்<br/>
கொன்றது இராவணனை கூறுங்கால் நின்றதுவும்<br/>
வேய் ஓங்கு தண் சாரல் வேங்கடமே விண்ணவர் தம்<br/>
வாய் ஓங்கு தொல் புகழான் வந்து
</p>
<p>
வந்தித்து அவனை வழி நின்ற ஐம்பூதம்<br/>
ஐந்தும் அகத்து அடக்கி ஆர்வமாய் உந்திப்<br/>
படி அமரர் வேலையான் பண்டு அமரர்க்கு ஈந்த<br/>
படி அமரர் வாழும் பதி
</p>
<p>
பதி அமைந்து நாடி பருத்து எழுந்த சிந்தை<br/>
மதி உரிஞ்சி வான் முகடு நோக்கி கதி மிகுத்து அம்<br/>
கோல் தேடி ஓடும் கொழுந்ததே போன்றதே<br/>
மால் தேடி ஓடும் மனம்
</p>
<p>
மனத்து உள்ளான் வேங்கடத்தான் மா கடலான் மற்றும்<br/>
நினைப்பு அரிய நீள் அரங்கத்து உள்ளான் எனைப் பலரும்<br/>
தேவாதி தேவன் எனப்படுவான் முன் ஒரு நாள்<br/>
மா வாய் பிளந்த மகன்
</p>
<p>
மகனாகக் கொண்டு எடுத்தாள் மாண்பு ஆய கொங்கை<br/>
அகன் ஆர உண்பன் என்று உண்டு மகனைத் தாய்<br/>
தேறாத வண்ணம் திருத்தினாய் தென் இலங்கை<br/>
நீறு ஆக எய்து அழித்தாய் நீ
</p>
<p>
நீ அன்று உலகு அளந்தாய் நீண்ட திருமாலே<br/>
நீ அன்று உலகு இடந்தாய் என்பரால் நீ அன்று<br/>
கார் ஓதம் முன் கடைந்து பின் அடைத்தாய் மா கடலை<br/>
பேர் ஓத மேனிப் பிரான்
</p>
<p>
பிரான் என்றும் நாளும் பெரும் புலரி என்றும்<br/>
குரா நல் செழும் போது கொண்டு வராகத்து<br/>
அணி உருவன் பாதம் பணியும் அவர் கண்டீர்<br/>
மணி உருவம் காண்பார் மகிழ்ந்து
</p>
<p>
மகிழ்ந்தது சிந்தை திருமாலே மற்றும்<br/>
மகிழ்ந்தது உன் பாதமே போற்றி மகிழ்ந்தது<br/>
அழல் ஆழி சங்கம் அவை பாடி ஆடும்<br/>
தொழில் ஆகம் சூழ்ந்து துணிந்து
</p>
<p>
துணிந்தது சிந்தை துழாய் அலங்கல் அங்கம்<br/>
அணிந்தவன் பேர் உள்ளத்துப் பல்கால் பணிந்ததுவும்<br/>
வேய் பிறங்கு சாரல் விறல் வேங்கடவனையே<br/>
வாய் திறங்கள் சொல்லும் வகை
</p>
<p>
வகையால் அவனி இரந்து அளந்தாய் பாதம்<br/>
புகையால் நறு மலரால் முன்னே மிக வாய்ந்த<br/>
அன்பு ஆக்கி ஏத்தி அடிமைப்பட்டேன் உனக்கு<br/>
என் பாக்கியத்தால் இனி
</p>
<p>
இனிது என்பர் காமம் அதனிலும் ஆற்ற<br/>
இனிது என்பர் தண்ணீரும் எந்தாய் இனிது என்று<br/>
காமம் நீர் வேளாது நின் பெருமை வேட்பரேல்<br/>
சேம நீர் ஆகும் சிறிது
</p>
<p>
சிறியார் பெருமை சிறிதின்கண் எய்தும்<br/>
அறியாரும் தாம் அறியார் ஆவர் அறியாமை<br/>
மண் கொண்டு மண் உண்டு மண் உமிழ்ந்த மாயன் என்று<br/>
எண் கொண்டு என் நெஞ்சே இரு
</p>
<p>
இரும் தண் கமலத்து இரு மலரின் உள்ளே<br/>
திருந்து திசைமுகனைத் தந்தாய் பொருந்திய நின்<br/>
பாதங்கள் ஏத்திப் பணியாவேல் பல் பிறப்பும்<br/>
ஏதங்கள் எல்லாம் எமக்கு
</p>
<p>
எமக்கு என்று இரு நிதியம் ஏமாந்து இராதே<br/>
தமக்கு என்றும் சார்வம் அறிந்து நமக்கு என்றும்<br/>
மாதவனே என்னும் மனம் படைத்து மற்று அவன் பேர்<br/>
ஓதுவதே நாவினால் ஓத்து
</p>
<p>
ஓத்தின் பொருள் முடிவும் இத்தனையே உத்தமன் பேர்<br/>
ஏத்தும் திறம் அறிமின் ஏழைகாள் ஓத்து அதனை<br/>
வல்லீரேல் நன்று அதனை மாட்டீரேல் மாதவன் பேர்<br/>
சொல்லுவதே ஓத்தின் சுருக்கு
</p>
<p>
சுருக்காக வாங்கி சுலாவி நின்று ஐயார்<br/>
நெருக்கா முன் நீர் நினைமின் கண்டீர் திருப் பொலிந்த<br/>
ஆகத்தான் பாதம் அறிந்தும் அறியாத<br/>
போகத்தால் இல்லை பொருள்
</p>
<p>
பொருளால் அமர் உலகம் புக்கு இயலல் ஆகாது<br/>
அருளால் அறம் அருளும் அன்றே அருளாலே<br/>
மா மறையோர்க்கு ஈந்த மணிவண்ணன் பாதமே<br/>
நீ மறவேல் நெஞ்சே! நினை
</p>
<p>
நினைப்பன் திருமாலை நீண்ட தோள் காண<br/>
நினைப்பார் பிறப்பு ஒன்றும் நேரார் மனைப்பால்<br/>
பிறந்தார் பிறந்து எய்தும் பேரின்பம் எல்லாம்<br/>
துறந்தார் தொழுதார் அத் தோள்
</p>
<p>
தோள் இரண்டு எட்டு ஏழும் மூன்றும் முடி அனைத்தும்<br/>
தாள் இரண்டும் வீழச் சரம் துரந்தான் தாள் இரண்டும்<br/>
ஆர் தொழுவார் பாதம் அவை தொழுவது அன்றே என்<br/>
சீர் கெழு தோள் செய்யும் சிறப்பு
</p>
<p>
சிறந்தார்க்கு எழு துணையாம் செங்கண் மால் நாமம்<br/>
மறந்தாரை மானிடமா வையேன் அறம் தாங்கும்<br/>
மாதவனே என்னும் மனம் படைத்து மற்று அவன்பேர்<br/>
ஓதுவதே நாவினால் உள்ளு
</p>
<p>
உளது என்று இறுமாவார் உண்டு இல்லை என்று<br/>
தளர்தல் அதன் அருகும் சாரார் அளவு அரிய<br/>
வேதத்தான் வேங்கடத்தான் விண்ணோர் முடி தோயும்<br/>
பாதத்தான் பாதம் பயின்று
</p>
<p>
பயின்றது அரங்கம் திருக்கோட்டி பல் நாள்<br/>
பயின்றதுவும் வேங்கடமே பல்நாள் பயின்றது<br/>
அணி திகழும் சோலை அணி நீர் மலையே<br/>
மணி திகழும் வண் தடக்கை மால்
</p>
<p>
மாலை அரி உருவன் பாதமலர் அணிந்து<br/>
காலை தொழுது எழுமின் கைகோலி ஞாலம்<br/>
அளந்து இடந்து உண்டு உமிழ்ந்த அண்ணலை மற்று அல்லால்<br/>
உளம் கிடந்த ஆற்றால் உணர்ந்து
</p>
<p>
உணர்ந்தாய் மறை நான்கும் ஓதினாய் நீதி<br/>
மணந்தாய் மலர் மகள் தோள் மாலே மணந்தாய் போய்<br/>
வேய் இரும் சாரல் வியல் இரு ஞாலம் சூழ்<br/>
மா இரும் சோலை மலை
</p>
<p>
மலை ஏழும் மா நிலங்கள் ஏழும் அதிர<br/>
குலை சூழ் குரை கடல்கள் ஏழும் முலை சூழ்ந்த<br/>
நஞ்சு உரத்துப் பெண்ணை நவின்று உண்ட நாவன் என்று<br/>
அஞ்சாது என்நெஞ்சே அழை
</p>
<p>
அழைப்பன் திருமாலை ஆங்கு அவர்கள் சொன்ன<br/>
பிழைப்பு இல் பெரும் பெயரே பேசி இழைப்பு அரிய<br/>
ஆயவனே யாதவனே என்றவனை யார் முகப்பும்<br/>
மாயவனே என்று மதித்து
</p>
<p>
மதிக் கண்டாய் நெஞ்சே மணிவண்ணன் பாதம்<br/>
மதிக் கண்டாய் மற்று அவன் பேர் தன்னை மதிக் கண்டாய்<br/>
பேர் ஆழிநின்று பெயர்ந்து கடல் கடைந்த<br/>
நீர் ஆழி வண்ணன் நிறம்
</p>
<p>
நிறம் கரியன் செய்ய நெடு மலராள் மார்வன்<br/>
அறம் பெரியன் ஆர் அது அறிவார் மறம் புரிந்த<br/>
வாள் அரக்கன் போல்வானை வானவர் கோன் தானத்து<br/>
நீள் இருக்கைக்கு உய்த்தான் நெறி?
</p>
<p>
நெறியார் குழல் கற்றை முன்நின்று பின் தாழ்ந்து<br/>
அறியாது இளங் கிரி என்று எண்ணி பிரியாது<br/>
பூங்கொடிக்கள் வைகும் பொரு புனல் குன்று என்னும்<br/>
வேங்கடமே யாம் விரும்பும் வெற்பு
</p>
<p>
வெற்பு என்று இரும் சோலை வேங்கடம் என்று இவ் இரண்டும்<br/>
நிற்பு என்று நீ மதிக்கும் நீர்மை போல் நிற்பு என்று<br/>
உளம் கோயில் உள்ளம் வைத்து உள்ளினேன் வெள்ளத்து<br/>
இளங் கோயில் கைவிடேல் என்று
</p>
<p>
என்றும் மறந்தறியேன் ஏழ் பிறப்பும் எப்பொழுதும்<br/>
நின்று நினைப்பு ஒழியா நீர்மையால் வென்றி<br/>
அடல் ஆழி கொண்ட அறிவனே! இன்பக்<br/>
கடல் ஆழி நீ அருளிக் காண்
</p>
<p>
காணக் கழி காதல் கைமிக்குக் காட்டினால்<br/>
நாணப்படும் என்றால் நாணுமே? பேணி<br/>
கரு மாலைப் பொன் மேனி காட்டாமுன் காட்டும்<br/>
திருமாலை நங்கள் திரு
</p>
<p>
திருமங்கை நின்றருளும் தெய்வம் நா வாழ்த்தும்<br/>
கருமம் கடைப்பிடிமின் கண்டீர் உரிமையால்<br/>
ஏத்தினோம் பாதம் இருந் தடக்கை எந்தை பேர்<br/>
நால் திசையும் கேட்டீரே? நாம்
</p>
<p>
நாம் பெற்ற நன்மையும் நா மங்கை நல் நெஞ்சத்து<br/>
ஓம்பி இருந்து எம்மை ஓதுவித்து வேம்பின்<br/>
பொருள் நீர்மை ஆயினும் பொன் ஆழி பாடு என்று<br/>
அருள் நீர்மை தந்த அருள்
</p>
<p>
அருள் புரிந்த சிந்தை அடியார்மேல் வைத்து<br/>
பொருள் தெரிந்து காண்குற்ற அப்போது இருள் திரிந்து<br/>
நோக்கினேன் நோக்கி நினைந்தேன் அது ஒண் கமலம்<br/>
ஓக்கினேன் என்னையும் அங்கு ஓர்ந்து
</p>
<p>
ஓர் உருவன் அல்லை ஒளி உருவம் நின் உருவம்<br/>
ஈர் உருவன் என்பர் இரு நிலத்தோர் ஓர் உருவம்<br/>
ஆதியாம் வண்ணம் அறிந்தார் அவர் கண்டீர்<br/>
நீதியால் மண் காப்பார் நின்று
</p>
<p>
நின்றது ஓர் பாதம் நிலம் புதைப்ப நீண்ட தோள்<br/>
சென்று அளந்தது என்பர் திசை எல்லாம் அன்று<br/>
கரு மாணியாய் இரந்த கள்வனே! உன்னைப்<br/>
பிரமாணித்தார் பெற்ற பேறு
</p>
<p>
பேறு ஒன்றும் முன் அறியேன் பெற்று அறியேன் பேதைமையால்<br/>
மாறு என்று சொல்லி வணங்கினேன் ஏறின்<br/>
பெருத்தெருத்தம் கோடு ஒசிய பெண் நசையின் பின் போய்<br/>
எருத்து இறுத்த நல் ஆயர் ஏறு
</p>
<p>
ஏறு ஏழும் வென்று அடர்த்த எந்தை எரி உருவத்து<br/>
ஏறு ஏறி பட்ட இடுசாபம் பாறு ஏறி<br/>
உண்ட தலை வாய் நிறைய கோட்டு அம் கை ஒண் குருதி<br/>
கண்ட பொருள் சொல்லின் கதை
</p>
<p>
கதையின் பெரும் பொருளும் கண்ணா நின் பேரே<br/>
இதயம் இருந்தவையே ஏத்தில் கதையின்<br/>
திருமொழியாய் நின்ற திருமாலே உன்னைப்<br/>
பரு மொழியால் காணப் பணி
</p>
<p>
பணிந்தேன் திருமேனி பைங் கமலம் கையால்<br/>
அணிந்தேன் உன் சேவடிமேல் அன்பாய் துணிந்தேன்<br/>
புரிந்து ஏத்தி உன்னை புகலிடம் பார்த்து ஆங்கே<br/>
இருந்து ஏத்தி வாழும் இது
</p>
<p>
இது கண்டாய் நல் நெஞ்சே இப் பிறவி ஆவது<br/>
இது கண்டாய் எல்லாம் நாம் உற்றது இது கண்டாய்<br/>
நாரணன் பேர் ஓதி நரகத்து அருகு அணையாக்<br/>
காரணமும் வல்லையேல் காண்
</p>
<p>
கண்டேன் திருமேனி யான் கனவில் ஆங்கு அவன் கைக்<br/>
கண்டேன் கனலும் சுடர் ஆழி கண்டேன்<br/>
உறு நோய் வினை இரண்டும் ஓட்டுவித்து பின்னும்<br/>
மறு நோய் செறுவான் வலி
</p>
<p>
வலி மிக்க வாள் எயிற்று வாள் அவுணர் மாள<br/>
வலி மிக்க வாள் வரை மத்து ஆக வலி மிக்க<br/>
வாள் நாகம் சுற்றி மறுகக் கடல் கடைந்தான்<br/>
கோள் நாகம் கொம்பு ஒசித்த கோ
</p>
<p>
கோ ஆகி மா நிலம் காத்து நம் கண் முகப்பே<br/>
மா ஏகிச் செல்கின்ற மன்னவரும் பூ மேவும்<br/>
செங் கமல நாபியான் சேவடிக்கே ஏழ் பிறப்பும்<br/>
தண் கமலம் ஏய்ந்தார் தமர்
</p>
<p>
தமர் உள்ளம் தஞ்சை தலை அரங்கம் தண்கால்<br/>
தமர் உள்ளும் தண் பொருப்பு வேலை தமர் உள்ளும்<br/>
மாமல்லை கோவல் மதிள் குடந்தை என்பரே<br/>
ஏ வல்ல எந்தைக்கு இடம்
</p>
<p>
இடங்கை வலம்புரி நின்று ஆர்ப்ப எரி கான்று<br/>
அடங்கார் ஒடுங்குவித்தது ஆழி விடம் காலும்<br/>
தீ வாய் அரவு அணைமேல் தோன்றல் திசை அளப்பான்<br/>
பூ ஆர் அடி நிமிர்த்த போது
</p>
<p>
போது அறிந்து வானரங்கள் பூஞ்சுனை புக்கு ஆங்கு அலர்ந்த<br/>
போது அரிந்துகொண்டு ஏத்தும் போது உள்ளம் போதும்<br/>
மணி வேங்கடவன் மலர் அடிக்கே செல்ல<br/>
அணி வேங்கடவன் பேர் ஆய்ந்து
</p>
<p>
ஆய்ந்து உரைப்பன் ஆயிரம் பேர் ஆதி நடு அந்திவாய்<br/>
வாய்ந்த மலர் தூவி வைகலும் ஏய்ந்த<br/>
பிறைக் கோட்டுச் செங்கண் கரி விடுத்த பெம்மான்<br/>
இறைக்கு ஆட்படத் துணிந்த யான்
</p>
<p>
யானே தவம் செய்தேன் ஏழ் பிறப்பும் எப்பொழுதும்<br/>
யானே தவம் உடையேன் எம் பெருமான் யானே<br/>
இருந் தமிழ் நல் மாலை இணை அடிக்கே சொன்னேன்<br/>
பெருந் தமிழன் நல்லேன் பெருகு
</p>
<p>
பெருகு மத வேழம் மாப் பிடிக்கு முன் நின்று<br/>
இரு கண் இள மூங்கில் வாங்கி அருகு இருந்த<br/>
தேன் கலந்து நீட்டும் திருவேங்கடம் கண்டீர்<br/>
வான் கலந்த வண்ணன் வரை
</p>
<p>
வரைச் சந்தனக் குழம்பும் வான் கலனும் பட்டும்<br/>
விரைப் பொலிந்த வெண் மல்லிகையும் நிரைத்துக்கொண்டு<br/>
ஆதிக்கண் நின்ற அறிவன் அடி இணையே<br/>
ஓதிப் பணிவது உறும்
</p>
<p>
உறும் கண்டாய் நல் நெஞ்சே உத்தமன் நல் பாதம்<br/>
உறும் கண்டாய் ஒண் கமலம் தன்னால் உறும் கண்டாய்<br/>
ஏத்திப் பணிந்து அவன் பேர் ஈர் ஐஞ்ஞூறு எப்பொழுதும்<br/>
சாத்தி உரைத்தல் தவம்
</p>
<p>
தவம் செய்து நான் முகனே பெற்றான் தரணி<br/>
நிவந்து அளப்ப நீட்டிய பொற் பாதம் சிவந்த தன்<br/>
கை அனைத்தும் ஆரக் கழுவினான் கங்கை நீர்<br/>
பெய்து அனைத்துப் பேர் மொழிந்து பின்
</p>
<p>
பின் நின்று தாய் இரப்ப கேளான் பெரும் பணைத் தோள்<br/>
முன் நின்று தான் இரப்பாள் மொய்ம் மலராள் சொல் நின்ற<br/>
தோள் நலத்தான் நேர் இல்லாத் தோன்றல் அவன் அளந்த<br/>
நீள் நிலம் தான் அத்தனைக்கும் நேர்
</p>
<p>
நேர்ந்தேன் அடிமை நினைந்தேன் அது ஒண் கமலம்<br/>
ஆர்ந்தேன் உன் சேவடிமேல் அன்பாய் ஆர்ந்த<br/>
அடிக் கோலம் கண்டவர்க்கு என்கொலோ முன்னைப்<br/>
படிக் கோலம் கண்ட பகல்?
</p>
<p>
பகல் கண்டேன் நாரணனைக் கண்டேன் கனவில்<br/>
மிகக் கண்டேன் மீண்டு அவனை மெய்யே மிகக் கண்டேன்<br/>
ஊன் திகழும் நேமி ஒளி திகழும் சேவடியான்<br/>
வான் திகழும் சோதி வடிவு
</p>
<p>
வடிக் கோல வாள் நெடுங் கண் மா மலராள் செவ்விப்<br/>
படிக் கோலம் கண்டு அகலாள் பல்நாள் அடிக்கோலி<br/>
ஞாலத்தாள் பின்னும் நலம் புரிந்தது என்கொலோ?<br/>
கோலத்தால் இல்லை குறை
</p>
<p>
குறையாக வெம் சொற்கள் கூறினேன் கூறி<br/>
மறை ஆங்கு என உரைத்த மாலை இறையேனும்<br/>
ஈயும்கொல் என்றே இருந்தேன் எனைப் பகலும்<br/>
மாயன்கண் சென்ற வரம்
</p>
<p>
வரம் கருதி தன்னை வணங்காத வன்மை<br/>
உரம் கருதி மூர்க்கத்தவனை நரம் கலந்த<br/>
சிங்கமாய்க் கீண்ட திருவன் அடி இணையே<br/>
அம் கண் மா ஞாலத்து அமுது
</p>
<p>
அமுது என்றும் தேன் என்றும் ஆழியான் என்றும்<br/>
அமுது அன்று கொண்டு உகந்தான் என்றும் அமுது அன்ன<br/>
சொல் மாலை ஏத்தித் தொழுதேன் சொலப்பட்ட<br/>
நல் மாலை ஏத்தி நவின்று
</p>
<p>
நவின்று உரைத்த நாவலர்கள் நாள் மலர் கொண்டு ஆங்கே<br/>
பயின்றதனால் பெற்ற பயன் என்கொல்? பயின்றார் தம்<br/>
மெய்த் தவத்தால் காண்பு அரிய மேக மணி வண்ணனை யான்<br/>
எத் தவத்தால் காண்பன்கொல் இன்று?
</p>
<p>
இன்றா அறிகின்றேன் அல்லேன் இரு நிலத்தைச்<br/>
சென்று ஆங்கு அளந்த திருவடியை அன்று<br/>
கருக்கோட்டியுள் கிடந்து கைதொழுதேன் கண்டேன்<br/>
திருக்கோட்டி எந்தை திறம்
</p>
<p>
திறம்பிற்று இனி அறிந்தேன் தென் அரங்கத்து எந்தை<br/>
திறம்பா வழிச் சென்றார்க்கு அல்லால் திறம்பாச்<br/>
செடி நரகை நீக்கி தாம் செல்வதன் முன் வானோர்<br/>
கடி நகர வாசல் கதவு
</p>
<p>
கதவி கதம் சிறந்த கஞ்சனை முன் காய்ந்து<br/>
அதவி போர் யானை ஒசித்து பதவியாய்ப்<br/>
பாணியால் நீர் ஏற்று பண்டு ஒருகால் மாவலியை<br/>
மாணியாய்க் கொண்டிலையே மண்?
</p>
<p>
மண்ணுலகம் ஆளேனே வானவர்க்கும் வானவனாய்<br/>
விண்ணுலகம் தன் அகத்தும் மேவேனே நண்ணித்<br/>
திருமாலை செங்கண் நெடியானை எங்கள்<br/>
பெருமானை கைதொழுத பின்
</p>
<p>
பின்னால் அரு நரகம் சேராமல் பேதுறுவீர்<br/>
முன்னால் வணங்க முயல்மினோ பல் நூல்<br/>
அளந்தானை கார்க் கடல் சூழ் ஞாலத்தை எல்லாம்<br/>
அளந்தான் அவன் சேவடி
</p>
<p>
அடியால் முன் கஞ்சனைச் செற்று அமரர் ஏத்தும்<br/>
படியான் கொடிமேல் புள் கொண்டான் நெடியான் தன்<br/>
நாமமே ஏத்துமின்கள் ஏத்தினால் தாம் வேண்டும்<br/>
காமமே காட்டும் கடிது
</p>
<p>
கடிது கொடு நரகம் பிற்காலும் செய்கை<br/>
கொடிது என்று அது கூடாமுன்னம் வடி சங்கம்<br/>
கொண்டானை கூந்தல் வாய் கீண்டானை கொங்கை நஞ்சு<br/>
உண்டானை ஏத்துமினோ உற்று
</p>
<p>
உற்று வணங்கித் தொழுமின் உலகு ஏழும்<br/>
முற்றும் விழுங்கும் முகில் வண்ணன் பற்றிப்<br/>
பொருந்தாதான் மார்பு இடந்து பூம் பாடகத்துள்<br/>
இருந்தானை ஏத்தும் என் நெஞ்சு
</p>
<p>
என் நெஞ்சம் மேயான் என் சென்னியான் தானவனை<br/>
வல் நெஞ்சம் கீண்ட மணி வண்ணன் முன்னம் சேய்<br/>
ஊழியான் ஊழி பெயர்த்தான் உலகு ஏத்தும்<br/>
ஆழியான் அத்தியூரான்
</p>
<p>
அத்தியூரான் புள்ளை ஊர்வான் அணி மணியின்<br/>
துத்தி சேர் நாகத்தின்மேல் துயில்வான் முத்தீ<br/>
மறை ஆவான் மா கடல் நஞ்சு உண்டான் தனக்கும்<br/>
இறை ஆவான் எங்கள் பிரான்
</p>
<p>
எங்கள் பெருமான் இமையோர் தலைமகன் நீ<br/>
செங்கண் நெடு மால் திருமார்பா பொங்கு<br/>
பட மூக்கின் ஆயிர வாய்ப் பாம்பு அணைமேல் சேர்ந்தாய்<br/>
குடமூக்குக் கோயிலாக் கொண்டு
</p>
<p>
கொண்டு வளர்க்க குழவியாய்த் தான் வளர்ந்தது<br/>
உண்டது உலகு ஏழும் உள் ஒடுங்க கொண்டு<br/>
குடம் ஆடி கோவலனாய் மேவி என் நெஞ்சம்<br/>
இடமாகக் கொண்ட இறை
</p>
<p>
இறை எம் பெருமான் அருள் என்று இமையோர்<br/>
முறை நின்று மொய்ம் மலர்கள் தூவ அறை கழல<br/>
சேவடியான் செங்கண் நெடியான் குறள் உருவாய்<br/>
மாவடிவின் மண் கொண்டான் மால்
</p>
<p>
மாலே நெடியோனே கண்ணனே விண்ணவர்க்கு<br/>
மேலா வியன் துழாய்க் கண்ணியனே மேலால்<br/>
விளவின் காய் கன்றினால் வீழ்த்தவனே! என் தன்<br/>
அளவு அன்றால் யானுடைய அன்பு
</p>
<h2>பேயாழ்வார் - மூன்றாம் திருவந்தாதி</h2>
</p>
<p>
திருக் கண்டேன் பொன் மேனி கண்டேன் திகழும்<br/>
அருக்கன் அணி நிறமும் கண்டேன் செருக் கிளரும்<br/>
பொன் ஆழி கண்டேன் புரி சங்கம் கைக் கண்டேன்<br/>
என் ஆழி வண்ணன்பால் இன்று
</p>
<p>
இன்றே கழல் கண்டேன் ஏழ் பிறப்பும் யான் அறுத்தேன்<br/>
பொன் தோய் வரை மார்பில் பூந் துழாய் அன்று<br/>
திருக் கண்டு கொண்ட திருமாலே உன்னை<br/>
மருக்கண்டுகொண்டு என் மனம்
</p>
<p>
மனத்து உள்ளான் மா கடல் நீர் உள்ளான் மலராள்<br/>
தனத்து உள்ளான் தண் துழாய் மார்பன் சினத்துச்<br/>
செருநர் உகச் செற்று உகந்த தேங்கு ஓத வண்ணன்<br/>
வரு நரகம் தீர்க்கும் மருந்து
</p>
<p>
மருந்தும் பொருளும் அமுதமும் தானே<br/>
திருந்திய செங் கண் மால் ஆங்கே பொருந்தியும்<br/>
நின்று உலகம் உண்டு உமிழ்ந்து நீர் ஏற்று மூவடியால்<br/>
அன்று உலகம் தாயோன் அடி
</p>
<p>
அடி வண்ணம் தாமரை அன்று உலகம் தாயோன்<br/>
படி வண்ணம் பார்க் கடல் நீர் வண்ணம் முடி வண்ணம்<br/>
ஓர் ஆழி வெய்யோன் ஒளியும் அஃது அன்றே<br/>
ஆர் ஆழி கொண்டாற்கு அழகு
</p>
<p>
அழகு அன்றே ஆழியாற்கு ஆழி நீர் வண்ணம்?<br/>
அழகு அன்றே அண்டம் கடத்தல்? அழகு அன்றே<br/>
அங்கை நீர் ஏற்றாற்கு அலர் மேலோன் கால் கழுவ<br/>
கங்கை நீர் கான்ற கழல்?
</p>
<p>
கழல் தொழுதும் வா நெஞ்சே! கார்க் கடல் நீர் வேலைப்<br/>
பொழில் அளந்த புள் ஊர்திச் செல்வன் எழில் அளந்து அங்கு<br/>
எண்ணற்கு அரியானை எப் பொருட்கும் சேயானை<br/>
நண்ணற்கு அரியானை நாம்
</p>
<p>
நாமம் பல சொல்லி நாராயணா என்று<br/>
நாம் அங்கையால் தொழுதும் நல் நெஞ்சே வா மருவி<br/>
மண்ணுலகம் உண்டு உமிழ்ந்த வண்டு அறையும் தண் துழாய்<br/>
கண்ணனையே காண்க நம் கண்
</p>
<p>
கண்ணும் கமலம் கமலமே கைத்தலமும்<br/>
மண் அளந்த பாதமும் மற்று அவையே எண்ணில்<br/>
கரு மா முகில் வண்ணன் கார்க் கடல் நீர் வண்ணன்<br/>
திரு மா மணி வண்ணன் தேசு
</p>
<p>
தேசும் திறலும் திருவும் உருவமும்<br/>
மாசு இல் குடிப்பிறப்பும் மற்றவையும் பேசில்<br/>
வலம் புரிந்த வான் சங்கம் கொண்டான் பேர் ஓத<br/>
நலம் புரிந்து சென்று அடையும் நன்கு
</p>
<p>
நன்கு ஓதும் நால் வேதத்து உள்ளான் நறவு இரியும்<br/>
பொங்கு ஓதருவிப் புனல் வண்ணன் சங்கு ஓதப்<br/>
பாற்கடலான் பாம்பு அணையின் மேலான் பயின்று உரைப்பார்<br/>
நூல் கடலான் நுண் அறிவினான்
</p>
<p>
அறிவு என்னும் தாள் கொளுவி ஐம்புலனும் தம்மில்<br/>
செறிவு என்னும் திண் கதவம் செம்மி மறை என்றும்<br/>
நன்கு ஓதி நன்கு உணர்வார் காண்பரே நாள்தோறும்<br/>
பைங்கோத வண்ணன் படி
</p>
<p>
படி வட்டத் தாமரை பண்டு உலகம் நீர் ஏற்று<br/>
அடி வட்டத்தால் அளப்ப நீண்ட முடி வட்டம்<br/>
ஆகாயம் ஊடறுத்து அண்டம் போய் நீண்டதே<br/>
மா காயமாய் நின்ற மாற்கு
</p>
<p>
மால்பால் மனம் சுழிப்ப மங்கையர் தோள் கைவிட்டு<br/>
நூல்பால் மனம் வைக்க நொய்விது ஆம் நால் பால<br/>
வேதத்தான் வேங்கடத்தான் விண்ணோர் முடி தோயும்<br/>
பாதத்தான் பாதம் பணிந்து
</p>
<p>
பணிந்து உயர்ந்த பௌவப் படு திரைகள் மோத<br/>
பணிந்த பண மணிகளாலே அணிந்து அங்கு<br/>
அனந்தன் அணைக் கிடக்கும் அம்மான் அடியேன்<br/>
மனம் தன் அணைக் கிடக்கும் வந்து
</p>
<p>
வந்து உதைத்த வெண் திரைகள் செம் பவள வெண் முத்தம்<br/>
அந்தி விளக்கும் அணி விளக்காம் எந்தை<br/>
ஒரு அல்லித் தாமரையாள் ஒன்றிய சீர் மார்வன்<br/>
திருவல்லிக்கேணியான் சென்று
</p>
<p>
சென்ற நாள் செல்லாத செங்கண் மால் எங்கள் மால்<br/>
என்ற நாள் எந் நாளும் நாள் ஆகும் என்றும்<br/>
இறவாத எந்தை இணை அடிக்கே ஆளாய்<br/>
மறவாது வாழ்த்துக என் வாய்
</p>
<p>
வாய் மொழிந்து வாமனனாய் மாவலிபால் மூவடி மண்<br/>
நீ அளந்து கொண்ட நெடுமாலே தாவிய நின்<br/>
எஞ்சா இணை அடிக்கே ஏழ் பிறப்பும் ஆளாகி<br/>
அஞ்சாது இருக்க அருள்
</p>
<p>
அருளாது ஒழியுமே ஆல் இலைமேல் அன்று<br/>
தெருளாத பிள்ளையாய்ச் சேர்ந்தான் இருளாத<br/>
சிந்தையராய் சேவடிக்கே செம் மலர் தூய் கைதொழுது<br/>
முந்தையராய் நிற்பார்க்கு முன்?
</p>
<p>
அருளாது ஒழியுமே ஆல் இலைமேல் அன்று<br/>
தெருளாத பிள்ளையாய்ச் சேர்ந்தான் இருளாத<br/>
சிந்தையராய் சேவடிக்கே செம் மலர் தூய் கைதொழுது<br/>
ந்தையராய் நிற்பார்க்கு முன்?
</p>
<p>
பேசுவார் எவ்வளவு பேசுவர் அவ்வளவே<br/>
வாச மலர்த் துழாய் மாலையான் தேசு உடைய<br/>
சக்கரத்தான் சங்கினான் சார்ங்கத்தான் பொங்கு அரவ<br/>
வக்கரனைக் கொன்றான் வடிவு
</p>
<p>
வடிவு ஆர் முடி கோட்டி வானவர்கள் நாளும்<br/>
கடி ஆர் மலர் தூவி காணும் படியானை<br/>
செம்மையால் உள் உருகி செவ்வனே நெஞ்சமே<br/>
மெய்ம்மையே காண விரும்பு
</p>
<p>
விரும்பி விண் மண் அளந்த அஞ் சிறைய வண்டு ஆர்<br/>
சுரும்பு தொளையில் சென்று ஊத அரும்பும்<br/>
புனந் துழாய் மாலையான் பொன் அம் கழற்கே<br/>
மனம் துழாய் மாலாய் வரும்
</p>
<p>
வருங்கால் இரு நிலனும் மால் விசும்பும் காற்றும்<br/>
நெருங்கு தீ நீர் உருவும் ஆனான் பொருந்தும்<br/>
சுடர் ஆழி ஒன்று உடையான் சூழ் கழலே நாளும்<br/>
தொடர் ஆழி நெஞ்சே தொழுது
</p>
<p>
தொழுதால் பழுது உண்டே தூ நீர் உலகம்<br/>
முழுது உண்டு மொய் குழலாள் ஆய்ச்சி விழுது உண்ட<br/>
வாயானை மால் விடை ஏழ் செற்றானை வானவர்க்கும்<br/>
சேயானை நெஞ்சே சிறந்து?
</p>
<p>
சிறந்த என் சிந்தையும் செங்கண் அரவும்<br/>
நிறைந்த சீர் நீள் கச்சியுள்ளும் உறைந்ததுவும்<br/>
வேங்கடமும் வெஃகாவும் வேளுக்கைப்பாடியுமே<br/>
தாம் கடவார் தண் துழாயார்
</p>
<p>
ஆரே துயர் உழந்தார் துன்பு உற்றார் ஆண்டையார்<br/>
காரே மலிந்த கருங் கடலை நேரே<br/>
கடைந்தானை காரணனை நீர் அணைமேல் பள்ளி<br/>
அடைந்தானை நாளும் அடைந்து?
</p>
<p>
அடைந்தது அரவு அணைமேல் ஐவர்க்கு ஆய் அன்று<br/>
மிடைந்தது பாரத வெம் போர் உடைந்ததுவும்<br/>
ஆய்ச்சிபால் மத்துக்கே அம்மனே! வாள் எயிற்றுப்<br/>
பேய்ச்சி பால் உண்ட பிரான்
</p>
<p>
பேய்ச்சி பால் உண்ட பெருமானைப் பேர்ந்து எடுத்து<br/>
ஆய்ச்சி முலைகொடுத்தாள் அஞ்சாதே வாய்த்த<br/>
இருள் ஆர் திருமேனி இன் பவளச் செவ்வாய்த்<br/>
தெருளா மொழியானைச் சேர்ந்து
</p>
<p>
சேர்ந்த திருமால் கடல் குடந்தை வேங்கடம்<br/>
நேர்ந்த என் சிந்தை நிறை விசும்பு வாய்ந்த<br/>
மறை பாடகம் அனந்தன் வண் துழாய்க் கண்ணி<br/>
இறைபாடி ஆய இவை
</p>
<p>
இவை அவன் கோயில் இரணியனது ஆகம்<br/>
அவைசெய்து அரி உருவம் ஆனான் செவி தெரியா<br/>
நாகத்தான் நால் வேதத்து உள்ளான் நறவு ஏற்றான்<br/>
பாகத்தான் பாற்கடல் உளான்
</p>
<p>
பாற்கடலும் வேங்கடமும் பாம்பும் பனி விசும்பும்<br/>
நூல் கடலும் நுண் நூல தாமரைமேல் பாற்பட்டு<br/>
இருந்தார் மனமும் இடமாகக் கொண்டான்<br/>
குருந்து ஒசித்த கோபாலகன்
</p>
<p>
பாலகனாய் ஆல் இலைமேல் பைய உலகு எல்லாம்<br/>
மேல் ஒருநாள் உண்டவனே! மெய்ம்மையே மாலவனே<br/>
மந்தரத்தால் மா நீர்க் கடல் கடைந்து வான் அமுதம்<br/>
அந்தரத்தார்க்கு ஈந்தாய் நீ அன்று
</p>
<p>
அன்று இவ் உலகம் அளந்த அசைவேகொல்?<br/>
நின்று இருந்து வேளுக்கை நீள் நகர்வாய் அன்று<br/>
கிடந்தானை கேடு இல் சீரானை முன் கஞ்சைக்<br/>
கடந்தானை நெஞ்சமே! காண்
</p>
<p>
காண் காண் என விரும்பும் கண்கள் கதிர் இலகு<br/>
பூண் தார் அகலத்தான் பொன் மேனி பாண்கண்<br/>
தொழில் பாடி வண்டு அறையும் தொங்கலான் செம்பொன்<br/>
கழல் பாடி யாம் தொழுதும் கை
</p>
<p>
கைய கனல் ஆழி கார்க் கடல் வாய் வெண் சங்கம்<br/>
வெய்ய கதை சார்ங்கம் வெம் சுடர் வாள் செய்ய<br/>
படை பரவை பாழி பனி நீர் உலகம்<br/>
அடி அளந்த மாயன் அவற்கு
</p>
<p>
அவற்கு அடிமைப் பட்டேன் அகத்தான் புறத்தான்<br/>
உவர்க்கும் கருங் கடல் நீர் உள்ளான் துவர்க்கும்<br/>
பவள வாய்ப் பூமகளும் பல் மணிப் பூண் ஆரம்<br/>
திகழும் திருமார்பன் தான்
</p>
<p>
தானே தனக்கு உவமன் தன் உருவே எவ் உருவும்<br/>
தானே தவ உருவும் தாரகையும் தானே<br/>
எரி சுடரும் மால் வரையும் எண் திசையும் அண்டத்து<br/>
இரு சுடரும் ஆய இறை
</p>
<p>
இறை ஆய் நிலன் ஆகி எண் திசையும் தான் ஆய்<br/>
மறை ஆய் மறைப் பொருள் ஆய் வான் ஆய் பிறை வாய்ந்த<br/>
வெள்ளத்து அருவி விளங்கு ஒலி நீர் வேங்கடத்தான்<br/>
உள்ளத்தின் உள்ளே உளன்
</p>
<p>
உளன் கண்டாய் நல் நெஞ்சே உத்தமன் என்றும்<br/>
உளன் கண்டாய் உள்ளுவார் உள்ளத்து உளன் கண்டாய்<br/>
விண் ஒடுங்கக் கோடு உயரும் வீங்கு அருவி வேங்கடத்தான்<br/>
மண் ஒடுங்க தான் அளந்த மன்
</p>
<p>
மன்னு மணி முடி நீண்டு அண்டம் போய் எண் திசையும்<br/>
துன்னு பொழில் அனைத்தும் சூழ் கழலே மின்னை<br/>
உடையாகக் கொண்டு அன்று உலகு அளந்தான் குன்றம்<br/>
குடையாக ஆ காத்த கோ
</p>
<p>
கோவலனாய் ஆ நிரைகள் மேய்த்து குழல் ஊதி<br/>
மா வலனாய்க் கீண்ட மணி வண்ணன் மேவி<br/>
அரி உருவம் ஆகி இரணியனது ஆகம்<br/>
தெரி உகிரால் கீண்டான் சினம்
</p>
<p>
சின மா மத களிற்றின் திண் மருப்பைச் சாய்த்து<br/>
புனம் மேய பூமி அதனைத் தனமாக<br/>
பேர் அகலத்துள் ஒடுக்கும் பேர் ஆர மார்வனார்<br/>
ஓர் அகலத்து உள்ளது உலகு
</p>
<p>
உலகமும் ஊழியும் ஆழியும் ஒண் கேழ்<br/>
அலர் கதிரும் செந்தீயும் ஆவான் பல கதிர்கள்<br/>
பாரித்த பைம் பொன் முடியான் அடி இணைக்கே<br/>
பூரித்து என் நெஞ்சே புரி
</p>
<p>
புரிந்து மத வேழம் மாப் பிடியோடு ஊடி<br/>
திரிந்து சினத்தால் பொருது விரிந்த சீர்<br/>
வெண் கோட்டு முத்து உதிர்க்கும் வேங்கடமே மேல் ஒரு நாள்<br/>
மண் கோட்டுக் கொண்டான் மலை
</p>
<p>
மலை முகடு மேல் வைத்து வாசுகியைச் சுற்றி<br/>
தலை முகடு தான் ஒரு கை பற்றி அலை முகட்டு<br/>
அண்டம் போய் நீர் தெறிப்ப அன்று கடல் கடைந்தான்<br/>
பிண்டமாய் நின்ற பிரான்
</p>
<p>
நின்ற பெருமானே நீர் ஏற்று உலகு எல்லாம்<br/>
சென்ற பெருமானே செங்கண்ணா அன்று<br/>
துரக வாய் கீண்ட துழாய் முடியாய்! நங்கள்<br/>
நரக வாய் கீண்டாயும் நீ
</p>
<p>
நீ அன்றே நீர் ஏற்று உலகம் அடி அளந்தாய்?<br/>
நீ அன்றே நின்று நிரை மேய்த்தாய்? நீ அன்றே<br/>
மா வாய் உரம் பிளந்து மா மருதின் ஊடு போய்<br/>
தேவாசுரம் பொருதாய் செற்று?
</p>
<p>
செற்றதுவும் சேரா இரணியனை சென்று ஏற்றுப்<br/>
பெற்றதுவும் மா நிலம் பின்னைக்கு ஆய் முற்றல்<br/>
முரி ஏற்றின் முன் நின்று மொய்ம்பு ஒழித்தாய் மூரிச்<br/>
சுரி ஏறு சங்கினாய்! சூழ்ந்து
</p>
<p>
சூழ்ந்த துழாய் அலங்கல் சோதி மணி முடி மால்<br/>
தாழ்ந்த அருவித் தட வரைவாய் ஆழ்ந்த<br/>
மணி நீர்ச் சுனை வளர்ந்த மா முதலை கொன்றான்<br/>
அணி நீல வண்ணத்தவன்
</p>
<p>
அவனே அரு வரையால் ஆ நிரைகள் காத்தான்<br/>
அவனே அணி மருதம் சாய்த்தான் அவனே<br/>
கலங்காப் பெரு நகரம் காட்டுவான் கண்டீர்<br/>
இலங்காபுரம் எரித்தான் எய்து
</p>
<p>
எய்தான் மராமரம் ஏழும் இராமனாய்<br/>
எய்தான் அம் மான் மறியை ஏந்திழைக்கு ஆய் எய்ததுவும்<br/>
தென் இலங்கைக் கோன் வீழ சென்று குறள் உரு ஆய்<br/>
முன் நிலம் கைக்கொண்டான் முயன்று
</p>
<p>
முயன்று தொழு நெஞ்சே! மூரி நீர் வேலை<br/>
இயன்ற மரத்து ஆல் இலையின் மேலால் பயின்று அங்கு ஓர்<br/>
மண் நலம் கொள் வெள்ளத்து மாயக் குழவியாய்<br/>
தண் அலங்கல் மாலையான் தாள்
</p>
<p>
தாளால் சகடம் உதைத்து பகடு உந்தி<br/>
கீளா மருது இடை போய் கேழல் ஆய் மீளாது<br/>
மண் அகலம் கீண்டு அங்கு ஓர் மாது உகந்த மார்வற்குப்<br/>
பெண் அகலம் காதல் பெரிது
</p>
<p>
பெரிய வரை மார்பில் பேர் ஆரம் பூண்டு<br/>
கரிய முகிலிடை மின் போல தெரியுங்கால்<br/>
பாண் ஒடுங்க வண்டு அறையும் பங்கயமே மற்று அவன் தன்<br/>
நீள் நெடுங் கண் காட்டும் நிறம்
</p>
<p>
நிறம் வெளிது செய்து பசிது கரிது என்று<br/>
இறை உருவம் யாம் அறியோம் எண்ணில் நிறைவு உடைய<br/>
நா மங்கை தானும் நலம் புகழ் வல்லளே<br/>
பூ மங்கை கேள்வன்பொலிவு?
</p>
<p>
பொலிந்து இருண்ட கார் வானில் மின்னேபோல் தோன்றி<br/>
மலிந்து திரு இருந்த மார்வன் பொலிந்த<br/>
கருடன்மேல் கொண்ட கரியான் கழலே<br/>
தெருள் தன்மேல் கண்டாய் தெளி
</p>
<p>
தெளிந்த சிலாதலத்தின்மேல் இருந்த மந்தி<br/>
அளிந்த கடுவனையே நோக்கி விளங்கிய<br/>
வெண் மதியம் தா என்னும் வேங்கடமே மேல் ஒரு நாள்<br/>
மண் மதியில் கொண்டு உகந்தான் வாழ்வு
</p>
<p>
வாழும் வகை அறிந்தேன் மை போல் நெடு வரைவாய்த்<br/>
தாழும் அருவி போல் தார் கிடப்ப சூழும்<br/>
திரு மா மணி வண்ணன் செங்கண் மால் எங்கள்<br/>
பெருமான் அடி சேரப்பெற்று
</p>
<p>
பெற்றம் பிணை மருதம் பேய் முலை மாச் சகடம்<br/>
முற்றக் காத்து ஊடு போய் உண்டு உதைத்து கற்றுக்<br/>
குணிலை விளங் கனிக்குக் கொண்டு எறிந்தான் வெற்றிப்<br/>
பணிலம் வாய் வைத்து உகந்தான் பண்டு
</p>
<p>
பண்டு எல்லாம் வேங்கடம் பாற்கடல் வைகுந்தம்<br/>
கொண்டு அங்கு உறைவார்க்கு கோயில் போல் வண்டு<br/>
வளம் கிளரும் நீள் சோலை வண் பூங் கடிகை<br/>
இளங் குமரன் தன் விண்ணகர்
</p>
<p>
விண்ணகரம் வெஃகா விரி திரை நீர் வேங்கடம்<br/>
மண் நகரம் மா மாட வேளுக்கை மண்ணகத்த<br/>
தென் குடந்தை தேன் ஆர் திருவரங்கம் தென்கோட்டி<br/>
தன் குடங்கை நீர் ஏற்றான் தாழ்வு
</p>
<p>
தாழ் சடையும் நீள் முடியும் ஒண் மழுவும் சக்கரமும்<br/>
சூழ் அரவும் பொன் நாணும் தோன்றுமால் சூழும்<br/>
திரண்டு அருவி பாயும் திருமலைமேல் எந்தைக்கு<br/>
இரண்டு உருவும் ஒன்றாய் இசைந்து
</p>
<p>
இசைந்த அரவமும் வெற்பும் கடலும்<br/>
பசைந்து அங்கு அமுது படுப்ப அசைந்து<br/>
கடைந்த வருத்தமோ கச்சி வெஃகாவில்<br/>
கிடந்து இருந்து நின்றதுவும் அங்கு?
</p>
<p>
அங்கற்கு இடர் இன்றி அந்திப் பொழுதத்து<br/>
மங்க இரணியனது ஆகத்தை பொங்கி<br/>
அரி உருவமாய்ப் பிளந்த அம்மான் அவனே<br/>
கரி உருவம் கொம்பு ஒசித்தான் காய்ந்து
</p>
<p>
காய்ந்து இருளை மாற்றி கதிர் இலகு மா மணிகள்<br/>
ஏய்ந்த பணக் கதிர்மேல் வெவ்வுயிர்ப்ப வாய்ந்த<br/>
மது கைடபரும் வயிறு உருகி மாண்டார்<br/>
அது கேடு அவர்க்கு இறுதி ஆங்கு
</p>
<p>
ஆங்கு மலரும் குவியுமால் உந்திவாய்<br/>
ஓங்கு கமலத்தின் ஒண் போது ஆம் கைத்<br/>
திகிரி சுடர் என்றும் வெண் சங்கம் வானில்<br/>
பகரும் மதி என்றும் பார்த்து
</p>
<p>
பார்த்த கடுவன் சுனை நீர் நிழல் கண்டு<br/>
பேர்த்து ஓர் கடுவன் எனப் பேர்ந்து கார்த்த<br/>
களங் கனிக்குக் கை நீட்டும் வேங்கடமே மேல் நாள்<br/>
விளங் கனிக்குக் கன்று எறிந்தான் வெற்பு
</p>
<p>
வெற்பு என்று வேங்கடம் பாடும் வியன் துழாய்<br/>
கற்பு என்று சூடும் கருங் குழல்மேல் மல் பொன்ற<br/>
நீண்ட தோள் மால் கிடந்த நீள் கடல் நீர் ஆடுவான்<br/>
பூண்ட நாள் எல்லாம் புகும்
</p>
<p>
புகு மதத்தால் வாய் பூசி கீழ் தாழ்ந்து அருவி<br/>
உகு மதத்தால் கால் கழுவி கையால் மிகு மதத் தேன்<br/>
விண்ட மலர் கொண்டு விறல் வேங்கடவனையே<br/>
கண்டு வணங்கும் களிறு
</p>
<p>
களிறு முகில் குத்த கை எடுத்து ஓடி<br/>
ஒளிறு மருப்பு ஒசி கை யாளி பிளிறி<br/>
விழ கொன்று நின்று அதிரும் வேங்கடமே மேல் நாள்<br/>
குழக் கன்று கொண்டு எறிந்தான் குன்று
</p>
<p>
குன்று ஒன்றின் ஆய குற மகளிர் கோல் வளைக் கை<br/>
சென்று விளையாடும் தீம் கழை போய் வென்று<br/>
விளங்கு மதி கோள் விடுக்கும் வேங்கடமே மேலை<br/>
இளங் குமரர் கோமான் இடம்
</p>
<p>
இடம் வலம் ஏழ் பூண்ட இரவித் தேர் ஓட்டி<br/>
வட முக வேங்கடத்து மன்னும் குடம் நயந்த<br/>
கூத்தனாய் நின்றான் குரை கழலே கூறுவதே<br/>
நாத்தன்னால் உள்ள நலம்
</p>
<p>
நலமே வலிதுகொல் நஞ்சு ஊட்டு வன் பேய்<br/>
நிலமே புரண்டு போய் வீழ சலமே தான்<br/>
வெம் கொங்கை உண்டானை மீட்டு ஆய்ச்சி ஊட்டுவான்<br/>
தன் கொங்கை வாய் வைத்தாள் சார்ந்து?
</p>
<p>
சார்ந்து அகடு தேய்ப்பத் தடாவிய கோட்டு உச்சிவாய்<br/>
ஊர்ந்து இயங்கும் வெண் மதியின் ஒண் முயலைச் சேர்ந்து<br/>
சின வேங்கை பார்க்கும் திருமலையே ஆயன்<br/>
புன வேங்கை நாறும் பொருப்பு
</p>
<p>
பொருப்பிடையே நின்றும் புனல் குளித்தும் ஐந்து<br/>
நெருப்பிடையே நிற்கவும் நீர் வேண்டா விருப்பு உடைய<br/>
வெஃகாவே சேர்ந்தானை மெய்ம் மலர் தூய்க் கைதொழுதால்<br/>
அஃகாவே தீவினைகள் ஆய்ந்து?
</p>
<p>
ஆய்ந்த அரு மறையோன் நான்முகத்தோன் நன் குறங்கில்<br/>
வாய்ந்த குழவியாய் வாள் அரக்கன் ஏய்ந்த<br/>
முடிப் போது மூன்று ஏழ் என்று எண்ணினான் ஆர்ந்த<br/>
அடிப் போது நங்கட்கு அரண்
</p>
<p>
அரண் ஆம் நமக்கு என்றும் ஆழி வலவன்<br/>
முரன் நாள் வலம் சுழிந்த மொய்ம்பன் சரண் ஆமேல்<br/>
ஏது கதி? ஏது நிலை? ஏது பிறப்பு? என்னாதே<br/>
ஓது கதி மாயனையே ஓர்த்து
</p>
<p>
ஓர்த்த மனத்தராய் ஐந்து அடக்கி ஆராய்ந்து<br/>
பேர்த்தால் பிறப்பு ஏழும் பேர்க்கலாம் கார்த்த<br/>
விரை ஆர் நறும் துழாய் வீங்கு ஓத மேனி<br/>
நிரை ஆர மார்வனையே நின்று
</p>
<p>
நின்று எதிராய நிரை மணித் தேர் வாணன் தோள்<br/>
ஒன்றிய ஈர் ஐஞ்ஞூறு உடன் துணிய வென்று இலங்கும்<br/>
ஆர் படு வான் நேமி அரவு அணையான் சேவடிக்கே<br/>
நேர்படுவான் தான் முயலும் நெஞ்சு
</p>
<p>
நெஞ்சால் நினைப்பு அரியனேலும் நிலைப்பெற்று என்<br/>
நெஞ்சமே பேசாய் நினைக்குங்கால் நெஞ்சத்துப்<br/>
பேராது நிற்கும் பெருமானை என்கொலோ<br/>
ஓராது நிற்பது உணர்வு?
</p>
<p>
உணரில் உணர்வு அரியன் உள்ளம் புகுந்து<br/>
புணரிலும் காண்பு அரியன் உண்மை இணர் அணைய<br/>
கொங்கு அணைந்து வண்டு அறையும் தண் துழாய்க் கோமானை<br/>
எங்கு அணைந்து காண்டும் இனி?
</p>
<p>
இனி அவன் மாயன் என உரைப்பரேலும்<br/>
இனி அவன் காண்பு அரியனேலும் இனியவன்<br/>
கள்ளத்தால் மண் கொண்டு விண் கடந்த பைங் கழலான்<br/>
உள்ளத்தின் உள்ளே உளன்
</p>
<p>
உளனாய நான்மறையின் உட்பொருளை உள்ளத்து<br/>
உளனாகத் தேர்ந்து உணர்வரேலும் உளனாய<br/>
வண் தாமரை நெடுங் கண் மாயவனை யாவரே<br/>
கண்டார்? உகப்பர் கவி
</p>
<p>
கவியினார் கை புனைந்து கண் ஆர் கழல் போய்<br/>
செவியின் ஆர் கேள்வியராய்ச் சேர்ந்தார் புவியினார்<br/>
போற்றி உரைக்க பொலியுமே பின்னைக்கு ஆய்<br/>
ஏற்று உயிரை அட்டான் எழில்?
</p>
<p>
எழில் கொண்ட மின்னுக் கொடி எடுத்து வேகத்<br/>
தொழில்கொண்டு தான் முழங்கித் தோன்றும் எழில்கொண்ட<br/>
நீர் மேகம் அன்ன நெடு மால் நிறம் போல<br/>
கார் வானம் காட்டும் கலந்து
</p>
<p>
கலந்து மணி இமைக்கும் கண்ணா நின் மேனி<br/>
மலர்ந்து மரகதமே காட்டும் நலம் திகழும்<br/>
கொந்தின்வாய் வண்டு அறையும் தண் துழாய்க் கோமானை<br/>
அந்தி வான் காட்டும் அது
</p>
<p>
அது நன்று இது தீது என்று ஐயப்படாதே<br/>
மது நின்ற தண் துழாய் மார்வன் பொது நின்ற<br/>
பொன் அம் கழலே தொழுமின் முழுவினைகள்<br/>
முன்னம் கழலும் முடிந்து
</p>
<p>
முடிந்த பொழுதில் குற வாணர் ஏனம்<br/>
படிந்து உழு சால் பைந் தினைகள் வித்த தடிந்து எழுந்த<br/>
வேய்ங் கழை போய் விண் திறக்கும் வேங்கடமே மேல் ஒரு நாள்<br/>
தீம் குழல் வாய் வைத்தான் சிலம்பு
</p>
<p>
சிலம்பும் செறி கழலும் சென்று இசைப்ப விண் ஆறு<br/>
அலம்பிய சேவடி போய் அண்டம் புலம்பிய தோள்<br/>
எண் திசையும் சூழ இடம் போதாது என்கொலோ<br/>
வண் துழாய் மால் அளந்த மண்?
</p>
<p>
மண் உண்டும் பேய்ச்சி முலை உண்டும் ஆற்றாதாய்<br/>
வெண்ணெய் விழுங்க வெகுண்டு ஆய்ச்சி கண்ணிக்<br/>
கயிற்றினால் கட்ட தான் கட்டுண்டிருந்தான்<br/>
வயிற்றினோடு ஆற்றா மகன்
</p>
<p>
மகன் ஒருவர்க்கு அல்லாத மா மேனி மாயன்<br/>
மகன் ஆம் அவன் மகன் தன் காதல் மகனைச்<br/>
சிறைசெய்த வாணன் தோள் செற்றான் கழலே<br/>
நிறைசெய்து என் நெஞ்சே நினை
</p>
<p>
நினைத்து உலகில் ஆர் தெளிவார் நீண்ட திருமால்?<br/>
அனைத்து உலகும் உள் ஒடுக்கி ஆல்மேல் கனைத்து உலவு<br/>
வெள்ளத்து ஓர் பிள்ளையாய் மெள்ளத் துயின்றானை<br/>
உள்ளத்தே வை நெஞ்சமே உய்த்து
</p>
<p>
உய்த்து உணர்வு என்னும் ஒளி கொள் விளக்கு ஏற்றி<br/>
வைத்து அவனை நாடி வலைப்படுத்தேன் மெத்தெனவே<br/>
நின்றான் இருந்தான் கிடந்தான் என் நெஞ்சத்து<br/>
பொன்றாமை மாயன் புகுந்து
</p>
<p>
புகுந்து இலங்கும் அந்திப் பொழுதத்து அரியாய்<br/>
இகழ்ந்த இரணியனது ஆகம் சுகிர்ந்து எங்கும்<br/>
சிந்தப் பிளந்த திருமால் திருவடியே<br/>
வந்தித்து என் நெஞ்சமே வாழ்த்து
</p>
<p>
வாழ்த்திய வாயராய் வானோர் மணி மகுடம்<br/>
தாழ்த்தி வணங்கத் தழும்பாமே கேழ்த்த<br/>
அடித் தாமரை மலர்மேல் மங்கை மணாளன்<br/>
அடித் தாமரை ஆம் அலர்
</p>
<p>
அலர் எடுத்த உந்தியான் ஆங்கு எழில் ஆய<br/>
மலர் எடுத்த மா மேனி மாயன் அலர் எடுத்த<br/>
வண்ணத்தான் மா மலரான் வார் சடையான் என்று இவர்கட்கு<br/>
எண்ணத்தான் ஆமோ இமை?
</p>
<p>
இமம் சூழ் மலையும் இரு விசும்பும் காற்றும்<br/>
அமம் சூழ்ந்து அற விளங்கித் தோன்றும் நமன் சூழ்<br/>
நரகத்து நம்மை நணுகாமல் காப்பான்<br/>
துரகத்தை வாய் பிளந்தான் தொட்டு
</p>
<p>
தொட்ட படை எட்டும் தோலாத வென்றியான்<br/>
அட்டபுயகரத்தான் அஞ்ஞான்று குட்டத்துக்<br/>
கோள் முதலை துஞ்ச குறித்து எறிந்த சக்கரத்தான்<br/>
தாள் முதலே நங்கட்குச் சார்வு
</p>
<p>
சார்வு நமக்கு என்றும் சக்கரத்தான் தண் துழாய்த்<br/>
தார் வாழ் வரை மார்பன் தான் முயங்கும் கார் ஆர்ந்த<br/>
வான் அமரும் மின் இமைக்கும் வண் தாமரை நெடுங் கண்<br/>
தேன் அமரும் பூமேல் திரு
</p>
<h2>திருமழிசை ஆழ்வார் - நான்முகன் திருவந்தாதி</h2>
</p>
<p>
நான்முகனை நாராயணன் படைத்தான் நான்முகனும்<br/>
தான் முகமாய்ச் சங்கரனைத் தான் படைத்தான் யான் முகமாய்<br/>
அந்தாதி மேலிட்டு அறிவித்தேன் ஆழ் பொருளை<br/>
சிந்தாமல் கொள்மின் நீர் தேர்ந்து
</p>
<p>
தேருங்கால் தேவன் ஒருவனே என்று உரைப்பர்<br/>
ஆரும் அறியார் அவன் பெருமை ஓரும்<br/>
பொருள் முடிவும் இத்தனையே எத் தவம் செய்தார்க்கும்<br/>
அருள் முடிவது ஆழியான்பால்
</p>
<p>
பாலில் கிடந்ததுவும் பண்டு அரங்கம் மேயதுவும்<br/>
ஆலில் துயின்றதுவும் ஆர் அறிவார் ஞாலத்து<br/>
ஒரு பொருளை வானவர் தம் மெய்ப் பொருளை அப்பில்<br/>
அரு பொருளை யான் அறிந்த ஆறு?
</p>
<p>
ஆறு சடைக் கரந்தான் அண்டர்கோன் தன்னோடும்<br/>
கூறு உடையன் என்பதுவும் கொள்கைத்தே? வேறு ஒருவர்<br/>
இல்லாமை நின்றானை எம்மானை எப் பொருட்கும்<br/>
சொல்லானைச் சொன்னேன் தொகுத்து
</p>
<p>
தொகுத்த வரத்தனாய்த் தோலாதான் மார்வம்<br/>
வகிர்த்த வளை உகிர் தோள் மாலே உகத்தில்<br/>
ஒருநான்று நீ உயர்த்தி உள்வாங்கி நீயே<br/>
அரு நான்கும் ஆனாய் அறி
</p>
<p>
அறியார் சமணர் அயர்த்தார் பவுத்தர்<br/>
சிறியார் சிவப்பட்டார் செப்பில் வெறியாய<br/>
மாயவனை மாலவனை மாதவனை ஏத்தாதார்<br/>
ஈனவரே ஆதலால் இன்று
</p>
<p>
இன்று ஆக நாளையே ஆக இனிச் சிறிது<br/>
நின்று ஆக நின் அருள் என்பாலதே நன்றாக<br/>
நான் உன்னை அன்றி இலேன் கண்டாய் நாரணனே<br/>
நீ என்னை அன்றி இலை
</p>
<p>
இலை துணை மற்று என் நெஞ்சே! ஈசனை வென்ற<br/>
சிலை கொண்ட செங்கண் மால் சேரா குலை கொண்ட<br/>
ஈர் ஐந்தலையான் இலங்கையை ஈடு அழித்த<br/>
கூர் அம்பன் அல்லால் குறை
</p>
<p>
குறைகொண்டு நான்முகன் குண்டிகை நீர் பெய்து<br/>
மறைகொண்ட மந்திரத்தால் வாழ்த்தி கறைகொண்ட<br/>
கண்டத்தான் சென்னிமேல் ஏறக் கழுவினான்<br/>
அண்டத்தான் சேவடியை ஆங்கு
</p>
<p>
ஆங்கு ஆரவாரம் அது கேட்டு அழல் உமிழும்<br/>
பூங் கார் அரவு அணையான் பொன் மேனி யாம் காண<br/>
வல்லமே அல்லமே? மா மலரான் வார் சடையான்<br/>
வல்லரே அல்லரே வாழ்த்து
</p>
<p>
வாழ்த்துக வாய் காண்க கண் கேட்க செவி மகுடம்<br/>
தாழ்த்தி வணங்குமின்கள் தண் மலரால் சூழ்த்த<br/>
துழாய் மன்னு நீள் முடி என் தொல்லை மால் தன்னை<br/>
வழா வண் கை கூப்பி மதித்து
</p>
<p>
மதித்தாய் போய் நான்கில் மதியார் போய் வீழ<br/>
மதித்தாய் மதி கோள் விடுத்தாய் மதித்தாய்<br/>
மடுக் கிடந்த மா முதலை கோள் விடுப்பான் ஆழி<br/>
விடற்கு இரண்டும் போய் இரண்டின் வீடு
</p>
<p>
வீடு ஆக்கும் பெற்றி அறியாது மெய் வருத்திக்<br/>
கூடு ஆக்கி நின்று உண்டு கொன்று உழல்வீர் வீடு ஆக்கும்<br/>
மெய்ப்பொருள் தான் வேத முதற்பொருள் தான் விண்ணவர்க்கு<br/>
நற்பொருள் தான் நாராயணன
</p>
<p>
நாராயணன் என்னை ஆளி நரகத்துச்<br/>
சேராமல் காக்கும் திருமால் தன் பேரான<br/>
பேசப் பெறாத பிணச் சமயர் பேசக் கேட்டு<br/>
ஆசைப்பட்டு ஆழ்வார் பலர
</p>
<p>
பல தேவர் ஏத்த படி கடந்தான் பாதம்<br/>
மலர் ஏற இட்டு இறைஞ்சி வாழ்த்த வலர் ஆகில்<br/>
மார்க்கண்டன் கண்ட வகையே வரும் கண்டீர்<br/>
நீர்க்கண்டன் கண்ட நிலை
</p>
<p>
நிலைமன்னும் என் நெஞ்சம் அந்நான்று தேவர்<br/>
தலைமன்னர் தாமே மாற்றாக பல மன்னர்<br/>
போர் மாள வெம் கதிரோன்மாய பொழில் மறைய<br/>
தேர் ஆழியால் மறைத்தாரால்
</p>
<p>
ஆல நிழற்கீழ் அறநெறியை நால்வர்க்கு<br/>
மேலை யுகத்து உரைத்தான் மெய்த் தவத்தோன் ஞாலம்<br/>
அளந்தானை ஆழிக் கிடந்தானை ஆல்மேல்<br/>
வளர்ந்தானைத் தான் வணங்குமாறு
</p>
<p>
மாறு ஆய தானவனை வள் உகிரால் மார்வு இரண்டு<br/>
கூறாகக் கீறிய கோளரியை வேறாக<br/>
ஏத்தியிருப்பாரை வெல்லுமே மற்று அவரைச்<br/>
சாத்தியிருப்பார் தவம்
</p>
<p>
தவம் செய்து நான்முகனால் பெற்ற வரத்தை<br/>
அவம் செய்த ஆழியாய் அன்றே? உவந்து எம்மைக்<br/>
காப்பாய் நீ காப்பதனை ஆவாய் நீ வைகுந்தம்<br/>
ஈப்பாயும் எவ் உயிர்க்கும் ந
</p>
<p>
நீயே உலகும் எல்லாம் நின் அருளே நிற்பனவும்<br/>
நீயே தவத் தேவ தேவனும் நீயே<br/>
எரி சுடரும் மால் வரையும் எண் திசையும் அண்டத்து<br/>
இரு சுடரும் ஆய இவை
</p>
<p>
இவையா பில வாய் திறந்து எரி கான்ற<br/>
இவையா எரிவட்டக் கண்கள் இவையா<br/>
எரி பொங்கிக் காட்டும் இமையோர் பெருமான்<br/>
அரி பொங்கிக் காட்டும் அழகு
</p>
<p>
அழகியான் தானே அரி உருவன் தானே<br/>
பழகியான் தாளே பணிமின் குழவியாய்த்<br/>
தான் ஏழ் உலகுக்கும் தன்மைக்கும் தன்மையனே<br/>
மீன் ஆய் உயிர் அளிக்கும் வித்து
</p>
<p>
வித்தும் இடவேண்டும் கொல்லோ விடை அடர்த்த<br/>
பத்தி உழவன் பழம் புனத்து? மொய்த்து எழுந்த<br/>
கார் மேகம் அன்ன கரு மால் திருமேனி<br/>
நீர் வானம் காட்டும் நிகழ்ந்து
</p>
<p>
நிகழ்ந்தாய் பால் பொன் பசுப்புக் கார் வண்ணம் நான்கும்<br/>
இகழ்ந்தாய் இருவரையும் வீய புகழ்ந்தாய்<br/>
சினப் போர்ச் சுவேதனைச் சேனாபதியாய்<br/>
மனப் போர் முடிக்கும் வகை
</p>
<p>
வகையால் மதியாது மண் கொண்டாய் மற்றும்<br/>
வகையால் வருவது ஒன்று உண்டே? வகையால்<br/>
வயிரம் குழைத்து உண்ணும் மாவலி தான் என்னும்<br/>
வயிர வழக்கு ஒழித்தாய் மற்று
</p>
<p>
மற்றுத் தொழுவார் ஒருவரையும் யான் இன்மை<br/>
கற்றைச் சடையான் கரி கண்டாய் எற்றைக்கும்<br/>
கண்டுகொள் கண்டாய் கடல்வண்ணா! யான் உன்னைக்<br/>
கண்டுகொளகிற்குமாறு
</p>
<p>
மால் தான் புகுந்த மட நெஞ்சம் மற்றதுவும்<br/>
பேறாகக் கொள்வனோ பேதைகாள்! நீறாடி<br/>
தான் காண மாட்டாத தார் அகலச் சேவடியை<br/>
யான் காண வல்லேற்கு இது?
</p>
<p>
இது இலங்கை ஈடு அழியக் கட்டிய சேது<br/>
இது விலங்கு வாலியை வீழ்த்தது இது இலங்கை<br/>
தான் ஒடுங்க வில் நுடங்க தண் தார் இராவணனை<br/>
ஊன் ஒடுங்க எய்தான் உகப்பு
</p>
<p>
உகப்பு உருவன் தானே ஒளி உருவன் தானே<br/>
மகப்பு உருவன் தானே மதிக்கில் மிகப் புருவம்<br/>
ஒன்றுக்கு ஒன்று ஓசனையான் வீழ ஒரு கணையால்<br/>
அன்றிக்கொண்டு எய்தான் அவன்
</p>
<p>
அவன் என்னை ஆளி அரங்கத்து அரங்கில்<br/>
அவன் என்னை எய்தாமல் காப்பான் அவன் என்னது<br/>
உள்ளத்து நின்றான் இருந்தான் கிடக்குமே<br/>
வெள்ளத்து அரவு அணையின்மேல்?
</p>
<p>
மேல் நான்முகன் அரனை இட்ட விடு சாபம்<br/>
தான் நாரணன் ஒழித்தான் தாரகையுள் வானோர்<br/>
பெருமானை ஏத்தாத பேய்காள் பிறக்கும்<br/>
கரு மாயம் பேசில் கதை
</p>
<p>
கதைப் பொருள் தான் கண்ணன் திருவயிற்றின் உள்ள<br/>
உதைப்பளவு போதுபோக்கு இன்றி வதைப்பொருள் தான்<br/>
வாய்ந்த குணத்துப் படாதது அடைமினோ<br/>
ஆய்ந்த குணத்தான் அடி
</p>
<p>
அடிச் சகடம் சாடி அரவு ஆட்டி யானை<br/>
பிடித்து ஒசித்து பேய் முலை நஞ்சு உண்டு வடிப் பவள<br/>
வாய்ப் பின்னை தோளிக்கா வல் ஏற்று எருத்து இறுத்து<br/>
கோ பின்னும் ஆனான் குறிப்பு
</p>
<p>
குறிப்பு எனக்குக் கோட்டியூர் மேயானை ஏத்த<br/>
குறிப்பு எனக்கு நன்மை பயக்க வெறுப்பனோ<br/>
வேங்கடத்து மேயானை மெய் வினை நோய் எய்தாமல்<br/>
தான் கடத்தும் தன்மையான் தாள்?
</p>
<p>
தாளால் உலகம் அளந்த அசைவேகொல்?<br/>
வாளா கிடந்தருளும் வாய்திறவான் நீள் ஓதம்<br/>
வந்து அலைக்கும் மா மயிலை மா அல்லிக் கேணியான்<br/>
ஐந்தலை வாய் நாகத்து அணை
</p>
<p>
நாகத்து அணைக் குடந்தை வெஃகா திரு எவ்வுள்<br/>
நாகத்து அணை அரங்கம் பேர் அன்பில் நாகத்து<br/>
அணைப் பாற்கடல் கிடக்கும் ஆதி நெடுமால்<br/>
அணைப்பார் கருத்தன் ஆவான்
</p>
<p>
வான் உலவு தீவளி மா கடல் மா பொருப்பு<br/>
தான் உலவு வெம் கதிரும் தண் மதியும் மேல் நிலவு<br/>
கொண்டல் பெயரும் திசை எட்டும் சூழ்ச்சியும்<br/>
அண்டம் திருமால் அகைப்பு
</p>
<p>
அகைப்பு இல் மனிசரை ஆறு சமயம்<br/>
புகைத்தான் பொரு கடல் நீர் வண்ணன் உகைக்குமேல்<br/>
எத் தேவர் வாலாட்டும் எவ்வாறு செய்கையும்<br/>
அப்போது ஒழியும் அழைப்பு
</p>
<p>
அழைப்பன் திருவேங்கடத்தானைக் காண<br/>
இழைப்பன் திருக்கூடல் கூட மழைப் பேர்<br/>
அருவி மணி வரன்றி வந்து இழிய யானை<br/>
வெருவி அரவு ஒடுங்கும் வெற்பு
</p>
<p>
வெற்பு என்று வேங்கடம் பாடினேன் வீடு ஆக்கி<br/>
நிற்கின்றேன் நின்று நினைக்கின்றேன் கற்கின்ற<br/>
நூல் வலையில் பட்டிருந்த நூலாட்டி கேள்வனார்<br/>
கால் வலையில் பட்டிருந்தேன் காண்
</p>
<p>
காணல் உறுகின்றேன் கல் அருவி முத்து உதிர<br/>
ஓண விழவில் ஒலி அதிர பேணி<br/>
வரு வேங்கடவா என் உள்ளம் புகுந்தாய்<br/>
திருவேங்கடம் அதனைச் சென்று
</p>
<p>
சென்று வணங்குமினோ சேண் உயர் வேங்கடத்தை<br/>
நின்று வினை கெடுக்கும் நீர்மையால் என்றும்<br/>
கடிக் கமல நான்முகனும் கண்மூன்றத்தானும்<br/>
அடிக் கமலம் இட்டு ஏத்தும் அங்கு
</p>
<p>
மங்குல் தோய் சென்னி வட வேங்கடத்தானை<br/>
கங்குல் புகுந்தார்கள் காப்பு அணிவான் திங்கள்<br/>
சடை ஏற வைத்தானும் தாமரைமேலானும்<br/>
குடை ஏற தாம் குவித்துக் கொண்டு
</p>
<p>
கொண்டு குடங்கால் மேல் வைத்த குழவியாய்<br/>
தண்ட அரக்கன் தலை தாளால் பண்டு எண்ணிப்<br/>
போம் குமரன் நிற்கும் பொழில் வேங்கடமலைக்கே<br/>
போம் குமரருள்ளீர்! புரிந்து
</p>
<p>
புரிந்து மலர் இட்டுப் புண்டரிகப் பாதம்<br/>
பரிந்து படுகாடு நிற்ப தெரிந்து எங்கும்<br/>
தான் ஓங்கி நிற்கின்றான் தண் அருவி வேங்கடமே<br/>
வானோர்க்கும் மண்ணோர்க்கும் வைப்பு
</p>
<p>
வைப்பன் மணி விளக்கா மா மதியை மாலுக்கு என்று<br/>
எப்பொழுதும் கை நீட்டும் யானையை எப்பாடும்<br/>
வேடு வளைக்கக் குறவர் வில் எடுக்கும் வேங்கடமே<br/>
நாடு வளைத்து ஆடுதுமேல் நன்று
</p>
<p>
நன்மணி வண்ணன் ஊர் ஆளியும் கோளரியும்<br/>
பொன் மணியும் முத்தமும் பூ மரமும் பன்மணி நீ<br/>
ரோடு பொருது உருளும் கானமும் வானரமும்<br/>
வேடும் உடை வேங்கடம்
</p>
<p>
வேங்கடமே விண்ணோர் தொழுவதுவும் மெய்ம்மையால்<br/>
வேங்கடமே மெய் வினை நோய் தீர்ப்பதுவும் வேங்கடமே<br/>
தானவரை வீழத் தன் ஆழிப் படை தொட்டு<br/>
வானவரைக் காப்பான் மலை
</p>
<p>
மலை ஆமைமேல் வைத்து வாசுகியைச் சுற்றி<br/>
தலை ஆமை தான் ஒரு கை பற்றி அலையாமல்<br/>
பீறக் கடைந்த பெருமான் திரு நாமம்<br/>
கூறுவதே யாவர்க்கும் கூற்று
</p>
<p>
கூற்றமும் சாரா கொடு வினையும் சாரா தீ<br/>
மாற்றமும் சாராவகை அறிந்தேன் ஆற்றங்<br/>
கரைக் கிடக்கும் கண்ணன் கடல் கிடக்கும் மாயன்<br/>
உரைக் கிடக்கும் உள்ளத்து எனக்கு
</p>
<p>
எனக்கு ஆவார் ஆர் ஒருவரே? எம் பெருமான்<br/>
தனக்கு ஆவான் தானே மற்று அல்லால் புனக் காயா<br/>
வண்ணனே உன்னைப் பிறர் அறியார் என் மதிக்கு<br/>
விண் எல்லாம் உண்டோ விலை?
</p>
<p>
விலைக்கு ஆட்படுவர் விசாதி ஏற்று உண்பர்<br/>
தலைக்கு ஆட்பலி திரிவர் தக்கோர் முலைக்கால்<br/>
விடம் உண்ட வேந்தனையே வேறா ஏத்தாதார்<br/>
கடம் உண்டார் கல்லாதவர்
</p>
<p>
கல்லாதவர் இலங்கை கட்டழித்த காகுத்தன்<br/>
அல்லால் ஒரு தெய்வம் யான் இலேன் பொல்லாத<br/>
தேவரை தேவர் அல்லாரை திரு இல்லாத்<br/>
தேவரைத் தேறேல்மின் தேவு
</p>
<p>
தேவராய் நிற்கும் அத் தேவும் அத் தேவரில்<br/>
மூவராய் நிற்கும் முது புணர்ப்பும் யாவராய்<br/>
நிற்கின்றது எல்லாம் நெடுமால் என்று ஓராதார்<br/>
கற்கின்றது எல்லாம் கடை
</p>
<p>
கடை நின்று அமரர் கழல் தொழுது நாளும்<br/>
இடைநின்ற இன்பத்தர் ஆவர் புடைநின்ற<br/>
நீர் ஓத மேனி நெடுமாலே நின் அடியை<br/>
யார் ஓத வல்லார் அவர்?
</p>
<p>
அவர் இவர் என்று இல்லை அனங்கவேள் தாதைக்கு<br/>
எவரும் எதிர் இல்லை கண்டீர் உவரிக்<br/>
கடல் நஞ்சம் உண்டான் கடன் என்று வாணற்கு<br/>
உடன் நின்று தோற்றான் ஒருங்கு
</p>
<p>
ஒருங்கு இருந்த நல் வினையும் தீவினையும் ஆவான்<br/>
பெரும் குருந்தம் சாய்த்தவனே பேசில் மருங்கு இருந்த<br/>
வானவர் தாம் தானவர் தாம் தாரகை தான் என் நெஞ்சம்<br/>
ஆனவர் தாம் அல்லாதது என்?
</p>
<p>
என் நெஞ்சம் மேயான் இருள் நீக்கி எம்பிரான்<br/>
மன் அஞ்ச முன் ஒருநாள் மண் அளந்தான் என் நெஞ்சம்<br/>
மேயானை இல்லா விடை ஏற்றான் வெவ்வினை தீர்த்து<br/>
ஆயானுக்கு ஆக்கினேன் அன்பு
</p>
<p>
அன்பு ஆவாய் ஆர் அமுதம் ஆவாய் அடியேனுக்கு<br/>
இன்பு ஆவாய் எல்லாமும் நீ ஆவாய் பொன் பாவை<br/>
கேள்வா கிளர் ஒளி என் கேசவனே கேடு இன்றி<br/>
ஆள்வாய்க்கு அடியேன் நான் ஆள்
</p>
<p>
ஆள் பார்த்து உழிதருவாய் கண்டுகொள் என்றும் நின்<br/>
தாள்பார்த்து உழிதருவேன் தன்மையை கேட்பார்க்கு<br/>
அரும் பொருளாய் நின்ற அரங்கனே உன்னை<br/>
விரும்புவதே விள்ளேன் மனம்
</p>
<p>
மனக் கேதம் சாரா மதுசூதன் தன்னைத்<br/>
தனக்கே தான் தஞ்சமாக் கொள்ளில் எனக்கே தான்<br/>
இன்று ஒன்றி நின்று உலகை ஏழ் ஆணை ஓட்டினான்<br/>
சென்று ஒன்றி நின்ற திரு
</p>
<p>
திரு நின்ற பக்கம் திறவிது என்று ஓரார்<br/>
கரு நின்ற கல்லார்க்கு உரைப்பர் திரு இருந்த<br/>
மார்பில் சிரீதரன் தன் வண்டு உலவு தண் துழாய்த்<br/>
தார் தன்னைச் சூடித் தரித்து
</p>
<p>
தரித்திருந்தேன் ஆகவே தாராகணப் போர்<br/>
விரித்து உரைத்த வெம் நாகத்து உன்னைத் தெரித்து எழுதி<br/>
வாசித்தும் கேட்டும் வணங்கி வழிபட்டும்<br/>
பூசித்தும் போக்கினேன் போது
</p>
<p>
போதான இட்டு இறைஞ்சி ஏத்துமினோ பொன் மகரக்<br/>
காதானை ஆதிப் பெருமானை நாதானை<br/>
நல்லானை நாரணனை நம் ஏழ் பிறப்பு அறுக்கும்<br/>
சொல்லானை சொல்லுவதே சூது
</p>
<p>
சூது ஆவது என் நெஞ்சத்து எண்ணினேன் சொல் மாலை<br/>
மாது ஆய மாலவனை மாதவனை யாதானும்<br/>
வல்லவா சிந்தித்திருப்பேற்கு வைகுந்தத்து<br/>
இல்லையோ சொல்லீர் இடம்?
</p>
<p>
இடம் ஆவது என் நெஞ்சம் இன்றெல்லாம் பண்டு<br/>
பட நாகணை நெடிய மாற்கு திடமாக<br/>
வையேன் மதிசூடி தன்னோடு அயனை நான்<br/>
வையேன் ஆட் செய்யேன் வலம்
</p>
<p>
வலம் ஆக மாட்டாமை தான் ஆக வைகல்<br/>
குலம் ஆக குற்றம் தான் ஆக நலம் ஆக<br/>
நாரணனை நா பதியை ஞானப் பெருமானை<br/>
சீரணனை ஏத்தும் திறம்
</p>
<p>
திறம்பேல்மின் கண்டீர் திருவடி தன் நாமம்<br/>
மறந்தும் புரம் தொழா மாந்தர் இறைஞ்சியும்<br/>
சாதுவராய்ப் போதுமின்கள் என்றான் நமனும் தன்<br/>
தூதுவரைக் கூவிச் செவிக்கு
</p>
<p>
செவிக்கு இன்பம் ஆவதுவும் செங்கண் மால் நாமம்<br/>
புவிக்கும் புவி அதுவே கண்டீர் கவிக்கு<br/>
நிறை பொருளாய் நின்றானை நேர்பட்டேன் பார்க்கில்<br/>
மறைப் பொருளும் அத்தனையேதான்
</p>
<p>
தான் ஒருவன் ஆகி தரணி இடந்து எடுத்து<br/>
ஏன் ஒருவனாய் எயிற்றில் தாங்கியதும் யான் ஒருவன்<br/>
இன்றா அறிகின்றேன் அல்லேன் இரு நிலத்தைச்<br/>
சென்று ஆங்கு அடிப்படுத்த சேய்
</p>
<p>
சேயன் அணியன் சிறியன் மிகப் பெரியன்<br/>
ஆயன் துவரைக் கோனாய் நின்ற மாயன் அன்று<br/>
ஓதிய வாக்கு அதனைக் கல்லார் உலகத்தில்<br/>
ஏதிலர் ஆம் மெய்ஞ் ஞானம் இல்
</p>
<p>
இல்லறம் அல்லேல் துறவறம் இல் என்னும்<br/>
சொல் அறம் அல்லனவும் சொல் அல்ல நல்லறம்<br/>
ஆவனவும் நால் வேத மாத் தவமும் நாரணனே<br/>
ஆவது ஈது அன்று என்பார் ஆர்?
</p>
<p>
ஆரே அறிவார் அனைத்து உலகும் உண்டு உமிழ்ந்த<br/>
பேர் ஆழியான் தன் பெருமையை? கார் செறிந்த<br/>
கண்டத்தான் எண் கண்ணான் காணான் அவன் வைத்த<br/>
பண்டைத் தானத்தின் பதி
</p>
<p>
பதிப் பகைஞற்கு ஆற்றாது பாய் திரை நீர்ப் பாழி<br/>
மதித்து அடைந்த வாள் அரவம் தன்னை மதித்து அவன் தன்<br/>
வல் ஆகத்து ஏற்றிய மா மேனி மாயவனை<br/>
அல்லாது ஒன்று ஏத்தாது என் நா
</p>
<p>
நாக் கொண்டு மானிடம் பாடேன் நலம் ஆக<br/>
தீக் கொண்ட செஞ்சடையான் சென்று என்றும் பூக் கொண்டு<br/>
வல்லவாறு ஏத்த மகிழாத வைகுந்தச்<br/>
செல்வனார் சேவடிமேல் பாட்டு
</p>
<p>
பாட்டும் முறையும் படு கதையும் பல் பொருளும்<br/>
ஈட்டிய தீயும் இரு விசும்பும் கேட்ட<br/>
மனுவும் சுருதி மறை நான்கும் மாயன்<br/>
தன மாயையில் பட்ட தற்பு
</p>
<p>
தற்பு என்னைத் தான் அறியானேலும் தடங் கடலைக்<br/>
கல் கொண்டு தூர்த்த கடல் வண்ணன் என் கொண்ட<br/>
வெவ்வினையும் நீங்க விலங்கா மனம் வைத்தான்<br/>
எவ் வினையும் மாயுமால் கண்டு
</p>
<p>
கண்டு வணங்கினார்க்கு என்னாம்கொல் காமன் உடல்<br/>
கொண்ட தவத்தாற்கு உமை உணர்த்த வண்டு அலம்பும்<br/>
தார் அலங்கல் நீள் முடியான் தன் பெயரே கேட்டிருந்து அங்கு<br/>
ஆர் அலங்கல் ஆனமையால் ஆய்ந்து?
</p>
<p>
ஆய்ந்துகொண்டு ஆதிப் பெருமானை அன்பினால்<br/>
வாய்ந்த மனத்து இருத்த வல்லார்கள் ஏய்ந்த தம்<br/>
மெய் குந்தம் ஆக விரும்புவரே தாமும் தம்<br/>
வைகுந்தம் காண்பார் விரைந்து
</p>
<p>
விரைந்து அடைமின் மேல் ஒரு நாள் வெள்ளம் பரக்க<br/>
கரந்து உலகம் காத்து அளித்த கண்ணன் பரந்து உலகம்<br/>
பாடின ஆடின கேட்டு படு நரகம்<br/>
வீடின வாசற் கதவு
</p>
<p>
கதவு மனம் என்றும் காணலாம் என்றும்<br/>
குதையும் வினை ஆவி தீர்ந்தேன் விதை ஆக<br/>
நல் தமிழை வித்தி என் உள்ளத்தை நீ விளைத்தாய்<br/>
கற்ற மொழி ஆகிக் கலந்து
</p>
<p>
கலந்தான் என் உள்ளத்து காம வேள் தாதை<br/>
நலம் தானும் ஈது ஒப்பது உண்டே? அலர்ந்தலர்கள்<br/>
இட்டு ஏத்தும் ஈசனும் நான்முகனும் என்றிவர்கள்<br/>
விட்டு ஏத்த மாட்டாத வேந்து
</p>
<p>
வேந்தர் ஆய் விண்ணவர் ஆய் விண் ஆகி தண்ணளி ஆய்<br/>
மாந்தர் ஆய் மாது ஆய் மற்று எல்லாம் ஆய் சார்ந்தவர்க்குத்<br/>
தன் ஆற்றான் நேமியான் மால் வண்ணன் தான் கொடுக்கும்<br/>
பின்னால் தான் செய்யும் பிதிர்
</p>
<p>
பிதிரும் மனம் இலேன் பிஞ்ஞகன் தன்னோடு<br/>
எதிர்வன்;அவன் எனக்கு நேரான் அதிரும்<br/>
கழற் கால மன்னனையே கண்ணனையே நாளும்<br/>
தொழக் காதல் பூண்டேன் தொழில்
</p>
<p>
தொழில் எனக்குத் தொல்லை மால் தன் நாமம் ஏத்த<br/>
பொழுது எனக்கு மற்று அதுவே போதும் கழி சினத்த<br/>
வல்லாளன் வானரக் கோன் வாலி மதன் அழித்த<br/>
வில்லாளன் நெஞ்சத்து உளன்
</p>
<p>
உளன் கண்டாய் நல் நெஞ்சே உத்தமன் என்றும்<br/>
உளன் கண்டாய் உள்ளுவார் உள்ளத்து உளன் கண்டாய்<br/>
தன் ஒப்பான் தான் ஆய் உளன் காண் தமியேற்கும்<br/>
என் ஒப்பார்க்கு ஈசன் இமை
</p>
<p>
இமயப் பெரு மலை போல் இந்திரனார்க்கு இட்ட<br/>
சமய விருந்து உண்டு ஆர் காப்பார் சமயங்கள்<br/>
கண்டான் அவை காப்பான் கார்க்கண்டன் நான்முகனோடு<br/>
உண்டான் உலகோடு உயிர்?
</p>
<p>
உயிர் கொண்டு உடல் ஒழிய ஓதும்போது ஓடி<br/>
அயர்வு என்ற தீர்ப்பான் பேர் பாடி செயல் தீரச்<br/>
சிந்தித்து வாழ்வாரே வாழ்வார் சிறு சமயப்<br/>
பந்தனையார் வாழ்வேல் பழுது
</p>
<p>
பழுது ஆகாது ஒன்று அறிந்தேன் பாற்கடலான் பாதம்<br/>
வழுவாவகை நினைந்து வைகல் தொழுவாரைக்<br/>
கண்டு இறைஞ்சி வாழ்வார் கலந்த வினை கெடுத்து<br/>
விண் திறந்து வீற்றிருப்பார் மிக்கு
</p>
<p>
வீற்றிருந்து விண் ஆள வேண்டுவார் வேங்கடத்தான்<br/>
பால் திருந்த வைத்தாரே பல் மலர்கள் மேல் திருந்தி<br/>
வாழ்வார் வரும் மதி பார்த்து அன்பினராய் மற்று அவற்கே<br/>
தாழ்வாய் இருப்பார் தமர்
</p>
<p>
தமர் ஆவார் யாவர்க்கும் தாமரைமேலாற்கும்<br/>
அமரர்க்கும் ஆடு அரவு ஆர்த்தாற்கும் அமரர்கள்<br/>
தாள் தாமரை மலர்கள் இட்டு இறைஞ்சி மால் வண்ணன்<br/>
தாள் தாமரை அடைவோம் என்று
</p>
<p>
என்றும் மறந்தறியேன் என் நெஞ்சத்தே வைத்து<br/>
நின்றும் இருந்தும் நெடுமாலை என்றும்<br/>
திரு இருந்த மார்பன் சிரீதரனுக்கு ஆளாய்<br/>
கரு இருந்த நாள் முதலாக் காப்பு
</p>
<p>
காப்பு மறந்தறியேன் கண்ணனே என்று இருப்பன்<br/>
ஆப்பு அங்கு ஒழியவும் பல் உயிர்க்கும் ஆக்கை<br/>
கொடுத்து அளித்த கோனே குணப்பரனே உன்னை<br/>
விடத் துணியார் மெய் தெளிந்தார் தாம்
</p>
<p>
மெய் தெளிந்தார் என் செய்யார்? வேறு ஆனார் நீறு ஆக<br/>
கை தெளிந்து காட்டிக் களப்படுத்து பை தெளிந்த<br/>
பாம்பின் அணையாய் அருளாய் அடியேற்கு<br/>
வேம்பும் கறி ஆகும் என்று
</p>
<p>
ஏன்றேன் அடிமை இழிந்தேன் பிறப்பு இடும்பை<br/>
ஆன்றேன் அமரர்க்கு அமராமை ஆன்றேன்<br/>
கடன் நாடும் மண் நாடும் கைவிட்டு மேலை<br/>
இடம் நாடு காண இனி
</p>
<p>
இனி அறிந்தேன் ஈசற்கும் நான்முகற்கும் தெய்வம்<br/>
இனி அறிந்தேன் எம் பெருமான் உன்னை இனி அறிந்தேன்<br/>
காரணன் நீ கற்றவை நீ கற்பவை நீ நல் கிரிசை<br/>
நாரணன் நீ நன்கு அறிந்தேன் நான்
</p>
<h2>நம்மாழ்வார் - திருவிருத்தம்</h2>
</p>
<p>
பொய்ந் நின்ற ஞானமும் பொல்லா ஒழுக்கும் அழுக்கு உடம்பும்<br/>
இந் நின்ற நீர்மை இனி யாம் உறாமை உயிர் அளிப்பான்<br/>
எந் நின்ற யோனியுமாய்ப் பிறந்தாய் இமையோர் தலைவா!<br/>
மெய்ந் நின்று கேட்டருளாய் அடியேன் செய்யும் விண்ணப்பமே 1
</p>
<p>
செழு நீர்த் தடத்துக் கயல் மிளிர்ந்தால் ஒப்ப சேயரிக் கண்<br/>
அழு நீர் துளும்ப அலமருகின்றன வாழியரோ!<br/>
முழு நீர் முகில் வண்ணன் கண்ணன் விண் நாட்டவர் மூதுவர் ஆம்<br/>
தொழுநீர் இணை அடிக்கே அன்பு சூட்டிய சூழ் குழற்கே 2
</p>
<p>
குழல் கோவலர் மடப் பாவையும் மண்மகளும் திருவும்<br/>
நிழல்போல்வனர் கண்டு நிற்கும்கொல் மீளும்கொல் தண் அம் துழாய்<br/>
அழல் போல் அடும் சக்கரத்து அண்ணல் விண்ணோர் தொழ கடவும்<br/>
தழல் போல் சினத்த அப் புள்ளின் பின் போன தனி நெஞ்சமே? 3
</p>
<p>
தனி நெஞ்சம் முன் அவர் புள்ளே கவர்ந்தது தண் அம் துழாய்க்கு<br/>
இனி நெஞ்சம் இங்குக் கவர்வது யாம் இலம் நீ நடுவே<br/>
முனி வஞ்சப் பேய்ச்சி முலை சுவைத்தான் முடி சூடு துழாய்ப்<br/>
பனி நஞ்ச மாருதமே எம்மது ஆவி பனிப்பு இயல்வே? 4
</p>
<p>
பனிப்பு இயல்வாக உடைய தண் வாடை இக் காலம் இவ் ஊர்ப்<br/>
பனிப்பு இயல்பு எல்லாம் தவிர்ந்து எரி விசும் அம் தண்ணம் துழாய்ப்<br/>
பனிப் புயல் சோரும் தடங் கண்ணி மாமைத் திறத்துக்கொலாம்<br/>
பனிப் புயல் வண்ணன் செங்கோல் ஒருநான்று தடாவியதே 5
</p>
<p>
தடாவிய அம்பும் முரிந்த சிலைகளும் போகவிட்டு<br/>
கடாயின கொண்டு ஒல்கும் வல்லி ஈது ஏனும் அசுரர் மங்கக்<br/>
கடாவிய வேகப் பறவையின் பாகன் மதன செங்கோல்<br/>
நடாவிய கூற்றம் கண்டீர் உயிர் காமின்கள் ஞாலத்துள்ளே 6
</p>
<p>
ஞாலம் பனிப்பச் செறுத்து நல் நீர் இட்டு கால் சிதைந்து<br/>
நீல வல் ஏறு பொராநின்ற வானம் இது திருமால்<br/>
கோலம் சுமந்து பிரிந்தார் கொடுமை குழறு தண் பூங்<br/>
காலம் கொலோ? அறியேன் வினையாட்டியேன் காண்கின்றவே 7
</p>
<p>
காண்கின்றனகளும் கேட்கின்றனகளும் காணில் இந் நாள்<br/>
பாண் குன்ற நாடர் பயில்கின்றன இது எல்லாம் அறிந்தோம்<br/>
மாண் குன்றம் ஏந்தி தண் மா மலை வேங்கடத்து உம்பர் நம்பும்<br/>
சேண் குன்றம் சென்று பொருள்படைப்பான் கற்ற திண்ணனவே 8
</p>
<p>
திண் பூஞ் சுடர் நுதி நேமி அம் செல்வர் விண் நாடு அனைய<br/>
வண் பூ மணி வல்லி யாரே பிரிபவர் தாம்? இவையோ<br/>
கண் பூங் கமலம் கருஞ் சுடர் ஆடி வெண் முத்து அரும்பி<br/>
வண் பூங் குவளை மட மான் விழிக்கின்ற மா இதழே 9
</p>
<p>
மாயோன் வட திருவேங்கட நாட வல்லிக்கொடிகாள்<br/>
நோயோ உரைக்கிலும் கேட்கின்றிலீர் உறையீர் நுமது<br/>
வாயோ? அது அன்றி வல்வினையேனும் கிளியும் எள்கும்<br/>
ஆயோ? அடும் தொண்டையோ? அறையோ இது அறிவு அரிதே
</p>
<p>
அரியன யாம் இன்று காண்கின்றன கண்ணன் விண் அனையாய்<br/>
பெரியன காதம் பொருட்கோ பிரிவு என ஞாலம் எய்தற்கு<br/>
உரியன ஒண் முத்தும் பைம் பொன்னும் ஏந்தி ஓரோ குடங்கைப்<br/>
பெரியன கெண்டைக் குலம் இவையோ வந்து பேர்கின்றவே
</p>
<p>
பேர்கின்றது மணி மாமை பிறங்கி அள்ளல் பயலை<br/>
ஊர்கின்றது கங்குல் ஊழிகளே இது எல்லாம் இனவே<br/>
ஈர்கின்ற சக்கரத்து எம் பெருமான் கண்ணன் தண் அம் துழாய்<br/>
சார்கின்ற நல் நெஞ்சினார் தந்து போன தனி வளமே
</p>
<p>
தனி வளர் செங்கோல் நடாவு தழல் வாய் அரசு அவிய<br/>
பனி வளர் செங்கோல் இருள் வீற்றிருந்து பார் முழுதும்<br/>
துனி வளர் காதல் துழாயைத் துழாவு தண் வாடை தடிந்து<br/>
இனி வளை காப்பவர் ஆர்? எனை ஊழிகள் ஈர்வனவே
</p>
<p>
ஈர்வன வேலும் அம் சேலும் உயிர்மேல் மிளிர்ந்து இவையோ<br/>
பேர்வனவோ அல்ல தெய்வ நல் வேள் கணைப் பேர் ஒளியே<br/>
சோர்வன நீலச் சுடர் விடு மேனி அம்மான் விசும்பு ஊர்<br/>
தேர்வன தெய்வம் அன்னீர கண்ணோ இச் செழுங் கயலே?
</p>
<p>
கயலோ நும கண்கள்? என்று களிறு வினவி நிற்றீர்<br/>
அயலோர் அறியிலும் ஈது என்ன வார்த்தை? கடல் கவர்ந்த<br/>
புயலோடு உலாம் கொண்டல் வண்ணன் புன வேங்கடத்து எம்மொடும்<br/>
பயலோ இலீர் கொல்லை காக்கின்ற நாளும் பல பலவே
</p>
<p>
பலபல ஊழிகள் ஆயிடும் அன்றி ஓர் நாழிகையைப்<br/>
பலபல கூறிட்ட கூறு ஆயிடும் கண்ணன் விண் அனையாய்!<br/>
பலபல நாள் அன்பர் கூடிலும் நீங்கிலும் யாம் மெலிதும்<br/>
பலபல சூழல் உடைத்து அம்ம வாழி இப் பாய் இருளே
</p>
<p>
இருள் விரிந்தால் அன்ன மா நீர்த் திரைகொண்டு வாழியரோ!<br/>
இருள் பிரிந்தார் அன்பர் தேர் வழி தூரல் அரவு அணைமேல்<br/>
இருள் விரி நீலக் கரு நாயிறு சுடர் கால்வது போல்<br/>
இருள் விரி சோதிப் பெருமான் உறையும் எறி கடலே
</p>
<p>
கடல் கொண்டு எழுந்தது வானம் அவ் வானத்தை அன்றிச் சென்று<br/>
கடல் கொண்டு ஒழிந்த அதனால் இது கண்ணன் மண்ணும் விண்ணும்<br/>
கடல் கொண்டு எழுந்த அக் காலம் கொலோ? புயல் காலம்கொலோ?<br/>
கடல் கொண்ட கண்ணீர் அருவிசெய்யாநிற்கும் காரிகையே
</p>
<p>
காரிகையார் நிறை காப்பவர் யார் என்று கார் கொண்டு இன்னே<br/>
மாரி கை ஏறி அறையிடும் காலத்தும் வாழியரோ<br/>
சாரிகைப் புள்ளர் அம் தண்ணம் துழாய் இறை கூய் அருளார்<br/>
சேரி கை ஏறும் பழியாய் விளைந்தது என் சில்மொழிக்கே
</p>
<p>
சில்மொழி நோயோ கழி பெருந் தெய்வம் இந் நோய் இனது என்று<br/>
இல் மொழி கேட்கும் இளந் தெய்வம் அன்று இது வேல நில் நீ<br/>
என் மொழி கேள்மின் என் அம்மனைமீர் உலகு ஏழும் உண்டான்<br/>
சொல் மொழி மாலை அம் தண்ணம் துழாய்கொண்டு சூட்டுமினே
</p>
<p>
சூட்டு நல் மாலைகள் தூயன ஏந்தி விண்ணோர்கள் நல் நீர்<br/>
ஆட்டி அம் தூபம் தராநிற்கவே அங்கு ஓர் மாயையினால்<br/>
ஈட்டிய வெண்ணெய் தொடு உண்ணப் போந்து இமில் ஏற்று வன் கூன்<br/>
கோட்டிடை ஆடினை கூத்து அடல் ஆயர் தம் கொம்பினுக்கே
</p>
<p>
கொம்பு ஆர் தழை கை சிறு நாண் எறிவு இலம் வேட்டை கொண்டாட்டு<br/>
அம்பு ஆர் களிறு வினவுவது ஐயர் புள் ஊரும் கள்வர்<br/>
தம் பாரகத்து என்றும் ஆடாதன தம்மில் கூடாதன<br/>
வம்பு ஆர் வினாச் சொல்லவோ எம்மை வைத்தது இவ் வான் புனத்தே?
</p>
<p>
புனமோ? புனத்து அயலே வழிபோகும் அரு வினையேன்<br/>
மனமோ? மகளிர் நும் காவல் சொல்லீர் புண்டரீகத்து அம் கேழ்<br/>
வனம் ஓர் அனைய கண்ணான் கண்ணன் வான் நாடு அமரும் தெய்வத்து<br/>
இனம் ஓர் அனையீர்களாய் இவையோ நும் இயல்வுகளே?
</p>
<p>
இயல்வாயின வஞ்ச நோய் கொண்டு உலாவும் ஒரோ குடங்கைக்<br/>
கயல் பாய்வன பெரு நீர்க் கண்கள் தம்மொடும் குன்றம் ஒன்றால்<br/>
புயல்வாய் இன நிரை காத்த புள் ஊர்தி கள் ஊரும் துழாய்க்<br/>
கொயல்வாய் மலர்மேல் மனத்தொடு என்னாம்கொல் எம் கோல் வளைக்கே?
</p>
<p>
எம் கோல் வளை முதலா கண்ணன் மண்ணும் விண்ணும் அளிக்கும்<br/>
செங்கோல் வளைவு விளைவிக்குமால் திறல் சேர் அமரர்<br/>
தம் கோனுடைய தம் கோன் உம்பர் எல்லா எவர்க்கும் தம் கோன்<br/>
நம் கோன் உகக்கும் துழாய் என் செய்யாது இனி நானிலத்தே?
</p>
<p>
நானிலம் வாய்க் கொண்டு நல் நீர் அற மென்று கோது கொண்ட<br/>
வேனில் அலம் செல்வன் சுவைத்து உமிழ் பாலை கடந்த பொன்னே<br/>
கால் நிலம் தோய்ந்து விண்ணோர் தொழும் கண்ணன் வெஃகாஉது அம் பூந்<br/>
தேன் இளஞ் சோலை அப்பாலது எப்பாலைக்கும் சேமத்ததே
</p>
<p>
சேமம் செங்கோன் அருளே செறுவாரும் நட்பு ஆகுவர் என்று<br/>
ஏமம் பெற வையம் சொல்லும் மெய்யே பண்டு எல்லாம் அறை கூய்<br/>
யாமங்கள் தோறு எரி வீசும் நம் கண்ணன் அம் தண்ணம் துழாய்த்<br/>
தாமம் புனைய அவ் வாடை ஈதோ வந்து தண்ணென்றதே
</p>
<p>
தண் அம் துழாய் வளை கொள்வது யாம் இழப்போம் நடுவே<br/>
வண்ணம் துழாவி ஓர் வாடை உலாவும் வள் வாய் அலகால்<br/>
புள் நந்து உழாமே பொரு நீர்த் திருவரங்கா அருளாய்<br/>
எண்ணம் துழாவுமிடத்து உளவோ பண்டும் இன்னன்னவே?
</p>
<p>
இன்னன்ன தூது எம்மை ஆள் அற்றப்பட்டு இரந்தாள் இவள் என்று<br/>
அன்னன்ன சொல்லா பெடையொடும் போய்வரும் நீலம் உண்ட<br/>
மின் அன்ன மேனிப் பெருமான் உலகில் பெண் தூது செல்லா<br/>
அன்னன்ன நீர்மைகொலோ? குடிச் சீர்மை இல் அன்னங்களே
</p>
<p>
அன்னம் செல்வீரும் வண்டானம் செல்வீரும் தொழுது இரந்தேன்<br/>
முன்னம் செல்வீர்கள் மறவேல்மினோ கண்ணன் வைகுந்தனோடு<br/>
என் நெஞ்சினாரைக் கண்டால் என்னைச் சொல்லி அவரிடை நீர்<br/>
இன்னம் செல்லீரோ? இதுவோ தகவு? என்று இசைமின்களே
</p>
<p>
இசைமின்கள் தூது என்று இசைத்தால் இசையிலம் என் தலைமேல்<br/>
அசைமின்கள் என்றால் அசையும் கொலாம் அம் பொன் மா மணிகள்<br/>
திசை மின் மிளிரும் திருவேங்கடத்து வன் தாள் சிமயம்<br/>
மிசை மின் மிளிரிய போவான் வழிக்கொண்ட மேகங்களே?
</p>
<p>
மேகங்களோ உரையீர் திருமால் திருமேனி ஒக்கும்<br/>
யோகங்கள் உங்களுக்கு எவ்வாறு பெற்றீர்? உயிர் அளிப்பான்<br/>
மாகங்கள் எல்லாம் திரிந்து நல் நீர்கள் சுமந்து நும் தம்<br/>
ஆகங்கள் நோவ வருத்தும் தவம் ஆம் அருள்பெற்றதே?
</p>
<p>
அருள் ஆர் திருச் சக்கரத்தால் அகல் விசும்பும் நிலனும்<br/>
இருள் ஆர் வினை கெட செங்கோல் நடாவுதிர் ஈங்கு ஓர் பெண்பால்<br/>
பொருளோ எனும் இகழ்வோ? இவற்றின் புறத்தாள் என்று எண்ணோ?<br/>
தெருளோம் அரவணையீர் இவள் மாமை சிதைக்கின்றதே
</p>
<p>
சிதைக்கின்றது ஆழி என்று ஆழியைச் சீறி<br/>
தன் சீறடியால்உதைக்கின்ற நாயகம் தன்னொடு மாலே உனது<br/>
 தண் தார்ததைக்கின்ற தண் அம் துழாய்<br/>
அணிவான் அதுவே மனமாய்ப்பதைக்கின்ற<br/>
மாதின்திறத்து அறியேன் செயற்பாலதுவே
</p>
<p>
பால் வாய்ப் பிறைப் பிள்ளை ஒக்கலைக் கொண்டு பகல் இழந்த<br/>
மேல்பால் திசைப்பெண் புலம்புறு மாலை உலகு அளந்த<br/>
மால்பால் துழாய்க்கு மனம் உடையார்க்கு நல்கிற்றை எல்லாம்<br/>
சோல்வான் புகுந்து இது ஓர் பனி வாடை துழாகின்றதே
</p>
<p>
துழா நெடும் சூழ் இருள் என்று தம் தண் தார் அது பெயரா<br/>
எழா நெடு ஊழி எழுந்த இக் காலத்தும் ஈங்கு இவளோ<br/>
வழா நெடுந் துன்பத்தள் என்று இரங்கார் அம்மனோ இலங்கைக்<br/>
குழா நெடு மாடம் இடித்த பிரானார் கொடுமைகளே
</p>
<p>
கொடுங் கால் சிலையர் நிரைகோள் உழவர் கொலையில் வெய்ய<br/>
கடுங் கால் இளைஞர் துடி படும் கவ்வைத்து அரு வினையேன்<br/>
நெடுங் காலமும் கண்ணன் நீள் மலர்ப் பாதம் பரவிப் பெற்ற<br/>
தொடுங்கால் ஒசியும் இடை இளமான் சென்ற சூழ் கடமே
</p>
<p>
கடம் ஆயினகள் கழித்து தன் கால் வன்மையால் பல நாள்<br/>
தடம் ஆயின புக்கு நீர் நிலைநின்ற தவம் இதுகொல்<br/>
குடம் ஆடி இம் மண்ணும் விண்ணும் குலுங்க உலகு அளந்து<br/>
நடமாடிய பெருமான் உரு ஒத்தன நீலங்களே?
</p>
<p>
நீலத் தட வரைமேல் புண்டரீக நெடுந் தடங்கள்<br/>
போலப் பொலிந்து எமக்கு எல்லா இடத்தவும் பொங்கு முந்நீர்<br/>
ஞாலப் பிரான் விசும்புக்கும் பிரான் மற்றும் நல்லோர் பிரான்<br/>
கோலம் கரிய பிரான் எம் பிரான் கண்ணின் கோலங்களே
</p>
<p>
கோலப் பகல் களிறு ஒன்று கல் புய்ய குழாம் விரிந்த<br/>
நீலக் கங்குல் களிறு எல்லாம் நிரைந்தன நேரிழையீர்<br/>
ஞாலப் பொன் மாதின் மணாளன் துழாய் நங்கள் சூழ் குழற்கே<br/>
ஏலப் புனைந்து என்னைமார் எம்மை நோக்குவது என்றுகொலோ?
</p>
<p>
என்றும் புன் வாடை இது கண்டு அறிதும் இவ்வாறு வெம்மை<br/>
ஒன்றும் உருவும் சுவடும் தெரியிலம் ஓங்கு அசுரர்<br/>
பொன்றும் வகை புள்ளை ஊர்வான் அருள் அருளாத இந் நாள்<br/>
மன்றில் நிறை பழி தூற்றி நின்று என்னை வன் காற்று அடுமே
</p>
<p>
வன் காற்று அறைய ஒருங்கே மறிந்து கிடந்து அலர்ந்த<br/>
மென் கால் கமலத் தடம்போல் பொலிந்தன மண்ணும் விண்ணும்<br/>
என் காற்கு அளவின்மை காண்மின் என்பான் ஒத்து வான் நிமிர்ந்த<br/>
தன் கால் பணிந்த என்பால் எம் பிரான தடங் கண்களே
</p>
<p>
கண்ணும் செந்தாமரை கையும் அவை அடியோ அவையே<br/>
வண்ணம் கரியது ஓர் மால் வரை போன்று மதி விகற்பால்<br/>
விண்ணும் கடந்து உம்பர் அப்பால் மிக்கு மற்று எப்பால் எவர்க்கும்<br/>
எண்ணும் இடத்ததுவோ எம்பிரானது எழில் நிறமே?
</p>
<p>
நிறம் உயர் கோலமும் பேரும் உருவும் இவைஇவை என்று<br/>
அறம் முயல் ஞானச் சமயிகள் பேசிலும் அங்கு அங்கு எல்லாம்<br/>
உற உயர் ஞானச் சுடர் விளக்காய் நின்றது அன்றி ஒன்றும்<br/>
பெற முயன்றார் இல்லையால் எம்பிரான பெருமையையே
</p>
<p>
பெருங் கேழலார் தம் பெருங் கண் மலர்ப் புண்டரீகம் நம் மேல்<br/>
ஒருங்கே பிறழ வைத்தார் இவ்வ காலம் ஒருவர் நம் போல்<br/>
வருங் கேழ்பவர் உளரே தொல்லை வாழியம் சூழ் பிறப்பு<br/>
மருங்கே வரப் பெறுமே சொல்லு வாழி மட நெஞ்சமே
</p>
<p>
மட நெஞ்சம் என்றும் தமது என்றும் ஓர் கருமம் கருதி<br/>
விட நெஞ்சை உற்றார் விடவோ அமையும் அப்பொன்பெயரோன்<br/>
தட நெஞ்சம் கீண்ட பிரானார் தமது அடிக்கீழ் விட போய்<br/>
திட நெஞ்சம் ஆய் எம்மை நீத்து இன்றுதாறும் திரிகின்றதே
</p>
<p>
திரிகின்றது வட மாருதம் திங்கள் வெம் தீ முகந்து<br/>
சொரிகின்றது அதுவும் அது கண்ணன் விண்ணூர் தொழவே<br/>
சரிகின்றது சங்கம் தண் அம் துழாய்க்கு வண்ணம் பயலை<br/>
விரிகின்றது முழு மெய்யும் என் ஆம் கொல் என் மெல்லியற்கே?
</p>
<p>
மெல்லியல் ஆக்கைக் கிருமிக் குருவில் மிளிர்தந்து ஆங்கே<br/>
செல்லிய செல்கைத்து உலகை என் காணும் என்னாலும் தன்னைச்<br/>
சொல்லிய சூழல் திருமால் அவன் கவி ஆது கற்றேன்<br/>
பல்லியின் சொல்லும் சொல்லாக் கொள்வதோ உண்டு பண்டுபண்டே
</p>
<p>
பண்டும் பலபல வீங்கு இருள் காண்டும் இப் பாய் இருள் போல்<br/>
கண்டும் அறிவதும் கேட்பதும் யாம் இலம் காள வண்ண<br/>
வண்டு உண் துழாய்ப் பெருமான் மதுசூதனன் தாமோதரன்<br/>
உண்டும் உமிழ்ந்தும் கடாய மண் நேர் அன்ன ஒள் நுதலே
</p>
<p>
ஒள் நுதல் மாமை ஒளி பயவாமை விரைந்து நம் தேர்<br/>
நண்ணுதல் வேண்டும் வலவ கடாகின்று தேன் நவின்ற<br/>
விண் முதல் நாயகன் நீள் முடி வெண் முத்த வாசிகைத்தாய்<br/>
மண் முதல் சேர்வுற்று அருவிசெய்யாநிற்கும் மா மலைக்கே
</p>
<p>
மலை கொண்டு மத்தா அரவால் சுழற்றிய மாயப் பிரான்<br/>
அலை கண்டு கொண்ட அமுதம் கொள்ளாது கடல் பரதர்<br/>
விலை கொண்டு தந்த சங்கம் இவை வேரித் துழாய் துணையா<br/>
துலை கொண்டு தாயம் கிளர்ந்து கொள்வான் ஒத்து அழைக்கின்றதே
</p>
<p>
அழைக்கும் கருங் கடல் வெண் திரைக் கைக்கொண்டு போய் அலர்வாய்<br/>
மழைக்கண் மடந்தை அரவு அணை ஏற மண் மாதர் விண்வாய்<br/>
அழைத்துப் புலம்பி முலைமலைமேல் நின்றும் ஆறுகளாய்<br/>
மழைக் கண்ண நீர் திருமால் கொடியான் என்று வார்கின்றதே
</p>
<p>
வார் ஆயின முலையாள் இவள் வானோர் தலைமகன் ஆம்<br/>
சீர் ஆயின தெய்வ நல் நோய் இது தெய்வத் தண் அம் துழாய்த்<br/>
தார் ஆயினும் தழை ஆயினும் தண் கொம்பு அது ஆயினும் கீழ்<br/>
வேர் ஆயினும் நின்ற மண் ஆயினும் கொண்டு வீசுமினே
</p>
<p>
வீசும் சிறகால் பறத்தீர் விண் நாடு நுங்கட்கு எளிது<br/>
பேசும் படி அன்ன பேசியும் போவது நெய் தொடு உண்டு<br/>
ஏசும்படி அன்ன செய்யும் எம் ஈசர் விண்ணோர் பிரானார்<br/>
மாசு இல் மலர் அடிக்கீழ் எம்மைச் சேர்விக்கும் வண்டுகளே
</p>
<p>
வண்டுகளோ வம்மின் நீர்ப் பூ நிலப் பூ மரத்தில் ஒண் பூ<br/>
உண்டு களித்து உழல்வீர்க்கு ஒன்று உரைக்கியம் ஏனம் ஒன்றாய்<br/>
மண் துகள் ஆடி வைகுந்தம் அன்னாள் குழல்வாய் விரை போல்<br/>
விண்டு கள் வாரும் மலர் உளவோ நும் வியலிடத்தே?
</p>
<p>
வியலிடம் உண்ட பிரானார் விடுத்த திருவருளால்<br/>
உயல் இடம் பெற்று உய்ந்தம் அஞ்சலம் தோழி ஓர் தண் தென்றல் வந்து<br/>
அயலிடை யாரும் அறிந்திலர் அம் பூந் துழாயின் இன் தேன்<br/>
புயலுடை நீர்மையினால் தடவிற்று என் புலன் கலனே
</p>
<p>
புலக் குண்டலப் புண்டரீகத்த போர்க் கெண்டை வல்லி ஒன்றால்<br/>
விலக்குண்டு உலாகின்று வேல் விழிக்கின்றன கண்ணன் கையால்<br/>
மலக்குண்டு அமுதம் சுரந்த மறி கடல் போன்று அவற்றால்<br/>
கலக்குண்ட நான்று கண்டார் எம்மை யாரும் கழறலரே
</p>
<p>
கழல் தலம் ஒன்றே நிலம் முழுது ஆயிற்று ஒரு கழல் போய்<br/>
நிழல் தர எல்லா விசும்பும் நிறைந்தது நீண்ட அண்டத்து<br/>
உழறு அலர் ஞானச் சுடர் விளக்காய் உயர்ந்தோரை இல்லா<br/>
அழறு அலர் தாமரைக் கண்ணன் என்னோ இங்கு அளக்கின்றதே?
</p>
<p>
அளப்பு அரும் தன்மைய ஊழி அம் கங்குல் அம் தண்ணம் துழாய்க்கு<br/>
உளப் பெருங் காதலின் நீளிய ஆய் உள ஓங்கு முந்நீர்<br/>
வளப் பெரு நாடன் மதுசூதனன் என்னும் வல் வினையேன்<br/>
தளப் பெரு நீள் முறுவல் செய்ய வாய தட முலையே
</p>
<p>
முலையோ முழு முற்றும் போந்தில மொய் பூங் குழல் குறிய<br/>
கலையோ அரை இல்லை நாவோ குழறும் கடல் மண் எல்லாம்<br/>
விலையோ என மிளிரும் கண் இவள் பரமே பெருமான்<br/>
மலையோ திருவேங்கடம் என்று கற்கின்ற வாசகமே?
</p>
<p>
வாசகம் செய்வது நம்பரமே தொல்லை வானவர் தம்<br/>
நாயகன் நாயகர் எல்லாம் தொழும் அவன் ஞாலம் முற்றும்<br/>
வேய் அகம் ஆயினும் சோராவகை இரண்டே அடியால்<br/>
தாயவன் ஆய்க் குலமாய் வந்து தோன்றிற்று நம் இறையே?
</p>
<p>
இறையோ இரக்கினும் ஈங்கு ஓர் பெண்பால் எனவும் இரங்காது<br/>
அறையோ என நின்று அதிரும் கருங்கடல் ஈங்கு இவள் தன்<br/>
நிறையோ இனி உன் திரு அருளால் அன்றி காப்பு அரிதால்<br/>
முறையோ அரவு அணைமேல் பள்ளி கொண்ட முகில் வண்ணனே?
</p>
<p>
வண்ணம் சிவந்துள வான் நாடு அமரும் குளிர் விழிய<br/>
தண் மென் கமலத் தடம் போல் பொலிந்தன தாம் இவையோ<br/>
கண்ணன் திருமால் திருமுகம் தன்னொடும் காதல் செய்தேற்கு<br/>
எண்ணம் புகுந்து அடியேனொடு இக் காலம் இருக்கின்றவே
</p>
<p>
இருக்கு ஆர் மொழியால் நெறி இழுக்காமை உலகு அளந்த<br/>
திருத் தாள் இணை நிலத்தேவர் வணங்குவர் யாமும் அவா<br/>
ஒருக்கா வினையொடும் எம்மொடும் நொந்து கனி இன்மையின்<br/>
கருக்காய் கடிப்பவர் போல் திருநாமச் சொல் கற்றனமே
</p>
<p>
கற்றுப்பிணை மலர் கண்ணின் குலம் வென்று ஒரோ கருமம்<br/>
உற்றுப் பயின்று செவியொடு உசாவி உலகம் எல்லாம்<br/>
முற்றும் விழுங்கி உமிழ்ந்த பிரானார் திருவடிக்கீழ்<br/>
உற்றும் உறாதும் மிளிர்ந்த கண் ஆய் எம்மை உண்கின்றவே
</p>
<p>
உண்ணாது உறங்காது உணர்வுறும் எத்தனை யோகியர்க்கும்<br/>
எண் ஆய் மிளிரும் இயல்வின ஆம் எரி நீர் வளி வான்<br/>
மண் ஆகிய எம் பெருமான் தனது வைகுந்தம் அன்னாள்<br/>
கண் ஆய் அருவினையேன் உயிர் ஆயின காவிகளே
</p>
<p>
காவியும் நீலமும் வேலும் கயலும் பலபல வென்று<br/>
ஆவியின் தன்மை அளவு அல்ல பாரிப்பு அசுரைச் செற்றமா<br/>
வியம் புள் வல்ல மாதவன் கோவிந்தன் வேங்கடம்<br/>
சேர்தூவி அம் பேடை அன்னாள் கண்கள் ஆய துணைமலரே
</p>
<p>
மலர்ந்தே ஒழிந்தில மாலையும் மாலைப் பொன் வாசிகையும்<br/>
தோய் தழைப் பந்தர் தண்டு உற நாற்றி பொரு கடல் சூழ்<br/>
தாவிய எம் பெருமான் தனது வைகுந்தம் அன்னாய்<br/>
கலந்தார் வரவு எதிர் கொண்டு வன் கொன்றைகள் கார்த்தனவே
</p>
<p>
கார் ஏற்று இருள் செகில் ஏற்றின் சுடருக்கு உளைந்து வெல்வான்<br/>
ஏற்று எதிர்ந்தது புன் தலை மாலை புவனி எல்லாம்<br/>
ஏற்று அளந்த நெடிய பிரான் அருளா விடுமே?<br/>
வார் ஏற்று இளமுலையாய் வருந்தேல் உன் வளைத்திறமே
</p>
<p>
வாய்த் திருச் சக்கரத்து எங்கள் வானவனார் முடிமேல்<br/>
வாய் நறுங் கண்ணித் தண் அம் துழாய்க்கு வண்ணம் பயலை<br/>
வான் மிக வந்து நாள் திங்கள் ஆண்டு ஊழி நிற்க எம்மை<br/>
உளைவான் புகுந்து இது ஓர் கங்குல் ஆயிரம் ஊழிகளே
</p>
<p>
ஊழிகள் ஆய் உலகு ஏழும் உண்டான் என்றிலம் பழம் கண்டு<br/>
ஆழி களாம் பழம் வண்ணம் என்றேற்கு அஃதே கொண்டு அன்னை<br/>
நாழ் இவளோ என்னும் ஞாலம் உண்டான் வண்ணம் சொல்லிற்று என்னும்<br/>
தோழிகளோ உரையீர் எம்மை அம்மனை சூழ்கின்றவே
</p>
<p>
சூழ்கின்ற கங்குல் சுருங்கா இருளின் கருந் திணிம்பைப்<br/>
போழ்கின்ற திங்கள் அம் பிள்ளையும் போழ்க துழாய் மலர்க்கே<br/>
தாழ்கின்ற நெஞ்சத்து ஒரு தமியாட்டியேன் மாமைக்கு இன்று<br/>
வாழ்கின்ற ஆறு இதுவோ வந்து தோன்றிற்று வாலியதே?
</p>
<p>
வால் வெண் நிலவு உலகு ஆரச் சுரக்கும் வெண் திங்கள் என்னும்<br/>
விண் சுரவி சுர முதிர் மாலை பரிதி வட்டம்<br/>
போலும் சுடர் அடல் ஆழிப் பிரான் பொழில் ஏழ் அளிக்கும்<br/>
சால்பின் தகைமைகொலாம் தமியாட்டி தளர்ந்ததுவே?
</p>
<p>
தளர்ந்தும் முறிந்தும் வரு திரைப் பாயல் திரு நெடுங் கண்<br/>
வளர்ந்தும் அறிவுற்றும் வையம் விழுங்கியும் மால் வரையைக்<br/>
கிளர்ந்து மறிதர கீண்டு எடுத்தான் முடி சூடு துழாய்<br/>
அளைந்து உண் சிறு பசுந் தென்றல் அந்தோ வந்து உலாகின்றதே
</p>
<p>
உலாகின்ற கெண்டை ஒளி அம்பு எம் ஆவியை ஊடுருவக்<br/>
குலாகின்ற வெஞ்சிலை வாள் முகத்தீர் குனி சங்கு இடறிப்<br/>
புலாகின்ற வேலைப் புணரி அம் பள்ளி அம்மான் அடியார்<br/>
நிலாகின்ற வைகுந்தமோ வையமோ நும் நிலையிடமே?
</p>
<p>
இடம் போய் விரிந்து இவ் வுலகு அளந்தான் எழில் ஆர் தண் துழாய்<br/>
வடம் போது இனையும் மட நெஞ்சமே நங்கள் வெள் வளைக்கே<br/>
விடம் போல் விரிதல் இது வியப்பே வியன் தாமரையின்<br/>
தடம் போது ஒடுங்க மெல் ஆம்பல் அலர்விக்கும் வெண் திங்களே?
</p>
<p>
திங்கள் அம் பிள்ளை புலம்ப தன் செங்கோல் அரசு பட்ட<br/>
செங் களம் பற்றி நின்று எள்கு புன் மாலை தென்பால் இலங்கை<br/>
வெங் களம் செய்த நம் விண்ணோர் பிரானார் துழாய் துணையா<br/>
நங்களை மாமை கொள்வான் வந்து தோன்றி நலிகின்றதே
</p>
<p>
நலியும் நரகனை வீட்டிற்றும் வாணன் திண் தோல் துணித்த<br/>
வலியும் பெருமையும் யாம் சொல்லும் நீர்த்து அல்ல மை வரை போல்<br/>
பொலியும் உருவின் பிரானார் புனை பூந் துழாய் மலர்க்கே<br/>
மெலியும் மட நெஞ்சினார் தந்து போயின வேதனையே
</p>
<p>
தனை வெண் புரி நூலனை விண்ணோர் பரவ நின்ற<br/>
நாதனை ஞாலம் விழுங்கும் அநாதனை ஞாலம் தத்தும்<br/>
பாதனை பாற்கடல் பாம்பு அணைமேல் பள்ளிகொண்டருளும்<br/>
சீதனையே தொழுவார் விண்ணுளாரிலும் சீரியரே
</p>
<p>
சீர் அரசு ஆண்டு தன் செங்கோல் சில நாள் செலீஇக் கழிந்த<br/>
பார் அரசு ஒத்து மறைந்தது நாயிறு பார் அளந்த<br/>
பேர் அரசே எம் விசும்பு அரசே எம்மை நீத்து வஞ்சித்த<br/>
ஓர் அரசே அருளாய் இருளாய் வந்து உறுகின்றதே
</p>
<p>
உறுகின்ற கன்மங்கள் மேலன ஓர்ப்பிலராய் இவளைப்<br/>
பெறுகின்ற தாயர் மெய்ந் நொந்து பெறார்கொல்? துழாய் குழல்வாய்த்<br/>
துறுகின்றிலர் தொல்லை வேங்கடம் ஆட்டவும் சூழ்கின்றிலர்<br/>
இறுகின்றதால் இவள் ஆகம் மெல் ஆவி எரி கொள்ளவே
</p>
<p>
எரி கொள் செந் நாயிறு இரண்டு உடனே உதய மலைவாய்<br/>
விரிகின்ற வண்ணத்த எம் பெருமான் கண்கள் மீண்டு அவற்றுள்<br/>
எரி கொள் செந் தீ வீழ் அசுரரைப் போல எம் போலியர்க்கும்<br/>
விரிவ சொல்லீர் இதுவோ வையம் முற்றும் விளரியதே?
</p>
<p>
விளரிக் குரல் அன்றில் மென் பெடை மேகின்ற முன்றில் பெண்ணை<br/>
முளரிக் குரம்பை இதுஇதுவாக முகில் வண்ணன் பேர்<br/>
கிளரிக் கிளரிப் பிதற்றும் மெல் ஆவியும் நைவும் எல்லாம்<br/>
தளரின் கொலோ அறியேன் உய்யல் ஆவது இத் தையலுக்கே?
</p>
<p>
தையல் நல்லார்கள் குழாங்கள் குழிய குழுவினுள்ளும்<br/>
ஐய நல்லார்கள் குழிய விழவினும் அங்கு அங்கு எல்லாம்<br/>
கைய பொன் ஆழி வெண் சங்கொடும் காண்பான் அவாவுவன் நான்<br/>
மைய வண்ணா மணியே முத்தமே என் தன் மாணிக்கமே
</p>
<p>
மாணிக்கம் கொண்டு குரங்கு எறிவு ஒத்து இருளோடு முட்டி<br/>
ஆணிப்பொன் அன்ன சுடர் படும் மாலை உலகு அளந்த<br/>
மாணிக்கமே என் மரகதமே மற்று ஒப்பாரை இல்லா<br/>
ஆணிப்பொன்னே அடியேன் அடி ஆவி அடைக்கலமே
</p>
<p>
அடைக் கலத்து ஓங்கு கமலத்து அலர் அயன் சென்னி என்னும்<br/>
முடைக் கலத்து ஊண் முன் அரனுக்கு நீக்கியை ஆழி சங்கம்<br/>
படைக்கலம் ஏந்தியை வெண்ணெய்க்கு அன்று ஆய்ச்சி வன் தாம்புகளால்<br/>
புடைக்கலந்தானை எம்மானை என் சொல்லிப் புலம்புவனே?
</p>
<p>
புலம்பும் கன குரல் போழ் வாய அன்றிலும் பூங் கழி பாய்ந்து<br/>
அலம்பும் கன குரல் சூழ் திரை ஆழியும் ஆங்கு அவை நின்<br/>
வலம் புள்ளது நலம் பாடும் இது குற்றமாக வையம்<br/>
சிலம்பும்படி செய்வதே திருமால் இத் திருவினையே
</p>
<p>
திருமால் உரு ஒக்கும் மேரு அம் மேருவில் செஞ்சுடரோன்<br/>
திருமால் திருக்கைத் திருச் சக்கரம் ஒக்கும் அன்ன கண்டும்<br/>
திருமால் உருவோடு அவன் சின்னமே பிதற்றா நிற்பது ஓர்<br/>
திருமால் தலைக்கொண்ட நங்கட்கு எங்கே வரும் தீவினையே?
</p>
<p>
தீவினைக்கு ஆரு நஞ்சை நல் வினைக்கு இன் அமுதத்தினை<br/>
பூவினை மேவிய தேவி மணாளனை புன்மை எள்காது<br/>
ஆவினை மேய்க்கும் வல் ஆயனை அன்று உலகு ஈர் அடியால்<br/>
தாவின ஏற்றை எம்மானை எஞ்ஞான்று தலைப்பெய்வனே?
</p>
<p>
தலைப்பெய்து யான் உன் திருவடி சூடும் தகைமையினால்<br/>
நிலைப்பு எய்த ஆக்கைக்கு நோற்ற இம் மாயமும் மாயம் செவ்வே<br/>
நிலைப்பு எய்திலாத நிலைமையும் காண்தோறு அசுரர் குழாம்<br/>
தொலைப் பெய்த நேமி எந்தாய் தொல்லை ஊழி சுருங்கலதே
</p>
<p>
சுருங்கு உறி வெண்ணெய் தொடு உண்ட கள்வனை வையம் முற்றும்<br/>
ஒருங்குற உண்ட பெரு வயிற்றாளனை மாவலிமாட்டு<br/>
இருங் குறள் ஆகி இசைய ஓர் மூவடி வேண்டிச் சென்ற<br/>
பெருங் கிறியானை அல்லால் அடியேன் நெஞ்சம் பேணலதே
</p>
<p>
பேண் நலம் இல்லா அரக்கர் முந்நீர பெரும் பதிவாய்<br/>
நீள் நகர் நீள் எரி வைத்தருளாய் என்று நின்னை விண்ணோர்<br/>
தாள் நிலம் தோய்ந்து தொழுவர் நின் மூர்த்தி பல் கூற்றில் ஒன்று<br/>
காணலும் ஆம்கொல் என்றே? வைகல் மாலையும் காலையுமே
</p>
<p>
காலை வெய்யோற்கு முன் ஓட்டுக்கொடுத்த கங்குல் குறும்பர்<br/>
மாலை வெய்யோன் பட வையகம் பாவுவர் அன்ன கண்டும்<br/>
காலை நல் ஞானத் துறை படிந்து ஆடி கண் போது செய்து<br/>
மாலை நல் நாவில் கொள்ளார் நினையார் அவன் மைப் படியே
</p>
<p>
மைப் படி மேனியும் செந்தாமரைக் கண்ணும் வைதிகரே<br/>
மெய்ப்படியால் உன் திருவடி சூடும் தகைமையினார்<br/>
எப்படி ஊர் ஆ மிலைக்கக் குருட்டு ஆ மிலைக்கும் என்னும்<br/>
அப்படி யானும் சொன்னேன் அடியேன் மற்று யாது என்பனே.?
</p>
<p>
யாதானும் ஓர் ஆக்கையில் புக்கு அங்கு ஆப்புண்டும் ஆப்பு அவிழ்ந்தும்<br/>
மூது ஆவியில் தடுமாறும் உயிர் முன்னமே அதனால்<br/>
யாதானும் பற்றி நீங்கும் விரதத்தை நல் வீடுசெய்யும்<br/>
மாதாவினை பிதுவை திருமாலை வணங்குவனே
</p>
<p>
வணங்கும் துறைகள் பல பல ஆக்கி மதி விகற்பால்<br/>
பிணங்கும் சமயம் பல பல ஆக்கி அவை அவைதோறு<br/>
அணங்கும் பல பல ஆக்கி நின் மூர்த்தி பரப்பி வைத்தாய்<br/>
இணங்கும் நின்னோரை இல்லாய் நின்கண் வேட்கை எழுவிப்பனே
</p>
<p>
எழுவதும் மீண்டே படுவதும் பட்டு எனை ஊழிகள் போய்க்<br/>
கழிவதும் கண்டு கண்டு எள்கல் அல்லால் இமையோர்கள் குழாம்<br/>
தொழுவதும் சூழ்வதும் செய் தொல்லை மாலைக் கண்ணாரக் கண்டு<br/>
கழிவது ஓர் காதல் உற்றார்க்கும் உண்டோ கண்கள் துஞ்சுதலே?
</p>
<p>
துஞ்சா முனிவரும் அல்லாதவரும் தொடர நின்ற<br/>
எஞ்சாப் பிறவி இடர் கடிவான் இமையோர் தமக்கும்<br/>
தன் சார்வு இலாத தனிப் பெரு மூர்த்தி தன் மாயம் செவ்வே<br/>
நெஞ்சால் நினைப்பு அரிதால் வெண்ணெய் ஊண் என்னும் ஈனச் சொல்லே
</p>
<p>
ஈனச் சொல் ஆயினும் ஆக எறி திரை வையம் முற்றும்<br/>
ஏனத்து உருவாய் இடந்த பிரான் இருங் கற்பகம் சேர்<br/>
வானத்தவர்க்கும் அல்லாதவர்க்கும் மற்று எல்லா எவர்க்கும்<br/>
ஞானப் பிரானை அல்லால் இல்லை நான் கண்ட நல்லதுவே
</p>
<p>
நல்லார் நவில் குருகூர் நகரான் திருமால் திருப் பேர்<br/>
வல்லார் அடிக் கண்ணி சூடிய மாறன் விண்ணப்பம் செய்த<br/>
சொல் ஆர் தொடையல் இந் நூறும் வல்லார் அழுந்தார் பிறப்பு ஆம்<br/>
பொல்லா அருவினை மாய வன் சேற்று அள்ளல் பொய்ந் நிலத்தே
</p>
<h2>நம்மாழ்வார் - திருவாசிரியம்</h2>
</p>
<p>
செக்கர் மா முகில் உடுத்து மிக்க<br/>
செஞ் சுடர்ப் பரிதி சூடி<br/>
அம் சுடர் மதியம் பூண்டு<br/>
பல சுடர் புனைந்த பவளச் செவ்வாய்<br/>
திகழ் பசுஞ் சோதி மரகதக் குன்றம்<br/>
கடலோன் கைம்மிசைக் கண்வளர்வது போல்<br/>
பீதக ஆடை முடி பூண் முதலா<br/>
மேதகு பல் கலன் அணிந்து சோதி<br/>
வாயவும் கண்ணவும் சிவப்ப மீதிட்டுப்<br/>
பச்சை மேனி மிகப் பகைப்ப<br/>
நச்சு வினைக் கவர்தலை அரவின் அமளி ஏறி<br/>
எறி கடல் நடுவுள் அறிதுயில் அமர்ந்து<br/>
சிவன் அயன் இந்திரன் இவர் முதல் அனைத்தோர்<br/>
தெய்வக் குழாங்கள் கைதொழ கிடந்த<br/>
தாமரை உந்தித் தனிப் பெரு நாயக<br/>
மூவுலகு அளந்த சேவடியோயே
</p>
<p>
உலகு படைத்து உண்ட எந்தை அறை கழல்<br/>
சுடர்ப் பூந் தாமரை சூடுதற்கு அவாவு<br/>
ஆர் உயிர் உருகி உக்க நேரிய<br/>
காதல் அன்பில் இன்பு ஈன் தேறல்<br/>
அமுத வெள்ளத்தான் ஆம் சிறப்பு விட்டு<br/>
ஒரு பொருட்கு அசைவோர் அசைக<br/>
திருவொடு மருவிய<br/>
இயற்கை மாயாப் பெரு விறல் உலகம்<br/>
மூன்றினொடு நல் வீடு பெறினும்<br/>
கொள்வது எண்ணுமோ தெள்ளியோர் குறிப்பே?
</p>
<p>
குறிப்பில் கொண்டு நெறிப்பட உலகம்<br/>
மூன்று உடன் வணங்கு தோன்று புகழ் ஆணை<br/>
மெய் பெற நடாய தெய்வம் மூவரில்<br/>
முதல்வன் ஆகி சுடர் விளங்கு அகலத்து<br/>
வரை புரை திரை பொர பெரு வரை வெருவர<br/>
உரும் முரல் ஒலி மலி நளிர் கடல் பட அரவு<br/>
அரசு உடல் தட வரை சுழற்றிய<br/>
தனி மாத் தெய்வத்து அடியவர்க்கு இனி நாம்<br/>
ஆளாகவே<br/>
இசையுங்கொல் ஊழிதோறு ஊழி ஓவாதே?
</p>
<p>
ஊழிதோறு ஊழி ஓவாது வாழிய<br/>
என்று யாம் தொழ இசையுங்கொல் யாவகை<br/>
உலகமும் யாவரும் இல்லா மேல் வரும்<br/>
பெரும்பாழ்க் காலத்து இரும் பொருட்கு எல்லாம்<br/>
அரும் பெறல் தனி வித்து ஒரு தான் ஆகி<br/>
தெய்வ நான்முகக் கொழு முளை ஈன்று<br/>
முக்கண் ஈசனொடு தேவு பல நுதலி<br/>
மூவுலகம் விளைத்த உந்தி<br/>
மாயக் கடவுள் மா முதல் அடியே?
</p>
<p>
மா முதல் அடிப் போது ஒன்று கவிழ்த்து அலர்த்தி<br/>
மண் முழுதும் அகப்படுத்து<br/>
ஒண் சுடர் அடிப் போது ஒன்று விண் செலீஇ<br/>
நான்முகப் புத்தேள் நாடு வியந்து உவப்ப<br/>
வானவர் முறைமுறை வழிபட நெறீஇ<br/>
தாமரைக் காடு மலர்க் கண்ணொடு<br/>
கனி வாய் உடையதும் ஆய் இரு நாயிறு<br/>
ஆயிரம் மலர்ந்தன்ன<br/>
கற்பகக் காவு பற்பல அன்ன<br/>
முடி தோள் ஆயிரம் தழைத்த<br/>
நெடியோய்க்கு அல்லது அடியதோ உலகே?
</p>
<p>
ஓஓ உலகினது இயல்வே!<br/>
ஈன்றோள் இருக்க மணை நீராட்டி<br/>
படைத்து இடந்து<br/>
உண்டு உமிழ்ந்து அளந்து தேஎர்ந்து உலகு அளிக்கும்<br/>
முதல் பெருங் கடவுள் நிற்ப புடைப் பல<br/>
தான் அறி தெய்வம் பேணுதல் தனாது<br/>
புல்லறிவாண்மை பொருந்தக் காட்டி<br/>
கொல்வன முதலா அல்லன முயலும்<br/>
இனைய செய்கை இன்பு துன்பு அளி<br/>
தொல் மா மாயப் பிறவியுள் நீங்காப்<br/>
பல் மா மாயத்து அழுந்துமாம் நளிர்ந்தே
</p>
<p>
நளிர் மதிச் சடையனும் நான்முகக் கடவுளும்<br/>
தளிர் ஒளி இமையவர் தலைவனும் முதலா<br/>
யாவகை உலகமும் யாவரும் அகப்பட<br/>
நிலம் நீர் தீ கால் சுடர் இரு விசும்பும்<br/>
மலர் சுடர் பிறவும் சிறிது உடன் மயங்க<br/>
ஒரு பொருள் புறப்பாடு இன்றி முழுவதும்<br/>
அகப்படக் கரந்து ஓர் ஆல் இலைச் சேர்ந்த எம்<br/>
பெரு மா மாயனை அல்லது<br/>
ஒரு மா தெய்வம் மற்று உடையமோ யாமே?
</p>
<h2>நம்மாழ்வார் -பெரியதிருவந்தாதி</h2>
</p>
<p>
முயற்றி சுமந்து எழுந்து முந்துற்ற நெஞ்சே<br/>
இயற்றுவாய் எம்மொடு நீ கூடி நயப்பு உடைய<br/>
நா ஈன் தொடைக் கிளவியுள் பொதிவோம் நல் பூவைப்<br/>
பூ ஈன்ற வண்ணன் புகழ்
</p>
<p>
புகழ்வோம் பழிப்போம் புகழோம் பழியோம்<br/>
இகழ்வோம் மதிப்போம் மதியோம் இகழோம் மற்று<br/>
எங்கள் மால் செங்கண் மால் சீறல் நீ தீவினையோம்<br/>
எங்கள் மால் கண்டாய் இவை
</p>
<p>
இவை அன்றே நல்ல இவை அன்றே தீய<br/>
இவை என்று இவை அறிவனேலும் இவை எல்லாம்<br/>
என்னால் அடைப்பு நீக்கு ஒண்ணாது இறையவனே<br/>
என்னால் செயற்பாலது என்?
</p>
<p>
என்னின் மிகு புகழார் யாவரே? பின்னையும் மற்று<br/>
எண் இல் மிகு புகழேன் யான் அல்லால் என்ன<br/>
கருஞ் சோதிக் கண்ணன் கடல் புரையும் சீலப்<br/>
பெருஞ்சோதிக்கு என் நெஞ்சு ஆட்பெற்று
</p>
<p>
பெற்ற தாய் நீயே பிறப்பித்த தந்தை நீ<br/>
மற்றையார் ஆவாரும் நீ பேசில் எற்றேயோ<br/>
மாய மா மாயவளை மாய முலை வாய் வைத்த<br/>
நீ அம்மா காட்டும் நெறி?
</p>
<p>
நெறி காட்டி நீக்குதியோ? நின்பால் கரு மா<br/>
 முறி மேனி காட்டுதியோ? மேல் நாள் அறியோமை<br/>
என் செய்வான் எண்ணினாய்? கண்ணனே ஈது உரையாய்<br/>
என் செய்தால் என் படோம் யாம்?
</p>
<p>
யாமே அருவினையோம் சேயோம் என் நெஞ்சினார்<br/>
தாமே அணுக்கராய்ச் சார்ந்தொழிந்தார் பூ மேய<br/>
செம்மாதை நின் மார்வில் சேர்வித்துப் பார் இடந்த<br/>
அம்மா! நின் பாதத்து அருகு
</p>
<p>
அருகும் சுவடும் தெரிவு உணரோம் அன்பே<br/>
பெருகும் மிக இது என்? பேசீர் பருகலாம்<br/>
பண்புடையீர் பார் அளந்தீர் பாவியெம் கண் காண்பு அரிய<br/>
நுண்பு உடையீர்! நும்மை நுமக்கு
</p>
<p>
நுமக்கு அடியோம் என்று என்று நொந்து உரைத்து என்? மாலார்<br/>
தமக்கு அவர் தாம் சார்வு அரியர் ஆனால் எமக்கு இனி<br/>
யாதானும் ஆகிடு காண் நெஞ்சே அவர்திறத்தே<br/>
யாதானும் சிந்தித்து இரு
</p>
<p>
இரு நால்வர் ஈரைந்தின் மேல் ஒருவர் எட்டோடு<br/>
ஒரு நால்வர் ஓர் இருவர் அல்லால் திருமாற்கு<br/>
யாம் ஆர்? வணக்கம் ஆர்? ஏ பாவம் நல் நெஞ்சே<br/>
நாமா மிக உடையோம் நாழ்
</p>
<p>
நாழால் அமர் முயன்ற வல் அரக்கன் இன் உயிரை<br/>
வாழாவகை வலிதல் நின் வலியே? ஆழாத<br/>
பாரும் நீ வானும் நீ காலும் நீ தீயும் நீ<br/>
நீரும் நீ ஆய் நின்ற நீ
</p>
<p>
நீ அன்றே ஆழ் துயரில் வீழ்விப்பான் நின்று உழன்றாய்<br/>
போய் ஒன்று சொல்லி என்? போ நெஞ்சே நீ என்றும்<br/>
காழ்த்து உபதேசம் தரினும் கைக்கொள்ளாய் கண்ணன்தாள்<br/>
வாழ்த்துவதே கண்டாய் வழக்கு
</p>
<p>
வழக்கொடு மாறுகோள் அன்று அடியார் வேண்ட<br/>
இழக்கவும் காண்டும் இறைவ இழப்பு உண்டே?<br/>
எம் ஆட்கொண்டு ஆகிலும் யான் வேண்ட என் கண்கள்<br/>
தம்மால் காட்டு உன் மேனிச் சாய்
</p>
<p>
சாயால் கரியானை உள் அறியாராய் நெஞ்சே<br/>
பேயார் முலை கொடுத்தார் பேயர் ஆய் நீ யார்? போய்த்<br/>
தேம்பு ஊண் சுவைத்து ஊன் அறிந்து அறிந்தும் தீவினை ஆம்<br/>
பாம்பார் வாய்க் கைந் நீட்டல் பார்த்து
</p>
<p>
பார்த்து ஓர் எதிரிதா நெஞ்சே படு துயரம்<br/>
பேர்த்து ஓதப் பீடு அழிவு ஆம் பேச்சு இல்லை ஆர்த்து ஓதம்<br/>
தம் மேனித் தாள் தடவ தாம் கிடந்து தம்முடைய<br/>
செம்மேனிக் கண்வளர்வார் சீர்
</p>
<p>
சீரால் பிறந்து சிறப்பால் வளராது<br/>
பேர் வாமன் ஆகாக்கால் பேராளா மார்பு ஆரப்<br/>
புல்கி நீ உண்டு உமிழ்ந்த பூமி நீர் ஏற்பு அரிதே?<br/>
சொல்லு நீ யாம் அறிய சூழ்ந்து
</p>
<p>
சூழ்ந்து அடியார் வேண்டினக்கால் தோன்றாது விட்டாலும்<br/>
வாழ்ந்திடுவர் பின்னும் தம் வாய்திறவார் சூழ்ந்து எங்கும்<br/>
வாள் வரைகள் போல் அரக்கன் வன் தலைகள் தாம் இடிய<br/>
தாள் வரை வில் ஏந்தினார் தாம்
</p>
<p>
தாம்பால் ஆப்புண்டாலும் அத் தழும்பு தான் இளகப்<br/>
பாம்பால் ஆப்புண்டு பாடு உற்றாலும் சோம்பாது இப்<br/>
பல் உருவை எல்லாம் படர்வித்த வித்தா உன்<br/>
தொல் உருவை யார் அறிவார்? சொல்லு
</p>
<p>
சொல்லில் குறை இல்லை சூது அறியா நெஞ்சமே<br/>
எல்லி பகல் என்னாது எப்போதும் தொல்லைக்கண்<br/>
மாத் தானைக்கு எல்லாம் ஓர் ஐவரையே மாறு ஆகக்<br/>
காத்தானைக் காண்டும் நீ காண்
</p>
<p>
காணப்புகில் அறிவு கைக்கொண்ட நல் நெஞ்சம்<br/>
நாணப்படும் அன்றே நாம் பேசில்! மாணி<br/>
உரு ஆகிக்கொண்டு உலகம் நீர் ஏற்ற சீரான்<br/>
திரு ஆகம் தீண்டிற்றுச் சென்று
</p>
<p>
சென்று அங்கு வெம் நரகில் சேராமல் காப்பதற்கு<br/>
இன்று இங்கு என் நெஞ்சால் இடுக்குண்ட அன்று அங்குப்<br/>
பார் உருவும் பார் வளைத்த நீர் உருவும் கண் புதையக்<br/>
கார் உருவன் தான் நிமிர்த்த கால்
</p>
<p>
காலே பொதத் திரிந்து கத்துவராம் இனநாள்<br/>
மாலார் குடிபுகுந்தார் என் மனத்தே மேலால்<br/>
தருக்கும் இடம்பாட்டினொடும் வல்வினையார் தாம் வீற்று<br/>
இருக்கும் இடம் காணாது இளைத்து
</p>
<p>
இளைப்பாய் இளையாப்பாய் நெஞ்சமே சொன்னேன்<br/>
இளைக்க நமன் தமர்கள் பற்றி இளைப்பு எய்த<br/>
நாய் தந்து மோதாமல் நல்குவான் நல்காப்பான்<br/>
தாய் தந்தை எவ் உயிர்க்கும் தான்
</p>
<p>
தானே தனித் தோன்றல் தன் அளப்பு ஒன்று இல்லாதான்<br/>
தானே பிறர்கட்கும் தன் தோன்றல் தானே<br/>
இளைக்கில் பார் கீழ் மேல் ஆம் மீண்டு அமைப்பான் ஆனால்<br/>
அளக்கிற்பார் பாரின்மேல் ஆர்?
</p>
<p>
ஆரானும் ஆதானும் செய்ய அகலிடத்தை<br/>
ஆராய்ந்து அது திருத்தல் ஆவதே? சீர் ஆர்<br/>
மனத்தலை வன் துன்பத்தை மாற்றினேன் வானோர்<br/>
இனத் தலைவன் கண்ணனால் யான்
</p>
<p>
யானும் என் நெஞ்சும் இசைந்தொழிந்தோம் வல்வினையைக்<br/>
கானும் மலையும் புகக் கடிவான் தான் ஓர்<br/>
இருள் அன்ன மா மேனி எம் இறையார் தந்த<br/>
அருள் என்னும் தண்டால் அடித்து
</p>
<p>
அடியால் படி கடந்த முத்தோ? அது அன்றேல்<br/>
முடியால் விசும்பு அளந்த முத்தோ? நெடியாய்<br/>
செறி கழல் கொள் தாள் நிமிர்த்துச் சென்று உலகம் எல்லாம்<br/>
அறிகிலமால் நீ அளந்த அன்று
</p>
<p>
அன்றே நம் கண் காணும் ஆழியான் கார் உருவம்<br/>
இன்றே நாம் காணாது இருப்பதுவும் என்றேனும்<br/>
கட்கண்ணால் காணாத அவ் உருவை நெஞ்சு என்னும்<br/>
உட்கண்ணேல் காணும் உணர்ந்து
</p>
<p>
உணர ஒருவர்க்கு எளியேனே செவ்வே<br/>
இணரும் துழாய் அலங்கல் எந்தை? உணரத்<br/>
தனக்கு எளியர் எவ் அளவர் அவ் அளவன் ஆனால்<br/>
எனக்கு எளியன் எம் பெருமான் இங்கு
</p>
<p>
இங்கு இல்லை பண்டுபோல் வீற்றிருத்தல் என்னுடைய<br/>
செங்கண் மால் சீர்க்கும் சிறிது உள்ளம் அங்கே<br/>
மடி அடக்கி நிற்பதனில் வல்வினையார் தாம் ஈண்டு<br/>
அடி எடுப்பது அன்றோ அழகு?
</p>
<p>
அழகும் அறிவோமாய் வல்வினையைத் தீர்ப்பான்<br/>
நிழலும் அடி தாறும் ஆனோம் சுழலக்<br/>
குடங்கள் தலைமீது எடுத்துக் கொண்டு ஆடி அன்று அத்<br/>
தடங் கடலை மேயார் தமக்கு
</p>
<p>
தமக்கு அடிமை வேண்டுவார் தாமோதரனார்<br/>
தமக்கு அடிமை செய் என்றால் செய்யாது எமக்கு என்று<br/>
தம் செய்யும் தீவினைக்கே தாழ்வுறுவர் நெஞ்சினார்<br/>
யாம் செய்வது இவ்விடத்து இங்கு யாது?
</p>
<p>
யாதானும் ஒன்று அறியில் தன் உகக்கில் என் கொலோ<br/>
யாதானும் நேர்ந்து அணுகா ஆறு தான் யாதானும்<br/>
தேறுமா செய்யா அசுரர்களை நேமியால்<br/>
பாறுபாறு ஆக்கினான்பால்?
</p>
<p>
பால் ஆழி நீ கிடக்கும் பண்பை யாம் கேட்டேயும்<br/>
கால் ஆழும் நெஞ்சு அழியும் கண் சுழலும் நீல் ஆழிச்<br/>
சோதியாய் ஆதியாய் தொல்வினை எம்பால் கடியும்<br/>
நீதியாய் நின் சார்ந்து நின்று
</p>
<p>
நின்றும் இருந்தும் கிடந்தும் திரிதந்தும்<br/>
ஒன்றும் ஓவாற்றான் என் நெஞ்சு அகலான் அன்று அம் கை<br/>
வன் புடையால் பொன்பெயரோன் வாய் தகர்த்து மார்வு இடந்தான்<br/>
அன்புடையன் அன்றே அவன்?
</p>
<p>
அவன் ஆம்? இவன் ஆம்? உவன் ஆம்? மற்று உம்பர்<br/>
அவன் ஆம்? அவன் என்று இராதே அவன் ஆம்<br/>
அவனே எனத் தெளிந்து கண்ணனுக்கே தீர்ந்தால்<br/>
அவனே எவனேலும் ஆம்
</p>
<p>
ஆம் ஆறு அறிவுடையார் ஆவது அரிது அன்றே?<br/>
நாமே அது உடையோம் நல் நெஞ்சே பூ மேய்<br/>
மதுகரம் மே தண் துழாய் மாலாரை வாழ்த்து ஆம்<br/>
அது கரமே அன்பால் அமை
</p>
<p>
அமைக்கும் பொழுது உண்டே ஆராயில் நெஞ்சே<br/>
இமைக்கும் பொழுதும்? இடைச்சி குமைத்திறங்கள்<br/>
ஏசியே ஆயினும் ஈன் துழாய் மாயனையே<br/>
பேசியே போக்காய் பிழை
</p>
<p>
பிழைக்க முயன்றோமோ நெஞ்சமே பேசாய்?<br/>
தழைக்கும் துழாய் மார்வன் தன்னை அழைத்து ஒருகால்<br/>
போய் உபகாரம் பொலியக் கொள்ளாது அவன் புகழே<br/>
வாய் உபகாரம் கொண்ட வாய்ப்பு
</p>
<p>
வாய்ப்போ இது ஒப்ப மற்று இல்லை வா நெஞ்சே<br/>
போய்ப் போஒய் வெம் நரகில் பூவியேல் தீப் பால<br/>
பேய்த் தாய் உயிர் கலாய்ப் பால் உண்டு அவள் உயிரை<br/>
மாய்த்தானை வாழ்த்தே வலி
</p>
<p>
வலியம் என நினைந்து வந்து எதிர்ந்த மல்லர்<br/>
வலிய முடி இடிய வாங்கி வலிய நின்<br/>
பொன் ஆழிக் கையால் புடைத்திடுதி கீளாதே<br/>
பல் நாளும் நிற்கும் இப் பார்
</p>
<p>
பார் உண்டான் பார் உமிழ்ந்தான் பார் இடந்தான் பார் அளந்தான்<br/>
பார் இடம் முன் படைத்தான் என்பரால் பார் இடம்<br/>
ஆவானும் தான் ஆனால் ஆர் இடமே? மற்றொருவர்க்கு<br/>
ஆவான் புகாவால் அவை
</p>
<p>
அவையம் என நினைந்து வந்த சுரர்பாலே<br/>
நவையை நளிர்விப்பான் தன்னை கவை இல்<br/>
மனத்து உயர வைத்திருந்து வாழ்த்தாதார்க்கு உண்டோ<br/>
மனத் துயரை மாய்க்கும் வகை?
</p>
<p>
வகை சேர்ந்த நல் நெஞ்சும் நா உடைய வாயும்<br/>
மிக வாய்ந்து வீழா எனிலும் மிக ஆய்ந்து<br/>
மாலைத் தாம் வாழ்த்தாது இருப்பர் இது அன்றே<br/>
மேலைத் தாம் செய்யும் வினை?
</p>
<p>
வினையார் தர முயலும் வெம்மையை அஞ்சி<br/>
தினையாம் சிறிதளவும் செல்ல நினையாது<br/>
வாசகத்தால் ஏத்தினேன் வானோர் தொழுது இறைஞ்சும்<br/>
நாயகத்தான் பொன் அடிக்கள் நான்
</p>
<p>
நான் கூறும் கூற்றாவது இத்தனையே நாள்நாளும்<br/>
தேங்கு ஓத நீர் உருவன் செங்கண் மால் நீங்காத<br/>
மா கதி ஆம் வெம் நரகில் சேராமல் காப்பதற்கு<br/>
நீ கதி ஆம் நெஞ்சே நினை
</p>
<p>
நினைத்து இறைஞ்சி மானிடவர் ஒன்று இரப்பர் என்றே<br/>
நினைத்திடவும் வேண்டா நீ நேரே நினைத்து இறைஞ்ச<br/>
எவ் அளவர்? எவ் இடத்தோர்? மாலே அது தானும்<br/>
எவ் அளவும் உண்டோ எமக்கு?
</p>
<p>
எமக்கு யாம் விண் நாட்டுக்கு உச்சமது ஆம் வீட்டை<br/>
அமைத்திருந்தோம் அஃது அன்றே ஆம் ஆறு? அமைப் பொலிந்த<br/>
மென் தோளி காரணமா வெம் கோட்டு ஏறு ஏழ் உடனே<br/>
கொன்றானையே மனத்துக் கொண்டு
</p>
<p>
கொண்டல் தான் மால் வரை தான் மா கடல் தான் கூர் இருள் தான்<br/>
வண்டு அறாப் பூவை தான் மற்றுத்தான் கண்ட நாள்<br/>
கார் உருவம் காண்தோறும் நெஞ்சு ஓடும் கண்ணனார்<br/>
பேர் உரு என்று எம்மைப் பிரிந்து
</p>
<p>
பிரிந்து ஒன்று நோக்காது தம்முடைய பின்னே<br/>
திரிந்து உழலும் சிந்தனையார் தம்மை புரிந்து ஒருகால்<br/>
ஆஆ என இரங்கார் அந்தோ வலிதேகொல்<br/>
மா வாய் பிளந்தார் மனம்?
</p>
<p>
மனம் ஆளும் ஓர் ஐவர் வன் குறும்பர் தம்மைச்<br/>
சினம் மாள்வித்து ஓர் இடத்தே சேர்த்து புனம் மேய<br/>
தண் துழாயான் அடியைத் தாம் காணும் அஃது அன்றே<br/>
வண் துழாம் சீரார்க்கு மாண்பு?
</p>
<p>
மாண் பாவித்து அஞ்ஞான்று மண் இரந்தான் மாயவள் நஞ்சு<br/>
ஊண் பாவித்து உண்டானது ஓர் உருவம் காண்பான் நம்<br/>
கண் அவா மற்று ஒன்று காண் உறா சீர் பரவாது<br/>
உண்ண வாய் தான் உறுமோ ஒன்று?
</p>
<p>
ஒன்று உண்டு செங்கண்மால் யான் உரைப்பது உன் அடியார்க்கு<br/>
என் செய்வன் என்றே இருத்தி நீ நின் புகழில்<br/>
வைகும் தம் சிந்தையிலும் மற்று இனிதோ நீ அவர்க்கு<br/>
வைகுந்தம் என்று அருளும் வான்?
</p>
<p>
வானோ மறி கடலோ மாருதமோ தீயகமோ<br/>
கானோ ஒருங்கிற்று? கண்டிலமால் ஆன் ஈன்ற<br/>
கன்று உயர தாம் எறிந்து காய் உதிர்த்தார் தாள் பணிந்தோம்<br/>
வன் துயரை ஆஆ மருங்கு
</p>
<p>
மருங்கு ஓதம் மோதும் மணி நாகணையார்<br/>
மருங்கே வர அரியரேலும் ஒருங்கே<br/>
எமக்கு அவரைக் காணலாம் எப்பொழுதும் உள்ளால்<br/>
மனக் கவலை தீர்ப்பார் வரவு
</p>
<p>
வரவு ஆறு ஒன்று இல்லையால் வாழ்வு இனிதால் எல்லே!<br/>
ஒரு ஆறு ஒருவன் புகாவாறு உரு மாறும்<br/>
ஆயவர் தாம் சேயவர் தாம் அன்று உலகம் தாயவர் தாம்<br/>
மாயவர் தாம் காட்டும் வழி
</p>
<p>
வழித் தங்கு வல்வினையை மாற்றானோ? நெஞ்சே!<br/>
தழீஇக்கொண்டு போர் அவுணன் தன்னை சுழித்து எங்கும்<br/>
தாழ்வு இடங்கள் பற்றி புலால் வெள்ளம் தான் உகள<br/>
வாழ்வு அடங்க மார்வு இடந்த மால்
</p>
<p>
மாலே படிச் சோதி மாற்றேல் இனி உனது<br/>
பாலே போல் சீரில் பழுத்தொழிந்தேன் மேலால்<br/>
பிறப்பு இன்மை பெற்று அடிக்கீழ்க் குற்றேவல் அன்று<br/>
மறப்பு இன்மை யான் வேண்டும் மாடு
</p>
<p>
மாடே வரப்பெறுவராம் என்றே வல்வினையார்<br/>
காடானும் ஆதானும் கைக்கொள்ளார் ஊடே போய்ப்<br/>
பேர் ஓதம் சிந்து திரைக் கண்வளரும் பேராளன்<br/>
பேர் ஓத சிந்திக்க பேர்ந்து?
</p>
<p>
பேர்ந்து ஒன்று நோக்காது பின் நிற்பாய் நில்லாப்பாய்<br/>
ஈர்ந் துழாய் மாயனையே என் நெஞ்சே பேர்ந்து எங்கும்<br/>
தொல்லை மா வெம் நரகில் சேராமல் காப்பதற்கு<br/>
இல்லை காண் மற்றோர் இறை
</p>
<p>
இறை முறையான் சேவடிமேல் மண் அளந்த அந் நாள்<br/>
மறை முறையால் வான் நாடர் கூடி முறைமுறையின்<br/>
தாது இலகு பூத் தெளித்தால் ஒவ்வாதே தாழ் விசும்பின்<br/>
மீது இலகித் தான் கிடக்கும் மீன்?
</p>
<p>
மீன் என்னும் கம்பில் வெறி என்னும் வெள்ளி வேய்<br/>
வான் என்னும் கேடு இலா வான் குடைக்குத் தான் ஓர்<br/>
மணிக் காம்பு போல் நிமிர்ந்து மண் அளந்தான் நங்கள்<br/>
பிணிக்கு ஆம் பெரு மருந்து பின்
</p>
<p>
பின் துரக்கும் காற்று இழந்த சூல் கொண்டல் பேர்ந்தும் போய்<br/>
வன் திரைக்கண் வந்து அணைந்த வாய்மைத்தே அன்று<br/>
திருச் செய்ய நேமியான் தீ அரக்கி மூக்கும்<br/>
பருச் செவியும் ஈர்ந்த பரன்
</p>
<p>
பரன் ஆம் அவன் ஆதல் பாவிப்பர் ஆகில்<br/>
உரனால் ஒரு மூன்று போதும் மரம் ஏழ் அன்று<br/>
எய்தானை புள்ளின் வாய் கீண்டானையே அமரர்<br/>
கைதான் தொழாவே கலந்து?
</p>
<p>
கலந்து நலியும் கடுந் துயரை நெஞ்சே<br/>
மலங்க அடித்து மடிப்பான் விலங்கல் போல்<br/>
தொல்மாலை கேசவனை நாரணனை மாதவனை<br/>
சொல் மாலை எப்பொழுதும் சூட்டு
</p>
<p>
சூட்டாய நேமியான் தொல் அரக்கன் இன் உயிரை<br/>
மாட்டே துயர் இழைத்த மாயவனை ஈட்ட<br/>
வெறி கொண்ட தண் துழாய் வேதியனை நெஞ்சே<br/>
அறி கண்டாய் சொன்னேன் அது
</p>
<p>
அதுவோ நன்று என்று அங்கு அமர் உலகோ வேண்டில்<br/>
அதுவோ பொருள் இல்லை அன்றே? அது ஒழிந்து<br/>
மண் நின்று ஆள்வேன் எனிலும் கூடும் மட நெஞ்சே<br/>
கண்ணன் தாள் வாழ்த்துவதே கல்
</p>
<p>
கல்லும் கனை கடலும் வைகுந்த வான் நாடும்<br/>
புல் என்று ஒழிந்தனகொல்? ஏ பாவம் வெல்ல<br/>
நெடியான் நிறம் கரியான் உள்புகுந்து நீங்கான்<br/>
அடியேனது உள்ளத்து அகம்
</p>
<p>
அகம் சிவந்த கண்ணினர் ஆய் வல்வினையர் ஆவார்<br/>
முகம் சிதைவராம் அன்றே முக்கி மிகும் திருமால்<br/>
சீர்க் கடலை உள் பொதிந்த சிந்தனையேன் தன்னை<br/>
ஆர்க்கு அடல் ஆம் செவ்வே அடர்த்து?
</p>
<p>
அடர் பொன் முடியானை ஆயிரம் பேரானை<br/>
சுடர் கொள் சுடர் ஆழியானை இடர் கடியும்<br/>
மாதா பிதாவாக வைத்தேன் எனது உள்ளே<br/>
யாது ஆகில் யாதே இனி?
</p>
<p>
இனி நின்று நின் பெருமை யான் உரைப்பது என்னே?<br/>
தனி நின்ற சார்வு இலா மூர்த்தி பனி நீர்<br/>
அகத்து உலவு செஞ்சடையான் ஆகத்தான் நான்கு<br/>
முகத்தான் நின் உந்தி முதல்
</p>
<p>
முதல் ஆம் திரு உருவம் மூன்று அன்பர் ஒன்றே<br/>
முதல் ஆகும் மூன்றுக்கும் என்பர் முதல்வா<br/>
நிகர் இலகு கார் உருவா நின் அகத்தது அன்றே<br/>
புகர் இலகு தாமரையின் பூ?
</p>
<p>
பூவையும் காயாவும் நீலமும் பூக்கின்ற<br/>
காவி மலர் என்றும் காண்தோறும் பாவியேன்<br/>
மெல் ஆவி மெய் மிகவே பூரிக்கும் அவ்வவை<br/>
எல்லாம் பிரான் உருவே என்று
</p>
<p>
என்றும் ஒருநாள் ஒழியாமை யான் இரந்தால்<br/>
ஒன்றும் இரங்கார் உருக் காட்டார் குன்று<br/>
குடை ஆக ஆ காத்த கோவலனார் நெஞ்சே<br/>
புடை தான் பெரிதே புவி
</p>
<p>
புவியும் இரு விசும்பும் நின் அகத்த நீ என்<br/>
செவியின் வழி புகுந்து என் உள்ளாய் அவிவு இன்றி<br/>
யான் பெரியன் நீ பெரியை என்பதனை யார் அறிவார்?<br/>
ஊன் பருகு நேமியாய் உள்ளு
</p>
<p>
உள்ளிலும் உள்ளம் தடிக்கும் வினைப் படலம்<br/>
விள்ள விழித்து உன்னை மெய் உற்றால் உள்ள<br/>
உலகு அளவும் யானும் உளன் ஆவன் என்கொல்?<br/>
உலகு அளந்த மூர்த்தி உரை
</p>
<p>
உரைக்கில் ஓர் சுற்றத்தார் உற்றார் என்று ஆரே?<br/>
இரைக்கும் கடல் கிடந்த எந்தாய் உரைப்பு எல்லாம்<br/>
நின் அன்றி மற்று இலேன் கண்டாய் எனது உயிர்க்கு ஓர்<br/>
சொல் நன்றி ஆகும் துணை
</p>
<p>
துணை நாள் பெருங் கிளையும் தொல் குலமும் சுற்றத்து<br/>
இணை நாளும் இன்பு உடைத்தாமேலும் கணை நாணில்<br/>
ஓவாத் தொழில் சார்ங்கன் தொல் சீரை நல் நெஞ்சே<br/>
ஓவாத ஊணாக உண்
</p>
<p>
உள் நாட்டுத் தேசு அன்றே? ஊழ்வினையை அஞ்சுமே?<br/>
விண் நாட்டை ஒன்று ஆக மெச்சுமே? மண் நாட்டில்<br/>
ஆர் ஆகி எவ் இழிவிற்று ஆனாலும் ஆழி அங்கைப்<br/>
பேர் ஆயற்கு ஆள் ஆம் பிறப்பு
</p>
<p>
பிறப்பு இறப்பு மூப்புப் பிணி துறந்து பின்னும்<br/>
இறக்கவும் இன்பு உடைத்தாமேலும் மறப்பு எல்லாம்<br/>
ஏதமே என்று அல்லால் எண்ணுவனே மண் அளந்தான்<br/>
பாதமே ஏத்தாப் பகல்?
</p>
<p>
பகல் இரா என்பதுவும் பாவியாது எம்மை<br/>
இகல் செய்து இரு பொழுதும் ஆள்வர் தகவாத்<br/>
தொழும்பர் இவர் சீர்க்கும் துணை இலர் என்று ஓரார்<br/>
செழும் பரவை மேயார் தெரிந்து
</p>
<p>
தெரிந்துணர்வு ஒன்று இன்மையால் தீவினையேன் வாளா<br/>
இருந்தொழிந்தேன் கீழ் நாள்கள் எல்லாம் கரந்துருவின்<br/>
அம் மானை அந்நான்று பின் தொடர்ந்த ஆழி அங்கை<br/>
அம்மானை ஏத்தாது அயர்த்து
</p>
<p>
அயர்ப்பாய் அயராப்பாய் நெஞ்சமே சொன்னேன்<br/>
உயப்போம் நெறி இதுவே கண்டாய் செயற்பால<br/>
அல்லவே செய்கிறுதி நெஞ்சமே அஞ்சினேன்<br/>
மல்லர் நாள் வவ்வினனை வாழ்த்து
</p>
<p>
வாழ்த்தி அவன் அடியைப் பூப் புனைந்து நின் தலையைத்<br/>
தாழ்த்து இரு கை கூப்பு என்றால் கூப்பாத பாழ்த்த விதி<br/>
எங்கு உற்றாய் என்று அவனை ஏத்தாது என் நெஞ்சமே<br/>
தங்கத்தான் ஆமேலும் தங்கு
</p>
<p>
தங்கா முயற்றிய ஆய் தாழ் விசும்பின் மீது பாய்ந்து<br/>
எங்கே புக்கு எத் தவம் செய்திட்டனகொல் பொங்கு ஓதத்<br/>
தண் அம் பால் வேலைவாய்க் கண்வளரும் என்னுடைய<br/>
கண்ணன்பால் நல் நிறம் கொள் கார்?
</p>
<p>
கார் கலந்த மேனியான் கை கலந்த ஆழியான்<br/>
பார் கலந்த வல் வயிற்றான் பாம்பு அணையான் சீர் கலந்த<br/>
சொல் நினைந்து போக்காரேல் சூழ்வினையின் ஆழ் துயரை<br/>
என் நினைந்து போக்குவர் இப்போது?
</p>
<p>
இப்போதும் இன்னும் இனிச் சிறிது நின்றாலும்<br/>
எப்போதும் ஈதே சொல் என் நெஞ்சே எப்போதும்<br/>
கை கழலா நேமியான் நம்மேல் வினை கடிவான்<br/>
மொய் கழலே ஏத்த முயல்
</p>
<p>
திருமங்கை ஆழ்வார் - திரு எழு கூற்றிருக்கை
</p>
<p>
ஒரு பேர் உந்தி இரு மலர்த் தவிசில்<br/>
ஒருமுறை அயனை ஈன்றனை ஒரு முறை<br/>
இரு சுடர் மீதினில் இயங்கா மும் மதிள்<br/>
இலங்கை இரு கால் வளைய ஒரு சிலை<br/>
ஒன்றிய ஈர் எயிற்று அழல் வாய் வாளியில்<br/>
அட்டனை மூவடி நானிலம் வேண்டி<br/>
முப்புரி நூலொடு மான் உரி இலங்கு<br/>
மார்வினில் இரு பிறப்பு ஒரு மாண் ஆகி<br/>
ஒரு முறை ஈர் அடி மூவுலகு அளந்தனை<br/>
நால் திசை நடுங்க அம் சிறைப் பறவை<br/>
ஏறி நால் வாய் மும் மதத்து இரு செவி<br/>
ஒரு தனி வேழத்து அரந்தையை ஒருநாள்<br/>
இரு நீர் மடுவுள் தீர்த்தனை முத் தீ<br/>
நான்மறை ஐ வகை வேள்வி அறு தொழில்<br/>
அந்தணர் வணங்கும் தன்மையை ஐம்புலன்<br/>
அகத்தினுள் செறித்து நான்கு உடன் அடக்கி<br/>
முக் குணத்து இரண்டு அவை அகற்றி ஒன்றினில்<br/>
ஒன்றி நின்று ஆங்கு இரு பிறப்பு அறுப்போர்<br/>
அறியும் தன்மையை முக் கண் நால் தோள்<br/>
ஐ வாய் அரவோடு ஆறு பொதி சடையோன்<br/>
அறிவு அரும் தன்மைப் பெருமையுள் நின்றனை<br/>
ஏழ் உலகு எயிற்றினில் கொண்டனை கூறிய<br/>
அறு சுவைப் பயனும் ஆயினை சுடர்விடும்<br/>
ஐம் படை அங்கையுள் அமர்ந்தனை சுந்தர<br/>
நால் தோள் முந்நீர் வண்ண நின் ஈர் அடி<br/>
ஒன்றிய மனத்தால் ஒரு மதி முகத்து<br/>
மங்கையர் இருவரும் மலர் அன அங்கையில்<br/>
முப்பொழுதும் வருட அறிதுயில் அமர்ந்தனை<br/>
நெறி முறை நால் வகை வருணமும் ஆயினை<br/>
மேதகும் ஐம் பெரும் பூதமும் நீயே<br/>
அறுபதம் முரலும் கூந்தல் காரணம்<br/>
ஏழ் விடை அடங்கச் செற்றனை<br/>
அறு வகைச் சமயமும் அறிவு அரு நிலையினை<br/>
ஐம்பால் ஓதியை ஆகத்து இருத்தினை<br/>
அறம் முதல் நான்கு அவை ஆய்<br/>
மூர்த்தி மூன்று ஆய் இரு வகைப் பயன் ஆய்<br/>
ஒன்று ஆய் விரிந்து நின்றனை குன்றா<br/>
மது மலர்ச் சோலை வண் கொடிப் படப்பை<br/>
வரு புனல் பொன்னி மா மணி அலைக்கும்<br/>
செந்நெல் ஒண் கழனித் திகழ் வனம் உடுத்த<br/>
கற்போர் புரிசைக் கனக மாளிகை<br/>
நிமிர் கொடி விசும்பில் இளம் பிறை துவக்கும்<br/>
செல்வம் மல்கு தென் திருக் குடந்தை<br/>
அந்தணர் மந்திர மொழியுடன் வணங்க<br/>
ஆடு அரவு அமளியில் அறிதுயில் அமர்ந்த<br/>
பரம நின் அடி இணை பணிவன்<br/>
வரும் இடர் அகல மாற்றோ வினையே
</p>
<h2>திருமங்கை ஆழ்வார் -- சிறிய திருமடல்</h2>
</p>
<p>
கார் ஆர் வரைக் கொங்கை கண் ஆர் கடல் உடுக்கை<br/>
சீர் ஆர் சுடர்ச் சுட்டி செங்கலுழிப் பேர் ஆற்றுப்<br/>
பேர் ஆர மார்வில் பெரு மா மழைக் கூந்தல்<br/>
நீர் ஆர வேலி நிலமங்கை என்னும் இப்<br/>
பாரோர் சொலப்பட்ட மூன்று அன்றே அம் மூன்றும்
</p>
<p>
ஆராயில் தானே அறம் பொருள் இன்பம் என்று<br/>
 ஆர் ஆர் இவற்றினிடை அதனை எய்துவார்<br/>
சீர் ஆர் இரு கலையும் எய்துவர் சிக்கென மற்று
</p>
<p>
ஆரானும் உண்டு என்பார் என்பது தான் அதுவும்<br/>
ஓராமை அன்றே உலகத்தார் சொல்லும் சொல்<br/>
ஓராமை ஆம் ஆறு அது உரைக்கேன் கேளாமே<br/>
கார் ஆர் புரவி ஏழ் பூண்ட தனி ஆழி<br/>
 தேர் ஆர் நிறை கதிரோன் மண்டலத்தைக் கீண்டு புக்கு<br/>
ஆரா அமுதம் அங்கு எய்தி அதில் நின்றும்
</p>
<p>
வாராது ஒழிவது ஒன்று உண்டே? அது நிற்க<br/>
ஏர் ஆர் முயல் விட்டுக் காக்கைப் பின் போவதே<br/>
ஏர் ஆர் இளமுலையீர் என் தனக்கு உற்றது தான்<br/>
கார் ஆர் குழல் எடுத்துக் கட்டி கதிர் முலையை
</p>
<p>
வார் ஆர வீக்கி மணி மேகலை திருத்தி<br/>
ஆர் ஆர் அயில் வேல் கண் அஞ்சனத்தின் நீறு அணிந்து<br/>
சீர் ஆர் செழும் பந்து கொண்டு அடியா நின்றேன் நான்<br/>
நீர் ஆர் கமலம் போல் செங்கண் மால் என்று ஒருவன்<br/>
பாரோர்கள் எல்லாம் மகிழ பறை கறங்க<br/>
சீர் ஆர் குடம் இரண்டு ஏந்தி செழுந் தெருவே
</p>
<p>
ஆர் ஆர் எனச் சொல்லி ஆடும் அது கண்டு<br/>
ஏர் ஆர் இளமுலையார் அன்னையரும் எல்லாரும்<br/>
வாராயோ என்றார்க்குச் சென்றேன் என் வல்வினையால்<br/>
கார் ஆர் மணி நிறமும் கை வளையும் காணேன் நான்<br/>
ஆரானும் சொல்லிற்றும் கொள்ளேன் அறிவு அழிந்து
</p>
<p>
தீரா உடம்பொடு பேதுறுவேன் கண்டு இரங்கி<br/>
ஏர் ஆர் கிளிக் கிளவி எம் அனை தான் வந்து என்னைச்<br/>
சீர் ஆர் செழும் புழுதிக் காப்பிட்டு செங் குறிஞ்சித்
</p>
<p>
தார் ஆர் நறு மாலைச் சாத்தற்குத் தான் பின்னும்<br/>
நேராதன ஒன்று நேர்ந்தாள் அதனாலும்
</p>
<p>
தீராது என் சிந்தை நோய் தீராது என் பேதுறவு<br/>
வாராது மாமை அது கண்டு மற்று ஆங்கே<br/>
ஆரானும் மூது அறியும் அம்மனைமார் சொல்லுவார்<br/>
பாரோர் சொலப்படும் கட்டுப்படுத்திரேல்<br/>
ஆரானும் மெய்ப்படுவன் என்றார் அது கேட்டு
</p>
<p>
கார் ஆர் குழல் கொண்டை கட்டுவிச்சி கட்டேறி<br/>
சீர் ஆர் சுளகில் சில நெல் பிடித்து எறியா<br/>
வேரா விதிர்விதிரா மெய் சிலிரா கை மோவா<br/>
பேர் ஆயிரம் உடையான் என்றாள் பெயர்த்தேயும்
</p>
<p>
கார் ஆர் திருமேனி காட்டினாள் கையதுவும்<br/>
சீர் ஆர் வலம்புரியே என்றாள் திருத் துழாயத்
</p>
<p>
தார் ஆர் நறு மாலை கட்டுரைத்தாள் கட்டுரையா<br/>
 நீர் ஏதும் அஞ்சேல்மின் நும் மகளை நோய் செய்தான்<br/>
ஆரானும் அல்லன் அறிந்தேன் அவனை நான்<br/>
கூர் ஆர் வேல் கண்ணீர் உமக்கு அறியக் கூறுகெனோ?<br/>
ஆரால் இவ் வையம் அடி அளப்புண்டது தான்<br/>
ஆரால் இலங்கை பொடி பொடியா வீழ்ந்தது மற்று<br/>
ஆராலே கல் மாரி காத்தது தான் ஆழி நீர்
</p>
<p>
ஆரால் கடைந்திடப்பட்டது அவன் காண்மின்<br/>
ஊர் ஆ நிரை மேய்த்து உலகு எல்லாம் உண்டு உமிழ்ந்தும்<br/>
ஆராத தன்மையனாய் ஆங்கு ஒருநாள் ஆய்ப்பாடி<br/>
சீர் ஆர் கலை அல்குல் சீர் அடிச் செந்துவர் வாய்<br/>
வார் ஆர் வனமுலையாள் மத்து ஆரப் பற்றிக்கொண்டு<br/>
ஏர் ஆர் இடை நோவ எத்தனையோர் போதும் ஆய்<br/>
சீர் ஆர் தயிர் கடைந்து வெண்ணெய் திரண்டதனை<br/>
வேர் ஆர் நுதல் மடவாள் வேறு ஓர் கலத்து இட்டு<br/>
நார் ஆர் உறி ஏற்றி நன்கு அமைய வைத்ததனைப்<br/>
போர் ஆர் வேல் கண் மடவாள் போந்தனையும் பொய் உறக்கம்<br/>
ஓராதவன் போல் உறங்கி அறிவு உற்று<br/>
தார் ஆர் தடம் தோள்கள் உள் அளவும் கைந் நீட்டி<br/>
ஆராத வெண்ணெய் விழுங்கி அருகு இருந்த
</p>
<p>
மோர் ஆர் குடம் உருட்டி முன் கிடந்த தானத்தே<br/>
 ஓராதவன் போல் கிடந்தானைக் கண்டு அவளும்<br/>
வாராத் தான் வைத்தது காணாள் வயிறு அடித்து இங்கு
</p>
<p>
ஆர் ஆர் புகுதுவார் ஐயர் இவர் அல்லால்<br/>
நீர் ஆம் இது செய்தீர் என்று ஓர் நெடுங் கயிற்றால்<br/>
ஊரார்கள் எல்லாரும் காண உரலோடே<br/>
தீரா வெகுளியள் ஆய் சிக்கென ஆர்த்து அடிப்ப<br/>
ஆரா வயிற்றினோடு ஆற்றாதான் அன்றியும்
</p>
<p>
நீர் ஆர் நெடுங் கயத்தைச் சென்று அலைக்க நின்று உரப்பி<br/>
ஓர் ஆயிரம் பண வெம் கோ இயல் நாகத்தை<br/>
வாராய் எனக்கு என்று மற்று அதன் மத்தகத்து<br/>
சீர் ஆர் திருவடியால் பாய்ந்தான் தன் சீதைக்கு
</p>
<p>
நேர் ஆவன் என்று ஓர் நிசாசரி தான் வந்தாளை<br/>
கூர் ஆர்ந்த வாளால் கொடி மூக்கும் காது இரண்டும்<br/>
ஈரா விடுத்து அவட்கு மூத்தோனை வெம் நரகம்
</p>
<p>
சேரா வகையே சிலை குனித்தான் செந்துவர் வாய்<br/>
வார் ஆர் வனமுலையால் வைதேவி காரணமா<br/>
ஏர் ஆர் தடந் தோள் இராவணனை ஈர் ஐந்து
</p>
<p>
சீர் ஆர் சிரம் அறுத்து செற்று உகந்த செங்கண் மால்<br/>
போர் ஆர் நெடு வேலோன் பொன்பெயரோன் ஆகத்தை<br/>
கூர் ஆர்ந்த வள் உகிரால் கீண்டு குடல் மாலை
</p>
<p>
சீர் ஆர் திரு மார்பின்மேல் கட்டி செங் குருதி<br/>
சோராக் கிடந்தானைக் குங்குமத் தோள் கொட்டி<br/>
ஆரா எழுந்தான் அரி உருவாய் அன்றியும்
</p>
<p>
பேர் வாமன் ஆகிய காலத்து மூவடி மண்<br/>
தாராய் எனக்கு என்று வேண்டி சலத்தினால்<br/>
நீர் ஏற்று உலகு எல்லாம் நின்று அளந்தான் மாவலியை<br/>
ஆராத போரில் அசுரர்களும் தானுமாய்<br/>
கார் ஆர் வரை நட்டு நாகம் கயிறு ஆக<br/>
பேராமல் தாங்கிக் கடைந்தான் திருத் துழாய்த்
</p>
<p>
தார் ஆர்ந்த மார்வன் தட மால் வரை போலும்<br/>
போர் ஆனை பொய்கைவாய்க் கோட்பட்டு நின்று அலறி<br/>
நீர் ஆர் மலர்க் கமலம் கொண்டு ஓர் நெடுங் கையால்<br/>
நாராயணா ஓ மணிவண்ணா நாகணையாய்<br/>
வாராய் என் ஆர் இடரை நீக்காய் என வெகுண்டு
</p>
<p>
தீராத சீற்றத்தால் சென்று இரண்டு கூறு ஆக<br/>
ஈரா அதனை இடர் கடிந்தான் எம் பெருமான்<br/>
 பேர் ஆயிரம் உடையான் பேய்ப் பெண்டீர் நும் மகளைத்<br/>
தீரா நோய் செய்தான் என உரைத்தாள் சிக்கென மற்று
</p>
<p>
ஆரானும் அல்லாமை கேட்டு எங்கள் அம்மனையும்<br/>
போர் ஆர் வேல் கண்ணீர் அவன் ஆகில் பூந் துழாய்<br/>
 தாராது ஒழியுமே தன் அடிச்சி அல்லளே மற்று<br/>
ஆரானும் அல்லனே என்று ஒழிந்தாள் நான் அவனைக்
</p>
<p>
கார் ஆர் திருமேனி கண்டதுவே காரணமா<br/>
பேரா பிதற்றா திரிதருவன் பின்னையும்
</p>
<p>
ஈராப் புகுதலும் இவ் உடலைத் தண் வாடை<br/>
சோரா மறுக்கும் வகை அறியேன் சூழ் குழலார்
</p>
<p>
ஆரானும் ஏசுவர் என்னும் அதன் பழியை<br/>
வாராமல் காப்பதற்கு வாளா இருந்தொழிந்தேன்<br/>
வாராய் மட நெஞ்சே வந்து மணிவண்ணன்
</p>
<p>
சீர் ஆர் திருத் துழாய் மாலை நமக்கு அருளி<br/>
தாரான் தரும் என்று இரண்டத்தில் ஒன்று அதனை<br/>
ஆரானும் ஒன்னாதார் கேளாமே சொன்னக்கால்<br/>
ஆராயுமேலும் பணி கேட்டு அது அன்று எனிலும்<br/>
போராது ஒழியாதே போந்திடு நீ என்றேற்கு<br/>
கார் ஆர் கடல் வண்ணன் பின் போன நெஞ்சமும்<br/>
வாராதே என்னை மறந்தது தான் வல்வினையேன்
</p>
<p>
ஊரார் உகப்பதே ஆயினேன் மற்று எனக்கு இங்கு
</p>
<p>
ஆராய்வார் இல்லை அழல்வாய் மெழுகு போல்<br/>
நீராய் உருகும் என் ஆவி நெடுங் கண்கள்
</p>
<p>
ஊரார் உறங்கிலும் தான் உறங்கா உத்தமன் தன்<br/>
 பேர் ஆயினவே பிதற்றுவன் பின்னையும்
</p>
<p>
கார் ஆர் கடல் போலும் காமத்தர் ஆயினார்<br/>
ஆரே பொல்லாமை அறிவார்? அது நிற்க<br/>
ஆரானும் ஆதானும் அல்லள் அவள் காணீர்<br/>
வார் ஆர் வனமுலை வாசவதத்தை என்று<br/>
ஆரானும் சொல்லப்படுவாள் அவளும் தன்
</p>
<p>
பேர் ஆயம் எல்லாம் ஒழிய பெருந் தெருவே<br/>
தார் ஆர் தடந்தோள் தளைக் காலன் பின் போனாள்<br/>
ஊரார் இகழ்ந்திடப்பட்டாளே? மற்று எனக்கு இங்கு
</p>
<p>
ஆரானும் கற்பிப்பார் நாயகரே? நான் அவனைக்<br/>
கார் ஆர் திருமேனி காணும் அளவும் போய்<br/>
சீர் ஆர் திருவேங்கடமே திருக்கோவ<br/>
லூரே மதிள் கச்சி ஊரகமே பேரகமே<br/>
பேரா மருது இறுத்தான் வௌ¢ளறையே வெஃகாவே<br/>
பேர் ஆலி தண்கால் நறையூர் திருப்புலியூர்<br/>
ஆராமம் சூழ்ந்த அரங்கம் கணமங்கை
</p>
<p>
கார் ஆர் மணி நிறக் கண்ணனூர் விண்ணகரம்<br/>
சீர் ஆர் கணபுரம் சேறை திருவழுந்தூர்<br/>
கார் ஆர் குடந்தை கடிகை கடல்மல்லை<br/>
ஏர் ஆர் பொழில் சூழ் இடவெந்தை நீர்மலை<br/>
சீர் ஆரும் மாலிருஞ்சோலை திருமோகூர்<br/>
பாரோர் புகழும் வதரி வடமதுரை
</p>
<p>
ஊர் ஆய எல்லாம் ஒழியாமே நான் அவனை<br/>
ஓர் ஆனை கொம்பு ஒசித்து ஓர் ஆனை கோள்விடுத்த<br/>
சீரானை செங்கண் நெடியானை தேன் துழாய்த்<br/>
தாரானை தாமரை போல் கண்ணானை எண் அருஞ் சீர்
</p>
<p>
பேர் ஆயிரமும் பிதற்றி பெருந் தெருவே
</p>
<p>
ஊரார் இகழிலும் ஊராது ஒழியேன் நான்<br/>
வார் ஆர் பூம் பெண்ணை மடல்
</p>
<h2>திருமங்கையாழ்வார் அருளிச்செய்த பெரிய திருமடல்</h2>
</p>
<p>
மன்னிய பல் பொறி சேர் ஆயிர வாய் வாள் அரவின்<br/>
சென்னி மணிக் குடுமித் தெய்வச் சுடர் நடுவுள்<br/>
மன்னி அந் நாகத்து அணைமேல் ஓர் மா மலை போல்<br/>
மின்னும் மணி மகர குண்டலங்கள் வில் வீச 1
</p>
<p>
துன்னிய தாரகையின் பேர் ஒளி சேர் ஆகாசம்<br/>
என்னும் விதானத்தின் கீழால் இரு சுடரை<br/>
மன்னும் விளக்கு ஆக ஏற்றி மறி கடலும்<br/>
பன்னு திரைக் கவரி வீச நிலமங்கை 2
</p>
<p>
தன்னை முன நாள் அளவிட்ட தாமரை போல்<br/>
மன்னிய சேவடியை வான் இயங்கு தாரகை மீன்<br/>
என்னும் மலர்ப் பிணையல் ஏய்ந்த மழைக் கூந்தல்<br/>
தென்னன் உயர் பொருப்பும் தெய்வ வடமலையும் 3
</p>
<p>
என்னும் இவையே முலையா வடிவு அமைந்த<br/>
அன்ன நடைய அணங்கே அடி இணையைத்<br/>
தன்னுடைய அங்கைகளால் தான் தடவ தான் கிடந்து ஓர்<br/>
உன்னிய யோகத்து உறக்கம் தலைக்கொண்ட 4
</p>
<p>
பின்னை தன் நாபி வலயத்துப் பேர் ஒளி சேர்<br/>
மன்னிய தாமரை மா மலர் பூத்து அம் மலர்மேல்<br/>
முன்னம் திசைமுகனைத் தான் படைக்க மற்று அவனும்<br/>
முன்னம் படைத்தனன் நான்மறைகள் அம் மறை தான் 5
</p>
<p>
மன்னும் அறம் பொருள் இன்பம் வீடு என்று உலகில்<br/>
நல் நெறி மேம்பட்டன நான்கு அன்றே? நான்கினிலும்<br/>
 பின்னையது பின்னைப் பெயர்தரும் என்பது ஓர்<br/>
தொல் நெறியை வேண்டுவார் வீழ் கனியும் ஊழ் இலையும் 6
</p>
<p>
என்னும் இவையே நுகர்ந்து உடலம் தாம் வருந்தி<br/>
துன்னும் இலைக் குரம்பைத் துஞ்சியும் வெம் சுடரோன்<br/>
மன்னும் அழல் நுகர்ந்தும் வண் தடத்தினுள் கிடந்தும்<br/>
இன்னது ஓர் தன்மையராய் ஈங்கு உடலம் விட்டு எழுந்து 7
</p>
<p>
தொல் நெறிக்கண் சென்றார் எனப்படும் சொல் அல்லால்<br/>
இன்னது ஓர் காலத்து இனையார் இது பெற்றார்<br/>
என்னவும் கேட்டு அறிவது இல்லை உளது என்னில்<br/>
மன்னும் கடுங் கதிரோன் மண்டலத்தின் நல் நடுவுள் 8
</p>
<p>
அன்னது ஓர் இல்லியின் ஊடு போய் வீடு என்னும்<br/>
தொல் நெறிக்கண் சென்றாரைச் சொல்லுமின்கள் சொல்லாதே<br/>
அன்னதே பேசும் அறிவு இல் சிறு மனத்து ஆங்கு<br/>
அன்னவரைக் கற்பிப்போம் யாமே அது நிற்க
</p>
<p>
முன்னம் நான் சொன்ன அறத்தின் வழி முயன்ற<br/>
அன்னவர் தாம் கண்டீர்கள் ஆயிரக் கண் வானவர் கோன்<br/>
பொன் நகரம் புக்கு அமரர் போற்றி செப்ப பொங்கு ஒளி சேர்<br/>
கொல் நவிலும் கோல் அரிமாத் தான் சுமந்த கோலம் சேர்
</p>
<p>
மன்னிய சிங்காசனத்தின்மேல் வாள் நெடுங் கண்<br/>
கன்னியரால் இட்ட கவரிப் பொதி அவிழ்ந்து ஆங்கு<br/>
இன் இளம் பூந் தென்றல் இயங்க மருங்கு இருந்த<br/>
 மின் அனைய நுண் மருங்குல் மெல் இயலார் வெண் முறுவல்
</p>
<p>
முன்னம் முகிழ்த்த முகிழ் நிலா வந்து அரும்ப<br/>
அன்னவர் தம் மான் நோக்கம் உண்டு ஆங்கு அணி மலர் சேர்<br/>
பொன் இயல் கற்பகத்தின் காடு உடுத்த மாடு எல்லாம்<br/>
மன்னிய மந்தாரம் பூத்த மதுத் திவலை
</p>
<p>
இன் இசை வண்டு அமரும் சோலைவாய் மாலைசேர்<br/>
மன்னிய மா மயில் போல் கூந்தல் மழைத் தடங் கண்<br/>
 மின் இடையாரோடும் விளையாடி வேண்டு இடத்து<br/>
மன்னும் மணித் தலத்து மாணிக்க மஞ்சரியின்
</p>
<p>
மின்னின் ஒளி சேர் பளிங்கு விளிம்பு அடுத்த<br/>
மன்னும் பவளக் கால் செம் பொன் செய் மண்டபத்துள்<br/>
அன்ன நடைய அரம்பையர் தம் கை வளர்த்த<br/>
இன் இசை யாழ்ப் பாடல் கேட்டு இன்புற்று இரு விசும்பில்
</p>
<p>
மன்னும் மழை தவழும் வாள் நிலா நீள் மதி தோய்<br/>
மின்னின் ஒளி சேர் விசும்பு ஊரும் மாளிகைமேல்<br/>
மன்னும் மணி விளக்கை மாட்டி மழைக் கண்ணார்<br/>
பன்னு விசித்திரமாப் பாப்படுத்த பள்ளிமேல்
</p>
<p>
துன்னிய சாலேகம் சூழ் கதவம் தாள் திறப்ப<br/>
அன்னம் உழக்க நெரிந்து உக்க வாள் நீலச்<br/>
சின்ன நறுந் தாது சூடி ஓர் மந்தாரம்<br/>
 துன்னு நறு மலரால் தோள் கொட்டி கற்பகத்தின்
</p>
<p>
மன்னு மலர்வாய் மணி வண்டு பின்தொடர<br/>
இன் இளம் பூந் தென்றல் புகுந்து ஈங்கு இள முலைமேல்<br/>
நல் நறும் சந்தனச் சேறு உலர்த்த தாங்கு அரும் சீர்<br/>
மின் இடைமேல் கை வைத்து இருந்து ஏந்து இள முலைமேல்
</p>
<p>
பொன் அரும்பு ஆரம் புலம்ப அகம் குழைந்து ஆங்கு<br/>
 இன்ன உருவின் இமையாத் தடங் கண்ணார்<br/>
அன்னவர் தம் மான் நோக்கம் உண்டு ஆங்கு அணி முறுவல்<br/>
இன் அமுதம் மாந்தி இருப்பர் இது அன்றே
</p>
<p>
அன்ன அறத்தின் பயன் ஆவது ஒண் பொருளும்<br/>
அன்ன திறத்ததே ஆதலால் காமத்தின்<br/>
மன்னும் வழிமுறையே நிற்றும் நாம் மான் நோக்கின்<br/>
அன்ன நடையார் அலர் ஏச ஆடவர்மேல்
</p>
<p>
மன்னும் மடல் ஊரார் என்பது ஓர் வாசகமும்<br/>
தென் உரையில் கேட்டு அறிவது உண்டு அதனை யாம் தெளியோம்<br/>
மன்னும் வட நெறியே வேண்டினோம் வேண்டாதார்<br/>
தென்னன் பொதியில் செழுஞ் சந்தனக் குழம்பின்
</p>
<p>
அன்னது ஓர் தன்மை அறியாதார் ஆயன் வேய்<br/>
இன் இசை ஓசைக்கு இரங்காதார் மால் விடையின்<br/>
மன்னும் மணி புலம்ப வாடாதார் பெண்ணைமேல்<br/>
பின்னும் அவ் அன்றில் பெடை வாய்ச் சிறு குரலுக்கு
</p>
<p>
உன்னி உடல் உருகி நையாதார் உம்பர்வாய்த்<br/>
துன்னும் மதி உகுத்த தூ நிலா நீள் நெருப்பில்<br/>
தம் உடலம் வேவத் தளராதார் காமவேள்<br/>
 மன்னும் சிலைவாய் மலர் வாளி கோத்து எய்ய
</p>
<p>
பொன் நெடு வீதி புகாதார் தம் பூ அணைமேல்<br/>
சின்ன மலர்க் குழலும் அல்குலும் மென் முலையும்<br/>
இன் இளவாடை தடவ தாம் கண் துயிலும்<br/>
பொன் அனையார் பின்னும் திரு உறுக போர் வேந்தன்
</p>
<p>
தன்னுடைய தாதை பணியால் அரசு ஒழிந்து<br/>
பொன் நகரம் பின்னே புலம்ப வலம்கொண்டு<br/>
மன்னும் வளநாடு கைவிட்டு மாதிரங்கள்<br/>
மின் உருவில் விண் தேர் திரிந்து வெளிப்பட்டு
</p>
<p>
கல் நிரைந்து தீய்ந்து கழை உடைந்து கால் சுழன்று<br/>
பின்னும் திரை வயிற்றுப் பேயே திரிந்து உலவா<br/>
கொல் நவிலும் வெம் கானத்தூடு கொடும் கதிரோன்<br/>
 துன்னு வெயில் வறுத்த வெம் பரல்மேல் பஞ்சு அடியால்
</p>
<p>
மன்னன் இராமன் பின் வைதேவி என்று உரைக்கும்<br/>
அன்ன நடைய அணங்கு நடந்திலளே?<br/>
பின்னும் கரு நெடுங் கண் செவ் வாய் பிணை நோக்கின்<br/>
மின் அனைய நுண் மருங்குல் வேகவதி என்று உரைக்கும்
</p>
<p>
கன்னி தன் இன் உயிராம் காதலனைக் காணாது<br/>
தன்னுடைய முன் தோன்றல் கொண்டு ஏக தான் சென்று ஆங்கு<br/>
அன்னவனை நோக்காது அழித்து உரப்பி வாள் அமருள்<br/>
கல் நவில் தோள் காளையைக் கைப்பிடித்து மீண்டும் போய்
</p>
<p>
பொன் நவிலும் ஆகம் புணர்ந்திலளே? பூங் கங்கை<br/>
முன்னம் புனல் பரக்கும் நல் நாடன் மின் ஆடும்<br/>
கொல் நவிலும் நீள் வேல் குருக்கள் குல மதலை<br/>
தன் நிகர் ஒன்று இல்லாத வென்றித் தனஞ்சயனை
</p>
<p>
பன்னாகராயன் மடப் பாவை பாவை தன்<br/>
மன்னிய நாண் அச்சம் மடம் என்று இவை அகல<br/>
தன்னுடைய கொங்கை முகம் நெரிய தான் அவன் தன்<br/>
பொன் வரை ஆகம் தழீஇக் கொண்டு போய்த் தனது<br/>
நல் நகரம் புக்கு நயந்து இனிது வாழ்ந்ததுவும்<br/>
முன் உரையில் கேட்டு அறிவது இல்லையே? சூழ் கடலுள்<br/>
பொன் நகரம் செற்ற புரந்தரனோடு ஏர் ஒக்கும்<br/>
மன்னவன் வாணன் அவுணர்க்கு வாள் வேந்தன்
</p>
<p>
தன்னுடைய பாவை உலகத்துத் தன் ஒக்கும்<br/>
கன்னியரை இல்லாத காட்சியாள் தன்னுடைய<br/>
இன் உயிர்த் தோழியால் எம் பெருமான் ஈன் துழாய்<br/>
மன்னு மணி வரைத் தோள் மாயவன் பாவியேன்
</p>
<p>
என்னை இது விளைத்த ஈர் இரண்டு மால் வரைத் தோள்<br/>
மன்னவன் தன் காதலனை மாயத்தால் கொண்டுபோய்<br/>
கன்னி தன்பால் வைக்க மற்றவனோடு எத்தனை ஓர்<br/>
மன்னிய பேர் இன்பம் எய்தினாள் மற்று இவை தான்
</p>
<p>
என்னாலே கேட்டீரே ஏழைகாள் என் உரைக்கேன்?<br/>
மன்னு மலை அரையன் பொன் பாவை வாள் நிலா<br/>
 மின்னும் அணி முறுவல் செவ் வாய் உமை என்னும்<br/>
அன்ன நடைய அணங்கு நுடங்கு இடை சேர்
</p>
<p>
பொன் உடம்பு வாட புலன் ஐந்தும் நொந்து அகல<br/>
தன்னுடைய கூழைச் சடாபாரம் தான் தரித்து ஆங்கு<br/>
அன்ன அருந் தவத்தின் ஊடு போய் ஆயிரம் தோள்<br/>
மன்னு கரதலங்கள் மட்டித்து மாதிரங்கள்<br/>
மின்னி எரி வீச மேல் எடுத்த சூழ் கழல் கால்<br/>
பொன் உலகம் ஏழும் கடந்து உம்பர் மேல் சிலும்ப
</p>
<p>
மன்னு குல வரையும் மாருதமும் தாரகையும்<br/>
தன்னின் உடனே சுழல சுழன்று ஆடும்<br/>
கொல் நவிலும் மூவிலை வேல் கூத்தன் பொடி ஆடி<br/>
அன்னவன் தன் பொன் அகலம் சென்று ஆங்கு அணைந்திலளே?
</p>
<p>
பன்னி உரைக்குங்கால் பாரதம் ஆம் பாவியேற்கு<br/>
என் உறு நோய் யான் உரைப்பக் கேள்மின் இரும் பொழில் சூழ்<br/>
மன்னும் மறையோர் திருநறையூர் மா மலை போல்<br/>
பொன் இயலும் மாடக் கவாடம் கடந்து புக்கு
</p>
<p>
என்னுடைய கண் களிப்ப நோக்கினேன் நோக்குதலும்<br/>
மன்னன் திரு மார்பும் வாயும் அடி இணையும்<br/>
பன்னு கரதலமும் கண்களும் பங்கயத்தின்<br/>
பொன் இயல் காடு ஓர் மணிவரைமேல் பூத்ததுபோல்
</p>
<p>
மின்னி ஒளி படைப்ப வீழ் நாணும் தோள் வளையும்<br/>
மன்னிய குண்டலமும் ஆரமும் நீள் முடியும்<br/>
துன்னு வெயில் விரித்த சூளாமணி இமைப்ப<br/>
மன்னு மரகதக் குன்றின் மருங்கே ஓர்
</p>
<p>
இன் இள வஞ்சிக்கொடி ஒன்று நின்றதுதான்<br/>
அன்னம் ஆய் மான் ஆய் அணி மயில் ஆய் ஆங்கு இடையே<br/>
மின் ஆய் இள வேய் இரண்டு ஆய் இணைச் செப்பு ஆய்<br/>
முன் ஆய தொண்டை ஆய் கெண்டைக் குலம் இரண்டு ஆய்
</p>
<p>
அன்ன திரு உருவம் நின்றது அறியாதே<br/>
என்னுடைய நெஞ்சும் அறிவும் இன வளையும்<br/>
பொன் இயலும் மேகலையும் ஆங்கு ஒழியப் போந்தேற்கு<br/>
மன்னு மறிகடலும் ஆர்க்கும் மதி உகுத்த
</p>
<p>
இன் நிலாவின் கதிரும் என் தனக்கே வெய்து ஆகும்<br/>
தன்னுடைய தன்மை தவிர தான் என்கொலோ?<br/>
தென்னன் பொதியில் செழும் சந்தின் தாது அளைந்து<br/>
மன் இவ் உலகை மனம் களிப்ப வந்து இயங்கும்
</p>
<p>
இன் இளம் பூந் தென்றலும் வீசும் எரி எனக்கே<br/>
முன்னிய பெண்ணைமேல் முள் முளரிக் கூட்டகத்து<br/>
பின்னும் அவ் அன்றில் பெடை வாய்ச் சிறு குரலும்<br/>
என்னுடைய நெஞ்சுக்கு ஓர் ஈர் வாளாம் என் செய்கேன்?
</p>
<p>
கல் நவில் தோள் காமன் கருப்புச் சிலை வளைய<br/>
கொல் நவிலும் பூங் கணைகள் கோத்து பொத அணைந்து<br/>
தன்னுடைய தோள் கழிய வாங்கி தமியேன்மேல்<br/>
என்னுடைய நெஞ்சே இலக்காக எய்கின்றான்
</p>
<p>
பின் இதனைக் காப்பீர் தாம் இல்லையே பேதையேன்<br/>
 கல் நவிலும் காட்டகத்து ஓர் வலலிக் கடி மலரின்<br/>
நல் நறு வாசம் மற்று ஆரானும் எய்தாமே<br/>
மன்னும் வறு நிலத்து வாளாங்கு உகுத்தது போல்
</p>
<p>
என்னுடைய பெண்மையும் என் நலனும் என் முலையும்<br/>
மன்னும் மலர் மங்கை மைந்தன் கணபுரத்து<br/>
பொன்மலை போல் நின்றவன் தன் பொன் அகலம் தோயாவேல்<br/>
என் இவைதான் வாளா? எனக்கே பொறை ஆகி
</p>
<p>
முன் இருந்து மூக்கின்று மூவாமைக் காப்பது ஓர்<br/>
மன்னும் மருந்து அறிவீர் இல்லையே? மால் விடையின்<br/>
 துன்னு பிடர் எருத்துத் தூக்குண்டு வன் தொடரால்<br/>
கன்னியர் கண் மிளிரக் கட்டுண்டு மாலைவாய்த்
</p>
<p>
தன்னுடைய நா ஒழியாது ஆடும் தனி மணியின்<br/>
இன் இசை ஓசையும் வந்து என் செவி தனக்கே<br/>
கொல் நவிலும் எஃகில் கொடிது ஆய் நெடிது ஆகும்<br/>
என் இதனைக் காக்குமா? சொல்ல¦ர் இது விளைத்த
</p>
<p>
மன்னன் நறும் துழாய் வாழ் மார்பன் மா மதிகோள்<br/>
முன்னம் விடுத்த முகில் வண்ணன் காயாவின்<br/>
சின்ன நறும் பூந் திகழ் வண்ணன் வண்ணம் போல்<br/>
அன்ன கடலை மலை இட்டு அணை கட்டி
</p>
<p>
மன்னன் இராவணனை மா மண்டு வெம் சமத்துப்<br/>
பொன் முடிகள் பத்தும் புரள சரம் துரந்து<br/>
தென் உலகம் ஏற்றுவித்த சேவகனை ஆயிரக் கண்<br/>
மன்னவன் வானமும் வானவர் தம் பொன் உலகும்
</p>
<p>
தன்னுடைய தோள் வலியால் கைக்கொண்ட தானவனை<br/>
பின் ஓர் அரி உருவம் ஆகி எரி விழித்து<br/>
கொல் நவிலும் வெம் சமத்துக் கொல்லாதே வல்லாளன்<br/>
மன்னு மணிக் குஞ்சி பற்றி வர ஈர்த்து
</p>
<p>
தன்னுடைய தாள்மேல் கிடாத்தி அவனுடைய<br/>
பொன் அகலம் வள் உகிரால் போழ்ந்து புகழ்படைத்த<br/>
மின் இலங்கு ஆழிப் படைத் தடக் கை வீரனை<br/>
மன்னு இவ் அகல் இடத்தை மா முது நீர் தான் விழுங்க
</p>
<p>
பின்னும் ஓர் ஏனமாய்ப் புக்கு வளை மருப்பில்<br/>
கொல் நவிலும் கூர் நுதி வேல் வைத்து எடுத்த கூத்தனை<br/>
மன்னும் வட மலையை மத்தாக மாசுணத்தால்<br/>
மின்னும் இரு சுடரும் விண்ணும் பிறங்கு ஒளியும்
</p>
<p>
தன்னினுடனே சுழல மலை திரித்து ஆங்கு<br/>
இன் அமுதம் வானவரை ஊட்டி அவருடைய<br/>
மன்னும் துயர் கடிந்த வள்ளலை மற்று அன்றியும்<br/>
தன் உருவம் ஆரும் அறியாமல் தான் அங்கு ஓர்
</p>
<p>
மன்னும் குறள் உருவில் மாணியாய் மாவலி தன்<br/>
 பொன் இயலும் வேள்விக்கண் புக்கு இருந்து போர் வேந்தர்<br/>
மன்னை மனம் கொள்ள வஞ்சித்து நெஞ்சு உருக்கி<br/>
என்னுடைய பாதத்தால் யான் அளப்ப மூவடி மண்
</p>
<p>
மன்னா தருக என்று வாய் திறப்ப மற்று அவனும்<br/>
என்னால் தரப்பட்டது என்றலுமே அத்துணைக்கண்<br/>
மின் ஆர் மணி முடி போய் விண் தடவ மேல் எடுத்த<br/>
பொன் ஆர் கனை கழல் கால் ஏழ் உலகும் போய்க் கடந்து அங்கு
</p>
<p>
ஒன்றா அசுரர் துளங்க செல நீட்டி<br/>
மன் இவ் அகல் இடத்தை மாவலியை வஞ்சித்து<br/>
தன் உலகம் ஆக்குவித்த தாளனை தாமரைமேல்<br/>
மின் இடையாள் நாயகனை விண் நகருள் பொன் மலையை
</p>
<p>
பொன்னி மணி கொழிக்கும் பூங் குடந்தைப் போர் விடையை<br/>
தென்னன் குறுங்குடியுள் செம் பவளக் குன்றினை<br/>
மன்னிய தண் சேறை வள்ளலை மா மலர்மேல்<br/>
அன்னம் துயிலும் அணி நீர் வயல் ஆலி
</p>
<p>
என்னுடைய இன் அமுதை எவ்வுள் பெரு மலையை<br/>
கன்னி மதிள் சூழ் கணமங்கைக் கற்பகத்தை<br/>
மின்னை இரு சுடரை வௌ¢ளறையுள் கல் அறைமேல்<br/>
பொன்னை மரகதத்தை புட்குழி எம் போர் ஏற்றை
</p>
<p>
மன்னும் அரங்கத்து எம் மா மணியை வல்லவாழ்ப்<br/>
பின்னை மணாளனை பேரில் பிறப்பிலியை<br/>
தொல் நீர்க் கடல் கிடந்த தோளா மணிச் சுடரை<br/>
என் மனத்து மாலை இடவெந்தை ஈசனை
</p>
<p>
மன்னும் கடல்மல்லை மாயவனை வானவர் தம்<br/>
சென்னி மணிச் சுடரை தண்கால் திறல் வலியை<br/>
தன்னைப் பிறர் அறியாத் தத்துவத்தை முத்தினை<br/>
அன்னத்தை மீனை அரியை அரு மறையை
</p>
<p>
முன் இவ் உலகு உண்ட மூர்த்தியை கோவலூர்<br/>
 மன்னும் இடைகழி எம் மாயவனை பேய் அலறப்<br/>
பின்னும் முலை உண்ட பிள்ளையை அள்ளல்வாய்<br/>
அன்னம் இரை தேர் அழுந்தூர் எழும் சுடரை
</p>
<p>
தென் தில்லைச் சித்திரகூடத்து என் செல்வனை<br/>
மின்னி மழை தவழும் வேங்கடத்து எம் வித்தகனை<br/>
மன்னனை மாலிருஞ்சோலை மணாளனை<br/>
கொல் நவிலும் ஆழிப் படையானை கோட்டியூர்
</p>
<p>
அன்ன உருவின் அரியை திருமெய்யத்து<br/>
இன் அமுத வௌ¢ளத்தை இந்தளூர் அந்தணனை<br/>
மன்னு மதிள் கச்சி வேளுக்கை ஆள் அரியை<br/>
மன்னிய பாடகத்து எம் மைந்தனை வெஃகாவில்
</p>
<p>
உன்னிய யோகத்து உறக்கத்தை ஊரகத்துள்<br/>
அன்னவனை அட்ட புயகரத்து எம்மான் ஏற்றை<br/>
என்னை மனம் கவர்ந்த ஈசனை வானவர் தம்<br/>
முன்னவனை மூழிக்களத்து விளக்கினை
</p>
<p>
அன்னவனை ஆதனூர் ஆண்டு அளக்கும் ஐயனை<br/>
நென்னலை இன்றினை நாளையை நீர்மலைமேல்<br/>
மன்னும் மறை நான்கும் ஆனானை புல்லாணித்<br/>
தென்னன் தமிழை வடமொழியை நாங்கூரில்
</p>
<p>
மன்னும் மணிமாடக்கோயில் மணாளனை<br/>
நல் நீர் தலைச்சங்க நாள் மதியை நான் வணங்கும்<br/>
கண்ணனை கண்ணபுரத்தானை தென் நறையூர்<br/>
மன்னும் மணிமாடக்கோயில் மணாளனை
</p>
<p>
கல் நவில் தோள் காளையைக் கண்டு ஆங்குக் கைதொழுது<br/>
என் நிலைமை எல்லாம் அறிவித்தால் எம் பெருமான்<br/>
தன் அருளும் ஆகமும் தாரானேல் தன்னை நான்<br/>
மின் இடையார் சேரியிலும் வேதியர்கள் வாழ்விடத்தும்
</p>
<p>
தன் அடியார் முன்பும் தரணி முழுது ஆளும்<br/>
கொல் நவிலும் வேல் வேந்தர் கூட்டத்தும் நாட்டகத்தும்<br/>
தன் நிலைமை எல்லாம் அறிவிப்பன் தான் முன நாள்<br/>
மின் இடை ஆய்ச்சியர் தம் சேரிக் களவின்கண்
</p>
<p>
துன்னு படல் திறந்து புக்கு தயிர் வெண்ணெய்<br/>
தன் வயிறு ஆர விழுங்க கொழுங் கயல் கண்<br/>
மன்னு மடவோர்கள் பற்றி ஓர் வான் கயிற்றால்<br/>
பின்னும் உரலோடு கட்டுண்ட பெற்றிமையும்
</p>
<p>
அன்னது ஓர் பூதமாய் ஆயர் விழவின்கண்<br/>
துன்னு சகடத்தால் புக்க பெருஞ் சோற்றை
</p>
<p>
முன் இருந்து முற்ற தான் துற்றிய தெற்றெனவும்<br/>
மன்னர் பெருஞ் சவையுள் வாழ் வேந்தர் தூதனாய்த்
</p>
<p>
தன்னை இகழ்ந்து உரைப்ப தான் முன நாள் சென்றதுவும்<br/>
மன்னு பறை கறங்க மங்கையர் தம் கண் களிப்ப
</p>
<p>
கொல் நவிலும் கூத்தனாய் பேர்த்தும் குடம் ஆடி<br/>
என் இவன் என்னப்படுகின்ற ஈடறவும்
</p>
<p>
தென் இலங்கையாட்டி அரக்கர் குலப் பாவை<br/>
மன்னன் இராவணன் தன் நல் தங்கை வாள் எயிற்றுத்
</p>
<p>
துன்னு சுடு சினத்துச் சூர்ப்பணகா சோர்வு எய்தி<br/>
பொன் நிறம் கொண்டு புலர்ந்து எழுந்த காமத்தால்
</p>
<p>
தன்னை நயந்தாளைத் தான் முனிந்து மூக்கு அரிந்து<br/>
மன்னிய திண்ணெனவும் வாய்ந்த மலை போலும்
</p>
<p>
தன் நிகர் ஒன்று இல்லாத தாடகையை மா முனிக்கா<br/>
தென் உலகம் ஏற்றுவித்த திண் திறலும் மற்று இவைதான்
</p>
<p>
உன்னி உலவா உலகு அறிய ஊர்வன நான்<br/>
முன்னி முளைத்து எழுந்து ஓங்கி ஒளி பரந்த<br/>
மன்னிய பூம் பெண்ணை மடல்
</p>


<h2>ஆத்ம உபதேசம்</h2>
<p>
உயர்வு அற உயர் நலம் உடையவன் எவன்? அவன்<br/>
மயர்வு அற மதி நலம் அருளினன் எவன்? அவன்<br/>
அயர்வு அறும் அமரர்கள் அதிபதி எவன்? அவன்<br/>
துயர் அறு சுடர் அடி தொழுது எழு என் மனனே
</p>
<p>
மனன் அகம் மலம் அற மலர்மிசை எழுதரும்<br/>
மனன் உணர்வு அளவு இலன் பொறி உணர்வு அவை இலன்<br/>
இனன் உணர் முழு நலம் எதிர் நிகழ் கழிவினும்<br/>
இனன் இலன் எனன் உயிர் மிகுநரை இலனே
</p>
<p>
இலன் அது உடையன் இது என நினைவு அரியவன்<br/>
நிலனிடை விசும்பிடை உருவினன் அருவினன்<br/>
புலனொடு புலன் அலன் ஒழிவு இலன் பரந்த அந்<br/>
நலன் உடை ஒருவனை நணுகினம் நாமே
</p>
<p>
நாம் அவன் இவன் உவன் அவள் இவள் உவள் எவள்<br/>
தாம் அவர் இவர் உவர் அது இது உது எது<br/>
வீம் அவை இவை உவை அவை நலம் தீங்கு அவை<br/>
ஆம் அவை ஆயவை ஆய்நின்ற அவரே
</p>
<p>
அவரவர் தமதமது அறிவு அறி வகைவகை<br/>
அவரவர் இறையவர் என அடி அடைவர்கள்<br/>
அவரவர் இறையவர் குறைவு இலர் இறையவர்<br/>
அவரவர் விதிவழி அடைய நின்றனரே
</p>
<p>
நின்றனர் இருந்தனர் கிடந்தனர் திரிந்தனர்<br/>
நின்றிலர் இருந்திலர் கிடந்திலர் திரிந்திலர்<br/>
என்றும் ஓர் இயல்வினர் என நினைவு அரியவர்<br/>
என்றும் ஓர் இயல்வொடு நின்ற எம் திடரே
</p>
<p>
திட விசும்பு எரி வளி நீர் நிலம் இவைமிசைப்<br/>
படர் பொருள் முழுவதும் ஆய் அவைஅவைதொறும்<br/>
உடல்மிசை உயிர் எனக் கரந்து எங்கும் பரந்துளன்<br/>
சுடர் மிகு சுருதியுள் இவை உண்ட சுரனே
</p>
<p>
சுரர் அறிவு அரு நிலை விண் முதல் முழுவதும்<br/>
வரன் முதலாய் அவை முழுது உண்ட பரபரன்<br/>
புரம் ஒரு மூன்று எரித்து அமரர்க்கும் அறிவியந்து<br/>
அரன் அயன் என உலகு அழித்து அமைத்து உளனே
</p>
<p>
உளன் எனில் உளன் அவன் உருவம் இவ் உருவுகள்<br/>
உளன் அலன் எனில் அவன் அருவம் இவ் அருவுகள்<br/>
உளன் என இலன் என இவை குணம் உடைமையில்<br/>
உளன் இரு தகைமையொடு ஒழிவு இலன் பரந்தே
</p>
<p>
பரந்த தண் பரவையுள் நீர்தொறும் பரந்துளன்<br/>
பரந்த அண்டம் இது என நிலம் விசும்பு ஒழிவு அறக்<br/>
கரந்த சில் இடந்தொறும் இடம் திகழ் பொருள்தொறும்<br/>
கரந்து எங்கும் பரந்துளன் இவை உண்ட கரனே
</p>
<p>
கர விசும்பு எரி வளி நீர் நிலம் இவைமிசை<br/>
வரன் நவில் திறல் வலி அளி பொறை ஆய்நின்ற<br/>
பரன் அடிமேல் குருகூர்ச் சடகோபன் சொல்<br/>
நிரல் நிறை ஆயிரத்து இவை பத்தும் வீடே
</p>
<h2>உலகிற்கு உபதேசம்</h2>
</p>
<p>
வீடுமின் முற்றவும்<br/>
வீடு செய்து உம் உயிர்<br/>
வீடு உடையானிடை<br/>
வீடு செய்ம்மினே
</p>
<p>
மின்னின் நிலை இல<br/>
மன் உயிர் ஆக்கைகள்<br/>
என்னும் இடத்து இறை<br/>
உன்னுமின் நீரே
</p>
<p>
நீர் நுமது என்று இவை<br/>
வேர்முதல் மாய்த்து இறை<br/>
சேர்மின் உயிர்க்கு அதன்<br/>
நேர் நிறை இல்லே
</p>
<p>
இல்லதும் உள்ளதும்<br/>
அல்லது அவன் உரு<br/>
எல்லை இல் அந் நலம்<br/>
புல்கு பற்று அற்றே
</p>
<p>
அற்றது பற்று எனில்<br/>
உற்றது வீடு உயிர்<br/>
செற்ற அது மன் உறில்<br/>
அற்று இறை பற்றே
</p>
<p>
பற்று இலன் ஈசனும்<br/>
முற்றவும் நின்றனன்<br/>
பற்று இலையாய் அவன்<br/>
முற்றில் அடங்கே
</p>
<p>
அடங்கு எழில் சம்பத்து<br/>
அடங்கக் கண்டு ஈசன்<br/>
அடங்கு எழில் அஃது என்று<br/>
அடங்குக உள்ளே
</p>
<p>
உள்ளம் உரை செயல்<br/>
உள்ள இம் மூன்றையும்<br/>
உள்ளிக் கெடுத்து இறை<br/>
உள்ளில் ஒடுங்கே
</p>
<p>
ஒடுங்க அவன்கண்<br/>
ஒடுங்கலும் எல்லாம்<br/>
விடும் பின்னும் ஆக்கை<br/>
விடும்பொழுது எண்ணே
</p>
<p>
எண் பெருக்கு அந் நலத்து<br/>
ஒண் பொருள் ஈறு இல<br/>
வண் புகழ் நாரணன்<br/>
திண் கழல் சேரே
</p>
<p>
சேர்த்தடத் தென் குரு<br/>
கூர்ச் சடகோபன் சொல்<br/>
சீர்த் தொடை ஆயிரத்து<br/>
ஓர்த்த இப் பத்தே
</p>
<h2>அடியவர்க்கு எளியவன்</h2>
</p>
<p>
பத்து உடை அடியவர்க்கு எளியவன்<br/>
பிறர்களுக்கு அரிய<br/>
வித்தகன் மலர்மகள் விரும்பும் நம்<br/>
அரும்பெறல் அடிகள்<br/>
மத்து உறு கடை வெண்ணெய் களவினில்<br/>
உரவிடை யாப்புண்டு<br/>
எத்திறம் உரலினோடு இணைந்திருந்து<br/>
ஏங்கிய எளியவே
</p>
<p>
எளிவரும் இயல்வினன் நிலை வரம்பு<br/>
இல பல பிறப்பாய்<br/>
ஒளிவரும் முழு நலம் முதல் இல<br/>
கேடு இல வீடு ஆம்<br/>
தெளிதரும் நிலைமையது ஒழிவு இலன்<br/>
முழுவதும் இறையோன்<br/>
அளிவரும் அருளினோடு அகத்தனன்<br/>
புறத்தனன் அமைந்தே
</p>
<p>
அமைவு உடை அறநெறி முழுவதும்<br/>
உயர்வு அற உயர்ந்து<br/>
அமைவு உடை முதல் கெடல் ஒடிவு இடை<br/>
அற நிலம் அது ஆம்<br/>
அமைவு உடை அமரரும் யாவையும்<br/>
யாவரும் தான் ஆம்<br/>
அமைவு உடை நாரணன் மாயையை<br/>
அறிபவர் யாரே?
</p>
<p>
யாரும் ஓர் நிலைமையன் என அறிவு அரிய எம் பெருமான்<br/>
யாரும் ஓர் நிலைமையன் என அறிவு எளிய எம் பெருமான்<br/>
பேரும் ஓர் ஆயிரம் பிற பல உடைய எம் பெருமான்<br/>
பேரும் ஓர் உருவமும் உளது இல்லை இலது இல்லை பிணக்கே
</p>
<p>
பிணக்கு அற அறு வகைச் சமயமும் நெறி உள்ளி உரைத்த<br/>
கணக்கு அறு நலத்தனன் அந்தம் இல் ஆதி அம் பகவன்<br/>
வணக்கு உடைத் தவநெறி வழிநின்று புறநெறி களைகட்டு<br/>
உணக்குமின் பசை அற அவனுடை உணர்வுகொண்டு உணர்ந்தே
</p>
<p>
உணர்ந்து உணர்ந்து இழிந்து அகன்று உயர்ந்து உரு வியந்த இந் நிலைமை<br/>
உணர்ந்து உணர்ந்து உணரிலும் இறைநிலை உணர்வு அரிது உயிர்காள்<br/>
உணர்ந்து உணர்ந்து உரைத்து உரைத்து அரி அயன் அரன் என்னும் இவரை<br/>
உணர்ந்து உணர்ந்து உரைத்து உரைத்து இறைஞ்சுமின் மனப்பட்டது ஒன்றே
</p>
<p>
ஒன்று எனப் பல என அறிவு அரும் வடிவினுள் நின்ற<br/>
நன்று எழில் நாரணன் நான்முகன் அரன் என்னும் இவரை<br/>
ஒன்ற நும் மனத்து வைத்து உள்ளி நும் இரு பசை அறுத்து<br/>
நன்று என நலம் செய்வது அவனிடை நம்முடை நாளே
</p>
<p>
நாளும் நின்று அடு நம பழமை அம் கொடுவினை உடனே<br/>
மாளும் ஓர் குறைவு இல்லை மனன் அகம் மலம் அறக் கழுவி<br/>
நாளும் நம் திரு உடை அடிகள் தம் நலம் கழல் வணங்கி<br/>
மாளும் ஓர் இடத்திலும் வணக்கொடு மாள்வது வலமே
</p>
<p>
வலத்தனன் திரிபுரம் எரித்தவன் இடம்பெறத் துந்தித்<br/>
தலத்து எழு திசைமுகன் படைத்த நல் உலகமும் தானும்<br/>
புலப்பட பின்னும் தன் உலகத்தில் அகத்தனன் தானே<br/>
சொலப் புகில் இவை பின்னும் வயிற்று உள இவை அவன் துயக்கே
</p>
<p>
துயக்கு அறு மதியில் நல் ஞானத்துள் அமரரைத் துயக்கும்<br/>
மயக்கு உடை மாயைகள் வானிலும் பெரியன வல்லன்<br/>
புயல் கரு நிறத்தனன் பெரு நிலங் கடந்த நல் அடிப் போது<br/>
அயர்ப்பிலன் அலற்றுவன் தழுவுவன் வணங்குவன் அமர்ந்தே
</p>
<p>
அமரர்கள் தொழுது எழ அலை கடல் கடைந்தவன் தன்னை<br/>
அமர் பொழில் வளங் குருகூர்ச் சடகோபன் குற்றேவல்கள்<br/>
அமர் சுவை ஆயிரத்து அவற்றினுள் இவை பத்தும் வல்லார்<br/>
அமரரோடு உயர்வில் சென்று அறுவர் தம் பிறவி அம் சிறையே
</p>
<h2>தலைமகள் தூதுவிடல்</h2>
</p>
<p>
அம் சிறைய மட நாராய் அளியத்தாய் நீயும் நின்<br/>
அம் சிறைய சேவலுமாய் ஆஆ என்று எனக்கு அருளி<br/>
வெம் சிறைப் புள் உயர்த்தார்க்கு என் விடு தூதாய்ச் சென்றக்கால்<br/>
வன் சிறையில் அவன் வைக்கில் வைப்புண்டால் என் செயுமோ?
</p>
<p>
என் செய்ய தாமரைக்கண் பெருமானார்க்கு என் தூதாய்<br/>
என் செய்யும் உரைத்தக்கால்? இனக் குயில்காள் நீர் அலிரே?<br/>
முன் செய்த முழுவினையால் திருவடிக்கீழ்க் குற்றேவல்<br/>
முன் செய்ய முயலாதேன் அகல்வதுவோ? விதியினமே
</p>
<p>
விதியினால் பெடை மணக்கும் மென்நடைய அன்னங்காள்<br/>
மதியினால் குறள் மாணாய் உலகு இரந்த கள்வர்க்கு<br/>
மதியிலேன் வல் வினையே மாளாதோ? என்று ஒருத்தி<br/>
மதி எல்லாம் உள் கலங்கி மயங்குமால் என்னீரே
</p>
<p>
என் நீர்மை கண்டு இரங்கி இது தகாது என்னாத<br/>
என் நீல முகில் வண்ணற்கு என் சொல்லி யான் சொல்லுகேனோ?<br/>
நன் நீர்மை இனி அவர்கண் தங்காது என்று ஒரு வாய்ச்சொல்<br/>
நன் நீல மகன்றில்காள் நல்குதிரோ? நல்கீரோ?
</p>
<p>
நல்கித் தான் காத்து அளிக்கும் பொழில் ஏழும் வினையேற்கே<br/>
நல்கத் தான் ஆகாதோ? நாரணனைக் கண்டக்கால்<br/>
மல்கு நீர்ப் புனல் படப்பை இரை தேர் வண் சிறு குருகே<br/>
மல்கு நீர்க் கண்ணேற்கு ஓர் வாசகம் கொண்டு அருளாயே
</p>
<p>
அருளாத நீர் அருளி அவர் ஆவி துவராமுன்<br/>
அருள் ஆழிப் புட்கடவீர் அவர் வீதி ஒருநாள் என்று<br/>
அருள் ஆழி அம்மானைக் கண்டக்கால் இது சொல்லி<br/>
அருள் ஆழி வரி வண்டே யாமும் என் பிழைத்தோமே?
</p>
<p>
என்பு இழை கோப்பது போலப் பனி வாடை ஈர்கின்றது<br/>
என் பிழையே நினைந்தருளி அருளாத திருமாலார்க்கு<br/>
என் பிழைத்தாள் திருவடியின் தகவினுக்கு என்று ஒரு வாய்ச்சொல்<br/>
என்பிழைக்கும்? இளங் கிளியே யான் வளர்த்த நீ அலையே?
</p>
<p>
நீ அலையே? சிறு பூவாய் நெடுமாலார்க்கு என் தூதாய்<br/>
நோய் எனது நுவல் என்ன நுவலாதே இருந்தொழிந்தாய்<br/>
சாயலொடு மணி மாமை தளர்ந்தேன் நான் இனி உனது<br/>
வாய் அலகில் இன் அடிசில் வைப்பாரை நாடாயே
</p>
<p>
நாடாத மலர் நாடி நாள்தோறும் நாரணன் தன்<br/>
வாடாத மலர் அடிக்கீழ் வைக்கவே வகுக்கின்று<br/>
வீடாடி வீற்றிருத்தல் வினை அற்றது என் செய்வதோ?<br/>
ஊடாடு பனி வாடாய் உரைத்து ஈராய் எனது உடலே
</p>
<p>
உடல் ஆழிப் பிறப்பு வீடு உயிர் முதலா முற்றுமாய்க்<br/>
கடல் ஆழி நீர் தோற்றி அதனுள்ளே கண்வளரும்<br/>
அடல் ஆழி அம்மானைக் கண்டக்கால் இது சொல்லி<br/>
விடல் ஆழி மட நெஞ்சே வினையோம் ஒன்றாம் அளவே
</p>
<p>
அளவு இயன்ற ஏழ் உலகத்தவர் பெருமான் கண்ணனை<br/>
வள வயல் சூழ் வண் குருகூர்ச் சடகோபன் வாய்ந்து உரைத்த<br/>
அளவு இயன்ற அந்தாதி ஆயிரத்துள் இப் பத்தின்<br/>
வள உரையால் பெறலாகும் வான் ஓங்கு பெரு வளமே
</p>
<h2>மாறனை மால் சீலகுணத்தால் சேர்த்தல்</h2>
</p>
<p>
வள ஏழ் உலகின் முதலாய வானோர் இறையை அருவினையேன்<br/>
களவேழ் வெண்ணெய் தொடு உண்ட கள்வா என்பன் பின்னையும்<br/>
தளவு ஏழ் முறுவல் பின்னைக்கு ஆய் வல் ஆன் ஆயர் தலைவனாய்<br/>
இள ஏறு ஏழும் தழுவிய எந்தாய் என்பன் நினைந்து நைந்தே
</p>
<p>
நினைந்து நைந்து உள் கரைந்து உருகி இமையோர் பலரும் முனிவரும்<br/>
புனைந்த கண்ணி நீர் சாந்தம் புகையோடு ஏந்தி வணங்கினால்<br/>
நினைந்த எல்லாப் பொருள்கட்கும் வித்துஆய் முதலில் சிதையாமே<br/>
மனம் செய் ஞானத்து உன் பெருமை மாசூணாதோ? மாயோனே
</p>
<p>
மா யோனிகளாய் நடை கற்ற வானோர் பலரும் முனிவரும்<br/>
நீ யோனிகளைப் படை என்று நிறை நான்முகனைப் படைத்தவன்<br/>
சேயோன் எல்லா அறிவுக்கும் திசைகள் எல்லாம் திருவடியால்<br/>
தாயோன் எல்லா எவ் உயிர்க்கும் தாயோன் தான் ஓர் உருவனே
</p>
<p>
தான் ஓர் உருவே தனி வித்து ஆய் தன்னின் மூவர் முதலாய<br/>
வானோர் பலரும் முனிவரும் மற்றும் மற்றும் முற்றும் ஆய்<br/>
தான் ஓர் பெருநீர் தன்னுள்ளே தோற்றி அதனுள் கண்வளரும்<br/>
வானோர் பெருமான் மா மாயன் வைகுந்தன் எம் பெருமானே
</p>
<p>
மான் ஏய் நோக்கி மடவாளை மார்பில் கொண்டாய் மாதவா<br/>
கூனே சிதைய உண்டை வில் நிறத்தில் தெறித்தாய் கோவிந்தா<br/>
வான் ஆர் சோதி மணிவண்ணா மதுசூதா நீ அருளாய் உன்<br/>
தேனே மலரும் திருப்பாதம் சேருமாறு வினையேனே
</p>
<p>
வினையேன் வினை தீர் மருந்து ஆனாய் விண்ணோர் தலைவா கேசவா<br/>
மனை சேர் ஆயர் குல முதலே மா மாயனே மாதவா<br/>
சினை ஏய் தழைய மராமரங்கள் ஏழும் எய்தாய் சிரீதரா<br/>
இனையாய் இனைய பெயரினாய் என்று நைவன் அடியேனே
</p>
<p>
அடியேன் சிறிய ஞானத்தன் அறிதல் ஆர்க்கும் அரியானை<br/>
கடி சேர் தண் அம் துழாய்க் கண்ணி புனைந்தான் தன்னை கண்ணனை<br/>
செடி ஆர் ஆக்கை அடியாரைச் சேர்தல் தீர்க்கும் திருமாலை<br/>
அடியேன் காண்பான் அலற்றுவன் இதனின் மிக்கு ஓர் அயர்வு உண்டே?
</p>
<p>
உண்டாய் உலகு ஏழ் முன்னமே உமிழ்ந்து மாயையால் புக்கு<br/>
உண்டாய் வெண்ணெய் சிறு மனிசர் உவலை ஆக்கை நிலை எய்தி<br/>
மண் தான் சோர்ந்தது உண்டேலும் மனிசர்க்கு ஆகும் பீர் சிறிதும்<br/>
அண்டாவண்ணம் மண் கரைய நெய் ஊண் மருந்தோ? மாயோனே
</p>
<p>
மாயோம் தீய அலவலைப் பெரு மா வஞ்சப் பேய் வீயத்<br/>
தூய குழவியாய் விடப் பால் அமுதா அமுது செய்திட்ட<br/>
மாயன் வானோர் தனித் தலைவன் மலராள் மைந்தன் எவ் உயிர்க்கும்<br/>
தாயோன் தம்மான் என் அம்மான் அம்மா மூர்த்தியைச் சார்ந்தே
</p>
<p>
சார்ந்த இரு வல் வினைகளும் சரித்து மாயப் பற்று அறுத்து<br/>
தீர்ந்து தன்பால் மனம் வைக்கத் திருத்தி வீடு திருத்துவான்<br/>
ஆர்ந்த ஞானச் சுடர் ஆகி அகலம் கீழ் மேல் அளவு இறந்து<br/>
நேர்ந்த உருவாய் அருவாகும் இவற்றின் உயிராம் நெடுமாலே
</p>
<p>
மாலே மாயப் பெருமானே மா மாயவனே என்று என்று<br/>
மாலே ஏறி மால் அருளால் மன்னு குருகூர்ச் சடகோபன்<br/>
பால் ஏய் தமிழர் இசைகாரர் பத்தர் பரவும் ஆயிரத்தின்<br/>
பாலே பட்ட இவை பத்தும் வல்லார்க்கு இல்லை பரிவதே
</p>
<h2>ஆராதனைக்கு எளியவன்</h2>
</p>
<p>
பரிவது இல் ஈசனைப் பாடி<br/>
விரிவது மேவல் உறுவீர்<br/>
பிரிவகை இன்றி நல் நீர் தூய்<br/>
புரிவதுவும் புகை பூவே
</p>
<p>
மதுவார் தண் அம் துழாயான்<br/>
முது வேத முதலவனுக்கு<br/>
எது ஏது என் பணி என்னாது<br/>
அதுவே ஆள் செய்யும் ஈடே
</p>
<p>
ஈடும் எடுப்பும் இல் ஈசன்<br/>
மாடு விடாது என் மனனே<br/>
பாடும் என் நா அவன் பாடல்<br/>
ஆடும் என் அங்கம் அணங்கே
</p>
<p>
அணங்கு என ஆடும் என் அங்கம்<br/>
வணங்கி வழிபடும் ஈசன்<br/>
பிணங்கி அமரர் பிதற்றும்<br/>
குணங்கெழு கொள்கையினானே
</p>
<p>
கொள்கை கொளாமை இலாதான்<br/>
எள்கல் இராகம் இலாதான்<br/>
விள்கை விள்ளாமை விரும்பி<br/>
உள் கலந்தார்க்கு ஓர் அமுதே
</p>
<p>
அமுதம் அமரர்கட்கு ஈந்த<br/>
நிமிர் சுடர் ஆழி நெடுமால்<br/>
அமுதிலும் ஆற்ற இனியன்<br/>
நிமிர் திரை நீள் கடலானே
</p>
<p>
நீள் கடல் சூழ் இலங்கைக் கோன்<br/>
தோள்கள் தலை துணிசெய்தான்<br/>
தாள்கள் தலையில் வணங்கி<br/>
நாள்கள் தலைக்கழிமின்னே
</p>
<p>
கழிமின் தொண்டீர்கள் கழித்துத்<br/>
தொழுமின் அவனை தொழுதால்<br/>
வழி நின்ற வல்வினை மாள்வித்து<br/>
அழிவின்றி ஆக்கம் தருமே
</p>
<p>
தரும அரும் பயன் ஆய<br/>
திருமகளார் தனிக் கேள்வன்<br/>
பெருமை உடைய பிரானார்<br/>
இருமை வினை கடிவாரே
</p>
<p>
கடிவார் தீய வினைகள்<br/>
நொடியாரும் அளவைக்கண்<br/>
கொடியா அடு புள் உயர்த்த<br/>
வடிவு ஆர் மாதவனாரே
</p>
<p>
மாதவன்பால் சடகோபன்<br/>
தீது அவம் இன்றி உரைத்த<br/>
ஏதம் இல் ஆயிரத்து இப் பத்து<br/>
ஓத வல்லார் பிறவாரே
</p>
<h2>ஆராதிப்பார்க்கு மிக இனியன்</h2>
</p>
<p>
பிறவித்துயர் அற ஞானத்துள் நின்று<br/>
துறவிச் சுடர் விளக்கம் தலைப்பெய்வார்<br/>
அறவனை ஆழிப்படை அந்தணனை<br/>
மறவியை இன்றி மனத்து வைப்பாரே
</p>
<p>
வைப்பு ஆம் மருந்து ஆம் அடியரை வல்வினைத்<br/>
துப்பு ஆம் புலன் ஐந்தும் துஞ்சக்கொடான் அவன்<br/>
எப்பால் எவர்க்கும் நலத்தால் உயர்ந்து உயர்ந்து<br/>
அப்பாலவன் எங்கள் ஆயர் கொழுந்தே
</p>
<p>
ஆயர் கொழுந்தாய் அவரால் புடையுண்ணும்<br/>
மாயப் பிரானை என் மாணிக்கச் சோதியை<br/>
தூய அமுதைப் பருகிப் பருகி என்<br/>
மாயப் பிறவி மயர்வு அறுத்தேனே
</p>
<p>
மயர்வு அற என் மனத்தே மன்னினான் தன்னை<br/>
உயர்வினையே தரும் ஒண் சுடர்க் கற்றையை<br/>
அயர்வு இல் அமரர்கள் ஆதிக் கொழுந்தை என்<br/>
இசைவினை என் சொல்லி யான் விடுவேனோ?
</p>
<p>
விடுவேனோ என் விளக்கை என் ஆவியை<br/>
நடுவே வந்து உய்யக் கொள்கின்ற நாதனை<br/>
தொடுவே செய்து இள ஆய்ச்சியர் கண்ணினுள்<br/>
விடவே செய்து விழிக்கும் பிரானையே?
</p>
<p>
பிரா அன் பெரு நிலம் கீண்டவன் பின்னும்<br/>
விரா அய் மலர்த் துழாய் வேய்ந்த முடியன்<br/>
மராமரம் எய்த மாயவன் என்னுள்<br/>
இரான் எனில் பின்னை யான் ஒட்டுவேனோ?
</p>
<p>
யான் ஒட்டி என்னுள் இருத்துவன் என்றிலன்<br/>
தான் ஒட்டி வந்து என் தனி நெஞ்சை வஞ்சித்து<br/>
ஊன் ஒட்டி நின்று என் உயிரில் கலந்து இயல்<br/>
வான் ஒட்டுமோ இனி என்னை நெகிழ்க்கவே?
</p>
<p>
என்னை நெகிழ்க்கிலும் என்னுடை நன் நெஞ்சம்<br/>
தன்னை அகல்விக்கத் தானும் கில்லான் இனி<br/>
பின்னை நெடும் பணைத் தோள் மகிழ் பீடு உடை<br/>
முன்னை அமரர் முழுமுதல் தானே
</p>
<p>
அமரர் முழுமுதல் ஆகிய ஆதியை<br/>
அமரர்க்கு அமுது ஈந்த ஆயர் கொழுந்தை<br/>
அமர அழும்பத் துழாவி என் ஆவி<br/>
அமரத் தழுவிற்று இனி அகலும்மோ?
</p>
<p>
அகலில் அகலும் அணுகில் அணுகும்<br/>
புகலும் அரியன் பொரு அல்லன் எம்மான்<br/>
நிகர் இல் அவன் புகழ் பாடி இளைப்பு இலம்<br/>
பகலும் இரவும் படிந்து குடைந்தே
</p>
<p>
குடைந்து வண்டு உண்ணும் துழாய் முடியானை<br/>
அடைந்த தென் குருகூர்ச் சடகோபன்<br/>
மிடைந்த சொல் தொடை ஆயிரத்து இப் பத்து<br/>
உடைந்து நோய்களை ஓடுவிக்குமே
</p>
<h2>ஈஸ்வரன் ஆர்ஜவ குணமுடையவன்</h2>
</p>
<p>
ஓடும் புள் ஏறி<br/>
சூடும் தண் துழாய்<br/>
நீடு நின்றவை<br/>
ஆடும் அம்மானே
</p>
<p>
அம்மானாய்ப் பின்னும்<br/>
எம் மாண்பும் ஆனான்<br/>
வெம் மா வாய் கீண்ட<br/>
செம் மா கண்ணனே
</p>
<p>
கண் ஆவான் என்றும்<br/>
மண்ணோர் விண்ணோர்க்கு<br/>
தண் ஆர் வேங்கட<br/>
விண்ணோர் வெற்பனே
</p>
<p>
வெற்பை ஒன்று எடுத்து<br/>
ஒற்கம் இன்றியே<br/>
நிற்கும் அம்மான் சீர்<br/>
கற்பன் வைகலே
</p>
<p>
வைகலும் வெண்ணெய்<br/>
கைகலந்து உண்டான்<br/>
பொய் கலவாது என்<br/>
மெய் கலந்தானே
</p>
<p>
கலந்து என் ஆவி<br/>
நலம் கொள் நாதன்<br/>
புலன் கொள் மாணாய்<br/>
நிலம் கொண்டானே
</p>
<p>
கொண்டான் ஏழ் விடை<br/>
உண்டான் ஏழ் வையம்<br/>
தண் தாமம் செய்து என்<br/>
எண் தான் ஆனானே
</p>
<p>
ஆனான் ஆன் ஆயன்<br/>
மீனோடு ஏனமும்<br/>
தான் ஆனான் என்னில்<br/>
தான் ஆய சங்கே
</p>
<p>
சங்கு சக்கரம்<br/>
அங்கையில் கொண்டான்<br/>
எங்கும் தானாய<br/>
நங்கள் நாதனே
</p>
<p>
நாதன் ஞாலம் கொள்<br/>
பாதன் என் அம்மான்<br/>
ஓதம் போல் கிளர்<br/>
வேத நீரனே
</p>
<p>
நீர்புரை வண்ணன்<br/>
சீர் சடகோபன்<br/>
நேர்தல் ஆயிரத்து<br/>
ஓர்தல் இவையே
</p>
<h2>ஆழ்வாரோடு எம்பெருமான் கலந்த வகை</h2>
</p>
<p>
இவையும் அவையும் உவையும் இவரும் அவரும் உவரும்<br/>
எவையும் எவரும் தன்னுளே ஆகியும் ஆக்கியும் காக்கும்<br/>
அவையுள் தனிமுதல் எம்மான் கண்ண பிரான் என் அமுதம்<br/>
சுவையன் திருவின் மணாளன் என்னுடைச் சூழல் உளானே
</p>
<p>
சூழல் பலபல வல்லான் தொல்லை அம் காலத்து உலகைக்<br/>
கேழல் ஒன்று ஆகி இடந்த கேசவன் என்னுடை அம்மான்<br/>
வேழ மருப்பை ஒசித்தான் விண்ணவர்க்கு எண்ணல் அரியான்<br/>
ஆழ நெடுங் கடல் சேர்ந்தான் அவன் என் அருகவிலானே
</p>
<p>
அருகல் இலாய பெரும் சீர் அமரர்கள் ஆதி முதல்வன்<br/>
கருகிய நீல நன் மேனி வண்ணன் செந்தாமரைக் கண்ணன்<br/>
பொரு சிறைப் புள் உவந்து ஏறும் பூமகளார் தனிக் கேள்வன்<br/>
ஒருகதியின் சுவை தந்திட்டு ஒழிவு இலன் என்னோடு உடனே
</p>
<p>
உடன் அமர் காதல் மகளிர் திருமகள் மண்மகள் ஆயர்<br/>
மட மகள் என்று இவர் மூவர் ஆளும் உலகமும் மூன்றே<br/>
உடன் அவை ஒக்க விழுங்கி ஆல் இலைச் சேர்ந்தவன் எம்மான்<br/>
கடல் மலி மாயப் பெருமான் கண்ணன் என் ஒக்கலையானே
</p>
<p>
ஒக்கலை வைத்து முலைப் பால் உண் என்று தந்திட வாங்கிச்<br/>
செக்கம் செக அன்று அவள்பால் உயிர் செக உண்ட பெருமான்<br/>
நக்க பிரானோடு அயனும் இந்திரனும் முதலாக<br/>
ஒக்கவும் தோற்றிய ஈசன் மாயன் என் நெஞ்சின் உளானே
</p>
<p>
மாயன் என் நெஞ்சின் உள்ளான் மற்றும் எவர்க்கும் அதுவே<br/>
காயமும் சீவனும் தானே காலும் எரியும் அவனே<br/>
சேயன் அணியன் எவர்க்கும் சிந்தைக்கும் கோசரம் அல்லன்<br/>
தூயன் துயக்கன் மயக்கன் என்னுடைத் தோளிணையானே
</p>
<p>
தோள் இணை மேலும் நன் மார்பின் மேலும் சுடர் முடி மேலும்<br/>
தாள் இணை மேலும் புனைந்த தண் அம் துழாய் உடை அம்மான்<br/>
கேள் இணை ஒன்றும் இலாதான் கிளரும் சுடர் ஒளி மூர்த்தி<br/>
நாள் அணைந்து ஒன்றும் அகலான் என்னுடை நாவின் உளானே
</p>
<p>
நாவினுள் நின்று மலரும் ஞானக் கலைகளுக்கு எல்லாம்<br/>
ஆவியும் ஆக்கையும் தானே அழிப்போடு அளிப்பவன் தானே<br/>
பூ இயல் நால் தடம் தோளன் பொரு படை ஆழி சங்கு ஏந்தும்<br/>
காவி நன் மேனிக் கமலக் கண்ணன் என் கண்ணின் உளானே
</p>
<p>
கமலக் கண்ணன் என் கண்ணின் உள்ளான் காண்பன் அவன் கண்களாலே<br/>
அமலங்கள் ஆக விழிக்கும் ஐம்புலனும் அவன் மூர்த்தி<br/>
கமலத்து அயன் நம்பி தன்னைக் கண்ணுதலானொடும் தோற்றி<br/>
அமலத் தெய்வத்தொடு உலகம் ஆக்கி என் நெற்றி உளானே
</p>
<p>
நெற்றியுள் நின்று என்னை ஆளும் நிரை மலர்ப் பாதங்கள் சூடிக்<br/>
கற்றைத் துழாய் முடிக் கோலக் கண்ண பிரானைத் தொழுவார்<br/>
ஒற்றைப் பிறை அணிந்தானும் நான்முகனும் இந்திரனும்<br/>
மற்றை அமரரும் எல்லாம் வந்து எனது உச்சியுளானே
</p>
<p>
உச்சியுள்ளே நிற்கும் தேவ தேவற்குக் கண்ண பிரானுக்கு<br/>
இச்சையுள் செல்ல உணர்த்தி வண் குருகூர்ச் சடகோபன்<br/>
இச் சொன்ன ஆயிரத்துள்ளே இவையும் ஓர் பத்து எம்பிராற்கு<br/>
நிச்சலும் விண்ணப்பம் செய்ய நீள் கழல் சென்னி பொருமே
</p>
<h2>ஈஸ்வரன் காரணமின்றிச் செய்யும் உபகாரம்</h2>
</p>
<p>
பொரு மா நீள் படை ஆழி சங்கத்தொடு<br/>
திரு மா நீள் கழல் ஏழ் உலகும் தொழ<br/>
ஒரு மாணிக் குறள் ஆகி நிமிர்ந்த அக்<br/>
கரு மாணிக்கம் என் கண்ணுளது ஆகுமே
</p>
<p>
கண்ணுள்ளே நிற்கும் காதன்மையால் தொழில்<br/>
எண்ணிலும் வரும் என் இனி வேண்டுவம்<br/>
மண்ணும் நீரும் எரியும் நல் வாயுவும்<br/>
விண்ணும் ஆய் விரியும் எம் பிரானையே?
</p>
<p>
எம்பிரானை எந்தை தந்தை தந்தைக்கும்<br/>
தம்பிரானை தண் தாமரைக் கண்ணனை<br/>
கொம்பு அராவு நுண் நேர் இடை மார்பனை<br/>
எம்பிரானைத் தொழாய் மட நெஞ்சமே
</p>
<p>
நெஞ்சமே நல்லை நல்லை உன்னைப் பெற்றால்<br/>
என் செய்யோம்? இனி என்ன குறைவினம்?<br/>
மைந்தனை மலராள் மணவாளனைத்<br/>
துஞ்சும்போதும் விடாது தொடர்கண்டாய்
</p>
<p>
கண்டாயே நெஞ்சே கருமங்கள் வாய்க்கின்று ஓர்<br/>
எண் தானும் இன்றியே வந்து இயலுமாறு<br/>
உண்டானை உலகு ஏழும் ஓர் மூவடி<br/>
கொண்டானைக் கண்டுகொண்டனை நீயுமே
</p>
<p>
நீயும் நானும் இந் நேர்நிற்கில் மேல் மற்றோர்<br/>
நோயும் சார்கொடான் நெஞ்சமே சொன்னேன்<br/>
தாயும் தந்தையும் ஆய் இவ் உலகினில்<br/>
வாயும் ஈசன் மணிவண்ணன் எந்தையே
</p>
<p>
எந்தையே என்றும் எம் பெருமான் என்றும்<br/>
சிந்தையுள் வைப்பன் சொல்லுவன் பாவியேன்<br/>
எந்தை எம் பெருமான் என்று வானவர்<br/>
சிந்தையுள் வைத்துச் சொல்லும் செல்வனையே
</p>
<p>
செல்வ நாரணன் என்ற சொல் கேட்டலும்<br/>
மல்கும் கண் பனி நாடுவன் மாயமே<br/>
அல்லும் நன் பகலும் இடைவீடு இன்றி<br/>
நல்கி என்னை விடான் நம்பி நம்பியே
</p>
<p>
நம்பியை தென் குறுங்குடி நின்ற அச்<br/>
செம்பொனே திகழும் திரு மூர்த்தியை<br/>
உம்பர் வானவர் ஆதி அம் சோதியை<br/>
எம் பிரானை என் சொல்லி மறப்பனோ?
</p>
<p>
மறப்பும் ஞானமும் நான் ஒன்று உணர்ந்திலன்<br/>
மறக்கும் என்று செந்தாமரைக் கண்ணொடு<br/>
மறப்பு அற என் உள்ளே மன்னினான் தன்னை<br/>
மறப்பனோ இனி யான் என் மணியையே?
</p>
<p>
மணியை வானவர் கண்ணனை தன்னது ஓர்<br/>
அணியை தென் குருகூர்ச் சடகோபன் சொல்<br/>
பணிசெய் ஆயிரத்துள் இவை பத்துடன்<br/>
தணிவிலர் கற்பரேல் கல்வி வாயுமே
</p>
<h2>பிரிவாற்றாமைக்கு வருந்தல்</h2>
</p>
<p>
வாயும் திரை உகளும் கானல் மட நாராய்<br/>
ஆயும் அமர் உலகும் துஞ்சிலும் நீ துஞ்சாயால்<br/>
நோயும் பயலைமையும் மீது ஊர எம்மேபோல்<br/>
நீயும் திருமாலால் நெஞ்சம் கோள் பட்டாயே?
</p>
<p>
கோள் பட்ட சிந்தையையாய்க் கூர்வாய அன்றிலே<br/>
சேண் பட்ட யாமங்கள் சேராது இரங்குதியால்<br/>
ஆள் பட்ட எம்மேபோல் நீயும் அரவு அணையான்<br/>
தாள் பட்ட தண் துழாய்த் தாமம் காமுற்றாயே?
</p>
<p>
காமுற்ற கையறவோடு எல்லே இராப்பகல்<br/>
நீ முற்றக் கண்துயிலாய் நெஞ்சு உருகி ஏங்குதியால்<br/>
தீ முற்றத் தென் இலங்கை ஊட்டினான் தாள் நயந்த<br/>
யாம் உற்றது உற்றாயோ? வாழி கனை கடலே
</p>
<p>
கடலும் மலையும் விசும்பும் துழாய் எம்போல்<br/>
சுடர் கொள் இராப்பகல் துஞ்சாயால் தண் வாடாய்<br/>
அடல் கொள் படை ஆழி அம்மானைக் காண்பான் நீ<br/>
உடலம் நோய் உற்றாயோ ஊழிதோறு ஊழியே?
</p>
<p>
ஊழிதோறு ஊழி உலகுக்கு நீர்கொண்டு<br/>
தோழியரும் யாமும் போல் நீராய் நெகிழ்கின்ற<br/>
வாழிய வானமே நீயும் மதுசூதன்<br/>
பாழிமையில் பட்டு அவன்கண் பாசத்தால் நைவாயே?
</p>
<p>
நைவாய எம்மேபோல் நாள் மதியே நீ இந் நாள்<br/>
மை வான் இருள் அகற்றாய் மாழாந்து தேம்புதியால்<br/>
ஐ வாய் அரவு அணைமேல் ஆழிப் பெருமானார்<br/>
மெய் வாசகம் கேட்டு உன் மெய்ந்நீர்மை தோற்றாயே?
</p>
<p>
தோற்றோம் மட நெஞ்சம் எம் பெருமான் நாரணற்கு எம்<br/>
ஆற்றாமை சொல்லி அழுவோமை நீ நடுவே<br/>
வேற்றோர் வகையில் கொடிதாய் எனை ஊழி<br/>
மாற்றாண்மை நிற்றியோ? வாழி கனை இருளே
</p>
<p>
இருளின் திணி வண்ணம் மா நீர்க் கழியே போய்<br/>
மருளுற்று இராப்பகல் துஞ்சிலும் நீ துஞ்சாயால்<br/>
உருளும் சகடம் உதைத்த பெருமானார்<br/>
அருளின் பெரு நசையால் ஆழாந்து நொந்தாயே?
</p>
<p>
நொந்து ஆராக் காதல் நோய் மெல் ஆவி உள் உலர்த்த<br/>
நந்தா விளக்கமே நீயும் அளியத்தாய்<br/>
செந்தாமரைத் தடங்கண் செங்கனி வாய் எம் பெருமான்<br/>
அம் தாமம் தண் துழாய் ஆசையால் வேவாயே?
</p>
<p>
வேவு ஆரா வேட்கை நோய் மெல் ஆவி உள் உலர்த்த<br/>
ஓவாது இராப்பகல் உன்பாலே வீழ்த்து ஒழிந்தாய்<br/>
மா வாய் பிளந்து மருதிடை போய் மண் அளந்த<br/>
மூவா முதல்வா இனி எம்மைச் சோரேலே
</p>
<p>
சோராத எப் பொருட்கும் ஆதியாம் சோதிக்கே<br/>
ஆராத காதல் குருகூர்ச் சடகோபன்<br/>
ஓராயிரம் சொன்ன அவற்றுள் இவை பத்தும்<br/>
சோரார் விடார் கண்டீர் வைகுந்தம் திண்ணனவே
</p>
<h2>திருமால் பரத்துவத்தை அவதாரத்திலே எடுத்துக்காட்டல்</h2>
</p>
<p>
திண்ணன் வீடு முதல் முழுதும் ஆய்<br/>
எண்ணின் மீதியன் எம் பெருமான்<br/>
மண்ணும் விண்ணும் எல்லாம் உடன் உண்ட நம்<br/>
கண்ணன் கண் அல்லது இல்லை ஓர் கண்ணே
</p>
<p>
ஏ பாவம் பரமே ஏழ் உலகும்<br/>
ஈ பாவம் செய்து அருளால் அளிப்பார் ஆர்<br/>
மா பாவம் விட அரற்குப் பிச்சை பெய்<br/>
கோபால கோளரிஏறு அன்றியே?
</p>
<p>
ஏறனை பூவனை பூமகள் தன்னை<br/>
வேறுஇன்றி விண் தொழத் தன்னுள் வைத்து<br/>
மேல் தன்னை மீதிட நிமிர்ந்து மண் கொண்ட<br/>
மால் தனின் மிக்கும் ஓர் தேவும் உளதே?
</p>
<p>
தேவும் எப் பொருளும் படைக்கப்<br/>
பூவில் நான்முகனைப் படைத்த<br/>
தேவன் எம் பெருமானுக்கு அல்லால்<br/>
பூவும் பூசனையும் தகுமே?
</p>
<p>
தகும் சீர்த் தன் தனி முதலினுள்ளே<br/>
மிகும் தேவும் எப் பொருளும் படைக்கத்<br/>
தகும் கோலத் தாமரைக் கண்ணன் எம்மான்<br/>
மிகும் சோதி மேல் அறிவார் எவரே?
</p>
<p>
எவரும் யாவையும் எல்லாப் பொருளும்<br/>
கவர்வு இன்றித் தன்னுள் ஒடுங்க நின்ற<br/>
பவர் கொள் ஞான வெள்ளச் சுடர் மூர்த்தி<br/>
அவர் எம் ஆழி அம் பள்ளியாரே
</p>
<p>
பள்ளி ஆல் இலை ஏழ் உலகும் கொள்ளும்<br/>
வள்ளல் வல் வயிற்றுப் பெருமான்<br/>
உள் உள் ஆர் அறிவார் அவன் தன்<br/>
கள்ள மாய மனக்கருத்தே?
</p>
<p>
கருத்தில் தேவும் எல்லாப் பொருளும்<br/>
வருத்தித்த மாயப் பிரான் அன்றி யாரே<br/>
திருத்தித் திண் நிலை மூவுலகும் தம்முள்<br/>
இருத்திக் காக்கும் இயல்வினரே?
</p>
<p>
காக்கும் இயல்வினன் கண்ண பெருமான்<br/>
சேர்க்கை செய்து தன் உந்தியுள்ளே<br/>
வாய்த்த திசைமுகன் இந்திரன் வானவர்<br/>
ஆக்கினான் தெய்வ உலகுகளே
</p>
<p>
கள்வா எம்மையும் ஏழ் உலகும் நின்<br/>
உள்ளே தோற்றிய இறைவ என்று<br/>
வெள் ஏறன் நான்முகன் இந்திரன் வானவர்<br/>
புள் ஊர்தி கழல் பணிந்து ஏத்துவரே
</p>
<p>
ஏத்த ஏழ் உலகும் கொண்ட கோலக்<br/>
கூத்தனைக் குருகூர்ச் சடகோபன் சொல்<br/>
வாய்த்த ஆயிரத்துள் இவை பத்துடன்<br/>
ஏத்த வல்லவர்க்கு இல்லை ஓர் ஊனமே
</p>
<h2>அடியார் குழாத்தைக் கூடும் ஆசையுற்று உரைத்தல்</h2>
</p>
<p>
ஊனில் வாழ் உயிரே நல்லை போ உன்னைப் பெற்று<br/>
வான் உளார் பெருமான் மதுசூதன் என் அம்மான்<br/>
தானும் யானும் எல்லாம் தன்னுள்ளே கலந்தொழிந்தோம்<br/>
தேனும் பாலும் நெய்யும் கன்னலும் அமுதும் ஒத்தே
</p>
<p>
ஒத்தார் மிக்காரை இலையாய மா மாய<br/>
ஒத்தாய் எப் பொருட்கும் உயிர் ஆய் என்னைப் பெற்ற<br/>
அத் தாய் ஆய் தந்தை ஆய் அறியாதன அறிவித்து<br/>
அத்தா நீ செய்தன அடியேன் அறியேனே
</p>
<p>
அறியாக் காலத்துள்ளே அடிமைக்கண் அன்பு செய்வித்து<br/>
அறியா மா மாயத்து அடியேனை வைத்தாயால்<br/>
அறியாமைக் குறள் ஆய் நிலம் மாவலி மூவடி என்று<br/>
அறியாமை வஞ்சித்தாய் எனது ஆவியுள் கலந்தே
</p>
<p>
எனது ஆவியுள் கலந்த பெரு நல் உதவிக் கைம்மாறு<br/>
எனது ஆவி தந்தொழிந்தேன் இனி மீள்வது என்பது உண்டே?<br/>
எனது ஆவி ஆவியும் நீ பொழில் ஏழும் உண்ட எந்தாய்<br/>
எனது ஆவி யார்? யான் ஆர்? தந்த நீ கொண்டாக்கினையே
</p>
<p>
இனி யார் ஞானங்களால் எடுக்கல் எழாத எந்தாய்<br/>
கனிவார் வீட்டு இன்பமே என் கடல் படா அமுதே<br/>
தனியேன் வாழ் முதலே பொழில் ஏழும் ஏனம் ஒன்றாய்<br/>
நுனி ஆர் கோட்டில் வைத்தாய் நுன பாதம் சேர்ந்தேனே
</p>
<p>
சேர்ந்தார் தீவினைகட்கு அரு நஞ்சை திண் மதியை<br/>
தீர்ந்தார் தம் மனத்துப் பிரியாது அவர் உயிரைச்<br/>
சோர்ந்தே புகல் கொடாச் சுடரை அரக்கியை மூக்கு<br/>
ஈர்ந்தாயை அடியேன் அடைந்தேன் முதல் முன்னமே
</p>
<p>
முன் நல் யாழ் பயில் நூல் நரம்பின் முதிர் சுவையே<br/>
பல் நலார் பயிலும் பரனே பவித்திரனே<br/>
கன்னலே அமுதே கார் முகிலே என் கண்ணா<br/>
நின் அலால் இலேன்காண் என்னை நீ குறிக்கொள்ளே
</p>
<p>
குறிக்கொள் ஞானங்களால் எனை ஊழி செய் தவமும்<br/>
கிறிக்கொண்டு இப் பிறப்பே சில நாளில் எய்தினன் யான்<br/>
உறிக்கொண்ட வெண்ணெய் பால் ஒளித்து உண்ணும் அம்மான் பின்<br/>
நெறிக்கொண்ட நெஞ்சனாய்ப் பிறவித் துயர் கடிந்தே
</p>
<p>
கடி வார் தண் அம் துழாய்க் கண்ணன் விண்ணவர் பெருமான்<br/>
படி வானம் இறந்த பரமன் பவித்திரன் சீர்<br/>
செடி ஆர் நோய்கள் கெட படிந்து குடைந்து ஆடி<br/>
அடியேன் வாய்மடுத்துப் பருகிக் களித்தேனே
</p>
<p>
களிப்பும் கவர்வும் அற்று பிறப்புப் பிணி மூப்பு இறப்பு அற்று<br/>
ஒளிக்கொண்ட சோதியுமாய் உடன்கூடுவது என்று கொலோ<br/>
துளிக்கின்ற வான் இந் நிலம் சுடர் ஆழி சங்கு ஏந்தி<br/>
அளிக்கின்ற மாயப் பிரான் அடியார்கள் குழாங்களையே?
</p>
<p>
குழாம் கொள் பேர் அரக்கன் குலம் வீய முனிந்தவனை<br/>
குழாம் கொள் தென் குருகூர்ச் சடகோபன் தெரிந்து உரைத்த<br/>
குழாம் கொள் ஆயிரத்துள் இவை பத்தும் உடன் பாடி<br/>
குழாங்களாய் அடியீர் உடன்கூடிநின்று ஆடுமினே
</p>
<h2>தலைவியின் ஆற்றாமை கண்ட தாய் தலைவனை நோக்கிக் கூறுதல்</h2>
</p>
<p>
ஆடி ஆடி அகம் கரைந்து இசை<br/>
பாடிப் பாடிக் கண்ணீர் மல்கி எங்கும்<br/>
நாடி நாடி நரசிங்கா என்று<br/>
வாடி வாடும் இவ் வாள் நுதலே
</p>
<p>
வாள் நுதல் இம் மடவரல் உம்மைக்<br/>
காணும் ஆசையுள் நைகின்றாள் விறல்<br/>
வாணன் ஆயிரம் தோள் துணித்தீர் உம்மைக்<br/>
காண நீர் இரக்கம் இலீரே
</p>
<p>
இரக்க மனத்தோடு எரி அணை<br/>
அரக்கும் மெழுகும் ஒக்கும் இவள்<br/>
இரக்கம் எழீர் இதற்கு என் செய்கேன்<br/>
அரக்கன் இலங்கை செற்றீருக்கே?
</p>
<p>
இலங்கை செற்றவனே என்னும் பின்னும்<br/>
வலம் கொள் புள் உயர்த்தாய் என்னும் உள்ளம்<br/>
மலங்க வெவ் உயிர்க்கும் கண்ணீர் மிகக்<br/>
கலங்கிக் கைதொழும் நின்று இவளே
</p>
<p>
இவள் இராப்பகல் வாய்வெரீ இத் தன<br/>
குவளை ஒண் கண்ண நீர் கொண்டாள் வண்டு<br/>
திவளும் தண் அம் துழாய் கொடீர் என<br/>
தவள வண்ணர் தகவுகளே?
</p>
<p>
தகவு உடையவனே என்னும் பின்னும்<br/>
மிக விரும்பும் பிரான் என்னும் எனது<br/>
அக உயிர்க்கு அமுதே என்னும் உள்ளம்<br/>
உக உருகிநின்று உள் உளே
</p>
<p>
உள் உள் ஆவி உலர்ந்து உலர்ந்து என<br/>
வள்ளலே கண்ணனே என்னும் பின்னும்<br/>
வெள்ள நீர்க் கிடந்தாய் என்னும் என<br/>
கள்வி தான் பட்ட வஞ்சனையே
</p>
<p>
வஞ்சனே என்னும் கைதொழும் தன<br/>
நெஞ்சம் வேவ நெடிது உயிர்க்கும் விறல்<br/>
கஞ்சனை வஞ்சனை செய்தீர் உம்மைத்<br/>
தஞ்சம் என்று இவள் பட்டனவே
</p>
<p>
பட்ட போது எழு போது அறியாள் விரை<br/>
மட்டு அலர் தண் துழாய் என்னும் சுடர்<br/>
வட்ட வாய் நுதி நேமியீர் நுமது<br/>
இட்டம் என்கொல் இவ் ஏழைக்கே?
</p>
<p>
ஏழை பேதை இராப்பகல் தன<br/>
கேழ் இல் ஒண் கண்ண நீர் கொண்டாள் கிளர்<br/>
வாழ்வை வேவ இலங்கை செற்றீர் இவள்<br/>
மாழை நோக்கு ஒன்றும் வாட்டேன்மினே
</p>
<p>
வாட்டம் இல் புகழ் வாமனனை இசை<br/>
கூட்டி வண் சடகோபன் சொல் அமை<br/>
பாட்டு ஓர் ஆயிரத்து இப் பத்தால் அடி<br/>
சூட்டலாகும் அம் தாமமே
</p>
<h2>இறைவன் ஆபரணாதிகளுடன் வந்து கலக்க ஆழ்வார் மகிழ்தல்</h2>
</p>
<p>
அம் தாமத்து அன்பு செய்து என் ஆவி சேர் அம்மானுக்கு<br/>
அம் தாமம் வாழ் முடி சங்கு ஆழி நூல் ஆரம் உள<br/>
செந்தாமரைத்தடம் கண் செங்கனி வாய் செங்கமலம்<br/>
செந்தாமரை அடிகள் செம்பொன் திரு உடம்பே
</p>
<p>
திரு உடம்பு வான் சுடர் செந்தாமரை கண் கை கமலம்<br/>
திரு இடமே மார்வம் அயன் இடமே கொப்பூழ்<br/>
ஒருவு இடமும் எந்தை பெருமாற்கு அரனே ஓ<br/>
ஒருவு இடம் ஒன்று இன்றி என்னுள் கலந்தானுக்கே
</p>
<p>
என்னுள் கலந்தவன் செங்கனி வாய் செங்கமலம்<br/>
மின்னும் சுடர் மலைக்குக் கண் பாதம் கை கமலம்<br/>
மன்னும் முழு ஏழ் உலகும் வயிற்றின் உள<br/>
தன்னுள் கலவாதது எப் பொருளும் தான் இலையே
</p>
<p>
எப் பொருளும் தான் ஆய் மரகதக் குன்றம் ஒக்கும்<br/>
அப்பொழுதைத் தாமரைப்பூக் கண் பாதம் கை கமலம்<br/>
எப்பொழுதும் நாள் திங்கள் ஆண்டு ஊழி ஊழிதொறும்<br/>
அப்பொழுதைக்கு அப்பொழுது என் ஆரா அமுதமே
</p>
<p>
ஆரா அமுதமாய் அல் ஆவியுள் கலந்த<br/>
கார் ஆர் கருமுகில் போல் என் அம்மான் கண்ணனுக்கு<br/>
நேரா வாய் செம்பவளம் கண் பாதம் கை கமலம்<br/>
பேர் ஆரம் நீள் முடி நாண் பின்னும் இழை பலவே
</p>
<p>
பலபலவே ஆபரணம் பேரும் பலபலவே<br/>
பலபலவே சோதி வடிவு பண்பு எண்ணில்<br/>
பலபல கண்டு உண்டு கேட்டு உற்று மோந்து இன்பம்<br/>
பலபலவே ஞானமும் பாம்பு அணை மேலாற்கேயோ
</p>
<p>
பாம்பு அணைமேல் பாற்கடலுள் பள்ளி அமர்ந்ததுவும்<br/>
காம்பு அணை தோள் பின்னைக்கு ஆய் ஏறு உடன் ஏழ் செற்றதுவும்<br/>
தேம் பணைய சோலை மராமரம் ஏழ் எய்ததுவும்<br/>
பூம் பிணைய தண் துழாய்ப் பொன் முடி அம் போர் ஏறே
</p>
<p>
பொன் முடி அம் போர் ஏற்றை எம்மானை நால் தடம் தோள்<br/>
தன் முடிவு ஒன்று இல்லாத தண் துழாய் மாலையனை<br/>
என் முடிவு காணாதே என்னுள் கலந்தானை<br/>
சொல்முடிவு காணேன் நான் சொல்லுவது என்? சொல்லீரே
</p>
<p>
சொல்லீர் என் அம்மானை என் ஆவி ஆவிதனை<br/>
எல்லை இல் சீர் என் கருமாணிக்கச் சுடரை<br/>
நல்ல அமுதம் பெறற்கு அரிய வீடும் ஆய்<br/>
அல்லி மலர் விரை ஒத்து ஆண் அல்லன் பெண் அலனே
</p>
<p>
ஆண் அல்லன் பெண் அல்லன் அல்லா அலியும் அல்லன்<br/>
காணலும் ஆகான் உளன் அல்லன் இல்லை அல்லன்<br/>
பேணுங்கால் பேணும் உரு ஆகும் அல்லனும் ஆம்<br/>
கோணை பெரிது உடைத்து எம் பெம்மானைக் கூறுதலே
</p>
<p>
கூறுதல் ஒன்று ஆராக் குடக் கூத்த அம்மானைக்<br/>
கூறுதலே மேவிக் குருகூர்ச் சடகோபன்<br/>
கூறின அந்தாதி ஓர் ஆயிரத்துள் இப் பத்தும்<br/>
கூறுதல் வல்லார் உளரேல் கூடுவர் வைகுந்தமே
</p>
<h2>ஆழ்வார் இறைவனைச் சிக்கெனப் பிடித்தல்</h2>
</p>
<p>
வைகுந்தா மணிவண்ணனே என் பொல்லாத் திருக்குறளா என்னுள் மன்னி<br/>
வைகும் வைகல் தோறும் அமுது ஆய வான் ஏறே செய் குந்தா அரும் தீமை உன் அடியார்க்குத் தீர்த்து<br/>
அசுரர்க்குத் தீமைகள் செய் குந்தா உன்னை நான் பிடித்தேன் கொள் சிக்கெனவே.
</p>
<p>
சிக்கெனச் சிறிது ஓர் இடமும் புறப்படாத் தன்னுள்ளே உலகுகள்<br/>
ஒக்கவே விழுங்கிப் புகுந்தான் புகுந்ததற்பின் மிக்க ஞான வெள்ளச் சுடர் விளக்குஆய் துளக்கு<br/>
அற்று அமுதம் ஆய் எங்கும் பக்கம் நோக்கு அறியான் என் பைந்தாமரைக் கண்ணனே
</p>
<p>
தாமரைக் கண்ணனை விண்ணோர் பரவும் தலைமகனை துழாய் விரைப்<br/>
பூ மருவு கண்ணி எம் பிரானை பொன்மலையை நாம் மருவி நன்கு ஏத்தி உள்ளி வணங்கி நாம்<br/>
மகிழ்ந்து ஆட நாவு அலர் பா மருவி நிற்கத் தந்த பான்மையே வள்ளலே
</p>
<p>
வள்ளலே மதுசூதனா என் மரகத மலையே உனை நினைந்து<br/>
எள்கல் தந்த எந்தாய் உன்னை எங்ஙனம் விடுகேன் வெள்ளமே புரை நின் புகழ் குடைந்து ஆடிப்<br/>
பாடிக் களித்து உகந்து உகந்து உள்ள நோய்கள் எல்லாம் துரந்து உய்ந்து போந்திருந்தே?
</p>
<p>
உய்ந்து போந்து என் உலப்பு இலாத வெம் தீவினைகளை நாசம் செய்து உனது<br/>
அந்தம் இல் அடிமை அடைந்தேன் விடுவேனோ ஐந்து பைந்தலை ஆடு அரவு அணை மேவிப் பாற்கடல்<br/>
யோக நித்திரை சிந்தை செய்த எந்தாய் உன்னைச் சிந்தை செய்து செய்தே?
</p>
<p>
உன்னைச் சிந்தை செய்து செய்து உன் நெடு மா மொழி இசை பாடி ஆடி என்<br/>
முன்னைத் தீவினைகள் முழு வேர் அரிந்தனன் யான் உன்னைச் சிந்தையினால் இகழ்ந்த இரணியன் அகல்<br/>
மார்வம் கீண்ட என் முன்னைக் கோளரியே முடியாதது என் எனக்கே?
</p>
<p>
முடியாதது என் எனக்கேல் இனி? முழு ஏழ் உலகும் உண்டான் உகந்து வந்து<br/>
அடியேன் உட்புகுந்தான் அகல்வானும் அல்லன் இனி செடி ஆர் நோய்கள் எல்லாம் துரந்து எமர் கீழ்<br/>
மேல் எழு பிறப்பும் விடியா வெம் நரகத்து என்றும் சேர்தல் மாறினரே
</p>
<p>
மாறி மாறிப் பல பிறப்பும் பிறந்து அடியை அடைந்து உள்ளம் தேறி<br/>
ஈறு இல் இன்பத்து இரு வெள்ளம் யான் மூழ்கினன் பாறிப் பாறி அசுரர் தம் பல் குழாங்கள் நீறு எழ<br/>
பாய் பறவை ஒன்று ஏறி வீற்றிருந்தாய் உன்னை என்னுள் நீக்கேல் எந்தாய்
</p>
<p>
எந்தாய் தண் திருவேங்கடத்துள் நின்றாய் இலங்கை செற்றாய் மராமரம்<br/>
பைந்தாள் ஏழ் உருவ ஒரு வாளி கோத்த வில்லா < கொந்து ஆர் தண் அம் துழாயினாய் அமுதே உன்னை<br/>
என்னுள்ளே குழைத்த எம் மைந்தா வான் ஏறே இனி எங்குப் போகின்றதே?
</p>
<p>
போகின்ற காலங்கள் போய காலங்கள் போகு காலங்கள் தாய் தந்தை உயிர்<br/>
ஆகின்றாய் உன்னை நான் அடைந்தேன் விடுவேனோ? பாகின்ற தொல் புகழ் மூவுலகுக்கும் நாதனே<br/>
பரமா தண் வேங்கடம் மேகின்றாய் தண் துழாய் விரை நாறு கண்ணியனே
</p>
<p>
கண்ணித் தண் அம் துழாய் முடிக் கமலத் தடம் பெருங் கண்ணனைப் புகழ்<br/>
நண்ணி தென் குருகூர்ச் சடகோபன் மாறன் சொன்ன எண்ணில் சோர்வு இல் அந்தாதி ஆயிரத்துள் இவையும்<br/>
ஓர் பத்து இசையொடும் பண்ணில் பாட வல்லார் அவர் கேசவன் தமரே
</p>
<h2>பன்னிரு நாமப் பாட்டு</h2>
</p>
<p>
கேசவன் தமர் கீழ் மேல் எமர் ஏழ் எழு பிறப்பும்<br/>
மா சதிர் இது பெற்று நம்முடை வாழ்வு வாய்க்கின்றவா!<br/>
ஈசன் என் கருமாணிக்கம் என் செங்கோலக் கண்ணன் விண்ணோர்<br/>
நாயகன் எம் பிரான் எம்மான் நாராயணனாலே
</p>
<p>
நாரணன் முழு ஏழ் உலகுக்கும் நாதன் வேத மயன்<br/>
காரணம் கிரிசை கருமம் இவை முதல்வன் எந்தை<br/>
சீர் அணங்கு அமரர் பிறர் பலரும் தொழுது ஏத்த நின்று<br/>
வாரணத்தை மருப்பு ஒசித்த பிரான் என் மாதவனே
</p>
<p>
மாதவன் என்றதே கொண்டு என்னை இனி இப்பால் பட்டது<br/>
யாது அவங்களும் சேர்கொடேன் என்று என்னுள் புகுந்து இருந்து<br/>
தீது அவம் கெடுக்கும் அமுதம் செந்தாமரைக் கண் குன்றம்<br/>
கோது அவம் இல் என் கன்னல் கட்டி எம்மான் என் கோவிந்தனே
</p>
<p>
கோவிந்தன் குடக் கூத்தன் கோவலன் என்று என்றே குனித்துத்<br/>
தேவும் தன்னையும் பாடி ஆடத் திருத்தி என்னைக் கொண்டு என்<br/>
பாவம் தன்னையும் பாறக் கைத்து எமர் ஏழ் எழு பிறப்பும்<br/>
மேவும் தன்மையம் ஆக்கினான் வல்லன் எம்பிரான் விட்டுவே
</p>
<p>
விட்டு இலங்கு செஞ்சோதித் தாமரை பாதம் கைகள் கண்கள<br/>
் விட்டு இலங்கு கருஞ்சுடர் மலையே திரு உடம்பு<br/>
விட்டு இலங்கு மதியம் சீர் சங்கு சக்கரம் பரிதி<br/>
விட்டு இலங்கு முடி அம்மான் மதுசூதனன் தனக்கே
</p>
<p>
மதுசூதனை அன்றி மற்று இலேன் என்று எத்தாலும் கருமம் இன்றி<br/>
துதி சூழ்ந்த பாடல்கள் பாடி ஆட நின்று ஊழி ஊழிதொறும்<br/>
எதிர் சூழல் புக்கு எனைத்தோர் பிறப்பும் எனக்கே அருள்கள் செய்ய<br/>
விதி சூழ்ந்ததால் எனக்கேல் அம்மான் திரிவிக்கிரமனையே
</p>
<p>
திரிவிக்கிரமன் செந்தாமரைக் கண் எம்மான் என் செங்கனி வாய்<br/>
உருவில் பொலிந்த வெள்ளைப் பளிங்கு நிறத்தனன் என்று என்று உள்ளி<br/>
பரவிப் பணிந்து பல் ஊழி ஊழி நின் பாத பங்கயமே<br/>
மருவித் தொழும் மனமே தந்தாய் வல்லைகாண் என் வாமனனே
</p>
<p>
வாமனன் என் மரகத வண்ணன் தாமரைக் கண்ணினன்<br/>
காமனைப் பயந்தாய் என்று என்று உன் கழல் பாடியே பணிந்து<br/>
தூ மனத்தனனாய்ப் பிறவித் துழதி நீங்க என்னைத்<br/>
தீ மனம் கெடுத்தாய் உனக்கு என் செய்கேன்? என் சிரீதரனே
</p>
<p>
சிரீதரன் செய்ய தாமரைக் கண்ணன் என்று என்று இராப்பகல் வாய்<br/>
வெரீஇ அலமந்து கண்கள் நீர் மல்கி வெவ்வுயிர்த்து உயிர்த்து<br/>
மரீஇய தீவினை மாள இன்பம் வளர வைகல் வைகல்<br/>
இரீஇ உன்னை என்னுள் வைத்தனை என் இருடீகேசனே
</p>
<p>
இருடீகேசன் எம் பிரான் இலங்கை அரக்கர் குலம்<br/>
முருடு தீர்த்த பிரான் எம்மான் அமரர் பெம்மான் என்று என்று<br/>
தெருடியாகில் நெஞ்சே வணங்கு திண்ணம் அறி அறிந்து<br/>
மருடியேலும் விடேல் கண்டாய் நம்பி பற்பநாபனையே
</p>
<p>
பற்பநாபன் உயர்வு அற உயரும் பெரும் திறலோன்<br/>
எற்பரன் என்னை ஆக்கிக் கொண்டு எனக்கே தன்னைத் தந்த<br/>
கற்பகம் என் அமுதம் கார் முகில் போலும் வேங்கட நல்<br/>
வெற்பன் விசும்போர் பிரான் எந்தை தாமோதரனே
</p>
<p>
தாமோதரனை தனி முதல்வனை ஞாலம் உண்டவனை<br/>
ஆமோ தரம் அறிய ஒருவர்க்கு? என்றே தொழும் அவர்கள்<br/>
தாமோதரன் உரு ஆகிய சிவற்கும் திசைமுகற்கும்<br/>
ஆமோ தரம் அறிய எம்மானை என் ஆழி வண்ணனையே?
</p>
<p>
வண்ண மா மணிச் சோதியை அமரர் தலைமகனை<br/>
கண்ணனை நெடுமாலைத் தென் குருகூர்ச் சடகோபன்<br/>
பண்ணிய தமிழ் மாலை ஆயிரத்துள் இவை பன்னிரண்டும்<br/>
பண்ணில் பன்னிரு நாமப் பாட்டு அண்ணல் தாள் அணைவிக்குமே
</p>
<h2>எம்பெருமானது மோக்ஷம் அளிக்கும் தன்மை</h2>
</p>
<p>
அணைவது அரவு அணைமேல் பூம்பாவை ஆகம்<br/>
புணர்வது இருவர் அவர் முதலும் தானே<br/>
இணைவன் ஆம் எப் பொருட்கும் வீடு முதல் ஆம்<br/>
புணைவன் பிறவிக்கடல் நீந்துவார்க்கே
</p>
<p>
நீந்தும் துயர்ப் பிறவி உட்பட மற்று எவ் எவையும்<br/>
நீந்தும் துயர் இல்லா வீடு முதல் ஆம்<br/>
பூந் தண் புனல் பொய்கை யானை இடர் கடிந்த<br/>
பூந் தண் துழாய் என் தனி நாயகன் புணர்ப்பே
</p>
<p>
புணர்க்கும் அயன் ஆம் அழிக்கும் அரன் ஆம்<br/>
புணர்த்த தன் உந்தியொடு ஆகத்து மன்னி<br/>
புணர்த்த திருஆகித் தன் மார்வில் தான் சேர்<br/>
புணர்ப்பன் பெரும் புணர்ப்பு எங்கும் புலனே
</p>
<p>
புலன் ஐந்து மேயும் பொறி ஐந்தும் நீங்கி<br/>
நலம் அந்தம் இல்லது ஓர் நாடு புகுவீர்<br/>
அலமந்து வீய அசுரரைச் செற்றான்<br/>
பலம் முந்து சீரில் படிமின் ஒவாதே
</p>
<p>
ஓவாத் துயர்ப் பிறவி உட்பட மற்று எவ் எவையும்<br/>
மூவாத் தனி முதலாய் மூவுலகும் காவலோன்<br/>
மா ஆகி ஆமை ஆய் மீன் ஆகி மானிடம் ஆம்<br/>
தேவாதி தேவ பெருமான் என் தீர்த்தனே
</p>
<p>
தீர்த்தன் உலகு அளந்த சேவடிமேல் பூந்தாமம்<br/>
சேர்த்தி அவையே சிவன் முடிமேல் தான் கண்டு<br/>
பார்த்தன் தெளிந்தொழிந்த பைந்துழாயான் பெருமை<br/>
பேர்த்தும் ஒருவரால் பேசக் கிடந்ததே?
</p>
<p>
கிடந்து இருந்து நின்று அளந்து கேழல் ஆய் கீழ்ப் புக்கு<br/>
இடந்திடும் தன்னுள் கரக்கும் உமிழும்<br/>
தடம் பெருந் தோள் ஆரத் தழுவும் பார் என்னும்<br/>
மடந்தையை மால் செய்கின்ற மால் ஆர் காண்பாரே?
</p>
<p>
காண்பார் ஆர் எம் ஈசன் கண்ணனை? என் காணுமாறு?<br/>
ஊண் பேசில் எல்லா உலகும் ஓர் துற்று ஆற்றா<br/>
சேண் பால வீடோ உயிரோ மற்று எப் பொருட்கும்<br/>
ஏண் பாலும் சோரான் பரந்து உளன் ஆம் எங்குமே
</p>
<p>
எங்கும் உளன் கண்ணன் என்ற மகனைக் காய்ந்து<br/>
இங்கு இல்லையால் என்று இரணியன் தூண் புடைப்ப<br/>
அங்கு அப்பொழுதே அவன் வீயத் தோன்றிய என்<br/>
சிங்கப் பிரான் பெருமை ஆராயும் சீர்மைத்தே?
</p>
<p>
சீர்மை கொள் வீடு சுவர்க்கம் நரகு ஈறா<br/>
ஈர்மை கொள் தேவர் நடுவா மற்று எப் பொருட்கும்<br/>
வேர் முதல் ஆய் வித்து ஆய் பரந்து தனி நின்ற<br/>
கார் முகில் போல் வண்ணன் என் கண்ணனை நான் கண்டேனே
</p>
<p>
கண் தலங்கள் செய்ய கரு மேனி அம்மானை<br/>
வண்டு அலம்பும் சோலை வழுதி வள நாடன்<br/>
பண் தலையில் சொன்ன தமிழ் ஆயிரத்து இப் பத்தும் வலார்<br/>
விண் தலையில் வீற்றிருந்து ஆள்வர் எம் மா வீடே
</p>
<h2>புருஷார்த்த நிர்ணயம்</h2>
</p>
<p>
எம் மா வீட்டுத் திறமும் செப்பம் நின்<br/>
செம் மா பாட பற்புத் தலை சேர்த்து ஒல்லை<br/>
கைம்மா துன்பம் கடிந்த பிரானே<br/>
அம்மா அடியேன் வேண்டுவது ஈதே
</p>
<p>
ஈதே யான் உன்னைக் கொள்வது எஞ்ஞான்றும் என்<br/>
மை தோய் சோதி மணிவண்ண எந்தாய்<br/>
எய்தா நின் கழல் யான் எய்த ஞானக்<br/>
கை தா காலக் கழிவு செய்யேலே
</p>
<p>
செய்யேல் தீவினை என்று அருள் செய்யும் என்<br/>
கை ஆர் சக்கரக் கண்ண பிரானே<br/>
ஐ ஆர் கண்டம் அடைக்கிலும் நின் கழல்<br/>
எய்யாது ஏத்த அருள்செய் எனக்கே
</p>
<p>
எனக்கே ஆட்செய் எக் காலத்தும் என்று என்<br/>
மனக்கே வந்து இடைவீடு இன்றி மன்னி<br/>
தனக்கே ஆக எனைக் கொள்ளும் ஈதே<br/>
எனக்கே கண்ணனை யான் கொள் சிறப்பே
</p>
<p>
சிறப்பில் வீடு சுவர்க்கம் நரகம்<br/>
இறப்பில் எய்துக எய்தற்க யானும்<br/>
பிறப்பு இல் பல் பிறவிப் பெருமானை<br/>
மறப்பு ஒன்று இன்றி என்றும் மகிழ்வனே
</p>
<p>
மகிழ் கொள் தெய்வம் உலோகம் அலோகம்<br/>
மகிழ் கொள் சோதி மலர்ந்த அம்மானே<br/>
மகிழ் கொள் சிந்தை சொல் செய்கை கொண்டு என்றும்<br/>
மகிழ்வுற்று உன்னை வணங்க வாராயே
</p>
<p>
வாராய் உன் திருப் பாத மலர்க்கீழ்ப்<br/>
பேராதே யான் வந்து அடையும்படி<br/>
தாராதாய் உன்னை என்னுள் வைப்பில் என்றும்<br/>
ஆராதாய் எனக்கு என்றும் எக்காலே
</p>
<p>
எக்காலத்து எந்தையாய் என்னுள் மன்னில் மற்று<br/>
எக் காலத்திலும் யாதொன்றும் வேண்டேன்<br/>
மிக்கார் வேத விமலர் விழுங்கும் என்<br/>
அக்காரக் கனியே உன்னை யானே
</p>
<p>
யானே என்னை அறியகிலாதே<br/>
யானே என் தனதே என்று இருந்தேன்<br/>
யானே நீ என் உடைமையும் நீயே<br/>
வானே ஏத்தும் எம் வானவர் ஏறே
</p>
<p>
ஏறேல் ஏழும் வென்று ஏர் கொள் இலங்கையை<br/>
நீறே செய்த நெடுஞ் சுடர்ச் சோதி<br/>
தேறேல் என்னை உன் பொன் அடி சேர்த்து ஒல்லை<br/>
வேறே போக எஞ்ஞான்றும் விடலே
</p>
<p>
விடல் இல் சக்கரத்து அண்ணலை மேவல்<br/>
விடல் இல் வண் குருகூர்ச் சடகோபன்<br/>
கெடல் இல் ஆயிரத்துள் இவை பத்தும்<br/>
கெடல் இல் வீடு செய்யும் கிளர்வார்க்கே
</p>
<h2>திருமாலிருஞ்சோலை மலையை வணங்குக</h2>
</p>
<p>
கிளர் ஒளி இளமை கெடுவதன் முன்னம்<br/>
வளர் ஒளி மாயோன் மருவிய கோயில்<br/>
வளர் இளம் பொழில் சூழ் மாலிருஞ்சோலை<br/>
தளர்வு இலர் ஆகிச் சார்வது சதிரே
</p>
<p>
சதிர் இள மடவார் தாழ்ச்சியை மதியாது<br/>
அதிர் குரல் சங்கத்து அழகர் தம் கோயில்<br/>
மதி தவழ் குடுமி மாலிருஞ்சோலைப்<br/>
பதியது ஏத்தி எழுவது பயனே
</p>
<p>
பயன் அல்ல செய்து பயன் இல்லை நெஞ்சே<br/>
புயல் மழை வண்ணர் புரிந்து உறை கோயில்<br/>
மயல் மிகு பொழில் சூழ் மாலிருஞ்சோலை<br/>
அயல்மலை அடைவது அது கருமமே
</p>
<p>
கரும வன் பாசம் கழித்து உழன்று உய்யவே<br/>
பெருமலை எடுத்தான் பீடு உறை கோயில்<br/>
வரு மழை தவழும் மாலிருஞ்சோலைத்<br/>
திருமலை அதுவே அடைவது திறமே
</p>
<p>
திறம் உடை வலத்தால் தீவினை பெருக்காது<br/>
அறம் முயல் ஆழிப் படையவன் கோயில்<br/>
மறு இல் வண் சுனை சூழ் மாலிருஞ்சோலைப்<br/>
புறமலை சாரப் போவது கிறியே
</p>
<p>
கிறி என நினைமின் கீழ்மை செய்யாதே<br/>
உறி அமர் வெண்ணெய் உண்டவன் கோயில்<br/>
மறியொடு பிணை சேர் மாலிருஞ்சோலை<br/>
நெறி பட அதுவே நினைவது நலமே
</p>
<p>
நலம் என நினைமின் நரகு அழுந்தாதே<br/>
நிலம் முனம் இடந்தான் நீடு உறை கோயில்<br/>
மலம் அறு மதி சேர் மாலிருஞ்சோலை<br/>
வலம் முறை எய்தி மருவுதல் வலமே
</p>
<p>
வலஞ்செய்து வைகல் வலம் கழியாதே<br/>
வலஞ்செய்யும் ஆய மாயவன் கோயில்<br/>
வலஞ்செய்யும் வானோர் மாலிருஞ்சோலை<br/>
வலஞ்செய்து நாளும் மருவுதல் வழக்கே
</p>
<p>
வழக்கு என நினைமின் வல்வினை மூழ்காது<br/>
அழக்கொடி அட்டான் அமர் பெருங்கோயில்<br/>
மழக் களிற்று இனம் சேர் மாலிருஞ்சோலை<br/>
தொழக் கருதுவதே துணிவது சூதே
</p>
<p>
சூது என்று களவும் சூதும் செய்யாதே<br/>
வேதம் முன் விரித்தான் விரும்பிய கோயில்<br/>
மாது உறு மயில் சேர் மாலிருஞ்சோலைப்<br/>
போது அவிழ் மலையே புகுவது பொருளே
</p>
<p>
பொருள் என்று இவ் உலகம் படைத்தவன் புகழ்மேல்<br/>
மருள் இல் வண் குருகூர் வண் சடகோபன்<br/>
தெருள் கொள்ளச் சொன்ன ஓர் ஆயிரத்துள் இப் பத்து<br/>
அருளுடையவன் தாள் அணைவிக்கும் முடித்தே
</p>
<h2>திருமாலிருஞ்சோலை அழகரது வடிவழகில் ஈடுபடல்</h2>
</p>
<p>
முடிச் சோதியாய் உனது முகச் சோதி மலர்ந்ததுவோ?<br/>
அடிச் சோதி நீ நின்ற தாமரையாய் அலர்ந்ததுவோ?<br/>
படிச் சோதி ஆடையொடும் பல் கலனாய் நின் பைம் பொன்<br/>
கடிச் சோதி கலந்ததுவோ? திருமாலே கட்டுரையே
</p>
<p>
கட்டுரைக்கில் தாமரை நின் கண் பாதம் கை ஒவ்வா<br/>
சுட்டு உரைத்த நன் பொன் உன் திருமேனி ஒளி ஒவ்வாது<br/>
ஒட்டு உரைத்து இவ் உலகு உன்னைப் புகழ்வு எல்லாம் பெரும்பாலும்<br/>
பட்டுரையாய் புற்கு என்றே காட்டுமால் பரஞ்சோதீ
</p>
<p>
பரஞ்சோதி நீ பரமாய் நின் இகழ்ந்து பின் மற்று ஓர்<br/>
பரம் சோதி இன்மையின் படி ஓவி நிகழ்கின்ற<br/>
பரஞ்சோதி நின்னுள்ளே படர் உலகம் படைத்த எம்<br/>
பரஞ்சோதி கோவிந்தா பண்பு உரைக்கமாட்டேனே
</p>
<p>
மாட்டாதே ஆகிலும் இம் மலர் தலை மா ஞாலம் நின்<br/>
மாட்டு ஆய மலர் புரையும் திருவுருவம் மனம் வைக்க<br/>
மாட்டாத பல சமய மதி கொடுத்தாய் மலர்த் துழாய்<br/>
மாட்டே நீ மனம் வைத்தாய் மா ஞாலம் வருந்தாதே?
</p>
<p>
வருந்தாத அரும் தவத்த மலர் கதிரின் சுடர் உடம்பு ஆய்<br/>
வருந்தாத ஞானம் ஆய் வரம்பு இன்றி முழுது இயன்றாய்<br/>
வரும் காலம் நிகழ் காலம் கழி காலம் ஆய் உலகை<br/>
ஒருங்காக அளிப்பாய் சீர் எங்கு உலக்க ஓதுவனே?
</p>
<p>
ஓதுவார் ஓத்து எல்லாம் எவ் உலகத்து எவ் எவையும்<br/>
சாதுவாய் நின் புகழின் தகை அல்லால் பிறிது இல்லை<br/>
போது வாழ் புனம் துழாய் முடியினாய் பூவின்மேல்<br/>
மாது வாழ் மார்பினாய் என் சொல்லி யான் வாழ்த்துவனே?
</p>
<p>
வாழ்த்துவார் பலர் ஆக நின்னுள்ளே நான்முகனை<br/>
மூழ்த்த நீர் உலகு எல்லாம் படை என்று முதல் படைத்தாய்<br/>
கேழ்த்த சீர் அரன் முதலாக் கிளர் தெய்வமாய்க் கிளர்ந்து<br/>
சூழ்த்து அமரர் துதித்தால் உன் தொல் புகழ் மாசூணாதே?
</p>
<p>
மாசூணாச் சுடர் உடம்புஆய் மலராது குவியாது<br/>
மாசூணா ஞானம் ஆய் முழுதும் ஆய் முழுது இயன்றாய்<br/>
மாசூணா வான் கோலத்து அமரர் கோன் வழிப்பட்டால்<br/>
மாசூணா உன பாதமலர்ச் சோதி மழுங்காதே?
</p>
<p>
மழுங்காத வைந் நுதிய சக்கர நல் வலத்தையாய்<br/>
தொழும் காதல் களிறு அளிப்பான் புள் ஊர்ந்து தோன்றினையே<br/>
மழுங்காத ஞானமே படை ஆக மலர் உலகில்<br/>
தொழும்பாயார்க்கு அளித்தால் உன் சுடர்ச் சோதி மறையாதே?
</p>
<p>
மறை ஆய நால் வேதத்துள் நின்ற மலர்ச் சுடரே<br/>
முறையால் இவ் உலகு எல்லாம் படைத்து இடந்து உண்டு உமிழ்ந்து அளந்தாய்<br/>
பிறை ஏறு சடையானும் நான்முகனும் இந்திரனும்<br/>
இறை ஆதல் அறிந்து ஏத்த வீற்றிருத்தல் இது வியப்பே?
</p>
<p>
வியப்பு ஆய வியப்பு இல்லா மெய்ஞ் ஞான வேதியனைச்<br/>
சயப் புகழார் பலர் வாழும் தடம் குருகூர்ச் சடகோபன்<br/>
துயக்கு இன்றித் தொழுது உரைத்த ஆயிரத்துள் இப் பத்தும்<br/>
உயக்கொண்டு பிறப்பு அறுக்கும் ஒலி முந்நீர் ஞாலத்தே
</p>
<h2>அழகரை முற்றும் அனுபவிக்க ஏலாது ஆழ்வார் கலங்க எம்பெருமான் அவரது கலக்கத்தைத் தீர்த்தல்</h2>
</p>
<p>
முந்நீர் ஞாலம் படைத்த எம் முகில் வண்ணனே<br/>
அந் நாள் நீ தந்த ஆக்கையின்வழி உழல்வேன்<br/>
வெம் நாள் நோய் வீய வினைகளை வேர் அறப் பாய்ந்து<br/>
எந் நாள் யான் உன்னை இனி வந்து கூடுவனே?
</p>
<p>
வன் மா வையம் அளந்த எம் வாமனா நின்<br/>
பல் மா மாயப் பல் பிறவியில் படிகின்ற யான்<br/>
தொல் மா வல்வினைத் தொடர்களை முதல் அரிந்து<br/>
நின் மா தாள் சேர்ந்து நிற்பது எஞ்ஞான்றுகொலோ?
</p>
<p>
கொல்லா மாக்கோல் கொலைசெய்து பாரதப் போர்<br/>
எல்லாச் சேனையும் இரு நிலத்து அவித்த எந்தாய்<br/>
பொல்லா ஆக்கையின் புணர்வினை அறுக்கல் அறா<br/>
சொல்லாய் யான் உன்னைச் சார்வது ஓர் சூழ்ச்சியே
</p>
<p>
சூழ்ச்சி ஞானச் சுடர் ஒளி ஆகி என்றும்<br/>
ஏழ்ச்சி கேடு இன்றி எங்கணும் நிறைந்த எந்தாய்<br/>
தாழ்ச்சி மற்று எங்கும் தவிர்ந்து நின் தாள் இணைக்கீழ்<br/>
வாழ்ச்சி யான் சேரும் வகை அருளாய் வந்தே
</p>
<p>
வந்தாய் போலே வந்தும் என் மனத்தினை நீ<br/>
சிந்தாமல் செய்யாய் இதுவே இது ஆகில்<br/>
கொந்து ஆர் காயாவின் கொழு மலர்த் திரு நிறத்த<br/>
எந்தாய் யான் உன்னை எங்கு வந்து அணுகிற்பனே?
</p>
<p>
கிற்பன் கில்லேன் என்று இலன் முனம் நாளால்<br/>
அற்ப சாரங்கள் அவை சுவைத்து அகன்றொழிந்தேன்<br/>
பற்பல் ஆயிரம் உயிர் செய்த பரமா நின்<br/>
நற் பொன் சோதித்தாள் நணுகுவது எஞ்ஞான்றே?
</p>
<p>
எஞ்ஞான்றும் நாம் இருந்து இருந்து இரங்கி நெஞ்சே<br/>
மெய்ஞ்ஞானம் இன்றி வினை இயல் பிறப்பு அழுந்தி<br/>
எஞ்ஞான்றும் எங்கும் ஒழிவு அற நிறைந்து நின்ற<br/>
மெய்ஞ் ஞானச் சோதிக் கண்ணனை மேவுதுமே
</p>
<p>
மேவு துன்ப வினைகளை விடுத்துமிலேன்<br/>
ஓவுதல் இன்றி உன் கழல் வணங்கிற்றிலேன்<br/>
பாவு தொல் சீர்க் கண்ணா என் பரஞ்சுடரே<br/>
கூவுகின்றேன் காண்பான் எங்கு எய்தக் கூவுவனே?
</p>
<p>
கூவிக் கூவிக் கொடுவினைத் தூற்றுள் நின்று<br/>
பாவியேன் பல காலம் வழி திகைத்து அலமர்கின்றேன்<br/>
மேவி அன்று ஆ நிரை காத்தவன் உலகம் எல்லாம்<br/>
தாவிய அம்மானை எங்கு இனித் தலைப்பெய்வனே?
</p>
<p>
தலைப்பெய் காலம் நமன்தமர் பாசம் விட்டால்<br/>
அலைப்பூண் உண்ணும் அவ் அல்லல் எல்லாம் அகல<br/>
கலைப் பல் ஞானத்து என் கண்ணனைக் கண்டுகொண்டு<br/>
நிலைப் பெற்று என் நெஞ்சம் பெற்றது நீடு உயிரே
</p>
<p>
உயிர்கள் எல்லா உலகமும் உடையவனைக்<br/>
குயில் கொள் சோலைத் தென் குருகூர்ச் சடகோபன்<br/>
செயிர் இல் சொல் இசை மாலை ஆயிரத்துள் இப் பத்தும்<br/>
உயிரின்மேல் ஆக்கை ஊனிடை ஒழிவிக்குமே
</p>
<h2>திருவேங்கடமுடையானுக்கு அடிமை செய்யவேண்டும்</h2>
</p>
<p>
ஒழிவு இல் காலம் எல்லாம் உடனாய் மன்னி<br/>
வழு இலா அடிமை செய்யவேண்டும் நாம்<br/>
தெழி குரல் அருவித் திருவேங்கடத்து<br/>
எழில் கொள் சோதி எந்தை தந்தை தந்தைக்கே
</p>
<p>
எந்தை தந்தை தந்தை தந்தை தந்தைக்கும்<br/>
முந்தை வானவர் வானவர் கோனொடும்<br/>
சிந்து பூ மகிழும் திருவேங்கடத்து<br/>
அந்தம் இல் புகழ்க் கார் எழில் அண்ணலே
</p>
<p>
அண்ணல் மாயன் அணி கொள் செந்தாமரைக்<br/>
கண்ணன் செங்கனி வாய்க் கருமாணிக்கம்<br/>
தெள் நிறை சுனை நீர்த் திருவேங்கடத்து<br/>
எண் இல் தொல் புகழ் வானவர் ஈசனே
</p>
<p>
ஈசன் வானவர்க்கு என்பன் என்றால் அது<br/>
தேசமோ திருவேங்கடத்தானுக்கு?<br/>
நீசனேன் நிறைவு ஒன்றும் இலேன் என்கண்<br/>
பாசம் வைத்த பரம் சுடர்ச் சோதிக்கே
</p>
<p>
சோதி ஆகி எல்லா உலகும் தொழும்<br/>
ஆதிமூர்த்தி என்றால் அளவு ஆகுமோ<br/>
வேதியர் முழு வேதத்து அமுதத்தை<br/>
தீது இல் சீர்த் திருவேங்கடத்தானையே?
</p>
<p>
வேம் கடங்கள் மெய்மேல் வினை முற்றவும்<br/>
தாங்கள் தங்கட்கு நல்லனவே செய்வார்<br/>
வேங்கடத்து உறைவார்க்கு நம என்னல்<br/>
ஆம் கடமைஅது சுமந்தார்கட்கே
</p>
<p>
சுமந்து மா மலர் நீர் சுடர் தூபம் கொண்டு<br/>
அமர்ந்து வானவர் வானவர் கோனொடும்<br/>
நமன்று எழும் திருவேங்கடம் நங்கட்குச்<br/>
சமன் கொள் வீடு தரும் தடங் குன்றமே
</p>
<p>
குன்றம் ஏந்திக் குளிர் மழை காத்தவன்<br/>
அன்று ஞாலம் அளந்த பிரான் பரன்<br/>
சென்று சேர் திருவேங்கட மா மலை<br/>
ஒன்றுமே தொழ நம் வினை ஓயுமே
</p>
<p>
ஓயும் மூப்புப் பிறப்பு இறப்பு:பிணி<br/>
வீயுமாறு செய்வான் திருவேங்கடத்து<br/>
ஆயன் நாள் மலர் ஆம் அடித்தாமரை<br/>
வாயுள்ளும் மனத்துள்ளும் வைப்பார்கட்கே
</p>
<p>
வைத்த நாள் வரை எல்லை குறுகிச் சென்று<br/>
எய்த்து இளைப்பதன் முன்னம் அடைமினோ<br/>
பைத்த பாம்பு அணையான் திருவேங்கடம்<br/>
மொய்த்த சோலை மொய் பூந் தடந் தாழ்வரே
</p>
<p>
தாள் பரப்பி மண் தாவிய ஈசனை<br/>
நீள் பொழில் குருகூர்ச் சடகோபன் சொல்<br/>
கேழ் இல் ஆயிரத்து இப் பத்தும் வல்லவர்<br/>
வாழ்வர் வாழ்வு எய்தி ஞாலம் புகழவே
</p>
<h2>ஆத்மாக்கள் அனைத்தும் அவனே</h2>
</p>
<p>
புகழும் நல் ஒருவன் என்கோ? பொரு இல் சீர்ப் பூமி என்கோ?<br/>
திகழும் தண் பரவை என்கோ? தீ என்கோ? வாயு என்கோ?<br/>
நிகழும் ஆகாசம் என்கோ? நீள் சுடர் இரண்டும் என்கோ?<br/>
இகழ்வு இல் இவ் அனைத்தும் என்கோ? கண்ணனைக் கூவும் ஆறே
</p>
<p>
கூவும் ஆறு அறியமாட்டேன் குன்றங்கள் அனைத்தும் என்கோ?<br/>
மேவு சீர் மாரி என்கோ? விளங்கு தாரகைகள் என்கோ?<br/>
நா இயல் கலைகள் என்கோ? ஞான நல் ஆவி என்கோ?<br/>
பாவு சீர்க் கண்ணன் எம்மான் பங்கயக் கண்ணனையே
</p>
<p>
பங்கயக் கண்ணன் என்கோ? பவளச் செவ்வாயன் என்கோ?<br/>
அம் கதிர் அடியன் என்கோ? அஞ்சன வண்ணன் என்கோ?<br/>
செங்கதிர் முடியன் என்கோ? திரு மறு மார்பன் என்கோ?<br/>
சங்கு சக்கரத்தன் என்கோ? சாதி மாணிக்கத்தையே
</p>
<p>
சாதி மாணிக்கம் என்கோ? சவி கொள் பொன் முத்தம் என்கோ?<br/>
சாதி நல் வயிரம் என்கோ? தவிவு இல் சீர் விளக்கம் என்கோ?<br/>
ஆதி அம் சோதி என்கோ? ஆதி அம் புருடன் என்கோ?<br/>
ஆதும் இல் காலத்து எந்தை அச்சுதன் அமலனையே
</p>
<p>
அச்சுதன் அமலன் என்கோ? அடியவர் வினை கெடுக்கும்<br/>
நச்சும் மா மருந்தம் என்கோ? நலங் கடல் அமுதம் என்கோ?<br/>
அச் சுவைக் கட்டி என்கோ? அறுசுவை அடிசில் என்கோ?<br/>
நெய்ச் சுவைத் தேறல் என்கோ? கனி என்கோ? பால் என்கேனோ?
</p>
<p>
பால் என்கோ? நான்கு வேதப் பயன் என்கோ? சமய நீதி<br/>
நூல் என்கோ? நுடங்கு கேள்வி இசை என்கோ? இவற்றுள் நல்ல<br/>
மேல் என்கோ? வினையின் மிக்க பயன் என்கோ? கண்ணன் என்கோ?<br/>
மால் என்கோ? மாயன் என்கோ? வானவர் ஆதியையே
</p>
<p>
வானவர் ஆதி என்கோ? வானவர் தெய்வம் என்கோ?<br/>
வானவர் போகம் என்கோ? வானவர் முற்றும் என்கோ?<br/>
ஊனம் இல் செல்வம் என்கோ? ஊனம் இல் சுவர்க்கம் என்கோ?<br/>
ஊனம் இல் மோக்கம் என்கோ? ஒளி மணி வண்ணனையே
</p>
<p>
ஒளி மணி வண்ணன் என்கோ? ஒருவன் என்று ஏத்த நின்ற<br/>
நளிர் மதிச் சடையன் என்கோ? நான்முகக் கடவுள் என்கோ?<br/>
அளி மகிழ்ந்து உலகம் எல்லாம் படைத்து அவை ஏத்த நின்ற<br/>
களி மலர்த் துளவன் எம்மான் கண்ணனை மாயனையே
</p>
<p>
கண்ணனை மாயன் தன்னை கடல் கடைந்து அமுதம் கொண்ட<br/>
அண்ணலை அச்சுதனை அனந்தனை அனந்தன் தன்மேல்<br/>
நண்ணி நன்கு உறைகின்றானை ஞாலம் உண்டு உமிழ்ந்த மாலை<br/>
எண்ணும் ஆறு அறியமாட்டேன் யாவையும் எவரும் தானே
</p>
<p>
யாவையும் எவரும் தானாய் அவரவர் சமயம் தோறும்<br/>
தோய்வு இலன் புலன் ஐந்துக்கும் சொலப்படான் உணர்வின் மூர்த்தி<br/>
ஆவி சேர் உயிரின் உள்ளால் ஆதும் ஓர் பற்று இலாத<br/>
பாவனை அதனைக் கூடில் அவனையும் கூடலாமே
</p>
<p>
கூடி வண்டு அறையும் தண் தார்க் கொண்டல் போல் வண்ணன் தன்னை<br/>
மாடு அலர் பொழில் குருகூர் வண் சடகோபன் சொன்ன<br/>
பாடல் ஓர் ஆயிரத்துள் இவையும் ஓர் பத்தும் வல்லார்<br/>
வீடு இல போகம் எய்தி விரும்புவர் அமரர் மொய்த்தே
</p>
<h2>திருமாலுக்கு அன்பு செய்பவரை ஆதரித்தலும் அன்பிலாரை நிந்தித்தலும்</h2>
</p>
<p>
மொய்ம் மாம் பூம் பொழில் பொய்கை முதலைச் சிறைப்பட்டு நின்ற<br/>
கைம்மாவுக்கு அருள் செய்த கார் முகில் போல் வண்ணன் கண்ணன்<br/>
எம்மானைச் சொல்லிப் பாடி எழுந்தும் பறந்தும் துள்ளாதார்<br/>
தம்மாம் கருமம் என்? சொல்லீர் தண் கடல் வட்டத்து உள்ளீரே
</p>
<p>
தண் கடல் வட்டத்து உள்ளாரைத் தமக்கு இரையாத் தடிந்து உண்ணும்<br/>
திண் கழல் கால் அசுரர்க்குத் தீங்கு இழைக்கும் திருமாலைப்<br/>
பண்கள் தலைக்கொள்ளப் பாடி பறந்தும் குனித்தும் உழலாதார்<br/>
மண் கொள் உலகில் பிறப்பார் வல்வினை மோத மலைந்தே
</p>
<p>
மலையை எடுத்து கல் மாரி காத்து பசுநிரை தன்னைத்<br/>
தொலைவு தவிர்த்த பிரானைச் சொல்லிச் சொல்லி நின்று எப்போதும்<br/>
தலையினோடு ஆதனம் தட்டத் தடுகுட்டமாய்ப் பறவாதார்<br/>
அலை கொள் நரகத்து அழுந்திக் கிடந்து உழைக்கின்ற வம்பரே
</p>
<p>
வம்பு அவிழ் கோதைபொருட்டா மால் விடை ஏழும் அடர்த்த<br/>
செம்பவளத் திரள் வாயன் சிரீதரன் தொல் புகழ் பாடி<br/>
கும்பிடு நட்டம் இட்டு ஆடி கோகு உகட்டுண்டு உழலாதார்<br/>
தம் பிறப்பால் பயன் என்னே சாது சனங்களிடையே?
</p>
<p>
சாது சனத்தை நலியும் கஞ்சனைச் சாதிப்பதற்கு<br/>
ஆதி அம் சோதி உருவை அங்கு வைத்து இங்குப் பிறந்த<br/>
வேத முதல்வனைப் பாடி வீதிகள் தோறும் துள்ளாதார்<br/>
ஓதி உணர்ந்தவர் முன்னா என் சவிப்பார் மனிசரே?
</p>
<p>
மனிசரும் மற்றும் முற்றும் ஆய் மாயப் பிறவி பிறந்த<br/>
தனியன் பிறப்பிலி தன்னை தடங் கடல் சேர்ந்த பிரானை<br/>
கனியை கரும்பின் இன் சாற்றை கட்டியை தேனை அமுதை<br/>
முனிவு இன்றி ஏத்திக் குனிப்பார் முழுது உணர் நீர்மையினாரே
</p>
<p>
நீர்மை இல் நூற்றுவர் வீய ஐவர்க்கு அருள்செய்து நின்று<br/>
பார் மல்கு சேனை அவித்த பரஞ்சுடரை நினைந்து ஆடி<br/>
நீர் மல்கு கண்ணினர் ஆகி நெஞ்சம் குழைந்து நையாதே<br/>
ஊன் மல்கி மோடு பருப்பார் உத்தமர்கட்கு என் செய்வாரே?
</p>
<p>
வார் புனல் அம் தண் அருவி வட திருவேங்கடத்து எந்தை<br/>
பேர் பல சொல்லிப் பிதற்றி பித்தர் என்றே பிறர் கூற<br/>
ஊர் பல புக்கும் புகாதும் உலோகர் சிரிக்க நின்று ஆடி<br/>
ஆர்வம் பெருகிக் குனிப்பார் அமரர் தொழப்படுவாரே
</p>
<p>
அமரர் தொழப்படுவானை அனைத்து உலகுக்கும் பிரானை<br/>
அமர மனத்தினுள் யோகு புணர்ந்து அவன் தன்னோடு ஒன்று ஆக<br/>
அமரத் துணிய வல்லார்கள் ஒழிய அல்லாதவர் எல்லாம்<br/>
அமர நினைந்து எழுந்து ஆடி அலற்றுவதே கருமமே
</p>
<p>
கருமமும் கரும பலனும் ஆகிய காரணன் தன்னை<br/>
திரு மணி வண்ணனை செங்கண் மாலினை தேவபிரானை<br/>
ஒருமை மனத்தினுள் வைத்து உள்ளம் குழைந்து எழுந்து ஆடி<br/>
பெருமையும் நாணும் தவிர்ந்து பிதற்றுமின் பேதைமை தீர்ந்தே
</p>
<p>
தீர்ந்த அடியவர் தம்மைத் திருத்திப் பணிகொள்ள வல்ல<br/>
ஆர்ந்த புகழ் அச்சுதனை அமரர் பிரானை எம்மானை<br/>
வாய்ந்த வள வயல் சூழ் தண் வளங் குருகூர்ச் சடகோபன்<br/>
நேர்ந்த ஓர் ஆயிரத்து இப் பத்து அருவினை நீறு செய்யுமே
</p>
<h2>அர்ச்சாவதாரமே எளிது என்று அருளிச்செய்தல்</h2>
</p>
<p>
செய்ய தாமரைக் கண்ணன் ஆய் உலகு ஏழும் உண்ட அவன் கண்டீர்<br/>
வையம் வானம் மனிசர் தெய்வம் மற்றும் மற்றும் மற்றும் முற்றும் ஆய்<br/>
செய்ய சூழ் சுடர் ஞானம் ஆய் வெளிப் பட்டு இவை படைத்தான் பின்னும்<br/>
மொய் கொள் சோதியோடு ஆயினான் ஒரு மூவர் ஆகிய மூர்த்தியே
</p>
<p>
மூவர் ஆகிய மூர்த்தியை முதல் மூவர்க்கும் முதல்வன் தன்னை<br/>
சாவம் உள்ளன நீக்குவானை தடங் கடல் கிடந்தான் தன்னை<br/>
தேவ தேவனை தென் இலங்கை எரி எழச் செற்ற வில்லியை<br/>
பாவ நாசனை பங்கயத் தடங் கண்ணனைப் பரவுமினோ
</p>
<p>
பரவி வானவர் ஏத்த நின்ற பரமனை பரஞ்சோதியை<br/>
குரவை கோத்த குழகனை மணி வண்ணனை குடக் கூத்தனை<br/>
அரவம் ஏறி அலை கடல் அமரும் துயில்கொண்ட அண்ணலை<br/>
இரவும் நன் பகலும் விடாது என்றும் ஏத்துதல் மனம் வைம்மினோ
</p>
<p>
வைம்மின் நும் மனத்து என்று யான் உரைக்கின்ற மாயவன் சீர்மையை<br/>
எம்மனோர்கள் உரைப்பது என்? அது நிற்க நாள்தொறும் வானவர்<br/>
தம்மை ஆளும் அவனும் நான்முகனும் சடைமுடி அண்ணலும்<br/>
செம்மையால் அவன் பாத பங்கயம் சிந்தித்து ஏத்தித் திரிவரே
</p>
<p>
திரியும் காற்றோடு அகல் விசும்பு திணிந்த மண் கிடந்த கடல்<br/>
எரியும் தீயோடு இரு சுடர் தெய்வம் மற்றும் மற்றும் முற்றும் ஆய்<br/>
கரிய மேனியன் செய்ய தாமரைக் கண்ணன் கண்ணன் விண்ணோர் இறை<br/>
சுரியும் பல் கருங் குஞ்சி எங்கள் சுடர் முடி அண்ணல் தோற்றமே
</p>
<p>
தோற்றம் கேடு அவை இல்லவன் உடையான் அவன் ஒரு மூர்த்தியாய்<br/>
சீற்றத்தோடு அருள் பெற்றவன் அடிக் கீழ்ப் புக நின்ற செங்கண்மால்<br/>
நாற்றம் தோற்றம் சுவை ஒலி உறல் ஆகி நின்ற எம் வானவர்<br/>
ஏற்றையே அன்றி மற்றொருவரை யான் இலேன் எழுமைக்குமே
</p>
<p>
எழுமைக்கும் எனது ஆவிக்கு இன் அமுதத்தினை எனது ஆர் உயிர்<br/>
கெழுமிய கதிர்ச் சோதியை மணி வண்ணனை குடக் கூத்தனை<br/>
விழுமிய அமரர் முனிவர் விழுங்கும் கன்னல் கனியினை<br/>
தொழுமின் தூய மனத்தர் ஆய் இறையும் நில்லா துயரங்களே
</p>
<p>
துயரமே தரு துன்ப இன்ப வினைகள் ஆய் அவை அல்லன் ஆய்<br/>
உயர நின்றது ஓர் சோதி ஆய் உலகு ஏழும் உண்டு உமிழ்ந்தான் தன்னை<br/>
அயர வாங்கும் நமன் தமர்க்கு அரு நஞ்சினை அச்சுதன் தன்னை<br/>
தயரதற்கு மகன் தன்னை அன்றி மற்று இலேன் தஞ்சமாகவே
</p>
<p>
தஞ்சம் ஆகிய தந்தை தாயொடு தானும் ஆய் அவை அல்லன் ஆய்<br/>
எஞ்சல் இல் அமரர் குலமுதல் மூவர் தம்முள்ளும் ஆதியை அஞ்சி நீர் உலகத்துள்ளீர்கள் அவன் இவன் என்று கூழேன்மின்<br/>
நெஞ்சினால் நினைப்பான் எவன் அவன் ஆகும் நீள் கடல் வண்ணனே
</p>
<p>
கடல் வண்ணன் கண்ணன் விண்ணவர் கருமாணிக்கம் எனது ஆர் உயிர்<br/>
பட அரவின் அணைக்கிடந்த பரஞ்சுடர் பண்டு நூற்றுவர் அட வரும் படை மங்க ஐவர்கட்கு ஆகி வெம் சமத்து அன்று தேர்<br/>
கடவிய பெருமான் கனை கழல் காண்பது என்றுகொல் கண்களே
</p>
<p>
கண்கள் காண்டற்கு அரியன் ஆய் கருத்துக்கு நன்றும் எளியன் ஆய்<br/>
மண் கொள் ஞாலத்து உயிர்க்கு எல்லாம் அருள் செய்யும் வானவர் ஈசனை<br/>
பண் கொள் சோலை வழுதி நாடன் குருகைக்கோன் சடகோபன் சொல்<br/>
பண் கொள் ஆயிரத்து இப் பத்தால் பத்தர் ஆகக் கூடும் பயிலுமினே
</p>
<h2>அடியார்களின் அடியார்களுக்குத் தாம் அடியவர் எனல்</h2>
</p>
<p>
பயிலும் சுடர் ஒளி மூர்த்தியை பங்கயக் கண்ணனை<br/>
பயில இனிய நம் பாற்கடல் சேர்ந்த பரமனை<br/>
பயிலும் திரு உடையார் எவரேலும் அவர் கண்டீர்<br/>
பயிலும் பிறப்பிடை தோறு எம்மை ஆளும் பரமரே
</p>
<p>
ஆளும் பரமனை கண்ணனை ஆழிப் பிரான் தன்னை<br/>
தோளும் ஓர் நான்கு உடைத் தூ மணி வண்ணன் எம்மான் தன்னை<br/>
தாளும் தடக் கையும் கூப்பிப் பணியும் அவர் கண்டீர்<br/>
நாளும் பிறப்பிடைதோறு எம்மை ஆளுடை நாதரே
</p>
<p>
நாதனை ஞாலமும் வானமும் ஏத்தும் நறும் துழாய்ப்<br/>
போதனை பொன் நெடும் சக்கரத்து எந்தை பிரான் தன்னை<br/>
பாதம் பணிய வல்லாரைப் பணியும் அவர் கண்டீர்<br/>
ஓதும் பிறப்பிடைதோறு எம்மை ஆளுடையார்களே
</p>
<p>
உடை ஆர்ந்த ஆடையன் கண்டிகையன் உடை நாணினன்<br/>
புடை ஆர் பொன் நூலினன் பொன் முடியன் மற்றும் பல்கலன்<br/>
நடையா உடைத் திருநாரணன் தொண்டர் தொண்டர் கண்டீர்<br/>
இடை ஆர் பிறப்பிடைதோறு எமக்கு எம் பெருமக்களே
</p>
<p>
பெருமக்கள் உள்ளவர் தம் பெருமானை அமரர்கட்கு<br/>
அருமை ஒழிய அன்று ஆர் அமுது ஊட்டிய அப்பனை<br/>
பெருமை பிதற்ற வல்லாரைப் பிதற்றும் அவர் கண்டீர்<br/>
வருமையும் இம்மையும் நம்மை அளிக்கும் பிராக்களே
</p>
<p>
அளிக்கும் பரமனை கண்ணனை ஆழிப் பிரான் தன்னை<br/>
துளிக்கும் நறும் கண்ணித் தூ மணி வண்ணன் எம்மான் தன்னை<br/>
ஒளிக் கொண்ட சோதியை உள்ளத்துக் கொள்ளும் அவர் கண்டீர்<br/>
சலிப்பு இன்றி ஆண்டு எம்மைச் சன்ம சன்மாந்தரம் காப்பரே
</p>
<p>
சன்ம சன்மாந்தரம் காத்து அடியார்களைக் கொண்டுபோய்<br/>
தன்மை பெறுத்தித் தன் தாளிணைக்கீழ்க் கொள்ளும் அப்பனை<br/>
தொன்மை பிதற்ற வல்லாரைப் பிதற்றும் அவர் கண்டீர்<br/>
நன்மை பெறுத்து எம்மை நாள் உய்யக்கொள்கின்ற நம்பரே
</p>
<p>
நம்பனை ஞாலம் படைத்தவனை திரு மார்பனை<br/>
உம்பர் உலகினில் யார்க்கும் உணர்வு அரியான் தன்னை<br/>
கும்பி நரகர்கள் ஏத்துவரேலும் அவர் கண்டீர்<br/>
எம் பல் பிறப்பிடைதோறு எம் தொழுகுலம் தாங்களே
</p>
<p>
குலம் தாங்கு சாதிகள் நாலிலும் கீழ் இழிந்து எத்தனை<br/>
நலம் தான் இலாத சண்டாள சண்டாளர்கள் ஆகிலும்<br/>
வலம் தாங்கு சக்கரத்து அண்ணல் மணிவண்ணற்கு ஆள் என்று உள்<br/>
கலந்தார் அடியார் தம் அடியார் எம் அடிகளே
</p>
<p>
அடி ஆர்ந்த வையம் உண்டு ஆல் இலை அன்னவசம் செய்யும<br/>
்படி யாதும் இல் குழவிப்படி எந்தை பிரான் தனக்கு<br/>
அடியார் அடியார் தம் அடியார் அடியார் தமக்கு<br/>
அடியார் அடியார் தம் அடியார் அடியோங்களே
</p>
<p>
அடி ஓங்கு நூற்றுவர் வீய அன்று ஐவர்க்கு அருள்செய்த<br/>
நெடியோனைத் தென் குருகூர்ச் சடகோபன் குற்றேவல்கள்<br/>
அடி ஆர்ந்த ஆயிரத்துள் இவை பத்து அவன் தொண்டர்மேல்<br/>
முடிவு ஆரக் கற்கிற்கில் சன்மம் செய்யாமை முடியுமே
</p>
<h2>கரணங்களும் தாமும் பெருவிடாய்ப்பட்டுப் பேசுதல்</h2>
</p>
<p>
முடியானே மூவுலகும் தொழுது ஏத்தும் சீர்<br/>
அடியானே ஆழ் கடலைக் கடைந்தாய் புள் ஊர்<br/>
கொடியானே கொண்டல் வண்ணா அண்டத்து உம்பரில்<br/>
நெடியானே என்று கிடக்கும் என் நெஞ்சமே
</p>
<p>
நெஞ்சமே நீள் நகர் ஆக இருந்த என்<br/>
தஞ்சனே தண் இலங்கைக்கு இறையைச் செற்ற<br/>
நஞ்சனே ஞாலம் கொள்வான் குறள் ஆகிய<br/>
வஞ்சனே என்னும் எப்போதும் என் வாசகமே
</p>
<p>
வாசகமே ஏத்த அருள் செய்யும் வானவர் தம்<br/>
நாயகனே நாள் இளம் திங்களைக் கோள் விடுத்து<br/>
வேய் அகம் பால் வெண்ணெய் தொடு உண்ட ஆன் ஆயர்<br/>
தாயவனே என்று தடவும் என் கைகளே
</p>
<p>
கைகளால் ஆரத் தொழுது தொழுது உன்னை<br/>
வைகலும் மாத்திரைப் போதும் ஓர் வீடு இன்றி<br/>
பை கொள் பாம்பு ஏறி உறை பரனே உன்னை<br/>
மெய்கொள்ளக் காண விரும்பும் என் கண்களே
</p>
<p>
கண்களால் காண வருங்கொல் என்று ஆசையால்<br/>
மண் கொண்ட வாமனன் ஏற மகிழ்ந்து செல்<br/>
பண் கொண்ட புள்ளின் சிறகு ஒலி பாவித்து<br/>
திண் கொள்ள ஓர்க்கும் கிடந்து என் செவிகளே
</p>
<p>
செவிகளால் ஆர நின் கீர்த்திக் கனி என்னும்<br/>
கவிகளே காலப் பண் தேன் உறைப்பத் துற்று<br/>
புவியின்மேல் பொன் நெடும் சக்கரத்து உன்னையே<br/>
அவிவு இன்றி ஆதரிக்கும் எனது ஆவியே
</p>
<p>
ஆவியே ஆர் அமுதே என்னை ஆளுடைத்<br/>
தூவி அம் புள் உடையாய் சுடர் நேமியாய்<br/>
பாவியேன் நெஞ்சம் புலம்பப் பலகாலும்<br/>
கூவியும் காணப்பெறேன் உன கோலமே
</p>
<p>
கோலமே தாமரைக் கண்ணது ஓர் அஞ்சன<br/>
நீலமே நின்று எனது ஆவியை ஈர்கின்ற<br/>
சீலமே சென்று செல்லாதன முன் நிலாம்<br/>
காலமே உன்னை எந் நாள் கண்டுகொள்வனே?
</p>
<p>
கொள்வன் நான் மாவலி மூவடி தா என்ற<br/>
கள்வனே கஞ்சனை வஞ்சித்து வாணனை<br/>
உள் வன்மை தீர ஓர் ஆயிரம் தோள் துணித்த<br/>
புள் வல்லாய் உன்னை எஞ்ஞான்று பொருந்துவனே?
</p>
<p>
பொருந்திய மா மருதின் இடை போய எம்<br/>
பெருந்தகாய் உன் கழல் காணிய பேதுற்று<br/>
வருந்தி நான் வாசகமாலை கொண்டு உன்னையே<br/>
இருந்து இருந்து எத்தனை காலம் புலம்புவனே?
</p>
<p>
புலம்பு சீர்ப் பூமி அளந்த பெருமானை<br/>
நலம் கொள் சீர் நன் குருகூர்ச் சடகோபன்சொல்<br/>
வலம் கொண்ட ஆயிரத்துள் இவையும் ஓர் பத்து<br/>
இலங்கு வான் யாவரும் ஏறுவர் சொன்னாலே
</p>
<h2>மானிடரைப் பாடாது மாதவனை ஏத்தும் எனல்</h2>
</p>
<p>
சொன்னால் விரோதம் இது ஆகிலும் சொல்லுவான் கேண்மினோ<br/>
என் நாவில் இன் கவி யான் ஒருவர்க்கும் கொடுக்கிலேன்<br/>
தென்னா தெனா என்று வண்டு முரல் திருவேங்கடத்து<br/>
என் ஆனை என் அப்பன் எம் பெருமான் உளனாகவே
</p>
<p>
உளனாகவே எண்ணி தன்னை ஒன்றாக தன் செல்வத்தை<br/>
வளனா மதிக்கும் இம் மானிடத்தைக் கவி பாடி என்<br/>
குளன் ஆர் கழனி சூழ் கண்ணன் குறுங்குடி மெய்ம்மையே<br/>
உளனாய எந்தையை எந்தை பெம்மானை ஒழியவே?
</p>
<p>
ஒழிவு ஒன்று இல்லாத பல் ஊழிதோறு ஊழி நிலாவப்போம்<br/>
வழியைத் தரும் நங்கள் வானவர் ஈசனை நிற்கப் போய்<br/>
கழிய மிக நல்லவான் கவி கொண்டு புலவீர்காள்<br/>
இழியக் கருதி ஓர் மானிடம் பாடல் என் ஆவதே?
</p>
<p>
என் ஆவது எத்தனை நாளைக்குப் போதும் புலவீர்காள்<br/>
மன்னா மனிசரைப் பாடிப் படைக்கும் பெரும் பொருள்?<br/>
மின் ஆர் மணி முடி விண்ணவர் தாதையைப் பாடினால்<br/>
தன்னாகவே கொண்டு சன்மம் செய்யாமையும் கொள்ளுமே
</p>
<p>
கொள்ளும் பயன் இல்லை குப்பை கிளர்த்தன்ன செல்வத்தை<br/>
வள்ளல் புகழ்ந்து நும் வாய்மை இழக்கும் புலவீர்காள்<br/>
கொள்ளக் குறைவு இலன் வேண்டிற்று எல்லாம் தரும் கோது இல் என்<br/>
வள்ளல் மணிவண்ணன் தன்னைக் கவி சொல்ல வம்மினோ
</p>
<p>
வம்மின் புலவீர் நும் மெய் வருத்திக் கைசெய்து உய்ம்மினோ<br/>
இம் மன் உலகினில் செல்வர் இப்போது இல்லை நோக்கினோம்<br/>
நும் இன் கவி கொண்டு நும் நும் இட்டா தெய்வம் ஏத்தினால்<br/>
செம் மின் சுடர் முடி என் திருமாலுக்குச் சேருமே
</p>
<p>
சேரும் கொடை புகழ் எல்லை இலானை ஓர் ஆயிரம்<br/>
பேரும் உடைய பிரானை அல்லால் மற்று யான் கிலேன்<br/>
மாரி அனைய கை மால் வரை ஒக்கும் திண் தோள் என்று<br/>
பாரில் ஓர் பற்றையைப் பச்சைப் பசும் பொய்கள் பேசவே
</p>
<p>
வேயின் மலிபுரை தோளி பின்னைக்கு மணாளனை<br/>
ஆய பெரும் புகழ் எல்லை இலாதன பாடிப்போய்<br/>
காயம் கழித்து அவன் தாள் இணைக்கீழ்ப் புகும் காதலன்<br/>
மாய மனிசரை என் சொல்ல வல்லேன் என் வாய்கொண்டே?
</p>
<p>
வாய்கொண்டு மானிடம் பாட வந்த கவியேன் அல்லேன்<br/>
ஆய்கொண்ட சீர் வள்ளல் ஆழிப் பிரான் எனக்கே உளன்<br/>
சாய் கொண்ட இம்மையும் சாதித்து வானவர் நாட்டையும்<br/>
நீ கண்டுகொள் என்று வீடும் தரும் நின்றுநின்றே
</p>
<p>
நின்றுநின்று பல நாள் உய்க்கும் இவ் உடல் நீங்கிப்போய்<br/>
சென்று சென்று ஆகிலும் கண்டு சன்மம் கழிப்பான் எண்ணி<br/>
ஒன்றிஒன்றி உலகம் படைத்தான் கவி ஆயினேற்கு<br/>
என்றும் என்றும் இனி மற்றொருவர் கவி ஏற்குமே?
</p>
<p>
ஏற்கும் பெரும் புகழ் வானவர் ஈசன் கண்ணன் தனக்கு<br/>
ஏற்கும் பெரும் புகழ் வண் குருகூர்ச் சடகோபன் சொல்<br/>
ஏற்கும் பெரும் புகழ் ஆயிரத்துள் இவையும் ஓர் பத்து<br/>
ஏற்கும் பெரும் புகழ் சொல்ல வல்லார்க்கு இல்லை சன்மமே
</p>
<h2>திருமால் சீர் பரவப்பெற்ற எனக்கு ஒரு குறையும் இல்லை எனல்</h2>
</p>
<p>
சன்மம் பலபல செய்து வெளிப்பட்டு சங்கொடு சக்கரம் வில்<br/>
ஒண்மை உடைய உலக்கை ஒள் வாள் தண்டு கொண்டு புள் ஊர்ந்து உலகில்<br/>
வன்மை உடைய அரக்கர் அசுரரை மாளப் படை பொருத<br/>
நன்மை உடையவன் சீர் பரவப் பெற்ற நான் ஓர் குறைவு இலனே
</p>
<p>
குறைவு இல் தடங் கடல் கோள் அரவு ஏறி தன் கோலச் செந்தாமரைக்கண்<br/>
உறைபவன் போல ஓர் யோகு புணர்ந்த ஒளி மணி வண்ணன் கண்ணன்<br/>
கறை அணி மூக்கு உடைப் புள்ளைக் கடாவி அசுரரைக் காய்ந்த அம்மான்<br/>
நிறை புகழ் ஏத்தியும் பாடியும் ஆடியும் யான் ஒரு முட்டு இலனே
</p>
<p>
முட்டு இல் பல் போகத்து ஒரு தனி நாயகன் மூவுலகுக்கு உரிய<br/>
கட்டியை தேனை அமுதை நன்பாலை கனியை கரும்பு தன்னை<br/>
மட்டு அவிழ் தண் அம் துழாய் முடியானை வணங்கி அவன் திறத்துப்<br/>
பட்ட பின்னை இறையாகிலும் யான் என் மனத்துப் பரிவு இலனே
</p>
<p>
பரிவு இன்றி வாணனைக் காத்தும் என்று அன்று படையொடும் வந்து எதிர்ந்த<br/>
திரிபுரம் செற்றவனும் மகனும் பின்னும் அங்கியும் போர் தொலைய<br/>
பொரு சிறைப் புள்ளைக் கடாவிய மாயனை ஆயனை பொன் சக்கரத்து<br/>
அரியினை அச்சுதனைப் பற்றி யான் இறையேனும் இடர் இலனே
</p>
<p>
இடர் இன்றியே ஒரு நாள் ஒரு போழ்தில் எல்லா உலகும் கழிய<br/>
படர் புகழ்ப் பார்த்தனும் வைதிகனும் உடன் ஏற திண் தேர் கடவி<br/>
சுடர் ஒளியாய் நின்ற தன்னுடைச் சோதியில் வைதிகன் பிள்ளைகளை<br/>
உடலொடும் கொண்டு கொடுத்தவனைப் பற்றி ஒன்றும் துயர் இலனே
</p>
<p>
துயர் இல் சுடர் ஒளி தன்னுடைச் சோதி நின்ற வண்ணம் நிற்கவே<br/>
துயரில் மலியும் மனிசர் பிறவியில் தோன்றி கண் காண வந்து<br/>
துயரங்கள் செய்து தன் தெய்வநிலை உலகில் புக உய்க்கும் அம்மான்<br/>
துயரம் இல் சீர்க் கண்ணன் மாயன் புகழ் துற்ற யான் ஓர் துன்பம் இலனே
</p>
<p>
துன்பமும் இன்பமும் ஆகிய செய்வினை ஆய் உலகங்களும் ஆய்<br/>
இன்பம் இல் வெம் நரகு ஆகி இனிய நல் வான் சுவர்க்கங்களும் ஆய்<br/>
மன் பல் உயிர்களும் ஆகி பலபல மாய மயக்குக்களால்<br/>
இன்புறும் இவ் விளையாட்டு உடையானைப் பெற்று ஏதும் அல்லல் இலனே
</p>
<p>
அல்லல் இல் இன்பம் அளவு இறந்து எங்கும் அழகு அமர் சூழ் ஒளியன்<br/>
அல்லி மலர் மகள் போக மயக்குக்கள் ஆகியும் நிற்கும் அம்மான்<br/>
எல்லை இல் ஞானத்தன் ஞானம் அஃதே கொண்டு எல்லாக் கருமங்களும் செய்<br/>
எல்லை இல் மாயனை கண்ணனைத் தாள் பற்றி யான் ஓர் துக்கம் இலனே
</p>
<p>
துக்கம் இல் ஞானச் சுடர் ஒளி மூர்த்தி துழாய் அலங்கல் பெருமான்<br/>
மிக்க பல் மாயங்களால் விகிர்தம் செய்து வேண்டும் உருவு கொண்டு<br/>
நக்க பிரானோடு அயன் முதலாக எல்லாரும் எவையும் தன்னுள்<br/>
ஒக்க ஒடுங்க விழுங்க வல்லானைப் பெற்று ஒன்றும் தளர்வு இலனே
</p>
<p>
தளர்வு இன்றியே என்றும் எங்கும் பரந்த தனிமுதல் ஞானம் ஒன்றாய்<br/>
அளவு உடை ஐம்புலன்கள் அறியாவகையால் அருவு ஆகி நிற்கும்<br/>
வளர் ஒளி ஈசனை மூர்த்தியை பூதங்கள் ஐந்தை இரு சுடரை<br/>
கிளர் ஒளி மாயனை கண்ணனைத் தாள் பற்றி யான் என்றும் கேடு இலனே
</p>
<p>
கேடு இல் விழுப் புகழ்க் கேசவனை குருகூர்ச் சடகோபன் சொன்ன<br/>
பாடல் ஓர் ஆயிரத்துள் இவை ஒரு பத்தும் பயிற்ற வல்லார்கட்கு அவன்<br/>
நாடும் நகரமும் நன்குடன் காண நலனிடை ஊர்தி பண்ணி<br/>
வீடும் பெறுத்தித் தன் மூவுலகுக்கும் தரும் ஒரு நாயகமே
</p>
<h2>செல்வம் நிலையாமையும் திருமாலடிமையின் நிலைபேறும்</h2>
</p>
<p>
ஒரு நாயகமாய் ஓட உலகு உடன் ஆண்டவர்<br/>
கரு நாய் கவர்ந்த காலர் சிதைகிய பானையர்<br/>
பெரு நாடு காண இம்மையிலே பிச்சை தாம் கொள்வர்<br/>
திருநாரணன் தாள் காலம்பெறச் சிந்தித்து உய்ம்மினோ
</p>
<p>
உய்ம்மின் திறைகொணர்ந்து என்று உலகு ஆண்டவர் இம்மையே<br/>
தம் இன்சுவை மடவாரைப் பிறர் கொள்ளத் தாம் விட்டு<br/>
வெம் மின் ஒளி வெயில் கானகம் போய்க் குமைதின்பர்கள்<br/>
செம்மின் முடித் திருமாலை விரைந்து அடி சேர்மினோ
</p>
<p>
அடி சேர் முடியினர் ஆகி அரசர்கள் தாம் தொழ<br/>
இடி சேர் முரசங்கள் முற்றத்து இயம்ப இருந்தவர்<br/>
பொடி சேர் துகளாய்ப் போவர்கள் ஆதலில் நொக்கெனக்<br/>
கடி சேர் துழாய் முடிக் கண்ணன் கழல்கள் நினைமினோ
</p>
<p>
நினைப்பான் புகில் கடல் எக்கலின் நுண்மணலில் பலர்<br/>
எனைத்தோர் உகங்களும் இவ் உலகு ஆண்டு கழிந்தவர்<br/>
மனைப்பால் மருங்கு அற மாய்தல் அல்லால் மற்றுக் கண்டிலம்<br/>
பனைத் தாள் மத களிறு அட்டவன் பாதம் பணிமினோ
</p>
<p>
பணிமின் திருவருள் என்னும் அம் சீதப் பைம் பூம் பள்ளி<br/>
அணி மென் குழலார் இன்பக் கலவி அமுது உண்டார்<br/>
துணி முன்பு நால பல் ஏழையர் தாம் இழிப்ப செல்வர்<br/>
மணி மின்னு மேனி நம் மாயவன் பேர் சொல்லி வாழ்மினோ
</p>
<p>
வாழ்ந்தார்கள் வாழ்ந்தது மா மழை மொக்குளின் மாய்ந்து மாய்ந்து<br/>
ஆழ்ந்தார் என்று அல்லால் அன்று முதல் இன்று அறுதியா<br/>
வாழ்ந்தார்கள் வாழ்ந்தே நிற்பர் என்பது இல்லை நிற்குறில்<br/>
ஆழ்ந்து ஆர் கடற்பள்ளி அண்ணல் அடியவர் ஆமினோ
</p>
<p>
ஆம் இன் சுவை அவை ஆறோடு அடிசில் உண்டு ஆர்ந்தபின்<br/>
தூ மென் மொழி மடவார் இரக்கப் பின்னும் துற்றுவார்<br/>
ஈமின் எமக்கு ஒரு துற்று என்று இடறுவர் ஆதலின்<br/>
கோமின் துழாய் முடி ஆதி அம் சோதி குணங்களே
</p>
<p>
குணம் கொள் நிறை புகழ் மன்னர் கொடைக்கடன் பூண்டிருந்து<br/>
இணங்கி உலகு உடன் ஆக்கிலும் ஆங்கு அவனை இல்லார்<br/>
மணம் கொண்ட போகத்து மன்னியும் மீள்வர்கள் மீள்வு இல்லை<br/>
பணம் கொள் அரவு அணையான் திருநாமம் படிமினோ
</p>
<p>
படி மன்னு பல் கலன் பற்றோடு அறுத்து ஐம்புலன் வென்று<br/>
செடி மன்னு காயம் செற்றார்களும் ஆங்கு அவனை இல்லார்<br/>
குடி மன்னும் இன் சுவர்க்கம் எய்தியும் மீள்வர்கள் மீள்வு இல்லை<br/>
கொடி மன்னு புள் உடை அண்ணல் கழல்கள் குறுகுமினோ
</p>
<p>
குறுக மிக உணர்வத்தொடு நோக்கி எல்லாம் விட்ட<br/>
இறுகல் இறப்பு என்னும் ஞானிக்கும் அப் பயன் இல்லையேல்<br/>
சிறுக நினைவது ஓர் பாசம் உண்டாம் பின்னும் வீடு இல்லை<br/>
மறுகல் இல் ஈசனைப் பற்றி விடாவிடில் வீடு அஃதே
</p>
<p>
அஃதே உய்யப் புகும் ஆறு என்று கண்ணன் கழல்கள் மேல்<br/>
கொய் பூம் பொழில் சூழ் குருகூர்ச் சடகோபன் குற்றேவல்<br/>
செய் கோலத்து ஆயிரம் சீர்த் தொடைப் பாடல் இவை பத்தும்<br/>
அஃகாமல் கற்பவர் ஆழ் துயர் போய் உய்யற்பாலரே
</p>
<h2>காதல் கைகூடாது வருந்தும் தலைமகள் நிலைகண்டு தாய் இரங்கல்</h2>
</p>
<p>
பாலன் ஆய் ஏழ் உலகு உண்டு பரிவு இன்றி<br/>
ஆல் இலை அன்னவசம் செய்யும் அண்ணலார்<br/>
தாள் இணைமேல் அணி தண் அம் துழாய் என்றே<br/>
மாலுமால் வல்வினையேன் மட வல்லியே
</p>
<p>
வல்லி சேர் நுண் இடை ஆய்ச்சியர் தம்மொடும்<br/>
கொல்லைமை செய்து குரவை பிணைந்தவர்<br/>
நல் அடிமேல் அணி நாறு துழாய் என்றே<br/>
சொல்லுமால் சூழ் வினையாட்டியேன் பாவையே
</p>
<p>
பா இயல் வேத நல் மாலை பல கொண்டு<br/>
தேவர்கள் மா முனிவர் இறைஞ்ச நின்ற<br/>
சேவடிமேல் அணி செம் பொன் துழாய் என்றே<br/>
கூவுமால் கோள் வினையாட்டியேன் கோதையே
</p>
<p>
கோது இல வண் புகழ் கொண்டு சமயிகள்<br/>
பேதங்கள் சொல்லிப் பிதற்றும் பிரான் பரன்<br/>
பாதங்கள் மேல் அணி பைம் பொன் துழாய் என்றே<br/>
ஓதுமால் ஊழ்வினையேன் தடந் தோளியே
</p>
<p>
தோளி சேர் பின்னை பொருட்டு எருது ஏழ் தழீஇக்<br/>
கோளியார் கோவலனார் குடக் கூத்தனார்<br/>
தாள் இணைமேல் அணி தண் அம் துழாய் என்றே<br/>
நாளும் நாள் நைகின்றதால் என் தன் மாதரே
</p>
<p>
மாதர் மா மண்மடந்தைபொருட்டு ஏனம் ஆய்<br/>
ஆதி அம் காலத்து அகல் இடம் கீண்டவர்<br/>
பாதங்கள்மேல் அணி பைம் பொன் துழாய் என்றே<br/>
ஓதும் மால் எய்தினள் என் தன் மடந்தையே
</p>
<p>
மடந்தையை வண் கமலத் திருமாதினை<br/>
தடம் கொள் தார் மார்பினில் வைத்தவர் தாளின்மேல்<br/>
வடம் கொள் பூம் தண் அம் துழாய் மலர்க்கே இவள்<br/>
மடங்குமால் வாள் நுதலீர்! என் மடக்கொம்பே
</p>
<p>
கொம்பு போல் சீதைபொருட்டு இலங்கை நகர்<br/>
அம்பு எரி உய்த்தவர் தாள் இணைமேல் அணி<br/>
வம்பு அவிழ் தண் அம் துழாய் மலர்க்கே இவள்<br/>
நம்புமால் நான் இதற்கு என் செய்கேன் நங்கைமீர்?
</p>
<p>
நங்கைமீர் நீரும் ஓர் பெண் பெற்று நல்கினீர்<br/>
எங்ஙனே சொல்லுகேன் யான் பெற்ற ஏழையை?<br/>
சங்கு என்னும் சக்கரம் என்னும் துழாய் என்னும்<br/>
இங்ஙனே சொல்லும் இராப் பகல் என்செய்கேன்?
</p>
<p>
என் செய்கேன்? என்னுடைப் பேதை என் கோமளம்<br/>
என் சொல்லும் என் வசமும் அல்லள் நங்கைமீர்<br/>
மின் செய் பூண் மார்பினன் கண்ணன் கழல் துழாய்<br/>
பொன் செய் பூண் மென் முலைக்கு என்று மெலியுமே
</p>
<p>
மெலியும் நோய் தீர்க்கும் நம் கண்ணன் கழல்கள்மேல்<br/>
மலி புகழ் வண் குருகூர்ச் சடகோபன் சொல்<br/>
ஒலி புகழ் ஆயிரத்து இப் பத்தும் வல்லவர்<br/>
மலி புகழ் வானவர்க்கு ஆவர் நல் கோவையே
</p>
<h2>எம்பெருமானது சேர்க்கையால் பெற்ற இன்பம்</h2>
</p>
<p>
கோவை வாயாள்பொருட்டு ஏற்றின் எருத்தம் இறுத்தாய் மதிள் இலங்கைக்<br/>
கோவை வீயச் சிலை குனித்தாய் குல நல் யானை மருப்பு ஒசித்தாய்<br/>
பூவை வீயா நீர் தூவிப் போதால் வணங்கேனேலும் நின்<br/>
பூவை வீயாம் மேனிக்குப் பூசும் சாந்து என் நெஞ்சமே
</p>
<p>
பூசும் சாந்து என் நெஞ்சமே புனையும் கண்ணி எனதுடைய<br/>
வாசகம் செய் மாலையே வான் பட்டு ஆடையும் அஃதே<br/>
தேசம் ஆன அணிகலனும் என் கைகூப்புச் செய்கையே<br/>
ஈசன் ஞாலம் உண்டு உமிழ்ந்த எந்தை ஏக மூர்த்திக்கே
</p>
<p>
ஏக மூர்த்தி இரு மூர்த்தி மூன்று மூர்த்தி பல மூர்த்தி<br/>
ஆகி ஐந்து பூதம் ஆய் இரண்டு சுடர் ஆய் அருவு ஆகி<br/>
நாகம் ஏறி நடுக் கடலுள் துயின்ற நாராயணனே உன்<br/>
ஆகம் முற்றும் அகத்து அடக்கி ஆவி அல்லல் மாய்த்ததே
</p>
<p>
மாய்த்தல் எண்ணி வாய் முலை தந்த மாயப் பேய் உயிர்<br/>
மாய்த்த ஆய மாயனே வாமனனே மாதவா<br/>
பூத் தண் மாலை கொண்டு உன்னைப் போதால் வணங்கேனேலும் நின்<br/>
பூத் தண் மாலை நெடு முடிக்குப் புனையும் கண்ணி எனது உயிரே
</p>
<p>
கண்ணி எனது உயிர் காதல் கனகச் சோதி முடி முதலா<br/>
எண் இல் பல் கலன்களும் ஏலும் ஆடையும் அஃதே<br/>
நண்ணி மூவுலகும் நவிற்றும் கீர்த்தியும் அஃதே<br/>
கண்ணன் எம் பிரான் எம்மான் கால சக்கரத்தானுக்கே
</p>
<p>
கால சக்கரத்தொடு வெண் சங்கம் கை ஏந்தினாய்<br/>
ஞாலம் முற்றும் உண்டு உமிழ்ந்த நாராயணனே என்று என்று<br/>
ஓலம் இட்டு நான் அழைத்தால் ஒன்றும் வாராயாகிலும்<br/>
கோலம் ஆம் என் சென்னிக்கு உன் கமலம் அன்ன குரைகழலே
</p>
<p>
குரை கழல்கள் நீட்டி மண் கொண்ட கோல வாமனா<br/>
குரை கழல் கைகூப்புவார்கள் கூட நின்ற மாயனே<br/>
விரை கொள் பூவும் நீரும் கொண்டு ஏத்தமாட்டேனேலும் உன்<br/>
உரை கொள் சோதித் திரு உருவம் என்னது ஆவி மேலதே
</p>
<p>
என்னது ஆவி மேலையாய் ஏர் கொள் ஏழ் உலகமும்<br/>
துன்னி முற்றும் ஆகி நின்ற சோதி ஞான மூர்த்தியாய்<br/>
உன்னது என்னது ஆவியும் என்னது உன்னது ஆவியும்<br/>
இன்ன வண்ணமே நின்றாய் என்று உரைக்க வல்லேனே?
</p>
<p>
உரைக்க வல்லேன் அல்லேன் உன் உலப்பு இல் கீர்த்தி வெள்ளத்தின்<br/>
கரைக்கண் என்று செல்வன் நான்? காதல் மையல் ஏறினேன்<br/>
புரைப்பு இலாத பரம்பரனே பொய் இலாத பரஞ்சுடரே<br/>
இரைத்து நல்ல மேன்மக்கள் ஏத்த யானும் ஏத்தினேன்
</p>
<p>
யானும் ஏத்தி ஏழ் உலகும் முற்றும் ஏத்தி பின்னையும்<br/>
தானும் ஏத்திலும் தன்னை ஏத்த ஏத்த எங்கு எய்தும்?<br/>
தேனும் பாலும் கன்னலும் அமுதும் ஆகித் தித்திப்ப<br/>
யானும் எம் பிரானையே ஏத்தினேன் யான் உய்வானே
</p>
<p>
உய்வு உபாயம் மற்று இன்மை தேறி கண்ணன் ஒண் கழல்கள் மேல்<br/>
செய்ய தாமரைப் பழனத் தென்னன் குருகூர்ச் சடகோபன்<br/>
பொய் இல் பாடல் ஆயிரத்துள் இவையும் பத்தும் வல்லார்கள்<br/>
வையம் மன்னி வீற்றிருந்து விண்ணும் ஆள்வர் மண்ணூடே
</p>
<h2>பிரிவு ஆற்றாது போலிப் பொருள்களைக் கண்டு வருந்தும் தலைவியின் நிலையைத் தாய் உரைத்தல்</h2>
</p>
<p>
மண்ணை இருந்து துழாவி வாமனன் மண் இது என்னும்<br/>
விண்ணைத் தொழுது அவன் மேவு வைகுந்தம் என்று கை காட்டும்<br/>
கண்ணை உள்நீர் மல்க நின்று கடல்வண்ணன் என்னும் அன்னே என்<br/>
பெண்ணைப் பெருமயல் செய்தாற்கு என் செய்கேன் பெய் வளையீரே?
</p>
<p>
பெய்வளைக் கைகளைக் கூப்பி பிரான் கிடக்கும் கடல் என்னும்<br/>
செய்யது ஓர் ஞாயிற்றைக் காட்டி சிரீதரன் மூர்த்தி ஈது என்னும்<br/>
நையும் கண்ணீர் மல்க நின்று நாரணன் என்னும் அன்னே என்<br/>
தெய்வ உருவில் சிறுமான் செய்கின்றது ஒன்று அறியேனே
</p>
<p>
அறியும் செந்தீயைத் தழுவி அச்சுதன் என்னும் மெய் வேவாள்<br/>
எறியும் தண் காற்றைத் தழுவி என்னுடைக் கோவிந்தன் என்னும்<br/>
வெறி கொள் துழாய் மலர் நாறும் வினையுடையாட்டியேன் பெற்ற<br/>
செறி வளை முன் கைச் சிறுமான் செய்கின்றது என் கண்ணுக்கு ஒன்றே?
</p>
<p>
ஒன்றிய திங்களைக் காட்டி ஒளி மணி வண்ணனே என்னும்<br/>
நின்ற குன்றத்தினை நோக்கி நெடுமாலே வா என்று கூவும்<br/>
நன்று பெய்யும் மழை காணில் நாரணன் வந்தான் என்று ஆலும்<br/>
என்று இன மையல்கள் செய்தான் என்னுடைக் கோமளத்தையே?
</p>
<p>
கோமள வான் கன்றைப் புல்கி கோவிந்தன் மேய்த்தன என்னும்<br/>
போம் இள நாகத்தின் பின் போய் அவன் கிடக்கை ஈது என்னும்<br/>
ஆம் அளவு ஒன்றும் அறியேன் அருவினையாட்டியேன் பெற்ற<br/>
கோமள வல்லியை மாயோன் மால் செய்து செய்கின்ற கூத்தே
</p>
<p>
கூத்தர் குடம் எடுத்து ஆடில் கோவிந்தன் ஆம் எனா ஓடும்<br/>
வாய்த்த குழல் ஓசை கேட்கில் மாயவன் என்று மையாக்கும்<br/>
ஆய்ச்சியர் வெண்ணெய்கள் காணில் அவன் உண்ட வெண்ணெய் ஈது என்னும்<br/>
பேய்ச்சி முலை சுவைத்தாற்கு என் பெண்கொடி ஏறிய பித்தே
</p>
<p>
ஏறிய பித்தினோடு எல்லா உலகும் கண்ணன் படைப்பு என்னும்<br/>
நீறு செவ்வே இடக் காணில் நெடுமால் அடியார் என்று ஓடும்<br/>
நாறு துழாய் மலர் காணில் நாரணன் கண்ணி ஈது என்னும்<br/>
தேறியும் தேறாதும் மாயோன் திறத்தனளே இத் திருவே
</p>
<p>
திரு உடை மன்னரைக் காணில் திருமாலைக் கண்டேனே என்னும்<br/>
உரு உடை வண்ணங்கள் காணில் உலகு அளந்தான் என்று துள்ளும்<br/>
கரு உடைத் தேவு இல்கள் எல்லாம் கடல் வண்ணன் கோயிலே என்னும்<br/>
வெருவிலும் வீழ்விலும் ஓவாள் கண்ணன் கழல்கள் விரும்புமே
</p>
<p>
விரும்பிப் பகவரைக் காணில் வியல் இடம் உண்டானே என்னும்<br/>
கரும் பெரு மேகங்கள் காணில் கண்ணன் என்று ஏறப் பறக்கும்<br/>
பெரும் புல ஆ நிரை காணில் பிரான் உளன் என்று பின் செல்லும்<br/>
அரும் பெறல் பெண்ணினை மாயோன் அலற்றி அயர்ப்பிக்கின்றானே
</p>
<p>
அயர்க்கும் சுற்றும் பற்றி நோக்கி அகலவே நீள் நோக்குக் கொள்ளும்<br/>
வியர்க்கும் மழைக்கண் துளும்ப வெவ்வுயிர் கொள்ளும் மெய் சோரும்<br/>
பெயர்த்தும் கண்ணா என்று பேசும் பெருமானே வா என்று கூவும்<br/>
மயல் பெருங் காதல் என் பேதைக்கு என்செய்கேன் வல்வினையேனே?
</p>
<p>
வல்வினை தீர்க்கும் கண்ணனை வண் குருகூர்ச் சடகோபன்<br/>
சொல் வினையால் சொன்ன பாடல் ஆயிரத்துள் இவை பத்தும்<br/>
நல் வினை என்று கற்பார்கள் நலனிடை வைகுந்தம் நண்ணி<br/>
தொல்வினை தீர எல்லாரும் தொழுது எழ வீற்றிருப்பாரே
</p>
<h2>எம்பெருமானது இருப்பைக் கண்டு மகிழ்தல்</h2>
</p>
<p>
வீற்றிருந்து ஏழ் உலகும் தனிக்கோல் செல்ல வீவு இல் சீர்<br/>
ஆற்றல் மிக்கு ஆளும் அம்மானை வெம் மா பிளந்தான் தன்னை<br/>
போற்றி என்றே கைகள் ஆரத் தொழுது சொல் மாலைகள்<br/>
ஏற்ற நோற்றேற்கு இனி என்ன குறை எழுமையுமே?
</p>
<p>
மைய கண்ணாள் மலர் மேல் உறைவாள் உறை மார்பினன்<br/>
செய்ய கோலத் தடங் கண்ணன் விண்ணோர் பெருமான் தன்னை<br/>
மொய்ய சொல்லால் இசைமாலைகள் ஏத்தி உள்ளப்பெற்றேன்<br/>
வெய்ய நோய்கள் முழுதும் வியன் ஞாலத்து வீயவே
</p>
<p>
வீவு இல் இன்பம் மிக எல்லை நிகழ்ந்த நம் அச்சுதன்<br/>
வீவு இல் சீரன் மலர்க் கண்ணன் விண்ணோர் பெருமான் தன்னை<br/>
வீவு இல் காலம் இசைமாலைகள் ஏத்தி மேவப்பெற்றேன்<br/>
வீவு இல் இன்பம் மிக எல்லை நிகழ்ந்தனன் மேவியே
</p>
<p>
மேவி நின்று தொழுவார் வினை போக மேவும் பிரான்<br/>
தூவி அம் புள் உடையான் அடல் ஆழி அம்மான் தன்னை<br/>
நா இயலால் இசைமாலைகள் ஏத்தி நண்ணப் பெற்றேன்<br/>
ஆவி என் ஆவியை யான் அறியேன் செய்த ஆற்றையே
</p>
<p>
ஆற்ற நல்ல வகை காட்டும் அம்மானை அமரர் தம்<br/>
ஏற்றை எல்லாப் பொருளும் விரித்தானை எம்மான் தன்னை<br/>
மாற்ற மாலைப் புனைந்து ஏத்தி நாளும் மகிழ்வு எய்தினேன்<br/>
காற்றின் முன்னம் கடுகி வினை நோய்கள் கரியவே
</p>
<p>
கரிய மேனிமிசை வெளிய நீறு சிறிதே இடும்<br/>
பெரிய கோலத் தடங்கண்ணன் விண்ணோர் பெருமான் தன்னை<br/>
உரிய சொல்லால் இசைமாலைகள் ஏத்தி உள்ளப்பெற்றேற்கு<br/>
அரியது உண்டோ எனக்கு இன்று தொட்டும் இனி என்றுமே
</p>
<p>
என்றும் ஒன்று ஆகி ஒத்தாரும் மிக்கார்களும் தன் தனக்கு<br/>
இன்றி நின்றானை எல்லா உலகும் உடையான் தன்னை<br/>
குன்றம் ஒன்றால் மழை காத்த பிரானை சொல் மாலைகள்<br/>
நன்று சூட்டும் விதி எய்தினம் என்ன குறை நமக்கே?
</p>
<p>
நமக்கும் பூவின்மிசை நங்கைக்கும் இன்பனை ஞாலத்தார்<br/>
தமக்கும் வானத்தவர்க்கும் பெருமானை தண் தாமரை<br/>
சுமக்கும் பாதப் பெருமானை சொல்மாலைகள் சொல்லுமாறு<br/>
அமைக்க வல்லேற்கு இனி யாவர் நிகர் அகல் வானத்தே?
</p>
<p>
வானத்தும் வானத்துள் உம்பரும் மண்ணுள்ளும் மண்ணின்கீழ்த்<br/>
தானத்தும் எண் திசையும் தவிராது நின்றான் தன்னை<br/>
கூனல் சங்கத் தடக்கையவனை குடம் ஆடியை<br/>
வானக் கோனை கவி சொல்ல வல்லேற்கு இனி மாறுஉண்டே?
</p>
<p>
உண்டும் உமிழ்ந்தும் கடந்தும் இடந்தும் கிடந்தும் நின்றும்<br/>
கொண்ட கோலத்தொடு வீற்றிருந்தும் மணம் கூடியும்<br/>
கண்ட ஆற்றால் தனதே உலகு என நின்றான் தன்னை<br/>
வண் தமிழ் நூற்க நோற்றேன் அடியார்க்கு இன்ப மாரியே
</p>
<p>
மாரி மாறாத தண் அம் மலை வேங்கடத்து அண்ணலை<br/>
வாரி மாறாத பைம் பூம் பொழில் சூழ் குருகூர் நகர்க்<br/>
காரி மாறன் சடகோபன் சொல் ஆயிரத்து இப் பத்தால்<br/>
வேரி மாறாத பூமேல் இருப்பாள் வினை தீர்க்குமே
</p>
<h2>வெறி விலக்கு</h2>
</p>
<p>
தீர்ப்பாரை யாம் இனி எங்ஙனம் நாடுதும் அன்னைமீர்!<br/>
ஓர்ப்பால் இவ் ஒள் நுதல் உற்ற நல் நோய் இது தேறினோம்<br/>
போர்ப்பாகு தான் செய்து அன்று ஐவரை வெல்வித்த மாயப்போர்த்<br/>
தேர்ப்பாகனார்க்கு இவள் சிந்தை துழாய்த் திசைக்கின்றதே?
</p>
<p>
திசைக்கின்றதே இவள் நோய் இது மிக்க பெருந் தெய்வம்<br/>
இசைப்பு இன்றி நீர் அணங்கு ஆடும் இளந் தெய்வம் அன்று இது<br/>
திசைப்பு இன்றியே சங்கு சக்கரம் என்று இவள் கேட்க நீர்<br/>
இசைக்கிற்றிராகில் நன்றே இல் பெறும் இது காண்மினே
</p>
<p>
இது காண்மின் அன்னைமீர் இக் கட்டுவிச்சி சொல் கொண்டு நீர்<br/>
எதுவானும் செய்து அங்கு ஓர் கள்ளும் இறைச்சியும் தூவேன் மின்<br/>
மது வார் துழாய் முடி மாயப் பிரான் கழல் வாழ்த்தினால்<br/>
அதுவே இவள் உற்ற நோய்க்கும் அரு மருந்து ஆகுமே
</p>
<p>
மருந்து ஆகும் என்று அங்கு ஓர் மாய வலவை சொல் கொண்டு நீர்<br/>
கருஞ் சோறும் மற்றைச் செஞ் சோறும் களன் இழைத்து என் பயன்?<br/>
ஒருங்காகவே உலகு ஏழும் விழுங்கி உமிழ்ந்திட்ட<br/>
பெருந்தேவன் பேர் சொல்லகிற்கில் இவளைப் பெறுதிரே
</p>
<p>
இவளைப் பெறும் பரிசு இவ் அணங்கு ஆடுதல் அன்று அந்தோ<br/>
குவளைத் தடங் கண்ணும் கோவைச் செவ்வாயும் பயந்தனள்<br/>
கவளக் கடாக் களிறு அட்ட பிரான் திருநாமத்தால்<br/>
தவளப் பொடிக் கொண்டு நீர் இட்டிடுமின் தணியுமே
</p>
<p>
தணியும் பொழுது இல்லை நீர் அணங்கு ஆடுதிர் அன்னைமீர்<br/>
பிணியும் ஒழிகின்றது இல்லை பெருகும் இது அல்லால்<br/>
மணியின் அணி நிற மாயன் தமர் அடி நீறு கொண்டு<br/>
அணிய முயலின் மற்று இல்லை கண்டீர் இவ் அணங்குக்கே
</p>
<p>
அணங்குக்கு அரு மருந்து என்று அங்கு ஓர் ஆடும் கள்ளும் பராய்<br/>
துணங்கை எறிந்து நும் தோள் குலைக்கப்படும் அன்னைமீர்<br/>
உணங்கல் கெடக் கழுதை உதடு ஆட்டம் கண்டு என் பயன்?<br/>
வணங்கீர்கள் மாயப் பிரான் தமர் வேதம் வல்லாரையே
</p>
<p>
வேதம் வல்லார்களைக் கொண்டு விண்ணோர் பெருமான் திருப்<br/>
பாதம் பணிந்து இவள் நோய் இது தீர்த்துக் கொள்ளாது போய்<br/>
ஏதம் பறைந்து அல்ல செய்து கள் ஊடு கலாய்த் தூய்<br/>
கீதம் முழவு இட்டு நீர் அணங்கு ஆடுதல் கீழ்மையே
</p>
<p>
கீழ்மையினால் அங்கு ஓர் கீழ்மகன் இட்ட முழவின் கீழ்<br/>
நாழ்மை பல சொல்லி நீர் அணங்கு ஆடும் பொய் காண்கிலேன்<br/>
ஏழ்மைப் பிறப்புக்கும் சேமம் இந் நோய்க்கும் ஈதே மருந்து<br/>
ஊழ்மையில் கண்ண பிரான் கழல் வாழ்த்துமின் உன்னித்தே
</p>
<p>
உன்னித்து மற்று ஒரு தெய்வம் தொழாஅள் அவனை அல்லால்<br/>
நும் இச்சை சொல்லி நும் தோள் குலைக்கப்படும் அன்னைமீர்<br/>
மன்னப்படும் மறைவாணனை வண் துவராபதி<br/>
மன்னனை ஏத்துமின் ஏத்துதலும் தொழுது ஆடுமே
</p>
<p>
தொழுது ஆடி தூ மணி வண்ணனுக்கு ஆட்செய்து நோய் தீர்ந்த<br/>
வழுவாத தொல் புகழ் வண் குருகூர்ச் சடகோபன் சொல்<br/>
வழுவாத ஆயிரத்துள் இவை பத்து வெறிகளும்<br/>
தொழுது ஆடிப் பாட வல்லார் துக்க சீலம் இலர்களே
</p>
<h2>திருமாலை வந்தருளுமாறு தம் குறைகூறி வருந்தி அழைத்தல்</h2>
</p>
<p>
சீலம் இல்லாச் சிறியனேலும் செய்வினையோ பெரிதால்<br/>
ஞாலம் உண்டாய் ஞான மூர்த்தி நாராயணா என்று என்று<br/>
காலந்தோறும் யான் இருந்து கைதலைபூசல் இட்டால்<br/>
கோல மேனி காண வாராய் கூவியும் கொள்ளாயே
</p>
<p>
கொள்ள மாளா இன்ப வெள்ளம் கோது இல தந்திடும் என்<br/>
வள்ளலேயோ வையம் கொண்ட வாமனாவோ என்று என்று<br/>
நள் இராவும் நன் பகலும் நான் இருந்து ஓலம் இட்டால்<br/>
கள்ள மாயா உன்னை என் கண் காண வந்து ஈயாயே
</p>
<p>
ஈவு இலாத தீவினைகள் எத்தனை செய்தனன்கொல்?<br/>
தாவி வையம் கொண்ட எந்தாய் தாமோதரா என்று என்று<br/>
கூவிக் கூவி நெஞ்சு உருகி கண்பனி சோர நின்றால்<br/>
பாவி நீ என்று ஒன்று சொல்லாய் பாவியேன் காண வந்தே
</p>
<p>
காண வந்து என் கண்முகப்பே தாமரைக்கண் பிறழ<br/>
ஆணி செம்பொன் மேனி எந்தாய் நின்று அருளாய் என்று என்று<br/>
நாணம் இல்லாச் சிறு தகையேன் நான் இங்கு அலற்றுவது என்<br/>
பேணி வானோர் காணமாட்டாப் பீடு உடை அப்பனையே?
</p>
<p>
அப்பனே அடல் ஆழியானே ஆழ் கடலைக் கடைந்த<br/>
துப்பனே உன் தோள்கள் நான்கும் கண்டிடக்கூடுங்கொல்? என்று<br/>
எப்பொழுதும் கண்ண நீர் கொண்டு ஆவி துவர்ந்து துவர்ந்து<br/>
இப்பொழுதே வந்திடாய் என்று ஏழையேன் நோக்குவனே
</p>
<p>
நோக்கி நோக்கி உன்னைக் காண்பான் யான் எனது ஆவியுள்ளே<br/>
நாக்கு நீள்வன் ஞானம் இல்லை நாள்தோறும் என்னுடைய<br/>
ஆக்கையுள்ளும் ஆவியுள்ளும் அல்ல புறத்தினுள்ளும்<br/>
நீக்கம் இன்றி எங்கும் நின்றாய் நின்னை அறிந்து அறிந்தே
</p>
<p>
அறிந்து அறிந்து தேறித் தேறி யான் எனது ஆவியுள்ளே<br/>
நிறைந்த ஞான மூர்த்தியாயை நின்மலமாக வைத்து<br/>
பிறந்தும் செத்தும் நின்று இடறும் பேதைமை தீர்ந்தொழிந்தேன்<br/>
நறுந் துழாயின் கண்ணி அம்மா நான் உன்னைக் கண்டுகொண்டே
</p>
<p>
கண்டுகொண்டு என் கைகள் ஆர நின் திருப்பாதங்கள்மேல்<br/>
எண் திசையும் உள்ள பூக் கொண்டு ஏத்தி உகந்து உகந்து<br/>
தொண்டரோங்கள் பாடி ஆட சூழ் கடல் ஞாலத்துள்ளே<br/>
வண் துழாயின் கண்ணி வேந்தே வந்திடகில்லாயே
</p>
<p>
இடகிலேன் ஒன்று அட்ட கில்லேன் ஐம்புலன் வெல்ல கில்லேன்<br/>
கடவன் ஆகி காலந்தோறும் பூப் பறித்து ஏத்த கில்லேன்<br/>
மட வல் நெஞ்சம் காதல் கூர வல்வினையேன் அயர்ப்பாய்த்<br/>
தடவுகின்றேன் எங்குக் காண்பன் சக்கரத்து அண்ணலையே?
</p>
<p>
சக்கரத்து அண்ணலே என்று தாழ்ந்து கண்ணீர் ததும்ப<br/>
பக்கம் நோக்கி நின்று அலந்தேன் பாவியேன் காண்கின்றிலேன்<br/>
மிக்க ஞான மூர்த்தி ஆய வேத விளக்கினை என்<br/>
தக்க ஞானக் கண்களாலே கண்டு தழுவுவனே
</p>
<p>
தழுவிநின்ற காதல் தன்னால் தாமரைக் கண்ணன் தன்னை<br/>
குழுவு மாடத் தென் குருகூர் மாறன் சடகோபன் சொல்<br/>
வழுவு இலாத ஒண் தமிழ்கள் ஆயிரத்துள் இப் பத்தும்<br/>
தழுவப் பாடி ஆட வல்லார் வைகுந்தம் ஏறுவரே<br/>

 எம்பெருமான் விரும்பாதவைகளால் தமக்குப் பயன் இல்லை என்று<br/>
 தலைவி கூற்றாகப் பேசுதல்
</p>
<p>
ஏறு ஆளும் இறையோனும் திசைமுகனும் திருமகளும்<br/>
கூறு ஆளும் தனி உடம்பன் குலம் குலமா அசுரர்களை<br/>
நீறு ஆகும்படியாக நிருமித்து படை தொட்ட<br/>
மாறாளன் கவராத மணி மாமை குறைவு இலமே
</p>
<p>
மணி மாமை குறைவு இல்லா மலர்மாதர் உறை மார்பன்<br/>
அணி மானத் தட வரைத்தோள் அடல் ஆழித் தடக்கையன்<br/>
பணி மானம் பிழையாமே அடியேனைப் பணிகொண்ட<br/>
மணிமாயன் கவராத மட நெஞ்சால் குறைவு இலமே
</p>
<p>
மட நெஞ்சால் குறைவு இல்லா மகள்தாய்செய்து ஒரு பேய்ச்சி<br/>
விட நஞ்ச முலை சுவைத்த மிகு ஞானச் சிறு குழவி<br/>
பட நாகத்து அணைக் கிடந்த பரு வரைத் தோள் பரம்புருடன்<br/>
நெடுமாயன் கவராத நிறையினால் குறைவு இலமே
</p>
<p>
நிறையினால் குறைவு இல்லா நெடும் பணைத் தோள் மடப் பின்னை<br/>
பொறையினால் முலை அணைவான் பொரு விடை ஏழ் அடர்த்து உகந்த<br/>
கறையினார் துவர் உடுக்கை கடை ஆவின் கழி கோல் கைச்<br/>
சறையினார் கவராத தளிர் நிறத்தால் குறைவு இலமே
</p>
<p>
தளிர் நிறத்தால் குறைவு இல்லாத் தனிச் சிறையில் விளப்பு உற்ற<br/>
கிளிமொழியாள் காரணமாக் கிளர் அரக்கன் நகர் எரித்த<br/>
களி மலர்த் துழாய் அலங்கல் கமழ் முடியன் கடல் ஞாலத்து<br/>
அளிமிக்கான் கவராத அறிவினால் குறைவு இலமே
</p>
<p>
அறிவினால் குறைவு இல்லா அகல் ஞாலத்தவர் அறிய<br/>
நெறி எல்லாம் எடுத்து உரைத்த நிறை ஞானத்து ஒருமூர்த்தி<br/>
குறிய மாண் உரு ஆகி கொடுங் கோளால் நிலம் கொண்ட<br/>
கிறி அம்மான் கவராத கிளர் ஒளியால் குறைவு இலமே
</p>
<p>
கிளர் ஒளியால் குறைவு இல்லா அரி உருவாய்க் கிளர்ந்து எழுந்து<br/>
கிளர் ஒளிய இரணியனது அகல் மார்பம் கிழித்து உகந்த<br/>
வளர் ஒளிய கனல் ஆழி வலம்புரியன் மணி நீல<br/>
வளர் ஒளியான் கவராத வரி வளையால் குறைவு இலமே
</p>
<p>
வரி வளையால் குறைவு இல்லாப் பெரு முழக்கால் அடங்காரை<br/>
எரி அழலம் புக ஊதி இரு நிலம் முன் துயர் தவிர்த்த<br/>
தெரிவு அரிய சிவன் பிரமன் அமரர் கோன் பணிந்து ஏத்தும்<br/>
விரி புகழான் கவராத மேகலையால் குறைவு இலமே
</p>
<p>
மேகலையால் குறைவு இல்லா மெலிவு உற்ற அகல் அல்குல்<br/>
போகமகள் புகழ்த் தந்தை விறல் வாணன் புயம் துணித்து<br/>
நாகமிசைத் துயில்வான்போல் உலகு எல்லாம் நன்கு ஒடுங்க<br/>
யோகு அணைவான் கவராத உடம்பினால் குறைவு இலமே
</p>
<p>
உடம்பினால் குறைவு இல்லா உயிர் பிரிந்த மலைத்துண்டம்<br/>
கிடந்தனபோல் துணி பலவா அசுரர் குழாம் துணித்து உகந்த<br/>
தடம் புனல சடைமுடியன் தனி ஒருகூறு அமர்ந்து உறையும்<br/>
உடம்பு உடையான் கவராத உயிரினால் குறைவு இலமே
</p>
<p>
உயிரினால் குறைவு இல்லா உலகு ஏழ் தன்னுள் ஒடுக்கி<br/>
தயிர் வெண்ணெய் உண்டானைத் தடம் குருகூர்ச் சடகோபன்<br/>
செயிர் இல் சொல் இசைமாலை ஆயிரத்துள் இப் பத்தால்<br/>
வயிரம் சேர் பிறப்பு அறுத்து வைகுந்தம் நண்ணுவரே<br/>

 உலக இயற்கையில் வெறுப்புற்ற ஆழ்வார் திருவடி சேர்க்குமாறு<br/>
 எம்பெருமானைப் பிரார்த்தித்தல்
</p>
<p>
நண்ணாதார் முறுவலிப்ப நல் உற்றார் கரைந்து ஏங்க<br/>
எண் ஆராத் துயர் விளைக்கும் இவை என்ன உலகு இயற்கை<br/>
கண்ணாளா கடல் கடைந்தாய் உன கழற்கே வரும் பரிசு<br/>
தண்ணாவாது அடியேனைப் பணி கண்டாய் சாமாறே
</p>
<p>
சாம் ஆறும் கெடும் ஆறும் தமர் உற்றார் தலைத்தலைப்பெய்து<br/>
ஏமாறிக் கிடந்து அலற்றும் இவை என்ன உலகு இயற்கை<br/>
ஆம் ஆறு ஒன்று அறியேன் நான் அரவு அணையாய் அம்மானே<br/>
கூமாறே விரைகண்டாய் அடியேனை குறிக்கொண்டே
</p>
<p>
கொண்டாட்டும் குலம் புனைவும் தமர் உற்றார் விழு நிதியும்<br/>
வண்டு ஆர் பூங் குழலாளும் மனை ஒழிய உயிர் மாய்தல்<br/>
கண்டு ஆற்றேன் உலகு இயற்கை! கடல்வண்ணா அடியேனைப்<br/>
பண்டேபோல் கருதாது உன் அடிக்கே கூய்ப் பணிக்கொள்ளே
</p>
<p>
கொள் என்று கிளர்ந்து எழுந்த பெரும் செல்வம் நெருப்பு ஆக<br/>
கொள் என்று தமம் மூடும் இவை என்ன உலகு இயற்கை<br/>
வள்ளலே மணிவண்ணா உன கழற்கே வரும்பரிசு<br/>
வள்ளல் செய்து அடியேனை உனது அருளால் வாங்காயே
</p>
<p>
வாங்கு நீர் மலர் உலகில் நிற்பனவும் திரிவனவும்<br/>
ஆங்கு உயிர்கள் பிறப்பு இறப்புப் பிணி மூப்பால் தகர்ப்புண்ணும்<br/>
ஈங்கு இதன்மேல் வெம் நரகம் இவை என்ன உலகு இயற்கை<br/>
வாங்கு எனை நீ மணிவண்ணா அடியேனை மறுக்கேலே
</p>
<p>
மறுக்கி வல் வலைப்படுத்தி குமைத்திட்டு கொன்று உண்பர்<br/>
அறப்பொருளை அறிந்து ஓரார் இவை என்ன உலகு இயற்கை<br/>
வெறித் துளவ முடியானே வினையேனை உனக்கு அடிமை<br/>
அறக்கொண்டாய் இனி என் ஆர் அமுதே கூயருளாயே
</p>
<p>
ஆயே இவ் உலகத்து நிற்பனவும் திரிவனவும்<br/>
நீயே மற்று ஒரு பொருளும் இன்றி நீ நின்றமையால்<br/>
நோயே மூப்பு இறப்பு பிறப்பு பிணியே என்று இவை ஒழிய<br/>
கூயேகொள் அடியேனை கொடு உலகம் காட்டேலே
</p>
<p>
காட்டி நீ கரந்து உமிழும் நிலம் நீர் தீ விசும்பு கால்<br/>
ஈட்டி நீ வைத்து அமைத்த இமையோர் வாழ் தனி முட்டைக்<br/>
கோட்டையினில் கழித்து என்னை உன் கொழும் சோதி உயரத்துக்<br/>
கூட்டு அரிய திருவடிக்கள் எஞ்ஞான்று கூட்டுதியே?
</p>
<p>
கூட்டுதி நின் குரை கழல்கள் இமையோரும் தொழாவகைசெய்து<br/>
ஆட்டுதி நீ அரவு அணையாய் அடியேனும் அஃது அறிவன்<br/>
வேட்கை எல்லாம் விடுத்து என்னை உன் திருவடியே சுமந்து உழலக்<br/>
கூட்டு அரிய திருவடிக்கள் கூட்டினை நான் கண்டேனே
</p>
<p>
கண்டு கேட்டு உற்று மோந்து உண்டு உழலும் ஐங்கருவி<br/>
கண்ட இன்பம் தெரிவு அரிய அளவு இல்லாச் சிற்றின்பம்<br/>
ஒண் தொடியாள் திருமகளும் நீயுமே நிலாநிற்ப<br/>
கண்ட சதிர் கண்டொழிந்தேன் அடைந்தேன் உன் திருவடியே
</p>
<p>
திருவடியை நாரணனை கேசவனை பரஞ்சுடரை<br/>
திருவடி சேர்வது கருதி செழுங் குருகூர்ச் சடகோபன்<br/>
திருவடிமேல் உரைத்த தமிழ் ஆயிரத்துள் இப் பத்தும்<br/>
திருவடியே அடைவிக்கும் திருவடி சேர்ந்து ஒன்றுமினே
</p>
<h2>எம்பெருமான் எல்லாத் தேவதைகளுக்கும் மேற்பட்டவன் (திருக்குருகூர்)</h2>
</p>
<p>
ஒன்றும் தேவும் உலகும் உயிரும் மற்றும் யாதும் இல்லா<br/>
அன்று நான்முகன் தன்னொடு தேவர் உலகோடு உயிர் படைத்தான்<br/>
குன்றம் போல் மணி மாடம் நீடு திருக்குருகூர் அதனுள்<br/>
நின்ற ஆதிப்பிரான் நிற்க மற்றைத் தெய்வம் நாடுதிரே?
</p>
<p>
நாடி நீர் வணங்கும் தெய்வமும் உம்மையும் முன் படைத்தான்<br/>
வீடு இல் சீர்ப் புகழ் ஆதிப்பிரான் அவன் மேவி உறை கோயில்<br/>
மாட மாளிகை சூழ்ந்து அழகு ஆய திருக்குருகூர் அதனைப்<br/>
பாடி ஆடி பரவிச் செல்மின்கள் பல் உலகீர் பரந்தே
</p>
<p>
பரந்த தெய்வமும் பல் உலகும் படைத்து அன்று உடனே விழுங்கி<br/>
கரந்து உமிழ்ந்து கடந்து இடந்தது கண்டும் தெளியகில்லீர்<br/>
சிரங்களால் அமரர் வணங்கும் திருக்குருகூர் அதனுள்<br/>
பரன் திறம் அன்றி பல் உலகீர் தெய்வம் மற்று இல்லை பேசுமினே
</p>
<p>
பேச நின்ற சிவனுக்கும் பிரமன் தனக்கும் பிறர்க்கும்<br/>
நாயகன் அவனே கபால நல் மோக்கத்துக் கண்டுகொண்மின்<br/>
தேச மா மதிள் சூழ்ந்து அழகு ஆய திருக்குருகூர் அதனுள்<br/>
ஈசன்பால் ஓர் அவம் பறைதல் என் ஆவது இலிங்கியர்க்கே?
</p>
<p>
இலிங்கத்து இட்ட புராணத்தீரும் சமணரும் சாக்கியரும்<br/>
வலிந்து வாது செய்வீர்களும் மற்றும் நும் தெய்வமும் ஆகி நின்றான்<br/>
மலிந்து செந்நெல் கவரி வீசும் திருக்குருகூர் அதனுள்<br/>
பொலிந்து நின்ற பிரான் கண்டீர் ஒன்றும் பொய் இல்லை போற்றுமினே
</p>
<p>
போற்றி மற்று ஓர் தெய்வம் பேணப் புறத்திட்டு உம்மை இன்னே<br/>
தேற்றி வைத்தது எல்லீரும் வீடு பெற்றால் உலகு இல்லை என்றே<br/>
சேற்றில் செந்நெல் கமலம் ஓங்கு திருக்குருகூர் அதனுள்<br/>
ஆற்ற வல்லவன் மாயம் கண்டீர் அது அறிந்து அறிந்து ஓடுமினே
</p>
<p>
ஓடி ஓடி பல பிறப்பும் பிறந்து மற்று ஓர் தெய்வம்<br/>
பாடி ஆடிப் பணிந்து பல்படிகால் வழி ஏறிக் கண்டீர்<br/>
கூடி வானவர் ஏத்த நின்ற திருக்குருகூர் அதனுள்<br/>
ஆடு புள் கொடி ஆதி மூர்த்திக்கு அடிமைபுகுவதுவே
</p>
<p>
புக்கு அடிமையினால் தன்னைக் கண்ட மார்க்கண்டேயன் அவனை<br/>
நக்க பிரானும் அன்று உய்யக்கொண்டது நாராயணன் அருளே<br/>
கொக்கு அலர் தடம் தாழை வேலித் திருக்குருகூர் அதனுள்<br/>
மிக்க ஆதிப்பிரான் நிற்க மற்றைத் தெய்வம் விளம்புதிரே
</p>
<p>
விளம்பும் ஆறு சமயமும் அவைஆகியும் மற்றும் தன்பால்<br/>
அளந்து காண்டற்கு அரியன் ஆகிய ஆதிப்பிரான் அமரும் வளம் கொள் தண் பணை சூழ்ந்து அழகு ஆய திருக்குருகூர் அதனை<br/>
உளம் கொள் ஞானத்து வைம்மின் உம்மை உய்யக்கொண்டு போகுறிலே
</p>
<p>
உறுவது ஆவது எத் தேவும் எவ் உலகங்களும் மற்றும் தன்பால்<br/>
மறு இல் மூர்த்தியோடு ஒத்து இத்தனையும் நின்றவண்ணம் நிற்கவே<br/>
செறுவில் செந்நெல் கரும்பொடு ஓங்கு திருக்குருகூர் அதனுள்<br/>
குறிய மாண் உரு ஆகிய நீள் குடக் கூத்தனுக்கு ஆள் செய்வதே
</p>
<p>
ஆள் செய்து ஆழிப் பிரானைச் சேர்ந்தவன் வண் குருகூர்நகரான்<br/>
நாள் கமழ் மகிழ் மாலை மார்பினன் மாறன் சடகோபன்<br/>
வேட்கையால் சொன்ன பாடல் ஆயிரத்துள் இப் பத்தும் வல்லார்<br/>
மீட்சி இன்றி வைகுந்த மாநகர் மற்றது கையதுவே<br/>

 உண்மையான பக்தி இல்லாத நிலையிலும் சிறந்த பேற்றை அருளும்<br/>
 எம்பெருமானது கருணைத்திறம்
</p>
<p>
கை ஆர் சக்கரத்து என் கருமாணிக்கமே என்று என்று<br/>
பொய்யே கைம்மை சொல்லி புறமே புறமே ஆடி<br/>
மெய்யே பெற்றொழிந்தேன் விதி வாய்க்கின்று காப்பார் ஆர்?<br/>
ஐயோ கண்ண பிரான் அறையோ இனிப் போனாலே
</p>
<p>
போனாய் மா மருதின் நடுவே என் பொல்லா மணியே<br/>
தேனே இன் அமுதே என்று என்றே சில கூத்துச் சொல்ல<br/>
தானேல் எம் பெருமான் அவன் என் ஆகி ஒழிந்தான்<br/>
வானே மா நிலமே மற்றும் முற்றும் என் உள்ளனவே
</p>
<p>
உள்ளன மற்று உளவா புறமே சில மாயம் சொல்லி<br/>
வள்ளல் மணிவண்ணனே என்று என்றே உன்னையும் வஞ்சிக்கும்<br/>
கள்ள மனம் தவிர்ந்தே உன்னைக் கண்டுகொண்டு உய்ந்தொழிந்தேன்<br/>
வெள்ளத்து அணைக்கிடந்தாய் இனி உன்னை விட்டு என் கொள்வனே?
</p>
<p>
என் கொள்வன் உன்னை விட்டு? என்னும் வாசகங்கள் சொல்லியும்<br/>
வன் கள்வனேன் மனத்தை வலித்து கண்ண நீர் கரந்து<br/>
நின்கண் நெருங்கவைத்தே எனது ஆவியை நீக்ககில்லேன்<br/>
என்கண் மலினம் அறுத்து என்னைக் கூவி அருளாய் கண்ணனே
</p>
<p>
கண்ண பிரானை விண்ணோர் கருமாணிக்கத்தை அமுதை<br/>
நண்ணியும் நண்ணகில்லேன் நடுவே ஓர் உடம்பில் இட்டு<br/>
திண்ணம் அழுந்தக் கட்டிப் பல செய்வினை வன் கயிற்றால்<br/>
புண்ணை மறைய வரிந்து என்னைப் போர வைத்தாய் புறமே
</p>
<p>
புறம் அறக் கட்டிக்கொண்டு இரு வல்வினையார் குமைக்கும்<br/>
முறை முறை யாக்கை புகல் ஒழியக் கண்டு கொண்டொழிந்தேன்<br/>
நிறம் உடை நால் தடம் தோள் செய்ய வாய் செய்ய தாமரைக்கண்<br/>
அறம் முயல் ஆழி அங்கைக் கருமேனி அம்மான் தன்னையே
</p>
<p>
அம்மான் ஆழிப்பிரான் அவன் எவ் இடத்தான்? யான் ஆர்?<br/>
எம் மா பாவியர்க்கும் விதி வாய்க்கின்று வாய்க்கும் கண்டீர்<br/>
கைம்மா துன்பு ஒழித்தாய் என்று கைதலைபூசல் இட்டே<br/>
மெய்ம் மால் ஆயொழிந்தேன் எம்பிரானும் என் மேலானே
</p>
<p>
மேலாத் தேவர்களும் நிலத் தேவரும் மேவித் தொழும்<br/>
மாலார் வந்து இனநாள் அடியேன் மனத்தே மன்னினார்<br/>
சேல் ஏய் கண்ணியரும் பெரும் செல்வமும் நன்மக்களும்<br/>
மேலாத் தாய் தந்தையும் அவரே இனி ஆவாரே
</p>
<p>
ஆவார் ஆர் துணை? என்று அலை நீர்க் கடலுள் அழுந்தும்<br/>
நாவாய் போல் பிறவிக்கடலுள் நின்று நான் துளங்க<br/>
தேவு ஆர் கோலத்தொடும் திருச் சக்கரம் சங்கினொடும்<br/>
ஆஆ என்று அருள்செய்து அடியேனொடும் ஆனானே
</p>
<p>
ஆனான் ஆளுடையான் என்று அஃதே கொண்டு உகந்து வந்து<br/>
தானே இன் அருள் செய்து என்னை முற்றவும் தான் ஆனான்<br/>
மீன் ஆய் ஆமையும் ஆய் நரசிங்கமும் ஆய் குறள் ஆய்<br/>
கான் ஆர் ஏனமும் ஆய் கற்கி ஆம் இன்னம் கார் வண்ணனே
</p>
<p>
கார் வண்ணன் கண்ண பிரான் கமலத்தடங்கண்ணன் தன்னை<br/>
ஏர் வள ஒண் கழனிக் குருகூர்ச் சடகோபன் சொன்ன<br/>
சீர் வண்ணம் ஒண் தமிழ்கள் இவை ஆயிரத்துள் இப் பத்தும்<br/>
ஆர்வண்ணத்தால் உரைப்பார் அடிக்கீழ்ப் புகுவார் பொலிந்தே
</p>
<h2>அடியார் திருக்கூட்டத்தைக் கண்டு வாழ்த்தல்</h2>
</p>
<p>
பொலிக பொலிக பொலிக போயிற்று வல் உயிர்ச் சாபம்<br/>
நலியும் நரகமும் நைந்த நமனுக்கு இங்கு யாது ஒன்றும் இல்லை<br/>
கலியும் கெடும் கண்டுகொண்மின் கடல்வண்ணன் பூதங்கள் மண்மேல்<br/>
மலியப் புகுந்து இசை பாடி ஆடி உழிதரக் கண்டோம்
</p>
<p>
கண்டோம் கண்டோம் கண்டோம் கண்ணுக்கு இனியன கண்டோம்<br/>
தொண்டீர் எல்லீரும் வாரீர் தொழுது தொழுது நின்று ஆர்த்தும்<br/>
வண்டு ஆர் தண் அம் துழாயான் மாதவன் பூதங்கள் மண்மேல்<br/>
பண் தான் பாடி நின்று ஆடி பரந்து திரிகின்றனவே
</p>
<p>
திரியும் கலியுகம் நீங்கி தேவர்கள் தாமும் புகுந்து<br/>
பெரிய கிதயுகம் பற்றி பேரின்ப வெள்ளம் பெருக<br/>
கரிய முகில்வண்ணன் எம்மான் கடல்வண்ணன் பூதங்கள் மண்மேல்<br/>
இரியப் புகுந்து இசை பாடி எங்கும் இடம் கொண்டனவே
</p>
<p>
இடம் கொள் சமயத்தை எல்லாம் எடுத்துக் களைவன போலே<br/>
தடம் கடல் பள்ளிப் பெருமான் தன்னுடைப் பூதங்களே ஆய்<br/>
கிடந்தும் இருந்தும் எழுந்தும் கீதம் பலபல பாடி<br/>
நடந்தும் பறந்தும் குனித்தும் நாடகம் செய்கின்றனவே
</p>
<p>
செய்கின்றது என் கண்ணுக்கு ஒன்றே ஒக்கின்றது இவ் உலகத்து<br/>
வைகுந்தன் பூதங்களே ஆய் மாயத்தினால் எங்கும் மன்னி<br/>
ஐயம் ஒன்று இல்லை அரக்கர் அசுரர் பிறந்தீர் உள்ளீரேல்<br/>
உய்யும் வகை இல்லை தொண்டீர் ஊழி பெயர்த்திடும் கொன்றே
</p>
<p>
கொன்று உயிர் உண்ணும் விசாதி பகை பசி தீயன எல்லாம்<br/>
நின்று இவ் உலகில் கடிவான் நேமிப் பிரான் தமர் போந்தார்<br/>
 நன்று இசை பாடியும் துள்ளி ஆடியும் ஞாலம் பரந்தார்<br/>
 சென்று தொழுது உய்ம்மின் தொண்டீர்! சிந்தையைச் செந்நிறுத்தியே
</p>
<p>
நிறுத்தி நும் உள்ளத்துக் கொள்ளும் தெய்வங்கள் உம்மை உய்யக்கொள்<br/>
மறுத்தும் அவனோடே கண்டீர் மார்க்கண்டேயனும் கரியே<br/>
கறுத்த மனம் ஒன்றும் வேண்டா கண்ணன் அல்லால் தெய்வம் இல்லை<br/>
இறுப்பது எல்லாம் அவன் மூர்த்தி யாயவர்க்கே இறுமினே
</p>
<p>
இறுக்கும் இறை இறுத்து உண்ண எவ் உலகுக்கும் தன் மூர்த்தி<br/>
நிறுத்தினான் தெய்வங்கள் ஆக அத் தெய்வ நாயகன் தானே<br/>
மறுத் திரு மார்வன் அவன் தன் பூதங்கள் கீதங்கள் பாடி<br/>
வெறுப்பு இன்றி ஞாலத்து மிக்கார் மேவித் தொழுது உய்ம்மின் நீரே
</p>
<p>
மேவித் தொழுது உய்ம்மின் நீர்கள் வேதப் புனித இருக்கை<br/>
நாவில் கொண்டு அச்சுதன் தன்னை ஞானவிதி பிழையாமே<br/>
பூவில் புகையும் விளக்கும் சாந்தமும் நீரும் மலிந்து<br/>
மேவித் தொழும் அடியாரும் பகவரும் மிக்கது உலகே
</p>
<p>
மிக்க உலகுகள் தோறும் மேவி கண்ணன் திருமூர்த்தி<br/>
நக்க பிரானோடு அயனும் இந்திரனும் முதலாகத்<br/>
தொக்க அமரர் குழாங்கள் எங்கும் பரந்தன தொண்டீர்<br/>
ஒக்கத் தொழ கிற்றிராகில் கலியுகம் ஒன்றும் இல்லையே
</p>
<p>
கலியுகம் ஒன்றும் இன்றிக்கே தன் அடியார்க்கு அருள்செய்யும்<br/>
மலியும் சுடர் ஒளி மூர்த்தி மாயப் பிரான் கண்ணன் தன்னை<br/>
கலி வயல் தென் நன் குருகூர்க் காரிமாறன் சடகோபன்<br/>
ஒலி புகழ் ஆயிரத்து இப் பத்து உள்ளத்தை மாசு அறுக்குமே
</p>
<h2>பிரிவாற்றாமை மேலீட்டால் தலைமகள் காதல் கைமிக்கு மடலூரத் துணிதல்</h2>
</p>
<p>
மாசு அறு சோதி என் செய்ய வாய் மணிக்குன்றத்தை<br/>
ஆசு அறு சீலனை ஆதி மூர்த்தியை நாடியே<br/>
பாசறவு எய்தி அறிவு இழந்து எனை நாளையம்?<br/>
ஏசு அறும் ஊரவர் கவ்வை தோழீ என் செய்யுமே?
</p>
<p>
என் செய்யும் ஊரவர் கவ்வை தோழீ இனி நம்மை?<br/>
என் செய்ய தாமரைக் கண்ணன் என்னை நிறை கொண்டான்<br/>
முன் செய்ய மாமை இழந்து மேனி மெலிவு எய்தி<br/>
என் செய்ய வாயும் கருங் கண்ணும் பயப்பு ஊர்ந்தவே
</p>
<p>
ஊர்ந்த சகடம் உதைத்த பாதத்தன் பேய்முலை<br/>
சார்ந்து சுவைத்த செவ்வாயன் என்னை நிறை கொண்டான்<br/>
பேர்ந்தும் பெயர்ந்தும் அவனோடு அன்றி ஓர் சொல் இலேன்<br/>
தீர்ந்த என் தோழீ என் செய்யும் ஊரவர் கவ்வையே?
</p>
<p>
ஊரவர் கவ்வை எரு இட்டு அன்னை சொல் நீர் படுத்து<br/>
ஈர நெல் வித்தி முளைத்த நெஞ்சப் பெருஞ் செய்யுள்<br/>
பேர் அமர் காதல் கடல் புரைய விளைவித்த<br/>
கார் அமர் மேனி நம் கண்ணன் தோழீ கடியனே
</p>
<p>
கடியன் கொடியன் நெடிய மால் உலகம் கொண்ட<br/>
அடியன் அறிவு அரு மேனி மாயத்தன் ஆகிலும்<br/>
கொடிய என் நெஞ்சம் அவன் என்றே கிடக்கும் எல்லே<br/>
துடி கொள் இடை மடத் தோழீ அன்னை என் செய்யுமே?
</p>
<p>
அன்னை என் செய்யில் என்? ஊர் என் சொல்லில் என்? தோழிமீர்<br/>
என்னை இனி உமக்கு ஆசை இல்லை அகப்பட்டேன்<br/>
முன்னை அமரர் முதல்வன் வண் துவராபதி<br/>
மன்னன் மணிவண்ணன் வாசுதேவன் வலையுளே
</p>
<p>
வலையுள் அகப்படுத்து என்னை நல் நெஞ்சம் கூவிக்கொண்டு<br/>
அலை கடல் பள்ளி அம்மானை ஆழிப்பிரான் தன்னை<br/>
கலை கொள் அகல் அல்குல் தோழீ நம் கண்களால் கண்டு<br/>
தலையில் வணங்கவும் ஆம் கொலோ தையலார் முன்பே?
</p>
<p>
பேய் முலை உண்டு சகடம் பாய்ந்து மருது இடை<br/>
போய் முதல் சாய்த்து புள் வாய் பிளந்து களிறு அட்ட<br/>
தூ முறுவல் தொண்டைவாய்ப் பிரானை எந் நாள்கொலோ<br/>
யாம் உறுகின்றது தோழீ அன்னையர் நாணவே?
</p>
<p>
நாணும் நிறையும் கவர்ந்து என்னை நல் நெஞ்சம் கூவிக்கொண்டு<br/>
சேண் உயர் வானத்து இருக்கும் தேவ பிரான் தன்னை<br/>
ஆணை என் தோழீ உலகுதோறு அலர் தூற்றி ஆம்<br/>
கோணைகள் செய்து குதிரியாய் மடல் ஊர்துமே
</p>
<p>
யாம் மடல் ஊர்ந்தும் எம் ஆழி அங்கைப் பிரான் உடை<br/>
தூ மடல் தண் அம் துழாய் மலர் கொண்டு சூடுவோம்<br/>
ஆம் மடம் இன்றி தெருவுதோறு அயல் தையலார்<br/>
நா மடங்காப் பழி தூற்றி நாடும் இரைக்கவே
</p>
<p>
இரைக்கும் கருங் கடல் வண்ணன் கண்ண பிரான் தன்னை<br/>
விரைக் கொள் பொழில் குருகூர்ச் சடகோபன் சொன்ன<br/>
நிரைக் கொள் அந்தாதி ஓர் ஆயிரத்துள் இப் பத்தும்<br/>
உரைக்க வல்லார்க்கு வைகுந்தம் ஆகும் தம் ஊர் எல்லாம்
</p>
<h2>தலைவி இரவு நீட்டிப்புக்கு வருந்திக் கூறல்</h2>
</p>
<p>
ஊர் எல்லாம் துஞ்சி உலகு எல்லாம் நள் இருள் ஆய்<br/>
நீர் எல்லாம் தேறி ஓர் நீள் இரவு ஆய் நீண்டதால்<br/>
பார் எல்லாம் உண்ட நம் பாம்பு அணையான் வாரானால்<br/>
ஆர் எல்லே வல்வினையேன் ஆவி காப்பார் இனியே?
</p>
<p>
ஆவி காப்பார் இனி யார்? ஆழ் கடல் மண் விண் மூடி<br/>
மா விகாரம் ஆய் ஓர் வல் இரவு ஆய் நீண்டதால்<br/>
காவி சேர் வண்ணன் என் கண்ணனும் வாரானால்<br/>
பாவியேன் நெஞ்சமே நீயும் பாங்கு அல்லையே.
</p>
<p>
நீயும் பாங்கு அல்லைகாண் நெஞ்சமே நீள் இரவும்<br/>
ஓயும் பொழுது இன்றி ஊழி ஆய் நீண்டதால்<br/>
காயும் கடும் சிலை என் காகுத்தன் வாரானால்<br/>
மாயும் வகை அறியேன் வல்வினையேன் பெண் பிறந்தே
</p>
<p>
பெண் பிறந்தார் எய்தும் பெரும் துயர் காண்கிலேன் என்று<br/>
ஒண் சுடரோன் வாராது ஒளித்தான் இம் மண் அளந்த<br/>
கண் பெரிய செவ்வாய் எம் கார் ஏறு வாரானால்<br/>
எண் பெரிய சிந்தை நோய் தீர்ப்பார் ஆர் என்னையே?
</p>
<p>
ஆர் என்னை ஆராய்வார்? அன்னையரும் தோழியரும்<br/>
நீர் என்னே என்னாதே நீள் இரவும் துஞ்சுவரால்<br/>
கார் அன்ன மேனி நம் கண்ணனும் வாரானால்<br/>
பேர் என்னை மாயாதால் வல்வினையேன் பின் நின்றே
</p>
<p>
பின்நின்று காதல் நோய் நெஞ்சம் பெரிது அடுமால்<br/>
முன்நின்று இரா ஊழி கண் புதைய மூடிற்றால்<br/>
மன் நின்ற சக்கரத்து எம் மாயவனும் வாரானால்<br/>
இந் நின்ற நீள் ஆவி காப்பார் ஆர் இவ் இடத்தே?
</p>
<p>
காப்பார் ஆர் இவ் இடத்து? கங்கு இருளின் நுண் துளி ஆய்<br/>
சேண் பாலது ஊழி ஆய் செல்கின்ற கங்குல்வாய்த்<br/>
தூப் பால வெண் சங்கு சக்கரத்தன் தோன்றானால்<br/>
தீப் பால வல்வினையேன் தெய்வங்காள் என் செய்கேனோ?
</p>
<p>
தெய்வங்காள் என் செய்கேன்? ஓர் இரவு ஏழ் ஊழி ஆய்<br/>
மெய் வந்து நின்று எனது ஆவி மெலிவிக்கும்<br/>
கைவந்த சக்கரத்து என் கண்ணனும் வாரானால்<br/>
தைவந்த தண் தென்றல் வெம் சுடரில் தான் அடுமே
</p>
<p>
வெம் சுடரில் தான் அடுமால் வீங்கு இருளின் நுண் துளி ஆய்<br/>
அம் சுடர வெய்யோன் அணி நெடும் தேர் தோன்றாதால்<br/>
செஞ் சுடர்த் தாமரைக்கண் செல்வனும் வாரானால்<br/>
நெஞ்சு இடர் தீர்ப்பார் இனி யார்? நின்று உருகுகின்றேனே
</p>
<p>
நின்று உருகுகின்றேனே போல நெடு வானம்<br/>
சென்று உருகி நுண் துளி ஆய் செல்கின்ற கங்குல்வாய்<br/>
அன்று ஒருகால் வையம் அளந்த பிரான் வாரான் என்று<br/>
ஒன்று ஒருகால் சொல்லாது உலகோ உறங்குமே
</p>
<p>
உறங்குவான் போல் யோகுசெய்த பெருமானை<br/>
சிறந்த பொழில் சூழ் குருகூர்ச் சடகோபன் சொல்<br/>
நிறம் கிளர்ந்த அந்தாதி ஆயிரத்துள் இப் பத்தால்<br/>
இறந்து போய் வைகுந்தம் சேராவாறு எங்ஙனேயோ?
</p>
<h2>உருவெளிப்பாடு கண்ட தலைவி தாயரை மறுத்துரைத்தல் (திருக்குறுங்குடி)</h2>
</p>
<p>
எங்ஙனேயோ அன்னைமீர்காள் என்னை முனிவது நீர்?<br/>
நங்கள் கோலத் திருக்குறுங்குடி நம்பியை நான் கண்டபின்<br/>
சங்கினோடும் நேமியோடும் தாமரைக் கண்களோடும்<br/>
செங்கனி வாய் ஒன்றினோடும் செல்கின்றது என் நெஞ்சமே
</p>
<p>
என் நெஞ்சினால் நோக்கிக் காணீர் என்னை முனியாதே<br/>
தென் நன் சோலைத் திருக்குறுங்குடி நம்பியை நான் கண்டபின்<br/>
மின்னு நூலும் குண்டலமும் மார்பில் திருமறுவும்<br/>
மன்னு பூணும் நான்கு தோளும் வந்து எங்கும் நின்றிடுமே
</p>
<p>
நின்றிடும் திசைக்கும் நையும் என்று அன்னையரும் முனிதிர்<br/>
குன்ற மாடத் திருக்குறுங்குடி நம்பியை நான் கண்டபின்<br/>
வென்றி வில்லும் தண்டும் வாளும் சக்கரமும் சங்கமும்<br/>
நின்று தோன்றிக் கண்ணுள் நீங்கா நெஞ்சுள்ளும் நீங்காவே
</p>
<p>
நீங்க நில்லா கண்ண நீர்கள் என்று அன்னையரும் முனிதிர்<br/>
தேன் கொள் சோலைத் திருக்குறுங்குடி நம்பியை நான் கண்டபின்<br/>
பூந் தண் மாலைத் தண் துழாயும் பொன் முடியும் வடிவும்<br/>
பாங்கு தோன்றும் பட்டும் நாணும் பாவியேன் பக்கத்தவே
</p>
<p>
பக்கம் நோக்கி நிற்கும் நையும் என்று அன்னையரும் முனிதிர்<br/>
தக்க கீர்த்தித் திருக்குறுங்குடி நம்பியை நான் கண்டபின்<br/>
தொக்க சோதித் தொண்டை வாயும் நீண்ட புருவங்களும்<br/>
தக்க தாமரைக் கண்ணும் பாவியேன் ஆவியின் மேலனவே
</p>
<p>
மேலும் வன் பழி நம் குடிக்கு இவள் என்று அன்னை காணக்கொடாள்<br/>
சோலை சூழ் தண் திருக்குறுங்குடி நம்பியை நான் கண்டபின்<br/>
கோல நீள் கொடி மூக்கும் தாமரைக் கண்ணும் கனி வாயும்<br/>
நீல மேனியும் நான்கு தோளும் என் நெஞ்சம் நிறைந்தனவே
</p>
<p>
நிறைந்த வன் பழி நம் குடிக்கு இவள் என்று அன்னை காணக்கொடாள்<br/>
சிறந்த கீர்த்தித் திருக்குறுங்குடி நம்பியை நான் கண்டபின்<br/>
நிறைந்த சோதி வெள்ளம் சூழ்ந்த நீண்ட பொன் மேனியொடும்<br/>
நிறைந்து என் உள்ளே நின்றொழிந்தான் நேமி அங்கை உளதே
</p>
<p>
கையுள் நன் முகம் வைக்கும் நையும் என்று அன்னையரும் முனிதிர்<br/>
மை கொள் மாடத் திருக்குறுங்குடி நம்பியை நான் கண்டபின்<br/>
செய்ய தாமரைக் கண்ணும் அல்குலும் சிற்றிடையும் வடிவும்<br/>
மொய்ய நீள் குழல் தாழ்ந்த தோள்களும் பாவியேன் முன் நிற்குமே
</p>
<p>
முன் நின்றாய் என்று தோழிமார்களும் அன்னையரும் முனிதிர்<br/>
மன்னு மாடத் திருக்குறுங்குடி நம்பியை நான் கண்டபின்<br/>
சென்னி நீள் முடி ஆதி ஆய உலப்பு இல் அணிகலத்தன்<br/>
கன்னல் பால் அமுது ஆகி வந்து என் நெஞ்சம் கழியானே
</p>
<p>
கழிய மிக்கது ஓர் காதலள் இவள் என்று அன்னை காணக்கொடாள்<br/>
வழு இல் கீர்த்தித் திருக்குறுங்குடி நம்பியை நான் கண்டபின்<br/>
குழுமித் தேவர் குழாங்கள் கைதொழச் சோதி வெள்ளத்தினுள்ளே<br/>
எழுவது ஓர் உரு என் நெஞ்சுள் எழும் ஆர்க்கும் அறிவு அரிதே
</p>
<p>
அறிவு அரிய பிரானை ஆழி அங்கையனையே அலற்றி<br/>
நறிய நன் மலர் நாடி நன் குருகூர்ச் சடகோபன் சொன்ன<br/>
குறி கொள் ஆயிரத்துள் இவை பத்தும் திருக்குறுங்குடி அதன்மேல்<br/>
அறியக் கற்று வல்லார் வைட்டவர் ஆழ் கடல் ஞாலத்துள்ளே<br/>

 தலைவன் தன்மைகளைத் தன்னதாகக்கொண்டு பேசும் தலைவியின்<br/>
 நிலைகண்ட தாய் ‘ஆவேசமோ என்று நொந்து கூறல்
</p>
<p>
கடல் ஞாலம் செய்தேனும் யானே என்னும் கடல் ஞாலம் ஆவேனும் யானே என்னும்<br/>
கடல் ஞாலம் கொண்டேனும் யானே என்னும் கடல் ஞாலம் கீண்டேனும் யானே என்னும்<br/>
கடல் ஞாலம் உண்டேனும் யானே என்னும் கடல் ஞாலம் ஈசன் வந்து ஏறக்கொலோ?<br/>
கடல் ஞாலத்தீர்க்கு இவை என் சொல்லுகேன் கடல் ஞாலத்து என் மகள் கற்கின்றவே?
</p>
<p>
கற்கும் கல்விக்கு எல்லை இலனே என்னும் கற்கும் கல்வி ஆவேனும் யானே என்னும்<br/>
கற்கும் கல்விச் செய்வேனும் யானே என்னும் கற்கும் கல்வி தீர்ப்பேனும் யானே என்னும்<br/>
கற்கும் கல்விச் சாரமும் யானே என்னும் கற்கும் கல்வி நாதன் வந்து ஏறக்கொலோ?<br/>
கற்கும் கல்வியீர்க்கு இவை என் சொல்லுகேன் கற்கும் கல்வி என் மகள் காண்கின்றவே?
</p>
<p>
காண்கின்ற நிலம் எல்லாம் யானே என்னும் காண்கின்ற விசும்பு எல்லாம் யானே என்னும்<br/>
காண்கின்ற வெம் தீ எல்லாம் யானே என்னும் காண்கின்ற இக் காற்று எல்லாம் யானே என்னும்<br/>
காண்கின்ற கடல் எல்லாம் யானே என்னும் காண்கின்ற கடல்வண்ணன் ஏறக்கொலோ?<br/>
காண்கின்ற உலகத்தீர்க்கு என் சொல்லுகேன் காண்கின்ற என் காரிகை செய்கின்றவே?
</p>
<p>
செய்கின்ற கிதி எல்லாம் யானே என்னும் செய்வான் நின்றனகளும் யானே என்னும்<br/>
செய்து முன் இறந்தவும் யானே என்னும் செய்கைப் பயன் உண்பேனும் யானே என்னும் செய்வார்களைச் செய்வேனும் யானே என்னும் செய்ய கமலக்கண்ணன் ஏறக்கொலோ?<br/>
செய்ய உலகத்தீர்க்கு இவை என் சொல்லுகேன் செய்ய கனி வாய் இள மான் திறத்தே?
</p>
<p>
திறம்பாமல் மண் காக்கின்றேன் யானே என்னும் திறம்பாமல் மலை எடுத்தேனே என்னும்<br/>
திறம்பாமல் அசுரரைக் கொன்றேனே என்னும் திறம் காட்டி அன்று ஐவரைக் காத்தேனே என்னும்<br/>
திறம்பாமல் கடல் கடைந்தேனே என்னும் திறம்பாத கடல்வண்ணன் ஏறக்கொலோ?<br/>
திறம்பாத உலகத்தீர்க்கு என் சொல்லுகேன் திறம்பாது என் திருமகள் எய்தினவே?
</p>
<p>
இன வேய் மலை ஏந்தினேன் யானே என்னும் இன ஏறுகள் செற்றேனும் யானே என்னும்<br/>
இன ஆன் கன்று மேய்த்தேனும் யானே என்னும் இன ஆ நிரை காத்தேனும் யானே என்னும்<br/>
இன ஆயர் தலைவனும் யானே என்னும் இனத் தேவர் தலைவன் வந்து ஏறக்கொலோ?<br/>
இன வேல் கண் நல்லீர்க்கு இவை என் சொல்லுகேன் இன வேல் கண்ணி என் மகள் உற்றனவே?
</p>
<p>
உற்றார்கள் எனக்கு இல்லை யாரும் என்னும் உற்றார்கள் எனக்கு இங்கு எல்லாரும் என்னும்<br/>
உற்றார்களைச் செய்வேனும் யானே என்னும் உற்றார்களை அழிப்பேனும் யானே என்னும்<br/>
உற்றார்களுக்கு உற்றேனும் யானே என்னும் உற்றார் இலி மாயன் வந்து ஏறக்கொலோ?<br/>
உற்றீர்கட்கு என் சொல்லிச் சொல்லுகேன் யான் உற்று என்னுடைப் பேதை உரைக்கின்றவே?
</p>
<p>
உரைக்கின்ற முக்கண் பிரான் யானே என்னும் உரைக்கின்ற திசைமுகன் யானே என்னும்<br/>
உரைக்கின்ற அமரரும் யானே என்னும் உரைக்கின்ற அமரர் கோன் யானே என்னும்<br/>
உரைக்கின்ற முனிவரும் யானே என்னும் உரைக்கின்ற முகில்வண்ணன் ஏறக்கொலோ?<br/>
உரைக்கின்ற உலகத்தீர்க்கு என் சொல்லுகேன் உரைக்கின்ற என் கோமள ஒண் கொடிக்கே?
</p>
<p>
கொடிய வினை யாதும் இலனே என்னும் கொடிய வினை ஆவேனும் யானே என்னும்<br/>
கொடிய வினை செய்வேனும் யானே என்னும் கொடிய வினை தீர்ப்பேனும் யானே என்னும்<br/>
கொடியான் இலங்கை செற்றேனே என்னும் கொடிய புள் உடையவன் ஏறக்கொலோ?<br/>
கொடிய உலகத்தீர்க்கு இவை என் சொல்லுகேன் கொடியேன் கொடி என் மகள் கோலங்களே?
</p>
<p>
கோலம் கொள் சுவர்க்கமும் யானே என்னும் கோலம் இல் நரகமும் யானே என்னும்<br/>
கோலம் திகழ் மோக்கமும் யானே என்னும் கோலம் கொள் உயிர்களும் யானே என்னும்<br/>
கோலம் கொள் தனிமுதல் யானே என்னும் கோலம் கொள் முகில்வண்ணன் ஏறக்கொலோ?<br/>
கோலம் கொள் உலகத்தீர்க்கு என் சொல்லுகேன் கோலம் திகழ் கோதை என் கூந்தலுக்கே?
</p>
<p>
கூந்தல் மலர் மங்கைக்கும் மண் மடந்தைக்கும் குல ஆயர் கொழுந்துக்கும் கேள்வன் தன்னை<br/>
வாய்ந்த வழுதி வள நாடன் மன்னு குருகூர்ச் சடகோபன் குற்றேவல் செய்து<br/>
ஆய்ந்த தமிழ் மாலை ஆயிரத்துள் இவையும் ஓர் பத்தும் வல்லார் உலகில்<br/>
ஏந்து பெரும் செல்வத்தராய்த் திருமால் அடியார்களைப் பூசிக்க நோற்றார்களே
</p>
<h2>வானமாமலைப் பெருமானது அருளை வேண்டல் (சிரீவரமங்கலம்)</h2>
</p>
<p>
நோற்ற நோன்பு இலேன் நுண் அறிவு இலேன் ஆகிலும் இனி உன்னை விட்டு ஒன்றும்<br/>
ஆற்ற கிற்கின்றிலேன் அரவின் அணை அம்மானே<br/>
சேற்றுத் தாமரை செந்நெல் ஊடு மலர் சிரீவரமங்கல நகர்<br/>
வீற்றிருந்த எந்தாய் உனக்கு மிகை அல்லேன் அங்கே
</p>
<p>
அங்குற்றேன் அல்லேன் இங்குற்றேன் அல்லேன் உன்னைக் காணும் அவாவில் வீழ்ந்து நான்<br/>
எங்குற்றேனும் அல்லேன் இலங்கை செற்ற அம்மானே<br/>
திங்கள் சேர் மணி மாடம் நீடு சிரீவரமங்கலநகர் உறை<br/>
சங்கு சக்கரத்தாய் தமியேனுக்கு அருளாயே
</p>
<p>
கருளப் புள் கொடி சக்கரப் படை வான நாட என் கார்முகில் வண்ணா<br/>
பொருள் அல்லாத என்னைப் பொருளாக்கி அடிமைகொண்டாய்<br/>
தெருள் கொள் நான்மறை வல்லவர் பலர் வாழ் சிரீவரமங்கலநகர்க்கு<br/>
அருள்செய்து அங்கு இருந்தாய் அறியேன் ஒரு கைம்மாறே
</p>
<p>
மாறு சேர் படை நூற்றுவர் மங்க ஓர் ஐவர்க்கு ஆய் அன்று மாயப்போர் பண்ணி<br/>
நீறு செய்த எந்தாய் நிலம் கீண்ட அம்மானே<br/>
தேறு ஞானத்தர் வேத வேள்வி அறாச் சிரீவரமங்கலநகர்<br/>
ஏறி வீற்றிருந்தாய் உன்னை எங்கு எய்தக் கூவுவனே?
</p>
<p>
எய்தக் கூவுதல் ஆவதே எனக்கு? எவ்வ தெவ்வத்துள் ஆயுமாய் நின்று<br/>
கைதவங்கள் செய்யும் கரு மேனி அம்மானே<br/>
செய்த வேள்வியர் வையத்தேவர் அறாச் சிரீவரமங்கலநகர்<br/>
கைதொழ இருந்தாய் அது நானும் கண்டேனே
</p>
<p>
ஏனம் ஆய் நிலம் கீண்ட என் அப்பனே கண்ணா என்றும் என்னை ஆளுடை<br/>
வான நாயகனே மணி மாணிக்கச்சுடரே<br/>
தேன மாம்பொழில் தண் சிரீவரமங்கலத்தவர் கைதொழ உறை<br/>
வானமாமலையே அடியேன் தொழ வந்தருளே
</p>
<p>
வந்தருளி என் நெஞ்சு இடம் கொண்ட வானவர் கொழுந்தே உலகுக்கு ஓர்<br/>
முந்தைத் தாய் தந்தையே முழு ஏழ் உலகும் உண்டாய்<br/>
செந்தொழிலவர் வேத வேள்வி அறாச் சிரீவரமங்கலநகர்<br/>
அந்தம் இல் புகழாய் அடியேனை அகற்றேலே
</p>
<p>
அகற்ற நீ வைத்த மாய வல் ஐம்புலன்களாம் அவை நன்கு அறிந்தனன்<br/>
அகற்றி என்னையும் நீ அரும் சேற்றில் வீழ்த்திகண்டாய்<br/>
பகல் கதிர் மணி மாடம் நீடு சிரீவரமங்கை வாணனே என்றும்<br/>
புகற்கு அரிய எந்தாய் புள்ளின் வாய் பிளந்தானே
</p>
<p>
புள்ளின் வாய் பிளந்தாய் மருது இடை போயினாய் எருது ஏழ் அடர்த்த என்<br/>
கள்ள மாயவனே கருமாணிக்கச் சுடரே<br/>
தெள்ளியார் திரு நான்மறைகள் வல்லார் மலி தண் சிரீவரமங்கை<br/>
யுள் இருந்த எந்தாய் அருளாய் உய்யுமாறு எனக்கே
</p>
<p>
ஆறு எனக்கு நின் பாதமே சரண் ஆகத் தந்தொழிந்தாய் உனக்கு ஓர்கைம்<br/>
மாறு நான் ஒன்று இலேன் எனது ஆவியும் உனதே<br/>
சேறு கொள் கரும்பும் பெரும் செந்நெலும் மலி தண் சிரீவரமங்கை<br/>
நாறு பூந் தண் துழாய் முடியாய் தெய்வ நாயகனே
</p>
<p>
தெய்வ நாயகன் நாரணன் திரிவிக்கிரமன் அடி இணைமிசை<br/>
கொய் கொள் பூம் பொழில் சூழ் குருகூர்ச் சடகோபன்<br/>
செய்த ஆயிரத்துள் இவை தண் சிரீவரமங்கை மேய பத்துடன்<br/>
வைகல் பாட வல்லார் வானோர்க்கு ஆரா அமுதே
</p>
<h2>ஆராவமுதாழ்வார் பேறுகளைத் தாராமையால் ஆழ்வார் தீராத ஆசையுடன் ஆற்றாமைபேசி அலமருதல் (திருக்குடந்தை)</h2>
</p>
<p>
ஆரா அமுதே அடியேன் உடலம் நின்பால் அன்பாயே<br/>
நீராய் அலைந்து கரைய உருக்குகின்ற நெடுமாலே<br/>
சீர் ஆர் செந்நெல் கவரி வீசும் செழு நீர்த் திருக்குடந்தை<br/>
ஏர் ஆர் கோலம் திகழக் கிடந்தாய் கண்டேன் எம்மானே
</p>
<p>
எம்மானே என் வெள்ளை மூர்த்தி என்னை ஆள்வானே<br/>
எம் மா உருவும் வேண்டும் ஆற்றால் ஆவாய் எழில் ஏறே<br/>
செம் மா கமலம் செழு நீர்மிசைக்கண் மலரும் திருக்குடந்தை<br/>
அம் மா மலர்க்கண் வளர்கின்றானே என் நான் செய்கேனே
</p>
<p>
என் நான் செய்கேன்? யாரே களைகண்? என்னை என் செய்கின்றாய்?<br/>
உன்னால் அல்லால் யாவராலும் ஒன்றும் குறை வேண்டேன்<br/>
கன் ஆர் மதிள் சூழ் குடந்தைக் கிடந்தாய் அடியேன் அரு வாழ்நாள்<br/>
செல் நாள் எந் நாள்? அந் நாள் உன தாள் பிடித்தே செலக்காணே
</p>
<p>
செலக் காண்கிற்பார் காணும் அளவும் செல்லும் கீர்த்தியாய்<br/>
உலப்பு இலானே எல்லா உலகும் உடைய ஒரு மூர்த்தி<br/>
நலத்தால் மிக்கார் குடந்தைக் கிடந்தாய் உன்னைக் காண்பான் நான்<br/>
அலப்பு ஆய் ஆகாசத்தை நோக்கி அழுவன் தொழுவனே
</p>
<p>
அழுவன் தொழுவன் ஆடிக் காண்பான் பாடி அலற்றுவன்<br/>
தழு வல்வினையால் பக்கம் நோக்கி நாணிக் கவிழ்ந்திருப்பன்<br/>
செழு ஒண் பழனக் குடந்தைக் கிடந்தாய் செந்தாமரைக் கண்ணா<br/>
தொழுவனேனை உன தாள் சேரும்வகையே சூழ்கண்டாய்
</p>
<p>
சூழ்கண்டாய் என் தொல்லை வினையை அறுத்து உன் அடிசேரும்<br/>
ஊழ் கண்டிருந்தே தூராக்குழி தூர்த்து எனை நாள் அகன்று இருப்பன்?<br/>
வாழ் தொல் புகழார் குடந்தைக் கிடந்தாய் வானோர் கோமானே<br/>
யாழின் இசையே அமுதே அறிவின் பயனே அரிஏறே
</p>
<p>
அரிஏறே என் அம் பொன் சுடரே செங்கண் கரு முகிலே<br/>
எரி ஏய் பவளக் குன்றே நால் தோள் எந்தாய் உனது அருளே<br/>
பிரியா அடிமை என்னைக் கொண்டாய் குடந்தைத் திருமாலே<br/>
தரியேன் இனி உன் சரணம் தந்து என் சன்மம் களையாயே
</p>
<p>
களைவாய் துன்பம் களையாது ஒழிவாய் களைகண் மற்று இலேன்<br/>
வளை வாய் நேமிப் படையாய் குடந்தைக் கிடந்த மா மாயா<br/>
தளரா உடலம் எனது ஆவி சரிந்து போம்போது<br/>
இளையாது உன தாள் ஒருங்கப் பிடித்துப் போத இசை நீயே
</p>
<p>
இசைவித்து என்னை உன் தாள் இணைக்கீழ் இருத்தும் அம்மானே<br/>
அசைவு இல் அமரர் தலைவர் தலைவா ஆதிப் பெரு மூர்த்தி<br/>
திசை வில் வீசும் செழு மா மணிகள் சேரும் திருக்குடந்தை<br/>
அசைவு இல் உலகம் பரவக் கிடந்தாய் காண வாராயே
</p>
<p>
வாரா அருவாய் வரும் என் மாயா மாயா மூர்த்தியாய்<br/>
ஆரா அமுதாய் அடியேன் ஆவி அகமே தித்திப்பாய்<br/>
தீரா வினைகள் தீர என்னை ஆண்டாய் திருக்குடந்தை<br/>
ஊராய் உனக்கு ஆள் பட்டும் அடியேன் இன்னம் உழல்வேனோ?
</p>
<p>
உழலை என்பில் பேய்ச்சி முலையூடு அவளை உயிர் உண்டான்<br/>
கழல்கள் அவையே சரண் ஆகக் கொண்ட குருகூர்ச் சடகோபன்<br/>
குழலின் மலியச் சொன்ன ஓர் ஆயிரத்துள் இப் பத்தும்<br/>
மழலை தீர வல்லார் காமர் மான் ஏய் நோக்கியர்க்கே
</p>
<h2>திருவல்லவாழ் செல்லுதலைத் தடுக்கும் தோழியர்க்குத் தலைவி கூறுதல் (திருவல்லவாழ்)</h2>
</p>
<p>
மான் ஏய் நோக்கு நல்லீர் வைகலும் வினையேன் மெலிய<br/>
வான் ஆர் வண் கமுகும் மது மல்லிகை கமழும்<br/>
தேன் ஆர் சோலைகள் சூழ் திருவல்லவாழ் உறையும்<br/>
கோனாரை அடியேன் அடிகூடுவது என்றுகொலோ?
</p>
<p>
என்று கொல் தோழிமீர்காள் எம்மை நீர் நலிந்து என் செய்தீரோ?<br/>
பொன்திகழ் புன்னை மகிழ் புது மாதவி மீது அணவி<br/>
தென்றல் மணம் கமழும் திருவல்லவாழ் நகருள்<br/>
நின்ற பிரான் அடிநீறு அடியோம் கொண்டு சூடுவதே?
</p>
<p>
சூடு மலர்க்குழலீர் துயராட்டியேன் மெலிய<br/>
பாடும் நல் வேத ஒலி பரவைத் திரை போல் முழங்க<br/>
மாடு உயர்ந்து ஓமப் புகை கமழும் தண் திருவல்லவாழ்<br/>
நீடு உறைகின்ற பிரான் கழல் காண்டும்கொல் நிச்சலுமே?
</p>
<p>
நிச்சலும் தோழிமீர்காள் எம்மை நீர் நலிந்து என் செய்தீரோ?<br/>
பச்சிலை நீள் கமுகும் பலவும் தெங்கும் வாழைகளும்<br/>
மச்சு அணி மாடங்கள் மீது அணவும் தண் திருவல்லவாழ்<br/>
நச்சு அரவின் அணைமேல் நம்பிரானது நல் நலமே
</p>
<p>
நல் நலத் தோழிமீர்காள் நல்ல அந்தணர் வேள்விப் புகை<br/>
மைந் நலம் கொண்டு உயர் விண் மறைக்கும் தண் திருவல்லவாழ்<br/>
கன்னல் அம் கட்டி தன்னை கனியை இன் அமுதம் தன்னை<br/>
என் நலம் கொள் சுடரை என்றுகொல் கண்கள் காண்பதுவே?
</p>
<p>
காண்பது எஞ்ஞான்றுகொலோ வினையேன் கனிவாய் மடவீர்<br/>
பாண் குரல் வண்டினொடு பசுந் தென்றலும் ஆகி எங்கும்<br/>
சேண் சினை ஓங்கு மரச் செழுங் கானல் திருவல்லவாழ்<br/>
மாண் குறள் கோலப் பிரான் மலர்த் தாமரைப் பாதங்களே?
</p>
<p>
பாதங்கள்மேல் அணி பூந் தொழக் கூடுங்கொல் பாவை நல்லீர்<br/>
ஓத நெடுந் தடத்துள் உயர் தாமரை செங்கழுநீர்<br/>
மாதர்கள் வாள் முகமும் கண்ணும் ஏந்தும் திருவல்லவாழ்<br/>
நாதன் இஞ் ஞாலம் உண்ட நம் பிரான் தன்னை நாள்தொறுமே?
</p>
<p>
நாள்தொறும் வீடு இன்றியே தொழக் கூடுங்கொல் நல் நுதலீர்<br/>
ஆடு உறு தீங் கரும்பும் விளை செந்நெலும் ஆகி எங்கும்<br/>
மாடு உறு பூந் தடம் சேர் வயல் சூழ் தண் திருவல்லவாழ்<br/>
நீடு உறைகின்ற பிரான் நிலம் தாவிய நீள் கழலே?
</p>
<p>
கழல் வளை பூரிப்ப யாம் கண்டு கைதொழக் கூடுங்கொலோ<br/>
குழல் என்ன யாழும் என்ன குளிர் சோலையுள் தேன் அருந்தி<br/>
மழலை வரி வண்டுகள் இசை பாடும் திருவல்லவாழ்<br/>
சுழலின் மலி சக்கரப் பெருமானது தொல் அருளே?
</p>
<p>
தொல் அருள் நல் வினையால் சொலக் கூடுங்கொல் தோழிமீர்காள்<br/>
தொல் அருள் மண்ணும் விண்ணும் தொழ நின்ற திருநகரம்<br/>
நல் அருள் ஆயிரவர் நலன் ஏந்தும் திருவல்லவாழ்<br/>
நல் அருள் நம் பெருமான் நாராயணன் நாமங்களே?
</p>
<p>
நாமங்கள் ஆயிரம் உடைய நம் பெருமான் அடிமேல்<br/>
சேமம் கொள் தென் குருகூர்ச் சடகோபன் தெரிந்து உரைத்த<br/>
நாமங்கள் ஆயிரத்துள் இவை பத்தும் திருவல்லவாழ்<br/>
சேமம் கொள் தென் நகர்மேல் செப்புவார் சிறந்தார் பிறந்தே
</p>
<h2>ஆழ்வார் தாம் சேர்ந்து அனுபவிக்கும் நிலையைச் செய் என எம்பெருமானை வேண்டுதல்</h2>
</p>
<p>
பிறந்த ஆறும் வளர்ந்த ஆறும் பெரிய பாரதம் கைசெய்து ஐவர்க்குத்<br/>
திறங்கள் காட்டியிட்டுச் செய்து போன மாயங்களும்<br/>
நிறம் தன் ஊடு புக்கு எனது ஆவியை நின்று நின்று உருக்கி உண்கின்ற இச்<br/>
சிறந்த வான் சுடரே உன்னை என்றுகொல் சேர்வதுவே?
</p>
<p>
வதுவை வார்த்தையுள் ஏறு பாய்ந்ததும் மாய மாவினை வாய் பிளந்ததும்<br/>
மதுவை வார் குழலார் குரவை பிணைந்த குழகும்<br/>
அது இது உது என்னலாவன அல்ல என்னை உன் செய்கை நைவிக்கும்<br/>
முது வைய முதல்வா உன்னை என்று தலைப்பெய்வனே?
</p>
<p>
பெய்யும் பூங் குழல் பேய் முலை உண்ட பிள்ளைத் தேற்றமும் பேர்ந்து ஓர் சாடு இறச்<br/>
செய்ய பாதம் ஒன்றால் செய்த நின் சிறுச் சேவகமும்<br/>
நெய் உண் வார்த்தையுள் அன்னை கோல் கொள்ள நீ உன் தாமரைக் கண்கள் நீர் மல்க<br/>
பையவே நிலையும் வந்து என் நெஞ்சை உருக்குங்களே
</p>
<p>
கள்ள வேடத்தைக் கொண்டு போய் புரம் புக்க ஆறும் கலந்து அசுரரை<br/>
உள்ளம் பேதம் செய்திட்டு உயிர் உண்ட உபாயங்களும்<br/>
வெள்ள நீர்ச் சடையானும் நின்னிடை வேறு அலாமை விளங்க நின்றதும்<br/>
உள்ளம் உள் குடைந்து என் உயிரை உருக்கி உண்ணுமே
</p>
<p>
உண்ண வானவர் கோனுக்கு ஆயர் ஒருப்படுத்த அடிசில் உண்டதும்<br/>
வண்ண மால் வரையை எடுத்து மழை காத்தலும்<br/>
மண்ணை முன் படைத்து உண்டு உமிழ்ந்து கடந்து இடந்து மணந்த மாயங்கள்<br/>
எண்ணும்தோறும் என் நெஞ்சு எரிவாய் மெழுகு ஒக்கும் நின்றே
</p>
<p>
நின்ற ஆறும் இருந்த ஆறும் கிடந்த ஆறும் நினைப்பு அரியன<br/>
ஒன்று அலா உருவு ஆய் அருவு ஆய நின் மாயங்கள்<br/>
நின்று நின்று நினைக்கின்றேன் உன்னை எங்ஙனம் நினைகிற்பன்? பாவியேற்கு<br/>
ஒன்று நன்கு உரையாய் உலகம் உண்ட ஒண் சுடரே
</p>
<p>
ஒண் சுடரோடு இருளுமாய் நின்ற ஆறும் உண்மையோடு இன்மையாய் வந்து என்<br/>
கண் கொளாவகை நீ கரந்து என்னைச் செய்கின்றன<br/>
எண் கொள் சிந்தையுள் நைகின்றேன் என் கரிய மாணிக்கமே என் கண்கட்குத்<br/>
திண் கொள்ள ஒரு நாள் அருளாய் உன் திரு உருவே
</p>
<p>
திரு உருவு கிடந்த ஆறும் கொப்பூழ்ச் செந்தாமரைமேல் திசைமுகன்<br/>
கருவுள் வீற்றிருந்து படைத்திட்ட கருமங்களும்<br/>
பொரு இல் உன் தனி நாயகம் அவை கேட்கும்தோறும் என் நெஞ்சம் நின்று நெக்கு<br/>
அருவி சோரும் கண்ணீர் என் செய்கேன் அடியேனே?
</p>
<p>
அடியை மூன்றை இரந்த ஆறும் அங்கே நின்று ஆழ் கடலும் மண்ணும் விண்ணும்<br/>
முடிய ஈர் அடியால் முடித்துக்கொண்ட முக்கியமும்<br/>
நொடியுமாறு அவை கேட்கும்தோறும் என் நெஞ்சம் நின் தனக்கே கரைந்து உகும்<br/>
கொடிய வல்வினையேன் உன்னை என்றுகொல் கூடுவதே?
</p>
<p>
கூடி நீரைக் கடைந்த ஆறும் அமுதம் தேவர் உண்ண அசுரரை<br/>
வீடும் வண்ணங்களே செய்து போன வித்தகமும்<br/>
ஊடு புக்கு எனது ஆவியை உருக்கி உண்டிடுகின்ற நின் தன்னை<br/>
நாடும் வண்ணம் சொல்லாய் நச்சு நாகு அணையானே
</p>
<p>
நாகு அணைமிசை நம் பிரான் சரணே சரண் நமக்கு என்று நாள்தொறும்<br/>
ஏக சிந்தையனாய்க் குருகூர்ச் சடகோபன் மாறன்<br/>
ஆக நூற்ற அந்தாதி ஆயிரத்துள் இவையும் ஓர் பத்தும் வல்லார்<br/>
மாக வைகுந்தத்து மகிழ்வு எய்துவர் வைகலுமே<br/>

 திருவண்வண்டூர்ப் பெருமானிடம் தலைவி பறவைகளைத் தூதுவிடல்<br/>
(திருவண்வண்டூர்)
</p>
<p>
வைகல் பூங் கழிவாய் வந்து மேயும் குருகினங்காள்<br/>
செய் கொள் செந்நெல் உயர் திருவண்வண்டூர் உறையும்<br/>
கை கொள் சக்கரத்து என் கனிவாய்ப் பெருமானைக் கண்டு<br/>
கைகள் கூப்பி சொல்லீர் வினையாட்டியேன் காதன்மையே
</p>
<p>
காதல் மென் பெடையோடு உடன் மேயும் கரு நாராய்<br/>
வேத வேள்வி ஒலி முழங்கும் தண் திருவண்வண்டூர்<br/>
நாதன் ஞாலம் எல்லாம் உண்ட நம் பெருமானைக் கண்டு<br/>
பாதம் கைதொழுது பணியீர் அடியேன் திறமே
</p>
<p>
திறங்கள் ஆகி எங்கும் செய்கள் ஊடு உழல் புள்ளினங்காள்<br/>
சிறந்த செல்வம் மல்கு திருவண்வண்டூர் உறையும்<br/>
கறங்கு சக்கரக் கைக் கனிவாய்ப் பெருமானைக் கண்டு<br/>
இறங்கி நீர் தொழுது பணியீர் அடியேன் இடரே
</p>
<p>
இடர் இல் போகம் மூழ்கி இணைந்து ஆடும் மட அன்னங்காள்<br/>
விடல் இல் வேத ஒலி முழங்கும் தண் திருவண்வண்டூர்<br/>
கடலின் மேனிப்பிரான் கண்ணனை நெடுமாலைக் கண்டு<br/>
உடலம் நைந்து ஒருத்தி உருகும் என்று உணர்த்துமினே
</p>
<p>
உணர்த்தல் ஊடல் உணர்ந்து உடன் மேயும் மட அன்னங்காள்<br/>
திணர்த்த வண்டல்கள்மேல் சங்கு சேரும் திருவண்வண்டூர்<br/>
புணர்த்த பூந் தண் துழாய் முடி நம் பெருமானைக் கண்டு<br/>
புணர்த்த கையினராய் அடியேனுக்கும் போற்றுமினே
</p>
<p>
போற்றி யான் இரந்தேன் புன்னைமேல் உறை பூங் குயில்காள்<br/>
சேற்றில் வாளை துள்ளும் திருவண்வண்டூர் உறையும்<br/>
ஆற்றல் ஆழி அங்கை அமரர் பெருமானைக் கண்டு<br/>
மாற்றம் கொண்டருளீர் மையல் தீர்வது ஒருவண்ணமே
</p>
<p>
ஒருவண்ணம் சென்று புக்கு எனக்கு ஒன்று உரை ஒண் கிளியே<br/>
செரு ஒண் பூம் பொழில் சூழ் செக்கர் வேலைத் திருவண்வண்டூர்<br/>
கரு வண்ணம் செய்ய வாய் செய்ய கண் செய்ய கை செய்ய கால்<br/>
செரு ஒண் சக்கரம் சங்கு அடையாளம் திருந்தக் கண்டே
</p>
<p>
திருந்தக் கண்டு எனக்கு ஒன்று உரையாய் ஒண் சிறு பூவாய்<br/>
செருந்தி ஞாழல் மகிழ் புன்னை சூழ் தண் திருவண்வண்டூர்<br/>
பெரும் தண் தாமரைக்கண் பெரு நீள் முடி நால் தடந்தோள்<br/>
கருந் திண் மா முகில் போல் திருமேனி அடிகளையே
</p>
<p>
அடிகள் கைதொழுது அலர்மேல் அசையும் அன்னங்காள்<br/>
விடிவை சங்கு ஒலிக்கும் திருவண்வண்டூர் உறையும்<br/>
கடிய மாயன் தன்னை கண்ணனை நெடுமாலைக் கண்டு<br/>
கொடிய வல்வினையேன் திறம் கூறுமின் வேறுகொண்டே
</p>
<p>
வேறுகொண்டு உம்மை யான் இரந்தேன் வெறி வண்டினங்காள்<br/>
தேறு நீர்ப் பம்பை வடபாலைத் திருவண்வண்டூர்<br/>
மாறு இல் போர் அரக்கன் மதிள் நீறு எழச் செற்று உகந்த<br/>
ஏறு சேவகனார்க்கு என்னையும் உளள் என்மின்களே
</p>
<p>
மின் கொள் சேர் புரிநூல் குறள் ஆய் அகல் ஞாலம் கொண்ட<br/>
வன் கள்வன் அடிமேல் குருகூர்ச் சடகோபன் சொன்ன<br/>
பண் கொள் ஆயிரத்துள் இவை பத்தும் திருவண்வண்டூர்க்கு<br/>
இன்கொள் பாடல் வல்லார் மதனர் மின்னிடை யவர்க்கே
</p>
<h2>தலைவன் காலம் தாழ்த்து வரக்கண்ட தலைவி ஊடல்கொண்டு உரைத்தல்</h2>
</p>
<p>
மின் இடை மடவார்கள் நின் அருள் சூடுவார் முன்பு நான் அது அஞ்சுவன்<br/>
மன் உடை இலங்கை அரண் காய்ந்த மாயவனே<br/>
உன்னுடைய சுண்டாயம் நான் அறிவன் இனி அதுகொண்டு செய்வது என்?<br/>
என்னுடைய பந்தும் கழலும் தந்து போகு நம்பீ
</p>
<p>
போகு நம்பீ உன் தாமரைபுரை கண் இணையும் செவ்வாய் முறுவலும்<br/>
ஆகுலங்கள் செய்ய அழிதற்கே நோற்றோமே யாம்<br/>
தோகை மா மயிலார்கள் நின் அருள் சூடுவார் செவி ஓசை வைத்து எழ<br/>
ஆகள் போகவிட்டு குழல் ஊது போயிருந்தே
</p>
<p>
போயிருந்து நின் புள்ளுவம் அறியாதவர்க்கு உரை நம்பீ நின் செய்ய<br/>
வாய் இருங் கனியும் கண்களும் விபரீதம் இந் நாள்<br/>
வேய் இரும் தடம் தோளினார் இத் திருவருள் பெறுவார் எவர்கொல்<br/>
மா இரும் கடலைக் கடைந்த பெருமானாலே?
</p>
<p>
ஆலின் நீள் இலை ஏழ் உலகும் உண்டு அன்று நீ கிடந்தாய் உன் மாயங்கள்<br/>
மேலை வானவரும் அறியார் இனி எம் பரமே?<br/>
வேலின் நேர் தடம் கண்ணினார் விளையாடு சூழலைச் சூழவே நின்று<br/>
காலி மேய்க்க வல்லாய் எம்மை நீ கழறேலே
</p>
<p>
கழறேல் நம்பீ உன் கைதவம் மண்ணும் விண்ணும் நன்கு அறியும் திண் சக்கர<br/>
நிழறு தொல் படையாய் உனக்கு ஒன்று உணர்த்துவன் நான்<br/>
மழறு தேன் மொழியார்கள் நின் அருள் சூடுவார் மனம் வாடி நிற்க எம்<br/>
குழறு பூவையொடும் கிளியோடும் குழகேலே
</p>
<p>
குழகி எங்கள் குழமணன்கொண்டு கோயின்மை செய்து கன்மம் ஒன்று இல்லை<br/>
பழகி யாம் இருப்போம் பரமே இத் திரு அருள்கள்?<br/>
அழகியார் இவ் உலகம் மூன்றுக்கும் தேவிமை ஈதகுவார் பலர் உளர்<br/>
கழகம் ஏறேல் நம்பீ உனக்கும் இளைதே கன்மமே
</p>
<p>
கன்மம் அன்று எங்கள் கையில் பாவை பறிப்பது கடல் ஞாலம் உண்டிட்ட<br/>
நின்மலா நெடியாய் உனக்கேலும் பிழை பிழையே<br/>
வன்மமே சொல்லி எம்மை நீ விளையாடுதி அது கேட்கில் என் ஐம்மார்<br/>
தன்ம பாவம் என்னார் ஒரு நான்று தடி பிணக்கே
</p>
<p>
பிணக்கி யாவையும் யாவரும் பிழையாமல் பேதித்தும் பேதியாதது ஓர்<br/>
கணக்கு இல் கீர்த்தி வெள்ளக் கதிர் ஞான மூர்த்தியினாய்<br/>
இணக்கி எம்மை எம் தோழிமார் விளையாடப் போதுமின் என்னப் போந்தோமை<br/>
உணக்கி நீ வளைத்தால் என் சொல்லார் உகவாதவரே?
</p>
<p>
உகவையால் நெஞ்சம் உள் உருகி உன் தாமரைத் தடம் கண் விழிகளின்<br/>
அக வலைப் படுப்பான் அழித்தாய் உன் திருவடியால்<br/>
தகவு செய்திலை எங்கள் சிற்றிலும் யாம் அடு சிறு சோறும் கண்டு நின்<br/>
முக ஒளி திகழ முறுவல் செய்து நின்றிலையே
</p>
<p>
நின்று இலங்கு முடியினாய் இருபத்தோர் கால் அரசு களைகட்ட<br/>
வென்றி நீள் மழுவா வியன் ஞாலம் முன் படைத்தாய்<br/>
இன்று இவ் ஆயர் குலத்தை வீடு உய்யத் தோன்றிய கருமாணிக்கச் சுடர்<br/>
நின்தன்னால் நலிவே படுவோம் என்றும் ஆய்ச்சியோமே
</p>
<p>
ஆய்ச்சி ஆகிய அன்னையால் அன்று வெண்ணெய் வார்த்தையுள் சீற்ற முண்டு அழு<br/>
கூத்த அப்பன் தன்னை குருகூர்ச் சடகோபன்<br/>
ஏத்திய தமிழ் மாலை ஆயிரத்துள் இவையும் ஓர் பத்து இசை யொடும்<br/>
நாத்தன்னால் நவில உரைப்பார்க்கு இல்லை நல்குரவே
</p>
<h2>தம்மை வசீகரித்தவன் ஸர்வே#வரன் என்று அருளிச் செய்தல் (திருவிண்ணகர்)</h2>
</p>
<p>
நல்குரவும் செல்வும் நரகும் சுவர்க்கமும் ஆய்<br/>
வெல்பகையும் நட்பும் விடமும் அமுதமும் ஆய்<br/>
பல்வகையும் பரந்த பெருமான் என்னை ஆள்வானை<br/>
செல்வம் மல்கு குடித் திருவிண்ணகர்க் கண்டேனே
</p>
<p>
கண்ட இன்பம் துன்பம் கலக்கங்களும் தேற்றமும் ஆய்<br/>
தண்டமும் தண்மையும் தழலும் நிழலும் ஆய்<br/>
கண்டுகோடற்கு அரிய பெருமான் என்னை ஆள்வான் ஊர்<br/>
தெண் திரைப் புனல் சூழ் திருவிண்ணகர் நல் நகரே
</p>
<p>
நகரமும் நாடுகளும் ஞானமும் மூடமும் ஆய்<br/>
நிகர் இல் சூழ் சுடர் ஆய் இருள் ஆய் நிலன் ஆய் விசும்பு ஆய்<br/>
சிகர மாடங்கள் சூழ் திருவிண்ணகர் சேர்ந்த பிரான்<br/>
புகர் கொள் கீர்த்தி அல்லால் இல்லை யாவர்க்கும் புண்ணியமே
</p>
<p>
புண்ணியம் பாவம் புணர்ச்சி பிரிவு என்று இவை ஆய்<br/>
எண்ணம் ஆய் மறப்பு ஆய் உண்மை ஆய் இன்மை ஆய் அல்லன் ஆய்<br/>
திண்ண மாடங்கள் சூழ் திருவிண்ணகர் சேர்ந்த பிரான்<br/>
கண்ணன் இன் அருளே கண்டுகொள்மின்கள் கைதவமே?
</p>
<p>
கைதவம் செம்மை கருமை வெளுமையும் ஆய்<br/>
மெய் பொய் இளமை முதுமை புதுமை பழமையும் ஆய்<br/>
செய்த திண் மதிள் சூழ் திருவிண்ணகர் சேர்ந்த பிரான்<br/>
பெய்த காவு கண்டீர் பெரும் தேவு உடை மூவுலகே
</p>
<p>
மூவுலகங்களும் ஆய் அல்லன் ஆய் உகப்பு ஆய் முனிவு ஆய்<br/>
பூவில் வாழ் மகள் ஆய் தவ்வை ஆய் புகழ் ஆய் பழி ஆய்<br/>
தேவர் மேவித் தொழும் திருவிண்ணகர் சேர்ந்த பிரான்<br/>
பாவியேன் மனத்தே உறைகின்ற பரஞ்சுடரே
</p>
<p>
பரம் சுடர் உடம்பு ஆய் அழுக்குப் பதித்த உடம்பு ஆய்<br/>
கரந்தும் தோன்றியும் நின்றும் கைதவங்கள் செய்தும் விண்ணோர்<br/>
சிரங்களால் வணங்கும் திருவிண்ணகர் சேர்ந்த பிரான்<br/>
வரம் கொள் பாதம் அல்லால் இல்லை யாவர்க்கும் வன் சரணே
</p>
<p>
வன் சரண் சுரர்க்கு ஆய் அசுரர்க்கு வெம் கூற்றமும் ஆய்<br/>
தன் சரண் நிழற்கீழ் உலகம் வைத்தும் வையாதும்<br/>
தென் சரண் திசைக்குத் திருவிண்ணகர் சேர்ந்த பிரான்<br/>
என் சரண் என் கண்ணன் என்னை ஆளுடை என் அப்பனே
</p>
<p>
என் அப்பன் எனக்கு ஆய் இகுள் ஆய் என்னைப் பெற்றவள் ஆய்<br/>
பொன் அப்பன் மணி அப்பன் முத்து அப்பன் அன் அப்பனும் ஆய்<br/>
மின்னப் பொன் மதிள் சூழ் திருவிண்ணகர் சேர்ந்த அப்பன்<br/>
தன் ஒப்பார் இல் அப்பன் தந்தனன் தன தாள் நிழலே
</p>
<p>
நிழல் வெய்யில் சிறுமை பெருமை குறுமை நெடுமையும் ஆய்<br/>
சுழல்வன நிற்பன மற்றும் ஆய் அவை அல்லனும் ஆய்<br/>
மழலை வாய் வண்டு வாழ் திருவிண்ணகர் மன்னு பிரான்<br/>
கழல்கள் அன்றி மற்றோர் களைகண் இலம் காண்மின்களே
</p>
<p>
காண்மின்கள் உலகீர் என்று கண்முகப்பே நிமிர்ந்த<br/>
தாள் இணையன் தன்னைக் குருகூர்ச் சடகோபன் சொன்ன<br/>
ஆணை ஆயிரத்துத் திருவிண்ணகர்ப் பத்தும் வல்லார்<br/>
கோணை இன்றி விண்ணோர்க்கு என்றும் ஆவர் குரவர்களே
</p>
<h2>கண்ணனது அவதாரச் செயல்களைப் பேசப் பெற்றமைக்குக் களித்தல்</h2>
</p>
<p>
குரவை ஆய்ச்சியரோடு கோத்ததும் குன்றம் ஒன்று ஏந்தியதும்<br/>
உரவு நீர்ப் பொய்கை நாகம் காய்ந்ததும் உட்பட மற்றும் பல<br/>
அரவில் பள்ளிப் பிரான் தன் மாய வினைகளையே அலற்றி<br/>
இரவும் நன் பகலும் தவிர்கிலன் என்ன குறை எனக்கே?
</p>
<p>
கேயத் தீம் குழல் ஊதிற்றும் நிரை மேய்த்ததும் கெண்டை ஒண் கண்<br/>
வாசப் பூங் குழல் பின்னை தோள்கள் மணந்ததும் மற்றும் பல<br/>
மாயக் கோலப் பிரான் தன் செய்கை நினைந்து மனம் குழைந்து<br/>
நேயத்தோடு கழிந்த போது எனக்கு எவ் உலகம் நிகரே?
</p>
<p>
நிகர் இல் மல்லரைச் செற்றதும் நிரை மேய்த்ததும் நீள் நெடும் கைச்<br/>
சிகர மா களிறு அட்டதும் இவை போல்வனவும் பிறவும்<br/>
புகர்கொள் சோதிப் பிரான் தன் செய்கை நினைந்து புலம்பி என்றும்<br/>
நுகர வைகல் வைகப்பெற்றேன் எனக்கு என் இனி நோவதுவே?
</p>
<p>
நோவ ஆய்ச்சி உரலோடு ஆர்க்க இரங்கிற்றும் வஞ்சப் பெண்ணைச்<br/>
சாவப் பால் உண்டதும் ஊர் சகடம் இறச் சாடியதும்<br/>
தேவக் கோலப் பிரான் தன் செய்கை நினைந்து மனம் குழைந்து<br/>
மேவக் காலங்கள் கூடினேன் எனக்கு என் இனி வேண்டுவதே?
</p>
<p>
வேண்டித் தேவர் இரக்க வந்து பிறந்ததும் வீங்கு இருள்வாய்<br/>
பூண்டு அன்று அன்னைப் புலம்ப போய் அங்கு ஓர் ஆய்க்குலம் புக்கதும்<br/>
காண்டல் இன்றி வளர்ந்து கஞ்சனைத் துஞ்ச வஞ்சம் செய்ததும்<br/>
ஈண்டு நான் அலற்றப்பெற்றேன் எனக்கு என்ன இகல் உளதே?
</p>
<p>
இகல் கொள் புள்ளைப் பிளந்ததும் இமில் ஏறுகள் செற்றதுவும்<br/>
உயர் கொள் சோலைக் குருந்து ஒசித்ததும் உட்பட மற்றும் பல<br/>
அகல் கொள் வையம் அளந்த மாயன் என் அப்பன் தன் மாயங்களே<br/>
பகல் இராப் பரவப் பெற்றேன் எனக்கு என்ன மனப் பரிப்பே?
</p>
<p>
மனப் பரிப்போடு அழுக்கு மானிட சாதியில் தான்பிறந்து<br/>
தனக்கு வேண்டு உருக்கொண்டு தான் தன சீற்றத்தினை முடிக்கும்<br/>
புனத் துழாய் முடி மாலை மார்பன் என் அப்பன் தன் மாயங்களே<br/>
நினைக்கும் நெஞ்சு உடையேன் எனக்கு இனி யார் நிகர் நீள் நிலத்தே?
</p>
<p>
நீள் நிலத்தொடு வான் வியப்ப நிறை பெரும் போர்கள் செய்து<br/>
வாணன் ஆயிரம் தோள் துணித்ததும் உட்பட மற்றும் பல<br/>
மாணி ஆய் நிலம் கொண்ட மாயன் என் அப்பன் தன் மாயங்களே<br/>
காணும் நெஞ்சு உடையேன் எனக்கு இனி என்ன கலக்கம் உண்டே?
</p>
<p>
கலக்க ஏழ் கடல் ஏழ் மலை உலகு ஏழும் கழியக் கடாய்<br/>
உலக்கத் தேர்கொடு சென்ற மாயமும் உட்பட மற்றும் பல<br/>
வலக்கை ஆழி இடக்கைச் சங்கம் இவை உடை மால்வண்ணனை<br/>
மலக்கும் நா உடையேற்கு மாறு உளதோ இம் மண்ணின் மிசையே?
</p>
<p>
மண்மிசைப் பெரும் பாரம் நீங்க ஓர் பாரத மா பெரும் போர்<br/>
பண்ணி மாயங்கள் செய்து சேனையைப் பாழ்பட நூற்றிட்டுப் போய்<br/>
விண்மிசைத் தன தாமமே புக மேவிய சோதி தன் தாள்<br/>
நண்ணி நான் வணங்கப்பெற்றேன் எனக்கு ஆர் பிறர் நாயகரே?
</p>
<p>
நாயகன் முழு ஏழ் உலகுக்கும் ஆய் முழு ஏழ் உலகும் தன்<br/>
வாயகம் புக வைத்து உமிழ்ந்து அவை ஆய் அவை அல்லனும் ஆம்<br/>
கேசவன் அடி இணைமிசைக் குருகூர்ச் சடகோபன் சொன்ன<br/>
தூய ஆயிரத்து இப் பத்தால் பத்தர் ஆவர் துவள் இன்றியே
</p>
<h2>தோழி தாய்மாரை நோக்கிக் கூறுதல் (தொலைவில்லிமங்கலம்)</h2>
</p>
<p>
துவள் இல் மா மணி மாடம் ஓங்கு தொலைவில்லிமங்கலம் தொழும்<br/>
இவளை நீர் இனி அன்னைமீர் உமக்கு ஆசை இல்லை விடுமினோ<br/>
தவள ஒண் சங்கு சக்கரம் என்றும் தாமரைத் தடம் கண் என்றும்<br/>
குவளை ஒண் மலர்க் கண்கள் நீர் மல்க நின்று நின்று குமுறுமே
</p>
<p>
குமுறும் ஓசை விழவு ஒலித் தொலைவில்லிமங்கலம் கொண்டுபுக்கு<br/>
அமுத மென் மொழியாளை நீர் உமக்கு ஆசை இன்றி அகற்றினீர்<br/>
திமிர் கொண்டால் ஒத்து நிற்கும் மற்று இவள் தேவ தேவபிரான் என்றே<br/>
நிமியும் வாயொடு கண்கள் நீர் மல்க நெக்கு ஒசிந்து கரையுமே
</p>
<p>
கரை கொள் பைம் பொழில் தண் பணைத் தொலைவில்லிமங்கலம் கொண்டுபுக்கு<br/>
உரை கொள் இன் மொழியாளை நீர் உமக்கு ஆசை இன்றி அகற்றினீர்<br/>
திரை கொள் பௌவத்துச் சேர்ந்ததும் திசை ஞாலம் தாவி அளந்ததும்<br/>
நிரைகள் மேய்த்ததுமே பிதற்றி நெடும் கண் நீர் மல்க நிற்குமே
</p>
<p>
நிற்கும் நால்மறைவாணர் வாழ் தொலைவில்லிமங்கலம் கண்டபின்<br/>
அற்கம் ஒன்றும் அற உறாள் மலிந்தாள் கண்டீர் இவள் அன்னைமீர்<br/>
கற்கும் கல்வி எல்லாம் கருங் கடல் வண்ணன் கண்ண பிரான் என்றே<br/>
ஒற்கம் ஒன்றும் இலள் உகந்து உகந்து உள் மகிழ்ந்து குழையுமே
</p>
<p>
குழையும் வாள் முகத்து ஏழையைத் தொலைவில்லிமங்கலம் கொண்டுபுக்கு<br/>
இழை கொள் சோதிச் செந்தாமரைக் கண் பிரான் இருந்தமை காட்டினீர்<br/>
மழை பெய்தால் ஒக்கும் கண்ண நீரினொடு அன்று தொட்டும் மையாந்து இவள்<br/>
நுழையும் சிந்தையள் அன்னைமீர் தொழும் அத் திசை உற்று நோக்கியே
</p>
<p>
நோக்கும் பக்கம் எல்லாம் கரும்பொடு செந்நெல் ஓங்கு செந்தாமரை<br/>
வாய்க்கும் தண் பொருநல் வடகரை வண் தொலைவில்லிமங்கலம்<br/>
நோக்குமேல் அத் திசை அல்லால் மறு நோக்கு இலள் வைகல் நாள்தொறும்<br/>
வாய்க்கொள் வாசகமும் மணிவண்ணன் நாமமே இவள் அன்னைமீர்!
</p>
<p>
அன்னைமீர் அணி மா மயில் சிறுமான் இவள் நம்மைக் கைவலிந்து<br/>
என்ன வார்த்தையும் கேட்குறாள் தொலைவில்லிமங்கலம் என்று அல்லால்<br/>
முன்னம் நோற்ற விதிகொலோ? முகில் வண்ணன் மாயம் கொலோ? அவன்<br/>
சின்னமும் திருநாமமும் இவள் வாயனகள் திருந்தவே
</p>
<p>
திருந்து வேதமும் வேள்வியும் திரு மா மகளிரும் தாம் மலிந்து<br/>
இருந்து வாழ் பொருநல் வடகரை வண் தொலைவில்லிமங்கலம்<br/>
கருந் தடம் கண்ணி கைதொழுத அந் நாள் தொடங்கி இந் நாள்தொறும்<br/>
இருந்து இருந்து அரவிந்தலோசன என்று என்றே நைந்து இரங்குமே
</p>
<p>
இரங்கி நாள்தொறும் வாய்வெரீஇ இவள் கண்ண நீர்கள் அலமர<br/>
மரங்களும் இரங்கும் வகை மணிவண்ணவோ என்று கூவுமால்<br/>
துரங்கம் வாய் பிளந்தான் உறை தொலைவில்லிமங்கலம் என்று தன்<br/>
கரங்கள் கூப்பித் தொழும் அவ் ஊர்த் திருநாமம் கற்றதன் பின்னையே
</p>
<p>
பின்னைகொல் நில மா மகள்கொல் திருமகள்கொல் பிறந்திட்டாள்?<br/>
என்ன மாயம்கொலோ இவள் நெடுமால் என்றே நின்று கூவுமால்<br/>
முன்னி வந்து அவன் நின்று இருந்து உறையும் தொலைவில்லிமங்கலம்<br/>
சென்னியால் வணங்கும் அவ் ஊர்த் திருநாமம் கேட்பது சிந்தையே.
</p>
<p>
சிந்தையாலும் சொல்லாலும் செய்கையினாலும் தேவ பிரானையே<br/>
தந்தை தாய் என்று அடைந்த வண் குருகூரவர் சடகோபன்<br/>
முந்தை ஆயிரத்துள் இவை தொலை வில்லிமங்கலத்தைச் சொன்ன<br/>
செந்தமிழ்ப் பத்தும் வல்லார் அடிமைசெய்வார் திருமாலுக்கே
</p>
<h2>தலைவனது பிரிவால் வருந்தும் தலைமகளைக் குறித்துத் தாய் இரங்குதல்</h2>
</p>
<p>
மாலுக்கு வையம் அளந்த மணாளற்கு<br/>
நீலக் கரு நிற மேக நியாயற்கு<br/>
கோலச் செந்தாமரைக் கண்ணற்கு என் கொங்கு அலர்<br/>
ஏலக் குழலி இழந்தது சங்கே
</p>
<p>
சங்கு வில் வாள் தண்டு சக்கரக் கையற்கு<br/>
செங்கனிவாய்ச் செய்ய தாமரைக் கண்ணற்கு<br/>
கொங்கு அலர் தண் அம் துழாய் முடியானுக்கு என்<br/>
மங்கை இழந்தது மாமை நிறமே
</p>
<p>
நிறம் கரியானுக்கு நீடு உலகு உண்ட<br/>
திறம் கிளர் வாய்ச் சிறுக் கள்வன் அவற்கு<br/>
கறங்கிய சக்கரக் கையவனுக்கு என்<br/>
பிறங்கு இரும் கூந்தல் இழந்தது பீடே
</p>
<p>
பீடு உடை நான்முகனைப் படைத்தானுக்கு<br/>
மாடு உடை வையம் அளந்த மணாளற்கு<br/>
நாடு உடை மன்னர்க்குத் தூது செல் நம்பிக்கு என்<br/>
பாடு உடை அல்குல் இழந்தது பண்பே
</p>
<p>
பண்பு உடை வேதம் பயந்த பரனுக்கு<br/>
மண் புரை வையம் இடந்த வராகற்கு<br/>
தெண் புனல் பள்ளி எம் தேவ பிரானுக்கு என்<br/>
கண்புனை கோதை இழந்தது கற்பே
</p>
<p>
கற்பகக் கா அன நல் பல தோளற்கு<br/>
பொன் சுடர்க் குன்று அன்ன பூந் தண் முடியற்கு<br/>
நல் பல தாமரை நாள் மலர்க் கையற்கு என்<br/>
வில் புருவக்கொடி தோற்றது மெய்யே
</p>
<p>
மெய் அமர் பல் கலன் நன்கு அணிந்தானுக்கு<br/>
பை அரவின் அணைப் பள்ளியினானுக்கு<br/>
கையொடு கால் செய்ய கண்ண பிரானுக்கு என்<br/>
தையல் இழந்தது தன்னுடைச் சாயே
</p>
<p>
சாயக் குருந்தம் ஒசித்த தமியற்கு<br/>
மாயச் சகடம் உதைத்த மணாளற்கு<br/>
பேயைப் பிணம்படப் பால் உண் பிரானுக்கு என்<br/>
வாசக் குழலி இழந்தது மாண்பே
</p>
<p>
மாண்பு அமை கோலத்து எம் மாயக் குறளற்கு<br/>
சேண் சுடர்க் குன்று அன்ன செஞ்சுடர் மூர்த்திக்கு<br/>
காண் பெரும் தோற்றத்து எம் காகுத்த நம்பிக்கு என்<br/>
பூண் புனை மென்முலை தோற்றது பொற்பே
</p>
<p>
பொற்பு அமை நீள் முடிப் பூந் தண் துழாயற்கு<br/>
மல் பொரு தோள் உடை மாயப் பிரானுக்கு<br/>
நிற்பன பல் உருவாய் நிற்கும் மாயற்கு என்<br/>
கற்பு உடையாட்டி இழந்தது கட்டே
</p>
<p>
கட்டு எழில் சோலை நல் வேங்கடவாணனைக்<br/>
கட்டு எழில் தென் குருகூர்ச் சடகோபன் சொல்<br/>
கட்டு எழில் ஆயிரத்து இப் பத்தும் வல்லவர்<br/>
கட்டு எழில் வானவர் போகம் உண்பாரே<br/>

 தலைவனது நகர்நோக்கிச் சென்ற மகளைக் குறித்துத் தாய் இரங்குதல்<br/>
(திருக்கோளூர்)
</p>
<p>
உண்ணும் சோறு பருகும் நீர் தின்னும் வெற்றிலையும் எல்லாம்<br/>
கண்ணன் எம் பெருமான் என்று என்றே கண்கள் நீர் மல்கி<br/>
மண்ணினுள் அவன் சீர் வளம் மிக்கவன் ஊர் வினவி<br/>
திண்ணம் என் இளமான் புகும் ஊர் திருக்கோளூரே
</p>
<p>
ஊரும் நாடும் உலகமும் தன்னைப்போல் அவனுடைய<br/>
பேரும் தார்களுமே பிதற்ற கற்பு வான் இடறி<br/>
சேரும் நல் வளம் சேர் பழனத் திருக்கோளூர்க்கே<br/>
போரும் கொல் உரையீர் கொடியேன் கொடி பூவைகளே?
</p>
<p>
பூவை பைங்கிளிகள் பந்து தூதை பூம் புட்டில்கள்<br/>
யாவையும் திருமால் திருநாமங்களே கூவி எழும் என்<br/>
பாவை போய் இனித் தண் பழனத் திருக்கோளூர்க்கே<br/>
கோவை வாய் துடிப்ப மழைக்கண்ணொடு என் செய்யும்கொலோ?
</p>
<p>
கொல்லை என்பர்கொலோ குணம் மிக்கனள் என்பர்கொலோ<br/>
சில்லை வாய்ப் பெண்டுகள் அயல் சேரி உள்ளாரும்? எல்லே<br/>
செல்வம் மல்கி அவன்கிடந்த திருக்கோளூர்க்கே<br/>
மேல் இடை நுடங்க இளமான் செல்ல மேவினளே
</p>
<p>
மேவி நைந்து நைந்து விளையாடலுறாள் என் சிறுத்<br/>
தேவி போய் இனித் தன் திருமால் திருக்கோளூரில்<br/>
பூ இயல் பொழிலும் தடமும் அவன் கோயிலும் கண்டு<br/>
ஆவி உள் குளிர எங்ஙனே உகக்கும்கொல் இன்றே?
</p>
<p>
இன்று எனக்கு உதவாது அகன்ற இளமான் இனிப் போய்<br/>
தென் திசைத் திலதம் அனைய திருக்கோளூர்க்கே<br/>
சென்று தன் திருமால் திருக்கண்ணும் செவ்வாயும் கண்டு<br/>
நின்று நின்று நையும் நெடும் கண்கள் பனி மல்கவே
</p>
<p>
மல்கு நீர்க் கண்ணொடு மையல் உற்ற மனத்தினளாய்<br/>
அல்லும் நன் பகலும் நெடுமால் என்று அழைத்து இனிப் போய்<br/>
செல்வம் மல்கி அவன் கிடந்த திருக்கோளுர்க்கே<br/>
ஒல்கி ஒல்கி நடந்து எங்ஙனே புகும்கொல் ஒசிந்தே?
</p>
<p>
ஒசிந்த நுண் இடைமேல் கையை வைத்து நொந்து நொந்து<br/>
கசிந்த நெஞ்சினளாய் கண்ண நீர் துளும்பச் செல்லும்கொல்<br/>
ஒசிந்த ஒண் மலராள் கொழுநன் திருக்கோளூர்க்கே<br/>
கசிந்த நெஞ்சினளாய் எம்மை நீத்த எம் காரிகையே?
</p>
<p>
காரியம் நல்லனகள் அவை காணில் என் கண்ணனுக்கு என்று<br/>
ஈரியாய் இருப்பாள் இது எல்லாம் கிடக்க இனிப் போய்<br/>
சேரி பல் பழி தூஉய் இரைப்ப திருக்கோளூர்க்கே<br/>
நேரிழை நடந்தாள் எம்மை ஒன்றும் நினைந்திலளே
</p>
<p>
நினைக்கிலேன் தெய்வங்காள் நெடும் கண் இளமான் இனிப் போய்<br/>
அனைத்து உலகும் உடைய அரவிந்தலோசனனைத்<br/>
தினைத்தனையும் விடாள் அவன் சேர் திருக்கோளூர்க்கே<br/>
மனைக்கு வான் பழியும் நினையாள் செல்ல வைத்தனளே
</p>
<p>
வைத்த மா நிதியாம் மதுசூதனையே அலற்றி<br/>
கொத்து அலர் பொழில் சூழ் குருகூர்ச் சடகோபன் சொன்ன<br/>
பத்து நூற்றுள் இப் பத்து அவன் சேர் திருக்கோளூர்க்கே<br/>
சித்தம் வைத்து உரைப்பார் திகழ் பொன் உலகு ஆள்வாரே
</p>
<h2>திருநாடு முதலியவற்றில் தலைமகள் பறவைகளைத் தூதுவிடல்</h2>
</p>
<p>
பொன் உலகு ஆளீரோ புவனி முழுது ஆளீரோ<br/>
நல் நலப் புள்ளினங்காள் வினையாட்டியேன் நான் இரந்தேன்<br/>
முன் உலகங்கள் எல்லாம் படைத்த முகில்வண்ணன் கண்ணன்<br/>
என் நலம் கொண்ட பிரான் தனக்கு என் நிலைமை உரைத்தே.
</p>
<p>
மை அமர் வாள் நெடும் கண் மங்கைமார் முன்பு என் கை இருந்து<br/>
நெய் அமர் இன் அடிசில் நிச்சல் பாலொடு மேவீரோ<br/>
கை அமர் சக்கரத்து என் கனிவாய்ப் பெருமானைக் கண்டு<br/>
மெய் அமர் காதல் சொல்லி கிளிகாள் விரைந்து ஓடிவந்தே
</p>
<p>
ஓடிவந்து என் குழல்மேல் ஒளி மா மலர் ஊதீரோ<br/>
கூடிய வண்டினங்காள் குருநாடு உடை ஐவர்கட்கு ஆய்<br/>
ஆடிய மா நெடும் தேர்ப்படை நீறு எழச் செற்ற பிரான்<br/>
சூடிய தண் துளவம் உண்ட தூ மது வாய்கள் கொண்டே
</p>
<p>
தூ மது வாய்கள் கொண்டுவந்து என் முல்லைகள்மேல் தும்பிகாள்<br/>
பூ மது உண்ணச் செல்லில் வினையேனைப் பொய்செய்து அகன்ற<br/>
மா மது வார் தண் துழாய் முடி வானவர் கோனைக் கண்டு<br/>
யாம் இதுவோ தக்கவாறு என்னவேண்டும் கண்டீர் நுங்கட்கே?
</p>
<p>
நுங்கட்கு யான் உரைக்கேன் வம்மின் யான் வளர்த்த கிளிகாள்<br/>
வெம் கண் புள் ஊர்ந்து வந்து வினையேனை நெஞ்சம் கவர்ந்த<br/>
செங்கண் கருமுகிலை செய்ய வாய்ச் செழுங் கற்பகத்தை<br/>
எங்குச் சென்றாகிலும் கண்டு இதுவோ தக்கவாறு? என்மினே
</p>
<p>
என் மின்னு நூல் மார்வன் என் கரும் பெருமான் என் கண்ணன்<br/>
தன் மன்னு நீள் கழல்மேல் தண் துழாய் நமக்கு அன்றி நல்கான்<br/>
கல்மின்கள் என்று உம்மை யான் கற்பியாவைத்த மாற்றம்சொல்லி<br/>
செல்மின்கள் தீவினையேன் வளர்த்த சிறு பூவைகளே
</p>
<p>
பூவைகள் போல் நிறத்தன் புண்டரீகங்கள் போலும் கண்ணன்<br/>
யாவையும் யாவரும் ஆய் நின்ற மாயன் என் ஆழிப் பிரான்<br/>
மாவை வல் வாய் பிளந்த மதுசூதற்கு என் மாற்றம் சொல்லி<br/>
பாவைகள் தீர்க்கிற்றிரே வினையாட்டியேன் பாசறவே?
</p>
<p>
பாசறவு எய்தி இன்னே வினையேன் எனை ஊழி நைவேன்<br/>
ஆசு அறு தூவி வெள்ளைக் குருகே அருள்செய்து ஒருநாள்<br/>
மாசு அறு நீலச் சுடர் முடி வானவர் கோனைக் கண்டு<br/>
ஏசு அறும் நும்மை அல்லால் மறுநோக்கு இலள் பேர்த்து மற்றே
</p>
<p>
பேர்த்து மற்று ஓர் களைகண் வினையாட்டியேன் நான் ஒன்று இலேன்<br/>
நீர்த் திரைமேல் உலவி இரை தேரும் புதா இனங்காள்<br/>
கார்த் திரள் மா முகில் போல் கண்ணன் விண்ணவர் கோனைக் கண்டு<br/>
வார்த்தைகள் கொண்டு அருளி உரையீர் வைகல் வந்திருந்தே
</p>
<p>
வந்திருந்து உம்முடைய மணிச் சேவலும் நீரும் எல்லாம்<br/>
அந்தரம் ஒன்றும் இன்றி அலர்மேல் அசையும் அன்னங்காள்<br/>
என் திரு மார்வற்கு என்னை இன்னவாறு இவள் காண்மின் என்று<br/>
மந்திரத்து ஒன்று உணர்த்தி உரையீர் மறுமாற்றங்களே
</p>
<p>
மாற்றங்கள் ஆய்ந்துகொண்டு மதுசூத பிரான் அடிமேல்<br/>
நாற்றங்கொள் பூம் பொழில் சூழ் குருகூர்ச் சடகோபன் சொன்ன<br/>
தோற்றங்கள் ஆயிரத்துள் இவையும் ஒருபத்தும் வல்லார்<br/>
ஊற்றின்கண் நுண் மணல் போல் உருகாநிற்பர் நீராயே
</p>
<h2>கேட்டோர் நெஞ்சம் நீராய் உருகும்வண்ணம் ஆழ்வார் எம்பெருமானைக் கூப்பிடுதல்</h2>
</p>
<p>
நீர் ஆய் நிலன் ஆய் தீ ஆய் கால் ஆய் நெடு வான் ஆய்<br/>
சீர் ஆர் சுடர்கள் இரண்டு ஆய் சிவன் ஆய் அயன் ஆனாய்<br/>
கூர் ஆர் ஆழி வெண் சங்கு ஏந்தி கொடியேன்பால்<br/>
வாராய் ஒருநாள் மண்ணும் விண்ணும் மகிழவே
</p>
<p>
மண்ணும் விண்ணும் மகிழ குறள் ஆய் வலம் காட்டி<br/>
மண்ணும் விண்ணும் கொண்ட மாய அம்மானே<br/>
நண்ணி உனை நான் கண்டு உகந்து கூத்தாட<br/>
நண்ணி ஒருநாள் ஞாலத்தூடே நடவாயே
</p>
<p>
ஞாலத்தூடே நடந்தும் நின்றும் கிடந்து இருந்தும்<br/>
சாலப் பல நாள் உகம்தோறு உயிர்கள் காப்பானே<br/>
கோலத் திரு மா மகளோடு உன்னைக் கூடாதே<br/>
சாலப் பல நாள் அடியேன் இன்னும் தளர்வேனோ?
</p>
<p>
தளர்ந்தும் முறிந்தும் சகட அசுரர் உடல் வேறாப்<br/>
பிளந்து வீய திருக்கால் ஆண்ட பெருமானே<br/>
கிளர்ந்து பிரமன் சிவன் இந்திரன் விண்ணவர் சூழ<br/>
விளங்க ஒருநாள் காண வாராய் விண்மீதே
</p>
<p>
விண்மீது இருப்பாய் மலைமேல் நிற்பாய் கடல் சேர்ப்பாய்<br/>
மண்மீது உழல்வாய் இவற்றுள் எங்கும் மறைந்து உறைவாய்<br/>
எண்மீது இயன்ற புற அண்டத்தாய் எனது ஆவி<br/>
யுள் மீது ஆடி உருக் காட்டாதே ஒளிப்பாயோ?
</p>
<p>
பாய் ஓர் அடி வைத்து அதன் கீழ்ப் பரவை நிலம் எல்லாம்<br/>
தாய் ஓர் அடியால் எல்லா உலகும் தடவந்த<br/>
மாயோன் உன்னைக் காண்பான் வருந்தி எனைநாளும்<br/>
தீயோடு உடன்சேர் மெழுகாய் உலகில் திரிவேனோ?
</p>
<p>
உலகில் திரியும் கரும கதி ஆய் உலகம் ஆய்<br/>
உலகுக்கே ஓர் உயிரும் ஆனாய் புற அண்டத்து<br/>
அலகில் பொலிந்த திசை பத்து ஆய அருவேயோ<br/>
அலகில் பொலிந்த அறிவிலேனுக்கு அருளாயே
</p>
<p>
அறிவிலேனுக்கு அருளாய் அறிவார் உயிர் ஆனாய்<br/>
வெறி கொள் சோதி மூர்த்தி அடியேன் நெடுமாலே<br/>
கிறிசெய்து என்னைப் புறத்திட்டு இன்னம் கெடுப்பாயோ<br/>
பிறிது ஒன்று அறியா அடியேன் ஆவி திகைக்கவே?
</p>
<p>
ஆவி திகைக்க ஐவர் குமைக்கும் சிற்றின்பம்<br/>
பாவியேனைப் பல நீ காட்டிப் படுப்பாயோ?<br/>
தாவி வையம் கொண்ட தடம் தாமரை கட்கே<br/>
கூவிக் கொள்ளும் காலம் இன்னம் குறுகாதோ?
</p>
<p>
குறுகா நீளா இறுதிகூடா எனை ஊழி<br/>
சிறுகா பெருகா அளவு இல் இன்பம் சேர்ந்தாலும்<br/>
மறு கால் இன்றி மாயோன் உனக்கே ஆளாகும்<br/>
சிறு காலத்தை உறுமோ அந்தோ தெரியிலே?
</p>
<p>
தெரிதல் நினைதல் எண்ணல் ஆகாத் திருமாலுக்கு<br/>
உரிய தொண்டர் தொண்டர் தொண்டன் சடகோபன்<br/>
தெரியச் சொன்ன ஓர் ஆயிரத்துள் இப் பத்தும்<br/>
உரிய தொண்டர் ஆக்கும் உலகம் உண்டாற்கே
</p>
<h2>திருவேங்கடமுடையானது திருவடிகளில் சரணம்புகுதல் (திருவேங்கடம்)</h2>
</p>
<p>
உலகம் உண்ட பெருவாயா உலப்பு இல் கீர்த்தி அம்மானே<br/>
நிலவும் சுடர் சூழ் ஒளி மூர்த்தி நெடியாய் அடியேன் ஆர் உயிரே<br/>
திலதம் உலகுக்கு ஆய் நின்ற திருவேங்கடத்து எம் பெருமானே<br/>
குல தொல் அடியேன் உன பாதம் கூடும் ஆறு கூறாயே
</p>
<p>
கூறு ஆய் நீறு ஆய் நிலன் ஆகி கொடு வல் அசுரர் குலம் எல்லாம்<br/>
சீறா எரியும் திரு நேமி வலவா தெய்வக் கோமானே<br/>
சேறு ஆர் சுனைத் தாமரை செந்தீ மலரும் திருவேங்கடத்தானே<br/>
ஆறா அன்பில் அடியேன் உன் அடிசேர் வண்ணம் அருளாயே
</p>
<p>
வண்ணம் மருள் கொள் அணி மேக வண்ணா மாய அம்மானே<br/>
எண்ணம் புகுந்து தித்திக்கும் அமுதே இமையோர் அதிபதியே<br/>
தெள் நல் அருவி மணி பொன் முத்து அலைக்கும் திருவேங்கடத்தானே<br/>
அண்ணலே உன் அடி சேர அடியேற்கு ஆஆ என்னாயே
</p>
<p>
ஆஆ என்னாது உலகத்தை அலைக்கும் அசுரர் வாழ் நாள்மேல்<br/>
தீ வாய் வாளி மழை பொழிந்த சிலையா திரு மா மகள் கேள்வா<br/>
தேவா சுரர்கள் முனிக்கணங்கள் விரும்பும் திருவேங்கடத்தானே<br/>
பூ ஆர் கழல்கள் அருவினையேன் பொருந்துமாறு புணராயே
</p>
<p>
புணரா நின்ற மரம் ஏழ் அன்று எய்த ஒரு வில் வலவா ஓ<br/>
புணர் ஏய் நின்ற மரம் இரண்டின் நடுவே போன முதல்வா ஓ<br/>
திணர் ஆர் மேகம் எனக் களிறு சேரும் திருவேங்கடத்தானே<br/>
திணர் ஆர் சார்ங்கத்து உன பாதம் சேர்வது அடியேன் எந்நாளே?
</p>
<p>
எந்நாளே நாம் மண் அளந்த இணைத் தாமரைகள் காண்பதற்கு என்று<br/>
எந்நாளும் நின்று இமையோர்கள் ஏத்தி இறைஞ்சி இனம் இனமாய்<br/>
மெய்ந் நா மனத்தால் வழிபாடு செய்யும் திருவேங்கடத்தானே<br/>
மெய்ந் நான் எய்தி எந் நாள் உன் அடிக்கண் அடியேன் மேவுவதே?
</p>
<p>
அடியேன் மேவி அமர்கின்ற அமுதே இமையோர் அதிபதியே<br/>
கொடியா அடு புள் உடையானே கோலக் கனிவாய்ப் பெருமானே<br/>
செடி ஆர் வினைகள் தீர் மருந்தே திருவேங்கடத்து எம் பெருமானே<br/>
நொடி ஆர் பொழுதும் உன பாதம் காண நோலாது ஆற்றேனே
</p>
<p>
நோலாது ஆற்றேன் உன பாதம் காண என்று நுண் உணர்வின்<br/>
நீல் ஆர் கண்டத்து அம்மானும் நிறை நான்முகனும் இந்திரனும்<br/>
சேல் ஏய் கண்ணார் பலர் சூழ விரும்பும் திருவேங்கடத்தானே<br/>
மாலாய் மயக்கி அடியேன்பால் வந்தாய் போலே வாராயே
</p>
<p>
வந்தாய் போலே வாராதாய் வாராதாய் போல் வருவானே<br/>
செந்தாமரைக் கண் செங்கனி வாய் நால் தோள் அமுதே எனது உயிரே<br/>
சிந்தாமணிகள் பகர் அல்லைப் பகல் செய் திருவேங்கடத்தானே<br/>
அந்தோ அடியேன் உன பாதம் அகலகில்லேன் இறையுமே
</p>
<p>
அகலகில்லேன் இறையும் என்று அலர்மேல் மங்கை உறை மார்பா<br/>
நிகர் இல் புகழாய் உலகம் மூன்று உடையாய் என்னை ஆள்வானே<br/>
நிகர் இல் அமரர் முனிக்கணங்கள் விரும்பும் திருவேங்கடத்தானே<br/>
புகல் ஒன்று இல்லா அடியேன் உன் அடிக்கீழ் அமர்ந்து புகுந்தேனே.
</p>
<p>
அடிக்கீழ் அமர்ந்து புகுந்து அடியீர் வாழ்மின் என்று என்று அருள்கொடுக்கும்<br/>
படிக் கேழ் இல்லாப் பெருமானைப் பழனக் குருகூர்ச் சடகோபன்<br/>
முடிப்பான் சொன்ன ஆயிரத்துத் திருவேங்கடத்துக்கு இவை பத்தும்<br/>
பிடித்தார் பிடித்தார் வீற்றிருந்து பெரிய வானுள் நிலாவுவரே.
</p>
<h2>இந்திரியங்களால் இன்னும் எத்தனை நாள் துன்புறுவேன் என்று ஆழ்வார் வருந்தல்</h2>
</p>
<p>
உள் நிலாவிய ஐவரால் குமைதீற்றி என்னை உன் பாதபங்கயம்<br/>
நண்ணிலாவகையே நலிவான் இன்னும் எண்ணுகின்றாய்<br/>
எண் இலாப் பெறு மாயனே இமையோர்கள் ஏத்தும் உலகம் மூன்று உடை<br/>
அண்ணலே அமுதே அப்பனே என்னை ஆள்வானே
</p>
<p>
என்னை ஆளும் வன் கோ ஓர் ஐந்து இவை பெய்து இராப்பகல் மோதுவித்திட்டு<br/>
உன்னை நான் அணுகாவகை செய்து போதிகண்டாய்<br/>
கன்னலே அமுதே கார் முகில் வண்ணனே கடல் ஞாலம் காக்கின்ற<br/>
மின்னு நேமியினாய் வினையேனுடை வேதியனே
</p>
<p>
வேதியாநிற்கும் ஐவரால் வினையேனை மோதுவித்து உன் திருவடிச்<br/>
சாதியாவகை நீ தடுத்து என் பெறுதி? அந்தோ!<br/>
ஆதி ஆகி அகல் இடம் படைத்து உண்டு உமிழ்ந்து கடந்து இடந்திட்ட<br/>
சோதி நீள் முடியாய் தொண்டனேன் மதுசூதனனே
</p>
<p>
சூது நான் அறியாவகை சுழற்றி ஓர் ஐவரைக் காட்டி உன் அடிப்<br/>
போது நான் அணுகாவகை செய்து போதிகண்டாய்<br/>
யாதும் யாவரும் இன்றி நின் அகம்பால் ஒடுக்கி ஓர் ஆலின் நீள் இலை<br/>
மீது சேர் குழவி வினையேன் வினைதீர் மருந்தே
</p>
<p>
தீர் மருந்து இன்றி ஐந்து நோய் அடும் செக்கில் இட்டுத் திரிக்கும் ஐவரை<br/>
நேர் மருங்கு உடைத்தா அடைத்து நெகிழ்ப்பான் ஒக்கின்றாய்<br/>
ஆர் மருந்து இனி ஆகுவார் அடல் ஆழி ஏந்தி அசுரர் வன் குலம்<br/>
வேர் மருங்கு அறுத்தாய் விண்ணுளார் பெருமானே? ஓ
</p>
<p>
விண்ணுளார் பெருமாற்கு அடிமை செய்வாரையும் செறும் ஐம்புலன் இவை<br/>
மண்ணுள் என்னைப் பெற்றால் என் செய்யா மற்று நீயும் விட்டால்?<br/>
பண்ணுளாய் கவி தன்னுளாய் பத்தியின் உள்ளாய் பரமீசனே வந்து என்<br/>
கண்ணுளாய் நெஞ்சுளாய் சொல்லுளாய் ஒன்று சொல்லாயே
</p>
<p>
ஒன்று சொல்லி ஒருத்தினில் நிற்கிலாத ஓர் ஐவர் வன் கயவரை<br/>
என்று யான் வெல்கிற்பன் உன் திருவருள் இல்லையேல்?<br/>
அன்று தேவர் அசுரர் வாங்க அலைகடல் அரவம் அளாவி ஓர்<br/>
குன்றம் வைத்த எந்தாய் கொடியேன் பருகு இன் அமுதே
</p>
<p>
இன் அமுது எனத் தோன்றி ஓர் ஐவர் யாவரையும் மயக்க நீ வைத்த<br/>
முன்னம் மாயம் எல்லாம் முழு வேர் அரிந்து என்னை உன்<br/>
சின்னமும் திரு மூர்த்தியும் சிந்தித்து ஏத்திக் கைதொழவே அருள் எனக்கு<br/>
என் அம்மா என் கண்ணா இமையோர் தம் குலமுதலே
</p>
<p>
குலம் முதல் அடும் தீவினைக் கொடு வன் குழியினில் வீழ்க்கும் ஐவரை<br/>
வலம் முதல் கெடுக்கும் வரமே தந்தருள்கண்டாய்<br/>
நிலம் முதல் இனி எவ் உலகுக்கும் நிற்பன செல்வன எனப் பொருள்<br/>
பல முதல் படைத்தாய் என் கண்ணா என் பரஞ்சுடரே
</p>
<p>
என் பரஞ்சுடரே என்று உன்னை அலற்றி உன் இணைத் தாமரைகட்கு<br/>
அன்பு உருகி நிற்கும் அது நிற்க சுமடு தந்தாய்<br/>
வன் பரங்கள் எடுத்து ஐவர் திசை திசை வலித்து எற்றுகின்றனர்<br/>
முன் பரவை கடைந்து அமுதம் கொண்ட மூர்த்தி ஓ
</p>
<p>
கொண்ட மூர்த்தி ஓர் மூவராய்க் குணங்கள் படைத்து அளித்து கெடுக்கும் அப்<br/>
புண்டரீகக் கொப்பூழ்ப் புனல் பள்ளி அப்பனுக்கே<br/>
தொண்டர் தொண்டர் தொண்டர் தொண்டன் சடகோபன் சொல் ஆயிரத்துள் இப் பத்தும்<br/>
கண்டு பாட வல்லார் வினை போம் கங்குலும் பகலே
</p>
<p>
திருவரங்கப் பெருமானிடம் தலைவி மிகவும் மோகித்திருப்பதைக் கண்ட தாய்<br/>
அரங்கரைப் பார்த்து வினாவுதல் (திருவரங்கம்)
</p>
<p>
கங்குலும் பகலும் கண் துயில் அறியாள் கண்ண நீர் கைகளால் இறைக்கும்<br/>
சங்கு சக்கரங்கள் என்று கை கூப்பும் தாமரைக் கண் என்றே தளரும்<br/>
எங்ஙனே தரிக்கேன் உன்னைவிட்டு? என்னும் இரு நிலம் கை துழா இருக்கும்<br/>
செங்கயல் பாய் நீர்த் திருவரங்கத்தாய் இவள் திறத்து என் செய்கின்றாயே?
</p>
<p>
என் செய்கின்றாய் என் தாமரைக் கண்ணா? என்னும் கண்ணீர் மல்க இருக்கும்<br/>
என் செய்கேன் எறி நீர்த் திருவரங்கத்தாய்? என்னும் வெவ்வுயிர்த்து உயிர்த்து உருகும்<br/>
முன் செய்த வினையே முகப்படாய் என்னும் முகில்வண்ணா தகுவதோ? என்னும்<br/>
முன் செய்து இவ் உலகம் உண்டு உமிழ்ந்து அளந்தாய் என்கொலோ முடிகின்றது இவட்கே?
</p>
<p>
வட்கு இலள் இறையும் மணிவண்ணா என்னும் வானமே நோக்கும் மையாக்கும்<br/>
உட்கு உடை அசுரர் உயிர் எல்லாம் உண்ட ஒருவனே என்னும் உள் உருகும்<br/>
கட்கிலீ உன்னைக் காணுமாறு அருளாய் காகுத்தா கண்ணனே என்னும்<br/>
திண் கொடி மதிள் சூழ் திருவரங்கத்தாய் இவள்திறத்து என் செய்திட்டாயே?
</p>
<p>
இட்ட கால் இட்ட கையளாய் இருக்கும் எழுந்து உலாய் மயங்கும் கை கூப்பும்<br/>
கட்டமே காதல் என்று மூர்ச்சிக்கும் கடல்வண்ணா கடியைகாண் என்னும்<br/>
வட்ட வாய் நேமி வலங்கையா என்னும் வந்திடாய் என்று என்றே மயங்கும்<br/>
சிட்டனே செழு நீர்த் திருவரங்கத்தாய் இவள்திறத்து என் சிந்தித்தாயே?
</p>
<p>
சிந்திக்கும் திசைக்கும் தேறும் கை கூப்பும் திருவரங்கத்துள்ளாய் என்னும்<br/>
வந்திக்கும் ஆங்கே மழைக்கண் நீர் மல்க வந்திடாய் என்று என்றே மயங்கும்<br/>
அந்திப்போது அவுணன் உடல் இடந்தானே அலை கடல் கடைந்த ஆர் அமுதே<br/>
சந்தித்து உன் சரணம் சார்வதே வலித்த தையலை மையல் செய்தானே
</p>
<p>
மையல் செய்து என்னை மனம் கவர்ந்தானே என்னும் மா மாயனே என்னும்<br/>
செய்ய வாய் மணியே என்னும் தண் புனல் சூழ் திருவரங்கத்துள்ளாய் என்னும்<br/>
வெய்ய வாள் தண்டு சங்கு சக்கரம் வில் ஏந்தும் விண்ணோர் முதல் என்னும்;<br/>
பை கொள் பாம்பு அணையாய் இவள்திறத்து அருளாய் பாவியேன் செயற்பாலதுவே
</p>
<p>
பால துன்பங்கள் இன்பங்கள் படைத்தாய் பற்றிலார் பற்ற நின்றானே<br/>
கால சக்கரத்தாய் கடல் இடம் கொண்ட கடல்வண்ணா கண்ணனே என்னும்<br/>
சேல் கொள் தண் புனல் சூழ் திருவரங்கத்தாய் என்னும் என் தீர்த்தனே என்னும்<br/>
கோல மா மழைக்கண் பனி மல்க இருக்கும் என்னுடைக் கோமளக் கொழுந்தே
</p>
<p>
கொழுந்து வானவர்கட்கு என்னும் குன்று ஏந்தி கோ நிரை காத்தவன் என்னும்<br/>
அழும் தொழும் ஆவி அனல வெவ்வுயிர்க்கும் அஞ்சன வண்ணனே என்னும்<br/>
எழுந்து மேல் நோக்கி இமைப்பிலள் இருக்கும் எங்ஙனே நோக்குகேன்? என்னும்<br/>
செழும் தடம் புனல் சூழ் திருவரங்கத்தாய் என் செய்கேன் என் திருமகட்கே?
</p>
<p>
என் திருமகள் சேர் மார்வனே என்னும் என்னுடை ஆவியே என்னும்<br/>
நின் திரு எயிற்றால் இடந்து நீ கொண்ட நிலமகள் கேள்வனே என்னும்<br/>
அன்று உரு ஏழும் தழுவி நீ கொண்ட ஆய்மகள் அன்பனே என்னும்<br/>
தென் திருவரங்கம் கோயில்கொண்டானே தெளிகிலேன் முடிவு இவள் தனக்கே
</p>
<p>
முடிவு இவள் தனக்கு ஒன்று அறிகிலேன் என்னும் மூவுலகு ஆளியே என்னும்<br/>
கடி கமழ் கொன்றைச் சடையனே என்னும் நான்முகக் கடவுளே என்னும்<br/>
வடிவு உடை வானோர் தலைவனே என்னும் வண் திருவரங்கனே என்னும்<br/>
அடி அடையாதாள் போல் இவள் அணுகி அடைந்தனள் முகில்வண்ணன் அடியே
</p>
<p>
முகில்வண்ணன் அடியை அடைந்து அருள் சூடி உய்ந்தவன் மொய் புனல் பொருநல்<br/>
துகில் வண்ணத் தூ நீர்ச் சேர்ப்பன் வண் பொழில் சூழ் வண் குருகூர்ச் சடகோபன்<br/>
முகில்வண்ணன் அடிமேல் சொன்ன சொல் மாலை ஆயிரத்து இப் பத்தும் வல்லார்<br/>
முகில் வண்ண வானத்து இமையவர் சூழ இருப்பர் பேரின்ப வெள்ளத்தே
</p>
<p>
தாய்மாரும் தோழிமாரும் உற்றாரும் தடுக்கவும் தலைவி திருப்பேரேயில்<br/>
சேரத் துணிதல் (திருப்பேரெயில்)
</p>
<p>
வெள்ளைச் சுரி சங்கொடு ஆழி ஏந்தி தாமரைக் கண்ணன் என் நெஞ்சினூடே<br/>
புள்ளைக் கடாகின்ற ஆற்றைக் காணீர் என் சொல்லிச் சொல்லுகேன் அன்னைமீர்காள்?<br/>
வெள்ளச் சுகம் அவன் வீற்றிருந்த வேத ஒலியும் விழா ஒலியும்<br/>
பிள்ளைக் குழா விளையாட்டு ஒலியும் அறா திருப்பேரெயில் சேர்வன் நானே
</p>
<p>
நானக் கருங் குழல் தோழிமீர்காள் அன்னையர்காள் அயல் சேரியீர்காள்<br/>
நான் இத் தனி நெஞ்சம் காக்கமாட்டேன் என் வசம் அன்று இது இராப்பகல் போய்<br/>
தேன் மொய்த்த பூம்பொழில் தண் பணை சூழ் தென் திருப்பேரெயில் வீற்றிருந்த<br/>
வானப் பிரான் மணிவண்ணன் கண்ணன் செங்கனி வாயின் திறத்ததுவே
</p>
<p>
செங்கனி வாயின் திறத்ததாயும் செஞ் சுடர் நீள் முடி தாழ்ந்ததாயும்<br/>
சங்கொடு சக்கரம் கண்டு உகந்தும் தாமரைக் கண்களுக்கு அற்றுத் தீர்ந்தும்<br/>
திங்களும் நாளும் விழா அறாத தென் திருப்பேரெயில் வீற்றிருந்த<br/>
நங்கள் பிரானுக்கு என் நெஞ்சம் தோழீ நாணும் நிறையும் இழந்ததுவே
</p>
<p>
இழந்த எம் மாமைத்திறத்துப் போன என் நெஞ்சினாரும் அங்கே ஒழிந்தார்<br/>
உழந்து இனி யாரைக்கொண்டு என் உசாகோ? ஓதக் கடல் ஒலி போல எங்கும்<br/>
எழுந்த நல் வேதத்து ஒலி நின்று ஓங்கு தென் திருப்பேரெயில் வீற்றிருந்த<br/>
முழங்கு சங்கக் கையன் மாயத்து ஆழ்ந்தேன் அன்னையர்காள் என்னை என் முனிந்தே?
</p>
<p>
முனிந்து சகடம் உதைத்து மாயப் பேய் முலை உண்டு மருது இடை போய்<br/>
கனிந்த விளவுக்குக் கன்று எறிந்த கண்ண பிரானுக்கு என் பெண்மை தோற்றேன்<br/>
முனிந்து இனி என் செய்தீர் அன்னைமீர்காள்? முன்னி அவன் வந்து வீற்றிருந்த<br/>
கனிந்த பொழில் திருப்பேரெயிற்கே காலம்பெற என்னைக் காட்டுமினே
</p>
<p>
காலம்பெற என்னைக் காட்டுமின்கள் காதல் கடலின் மிகப் பெரிதால்<br/>
நீல முகில் வண்ணத்து எம் பெருமான் நிற்கும் முன்னே வந்து என் கைக்கும் எய்தான்<br/>
ஞாலத்து அவன் வந்து வீற்றிருந்த நான்மறையாளரும் வேள்வி ஓவா<br/>
கோலச் செந்நெற்கள் கவரி வீசும் கூடு புனல் திருப்பேரெயிற்கே.
</p>
<p>
பேர் எயில் சூழ் கடல் தென் இலங்கை செற்ற பிரான் வந்து வீற்றிருந்த<br/>
பேரெயிற்கே புக்கு என் நெஞ்சம் நாடி பேர்த்து வர எங்கும் காணமாட்டேன்<br/>
ஆரை இனி இங்கு உடையம் தோழீ? என் நெஞ்சம் கூவ வல்லாரும் இல்லை<br/>
ஆரை இனிக்கொண்டு என் சாதிக்கின்றது? என் நெஞ்சம் கண்டதுவே கண்டேனே
</p>
<p>
கண்டதுவே கொண்டு எல்லாரும் கூடி கார்க் கடல் வண்ணனோடு என் திறத்துக்<br/>
கொண்டு அலர் தூற்றிற்று அது முதலாக் கொண்ட என் காதல் உரைக்கில் தோழீ<br/>
மண் திணி ஞாலமும் ஏழ் கடலும் நீள் விசும்பும் கழியப் பெரிதால்<br/>
தெண் திரை சூழ்ந்து அவன் வீற்றிருந்த தென் திருப்பேரெயில் சேர்வன் சென்றே
</p>
<p>
சேர்வன் சென்று என்னுடைத் தோழிமீர்காள் அன்னையர்காள் என்னைத் தேற்ற வேண்டா<br/>
நீர்கள் உரைக்கின்றது என் இதற்கு? நெஞ்சும் நிறைவும் எனக்கு இங்கு இல்லை<br/>
கார்வண்ணன் கார்க் கடல் ஞாலம் உண்ட கண்ண பிரான் வந்து வீற்றிருந்த<br/>
ஏர் வள ஒண் கழனிப் பழன தென் திருப்பேரெயில் மாநகரே.
</p>
<p>
நகரமும் நாடும் பிறவும் தேர்வேன் நாண் எனக்கு இல்லை என் தோழிமீர்காள்<br/>
சிகர மணி நெடு மாடம் நீடு தென் திருப்பேரெயில் வீற்றிருந்த<br/>
மகர நெடுங்குழைக் காதன் மாயன் நூற்றுவரை அன்று மங்க நூற்ற<br/>
நிகர் இல் முகில்வண்ணன் நேமியான் என் நெஞ்சம் கவர்ந்து எனை ஊழியானே?
</p>
<p>
ஊழிதோறு ஊழி உருவும் பேரும் செய்கையும் வேறவன் வையம் காக்கும்<br/>
ஆழி நீர் வண்ணனை அச்சுதனை அணி குருகூர்ச் சடகோபன் சொன்ன<br/>
கேழ் இல் அந்தாதி ஓர் ஆயிரத்துள் இவை திருப்பேரெயில் மேய பத்தும்<br/>
ஆழி அங்கையனை ஏத்த வல்லார் அவர் அடிமைத்திறத்து ஆழியாரே.
</p>
<h2>எம்பெருமானது வெற்றிச் செயல்களைப் பேசுதல்</h2>
</p>
<p>
ஆழி எழ சங்கும் வில்லும் எழ திசை<br/>
வாழி எழ தண்டும் வாளும் எழ அண்டம்<br/>
மோழை எழ முடி பாதம் எழ அப்பன்<br/>
ஊழி எழ உலகம் கொண்டவாறே
</p>
<p>
ஆறு மலைக்கு எதிர்ந்து ஓடும் ஒலி அரவு<br/>
ஊறு சுலாய் மலை தேய்க்கும் ஒலி கடல்<br/>
மாறு சுழன்று அழைக்கின்ற ஒலி அப்பன்<br/>
சாறுபட அமுதம் கொண்ட நான்றே
</p>
<p>
நான்றில ஏழ் மண்ணும் தானத்தவே பின்னும்<br/>
நான்றில ஏழ் மலை தானத்தவே பின்னும்<br/>
நான்றில ஏழ் கடல் தானத்தவே அப்பன்<br/>
ஊன்றி இடந்து எயிற்றில் கொண்ட நாளே
</p>
<p>
நாளும் எழ நிலம் நீரும் எழ விண்ணும்<br/>
கோளும் எழ எரி காலும் எழ மலை<br/>
தாளும் எழ சுடர் தானும் எழ அப்பன்<br/>
ஊளி எழ உலகம் உண்ட ஊணே
</p>
<p>
ஊணுடை மல்லர் ததர்ந்த ஒலி மன்னர்<br/>
ஆண் உடைச் சேனை நடுங்கும் ஒலி விண்ணுள்<br/>
ஏண் உடைத் தேவர் வெளிப்பட்ட ஒலி அப்பன்<br/>
காணுடைப் பாரதம் கை அறை போழ்தே
</p>
<p>
போழ்து மெலிந்த புன் செக்கரில் வான் திசை<br/>
சூழும் எழுந்து உதிரப் புனலா மலை<br/>
கீழ்து பிளந்த சிங்கம் ஒத்ததால் அப்பன்<br/>
ஆழ் துயர் செய்து அசுரரைக் கொல்லுமாறே
</p>
<p>
மாறு நிரைத்து இரைக்கும் சரங்கள் இன<br/>
நூறு பிணம் மலைபோல் புரள கடல்<br/>
ஆறு மடுத்து உதிரப் புனலா அப்பன்<br/>
நீறு பட இலங்கை செற்ற நேரே
</p>
<p>
நேர்சரிந்தான் கொடிக் கோழி கொண்டான் பின்னும்<br/>
நேர்சரிந்தான் எரியும் அனலோன் பின்னும்<br/>
நேர்சரிந்தான் முக்கண் மூர்த்தி கண்டீர் அப்பன்<br/>
நேர்சரி வாணன் திண்தோள் கொண்ட அன்றே
</p>
<p>
அன்று மண் நீர் எரி கால் விண் மலை முதல்<br/>
அன்று சுடர் இரண்டு பிறவும் பின்னும்<br/>
அன்று மழை உயிர் தேவும் மற்றும் அப்பன்<br/>
அன்று முதல் உலகம் செய்ததுமே
</p>
<p>
மேய் நிரை கீழ் புக மா புரள சுனை<br/>
வாய் நிறை நீர் பிளிறிச் சொரிய இன<br/>
ஆ நிரைபாடி அங்கே ஒடுங்க அப்பன்<br/>
தீ மழை காத்து குன்றம் எடுத்தானே
</p>
<p>
குன்றம் எடுத்த பிரான் அடியாரொடும்<br/>
ஒன்றி நின்ற சடகோபன் உரைசெயல்<br/>
நன்றி புனைந்த ஓர் ஆயிரத்துள் இவை<br/>
வென்றி தரும் பத்தும் மேவிக் கற்பார்க்கே
</p>
<p>
எம்பெருமானது விபவ அவதார குணங்களை அனுபவித்து ஆளாகாத<br/>
உலகத்தாரை நோக்கி இரங்குதல்
</p>
<p>
கற்பார் இராம பிரானை அல்லால் மற்றும் கற்பரோ<br/>
புல் பா முதலா புல் எறும்பு ஆதி ஒன்று இன்றியே<br/>
நல் பால் அயோத்தியில் வாழும் சராசரம் முற்றவும்<br/>
நல் பாலுக்கு உய்த்தனன் நான்முகனார் பெற்ற நாட்டுளே?
</p>
<p>
நாட்டில் பிறந்தவர் நாரணற்கு ஆள் அன்றி ஆவரோ<br/>
நாட்டில் பிறந்து படாதன பட்டு மனிசர்க்காய்<br/>
நாட்டை நலியும் அரக்கரை நாடித் தடிந்திட்டு<br/>
நாட்டை அளித்து உய்யச் செய்து நடந்தமை கேட்டுமே?
</p>
<p>
கேட்பார்கள் கேசவன் கீர்த்தி அல்லால் மற்றும் கேட்பரோ<br/>
கேட்பார் செவி சுடு கீழ்மை வசைவுகளே வையும்<br/>
சேண்பால் பழம் பகைவன் சிசுபாலன் திருவடி<br/>
தாள் பால் அடைந்த தன்மை அறிவாரை அறிந்துமே?
</p>
<p>
தன்மை அறிபவர் தாம் அவற்கு ஆள் அன்றி ஆவரோ<br/>
பன்மைப் படர் பொருள் ஆதும் இல் பாழ் நெடும் காலத்து<br/>
நன்மைப் புனல் பண்ணி நான்முகனைப் பண்ணி தன்னுள்ளே<br/>
தொன்மை மயக்கிய தோற்றிய சூழல்கள் சிந்தித்தே?
</p>
<p>
சூழல்கள் சிந்திக்கில் மாயன் கழல் அன்றி சூழ்வரோ<br/>
ஆழப் பெரும் புனல் தன்னுள் அழுந்திய ஞாலத்தைத்<br/>
தாழப் படாமல் தன்பால் ஒரு கோட்டிடைத் தான் கொண்ட<br/>
கேழல் திரு உரு ஆயிற்றுக் கேட்டும் உணர்ந்துமே?
</p>
<p>
கேட்டும் உணர்ந்தவர் கேசவற்கு ஆள் அன்றி ஆவரோ<br/>
வாட்டம் இலா வண் கை மாவலி வாதிக்க வாதிப்புண்டு<br/>
ஈட்டம்கொள் தேவர்கள் சென்று இரந்தார்க்கு இடர் நீக்கிய<br/>
கோட்டு அங்கை வாமனன் ஆய் செய்த கூத்துக்கள் கண்டுமே?
</p>
<p>
கண்டும் தெளிந்தும் கற்றார் கண்ணற்கு ஆள் அன்றி ஆவரோ<br/>
வண்டு உண் மலர்த் தொங்கல் மார்க்கண்டேயனுக்கு வாழும் நாள்<br/>
இண்டைச் சடைமுடி ஈசன் உடன்கொண்டு உசாச் செல்ல<br/>
கொண்டு அங்கு தன்னொடும் கொண்டு உடன் சென்றது உணர்ந்துமே?
</p>
<p>
செல்ல உணர்ந்தவர் செல்வன் தன் சீர் அன்றி கற்பரோ<br/>
எல்லை இலாத பெரும் தவத்தால் பல செய் மிறை<br/>
அல்லல் அமரரைச் செய்யும் இரணியன் ஆகத்தை<br/>
மல்லல் அரி உரு ஆய் செய்த மாயம் அறிந்துமே?
</p>
<p>
மாயம் அறிபவர் மாயவற்கு ஆள் அன்றி ஆவரோ<br/>
தாயம் செறும் ஒரு நூற்றுவர் மங்க ஓர் ஐவர்க்கு ஆய்<br/>
தேசம் அறிய ஓர் சாரதியாய்ச் சென்று சேனையை<br/>
நாசம் செய்திட்டு நடந்த நல் வார்த்தை அறிந்துமே?
</p>
<p>
வார்த்தை அறிபவர் மாயவற்கு ஆள் அன்றி ஆவரோ<br/>
போர்த்த பிறப்பொடு நோயொடு மூப்பொடு இறப்பு இவை<br/>
பேர்த்து பெரும் துன்பம் வேர் அற நீக்கி தன் தாளின்கீழ்ச்<br/>
சேர்த்து அவன் செய்யும் சேமத்தை எண்ணித் தெளிவுற்றே?
</p>
<p>
தெளிவுற்று வீவு இன்றி நின்றவர்க்கு இன்பக் கதி செய்யும்<br/>
தெளிவுற்ற கண்ணனைத் தென் குருகூர்ச் சடகோபன் சொல்<br/>
தெளிவுற்ற ஆயிரத்துள் இவை பத்தும் வல்லார் அவர்<br/>
தெளிவுற்ற சிந்தையர் பா மரு மூவுலகத்துள்ளே
</p>
<p>
எம்பெருமானது குணம் அழகு முதலியவற்றில் ஆழ்வார் ஈடுபட்டு<br/>
அவனைக் காணுமாறு மனம் உருகி அழைத்தல்
</p>
<p>
பா மரு மூவுலகும் படைத்த பற்பநாபா ஓ<br/>
பா மரு மூவுலகும் அளந்த பற்ப பாதா ஓ<br/>
தாமரைக் கண்ணா ஓ தனியேன் தனி ஆளா ஓ<br/>
தாமரைக் கையா ஓ உன்னை என்றுகொல் சேர்வதுவே?
</p>
<p>
என்றுகொல் சேர்வது அந்தோ! அரன் நான்முகன் ஏத்தும் செய்ய<br/>
நின் திருப்பாதத்தை யான்? நிலம் நீர் எரி கால் விண் உயிர்<br/>
என்று இவை தாம் முதலா முற்றும் ஆய் நின்ற எந்தாய் ஓ<br/>
குன்று எடுத்து ஆ நிரை மேய்த்து அவை காத்த எம் கூத்தா ஓ!
</p>
<p>
காத்த எம் கூத்தா ஓ! மலை ஏந்திக் கல் மாரி தன்னை<br/>
பூத் தண் துழாய் முடியாய் புனை கொன்றை அம் செஞ்சடையாய்<br/>
வாய்த்த என் நான்முகனே வந்து என் ஆர் உயிர் நீ ஆனால்<br/>
ஏத்து அரும் கீர்த்தியினாய்! உன்னை எங்குத் தலைப்பெய்வனே?
</p>
<p>
எங்குத் தலைப்பெய்வன் நான் எழில் மூவுலகும் நீயே<br/>
அங்கு உயர் முக்கண் பிரான் பிரம பெருமான் அவன் நீ<br/>
வெம் கதிர் வச்சிரக் கை இந்திரன் முதலாத் தெய்வம் நீ;<br/>
கொங்கு அலர் தண் அம் துழாய் முடி என்னுடைக் கோவலனே?
</p>
<p>
என்னுடைக் கோவலனே என் பொல்லாக் கருமாணிக்கமே<br/>
உன்னுடை உந்தி மலர் உலகம் அவை மூன்றும் பரந்து<br/>
உன்னுடைச் சோதிவெள்ளத்து அகம்பால் உன்னைக் கண்டு கொண்டிட்டு<br/>
என்னுடை ஆர் உயிரார் எங்ஙனேகொல் வந்து எய்துவரே?
</p>
<p>
வந்து எய்துமாறு அறியேன் மல்கு நீலச் சுடர் தழைப்ப<br/>
செஞ்சுடர்ச் சோதிகள் பூத்து ஒரு மாணிக்கம் சேர்வது போல்<br/>
அந்தரமேல் செம்பட்டோடு அடி உந்தி கை மார்பு கண் வாய்<br/>
செஞ்சுடர்ச் சோதி விட உறை என் திருமார்பனையே
</p>
<p>
என் திருமார்பன் தன்னை என் மலைமகள் கூறன் தன்னை<br/>
என்றும் என் நாமகளை அகம்பால் கொண்ட நான்முகனை<br/>
நின்ற சசிபதியை நிலம் கீண்டு எயில் மூன்று எரித்த<br/>
வென்று புலன் துரந்த விசும்பு ஆளியை காணேனோ?
</p>
<p>
ஆளியைக் காண் பரியாய் அரி காண் நரியாய் அரக்கர்<br/>
ஊளை இட்டு அன்று இலங்கை கடந்து பிலம் புக்கு ஒளிப்ப<br/>
மீளி அம் புள்ளைக் கடாய் விறல் மாலியைக் கொன்று பின்னும்<br/>
ஆள் உயர் குன்றங்கள் செய்து அடர்த்தானையும் காண்டும்கொலோ?
</p>
<p>
காண்டும்கொலோ நெஞ்சமே! கடிய வினையே முயலும்<br/>
ஆண் திறல் மீளி மொய்ம்பின் அரக்கன் குலத்தைத் தடிந்து<br/>
மீண்டும் அவன் தம்பிக்கே விரி நீர் இலங்கை அருளி<br/>
ஆண்டு தன் சோதி புக்க அமரர் அரியேற்றினையே?
</p>
<p>
ஏற்று அரும் வைகுந்தத்தை அருளும் நமக்கு ஆயர் குலத்து<br/>
ஈற்று இளம் பிள்ளை ஒன்றாய்ப் புக்கு மாயங்களே இயற்றி<br/>
கூற்று இயல் கஞ்சனைக் கொன்று ஐவர்க்கு ஆய் கொடும் சேனை தடிந்து<br/>
ஆற்றல் மிக்கான் பெரிய பரஞ்சோதி புக்க அரியே
</p>
<p>
புக்க அரி உரு ஆய் அவுணன் உடல் கீண்டு உகந்த<br/>
சக்கரச் செல்வன் தன்னைக் குருகூர்ச் சடகோபன் சொன்ன<br/>
மிக்க ஓர் ஆயிரத்துள் இவை பத்தும் வல்லார் அவரைத்<br/>
தொக்கு பல்லாண்டு இசைத்து கவரிசெய்வர் ஏழையரே
</p>
<p>
எம்பெருமானது பேரழகை உருவெளித் தோற்றத்தில் கண்ட தலைவி<br/>
வருந்தி உரைத்தல்
</p>
<p>
ஏழையர் ஆவி உண்ணும் இணைக் கூற்றம்கொலோ? அறியேன்<br/>
ஆழி அம் கண்ண பிரான் திருக்கண்கள்கொலோ? அறியேன்<br/>
சூழவும் தாமரை நாள் மலர் போல் வந்து தோன்றும் கண்டீர்<br/>
தோழியர்காள் அன்னைமீர் என் செய்கேன் துயராட்டியேனே?
</p>
<p>
ஆட்டியும் தூற்றியும் நின்று அன்னைமீர் என்னை நீர் நலிந்து என்?<br/>
மாட்டு உயர் கற்பகத்தின் வல்லியோ? கொழுந்தோ? அறியேன்?<br/>
ஈட்டிய வெண்ணெய் உண்டான் திருமூக்கு எனது ஆவியுள்ளே<br/>
மாட்டிய வல் விளக்கின் சுடராய் நிற்கும் வாலியதே
</p>
<p>
வாலியது ஓர் கனிகொல்? வினையாட்டியேன் வல்வினைகொல்?<br/>
கோலம் திரள் பவளக் கொழும் துண்டம்கொலோ? அறியேன்<br/>
நீல நெடு முகில் போல் திருமேனி அம்மான் தொண்டைவாய்<br/>
ஏலும் திசையுள் எல்லாம் வந்து தோன்றும் என் இன் உயிர்க்கே
</p>
<p>
இன் உயிர்க்கு ஏழையர்மேல் வளையும் இணை நீல விற்கொல்<br/>
மன்னிய சீர் மதனன் கருப்புச் சிலைகொல் மதனன்<br/>
தன் உயிர்த் தாதை கண்ண பெருமான் புருவம்? அவையே<br/>
என் உயிர் மேலனவாய் அடுகின்றன என்றும் நின்றே
</p>
<p>
என்றும் நின்றே திகழும் செய்ய ஈன் சுடர் வெண் மின்னுக்கொல்?<br/>
அன்றி என் ஆவி அடும் அணி முத்தம்கொலோ? அறியேன்<br/>
குன்றம் எடுத்த பிரான் முறுவல் எனது ஆவி அடும்<br/>
ஒன்றும் அறிகின்றிலேன் அன்னைமீர்! எனக்கு உய்வு இடமே
</p>
<p>
உய்வு இடம் ஏழையர்க்கும் அசுரர்க்கும் அரக்கர்கட்கும்<br/>
எவ்விடம் என்று இலங்கி மகரம் தழைக்கும் தளிர்கொல்<br/>
பை விடப் பாம்பு அணையான் திருக் குண்டலக் காதுகளே?<br/>
கைவிடல் ஒன்றும் இன்றி அடுகின்றன காண்மின்களே
</p>
<p>
காண்மின்கள் அன்னையர்காள் என்று காட்டும் வகை அறியேன்<br/>
நாள் மன்னு வெண் திங்கள் கொல் நயந்தார்கட்கு நச்சு இலைகொல்<br/>
சேண் மன்னு நால் தடம் தோள் பெருமான் தன் திரு நுதலே?<br/>
கோள் மன்னி ஆவி அடும் கொடியேன் உயிர் கோள் இழைத்தே
</p>
<p>
கோள் இழைத் தாமரையும் கொடியும் பவளமும் வில்லும்<br/>
கோள் இழைத் தண் முத்தமும் தளிரும் குளிர் வான் பிறையும்<br/>
கோள் இழையா உடைய கொழும் சோதிவட்டம் கொல் கண்ணன்<br/>
கோள் இழை வாள் முகமாய் கொடியேன் உயிர் கொள்கின்றதே?
</p>
<p>
கொள்கின்ற கோள் இருளைச் சுகிர்ந்திட்ட கொழும் சுருளின்<br/>
உள்கொண்ட நீல நல் நூல் தழைகொல்? அன்று மாயன் குழல்<br/>
விள்கின்ற பூந் தண் துழாய் விரை நாற வந்து என் உயிரைக்<br/>
கள்கின்றவாறு அறியீர் அன்னைமீர்! கழறா நிற்றிரே
</p>
<p>
நிற்றி முற்றத்துள் என்று நெரித்த கையர் ஆய் என்னை நீர்<br/>
சுற்றியும் சூழ்ந்தும் வைதிர் சுடர்ச் சோதி மணி நிறம் ஆய்<br/>
முற்ற இம் மூவுலகும் விரிகின்ற சுடர் முடிக்கே<br/>
ஒற்றுமை கொண்டது உள்ளம் அன்னைமீர் நசை என் நுங்கட்கே?
</p>
<p>
கட்கு அரிய பிரமன் சிவன் இந்திரன் என்று இவர்க்கும்<br/>
கட்கு அரிய கண்ணனைக் குருகூர்ச் சடகோபன் சொன்ன<br/>
உட்கு உடை ஆயிரத்துள் இவையும் ஒரு பத்தும் வல்லார்<br/>
உட்கு உடை வானவரோடு உடனாய் என்றும் மாயாரே
</p>
<h2>எம்பெருமானது விசித்திர விபூதியைக் கண்டு ஆழ்வார் ஆச்சரியப்படுதல்</h2>
</p>
<p>
மாயா வாமனனே மதுசூதா நீ அருளாய்<br/>
தீ ஆய் நீர் ஆய் நிலன் ஆய் விசும்பு ஆய் கால் ஆய்<br/>
தாய் ஆய் தந்தை ஆய் மக்கள் ஆய் மற்றும் ஆய் முற்றும் ஆய்<br/>
நீ ஆய் நீ நின்றவாறு இவை என்ன நியாயங்களே
</p>
<p>
அம் கள் மலர்த் தண் துழாய் முடி அச்சுதனே அருளாய்<br/>
திங்களும் ஞாயிறும் ஆய் செழும் பல் சுடர் ஆய் இருள் ஆய்<br/>
பொங்கு பொழி மழை ஆய் புகழ் ஆய் பழி ஆய் பின்னும் நீ<br/>
வெம் கண் வெம் கூற்றமும் ஆம் இவை என்ன விசித்திரமே
</p>
<p>
சித்திரத் தேர் வலவா திருச் சக்கரத்தாய் அருளாய்<br/>
எத்தனை ஓர் உகமும் அவை ஆய் அவற்றுள் இயலும்<br/>
ஒத்த ஓண் பல் பொருள்கள் உலப்பு இல்லன ஆய் வியவு ஆய்<br/>
வித்தகத்தாய் நிற்றி நீ இவை என்ன விடமங்களே
</p>
<p>
கள் அவிழ் தாமரைக்கண் கண்ணனே எனக்கு ஒன்று அருளாய்<br/>
உள்ளதும் இல்லதும் ஆய் உலப்பு இல்லன ஆய் வியவு ஆய்<br/>
வெள்ளத் தடம் கடலுள் விட நாகு அணைமேல் மருவி<br/>
உள்ளப் பல் யோகு செய்தி இவை என்ன உபாயங்களே
</p>
<p>
பாசங்கள் நீக்கி என்னை உனக்கே அறக் கொண்டிட்டு நீ<br/>
வாச மலர்த் தண் துழாய் முடி மாயவனே அருளாய்<br/>
காயமும் சீவனும் ஆய் கழிவு ஆய் பிறப்பு ஆய் பின்னும் நீ<br/>
மாயங்கள் செய்து வைத்தி இவை என்ன மயக்குக்களே
</p>
<p>
மயக்கா வாமனனே மதி ஆம் வண்ணம் ஒன்று அருளாய்<br/>
அயர்ப்பு ஆய் தேற்றமும் ஆய் அழல் ஆய் குளிர் ஆய் வியவு ஆய்<br/>
வியப்பு ஆய் வென்றிகள் ஆய் வினை ஆய் பயன் ஆய் பின்னும் நீ<br/>
துயக்கு ஆய் நீ நின்றவாறு இவை என்ன துயரங்களே
</p>
<p>
துயரங்கள் செய்யும் கண்ணா சுடர் நீள் முடியாய் அருளாய்<br/>
துயரம் செய் மானங்கள் ஆய் மதன் ஆகி உகவைகள் ஆய்<br/>
துயரம் செய் காமங்கள் ஆய் துலை ஆய் நிலை ஆய் நடை ஆய்<br/>
துயரங்கள் செய்து வைத்தி இவை என்ன சுண்டாயங்களே
</p>
<p>
என்ன சுண்டாயங்களால் நின்றிட்டாய் என்னை ஆளும் கண்ணா?<br/>
இன்னது ஓர் தன்மையை என்று உன்னை யாவர்க்கும் தேற்றரியை<br/>
முன்னிய மூவுலகும் அவை ஆய் அவற்றைப் படைத்து<br/>
பின்னும் உள்ளாய் புறத்தாய்! இவை என்ன இயற்கைகளே
</p>
<p>
என்ன இயற்கைகளால் எங்ஙனே நின்றிட்டாய் என் கண்ணா?<br/>
துன்னு கரசரணம் முதலாக எல்லா உறுப்பும்<br/>
உன்னு சுவை ஒளி ஊறு ஒலி நாற்றம் முற்றும் நீயே<br/>
உன்னை உணரவுறில் உலப்பு இல்லை நுணுக்கங்களே
</p>
<p>
இல்லை நுணுக்கங்களே இதனில் பிறிது என்னும் வண்ணம்<br/>
தொல்லை நல் நூலில் சொன்ன உருவும் அருவும் நீயே<br/>
அல்லித் துழாய் அலங்கல் அணி மார்ப என் அச்சுதனே<br/>
வல்லது ஓர் வண்ணம் சொன்னால் அதுவே உனக்கு ஆம் வண்ணமே
</p>
<p>
ஆம் வண்ணம் இன்னது ஒன்று என்று அறிவது அரிய அரியை<br/>
ஆம் வண்ணத்தால் குருகூர்ச் சடகோபன் அறிந்து உரைத்த<br/>
ஆம் வண்ண ஒண் தமிழ்கள் இவை ஆயிரத்துள் இப் பத்தும்<br/>
ஆம் வண்ணத்தால் உரைப்பார் அமைந்தார் தமக்கு என்றைக்குமே
</p>
<p>
இன்கவி பாடும் பேற்றை எம்பெருமான் தமக்கு அருளியமைக்குக்<br/>
கைம்மாறு இல்லை எனல்
</p>
<p>
என்றைக்கும் என்னை உய்யக்கொண்டு போகிய<br/>
அன்றைக்கு அன்று என்னைத் தன்னாக்கி என்னால் தன்னை<br/>
இன் தமிழ் பாடிய ஈசனை ஆதியாய்<br/>
நின்ற என் சோதியை என் சொல்லி நிற்பனோ?
</p>
<p>
என் சொல்லி நிற்பன் என் இன் உயிர் இன்று ஒன்றாய்<br/>
என் சொல்லால் யான் சொன்ன இன் கவி என்பித்து<br/>
தன் சொல்லால் தான் தன்னைக் கீர்த்தித்த மாயன் என்<br/>
முன் சொல்லும் மூவுருவாம் முதல்வனே?
</p>
<p>
ஆம் முதல்வன் இவன் என்று தன் தேற்றி என்<br/>
நா முதல் வந்து புகுந்து நல் இன் கவி<br/>
தூ முதல் பத்தர்க்குத் தான் தன்னைச் சொன்ன என்<br/>
வாய் முதல் அப்பனை என்று மறப்பனோ?
</p>
<p>
அப்பனை என்று மறப்பன் என் ஆகியே<br/>
தப்புதல் இன்றி தனைக் கவி தான் சொல்லி<br/>
ஒப்பிலாத் தீவினையேனை உய்யக்கொண்டு<br/>
செப்பமே செய்து திரிகின்ற சீர்கண்டே?
</p>
<p>
சீர் கண்டுகொண்டு திருந்து நல் இன்கவி<br/>
நேர்பட யான் சொல்லும் நீர்மை இலாமையில்<br/>
ஏர்வு இலா என்னைத் தன்னாக்கி என்னால் தன்னைப்<br/>
பார் பரவு இன் கவி பாடும் பரமரே
</p>
<p>
இன் கவி பாடும் பரம் கவிகளால்<br/>
தன் கவி தான் தன்னைப் பாடுவியாது இன்று<br/>
நன்கு வந்து என்னுடன் ஆக்கி என்னால் தன்னை<br/>
வன் கவி பாடும் என் வைகுந்த நாதனே
</p>
<p>
வைகுந்த நாதன் என வல்வினை மாய்ந்து அறச்<br/>
செய் குந்தன் தன்னை என் ஆக்கி என்னால் தன்னை<br/>
வைகுந்தன் ஆகப் புகழ வண் தீம் கவி<br/>
செய் குந்தன் தன்னை எந் நாள் சிந்தித்து ஆர்வனோ?
</p>
<p>
ஆர்வனோ ஆழி அங்கை எம் பிரான் புகழ்<br/>
பார் விண் நீர் முற்றும் கலந்து பருகிலும்<br/>
ஏர்வு இலா என்னைத் தன்னாக்கி என்னால் தன்னைச்<br/>
சீர்பெற இன் கவி சொன்ன திறத்துக்கே?
</p>
<p>
திறத்துக்கு ஏய் துப்புரவு ஆம் திருமாலின் சீர்<br/>
இறப்பு எதிர் காலம் பருகிலும் ஆர்வனோ<br/>
மறப்பு இலா என்னைத் தன்னாக்கி என்னால் தன்னை<br/>
உறப் பல இன் கவி சொன்ன உதவிக்கே?
</p>
<p>
உதவிக் கைம்மாறு என் உயிர் என்ன உற்று எண்ணில்<br/>
அதுவும் மற்று ஆங்கவன் தன்னது என்னால் தன்னைப்<br/>
பதவிய இன் கவி பாடிய அப்பனுக்கு<br/>
எதுவும் ஒன்றும் இல்லை செய்வது இங்கும் அங்கே
</p>
<p>
இங்கும் அங்கும் திருமால் அன்றி இன்மை கண்டு<br/>
அங்ஙனே வண் குருகூர்ச் சடகோபன்<br/>
இங்ஙனே சொன்ன ஓர் ஆயிரத்து இப் பத்தும்<br/>
எங்ஙனே சொல்லினும் இன்பம் பயக்குமே
</p>
<p>
திருவாறன்விளை சென்று எம்பெருமானைக் கண்டு ஆழ்வார்<br/>
அடிமைசெய்யக் கருதுதல் (திருவாறன்விளை)
</p>
<p>
இன்பம் பயக்க எழில் மலர் மாதரும் தானும் இவ் ஏழ் உலகை<br/>
இன்பம் பயக்க இனிது உடன் வீற்றிருந்து ஆள்கின்ற எங்கள் பிரான்<br/>
அன்புற்று அமர்ந்து உறைகின்ற அணி பொழில் சூழ் திருவாறன்விளை<br/>
அன்புற்று அமர்ந்து வலஞ்செய்து கைதொழும் நாள்களும் ஆகும்கொலோ?
</p>
<p>
ஆகும்கொல் ஐயம் ஒன்று இன்றி? அகல் இடம் முற்றவும் ஈர் அடியே<br/>
ஆகும்பரிசு நிமிர்ந்த திருக்குறள் அப்பன் அமர்ந்து உறையும்<br/>
மாகம் திகழ் கொடி மாடங்கள் நீடு மதிள் திருவாறன்விளை<br/>
மா கந்த நீர்கொண்டு தூவி வலஞ்செய்து கைதொழக் கூடும்கொலோ?
</p>
<p>
கூடும் கொல் வைகலும்? கோவிந்தனை மதுசூதனை கோளரியை<br/>
ஆடும் பறவைமிசைக் கண்டு கைதொழுது அன்றி அவன் உறையும்<br/>
பாடும் பெரும் புகழ் நான்மறை வேள்வி ஐந்து ஆறு அங்கம் பன்னினர் வாழ்<br/>
நீடு பொழில் திருவாறன்விளை தொழ வாய்க்கும்கொல் நிச்சலுமே?
</p>
<p>
வாய்க்கும்கொல் நிச்சலும் எப்பொழுதும் மனத்து ஈங்கு நினைக்கப்பெற<br/>
வாய்க்கும் கரும்பும் பெரும் செந்நெலும் வயல் சூழ் திருவாறன்விளை<br/>
வாய்க்கும் பெரும் புகழ் மூவுலகு ஈசன் வடமதுரைப் பிறந்த<br/>
வாய்க்கும் மணி நிறக் கண்ண பிரான் தன் மலர் அடிப்போதுகளே?
</p>
<p>
மலர் அடிப்போதுகள் என் நெஞ்சத்து எப்பொழுதும் இருத்தி வணங்க<br/>
பலர் அடியார் முன்பு அருளிய பாம்பு அணை அப்பன் அமர்ந்து உறையும்<br/>
மலரின் மணி நெடு மாடங்கள் நீடு மதிள் திருவாறன்விளை<br/>
உலகம் மலி புகழ் பாட நம்மேல் வினை ஒன்றும் நில்லா கெடுமே.
</p>
<p>
ஒன்றும் நில்லா கெடும் முற்றவும் தீவினை உள்ளித் தொழுமின் தொண்டீர்!<br/>
அன்று அங்கு அமர் வென்று உருப்பிணி நங்கை அணி நெடும் தோள் புணர்ந்தான்<br/>
என்றும் எப்போதும் என் நெஞ்சம் துதிப்ப உள்ளே இருக்கின்ற பிரான்<br/>
நின்ற அணி திருவாறன்விளை என்னும் நீள் நகரம் அதுவே
</p>
<p>
நீள் நகரம் அதுவே மலர்ச் சோலைகள் சூழ் திருவாறன்விளை<br/>
நீள் நகரத்து உறைகின்ற பிரான் நெடுமால் கண்ணன் விண்ணவர் கோன்<br/>
வாணபுரம் புக்கு முக்கண் பிரானைத் தொலைய வெம் போர்கள் செய்து<br/>
வாணனை ஆயிரம் தோள் துணித்தான் சரண் அன்றி மற்று ஒன்று இலமே
</p>
<p>
அன்றி மற்று ஒன்று இலம் நின் சரணே என்று அகல் இரும் பொய்கையின்வாய்<br/>
நின்று தன் நீள் கழல் ஏத்திய ஆனையின் நெஞ்சு இடர் தீர்த்த பிரான்<br/>
சென்று அங்கு இனிது உறைகின்ற செழும் பொழில் சூழ் திருவாறன்விளை<br/>
ஒன்றி வலஞ்செய்ய ஒன்றுமோ? தீவினை உள்ளத்தின் சார்வு அல்லவே
</p>
<p>
தீவினை உள்ளத்தின் சார்வு அல்ல ஆகி தெளி விசும்பு ஏறலுற்றால்<br/>
நாவினுள்ளும் உள்ளத்துள்ளும் அமைந்த தொழிலினுள்ளும் நவின்று<br/>
யாவரும் வந்து வணங்கும் பொழில் திருவாறன்விளை அதனை<br/>
மேவி வலஞ்செய்து கைதொழக் கூடும்கொல்? என்னும் என் சிந்தனையே
</p>
<p>
சிந்தை மற்றொன்றின் திறத்தது அல்லாத் தன்மை தேவ பிரான் அறியும்<br/>
சிந்தையினால் செய்வ தான் அறியாதன மாயங்கள் ஒன்றும் இல்லை<br/>
சிந்தையினால் சொல்லினால் செய்கையால் நிலத்தேவர் குழு வணங்கும்<br/>
சிந்தை மகிழ் திருவாறன்விளை உறை தீர்த்தனுக்கு அற்ற பின்னே
</p>
<p>
தீர்த்தனுக்கு அற்றபின் மற்று ஓர் சரண் இல்லை என்று எண்ணி தீர்த்தனுக்கே<br/>
தீர்த்த மனத்தனன் ஆகி செழுங் குருகூர்ச் சடகோபன் சொன்ன<br/>
தீர்த்தங்கள் ஆயிரத்துள் இவை பத்தும் வல்லார்களைத் தேவர் வைகல்<br/>
தீர்த்தங்களே என்று பூசித்து நல்கி உரைப்பர் தம் தேவியர்க்கே
</p>
<p>
எம்பெருமானது அடியார் வசமாகும் நிலையையும் யாவையும் தானாகும்<br/>
நிலையையும் ஆழ்வார் சங்கித்துத் தௌதல்
</p>
<p>
தேவிமார் ஆவார் திருமகள் பூமி ஏவ மற்று அமரர் ஆட்செய்வார்<br/>
மேவிய உலகம் மூன்று அவை ஆட்சி வேண்டு வேண்டு உருவம் நின் உருவம்<br/>
பாவியேன் தன்னை அடுகின்ற கமலக் கண்ணது ஓர் பவள வாய் மணியே<br/>
ஆவியே அமுதே அலை கடல் கடைந்த அப்பனே காணுமாறு அருளாய்
</p>
<p>
காணுமாறு அருளாய் என்று என்றே கலங்கி கண்ண நீர் அலமர வினையேன்<br/>
பேணுமாறு எல்லாம் பேணி நின் பெயரே பிதற்றுமாறு அருள் எனக்கு அந்தோ<br/>
காணுமாறு அருளாய் காகுத்தா கண்ணா தொண்டனேன் கற்பகக் கனியே<br/>
பேணுவார் அமுதே பெரிய தண் புனல் சூழ் பெரு நிலம் எடுத்த பேராளா
</p>
<p>
எடுத்த பேராளன் நந்தகோபன் தன் இன் உயிர்ச் சிறுவனே அசோதைக்கு<br/>
அடுத்த பேரின்பக் குல இளம் களிறே அடியனேன் பெரிய அம்மானே<br/>
கடுத்த போர் அவுணன் உடல் இரு பிளவாக் கைஉகிர் ஆண்ட எம் கடலே<br/>
அடுத்தது ஓர் உருவாய் இன்று நீ வாராய் எங்ஙனம் தேறுவர் உமரே?
</p>
<p>
உமர் உகந்து உகந்த உருவம் நின் உருவம் ஆகி உன் தனக்கு அன்பர் ஆனார்<br/>
அவர் உகந்து அமர்ந்த செய்கை உன் மாயை அறிவு ஒன்றும் சங்கிப்பன் வினையேன்<br/>
அமர் அது பண்ணி அகல் இடம் புடைசூழ் அடு படை அவித்த அம்மானே<br/>
அமரர் தம் அமுதே அசுரர்கள் நஞ்சே என்னுடை ஆர் உயிரேயோ
</p>
<p>
ஆர் உயிரேயோ அகல் இடம் முழுதும் படைத்து இடந்து உண்டு உமிழ்ந்து அளந்த<br/>
பேர் உயிரேயோ பெரிய நீர் படைத்து அங்கு உறைந்து அது கடைந்து அடைத்து உடைத்த<br/>
சீர் உயிரேயோ மனிசர்க்குத் தேவர் போலத் தேவர்க்கும் தேவாவோ<br/>
ஓர் உயிரேயோ உலகங்கட்கு எல்லாம்! உன்னை நான் எங்கு வந்து உறுகோ?
</p>
<p>
எங்கு வந்து உறுகோ என்னை ஆள்வானே? ஏழ் உலகங்களும் நீயே<br/>
அங்கு அவர்க்கு அமைத்த தெய்வமும் நீயே அவற்று அவை கருமமும் நீயே<br/>
பொங்கிய புறம்பால் பொருள் உளவேலும் அவையுமோ நீ இன்னே ஆனால்<br/>
மங்கிய அறிவாம் நேர்ப்பமும் நீயே வான் புலன் இறந்ததும் நீயே
</p>
<p>
இறந்ததும் நீயே எதிர்ந்ததும் நீயே நிகழ்வதோ நீ இன்னே ஆனால்<br/>
சிறந்த நின் தன்மை அது இது உது என்று அறிவு ஒன்றும் சங்கிப்பன் வினையேன்<br/>
கறந்த பால் நெய்யே நெய்யின் இன் சுவையே கடலினுள் அமுதமே அமுதில்<br/>
பிறந்த இன் சுவையே சுவையது பயனே பின்னை தோள் மணந்த பேர் ஆயா
</p>
<p>
மணந்த பேர் ஆயா மாயத்தால் முழுதும் வல்வினையேனை ஈர்கின்ற<br/>
குணங்களை உடையாய் அசுரர் வன் கையர் கூற்றமே கொடிய புள் உயர்த்தாய்<br/>
பணங்கள் ஆயிரமும் உடைய பைந் நாகப் பள்ளியாய் பாற்கடல் சேர்ப்பா<br/>
வணங்குமாறு அறியேன் மனமும் வாசகமும் செய்கையும் யானும் நீ தானே
</p>
<p>
யானும் நீ தானே ஆவதோ மெய்யே அரு நரகு அவையும் நீ ஆனால்<br/>
வான் உயர் இன்பம் எய்தில் என்? மற்றை நரகமே எய்தில் என்? எனினும்<br/>
யானும் நீ தானாய்த் தெளிதொறும் நன்றும் அஞ்சுவன் நரகம் நான் அடைதல்<br/>
வான் உயர் இன்பம் மன்னி வீற்றிருந்தாய்! அருளு நின் தாள்களை எனக்கே
</p>
<p>
தாள்களை எனக்கே தலைத்தலைச் சிறப்பத் தந்த பேர் உதவிக் கைம்மாறாத்<br/>
தோள்களை ஆரத் தழுவி என் உயிரை அற விலை செய்தனன் சோதீ<br/>
தோள்கள் ஆயிரத்தாய் முடிகள் ஆயிரத்தாய் துணைமலர்க் கண்கள் ஆயிரத்தாய்<br/>
தாள்கள் ஆயிரத்தாய் பேர்கள் ஆயிரத்தாய் தமியனேன் பெரிய அப்பனே
</p>
<p>
பெரிய அப்பனை பிரமன் அப்பனை உருத்திரன் அப்பனை முனிவர்க்கு<br/>
உரிய அப்பனை அமரர் அப்பனை உலகுக்கு ஓர் தனி அப்பன் தன்னை<br/>
பெரிய வண் குருகூர் வண் சடகோபன் பேணின ஆயிரத்துள்ளும்<br/>
உரிய சொல் மாலை இவையும் பத்து இவற்றால் உய்யலாம் தொண்டீர்! நங்கட்கே
</p>
<p>
நங்கள் வரிவளை ஆயங்காளோ நம்முடை ஏதலர் முன்பு நாணி<br/>
நுங்கட்கு யான் ஒன்று உரைக்கும் மாற்றம் நோக்குகின்றேன் எங்கும் காணமாட்டேன்<br/>
சங்கம் சரிந்தன சாய் இழந்தேன் தட முலை பொன் நிறமாய்த் தளர்ந்தேன்<br/>
வெங்கண் பறவையின் பாகன் எங்கோன் வேங்கடவாணனை வேண்டிச் சென்றே
</p>
<p>
வேண்டிச் சென்று ஒன்று பெறுகிற்பாரில் என்னுடைத் தோழியர் நுங்கட்கேலும்<br/>
ஈண்டு இது உரைக்கும் படியை அந்தோ காண்கின்றிலேன் இடராட்டியேன் நான்<br/>
காண் தகு தாமரைக் கண்ணன் கள்வன் விண்ணவர் கோன் நங்கள் கோனைக் கண்டால்<br/>
ஈண்டிய சங்கும் நிறைவும் கொள்வான் எத்தனை காலம் இளைக்கின்றேனே
</p>
<p>
காலம் இளைக்கில் அல்லால் வினையேன் நான் இளைக்கின்றிலன் கண்டுகொள்மின்<br/>
ஞாலம் அறியப் பழி சுமந்தேன் நல் நுதலீர் இனி நாணித் தான் என்<br/>
நீல மலர் நெடும் சோதி சூழ்ந்த நீண்ட முகில் வண்ணன் கண்ணன் கொண்ட<br/>
கோல வளையொடும் மாமை கொள்வான் எத்தனை காலமும் கூடச் சென்றே?
</p>
<p>
கூடச் சென்றேன் இனி என் கொடுக்கேன்? கோல்வளை நெஞ்சத் தொடக்கம் எல்லாம்<br/>
பாடு அற்று ஒழிய இழந்து வைகல் பல்வளையார்முன் பரிசு அழிந்தேன்<br/>
மாடக் கொடி மதிள் தென் குளந்தை வண் குடபால் நின்ற மாயக் கூத்தன்<br/>
ஆடல் பறவை உயர்த்த வெல் போர் ஆழிவலவனை ஆதரித்தே
</p>
<p>
ஆழிவலவனை ஆதரிப்பும் ஆங்கு அவன் நம்மில் வரவும் எல்லாம்<br/>
தோழியர்காள் நம் உடையமேதான்? சொல்லுவதோ இங்கு அரியதுதான்<br/>
ஊழிதோறு ஊழி ஒருவனாக நன்கு உணர்வார்க்கும் உணரலாகாச்<br/>
சூழல் உடைய சுடர் கொள் ஆதித் தொல்லை அம் சோதி நினைக்குங்காலே?
</p>
<p>
தொல்லை அம் சோதி நினைக்குங்கால் என் சொல் அளவு அன்று இமையோர் தமக்கும்<br/>
எல்லை இலாதன கூழ்ப்புச் செய்யும் அத் திறம் நிற்க எம் மாமை கொண்டான்<br/>
அல்லி மலர்த் தண் துழாயும் தாரான் ஆர்க்கு இடுகோ இனிப் பூசல்? சொல்லீர்!<br/>
வல்லி வள வயல் சூழ் குடந்தை மா மலர்க்கண் வளர்கின்ற மாலே
</p>
<p>
மால் அரி கேசவன் நாரணன் சீமாதவன் கோவிந்தன் வைகுந்தன் என்று என்று<br/>
ஓலம் இட என்னைப் பண்ணி விட்டிட்டு ஒன்றும் உருவும் சுவடும் காட்டான்<br/>
ஏல மலர்க்குழல் அன்னைமீர்காள் என்னுடைத் தோழியர்காள் என் செய்கேன்?<br/>
காலம் பல சென்றும் காண்பது ஆணை உங்களோடு எங்கள் இடை இல்லையே
</p>
<p>
இடை இல்லை யான் வளர்த்த கிளிகாள் பூவைகள்காள் குயில்காள் மயில்காள்!<br/>
உடைய நம் மாமையும் சங்கும் நெஞ்சும் ஒன்றும் ஒழிய ஒட்டாது கொண்டான்<br/>
அடையும் வைகுந்தமும் பாற்கடலும் அஞ்சன வெற்பும் அவை நணிய<br/>
கடையறப் பாசங்கள் விட்டபின்னை அன்றி அவன் அவை காண்கொடானே
</p>
<p>
காண்கொடுப்பான் அல்லன் ஆர்க்கும் தன்னை கைசெய் அப்பாலது ஓர் மாயம் தன்னால்<br/>
மாண் குறள் கோல வடிவு காட்டி மண்ணும் விண்ணும் நிறைய மலர்ந்த<br/>
சேண் சுடர்த் தோள்கள் பல தழைத்த தேவ பிராற்கு என் நிறைவினோடு<br/>
நாண் கொடுத்தேன் இனி என் கொடுக்கேன் என்னுடை நல் நுதல் நங்கைமீர்காள்?
</p>
<p>
என்னுடை நல் நுதல் நங்கைமீர்காள் யான் இனிச் செய்வது என் என் நெஞ்சு என்னை<br/>
நின் இடையேன் அல்லேன் என்று நீங்கி நேமியும் சங்கும் இருகைக் கொண்டு<br/>
பல் நெடும் சூழ் சுடர் ஞாயிற்றோடு பால் மதி ஏந்தி ஓர் கோல நீல<br/>
நல் நெடும் குன்றம் வருவது ஒப்பான் நாள் மலர்ப் பாதம் அடைந்ததுவே
</p>
<p>
பாதம் அடைவதன் பாசத்தாலே மற்றவன் பாசங்கள் முற்ற விட்டு<br/>
கோது இல் புகழ்க் கண்ணன் தன் அடிமேல் வண் குருகூர்ச் சடகோபன் சொன்ன<br/>
தீது இல் அந்தாதி ஓர் ஆயிரத்துள் இவையும் ஓர் பத்து இசையொடும் வல்லார்<br/>
ஆதும் ஓர் தீது இலர் ஆகி இங்கும் அங்கும் எல்லாம் அமைவார்கள் தாமே.
</p>
<p>
எம்பெருமானுக்கு எங்கும் அன்புடையார் உளர் என்பதை அருளால்<br/>
உணர்ந்து ஆழ்வார் அச்சம் தீர்தல்
</p>
<p>
அங்கும் இங்கும் வானவர் தானவர் யாவரும்<br/>
எங்கும் இனையை என்று உன்னை அறியகிலாது அலற்றி<br/>
அங்கம் சேரும் பூமகள் மண்மகள் ஆய்மகள்<br/>
சங்கு சக்கரக் கையவன் என்பர் சரணமே
</p>
<p>
சரணம் ஆகிய நான்மறை நூல்களும் சாராதே<br/>
மரணம் தோற்றம் வான்பிணி மூப்பு என்று இவை மாய்த்தோம்<br/>
கரணப் பல் படை பற்று அற ஓடும் கனல் ஆழி<br/>
அரணத் திண் படை ஏந்திய ஈசற்கு ஆளாயே
</p>
<p>
ஆளும் ஆளார் ஆழியும் சங்கும் சுமப்பார் தாம்<br/>
வாளும் வில்லும் கொண்டு பின் செல்வார் மற்று இல்லை<br/>
தாளும் தோளும் கைகளை ஆரத் தொழக் காணேன்<br/>
நாளும் நாளும் நாடுவன் அடியேன் ஞாலத்தே
</p>
<p>
ஞாலம் போனகம் பற்றி ஓர் முற்றா உரு ஆகி<br/>
ஆலம் பேர் இலை அன்னவசம் செய்யும் அம்மானே<br/>
காலம் பேர்வது ஓர் கார் இருள் ஊழி ஒத்து உளதால் உன்<br/>
கோலம் கார் எழில் காணலுற்று ஆழும் கொடியேற்கே
</p>
<p>
கொடியார் மாடக் கோளூர் அகத்தும் புளியங்குடியும்<br/>
மடியாது இன்னே நீ துயில் மேவி மகிழ்ந்தது தான்<br/>
அடியார் அல்லல் தவிர்த்த அசைவோ? அன்றேல் இப்<br/>
படி தான் நீண்டு தாவிய அசைவோ? பணியாயே
</p>
<p>
பணியா அமரர் பணிவும் பண்பும் தாமே ஆம்<br/>
அணி ஆர் ஆழியும் சங்கமும் ஏந்தும் அவர் காண்மின்<br/>
தணியா வெம் நோய் உலகில் தவிர்ப்பான் திருநீல<br/>
மணி ஆர் மேனியோடு என் மனம் சூழ வருவாரே
</p>
<p>
வருவார் செல்வார் வண்பரிசாரத்து இருந்த என்<br/>
திருவாழ் மார்வற்கு என் திறம் சொல்லார் செய்வது என்<br/>
உரு ஆர் சக்கரம் சங்கு சுமந்து இங்கு உம்மோடு<br/>
ஒருபாடு உழல்வான் ஓர் அடியானும் உளன் என்றே?
</p>
<p>
என்றே என்னை உன் ஏர் ஆர் கோலத் திருந்து அடிக்கீழ்<br/>
நின்றே ஆட்செய்ய நீ கொண்டருள நினைப்பதுதான்?<br/>
குன்று ஏழ் பார் ஏழ் சூழ் கடல் ஞாலம் முழு ஏழும்<br/>
நின்றே தாவிய நீள் கழல் ஆழித் திருமாலே
</p>
<p>
திருமால் நான்முகன் செஞ்சடையான் என்று இவர்கள் எம்<br/>
பெருமான் தன்மையை யார் அறிகிற்பார்? பேசி என்?<br/>
ஒரு மா முதல்வா ஊழிப் பிரான் என்னை ஆளுடைக்<br/>
கரு மா மேனியன் என்பன் என் காதல் கலக்கவே
</p>
<p>
கலக்கம் இல்லா நல் தவ முனிவர் கரை கண்டோர்<br/>
துளக்கம் இல்லா வானவர் எல்லாம் தொழுவார்கள்<br/>
மலக்கம் எய்த மா கடல் தன்னைக் கடைந்தானை<br/>
உலக்க நாம் புகழ்கிற்பது என் செய்வது? உரையீரே?
</p>
<p>
உரையா வெம் நோய் தவிர அருள் நீள் முடியானை<br/>
வரை ஆர் மாடம் மன்னு குருகூர்ச் சடகோபன்<br/>
உரை ஏய் சொல்தொடை ஓர் ஆயிரத்துள் இப் பத்தும்<br/>
நிரையே வல்லார் நீடு உலகத்துப் பிறவாரே
</p>
<p>
எம் பெருமானது வலிமை அவன் அன்புடையாருடன் அமர்ந்திருக்கும் சேர்த்தி<br/>
முதலியவற்றைத் திருச்செங்குன்றூரில் கண்டு மகிழ்தல் (திருச்செங்குன்றூர்)
</p>
<p>
வார் கடா அருவி யானை மா மலையின் மருப்பு இணைக் குவடு இறுத்து உருட்டி<br/>
ஊர் கொள் திண் பாகன் உயிர் செகுத்து அரங்கின் மல்லரைக் கொன்று சூழ் பரண்மேல்<br/>
போர் கடா அரசர் புறக்கிட மாடம் மீமிசைக் கஞ்சனைத் தகர்த்த<br/>
சீர் கொள் சிற்றாயன் திருச்செங்குன்றூரில் திருச்சிற்றாறு எங்கள் செல்சார்வே
</p>
<p>
எங்கள் செல்சார்வு யாமுடை அமுதம் இமையவர் அப்பன் என் அப்பன்<br/>
பொங்கு மூவுலகும் படைத்து அளித்து அழிக்கும் பொருந்து மூவுருவன் எம் அருவன்<br/>
செங்கயல் உகளும் தேம் பணை புடை சூழ் திருச்செங்குன்றூர்த் திருச்சிற்றாறு<br/>
அங்கு அமர்கின்ற ஆதியான் அல்லால் யாவர் மற்று என் அமர் துணையே?
</p>
<p>
என் அமர் பெருமான் இமையவர் பெருமான் இரு நிலம் இடந்த எம் பெருமான்<br/>
முன்னை வல் வினைகள் முழுது உடன் மாள என்னை ஆள்கின்ற எம் பெருமான்<br/>
தென் திசைக்கு அணி கொள் திருச்செங்குன்றூரில் திருச்சிற்றாற்றங்கரை மீபால்<br/>
நின்ற எம் பெருமான் அடி அல்லால் சரண் நினைப்பிலும் பிறிது இல்லை எனக்கே
</p>
<p>
பிறிது இல்லை எனக்கு பெரிய மூவுலகும் நிறையப் பேர் உருவமாய் நிமிர்ந்த<br/>
குறிய மாண் எம்மான் குரை கடல் கடைந்த கோல மாணிக்கம் என் அம்மான்<br/>
செறி குலை வாழை கமுகு தெங்கு அணி சூழ் திருச்செங்குன்றூர்த் திருச்சிற்றாறு<br/>
அறிய மெய்ம்மையே நின்ற எம் பெருமான் அடிஇணை அல்லது ஓர் அரணே
</p>
<p>
அல்லது ஓர் அரணும் அவனில் வேறு இல்லை அது பொருள் ஆகிலும் அவனை<br/>
அல்லது என் ஆவி அமர்ந்து அணைகில்லாது ஆதலால் அவன் உறைகின்ற<br/>
நல்ல நான்மறையோர் வேள்வியுள் மடுத்த நறும் புகை விசும்பு ஒளி மறைக்கும்<br/>
நல்ல நீள் மாடத் திருச்செங்குன்றூரில் திருச்சிற்றாறு எனக்கு நல் அரணே
</p>
<p>
எனக்கு நல் அரணை எனது ஆர் உயிரை இமையவர் தந்தை தாய் தன்னை<br/>
தனக்கும் தன் தன்மை அறிவு அரியானை தடம் கடல் பள்ளி அம்மானை<br/>
மனக்கொள் சீர் மூவாயிரவர் வண் சிவனும் அயனும் தானும் ஒப்பார் வாழ்<br/>
கனக்கொள் திண் மாடத் திருச்செங்குன்றூரில் திருச்சிற்றாறு அதனுள் கண்டேனே
</p>
<p>
திருச்செங்குன்றூரில் திருச்சிற்றாறு அதனுள் கண்ட அத் திருவடி என்றும்<br/>
திருச் செய்ய கமலக் கண்ணும் செவ்வாயும் செவ்வடியும் செய்ய கையும்<br/>
திருச் செய்ய கமல உந்தியும் செய்ய கமலை மார்பும் செய்ய உடையும்<br/>
திருச் செய்ய முடியும் ஆரமும் படையும் திகழ என் சிந்தையுளானே
</p>
<p>
திகழ என் சிந்தையுள் இருந்தானை செழு நிலத்தேவர் நான்மறையோர்<br/>
திசை கைகூப்பி ஏத்தும் திருச்செங்குன்றூரில் திருச்சிற்றாற்றங் கரையானை<br/>
புகர் கொள் வானவர்கள் புகலிடம் தன்னை அசுரர் வன் கையர் வெம் கூற்றை<br/>
புகழுமாறு அறியேன் பொருந்து மூவுலகும் படைப்பொடு கெடுப்புக் காப்பவனே
</p>
<p>
படைப்பொடு கெடுப்புக் காப்பவன் பிரம பரம்பரன் சிவப்பிரான் அவனே<br/>
இடைப்புக்கு ஓர் உருவும் ஒழிவு இல்லை அவனே புகழ்வு இல்லை யாவையும் தானே<br/>
கொடைப் பெரும் புகழார் இனையர் தன் ஆனார் கூரிய விச்சையோடு ஒழுக்கம்<br/>
நடைப் பலி இயற்கைத் திருச்செங்குன்றூரில் திருச்சிற்றாறு அமர்ந்த நாதனே
</p>
<p>
அமர்ந்த நாதனை அவர் அவர் ஆகி அவர்க்கு அருள் அருளும் அம்மானை<br/>
அமர்ந்த தண் பழனத் திருச்செங்குன்றூரில் திருச்சிற்றாற்றங் கரையானை<br/>
அமர்ந்த சீர் மூவாயிரவர் வேதியர்கள் தம்பதி அவனிதேவர் வாழ்வு<br/>
அமர்ந்த மாயோனை முக்கண் அம்மானை நான்முகனை அமர்ந்தேனே
</p>
<p>
தேனை நன் பாலை கன்னலை அமுதை திருந்து உலகு உண்ட அம்மானை<br/>
வான நான்முகனை மலர்ந்த தண் கொப்பூழ் மலர்மிசைப் படைத்த மாயோனை<br/>
கோனை வண் குருகூர் வண் சடகோபன் சொன்ன ஆயிரத்துள் இப் பத்தும்<br/>
வானின் மீது ஏற்றி அருள்செய்து முடிக்கும் பிறவி மா மாயக் கூத்தினையே
</p>
<h2>எம்பெருமானது வடிவழகைக் காணப்பெறாத ஆழ்வார் ஆசை மிகுந்து அழுது அரற்றுதல்</h2>
</p>
<p>
மாயக் கூத்தா வாமனா வினையேன் கண்ணா கண் கை கால்<br/>
தூய செய்ய மலர்களா சோதிச் செவ்வாய் முகிழதா<br/>
சாயல் சாமத் திருமேனி தண் பாசடையா தாமரை நீள்<br/>
வாசத் தடம்போல் வருவானே ஒருநாள் காண வாராயே
</p>
<p>
காண வாராய் என்று என்று கண்ணும் வாயும் துவர்ந்து அடியேன்<br/>
நாணி நல் நாட்டு அலமந்தால் இரங்கி ஒருநாள் நீ அந்தோ<br/>
காண வாராய்! கரு நாயிறு உதிக்கும் கரு மா மாணிக்க<br/>
நாள் நல் மலைபோல் சுடர்ச் சோதி முடி சேர் சென்னி அம்மானே!
</p>
<p>
முடிசேர் சென்னி அம்மா நின் மொய் பூம் தாமத் தண் துழாய்க்<br/>
கடிசேர் கண்ணிப் பெருமானே என்று என்று ஏங்கி அழுதக்கால்<br/>
படிசேர் மகரக் குழைகளும் பவள வாயும் நால் தோளும்<br/>
துடி சேர் இடையும் அமைந்தது ஓர் தூ நீர் முகில் போல் தோன்றாயே.
</p>
<p>
தூ நீர் முகில் போல் தோன்றும் நின் சுடர் கொள் வடிவும் கனிவாயும்<br/>
தே நீர்க் கமலக் கண்களும் வந்து என் சிந்தை நிறைந்தவா<br/>
மா நீர் வெள்ளி மலைதன்மேல் வண் கார் நீல முகில் போல<br/>
தூ நீர்க் கடலுள் துயில்வானே எந்தாய்! சொல்லமாட்டேனே
</p>
<p>
சொல்ல மாட்டேன் அடியேன் உன் துளங்கு சோதித் திருப்பாதம்<br/>
எல்லை இல் சீர் இள நாயிறு இரண்டுபோல் என் உள்ளவா<br/>
அல்லல் என்னும் இருள் சேர்தற்கு உபாயம் என்னே ஆழி சூழ்<br/>
மல்லை ஞாலம் முழுது உண்ட மா நீர்க் கொண்டல் வண்ணனே?
</p>
<p>
கொண்டல் வண்ணா குடக்கூத்தா வினையேன் கண்ணா கண்ணா என்<br/>
அண்ட வாணா என்று என்னை ஆளக் கூப்பிட்டு அழைத்தக்கால்<br/>
விண் தன்மேல் தான் மண்மேல் தான் விரி நீர்க் கடல் தான் மற்றுத்தான்<br/>
தொண்டனேன் உன் கழல்காண ஒருநாள் வந்து தோன்றாயே
</p>
<p>
வந்து தோன்றாய் அன்றேல் உன் வையம் தாய மலர் அடிக்கீழ்<br/>
முந்தி வந்து யான் நிற்ப முகப்பே கூவிப் பணிக்கொள்ளாய்<br/>
செந்தண் கமலக் கண் கை கால் சிவந்த வாய் ஓர் கரு நாயிறு<br/>
அந்தம் இல்லாக் கதிர் பரப்பி அலர்ந்தது ஒக்கும் அம்மானே
</p>
<p>
ஒக்கும் அம்மான் உருவம் என்று உள்ளம் குழைந்து நாள் நாளும்<br/>
தொக்க மேகப் பல் குழாங்கள் காணும்தோறும் தொலைவன் நான்<br/>
தக்க ஐவர் தமக்காய் அன்று ஈர் ஐம்பதின்மர் தாள் சாயப்<br/>
புக்க நல்தேர்த் தனிப்பாகா வாராய் இதுவோ பொருத்தமே?
</p>
<p>
இதுவோ பொருத்தம்? மின் ஆழிப் படையாய் ஏறும் இரும் சிறைப்புள்<br/>
அதுவே கொடியா உயர்த்தானே என்று என்று ஏங்கி அழுதக்கால்<br/>
எதுவேயாகக் கருதுங்கொல் இம் மா ஞாலம் பொறை தீர்ப்பான்<br/>
மது வார் சோலை உத்தர மதுரைப் பிறந்த மாயனே?
</p>
<p>
பிறந்த மாயா பாரதம் பொருத மாயா நீ இன்னே<br/>
சிறந்த கால் தீ நீர் வான் மண் பிறவும் ஆய பெருமானே<br/>
கறந்த பாலுள் நெய்யே போல் இவற்றுள் எங்கும் கண்டுகொள்<br/>
இறந்து நின்ற பெரு மாயா உன்னை எங்கே காண்கேனே?
</p>
<p>
எங்கே காண்கேன் ஈன் துழாய் அம்மான் தன்னை யான்? என்று என்று<br/>
அங்கே தாழ்ந்த சொற்களால் அம் தண் குருகூர்ச் சடகோபன்<br/>
செங்கேழ் சொன்ன ஆயிரத்துள் இவையும் பத்தும் வல்லார்கள்<br/>
இங்கே காண இப் பிறப்பே மகிழ்வர் எல்லியும் காலையே
</p>
<p>
ஆழ்வாரது துன்பத்தைத் தீர்க்கும் பொருட்டு திருமால் திருக்கடித்தானத்தில்<br/>
இருந்தமை கூறல் (திருக்கடித்தானம்)
</p>
<p>
எல்லியும் காலையும் தன்னை நினைந்து எழ<br/>
நல்ல அருள்கள் நமக்கே தந்து அருள் செய்வான்<br/>
அல்லி அம் தண் அம் துழாய் முடி அப்பன் ஊர்<br/>
செல்வர்கள் வாழும் திருக்கடித்தானமே
</p>
<p>
திருக்கடித்தானமும் என்னுடையச் சிந்தையும்<br/>
ஒருக்கடுத்து உள்ளே உறையும் பிரான் கண்டீர்<br/>
செருக் கடுத்து அன்று திகைத்த அரக்கரை<br/>
உருக் கெட வாளி பொழிந்த ஒருவனே
</p>
<p>
ஒருவர் இருவர் ஓர் மூவர் என நின்று<br/>
உருவு கரந்து உள்ளும்தோறும் தித்திப்பான்<br/>
திரு அமர் மார்வன் திருக்கடித்தானத்தை<br/>
மருவி உறைகின்ற மாயப் பிரானே
</p>
<p>
மாயப் பிரான் என வல்வினை மாய்ந்து அற<br/>
நேசத்தினால் நெஞ்சம் நாடு குடிகொண்டான்<br/>
தேசத்து அமரர் திருக்கடித்தானத்தை<br/>
வாசப் பொழில் மன்னு கோயில் கொண்டானே
</p>
<p>
கோயில் கொண்டான் தன் திருக்கடித்தானத்தை<br/>
கோயில் கொண்டான் அதனோடும் என் நெஞ்சகம்;<br/>
கோயில்கொள் தெய்வம் எல்லாம் தொழ வைகுந்தம்<br/>
கோயில் கொண்ட குடக்கூத்த அம்மானே
</p>
<p>
கூத்த அம்மான் கொடியேன் இடர் முற்றவும்<br/>
மாய்த்த அம்மான் மதுசூத அம்மான் உறை<br/>
பூத்த பொழில் தண் திருக்கடித்தானத்தை<br/>
ஏத்த நில்லா குறிக்கொள்மின் இடரே
</p>
<p>
கொள்மின் இடர் கெட உள்ளத்து கோவிந்தன்<br/>
மண் விண் முழுதும் அளந்த ஒண் தாமரை<br/>
மண்ணவர் தாம் தொழ வானவர் தாம் வந்து<br/>
நண்ணு திருக்கடித்தான நகரே
</p>
<p>
தான நகர்கள் தலைச்சிறந்து எங்கெங்கும்<br/>
வான் இந் நிலம் கடல் முற்றும் எம் மாயற்கே<br/>
ஆனவிடத்தும் என் நெஞ்சும் திருக்கடித்<br/>
தான நகரும் தன தாயப் பதியே
</p>
<p>
தாயப் பதிகள் தலைச்சிறந்து எங்கெங்கும்<br/>
மாயத்தினால் மன்னி வீற்றிருந்தான் உறை<br/>
தேசத்து அமரர் திருக்கடித்தானத்துள்<br/>
ஆயர்க்கு அதிபதி அற்புதன் தானே
</p>
<p>
அற்புதன் நாராயணன் அரி வாமனன்<br/>
நிற்பது மேவி இருப்பது என் நெஞ்சகம்<br/>
நல் புகழ் வேதியர் நான்மறை நின்று அதிர்<br/>
கற்பகச் சோலைத் திருக்கடித்தானமே
</p>
<p>
சோலைத் திருக்கடித்தானத்து உறை திரு<br/>
மாலை மதிள் குருகூர்ச் சடகோபன் சொல்<br/>
பாலோடு அமுது அன்ன ஆயிரத்து இப் பத்தும்<br/>
மேலை வைகுந்தத்து இருத்தும் வியந்தே
</p>
<h2>தம் உள்ளத்தில் எம்பெருமான் வீற்றிருந்த படியை ஆழ்வார் கூறி மகிழ்தல்</h2>
</p>
<p>
இருத்தும் வியந்து என்னைத் தன் பொன் அடிக்கீழ் என்று<br/>
அருத்தித்து எனைத்து ஓர் பல நாள் அழைத்தேற்கு<br/>
பொருத்தம் உடை வாமனன் தான் புகுந்து என் தன்<br/>
கருத்தை உற வீற்றிருந்தான் கண்டு கொண்டே
</p>
<p>
இருந்தான் கண்டுகொண்டு எனது ஏழை நெஞ்சு ஆளும்<br/>
திருந்தாத ஓர் ஐவரைத் தேய்ந்து அற மன்னி<br/>
பெரும் தாள் களிற்றுக்கு அருள்செய்த பெருமான்<br/>
தரும் தான் அருள் தான் இனி யான் அறியேனே
</p>
<p>
அருள் தான் இனி யான் அறியேன் அவன் என் உள்<br/>
இருள் தான் அற வீற்றிருந்தான் இது அல்லால்<br/>
பொருள் தான் எனில் மூவுலகும் பொருள் அல்ல<br/>
மருள் தான் ஈதோ? மாய மயக்கு மயக்கே?
</p>
<p>
மாய மயக்கு மயக்கான் என்னை வஞ்சித்து<br/>
ஆயன் அமரர்க்கு அரிஏறு எனது அம்மான்<br/>
தூய சுடர்ச்சோதி தனது என் உள் வைத்தான்<br/>
தேசம் திகழும் தன் திருவருள் செய்தே
</p>
<p>
திகழும் தன் திருவருள் செய்து உலகத்தார்<br/>
புகழும் புகழ் தான் அது காட்டித் தந்து என் உள்<br/>
திகழும் மணிக் குன்றம் ஒன்றே ஒத்து நின்றான்<br/>
புகழும் புகழ் மற்று எனக்கும் ஓர் பொருளே?
</p>
<p>
பொருள் மற்று எனக்கும் ஓர் பொருள் தன்னில் சீர்க்கத்<br/>
தருமேல் பின்னை யார்க்கு அவன் தன்னைக் கொடுக்கும்<br/>
கரு மாணிக்கக் குன்றத்துத் தாமரைபோல்<br/>
திரு மார்பு கால் கண் கை செவ்வாய் உந்தியானே?
</p>
<p>
செவ்வாய் உந்தி வெண் பல் சுடர்க் குழை தம்மோடு<br/>
எவ்வாய்ச் சுடரும் தம்மில் முன் வளாய்க்கொள்ள<br/>
செவ்வாய் முறுவலோடு எனது உள்ளத்து இருந்த<br/>
அவ்வாய் அன்றி யான் அறியேன் மற்று அருளே
</p>
<p>
அறியேன் மற்று அருள் என்னை ஆளும் பிரானார்<br/>
வெறிதே அருள்செய்வர் செய்வார்கட்கு உகந்து<br/>
சிறியேனுடைச் சிந்தையுள் மூவுலகும் தன்<br/>
நெறியா வயிற்றில் கொண்டு நின்றொழிந்தாரே
</p>
<p>
வயிற்றில் கொண்டு நின்றொழிந்தாரும் எவரும்<br/>
வயிற்றில் கொண்டு நின்று ஒரு மூவுலகும் தம்<br/>
வயிற்றில் கொண்டு நின்றவண்ணம் நின்ற மாலை<br/>
வயிற்றில் கொண்டு மன்ன வைத்தேன் மதியாலே
</p>
<p>
வைத்தேன் மதியால் எனது உள்ளத்து அகத்தே<br/>
எய்த்தே ஒழிவேன் அல்லேன் என்றும் எப்போதும்<br/>
மொய்த்து ஏய் திரை மோது தண் பாற்கடலுளால்<br/>
பைத்து ஏய் சுடர்ப் பாம்பு அணை நம் பரனையே
</p>
<p>
சுடர்ப் பாம்பு அணை நம் பரனை திருமாலை<br/>
அடிச் சேர்வகை வண் குருகூர்ச் சடகோபன்<br/>
முடிப்பான் சொன்ன ஆயிரத்து இப் பத்தும் சன்மம்<br/>
விடத் தேய்ந்து அற நோக்கும் தன் கண்கள் சிவந்தே
</p>
<h2>ஆருயிரின் ஏற்றத்தை எம்பெருமான் காட்டக் கண்டு ஆழ்வார் பேசுதல்</h2>
</p>
<p>
கண்கள் சிவந்து பெரியவாய் வாயும் சிவந்து கனிந்து உள்ளே<br/>
வெண் பல் இலகு சுடர் இலகு விலகு மகர குண்டலத்தன்<br/>
கொண்டல் வண்ணன் சுடர் முடியன் நான்கு தோளன் குனி சார்ங்கன்<br/>
ஒண் சங்(கு) கதை வாள் ஆழியான் ஒருவன் அடியேன் உள்ளானே.
</p>
<p>
அடியேன் உள்ளான் உடல் உள்ளான் அண்டத்து அகத்தான் புறத்துள்ளான்<br/>
படியே இது என்று உரைக்கலாம் படியன் அல்லன் பரம்பரன்<br/>
கடிசேர் நாற்றத்துள் ஆலை இன்பத் துன்பக் கழி நேர்மை<br/>
ஒடியா இன்பப் பெருமையோன் உணர்வில் உம்பர் ஒருவனே
</p>
<p>
உணர்வில் உம்பர் ஒருவனை அவனது அருளால் உறற்பொருட்டு என்<br/>
உணர்வின் உள்ளே இருத்தினேன் அதுவும் அவனது இன் அருளே<br/>
உணர்வும் உயிரும் உடம்பும் மற்று உலப்பிலனவும் பழுதேயாம்<br/>
உணர்வைப் பெற ஊர்ந்து இற ஏறி யானும் தானாய் ஒழிந்தானே.
</p>
<p>
யானும் தானாய் ஒழிந்தானை யாதும் எவர்க்கும் முன்னோனை<br/>
தானும் சிவனும் பிரமனும் ஆகிப் பணைத்த தனி முதலை<br/>
தேனும் பாலும் கன்னலும் அமுதும் ஆகித் தித்தித்து என்<br/>
ஊனில் உயிரில் உணர்வினில் நின்ற ஒன்றை உணர்ந்தேனே
</p>
<p>
நின்ற ஒன்றை உணர்ந்தேனுக்கு அதன் நுண் நேர்மை அது இது என்று<br/>
ஒன்றும் ஒருவர்க்கு உணரலாகாது உணர்ந்தும் மேலும் காண்பு அரிது<br/>
சென்று சென்று பரம்பரம் ஆய் யாதும் இன்றித் தேய்ந்து அற்று<br/>
நன்று தீது என்று அறிவு அரிதாய் நன்றாய் ஞானம் கடந்ததே
</p>
<p>
நன்றாய் ஞானம் கடந்துபோய் நல் இந்திரியம் எல்லாம் ஈர்த்து<br/>
ஒன்றாய்க் கிடந்த அரும் பெரும் பாழ் உலப்பு இல் அதனை உணர்ந்து உணர்ந்து<br/>
சென்று ஆங்கு இன்பத் துன்பங்கள் செற்றுக் களைந்து பசை அற்றால்<br/>
அன்றே அப்போதே வீடு அதுவே வீடு வீடாமே
</p>
<p>
அதுவே வீடு வீடுபேற்று இன்பம் தானும் அது தேறி<br/>
எதுவே தானும் பற்று இன்றி யாதும் இலிகள் ஆகிற்கில்<br/>
அதுவே வீடு வீடுபேற்று இன்பம் தானும் அது தேறாது<br/>
எதுவே வீடு? ஏது இன்பம்? என்று எய்த்தார் எய்த்தார் எய்த்தாரே
</p>
<p>
எய்த்தார் எய்த்தார் எய்த்தார் என்று இல்லத்தாரும் புறத்தாரும்<br/>
மொய்த்து ஆங்கு அலறி முயங்க தாம் போகும்போது உன்மத்தர்போல்<br/>
பித்தே ஏறி அநுராகம் பொழியும்போது எம் பெம்மானோடு<br/>
ஒத்தே சென்று அங்கு உள்ளம் கூடக் கூடிற்றாகில் நல் உறைப்பே
</p>
<p>
கூடிற்றாகில் நல் உறைப்பு கூடாமையைக் கூடினால்<br/>
ஆடல் பறவை உயர் கொடி எம் மாயன் ஆவது அது அதுவே<br/>
வீடைப் பண்ணி ஒரு பரிசே எதிர்வும் நிகழ்வும் கழிவுமாய்<br/>
ஓடித் திரியும் யோகிகளும் உளரும் இல்லை அல்லரே
</p>
<p>
உளரும் இல்லை அல்லராய் உளராய் இல்லை ஆகியே<br/>
உளர் எம் ஒருவர் அவர் வந்து என் உள்ளத்துள்ளே உறைகின்றார்<br/>
வளரும் பிறையும் தேய் பிறையும் போல அசைவும் ஆக்கமும்<br/>
வளரும் சுடரும் இருளும் போல் தெருளும் மருளும் மாய்த்தோமே
</p>
<p>
தெருளும் மருளும் மாய்த்து தன் திருந்து செம்பொன் கழல் அடிக்கீழ்<br/>
அருளி இருத்தும் அம்மானாம் அயனாம் சிவனாம் திருமாலால்<br/>
அருளப் பட்ட சடகோபன் ஓர் ஆயிரத்துள் இப் பத்தால்<br/>
அருளி அடிக்கீழ் இருத்தும் நம் அண்ணல் கருமாணிக்கமே
</p>
<p>
தலைவியின் உண்மைக் காதலைத் தாய்மாருக்குத் தோழி எடுத்துரைத்து<br/>
அயல் மணம் விலக்கல் (திருப்புலியூர்)
</p>
<p>
கரு மாணிக்க மலைமேல் மணித் தடம் தாமரைக் காடுகள் போல்<br/>
திருமார்வு வாய் கண் கை உந்தி கால் உடை ஆடைகள் செய்ய பிரான்<br/>
திருமால் எம்மான் செழு நீர் வயல் குட்ட நாட்டுத் திருப்புலியூர்<br/>
அரு மாயன் பேர் அன்றிப் பேச்சு இலள் அன்னைமீர்! இதற்கு என் செய்கேனோ?
</p>
<p>
அன்னைமீர் இதற்கு என் செய்கேன்? அணி மேருவின் மீது உலவும்<br/>
துன்னு சூழ் சுடர் ஞாயிறும் அன்றியும் பல் சுடர்களும் போல்<br/>
மின்னு நீள் முடி ஆரம் பல் கலன் தான் உடை எம்பெருமான்<br/>
புன்னை அம் பொழில் சூழ் திருப்புலியூர் புகழும் இவளே
</p>
<p>
புகழும் இவள் நின்று இராப்பகல் பொரு நீர்க் கடல் தீப் பட்டு எங்கும்<br/>
திகழும் எரியொடு செல்வது ஒப்ப செழும் கதிர் ஆழி முதல்<br/>
புகழும் பொரு படை ஏந்தி போர் புக்கு அசுரரைப் பொன்றுவித்தான்<br/>
திகழும் மணி நெடு மாடம் நீடு திருப்புலியூர் வளமே
</p>
<p>
ஊர் வளம் கிளர் சோலையும் கரும்பும் பெரும் செந்நெலும் சூழ்ந்து<br/>
ஏர் வளம் கிளர் தண் பணைக் குட்ட நாட்டுத் திருப்புலியூர்<br/>
சீர் வளம் கிளர் மூவுலகு உண்டு உமிழ் தேவ பிரான்<br/>
பேர் வளம் கிளர்ந்தன்றிப் பேச்சு இலள் இன்று இப் புனை இழையே
</p>
<p>
புனை இழைகள் அணிவும் ஆடை உடையும் புதுக்கணிப்பும்<br/>
நினையும் நீர்மையது அன்று இவட்கு இது நின்று நினைக்கப்புக்கால்<br/>
சுனையினுள் தடம் தாமரை மலரும் தண் திருப்புலியூர்<br/>
முனைவன் மூவுலகு ஆளி அப்பன் திரு அருள் மூழ்கினளே.
</p>
<p>
திரு அருள் மூழ்கி வைகலும் செழு நீர் நிறக் கண்ண பிரான்<br/>
திரு அருள்களும் சேர்ந்தமைக்கு அடை யாளம் திருந்த உள<br/>
திரு அருள் அருளால் அவன் சென்று சேர் தண் திருப்புலியூர்<br/>
திரு அருள் கமுகு ஒண் பழத்தது மெல்லியல் செவ்விதழே
</p>
<p>
மெல் இலைச் செல்வ வண் கொடிப் புல்க வீங்கு இளம் தாள் கமுகின்<br/>
மல் இலை மடல் வாழை ஈன் கனி சூழ்ந்து மணம் கமழ்ந்து<br/>
புல் இலைத் தெங்கினூடு கால் உலவும் தண் திருப்புலியூர்<br/>
மல்லல் அம் செல்வக் கண்ணன் தாள் அடைந்தாள் இம் மடவரலே
</p>
<p>
மடவரல் அன்னைமீர்கட்கு என் சொல்லிச் சொல்லுகேன்? மல்லைச் செல்வ<br/>
வடமொழி மறைவாணர் வேள்வியுள் நெய் அழல் வான் புகை போய்த்<br/>
திட விசும்பில் அமரர் நாட்டை மறைக்கும் தண் திருப்புலியூர்<br/>
பட அரவு அணையான் தன் நாமம் அல்லால் பரவாள் இவளே
</p>
<p>
பரவாள் இவள் நின்று இராப்பகல் பனி நீர் நிறக் கண்ண பிரான்<br/>
விரவு ஆர் இசை மறை வேதியர் ஒலி வேலையின் நின்று ஒலிப்ப<br/>
கரவு ஆர் தடம்தொறும் தாமரைக் கயம் தீவிகை நின்று அலரும்<br/>
புரவு ஆர் கழனிகள் சூழ் திருப்புலியூர்ப் புகழ் அன்றி மற்றே
</p>
<p>
அன்றி மற்றோர் உபாயம் என் இவள் அம் தண் துழாய் கமழ்தல்<br/>
குன்ற மா மணி மாட மாளிகைக் கோலக் குழாங்கள் மல்கி<br/>
தென் திசைத் திலதம் புரை குட்ட நாட்டுத் திருப்புலியூர்<br/>
நின்ற மாயப் பிரான் திருவருளாம் இவள் நேர்பட்டதே?
</p>
<p>
நேர்பட்ட நிறை மூவுலகுக்கும் நாயகன் தன் அடிமை<br/>
நேர்பட்ட தொண்டர் தொண்டர் தொண்டர் தொண்டன் சடகோபன் சொல்<br/>
நேர்பட்ட தமிழ் மாலை ஆயிரத்துள் இவை பத்தும்<br/>
நேர்பட்டார் அவர் நேர்பட்டார் நெடுமாற்கு அடிமை செய்யவே
</p>
<h2>பாகவதர்களுக்குத் தாம் அடிமையாயிருக்கும் உண்மையை ஆழ்வார் பேசுதல்</h2>
</p>
<p>
நெடுமாற்கு அடிமை செய்வேன்போல் அவனைக் கருத வஞ்சித்து<br/>
தடுமாற்று அற்ற தீக்கதிகள் முற்றும் தவிர்ந்த சதிர் நினைந்தால்<br/>
கொடு மா வினையேன் அவன் அடியார் அடியே கூடும் இது அல்லால்<br/>
விடுமாறு என்பது என் அந்தோ! வியன் மூவுலகு பெறினுமே?
</p>
<p>
வியன் மூவுலகு பெறினும் போய் தானே தானே ஆனாலும்<br/>
புயல் மேகம்போல் திருமேனி அம்மான் புனை பூம் கழல் அடிக்கீழ்ச்<br/>
சயமே அடிமை தலைநின்றார் திருத்தாள் வணங்கி இம்மையே<br/>
பயனே இன்பம் யான் பெற்றது உறுமோ பாவியேனுக்கே?
</p>
<p>
உறுமோ பாவியேனுக்கு இவ் உலகம் மூன்றும் உடன் நிறைய<br/>
சிறு மா மேனி நிமிர்த்த என் செந்தாமரைக்கண் திருக்குறளன்<br/>
நறு மா விரை நாள் மலர் அடிக்கீழ்ப் புகுதல் அன்றி அவன் அடியார்<br/>
சிறு மா மனிசராய் என்னை ஆண்டார் இங்கே திரியவே?
</p>
<p>
இங்கே திரிந்தேற்கு இழுக்கு உற்று என் இரு மா நிலம் முன் உண்டு உமிழ்ந்த<br/>
செங்கோலத்த பவளவாய்ச் செந்தாமரைக்கண் என் அம்மான்<br/>
பொங்கு ஏழ் புகழ்கள் வாய ஆய் புலன்கொள் வடிவு என் மனத்தது ஆய்<br/>
அங்கு ஏய் மலர்கள் கைய ஆய் வழிபட்டு ஓட அருளிலே?
</p>
<p>
வழிபட்டு ஓட அருள் பெற்று மாயன் கோல மலர் அடிக்கீழ்ச்<br/>
சுழிபட்டு ஓடும் சுடர்ச்சோதி வெள்ளத்து இன்புற்று இருந்தாலும்<br/>
இழிபட்டு ஓடும் உடலினில் பிறந்து தன் சீர் யான் கற்று<br/>
மொழிபட்டு ஓடும் கவிஅமுதம் நுகர்ச்சி உறுமோ முழுதுமே?
</p>
<p>
நுகர்ச்சி உறுமோ மூவுலகின் வீடு பேறு தன் கேழ் இல்<br/>
புகர்ச் செம் முகத்த களிறு அட்ட பொன் ஆழிக்கை என் அம்மான்<br/>
நிகர்ச் செம் பங்கி எரி விழிகள் நீண்ட அசுரர் உயிர் எல்லாம்<br/>
தகர்த்து உண்டு உழலும் புள் பாகன் பெரிய தனி மாப் புகழே?
</p>
<p>
தனி மாப் புகழே எஞ்ஞான்றும் நிற்கும் படியாத் தான் தோன்றி<br/>
முனி மாப் பிரம முதல் வித்தாய் உலகம் மூன்றும் முளைப்பித்த<br/>
தனி மாத் தெய்வத் தளிர் அடிக்கீழ்ப் புகுதல் அன்றி அவன் அடியார்<br/>
நனி மாக் கலவி இன்பமே நாளும் வாய்க்க நங்கட்கே
</p>
<p>
நாளும் வாய்க்க நங்கட்கு நளிர் நீர்க் கடலைப் படைத்து தன்<br/>
தாளும் தோளும் முடிகளும் சமன் இலாத பல பரப்பி<br/>
நீளும் படர் பூங் கற்பகக் காவும் நிறை பல் நாயிற்றின்<br/>
கோளும் உடைய மணி மலைபோல் கிடந்தான் தமர்கள் கூட்டமே.
</p>
<p>
தமர்கள் கூட்ட வல்வினையை நாசம் செய்யும் சது மூர்த்தி<br/>
அமர் கொள் ஆழி சங்கு வாள் வில் தண்டு ஆதி பல் படையன்<br/>
குமரன் கோல ஐங்கணை வேள் தாதை கோது இல் அடியார் தம்<br/>
தமர்கள் தமர்கள் தமர்களாம் சதிரே வாய்க்க தமியேற்கே
</p>
<p>
வாய்க்க தமியேற்கு ஊழிதோறு ஊழி ஊழி மா காயாம்<br/>
பூக் கொள் மேனி நான்கு தோள் பொன் ஆழிக் கை என் அம்மான்<br/>
நீக்கம் இல்லா அடியார் தம் அடியார் அடியார் அடியார் எம்<br/>
கோக்கள் அவர்க்கே குடிகளாய்ச் செல்லும் நல்ல கோட்பாடே
</p>
<p>
நல்ல கோட்பாட்டு உலகங்கள் மூன்றினுள்ளும் தான் நிறைந்த<br/>
அல்லிக் கமலக் கண்ணனை அம் தண் குருகூர்ச் சடகோபன்<br/>
சொல்லப்பட்ட ஆயிரத்துள் இவையும் பத்தும் வல்லார்கள்<br/>
நல்ல பதத்தால் மனை வாழ்வர் கொண்ட பெண்டீர் மக்களே
</p>
<p>
கர்மவசத்தால் கிட்டிய பத்துக்களை விட்டு எல்லா வகையிலும்<br/>
 உறவினனான திருமாலைச் சேரும் எனல் (வடமதுரை)
</p>
<p>
கொண்ட பெண்டிர் மக்கள் உற்றார் சுற்றத்தவர் பிறரும்<br/>
கண்டதோடு பட்டது அல்லால் காதல் மற்று யாதும் இல்லை<br/>
எண் திசையும் கீழும் மேலும் முற்றவும் உண்ட பிரான்<br/>
தொண்டரோமாய் உய்யல் அல்லால் இல்லை கண்டீர் துணையே
</p>
<p>
துணையும் சார்வும் ஆகுவார் போல் சுற்றத்தவர் பிறரும்<br/>
அணைய வந்த ஆக்கம் உண்டேல் அட்டைகள்போல் சுவைப்பர்<br/>
கணை ஒன்றாலே ஏழ் மரமும் எய்த எம் கார் முகிலைப்<br/>
புணை என்று உய்யப் போகல் அல்லால் இல்லை கண்டீர் பொருளே
</p>
<p>
பொருள் கை உண்டாய்ச் செல்லக்காணில் போற்றி என்று ஏற்று எழுவர்<br/>
இருள்கொள் துன்பத்து இன்மை காணில் என்னே என்பாரும் இல்லை<br/>
மருள்கொள் செய்கை அசுரர் மங்க வடமதுரைப் பிறந்தாற்கு<br/>
அருள்கொள் ஆளாய் உய்யல் அல்லால் இல்லை கண்டீர் அரணே
</p>
<p>
அரணம் ஆவர் அற்ற காலைக்கு என்று என்று அமைக்கப்பட்டார்<br/>
இரணம் கொண்ட தெப்பர் ஆவர் இன்றியிட்டாலும் அஃதே<br/>
வருணித்து என்னே வடமதுரைப் பிறந்தவன் வண் புகழே<br/>
சரண் என்று உய்யப் போகல் அல்லால் இல்லை கண்டீர் சதிரே
</p>
<p>
சதுரம் என்று தம்மைத் தாமே சம்மதித்து இன்மொழியார்<br/>
மதுர போகம் துற்றவரே வைகி மற்று ஒன்று உறுவர்<br/>
அதிர்கொள் செய்கை அசுரர் மங்க வடமதுரைப் பிறந்தாற்கு<br/>
எதிர்கொள் ஆளாய் உய்யல் அல்லால் இல்லை கண்டீர் இன்பமே
</p>
<p>
இல்லை கண்டீர் இன்பம் அந்தோ உள்ளது நினையாதே<br/>
தொல்லையார்கள் எத்தனைவர் தோன்றிக் கழிந்தொழிந்தார்<br/>
மல்லை மூதூர் வடமதுரைப் பிறந்தவன் வண் புகழே<br/>
சொல்லி உய்யப் போகல் அல்லால் மற்றொன்று இல்லை சுருக்கே
</p>
<p>
மற்றொன்று இல்லை சுருங்கச் சொன்னோம் மா நிலத்து எவ் உயிர்க்கும்<br/>
சிற்ற வேண்டா சிந்திப்பே அமையும் கண்டீர்கள் அந்தோ<br/>
குற்றம் அன்று எங்கள் பெற்றத் தாயன் வடமதுரைப் பிறந்தான்<br/>
குற்றம் இல் சீர் கற்று வைகல் வாழ்தல் கண்டீர் குணமே
</p>
<p>
வாழ்தல் கண்டீர் குணம் இது அந்தோ மாயவன் அடி பரவிப்<br/>
போழ்து போக உள்ளகிற்கும் புன்மை இலாதவர்க்கு<br/>
வாழ் துணையா வடமதுரைப் பிறந்தவன் வண் புகழே<br/>
வீழ் துணையாப் போம் இதனில் யாதும் இல்லை மிக்கதே
</p>
<p>
யாதும் இல்லை மிக்கு அதனில் என்று என்று அது கருதி<br/>
காது செய்வான் கூதை செய்து கடைமுறை வாழ்க்கையும் போம்<br/>
மா துகிலின் கொடிக்கொள் மாட வடமதுரைப் பிறந்த<br/>
தாது சேர் தோள் கண்ணன் அல்லால் இல்லை கண்டீர் சரணே
</p>
<p>
கண்ணன் அல்லால் இல்லை கண்டீர் சரண் அது நிற்க வந்து<br/>
மண்ணின் பாரம் நீக்குதற்கே வடமதுரைப் பிறந்தான்<br/>
திண்ணமா நும் உடைமை உண்டேல் அவன் அடி சேர்த்து உய்ம்மினோ<br/>
எண்ண வேண்டா நும்மது ஆதும் அவன் அன்றி மற்று இல்லையே
</p>
<p>
ஆதும் இல்லை மற்று அவனில் என்று அதுவே துணிந்து<br/>
தாது சேர் தோள் கண்ணனைக் குருகூர்ச் சடகோபன் சொன்ன<br/>
தீது இலாத ஒண் தமிழ்கள் இவை ஆயிரத்துள் இப் பத்தும்<br/>
ஓத வல்ல பிராக்கள் நம்மை ஆளுடையார்கள் பண்டே
</p>
<p>
எல்லா உறவின் காரியமும் தமக்குக் குறைவில்லாமல் அருளுமாறு<br/>
ஆழ்வார் எம்பெருமானைப் பிரார்த்தித்தல் (திருப்புளிங்குடி)
</p>
<p>
பண்டை நாளாலே நின் திரு அருளும் பங்கயத்தாள் திரு அருளும்<br/>
கொண்டு நின் கோயில் சீய்த்து பல்படிகால் குடிகுடி வழிவந்து ஆட்செய்யும்<br/>
தொண்டரோர்க்கு அருளி சோதி வாய் திறந்து உன் தாமரைக் கண்களால் நோக்காய்<br/>
தெண் திரைப் பொருநல் தண் பணை சூழ்ந்த திருப்புளிங்குடிக் கிடந்தானே
</p>
<p>
குடிக்கிடந்து ஆக்கம் செய்து நின் தீர்த்த அடிமைக் குற்றேவல்செய்து உன் பொன்<br/>
அடிக் கடவாதே வழி வருகின்ற அடியரோர்க்கு அருளி நீ ஒருநாள்<br/>
படிக்கு அளவாக நிமிர்த்த நின் பாத பங்கயமே தலைக்கு அணியாய்<br/>
கொடிக்கொள் பொன் மதிள் சூழ் குளிர் வயல் சோலை திருப்புளிங்குடிக் கிடந்தானே
</p>
<p>
கிடந்த நாள் கிடந்தாய் எத்தனை காலம் கிடத்தி உன் திருஉடம்பு அசைய<br/>
தொடர்ந்து குற்றேவல்செய்து தொல் அடிமை வழி வரும் தொண்டரோர்க்கு அருளி<br/>
தடம் கொள் தாமரைக் கண் விழித்து நீ எழுந்து உன் தாமரை மங்கையும் நீயும்<br/>
இடம் கொள் மூவுலகும் தொழ இருந்தருளாய் திருப்புளிங்குடிக் கிடந்தானே
</p>
<p>
புளிங்குடிக் கிடந்து வரகுணமங்கை இருந்து வைகுந்தத்துள் நின்று<br/>
தெளிந்த என் சிந்தையகம் கழியாதே என்னை ஆள்வாய் எனக்கு அருளி<br/>
நளிர்ந்த சீர் உலகம் மூன்றுடன் வியப்ப நாங்கள் கூத்து ஆடி நின்று ஆர்ப்ப<br/>
பளிங்கு நீர் முகிலின் பவளம் போல் கனிவாய் சிவப்ப நீ காண வாராயே
</p>
<p>
பவளம்போல் கனி வாய் சிவப்ப நீ காண வந்து நின் பல் நிலா முத்தம்<br/>
தவழ் கதிர் முறுவல் செய்து நின் திருக்கண் தாமரை தயங்க நின்றருளாய்<br/>
பவள நன் படர்க்கீழ் சங்கு உறை பொருநல் தண் திருப்புளிங்குடிக் கிடந்தாய்<br/>
கவள மா களிற்றின் இடர் கெடத் தடத்துக் காய் சினப் பறவை ஊர்ந்தானே
</p>
<p>
காய் சினப் பறவை ஊர்ந்து பொன் மலையின் மீமிசைக் கார் முகில் போல<br/>
மா சின மாலி மாலிமான் என்று அங்கு அவர் படக் கனன்று முன் நின்ற<br/>
காய் சின வேந்தே கதிர் முடியானே கலி வயல் திருப்புளிங்குடியாய்<br/>
காய் சின ஆழி சங்கு வாள் வில் தண்டு ஏந்தி எம் இடர் கடிவானே
</p>
<p>
எம் இடர் கடிந்து இங்கு என்னை ஆள்வானே இமையவர் தமக்கும் ஆங்கு அனையாய்<br/>
செம் மடல் மலருந் தாமரைப் பழனத் தண் திருப்புளிங்குடிக் கிடந்தாய்<br/>
நம்முடை அடியர் கவ்வைகண்டு உகந்து நாம் களித்து உளம் நலம் கூர<br/>
இம் மட உலகர் காண நீ ஒருநாள் இருந்திடாய் எங்கள் கண்முகப்பே
</p>
<p>
எங்கள் கண் முகப்பே உலகர்கள் எல்லாம் இணை அடி தொழுது எழுது இறைஞ்சி<br/>
தங்கள் அன்பு ஆர தமது சொல் வலத்தால் தலைத்தலைச் சிறந்து பூசிப்ப<br/>
திங்கள் சேர் மாடத் திருப்புளிங்குடியாய் திரு வைகுந்தத்துள்ளாய் தேவா<br/>
இங்கண் மா ஞாலத்து இதனுளும் ஒருநாள் இருந்திடாய் வீற்று இடம் கொண்டே
</p>
<p>
வீற்று இடம்கொண்டு வியன்கொள் மா ஞாலத்து இதனுளும் இருந்திடாய் அடியோம்<br/>
போற்றி ஓவாதே கண் இணை குளிர புது மலர் ஆகத்தைப் பருக<br/>
சேற்று இள வாளை செந்நெலூடு உகளும் செழும் பனைத் திருப்புளிங்குடியாய்<br/>
கூற்றமாய் அசுரர் குலமுதல் அரிந்த கொடுவினைப் படைகள் வல்லானே
</p>
<p>
கொடு வினைப் படைகள் வல்லையாய் அமரர்க்கு இடர் கெட அசுரர்கட்கு இடர் செய்<br/>
கடு வினை நஞ்சே என்னுடை அமுதே கலி வயல் திருப்புளிங்குடியாய்<br/>
வடிவு இணை இல்லா மலர்மகள் மற்றை நிலமகள் பிடிக்கும் மெல் அடியைக்<br/>
கொடுவினையேனும் பிடிக்க நீ ஒருநாள் கூவுதல் வருதல் செய்யாயே
</p>
<p>
கூவுதல் வருதல் செய்திடாய் என்று குரை கடல் கடைந்தவன் தன்னை<br/>
மேவி நன்கு அமர்ந்த வியன் புனல் பொருநல் வழுதி நாடன் சடகோபன்<br/>
நா இயல் பாடல் ஆயிரத்துள்ளும் இவையும் ஓர் பத்தும் வல்லார்கள்<br/>
ஓவுதல் இன்றி உலகம் மூன்று அளந்தான் அடி இணை உள்ளத்து ஓர்வாரே
</p>
<p>
எம்பெருமானோடு உள்ள தொடர்பினைக் கண்ட ஆழ்வார்<br/>
அவனது சீலத்தில் ஈடுபட்டுக் கூறுதல்
</p>
<p>
ஓர் ஆயிரமாய் உலகு ஏழ் அளிக்கும்<br/>
பேர் ஆயிரம் கொண்டது ஓர் பீடு உடையன்<br/>
கார் ஆயின காள நல் மேனியினன்<br/>
நாரயணன் நங்கள் பிரான் அவனே
</p>
<p>
அவனே அகல் ஞாலம் படைத்து இடந்தான்<br/>
அவனே அஃது உண்டு உமிழ்ந்தான் அளந்தான்<br/>
அவனே அவனும் அவனும் அவனும்<br/>
அவனே மற்று எல்லாமும் அறிந்தனமே
</p>
<p>
அறிந்தன வேத அரும் பொருள் நூல்கள்<br/>
அறிந்தன கொள்க அரும் பொருள் ஆதல்<br/>
அறிந்தனர் எல்லாம் அரியை வணங்கி<br/>
அறிந்தனர் நோய்கள் அறுக்கும் மருந்தே
</p>
<p>
மருந்தே நங்கள் போக மகிழ்ச்சிக்கு என்று<br/>
பெரும் தேவர் குழாங்கள் பிதற்றும் பிரான்<br/>
கரும் தேவன் எம்மான் கண்ணன் விண் உலகம்<br/>
தரும் தேவனைச் சோரேல் கண்டாய் மனமே
</p>
<p>
மனமே உன்னை வல்வினையேன் இரந்து<br/>
கனமே சொல்லினேன் இது சோரேல் கண்டாய்!<br/>
புனம் மேவிய பூந் தண் துழாய் அலங்கல்<br/>
இனம் ஏதும் இலானை அடைவதுமே
</p>
<p>
அடைவதும் அணி ஆர் மலர் மங்கைதோள்<br/>
மிடைவதும் அசுரர்க்கு வெம் போர்களே<br/>
கடைவதும் கடலுள் அமுதம் என் மனம்<br/>
உடைவதும் அவற்கே ஒருங்காகவே
</p>
<p>
ஆகம் சேர் நரசிங்கம் அது ஆகி ஓர்<br/>
ஆகம் வள் உகிரால் பிளந்தான் உறை<br/>
மாக வைகுந்தம் காண்பதற்கு என் மனம்<br/>
ஏகம் எண்ணும் இராப்பகல் இன்றியே
</p>
<p>
இன்றிப் போக இருவினையும் கெடுத்து<br/>
ஒன்றி யாக்கை புகாமை உய்யக்கொள்வான்<br/>
நின்ற வேங்கடம் நீள் நிலத்து உள்ளது<br/>
சென்று தேவர்கள் கைதொழுவார்களே
</p>
<p>
தொழுது மா மலர் நீர் சுடர் தூபம் கொண்டு<br/>
எழுதும் என்னும் இது மிகை ஆதலின்<br/>
பழுது இல் தொல் புகழ்ப் பாம்பு அணைப் பள்ளியாய்<br/>
தழுவுமாறு அறியேன் உன தாள்களே
</p>
<p>
தாள தாமரையான் உனது உந்தியான்<br/>
வாள் கொள் நீள் மழு ஆளி உன் ஆகத்தான்<br/>
ஆளராய்த் தொழுவாரும் அமரர்கள்<br/>
நாளும் என் புகழ்கோ உன சீலமே?
</p>
<p>
சீலம் எல்லை இலான் அடிமேல் அணி<br/>
கோலம் நீள் குருகூர்ச் சடகோபன் சொல்<br/>
மாலை ஆயிரத்துள் இவை பத்தினின்<br/>
பாலர் வைகுந்தம் ஏறுதல் பான்மையே
</p>
<p>
எம்பெருமானைக் காண விரும்பி அழைத்து தாம் விரும்பிய வண்ணமே<br/>
கண்டு மகிழ்ந்தமை கூறல்
</p>
<p>
மை ஆர் கருங்கண்ணி கமல மலர்மேல்<br/>
செய்யாள் திருமார்வினில் சேர் திருமாலே<br/>
வெய்யார் சுடர் ஆழி சுரி சங்கம் ஏந்தும்<br/>
கையா உன்னைக் காணக் கருதும் என் கண்ணே
</p>
<p>
கண்ணே உன்னைக் காணக் கருதி என் நெஞ்சம்<br/>
எண்ணே கொண்ட சிந்தையதாய் நின்று இயம்பும்<br/>
விண்ணோர் முனிவர்க்கு என்றும் காண்பு அரியாயை<br/>
நண்ணாதொழியேன் என்று நான் அழைப்பனே
</p>
<p>
அழைக்கின்ற அடிநாயேன் நாய் கூழை வாலால்<br/>
குழைக்கின்றது போல என் உள்ளம் குழையும்<br/>
மழைக்கு அன்று குன்றம் எடுத்து ஆநிரை காத்தாய்<br/>
பிழைக்கின்றது அருள் என்று பேதுறுவனே
</p>
<p>
உறுவது இது என்று உனக்கு ஆள் பட்டு நின்கண்<br/>
பெறுவது எதுகொல் என்று பேதையேன் நெஞ்சம்<br/>
மறுகல் செய்யும் வானவர் தானவர்க்கு என்றும்<br/>
அறிவது அரிய அரியாய அம்மானே
</p>
<p>
அரியாய அம்மானை அமரர் பிரானை<br/>
பெரியானை பிரமனை முன் படைத்தானை<br/>
வரி வாள் அரவின் அணைப் பள்ளிகொள்கின்ற<br/>
கரியான் கழல் காணக் கருதும் கருத்தே
</p>
<p>
கருத்தே உன்னைக் காணக் கருதி என் நெஞ்சத்து<br/>
இருத்தாக இருத்தினேன் தேவர்கட்கு எல்லாம்<br/>
விருத்தா விளங்கும் சுடர்ச்சோதி உயரத்து<br/>
ஒருத்தா உன்னை உள்ளும் என் உள்ளம் உகந்தே
</p>
<p>
உகந்தே உன்னை உள்ளும் என் உள்ளத்து அகம்பால்<br/>
அகம் தான் அமர்ந்தே இடம் கொண்ட அமலா<br/>
மிகும் தானவன் மார்வு அகலம் இரு கூறா<br/>
நகந்தாய் நரசிங்கம் அது ஆய உருவே
</p>
<p>
உரு ஆகிய ஆறு சமயங்கட்கு எல்லாம்<br/>
பொரு ஆகி நின்றான் அவன் எல்லாப் பொருட்கும்<br/>
அரு ஆகிய ஆதியை தேவர்கட்கு எல்லாம்<br/>
கரு ஆகிய கண்ணனை கண்டுகொண்டேனே
</p>
<p>
கண்டுகொண்டு என் கண் இணை ஆரக் களித்து<br/>
பண்டை வினையாயின பற்றோடு அறுத்து<br/>
தொண்டர்க்கு அமுது உண்ணச் சொல் மாலைகள் சொன்னேன்<br/>
அண்டத்து அமரர் பெருமான் அடியேனே
</p>
<p>
அடியான் இவன் என்று எனக்கு ஆர் அருள் செய்யும்<br/>
நெடியானை நிறை புகழ் அம் சிறைப் புள்ளின்<br/>
கொடியானை குன்றாமல் உலகம் அளந்த<br/>
அடியானை அடைந்து அடியேன் உய்ந்தவாறே
</p>
<p>
ஆறா மதயானை அடர்த்தவன் தன்னை<br/>
சேறு ஆர் வயல் தென் குருகூர்ச் சடகோபன்<br/>
நூறே சொன்ன ஓர் ஆயிரத்துள் இப் பத்தும்<br/>
ஏறே தரும் வானவர் தம் இன் உயிர்க்கே
</p>
<p>
தலைவனைக் காண ஆசையுற்ற தலைவி அவனை நினைவூட்டும்<br/>
பொருள்களால் தளர்ந்தமை கூறல்
</p>
<p>
இன் உயிர்ச் சேவலும் நீரும் கூவிக்கொண்டு இங்கு எத்தனை<br/>
என் உயிர் நோவ மிழற்றேல்மின் குயில் பேடைகாள்<br/>
என் உயிர்க் கண்ண பிரானை நீர் வரக் கூவுகிலீர்<br/>
என் உயிர் கூவிக் கொடுப்பார்க்கும் இத்தனை வேண்டுமோ?
</p>
<p>
இத்தனை வேண்டுவது அன்று அந்தோ அன்றில் பேடைகாள்<br/>
எத்தனை நீரும் நும் சேவலும் கரைந்து ஏங்குதிர்?<br/>
வித்தகன் கோவிந்தன் மெய்யன் அல்லன் ஒருவர்க்கும்<br/>
அத்தனை ஆம் இனி என் உயிர் அவன் கையதே
</p>
<p>
அவன் கையதே எனது ஆர் உயிர் அன்றில் பேடைகாள்<br/>
எவன் சொல்லி நீர் குடைந்து ஆடுதிர் புடை சூழவே?<br/>
தவம் செய்தில்லா வினையாட்டியேன் உயிர் இங்கு உண்டோ<br/>
எவன் சொல்லி நிற்றும் நும் ஏங்கு கூக்குரல் கேட்டுமே?
</p>
<p>
கூக்குரல் கேட்டும் நம் கண்ணன் மாயன் வெளிப்படான்<br/>
மேல் கிளை கொள்ளேல்மின் நீரும் சேவலும் கோழிகாள்<br/>
வாக்கும் மனமும் கருமமும் நமக்கு ஆங்கதே<br/>
ஆக்கையும் ஆவியும் அந்தரம் நின்று உழலுமே
</p>
<p>
அந்தரம் நின்று உழல்கின்ற யானுடைப் பூவைகாள்<br/>
நும் திறத்து ஏதும் இடை இல்லை குழறேல்மினோ<br/>
இந்திர ஞாலங்கள் காட்டி இவ் ஏழ் உலகும் கொண்ட<br/>
நம் திரு மார்பன் நம் ஆவி உண்ண நன்கு எண்ணினான்
</p>
<p>
நன்கு எண்ணி நான் வளர்த்த சிறு கிளிப் பைதலே<br/>
இன் குரல் நீ மிழற்றேல் என் ஆர் உயிர்க் காகுத்தன்<br/>
நின் செய்ய வாய் ஒக்கும் வாயன் கண்ணன் கை காலினன்<br/>
நின் பசும் சாம நிறத்தன் கூட்டுண்டு நீங்கினான்
</p>
<p>
கூட்டுண்டு நீங்கிய கோலத் தாமரைக் கண் செவ்வாய்<br/>
வாட்டம் இல் என் கருமாணிக்கம் கண்ணன் மாயன்போல்<br/>
கோட்டிய வில்லொடு மின்னும் மேகக் குழாங்கள்காள்<br/>
காட்டேல்மின் நும் உரு என் உயிர்க்கு அது காலனே
</p>
<p>
உயிர்க்கு அது காலன் என்று உம்மை யான் இரந்தேற்கு நீர்<br/>
குயில் பைதல்காள் கண்ணன் நாமமே குழறிக் கொன்றீர்<br/>
தயிர்ப் பழஞ் சோற்றொடு பால் அடிசிலும் தந்து சொல்<br/>
பயிற்றிய நல் வளம் ஊட்டினீர்! பண்பு உடையீரே
</p>
<p>
பண்பு உடை வண்டொடு தும்பிகாள் பண் மிழற்றேல்மின்<br/>
புண் புரை வேல் கொடு குத்தால் ஒக்கும் நும் இன் குரல்<br/>
தண் பெரு நீர்த் தடம் தாமரை மலர்ந்தால் ஒக்கும்<br/>
கண் பெரும் கண்ணன் நம் ஆவி உண்டு எழ நண்ணினான்
</p>
<p>
எழ நண்ணி நாமும் நம் வான நாடனோடு ஒன்றினோம்<br/>
பழன நல் நாரைக் குழாங்கள்காள் பயின்று என் இனி?<br/>
இழை நல்ல ஆக்கையும் பையவே புயக்கு அற்றது<br/>
தழை நல்ல இன்பம் தலைப்பெய்து எங்கும் தழைக்கவே
</p>
<p>
இன்பம் தலைப்பெய்து எங்கும் தழைத்த பல் ஊழிக்குத்<br/>
தன் புகழ் ஏத்தத் தனக்கு அருள் செய்த மாயனைத்<br/>
தென் குருகூர்ச் சடகோபன் சொல் ஆயிரத்துள் இவை<br/>
ஒன்பதோடு ஒன்றுக்கும் மூவுலகும் உருகுமே
</p>
<h2>ஆழ்வார் எம்பெருமானது சீரைத் துயரத்துடன் கூறுதல் (திருக்காட்கரை)</h2>
</p>
<p>
உருகுமால் நெஞ்சம் உயிரின் பரமன்றி<br/>
பெருகுமால் வேட்கையும் என் செய்கேன் தொண்டனேன்<br/>
தெருவு எல்லாம் காவி கமழ் திருக்காட்கரை<br/>
மருவிய மாயன் தன் மாயம் நினைதொறே?
</p>
<p>
நினைதொறும் சொல்லும்தொறும் நெஞ்சு இடிந்து உகும்<br/>
வினைகொள் சீர் பாடிலும் வேம் எனது ஆர் உயிர்<br/>
சுனைகொள் பூஞ்சோலைத் தென் காட்கரை என் அப்பா<br/>
நினைகிலேன் நான் உனக்கு ஆட்செய்யும் நீர்மையே
</p>
<p>
நீர்மையால் நெஞ்சம் வஞ்சித்துப் புகுந்து என்னை<br/>
ஈர்மைசெய்து என் உயிர் ஆய் என் உயிர் உண்டான்<br/>
சீர் மல்கு சோலைத் தென் காட்கரை என் அப்பன்<br/>
கார் முகில் வண்ணன் தன் கள்வம் அறிகிலேன்
</p>
<p>
அறிகிலேன் தன்னுள் அனைத்து உலகும் நிற்க<br/>
நெறிமையால் தானும் அவற்றுள் நிற்கும் பிரான்<br/>
வெறி கமழ் சோலைத் தென் காட்கரை என் அப்பன்<br/>
சிறிய என் ஆர் உயிர் உண்ட திரு அருளே
</p>
<p>
திரு அருள் செய்பவன் போல என்னுள் புகுந்து<br/>
உருவமும் ஆர் உயிரும் உடனே உண்டான்<br/>
திரு வளர் சோலைத் தென் காட்கரை என் அப்பன்<br/>
கரு வளர் மேனி என் கண்ணன் கள்வங்களே
</p>
<p>
என் கண்ணன் கள்வம் எனக்குச் செம்மாய் நிற்கும்<br/>
அம் கண்ணன் உண்ட என் ஆர் உயிர்க் கோது இது<br/>
புன்கண்மை எய்தி புலம்பி இராப்பகல்<br/>
என் கண்ணன் என்று அவன் காட்கரை ஏத்துமே
</p>
<p>
காட்கரை ஏத்தும் அதனுள் கண்ணா என்னும்<br/>
வேட்கை நோய் கூர நினைந்து கரைந்து உகும்<br/>
ஆட்கொள்வான் ஒத்து என் உயிர் உண்ட மாயனால்<br/>
கோள் குறைபட்டது என் ஆர் உயிர் கோள் உண்டே
</p>
<p>
கோள் உண்டான் அன்றி வந்து என் உயிர் தான் உண்டான்<br/>
நாளும் நாள் வந்து என்னை முற்றவும் தான் உண்டான்<br/>
காள நீர் மேகத் தென் காட்கரை என் அப்பற்கு<br/>
ஆள் அன்றே பட்டது? என் ஆர் உயிர் பட்டதே
</p>
<p>
ஆர் உயிர் பட்டது எனது உயிர் பட்டது<br/>
பேர் இதழ்த் தாமரைக் கண் கனி வாயது ஓர்<br/>
கார் எழில் மேகத் தென் காட்கரை கோயில் கொள்<br/>
சீர் எழில் நால் தடம் தோள் தெய்வவாரிக்கே?
</p>
<p>
வாரிக்கொண்டு உன்னை விழுங்குவன் காணில் என்று<br/>
ஆர்வு உற்ற என்னை ஒழிய என்னில் முன்னம்<br/>
பாரித்துத் தான் என்னை முற்றப் பருகினான்<br/>
கார் ஒக்கும் காட்கரை அப்பன் கடியனே
</p>
<p>
கடியனாய்க் கஞ்சனைக் கொன்ற பிரான் தன்னை<br/>
கொடி மதிள் தென் குருகூர்ச் சடகோபன் சொல்<br/>
வடிவு அமை ஆயிரத்து இப் பத்தினால் சன்மம்<br/>
முடிவு எய்தி நாசம் கண்டீர்கள் எம் கானலே
</p>
<p>
எம் பெருமானது வடிவழகே பற்றுக்கோடாக தலைவி திருமூழிக்களத்தே<br/>
பறவைகளைத் தூதுவிடல் (திருமூழிக்களம்)
</p>
<p>
எம் கானல் அகம் கழிவாய் இரை தேர்ந்து இங்கு இனிது அமரும்<br/>
செங்கால மட நாராய் திருமூழிக்களத்து உறையும்<br/>
கொங்கு ஆர் பூந் துழாய் முடி எம் குடக்கூத்தர்க்கு என் தூதாய்<br/>
நும் கால்கள் என் தலைமேல் கெழுமீரோ நுமரோடே
</p>
<p>
நுமரோடும் பிரியாதே நீரும் நும் சேவலுமாய்<br/>
அமர் காதல் குருகு இனங்காள் அணி மூழிக்களத்து உறையும்<br/>
எமராலும் பழிப்புண்டு இங்கு என் தம்மால் இழிப்புண்டு?<br/>
தமரோடு அங்கு உறைவார்க்குத் தக்கிலமே? கேளீரே
</p>
<p>
தக்கிலமே கேளீர்கள்! தடம் புனல்வாய் இரை தேரும்<br/>
கொக்கு இனங்காள் குருகு இனங்காள் குளிர்மூழிக்களத்து உறையும்<br/>
செக்கமலத்து அலர் போலும் கண் கை கால் செங்கனி வாய்<br/>
அக் கமலத்து இலைப் போலும் திருமேனி அடிகளுக்கே
</p>
<p>
திருமேனி அடிகளுக்குத் தீவினையேன் விடு தூதாய்<br/>
திருமூழிக்களம் என்னும் செழு நகர்வாய் அணி முகில்காள்<br/>
திருமேனி அவட்கு அருளீர் என்றக்கால் உம்மைத் தன்<br/>
திருமேனி ஒளி அகற்றி தெளி விசும்பு கடியுமே?
</p>
<p>
தெளி விசும்பு கடிது ஓடி தீ வளைத்து மின் இலகும்<br/>
ஒளி முகில்காள் திருமூழிக்களத்து உறையும் ஒண்சுடர்க்கு<br/>
தெளி விசும்பு திருநாடாத் தீவினையேன் மனத்து உறையும்<br/>
துளி வார் கள் குழலார்க்கு என் தூது உரைத்தல் செப்புமினே
</p>
<p>
தூது உரைத்தல் செப்புமின்கள் தூ மொழி வாய் வண்டு இனங்காள்<br/>
போது இரைத்து மது நுகரும் பொழில் மூழிக்களத்து உறையும்<br/>
மாதரைத் தம் மார்வகத்தே வைத்தார்க்கு என் வாய் மாற்றம்<br/>
தூது உரைத்தல் செப்புதிரேல் சுடர் வளையும் கலையுமே
</p>
<p>
சுடர் வளையும் கலையும் கொண்டு அருவினையேன் தோள் துறந்த<br/>
படர் புகழான் திருமூழிக்களத்து உறையும் பங்கயக்கண்<br/>
சுடர் பவள வாயனைக் கண்டு ஒருநாள் ஓர் தூய் மாற்றம்<br/>
படர் பொழில்வாய்க் குருகு இனங்காள் எனக்கு ஒன்று பணியீரே.
</p>
<p>
எனக்கு ஒன்று பணியீர்கள் இரும் பொழில்வாய் இரை தேர்ந்து<br/>
மனக்கு இன்பம் பட மேவும் வண்டு இனங்காள் தும்பிகாள்<br/>
கனக்கொள் திண் மதிள் புடை சூழ் திருமூழிக்களத்து உறையும்<br/>
புனக்கொள் காயா மேனிப் பூந் துழாய் முடியார்க்கே
</p>
<p>
பூந் துழாய் முடியார்க்கு பொன் ஆழிக் கையாருக்கு<br/>
ஏந்து நீர் இளம் குருகே திருமூழிக் களத்தாருக்கு<br/>
ஏந்து பூண் முலை பயந்து என் இணை மலர்க் கண் நீர் ததும்ப<br/>
தாம் தம்மைக்கொண்டு அகல்தல் தகவு அன்று என்று உரையீரே
</p>
<p>
தகவு அன்று என்று உரையீர்கள் தடம் புனல்வாய் இரை தேர்ந்து<br/>
மிக இன்பம் பட மேவும் மேல் நடைய அன்னங்காள்<br/>
மிக மேனி மெலிவு எய்தி மேகலையும் ஈடு அழிந்து என்<br/>
அகமேனி ஒழியாமே திருமூழிக்களத்தார்க்கே
</p>
<p>
ஒழிவு இன்றித் திருமூழிக்களத்து உறையும் ஒண்சுடரை<br/>
ஒழிவு இல்லா அணி மழலைக் கிளிமொழியாள் அலற்றிய சொல்<br/>
வழு இல்லா வண் குருகூர்ச் சடகோபன் வாய்ந்து உரைத்த<br/>
அழிவு இல்லா ஆயிரத்து இப் பத்தும் நோய் அறுக்குமே
</p>
<p>
தூதர் மீளுமளவும் தனிமை பொறாத தலைவி தலைவன் நகரான<br/>
திருநாவாய் செல்ல நினைத்தல் (திருநாவாய்)
</p>
<p>
அறுக்கும் வினையாயின ஆகத்து அவனை<br/>
நிறுத்தும் மனத்து ஒன்றிய சிந்தையினார்க்கு<br/>
வெறித் தண் மலர்ச் சோலைகள் சூழ் திருநாவாய்<br/>
குறுக்கும் வகை உண்டுகொலோ கொடியேற்கே?
</p>
<p>
கொடி ஏர் இடைக் கோகனகத்தவள் கேள்வன்<br/>
வடி வேல் தடம் கண் மடப் பின்னை மணாளன்<br/>
நெடியான் உறை சோலைகள் சூழ் திருநாவாய்<br/>
அடியேன் அணுகப்பெறும் நாள் எவைகொலோ?
</p>
<p>
எவைகொல் அணுகப் பெறும் நாள் என்று எப்போதும்<br/>
கவையில் மனம் இன்றி கண்ணீர்கள் கலுழ்வன்<br/>
நவை இல் திருநாரணன் சேர் திருநாவாய்<br/>
அவையுள் புகலாவது ஓர் நாள் அறியேனே
</p>
<p>
நாளேல் அறியேன் எனக்கு உள்ளன நானும்<br/>
மீளா அடிமைப்பணி செய்யப் புகுந்தேன்<br/>
நீள் ஆர் மலர்ச் சோலைகள் சூழ் திருநாவாய்<br/>
வாள் ஏய் தடம் கண் மடப் பின்னை மணாளா
</p>
<p>
மணாளன் மலர் மங்கைக்கும் மண் மடந்தைக்கும்<br/>
கண்ணாளன் உலகத்து உயிர் தேவர்கட்கு எல்லாம்<br/>
விண்ணாளன் விரும்பி உறையும் திருநாவாய்<br/>
கண் ஆரக் களிக்கின்றது இங்கு என்றுகொல் கண்டே?
</p>
<p>
கண்டே களிக்கின்றது இங்கு என்றுகொல் கண்கள்<br/>
தொண்டே உனக்காய் ஒழிந்தேன் துரிசு இன்றி<br/>
வண்டு ஆர் மலர்ச் சோலைகள் சூழ் திருநாவாய்<br/>
கொண்டே உறைகின்ற எம் கோவலர் கோவே?
</p>
<p>
கோ ஆகிய மா வலியை நிலம் கொண்டாய்<br/>
தேவாசுரம் செற்றவனே திருமாலே<br/>
நாவாய் உறைகின்ற என் நாரண நம்பீ<br/>
ஆஆ அடியான் இவன் என்று அருளாயே
</p>
<p>
அருளாது ஒழிவாய் அருள் செய்து அடியேனைப்<br/>
பொருளாக்கி உன் பொன் அடிக் கீழ்ப் புக வைப்பாய்<br/>
மருளே இன்றி உன்னை என் நெஞ்சத்து இருத்தும்<br/>
தெருளே தரு தென் திருநாவாய் என் தேவே
</p>
<p>
தேவர் முனிவர்க்கு என்றும் காண்டற்கு அரியன்<br/>
மூவர் முதல்வன் ஒரு மூவுலகு ஆளி<br/>
தேவன் விரும்பி உறையும் திருநாவாய்<br/>
யாவர் அணுகப் பெறுவார் இனி? அந்தோ
</p>
<p>
அந்தோ அணுகப் பெறும் நாள் என்று எப்போதும்<br/>
சிந்தை கலங்கித் திருமால் என்று அழைப்பன்<br/>
கொந்து ஆர் மலர்ச் சோலைகள் சூழ் திருநாவாய்<br/>
வந்தே உறைகின்ற எம் மா மணி வண்ணா.
</p>
<p>
வண்ணம் மணி மாட நல் நாவாய் உள்ளானைத்<br/>
திண்ணம் மதிள் தென் குருகூர்ச் சடகோபன்<br/>
பண் ஆர் தமிழ் ஆயிரத்து இப் பத்தும் வல்லார்<br/>
மண் ஆண்டு மணம் கமழ்வர் மல்லிகையே
</p>
<h2>தலைவி மாலைப்பொழுது கண்டு தனது ஆற்றாமையால் இரங்கிக் கூறல்</h2>
</p>
<p>
மல்லிகை கமழ் தென்றல் ஈரும் ஆலோ வண் குறிஞ்சி இசை தவரும் ஆலோ<br/>
செல் கதிர் மாலையும் மயக்கும் ஆலோ செக்கர் நல் மேகங்கள் சிதைக்கும் ஆலோ<br/>
அல்லி அம் தாமரைக் கண்ணன் எம்மான் ஆயர்கள் ஏறு அரி ஏறு எம் மாயோன்<br/>
புல்லிய முலைகளும் தோளும் கொண்டு புகலிடம் அறிகிலம் தமியம் ஆலோ
</p>
<p>
புகலிடம் அறிகிலம் தமியம் ஆலோ புலம்புறு மணி தென்றல் ஆம்பல் ஆலோ<br/>
பகல் அடு மாலை வண் சாந்தம் ஆலோ பஞ்சமம் முல்லை தண் வாடை ஆலோ<br/>
அகல் இடம் படைத்து இடந்து உண்டு உமிழ்ந்து அளந்து எங்கும் அளிக்கின்ற ஆயன் மாயோன்<br/>
இகலிடத்து அசுரர்கள் கூற்றம் வாரான் இனி இருந்து என் உயிர் காக்கும் ஆறு என்?
</p>
<p>
இனி இருந்து என் உயிர் காக்கும் ஆறு என்? இணை முலை நமுக நுண் இடை நுடங்க<br/>
துனி இரும் கலவிசெய்து ஆகம் தோய்ந்து துறந்து எம்மை இட்டு அகல் கண்ணன் கள்வன்<br/>
தனி இளம் சிங்கம் எம் மாயன் வாரான் தாமரைக் கண்ணும் செவ்வாயும் நீலப்<br/>
பனி இரும் குழல்களும் நான்கு தோளும் பாவியேன் மனத்தே நின்று ஈரும் ஆலோ
</p>
<p>
பாவியேன் மனத்தே நின்று ஈரும் ஆலோ வாடை தண் வாடை வெவ் வாடை ஆலோ<br/>
மேவு தண் மதியம் வெம் மதியம் ஆலோ மென் மலர்ப் பள்ளி வெம் பள்ளி ஆலோ<br/>
தூவி அம் புள் உடைத் தெய்வ வண்டு துதைந்த எம் பெண்மை அம் பூ இது ஆலோ<br/>
ஆவியின் பரம் அல்ல வகைகள் ஆலோ யாமுடை நெஞ்சமும் துணை அன்று ஆலோ
</p>
<p>
யாமுடை நெஞ்சமும் துணை அன்று ஆலோ ஆ புகு மாலையும் ஆகின்று ஆலோ<br/>
யாமுடை ஆயன் தன் மனம் கல் ஆலோ அவனுடைத் தீம் குழல் ஈரும் ஆலோ<br/>
யாமுடைத் துணை என்னும் தோழிமாரும் எம்மில் முன் அவனுக்கு மாய்வர் ஆலோ<br/>
யாமுடை ஆர் உயிர் காக்குமாறு என்? அவனுடை அருள்பெறும் போது அரிதே
</p>
<p>
அவனுடை அருள்பெறும் போது அரிதால் அவ் அருள் அல்லன அருளும் அல்ல<br/>
அவன் அருள் பெறும் அளவு ஆவி நில்லாது அடு பகல் மாலையும் நெஞ்சும் காணேன்<br/>
சிவனொடு பிரமன் வண் திருமடந்தை சேர் திரு ஆகம் எம் ஆவி ஈரும்<br/>
எவன் இனிப் புகும் இடம்? எவன் செய்கேனோ? ஆருக்கு என் சொல்லுகேன்? அன்னைமீர்காள்
</p>
<p>
ஆருக்கு என் சொல்லுகேன்? அன்னைமீர்காள் ஆர் உயிர் அளவு அன்று இக் கூர் தண் வாடை<br/>
கார் ஒக்கும் மேனி நம் கண்ணன் கள்வம் கவர்ந்த அத் தனி நெஞ்சம் அவன் கணஃதே<br/>
சீர் உற்ற அகில் புகை யாழ் நரம்பு பஞ்சமம் தண் பசும் சாந்து அணைந்து<br/>
போர் உற்ற வாடை தண் மல்லிகைப்பூப் புது மணம் முகந்துகொண்டு எறியும் ஆலோ
</p>
<p>
புது மணம் முகந்து கொண்டு எறியும் ஆலோ பொங்கு இள வாடை புன் செக்கர் ஆலோ<br/>
அது மணந்து அகன்ற நம் கண்ணன் கள்வம் கண்ணனில் கொடிது இனி அதனில் உம்பர்<br/>
மது மண மல்லிகை மந்தக் கோவை வண் பசும் சாந்தினில் பஞ்சமம் வைத்து<br/>
அது மணந்து இன் அருள் ஆய்ச்சியர்க்கே ஊதும் அத் தீம் குழற்கே உய்யேன் நான்
</p>
<p>
ஊதும் அத் தீம் குழற்கே உய்யேன் நான் அது மொழிந்து இடை இடை தன் செய் கோலத்<br/>
தூது செய் கண்கள் கொண்டு ஒன்று பேசி தூ மொழி இசைகள் கொண்டு ஒன்று நோக்கி<br/>
பேதுறு முகம்செய்து நொந்து நொந்து பேதை நெஞ்சு அறவு அறப் பாடும் பாட்டை<br/>
யாதும் ஒன்று அறிகிலம் அம்ம அம்ம மாலையும் வந்தது மாயன் வாரான்
</p>
<p>
மாலையும் வந்தது மாயன் வாரான் மா மணி புலம்ப வல் ஏறு அணைந்த<br/>
கோல நல் நாகுகள் உகளும் ஆலோ கொடியன குழல்களும் குழறும் ஆலோ<br/>
வால் ஒளி வளர் முல்லை கருமுகைகள் மல்லிகை அலம்பி வண்டு ஆலும் ஆலோ<br/>
வேலையும் விசும்பில் விண்டு அலறும் ஆலோ என் சொல்லி உய்வன் இங்கு அவனை விட்டே?
</p>
<p>
அவனைவிட்டு அகன்று உயிர் ஆற்றகில்லா அணி இழை ஆய்ச்சியர் மாலைப் பூசல்<br/>
அவனை விட்டு அகல்வதற்கே இரங்கி அணி குருகூர்ச் சடகோபன் மாறன்<br/>
அவனி உண்டு உமிழ்ந்தவன்மேல் உரைத்த ஆயிரத்துள் இவை பத்தும் கொண்டு<br/>
அவனியுள் அலற்றி நின்று உய்ம்மின் தொண்டீர் அச் சொன்ன மாலை நண்ணித் தொழுதே
</p>
<p>
திருக்கண்ணபுரம் சேருமாறு பிறருக்கு உபதேசம் செய்தல்<br/>
 (திருக்கண்ணபுரம்)
</p>
<p>
மாலை நண்ணித் தொழுது எழுமினோ வினை கெட<br/>
காலை மாலை கமல மலர் இட்டு நீர்<br/>
வேலை மோதும் மதிள் சூழ் திருக் கண்ணபுரத்து<br/>
ஆலின்மேல் ஆல் அமர்ந்தான் அடி இணைகளே
</p>
<p>
கள் அவிழும் மலர் இட்டு நீர் இறைஞ்சுமின்<br/>
நள்ளி சேரும் வயல் சூழ் கிடங்கின் புடை<br/>
வெள்ளி ஏய்ந்த மதிள் சூழ் திருக் கண்ணபுரம்<br/>
உள்ளி நாளும் தொழுது எழுமினோ தொண்டரே
</p>
<p>
தொண்டர் நும் தம் துயர் போக நீர் ஏகமாய்<br/>
விண்டு வாடா மலர் இட்டு நீர் இறைஞ்சுமின்<br/>
வண்டு பாடும் பொழில் சூழ் திருக்கண்ணபுரத்து<br/>
அண்ட வாணன் அமரர் பெருமானையே
</p>
<p>
மானை நோக்கி மடப் பின்னை தன் கேள்வனை<br/>
தேனை வாடா மலர் இட்டு நீர் இறைஞ்சுமின்<br/>
வானை உந்தும் மதிள் சூழ் திருக்கண்ணபுரம்<br/>
தான் நயந்த பெருமான் சரண் ஆகுமே
</p>
<p>
சரணம் ஆகும் தன தாள் அடைந்தார்க்கு எல்லாம்<br/>
மரணம் ஆனால் வைகுந்தம் கொடுக்கும் பிரான்<br/>
அரண் அமைந்த மதிள் சூழ் திருக்கண்ணபுரத்<br/>
தரணியாளன் தனது அன்பர்க்கு அன்பு ஆகுமே
</p>
<p>
அன்பன் ஆகும் தன தாள் அடைந்தார்க்கு எல்லாம்<br/>
செம் பொன் ஆகத்து அவுணன் உடல் கீண்டவன்<br/>
நன் பொன் ஏய்ந்த மதிள் சூழ் திருக்கண்ணபுரத்து<br/>
அன்பன் நாளும் தன மெய்யர்க்கு மெய்யனே
</p>
<p>
மெய்யன் ஆகும் விரும்பித் தொழுவார்க்கு எல்லாம்<br/>
பொய்யன் ஆகும் புறமே தொழுவார்க்கு எல்லாம்<br/>
செய்யில் வாளை உகளும் திருக்கண்ணபுரத்து<br/>
ஐயன் ஆகத்து அணைப்பார்கட்கு அணியனே
</p>
<p>
அணியன் ஆகும் தன தாள் அடைந்தார்க்கு எல்லாம்<br/>
பிணியும் சாரா பிறவி கெடுத்து ஆளும்<br/>
மணி பொன் ஏய்ந்த மதிள் சூழ் திருக்கண்ணரம்<br/>
பணிமின் நாளும் பரமேட்டி தன் பாதமே
</p>
<p>
பாதம் நாளும் பணிய தணியும் பிணி<br/>
ஏதம் சாரா எனக்கேல் இனி என்குறை?<br/>
வேத நாவர் விரும்பும் திருக்கண்ணபுரத்து<br/>
ஆதியானை அடைந்தார்க்கு அல்லல் இல்லையே
</p>
<p>
இல்லை அல்லல் எனக்கேல் இனி என் குறை?<br/>
அல்லி மாதர் அமரும் திருமார்பினன்<br/>
கல்லில் ஏய்ந்த மதிள் சூழ் திருக்கண்ணபுரம்<br/>
சொல்ல நாளும் துயர் பாடு சாராவே
</p>
<p>
பாடு சாராவினை பற்று அற வேண்டுவீர்<br/>
மாடம் நீடு குருகூர்ச் சடகோபன் சொல்<br/>
பாடலான தமிழ் ஆயிரத்துள் இப்பத்தும்<br/>
பாடி ஆடிப் பணிமின் அவன் தாள்களே
</p>
<p>
திருமோகூர்ப் பெருமானைச் சரணம் அடைந்து தாம் பரமபதம்<br/>
அடையக் கருதியதை ஆழ்வார் அருளிச்செய்தல் (திருமோகூர்)
</p>
<p>
தாள தாமரைத் தடம் அணி வயல் திருமோகூர்<br/>
நாளும் மேவி நன்கு அமர்ந்து நின்று அசுரரைத் தகர்க்கும்<br/>
தோளும் நான்கு உடைச் சுரி குழல் கமலக் கண் கனி வாய்க்<br/>
காளமேகத்தை அன்றி மற்றொன்று இலம் கதியே
</p>
<p>
இலம் கதி மற்றொன்று எம்மைக்கும் ஈன் தண் துழாயின்<br/>
அலங்கல் அம் கண்ணி ஆயிரம் பேர் உடை அம்மான்<br/>
நலம் கொள் நான்மறை வாணர்கள் வாழ் திருமோகூர்<br/>
நலம் கழல் அவன் அடி நிழல் தடம் அன்றி யாமே
</p>
<p>
அன்றி யாம் ஒரு புகலிடம் இலம் என்று என்று அலற்றி<br/>
நின்று நான்முகன் அரனொடு தேவர்கள் நாட<br/>
வென்று இம் மூவுலகு அளித்து உழல்வான் திருமோகூர்<br/>
நன்று நாம் இனி நணுகுதும் நமது இடர் கெடவே
</p>
<p>
இடர் கெட எம்மைப் போந்து அளியாய் என்று என்று ஏத்தி<br/>
சுடர் கொள் சோதியைத் தேவரும் முனிவரும் தொடர<br/>
படர் கொள் பாம்பு அணைப் பள்ளி கொள்வான் திருமோகூர்<br/>
இடர் கெட அடி பரவுதும் தொண்டீர்! வம்மினே
</p>
<p>
தொண்டீர் வம்மின் நம் சுடர் ஒளி ஒரு தனி முதல்வன்<br/>
அண்டம் மூவுலகு அளந்தவன் அணி திருமோகூர்<br/>
எண் திசையும் ஈன் கரும்பொடு பெரும் செந்நெல் விளையக்<br/>
கொண்ட கோயிலை வலஞ்செய்து இங்கு ஆடுதும் கூத்தே
</p>
<p>
கூத்தன் கோவலன் குதற்று வல் அசுரர்கள் கூற்றம்<br/>
ஏத்தும் நங்கட்கும் அமரர்க்கும் முனிவர்க்கும் இன்பன்<br/>
வாய்த்த தண் பணை வள வயல் சூழ் திருமோகூர்<br/>
ஆத்தன் தாமரை அடி அன்றி மற்று இலம் அரணே
</p>
<p>
மற்று இலம் அரண் வான் பெரும் பாழ் தனி முதலாச்<br/>
சுற்றும் நீர் படைத்து அதன் வழித் தொல் முனி முதலா<br/>
முற்றும் தேவரோடு உலகுசெய்வான் திருமோகூர்<br/>
சுற்றி நாம் வலஞ் செய்ய நம் துயர் கெடும் கடிதே
</p>
<p>
துயர் கெடும் கடிது அடைந்து வந்து அடியவர் தொழுமின்<br/>
உயர் கொள் சோலை ஒண் தடம் அணி ஒளி திருமோகூர்<br/>
பெயர்கள் ஆயிரம் உடைய வல் அரக்கர் புக்கு அழுந்த<br/>
தயரதன் பெற்ற மரகத மணித் தடத்தினையே
</p>
<p>
மணித் தடத்து அடி மலர்க் கண்கள் பவளச் செவ்வாய்<br/>
அணிக் கொள் நால் தடம் தோள் தெய்வம் அசுரரை என்றும்<br/>
துணிக்கும் வல் அரட்டன் உறை பொழில் திருமோகூர்<br/>
நணித்து நம்முடை நல் அரண் நாம் அடைந்தனமே
</p>
<p>
நாம் அடைந்த நல் அரண் நமக்கு என்று நல் அமரர்<br/>
தீமை செய்யும் வல் அசுரரை அஞ்சிச் சென்று அடைந்தால்<br/>
காம ரூபம் கொண்டு எழுந்து அளிப்பான் திருமோகூர்<br/>
நாமமே நவின்று எண்ணுமின் ஏத்துமின் நமர்காள்
</p>
<p>
ஏத்துமின் நமர்காள் என்று தான் குடம் ஆடு<br/>
கூத்தனைக் குருகூர்ச் சடகோபன் குற்றேவல்கள்<br/>
வாய்த்த ஆயிரத்துள் இவை வண் திருமோகூர்க்கு<br/>
ஈத்த பத்து இவை ஏத்த வல்லார்க்கு இடர் கெடுமே
</p>
<p>
திருவனந்தபுரத்தைச் சேர்ந்தால் பரமபதத்திற் போலத் தொண்டு<br/>
செய்யலாம் என்று கூறுதல் (திருவனந்தபுரம்)
</p>
<p>
கெடும் இடர் ஆய எல்லாம் கேசவா என்ன நாளும்<br/>
கொடுவினை செய்யும் கூற்றின் தமர்களும் குறுககில்லார்<br/>
விடம் உடை அரவில் பள்ளி விரும்பினான் சுரும்பு அலற்றும்<br/>
தடம் உடை வயல் அனந்தபுரநகர் புகுதும் இன்றே
</p>
<p>
இன்று போய்ப் புகுதிராகில் எழுமையும் ஏதம் சாரா<br/>
குன்று நேர் மாடம் மாடே குருந்து சேர் செருந்தி புன்னை<br/>
மன்று அலர் பொழில் அனந்தபுரநகர் மாயன் நாமம்<br/>
ஒன்றும் ஓர் ஆயிரமாம் உள்ளுவார்க்கு உம்பர் ஊரே
</p>
<p>
ஊரும் புள் கொடியும் அஃதே உலகு எல்லாம் உண்டு உமிழ்ந்தான்<br/>
சேரும் தண் அனந்தபுரம் சிக்கெனப் புகுதிராகில்<br/>
தீரும் நோய் வினைகள் எல்லாம் திண்ணம் நாம் அறியச் சொன்னோம்<br/>
பேரும் ஓர் ஆயிரத்துள் ஒன்று நீர் பேசுமினே
</p>
<p>
பேசுமின் கூசம் இன்றி பெரிய நீர் வேலை சூழ்ந்து<br/>
வாசமே கமழும் சோலை வயல் அணி அனந்தபுரம்<br/>
நேசம் செய்து உறைகின்றானை நெறிமையால் மலர்கள் தூவி<br/>
பூசனை செய்கின்றார்கள் புண்ணியம் செய்தவாறே
</p>
<p>
புண்ணியம் செய்து நல்ல புனலொடு மலர்கள் தூவி<br/>
எண்ணுமின் எந்தை நாமம் இப் பிறப்பு அறுக்கும் அப்பால்<br/>
திண்ணம் நாம் அறியச் சொன்னோம் செறி பொழில் அனந்தபுரத்து<br/>
அண்ணலார் கமல பாதம் அணுகுவார் அமரர் ஆவார்
</p>
<p>
அமரராய்த் திரிகின்றார்கட்கு ஆதி சேர் அனந்தபுரத்து<br/>
அமரர் கோன் அர்ச்சிக்கின்று அங்கு அகப் பணி செய்வர் விண்ணோர்<br/>
நமர்களோ சொல்லக் கேள்மின் நாமும் போய் நணுகவேண்டும்<br/>
குமரனார் தாதை துன்பம் துடைத்த கோவிந்தனாரே
</p>
<p>
துடைத்த கோவிந்தனாரே உலகு உயிர் தேவும் மற்றும்<br/>
படைத்த எம் பரம மூர்த்தி பாம்பு அணைப் பள்ளி கொண்டான்<br/>
மடைத்தலை வாளை பாயும் வயல் அணி அனந்தபுரம்<br/>
கடைத்தலை சீய்க்கப்பெற்றால் கடுவினை களையலாமே
</p>
<p>
கடுவினை களையலாகும் காமனைப் பயந்த காளை<br/>
இடவகை கொண்டது என்பர் எழில் அணி அனந்தபுரம்<br/>
படம் உடை அரவில் பள்ளி பயின்றவன் பாதம் காண<br/>
நடமினோ நமர்கள் உள்ளீர்! நாம் உமக்கு அறியச் சொன்னோம்.
</p>
<p>
நாம் உமக்கு அறியச் சொன்ன நாள்களும் நணிய ஆன<br/>
சேமம் நன்கு உடைத்துக் கண்டீர் செறி பொழில் அனந்தபுரம்<br/>
தூமம் நல் விரை மலர்கள் துவள் அற ஆய்ந்துகொண்டு<br/>
வாமனன் அடிக்கு என்று ஏத்த மாய்ந்து அறும் வினைகள் தாமே.
</p>
<p>
மாய்ந்து அறும் வினைகள் தாமே மாதவா என்ன நாளும்<br/>
ஏய்ந்த பொன் மதிள் அனந்தபுரநகர் எந்தைக்கு என்று<br/>
சாந்தொடு விளக்கம் தூபம் தாமரை மலர்கள் நல்ல<br/>
ஆய்ந்து கொண்டு ஏத்த வல்லார் அந்தம் இல் புகழினாரே
</p>
<p>
அந்தம் இல் புகழ் அனந்தபுரநகர் ஆதி தன்னைக்<br/>
கொந்து அலர் பொழில் குருகூர் மாறன் சொல் ஆயிரத்துள்<br/>
ஐந்தினோடு ஐந்தும் வல்லார் அணைவர் போய் அமர் உலகில்<br/>
பைந்தொடி மடந்தையர் தம் வேய் மரு தோள் இணையே
</p>
<p>
ஆநிரை மேய்க்கச் சென்றால் பிரிவாற்றி இரோம் என்று போக்கைத்<br/>
தவிர்க்குமாறு ஆய்ச்சியர் கண்ணனை வேண்டுதல்
</p>
<p>
வேய் மரு தோள் இணை மெலியும் ஆலோ மெலிவும் என் தனிமையும் யாதும் நோக்காக்<br/>
காமரு குயில்களும் கூவும் ஆலோ கண மயில் அவை கலந்து ஆலும் ஆலோ<br/>
ஆ மருவு இன நிரை மேய்க்க நீ போக்கு ஒரு பகல் ஆயிரம் ஊழி ஆலோ<br/>
தாமரைக் கண்கள்கொண்டு ஈர்தி ஆலோ தகவிலை தகவிலையே நீ கண்ணா
</p>
<p>
தகவிலை தகவிலையே நீ கண்ணா தட முலை புணர்தொறும் புணர்ச்சிக்கு ஆராச்<br/>
சுகவெள்ளம் விசும்பு இறந்து அறிவை மூழ்கச் சூழ்ந்து அது கனவு என நீங்கி ஆங்கே<br/>
அக உயிர் அகம் அகம்தோறும் உள் புக்கு ஆவியின் பரம் அல்ல வேட்கை அந்தோ<br/>
மிக மிக இனி உன்னைப் பிரிவை ஆமால் வீவ நின் பசு நிரை மேய்க்கப் போக்கே
</p>
<p>
வீவன் நின் பசு நிரை மேய்க்கப் போக்கு வெவ்வுயிர் கொண்டு எனது ஆவி வேமால்<br/>
யாவரும் துணை இல்லை யான் இருந்து உன் அஞ்சன மேனியை ஆட்டம் காணேன்<br/>
போவது அன்று ஒரு பகல் நீ அகன்றால் பொரு கயல் கண் இணை நீரும் நில்லா<br/>
சாவது இவ் ஆய்க்குலத்து ஆய்ச்சியோமாய்ப் பிறந்த இத் தொழுத்தையோம் தனிமை தானே
</p>
<p>
தொழுத்தையோம் தனிமையும் துணை பிரிந்தார் துயரமும் நினைகிலை கோவிந்தா நின்<br/>
தொழுத்தனில் பசுக்களையே விரும்பி துறந்து எம்மை இட்டு அவை மேய்க்கப் போதி<br/>
பழுத்த நல் அமுதின் இன் சாற்று வெள்ளம் பாவியேன் மனம் அகம்தோறும் உள்புக்கு<br/>
அழுத்த நின் செங்கனி வாயின் கள்வப் பணிமொழி நினைதொறும் ஆவி வேமால்
</p>
<p>
பணிமொழி நினைதொறும் ஆவி வேமால் பகல் நிரை மேய்க்கிய போய கண்ணா<br/>
பிணி அவிழ் மல்லிகை வாடை தூவ பெரு மத மாலையும் வந்தின்று ஆலோ<br/>
மணி மிகு மார்பினில் முல்லைப்போது என் வன முலை கமழ்வித்து உன் வாய் அமுதம் தந்து<br/>
அணி மிகு தாமரைக் கையை அந்தோ! அடிச்சியோம் தலைமிசை நீ அணியாய்
</p>
<p>
அடிச்சியோம் தலைமிசை நீ அணியாய் ஆழி அம் கண்ணா உன் கோலப் பாதம்<br/>
பிடித்து அது நடுவு உனக்கு அரிவையரும் பலர் அது நிற்க எம் பெண்மை ஆற்றோம்<br/>
வடித்தடம் கண் இணை நீரும் நில்லா மனமும் நில்லா எமக்கு அது தன்னாலே<br/>
வெடிப்பு நின் பசு நிரை மேய்க்கப் போக்கு வேம் எமது உயிர் அழல் மெழுகில் உக்கே
</p>
<p>
வேம் எமது உயிர் அழல் மெழுகில் உக்கு வெள் வளை மேகலை கழன்று வீழ<br/>
தூ மலர்க் கண் இணை முத்தம் சோர துணை முலை பயந்து என தோள்கள் வாட<br/>
மா மணி வண்ணா உன் செங்கமல வண்ண மெல் மலர் அடி நோவ நீ போய்<br/>
ஆ மகிழ்ந்து உகந்து அவை மேய்க்கின்று உன்னோடு அசுரர்கள் தலைப்பெய்யில் எவன்கொல் ஆங்கே?
</p>
<p>
அசுரர்கள் தலைப்பெய்யில் எவன்கொல் ஆங்கு? என்று ஆழும் என் ஆர் உயிர் ஆன் பின் போகேல்<br/>
கசிகையும் வேட்கையும் உள்கலந்து கலவியும் நலியும் என் கைகழியேல்<br/>
வசிசெய் உன் தாமரைக் கண்ணும் வாயும் கைகளும் பீதக உடையும் காட்டி<br/>
ஒசிசெய் நுண் இடை இள ஆய்ச்சியர் நீ உகக்கும் நல்லவரொடும் உழிதராயே
</p>
<p>
உகக்கும் நல்லவரொடும் உழிதந்து உன் தன் திருவுள்ளம் இடர் கெடும்தோறும் நாங்கள்<br/>
வியக்க இன்புறுதும் எம் பெண்மை ஆற்றோம் எம் பெருமான் பசு மேய்க்கப் போகேல்<br/>
மிகப் பல அசுரர்கள் வேண்டு உருவம் கொண்டு நின்று உழிதருவர் கஞ்சன் ஏவ<br/>
அகப்படில் அவரொடும் நின்னொடு ஆங்கே அவத்தங்கள் விளையும் என் சொல் கொள் அந்தோ
</p>
<p>
அவத்தங்கள் விளையும் என் சொல் கொள் அந்தோ அசுரர்கள் வன் கையர் கஞ்சன் ஏவ<br/>
தவத்தவர் மறுக நின்று உழிதருவர் தனிமையும் பெரிது உனக்கு இராமனையும்<br/>
உவர்த்தலை உடன் திரிகிலையும் என்று என்று ஊடுற என்னுடை ஆவி வேமால்<br/>
திவத்திலும் பசு நிரை மேய்ப்பு உவத்தி செங்கனி வாய் எங்கள் ஆயர் தேவே
</p>
<p>
செங்கனி வாய் எங்கள் ஆயர் தேவு அத் திருவடி திருவடிமேல் பொருநல்<br/>
சங்கு அணி துறைவன் வண் தென் குருகூர் வண் சடகோபன் சொல் ஆயிரத்துள்<br/>
மங்கையர் ஆய்ச்சியர் ஆய்ந்த மாலை அவனொடும் பிரிவதற்கு இரங்கி தையல்<br/>
அங்கு அவன் பசு நிரை மேய்ப்பு ஒழிப்பான் உரைத்தன இவையும் பத்து அவற்றின் சார்வே
</p>
<h2>ஆழ்வார் தாம் பெறக் கருதிய பக்தி பலித்தமையை அருளிச்செய்தல்</h2>
</p>
<p>
சார்வே தவநெறிக்குத் தாமோதரன் தாள்கள்<br/>
கார் மேக வண்ணன் கமல நயனத்தன்<br/>
நீர் வானம் மண் எரி கால் ஆய் நின்ற நேமியான்<br/>
பேர் வானவர்கள் பிதற்றும் பெருமையனே
</p>
<p>
பெருமையனே வானத்து இமையோர்க்கும் காண்டற்கு<br/>
அருமையனே ஆகத்து அணையாதார்க்கு என்றும்<br/>
திரு மெய் உறைகின்ற செங்கண் மால் நாளும்<br/>
இருமை வினை கடிந்து இங்கு என்னை ஆள்கின்றானே
</p>
<p>
ஆள்கின்றான் ஆழியான் ஆரால் குறைவு உடையம்?<br/>
மீள்கின்றது இல்லை பிறவித் துயர் கடிந்தோம்<br/>
வாள் கெண்டை ஒண்கண் மடப் பின்னை தன் கேள்வன்<br/>
தாள் கண்டுகொண்டு என் தலைமேல் புனைந்தேனே
</p>
<p>
தலைமேல் புனைந்தேன் சரணங்கள் ஆலின்<br/>
இலைமேல் துயின்றான் இமையோர் வணங்க<br/>
மலைமேல் தான் நின்று என் மனத்துள் இருந்தானை<br/>
நிலை பேர்க்கல் ஆகாமை நிச்சித்து இருந்தேனே
</p>
<p>
நிச்சித்து இருந்தேன் என் நெஞ்சம் கழியாமை<br/>
கைச் சக்கரத்து அண்ணல் கள்வம் பெரிது உடையன்<br/>
மெச்சப்படான் பிறர்க்கு மெய்போலும் பொய் வல்லன்<br/>
நச்சப்படும் நமக்கு நாகத்து அணையானே
</p>
<p>
நாகத்து அணையானை நாள்தோறும் ஞானத்தால்<br/>
ஆகத்து அணைப்பார்க்கு அருள்செய்யும் அம்மானை<br/>
மாகத்து இள மதியம் சேரும் சடையானைப்<br/>
பாகத்து வைத்தான் தன் பாதம் பணிந்தேனே
</p>
<p>
பணி நெஞ்சே நாளும் பரம பரம்பரனை<br/>
பிணி ஒன்றும் சாரா பிறவி கெடுத்து ஆளும்<br/>
மணி நின்ற சோதி மதுசூதன் என் அம்மான்<br/>
அணி நின்ற செம்பொன் அடல் ஆழியானே
</p>
<p>
ஆழியான் ஆழி அமரர்க்கும் அப்பாலான்<br/>
ஊழியான் ஊழி படைத்தான் நிரை மேய்த்தான்<br/>
பாழி அம் தோளால் வரை எடுத்தான் பாதங்கள்<br/>
வாழி என் நெஞ்சே! மறவாது வாழ்கண்டாய்
</p>
<p>
கண்டேன் கமல மலர்ப் பாதம் காண்டலுமே<br/>
விண்டே ஒழிந்த வினையாயின எல்லாம்<br/>
தொண்டே செய்து என்றும் தொழுது வழியொழுக<br/>
பண்டே பரமன் பணித்த பணிவகையே
</p>
<p>
வகையால் மனம் ஒன்றி மாதவனை நாளும்<br/>
புகையால் விளக்கால் புது மலரால் நீரால்<br/>
திசைதோறு அமரர்கள் சென்று இறைஞ்ச நின்ற<br/>
தகையான் சரணம் தமர்கட்கு ஓர் பற்றே
</p>
<p>
பற்று என்று பற்றி பரம பரம்பரனை<br/>
மல் திண் தோள் மாலை வழுதி வளநாடன்<br/>
சொல் தொடை அந்தாதி ஓர் ஆயிரத்துள் இப் பத்தும்<br/>
கற்றார்க்கு ஓர் பற்றாகும் கண்ணன் கழல் இணையே
</p>
<h2>பக்தி பண்ணும் வகைகளைத் தொகுத்துக் கூறல்</h2>
</p>
<p>
கண்ணன் கழல் இணை<br/>
நண்ணும் மனம் உடையீர்<br/>
எண்ணும் திருநாமம்<br/>
திண்ணம் நாரணமே
</p>
<p>
நாரணன் எம்மான்<br/>
பார் அணங்கு ஆளன்<br/>
வாரணம் தொலைத்த<br/>
காரணன் தானே
</p>
<p>
தானே உலகு எல்லாம்<br/>
தானே படைத்து இடந்து<br/>
தானே உண்டு உமிழ்ந்து<br/>
தானே ஆள்வானே
</p>
<p>
ஆள்வான் ஆழி நீர்க்<br/>
கோள்வாய் அரவு அணையான்<br/>
தாள்வாய் மலர் இட்டு<br/>
நாள்வாய் நாடீரே
</p>
<p>
நாடீர் நாள்தோறும்<br/>
வாடா மலர்கொண்டு<br/>
பாடீர் அவன் நாமம்<br/>
வீடே பெறலாமே
</p>
<p>
மேயான் வேங்கடம்<br/>
காயாமலர் வண்ணன்<br/>
பேயார் முலை உண்ட<br/>
வாயான் மாதவனே
</p>
<p>
மாதவன் என்று என்று<br/>
ஓத வல்லீரேல்<br/>
தீது ஒன்றும் அடையா<br/>
ஏதம் சாராவே
</p>
<p>
சாரா ஏதங்கள்<br/>
நீர் ஆர் முகில் வண்ணன்<br/>
பேர் ஆர் ஓதுவார்<br/>
ஆரார் அமரரே
</p>
<p>
அமரர்க்கு அரியானை<br/>
தமர்கட்கு எளியானை<br/>
அமரத் தொழுவார்கட்கு<br/>
அமரா வினைகளே
</p>
<p>
வினை வல் இருள் என்னும்<br/>
முனைகள் வெருவிப் போம்<br/>
சுனை நல் மலர் இட்டு<br/>
நினைமின் நெடியானே
</p>
<p>
நெடியான் அருள் சூடும்<br/>
படியான் சடகோபன்<br/>
நொடி ஆயிரத்து இப் பத்து<br/>
அடியார்க்கு அருள்பேறே
</p>
<h2>தமக்குப் பேறு அளிக்கச் சமயம் பார்த்திருந்த பேரருளைப் பாராட்டி ஆழ்வார் நெஞ்சுடன் கூறுதல் (திருவாட்டாறு)</h2>
</p>
<p>
அருள்பெறுவார் அடியார் தம் அடியனேற்கு ஆழியான்<br/>
அருள்தருவான் அமைகின்றான் அது நமது விதிவகையே<br/>
இருள் தரு மா ஞாலத்துள் இனிப் பிறவி யான் வேண்டேன்<br/>
மருள் ஒழி நீ மட நெஞ்சே வாட்டாற்றான் அடி வணங்கே
</p>
<p>
வாட்டாற்றான் அடி வணங்கி மா ஞாலப் பிறப்பு அறுப்பான்<br/>
கேட்டாயே மட நெஞ்சே! கேசவன் எம் பெருமானைப்<br/>
பாட்டு ஆய பல பாடி பழவினைகள் பற்று அறுத்து<br/>
நாட்டாரோடு இயல்வு ஒழிந்து நாரணனை நண்ணினமே
</p>
<p>
நண்ணினம் நாராயணனை நாமங்கள் பல சொல்லி<br/>
மண் உலகில் வளம் மிக்க வாட்டாற்றான் வந்து இன்று<br/>
விண் உலகம் தருவானாய் விரைகின்றான் விதிவகையே<br/>
எண்ணினவாறு ஆகா இக் கருமங்கள் என் நெஞ்சே
</p>
<p>
என் நெஞ்சத்து உள் இருந்து இங்கு இரும் தமிழ் நூல் இவை மொழிந்து<br/>
வல் நெஞ்சத்து இரணியனை மார்வு இடந்த வாட்டாற்றான்<br/>
மன் அஞ்ச பாரதத்துப் பாண்டவர்க்காப் படைதொட்டான்<br/>
நல் நெஞ்சே நம் பெருமான் நமக்கு அருள் தான் செய்வானே
</p>
<p>
வான் ஏற வழி தந்த வாட்டாற்றான் பணிவகையே<br/>
நான் ஏறப் பெறுகின்றேன் நரகத்தை நகு நெஞ்சே!<br/>
தேன் ஏறு மலர்த் துளவம் திகழ் பாதன் செழும் பறவை<br/>
தான் ஏறித் திரிவான தாள் இணை என் தலைமேலே
</p>
<p>
தலைமேல தாள் இணைகள் தாமரைக்கண் என் அம்மான்<br/>
நிலைபேரான் என் நெஞ்சத்து எப்பொழுதும் எம் பெருமான்<br/>
மலை மாடத்து அரவு அணைமேல் வாட்டாற்றான் மதம் மிக்க<br/>
கொலை யானை மருப்பு ஒசித்தான் குரை கழல்கள் குறுகினமே
</p>
<p>
குரை கழல்கள் குறுகினம் நம் கோவிந்தன் குடிகொண்டான்<br/>
திரை குழுவு கடல் புடை சூழ் தென் நாட்டுத் திலதம் அன்ன<br/>
வரை குழுவு மணி மாட வாட்டாற்றான் மலர் அடிமேல்<br/>
விரை குழுவு நறும் துளவம் மெய்ந்நின்று கமழுமே
</p>
<p>
மெய்ந்நின்று கமழ் துளவ விரை ஏறு திருமுடியன்<br/>
கைந்நின்ற சக்கரத்தன் கருதும் இடம் பொருது புனல்<br/>
மைந்நின்ற வரை போலும் திரு உருவ வாட்டாற்றாற்கு<br/>
எந் நன்றி செய்தேனா என் நெஞ்சில் திகழ்வதுவே?
</p>
<p>
திகழ்கின்ற திருமார்பில் திருமங்கை தன்னோடும்<br/>
திகழ்கின்ற திருமாலார் சேர்விடம் தண் வாட்டாறு<br/>
புகழ்நின்ற புள் ஊர்தி போர் அரக்கர் குலம் கெடுத்தான்<br/>
இகழ்வு இன்றி என் நெஞ்சத்து எப்பொழுதும் பிரியானே
</p>
<p>
பிரியாது ஆட்செய் என்று பிறப்பு அறுத்து ஆள் அறக்கொண்டான்<br/>
அரி ஆகி இரணியனை ஆகம் கீண்டான் அன்று<br/>
பெரியார்க்கு ஆட்பட்டக்கால் பெறாத பயன் பெறுமாறு<br/>
வரி வாள் வாய் அரவு அணைமேல் வாட்டாற்றான் காட்டினனே
</p>
<p>
காட்டித் தன் கனை கழல்கள் கடு நரகம் புகல் ஒழித்த<br/>
வாட்டாற்று எம் பெருமானை வளங் குருகூர்ச் சடகோபன்<br/>
பாட்டாய தமிழ் மாலை ஆயிரத்துள் இப் பத்தும்<br/>
கேட்டு ஆரார் வானவர்கள் செவிக்கு இனிய செஞ்சொல்லே
</p>
<p>
ஆழ்வார் தமது மேனியின்மேல் எம்பெருமான் வைத்துள்ள<br/>
 வாஞ்சையைப் பாராட்டிப் பேசுதல் (திருமாலிருஞ்சோலை)
</p>
<p>
செஞ்சொல் கவிகாள் உயிர் காத்து ஆட்செய்ம்மின் திருமாலிருஞ்சோலை<br/>
வஞ்சக் கள்வன் மா மாயன் மாயக் கவியாய் வந்து என்<br/>
நெஞ்சும் உயிரும் உள் கலந்து நின்றார் அறியாவண்ணம் என்<br/>
நெஞ்சும் உயிரும் அவை உண்டு தானே ஆகி நிறைந்தானே
</p>
<p>
தானே ஆகி நிறைந்து எல்லா உலகும் உயிரும் தானே ஆய்<br/>
தானே யான் என்பான் ஆகி தன்னைத் தானே துதித்து எனக்குத்<br/>
தேனே பாலே கன்னலே அமுதே திருமாலிருஞ்சோலைக்<br/>
கோனே ஆகி நின்றொழிந்தான் என்னை முற்றும் உயிர் உண்டே
</p>
<p>
என்னை முற்றும் உயிர் உண்டு என் மாய ஆக்கை இதனுள் புக்கு<br/>
என்னை முற்றும் தானே ஆய் நின்ற மாய அம்மான் சேர்<br/>
தென் நன் திருமாலிருஞ்சோலைத் திசை கைகூப்பிச் சேர்ந்த யான்<br/>
இன்னும் போவேனேகொலோ? என்கொல் அம்மான் திரு அருளே?
</p>
<p>
என்கொல் அம்மான் திரு அருள்கள் உலகும் உயிரும் தானே ஆய்<br/>
நன்கு என் உடலம் கைவிடான் ஞாலத்தூடே நடந்து உழக்கி<br/>
தென் கொள் திசைக்குத் திலதமாய் நின்ற திருமாலிருஞ்சோலை<br/>
நங்கள் குன்றம் கைவிடான் நண்ணா அசுரர் நலியவே?
</p>
<p>
நண்ணா அசுரர் நலிவு எய்த நல்ல அமரர் பொலிவு எய்த<br/>
எண்ணாதனகள் எண்ணும் நல் முனிவர் இன்பம் தலைசிறப்ப<br/>
பண் ஆர் பாடல் இன் கவிகள் யானாய்த் தன்னைத் தான் பாடி<br/>
தென்னா என்னும் என் அம்மான் திருமாலிருஞ்சோலையானே
</p>
<p>
திருமாலிருஞ்சோலையானே ஆகி செழு மூவுலகும் தன்<br/>
ஒரு மா வயிற்றின் உள்ளே வைத்து ஊழி ஊழி தலையளிக்கும்<br/>
திருமால் என்னை ஆளும் மால் சிவனும் பிரமனும் காணாது<br/>
அரு மால் எய்தி அடி பரவ அருளை ஈந்த அம்மானே
</p>
<p>
அருளை ஈ என் அம்மானே என்னும் முக்கண் அம்மானும்<br/>
தெருள் கொள் பிரமன் அம்மானும் தேவர் கோனும் தேவரும்<br/>
இருள்கள் கடியும் முனிவரும் ஏத்தும் அம்மான் திருமலை<br/>
மருள்கள் கடியும் மணிமலை திருமாலிருஞ்சோலை மலையே
</p>
<p>
திருமாலிருஞ்சோலை மலையே திருப்பாற்கடலே என் தலையே<br/>
திருமால் வைகுந்தமே தண் திருவேங்கடமே எனது உடலே<br/>
அரு மா மாயத்து எனது உயிரே மனமே வாக்கே கருமமே<br/>
ஒரு மா நொடியும் பிரியான் என் ஊழி முதல்வன் ஒருவனே
</p>
<p>
ஊழி முதல்வன் ஒருவனே என்னும் ஒருவன் உலகு எல்லாம்<br/>
ஊழிதோறும் தன்னுள்ளே படைத்து காத்து கெடுத்து உழலும்<br/>
ஆழிவண்ணன் என் அம்மான் அம் தண் திருமாலிருஞ்சோலை<br/>
வாழி மனமே! கைவிடேல் உடலும் உயிரும் மங்க ஒட்டே
</p>
<p>
மங்க ஒட்டு உன் மா மாயை திருமாலிருஞ்சோலை மேய<br/>
நங்கள் கோனே யானே நீ ஆகி என்னை அளித்தானே<br/>
பொங்கு ஐம்புலனும் பொறி ஐந்தும் கருமேந்திரியம் ஐம்பூதம்<br/>
இங்கு இவ் உயிர் ஏய் பிரகிருதி மான் ஆங்காரம் மனங்களே.
</p>
<p>
மான் ஆங்காரம் மனம் கெட ஐவர் வன்கையர் மங்க<br/>
தான் ஆங்காரமாய்ப் புக்கு தானே தானே ஆனானைத்<br/>
தேன் ஆங்காரப் பொழில் குருகூர்ச் சடகோபன் சொல் ஆயிரத்துள்<br/>
மான் ஆங்காரத்து இவை பத்தும் திருமாலிருஞ்சோலை மலைக்கே.
</p>
<p>
காரணம் இன்றியே அருளி மகிழும் எம்பெருமானது<br/>
 திறத்தைப் பேசுதல்(திருப்பேர் நகர்)
</p>
<p>
திருமாலிருஞ்சோலை மலை என்றேன் என்ன<br/>
திருமால் வந்து என் நெஞ்சு நிறையப் புகுந்தான்<br/>
குரு மா மணி உந்து புனல் பொன்னித் தென்பால்<br/>
திருமால் சென்று சேர்விடம் தென் திருப்பேரே
</p>
<p>
பேரே உறைகின்ற பிரான் இன்று வந்து<br/>
பேரேன் என்று என் நெஞ்சு நிறையப் புகுந்தான்<br/>
கார் ஏழ் கடல் ஏழ் மலை ஏழ் உலகு உண்டும்<br/>
ஆரா வயிற்றானை அடங்கப் பிடித்தேனே
</p>
<p>
பிடித்தேன் பிறவி கெடுத்தேன் பிணி சாரேன்<br/>
மடித்தேன் மனை வாழ்க்கையுள் நிற்பது ஓர் மாயையை<br/>
கொடிக் கோபுர மாடங்கள் சூழ் திருப்பேரான்<br/>
அடிச் சேர்வது எனக்கு எளிது ஆயினவாறே
</p>
<p>
எளிதாயினவாறு என்று என் கண்கள் களிப்பக்<br/>
களிது ஆகிய சிந்தையனாய்க் களிக்கின்றேன்<br/>
கிளி தாவிய சோலைகள் சூழ் திருப்பேரான்<br/>
தெளிது ஆகிய சேண் விசும்பு தருவானே
</p>
<p>
வானே தருவான் எனக்காய் என்னோடு ஒட்டி<br/>
ஊன் ஏய் குரம்பை இதனுள் புகுந்து இன்று<br/>
தானே தடுமாற்ற வினைகள் தவிர்த்தான்<br/>
தேன் ஏய் பொழில் தென் திருப்பேர் நகரானே
</p>
<p>
திருப்பேர் நகரான் திருமாலிருஞ்சோலைப்<br/>
பொருப்பே உறைகின்ற பிரான் இன்று வந்து<br/>
இருப்பேன் என்று என் நெஞ்சு நிறையப் புகுந்தான்<br/>
விருப்பே பெற்று அமுதம் உண்டு களித்தேனே
</p>
<p>
உண்டு களித்தேற்கு உம்பர் என் குறை மேலைத்<br/>
தொண்டு உகளித்து அந்தி தொழும் சொல்லுப் பெற்றேன்<br/>
வண்டு களிக்கும் பொழில் சூழ் திருப்பேரான்<br/>
கண்டு களிப்ப கண்ணுள் நின்று அகலானே?
</p>
<p>
கண்ணுள் நின்று அகலான் கருத்தின்கண் பெரியன்<br/>
எண்ணில் நுண் பொருள் ஏழ் இசையின் சுவை தானே<br/>
வண்ண நல் மணி மாடங்கள் சூழ் திருப்பேரான்<br/>
திண்ணம் என் மனத்துப் புகுந்தான் செறிந்து இன்றே
</p>
<p>
இன்று என்னைப் பொருளாக்கி தன்னை என்னுள் வைத்தான்<br/>
அன்று என்னைப் புறம்போகப் புணர்த்தது என் செய்வான்?<br/>
குன்று என்னத் திகழ் மாடங்கள் சூழ் திருப்பேரான்<br/>
ஒன்று எனக்கு அருள் செய்ய உணர்த்தல் உற்றேனே
</p>
<p>
உற்றேன் உகந்து பணிசெய்து உன் பாதம்<br/>
பெற்றேன் ஈதே இன்னம் வேண்டுவது எந்தாய்<br/>
கற்றார் மறைவாணர்கள் சூழ் திருப்பேராற்கு<br/>
அற்றார் அடியார் தமக்கு அல்லல் நில்லாவே
</p>
<p>
நில்லா அல்லல் நீள் வயல் சூழ் திருப்பேர்மேல்<br/>
நல்லார் பலர் வாழ் குருகூர்ச் சடகோபன்<br/>
சொல் ஆர் தமிழ் ஆயிரத்துள் இவை பத்தும்<br/>
வல்லார் தொண்டர் ஆள்வது சூழ் பொன் விசும்பே
</p>
<h2>திருநாடு செல்வாருக்கு நடைபெறும் உபசாரங்களைத் தாமே அனுபவித்துப் பேசுதல்</h2>
</p>
<p>
சூழ் விசும்பு அணி முகில் தூரியம் முழக்கின<br/>
ஆழ் கடல் அலை திரைக் கை எடுத்து ஆடின:<br/>
ஏழ் பொழிலும் வளம் ஏந்திய என் அப்பன்<br/>
வாழ் புகழ் நாரணன் தமரைக் கண்டு உகந்தே
</p>
<p>
நாரணன் தமரைக் கண்டு உகந்து நல் நீர் முகில்<br/>
பூரண பொன் குடம் பூரித்தது உயர் விண்ணில்<br/>
நீர் அணி கடல்கள் நின்று ஆர்த்தன நெடு வரைத்<br/>
தோரணம் நிரைத்து எங்கும் தொழுதனர் உலகே
</p>
<p>
தொழுதனர் உலகர்கள் தூப நல் மலர் மழை<br/>
பொழிவனர் பூமி அன்று அளந்தவன் தமர் முன்னே<br/>
எழுமின் என்று இருமருங்கு இசைத்தனர் முனிவர்கள்<br/>
வழி இது வைகுந்தர்க்கு என்று வந்து எதிரே
</p>
<p>
எதிர் எதிர் இமையவர் இருப்பிடம் வகுத்தனர்<br/>
கதிரவர் அவர் அவர் கைந்நிரை காட்டினர்<br/>
அதிர் குரல் முரசங்கள் அலை கடல் முழக்கு ஒத்த<br/>
மது விரி துழாய் முடி மாதவன் தமர்க்கே
</p>
<p>
மாதவன் தமர் என்று வாசலில் வானவர்<br/>
போதுமின் எமது இடம் புகுதுக என்றலும்<br/>
கீதங்கள் பாடினர் கின்னரர் கெருடர்கள்<br/>
வேத நல் வாயவர் வேள்வி உள்மடுத்தே
</p>
<p>
வேள்வி உள்மடுத்தலும் விரை கமழ் நறும் புகை<br/>
காளங்கள் வலம்புரி கலந்து எங்கும் இசைத்தனர்<br/>
ஆள்மின்கள் வானகம் ஆழியான் தமர் என்று<br/>
வாள் ஒண் கண் மடந்தையர் வாழ்த்தினர் மகிழ்ந்தே
</p>
<p>
மடந்தையர் வாழ்த்தலும் மருதரும் வசுக்களும்<br/>
தொடர்ந்து எங்கும் தோத்திரம் சொல்லினர் தொடுகடல்<br/>
கிடந்த எம் கேசவன் கிளர் ஒளி மணிமுடி<br/>
குடந்தை எம் கோவலன் குடி அடியார்க்கே
</p>
<p>
குடி அடியார் இவர் கோவிந்தன் தனக்கு என்று<br/>
முடி உடை வானவர் முறை முறை எதிர்கொள்ள<br/>
கொடி அணி நெடு மதிள் கோபுரம் குறுகினர்<br/>
வடிவு உடை மாதவன் வைகுந்தம் புகவே
</p>
<p>
வைகுந்தம் புகுதலும் வாசலில் வானவர்<br/>
வைகுந்தன் தமர் எமர் எமது இடம் புகுத என்று<br/>
வைகுந்தத்து அமரரும் முனிவரும் வியந்தனர்<br/>
வைகுந்தம் புகுவது மண்ணவர் விதியே
</p>
<p>
விதிவகை புகுந்தனர் என்று நல் வேதியர்<br/>
பதியினில் பாங்கினில் பாதங்கள் கழுவினர்<br/>
நிதியும் நல் சுண்ணமும் நிறை குட விளக்கமும்<br/>
மதி முக மடந்தையர் ஏந்தினர் வந்தே
</p>
<p>
வந்து அவர் எதிர் கொள்ள மா மணி மண்டபத்து<br/>
அந்தம் இல் பேரின்பத்து அடியரோடு இருந்தமை<br/>
கொந்து அலர் பொழில் குருகூர்ச் சடகோபன் சொல்<br/>
சந்தங்கள் ஆயிரத்து இவை வல்லார் முனிவரே
</p>
<p>
ஆழ்வார் பரம பக்தியால் கனிந்து திருமாலைத் தாம்<br/>
 அடைந்தமையை அருளிச்செய்தல்
</p>
<p>
முனியே நான்முகனே முக்கண் அப்பா என் பொல்லாக்<br/>
கனிவாய்த் தாமரைக் கண் கரு மாணிக்கமே என் கள்வா<br/>
தனியேன் ஆர் உயிரே என் தலைமிசையாய் வந்திட்டு<br/>
இனி நான் போகல் ஒட்டேன் ஒன்றும் மாயம் செய்யேல் என்னையே
</p>
<p>
மாயம் செய்யேல் என்னை உன் திரு மார்வத்து மாலை நங்கை<br/>
வாசம் செய் பூங் குழலாள் திரு ஆணை நின் ஆணைகண்டாய்<br/>
நேசம் செய்து உன்னோடு என்னை உயிர் வேறு இன்றி ஒன்றாகவே<br/>
கூசம் செய்யாது கொண்டாய் என்னைக் கூவிக் கொள்ளாய் வந்து அந்தோ!
</p>
<p>
கூவிக் கொள்ளாய் வந்து அந்தோ! என் பொல்லாக் கருமாணிக்கமே<br/>
ஆவிக்கு ஓர் பற்றுக்கொம்பு நின் அலால் அறிகின்றிலேன் யான்<br/>
மேவித் தொழும் பிரமன் சிவன் இந்திரன் ஆதிக்கு எல்லாம்<br/>
நாவிக் கமல முதல் கிழங்கே உம்பர் அந்த அதுவே
</p>
<p>
உம்பர் அம் தண் பாழே ஓ அதனுள்மிசை நீயே ஓ<br/>
அம்பரம் நல் சோதி அதனுள் பிரமன் அரன் நீ<br/>
உம்பரும் யாதவரும் படைத்த முனிவன் அவன் நீ<br/>
எம்பரம் சாதிக்கலுற்று என்னைப் போர விட்டிட்டாயே
</p>
<p>
போர விட்டிட்டு என்னை நீ புறம் போக்கலுற்றால் பின்னை யான்<br/>
ஆரைக் கொண்டு எத்தை? அந்தோ எனது என்பது என்? யான் என்பது என்?<br/>
தீர இரும்பு உண்ட நீர் அது போல என் ஆர் உயிரை<br/>
ஆரப் பருக எனக்கு ஆரா அமுது ஆனாயே
</p>
<p>
எனக்கு ஆரா அமுதாய் எனது ஆவியை இன் உயிரை<br/>
மனக்கு ஆராமை மன்னி உண்டிட்டாய் இனி உண்டொழியாய்<br/>
புனக் காயா நிறத்த புண்டரீகக் கண் செங்கனிவாய்<br/>
உனக்கு ஏற்கும் கோல மலர்ப்பாவைக்கு அன்பா என் அன்பேயோ
</p>
<p>
கோல மலர்ப்பாவைக்கு அன்பு ஆகிய என் அன்பேயோ<br/>
நீல வரை இரண்டு பிறை கவ்வி நிமிர்ந்தது ஒப்ப<br/>
கோல வராகம் ஒன்றாய் நிலம் கோட்டிடைக் கொண்ட எந்தாய்<br/>
நீலக் கடல் கடைந்தாய் உன்னை பெற்று இனிப் போக்குவனோ?
</p>
<p>
பெற்று இனிப் போக்குவனோ உன்னை என் தனிப் பேருயிரை?<br/>
உற்ற இருவினை ஆய் உயிர் ஆய் பயன் ஆயவை ஆய்<br/>
முற்ற இம் மூவுலகும் பெரும் தூறு ஆய் தூற்றில் புக்கு<br/>
முற்றக் கரந்து ஒளித்தாய் என் முதல் தனி வித்தேயோ
</p>
<p>
முதல் தனி வித்தேயோ முழு மூவுலகு ஆதிக்கு எல்லாம்<br/>
முதல் தனி உன்னை உன்னை எனை நாள் வந்து கூடுவன் நான்<br/>
முதல் தனி அங்கும் இங்கும் முழுமுற்றுறு வாழ் பாழாய்<br/>
முதல் தனி சூழ்ந்து அகன்று ஆழ்ந்து உயர்ந்த முடிவிலீ ஓ!
</p>
<p>
சூழ்ந்து அகன்று ஆழ்ந்து உயர்ந்த முடிவில் பெரும் பாழே ஓ<br/>
சூழ்ந்து அதனில் பெரிய பர நல் மலர்ச் சோதீ ஓ<br/>
சூழ்ந்து அதனில் பெரிய சுடர் ஞான இன்பமே ஓ<br/>
சூழ்ந்து அதனில் பெரிய என் அவா அறச் சூழ்ந்தாயே
</p>
<p>
அவா அறச் சூழ் அரியை அயனை அரனை அலற்றி<br/>
அவா அற்று வீடு பெற்ற குருகூர்ச் சடகோபன் சொன்ன<br/>
அவா இல் அந்தாதிகளால் இவை ஆயிரமும் முடிந்த<br/>
அவா இல் அந்தாதி இப் பத்து அறிந்தார் பிறந்தார் உயர்ந்தே
</p>
<h2>திருமழிசை ஆழ்வார் - இராமானுச நூற்றந்தாதி -4000)</h2>
</p>
<p>
பூ மன்னு மாது பொருந்திய மார்பன் புகழ் மலிந்த<br/>
பா மன்னு மாறன் அடி பணிந்து உய்ந்தவன் பல் கலையோர்<br/>
தாம் மன்ன வந்த இராமாநுசன் சரணாரவிந்தம்<br/>
நாம் மன்னி வாழ நெஞ்சே சொல்லுவோம் அவன் நாமங்களே
</p>
<p>
கள் ஆர் பொழில் தென் அரங்கன் கமலப் பதங்கள் நெஞ்சில்<br/>
கொள்ளா மனிசரை நீங்கி குறையல் பிரான் அடிக்கீழ்<br/>
விள்ளாத அன்பன் இராமாநுசன் மிக்க சீலம் அல்லால்<br/>
உள்ளாது என் நெஞ்சு ஒன்று அறியேன் எனக்கு உற்ற பேர் இயல்வே
</p>
<p>
பேர் இயல் நெஞ்சே அடி பணிந்தேன் உன்னை பேய்ப் பிறவிப்<br/>
பூரியரோடு உள்ள சுற்றம் புலர்த்தி பொருவு அரும் சீர்<br/>
ஆரியன் செம்மை இராமாநுசமுனிக்கு அன்பு செய்யும்<br/>
சீரிய பேறு உடையார் அடிக்கீழ் என்னைச் சேர்த்ததற்கே
</p>
<p>
என்னைப் புவியில் ஒரு பொருள் ஆக்கி மருள் சுரந்த<br/>
முன்னைப் பழவினை வேர் அறுத்து ஊழி முதல்வனையே<br/>
பன்னப் பணித்த இராமாநுசன் பரன் பாதமும் என்<br/>
சென்னித் தரிக்க வைத்தான் எனக்கு ஏதும் சிதைவு இல்லையே
</p>
<p>
எனக்கு உற்ற செல்வம் இராமாநுசன் என்று இசையகில்லா<br/>
மனக் குற்ற மாந்தர் பழிக்கில் புகழ் அவன் மன்னிய சீர்<br/>
தனக்கு உற்ற அன்பர் அவன் திருநாமங்கள் சாற்றும் என் பா<br/>
இனக் குற்றம் காணகில்லார் பத்தி ஏய்ந்த இயல் இது என்றே
</p>
<p>
இயலும் பொருளும் இசையத் தொடுத்து ஈன் கவிகள் அன்பால்<br/>
மயல் கொண்டு வாழ்த்தும் இராமாநுசனை மதி இன்மையால்<br/>
பயிலும் கவிகளில் பத்தி இல்லாத என் பாவி நெஞ்சால்<br/>
முயல்கின்றனன் அவன் தன் பெருங் கீர்த்தி மொழிந்திடவே
</p>
<p>
மொழியைக் கடக்கும் பெரும் புகழான் வஞ்ச முக்குறும்பு ஆம்<br/>
குழியைக் கடக்கும் நம் கூரத்தாழ்வான் சரண் கூடியபின்<br/>
பழியைக் கடத்தும் இராமாநுசன் புகழ் பாடி அல்லா<br/>
வழியைக் கடத்தல் எனக்கு இனியாதும் வருத்தம் அன்றே
</p>
<p>
வருத்தும் புற இருள் மாற்ற எம் பொய்கைப் பிரான் மறையின்<br/>
குருத்தின் பொருளையும் செந்தமிழ் தன்னையும் கூட்டி ஒன்றத்<br/>
திரித்து அன்று எரித்த திருவிளக்கைத் தன் திருவுளத்தே<br/>
இருத்தும் பரமன் இராமாநுசன் எம் இறையவனே
</p>
<p>
இறைவனைக் காணும் இதயத்து இருள் கெட ஞானம் என்னும்<br/>
நிறை விளக்கு ஏற்றிய பூதத் திருவடி தாள்கள் நெஞ்சத்து<br/>
உறைய வைத்து ஆளும் இராமாநுசன் புகழ் ஓதும் நல்லோர்<br/>
மறையினைக் காத்து இந்த மண்ணகத்தே மன்ன வைப்பவரே
</p>
<p>
மன்னிய பேர் இருள் மாண்டபின் கோவலுள் மா மலராள்<br/>
தன்னொடும் ஆயனைக் கண்டமை காட்டும் தமிழ்த் தலைவன்<br/>
பொன் அடி போற்றும் இராமாநுசற்கு அன்பு பூண்டவர் தாள்<br/>
சென்னியில் சூடும் திருவுடையார் என்றும் சீரியரே
</p>
<p>
சீரிய நான்மறைச் செம்பொருள் செந்தமிழால் அளித்த<br/>
பார் இயலும் புகழப் பாண்பெருமாள் சரண் ஆம் பதுமத்<br/>
தார் இயல் சென்னி இராமாநுசன் தன்னைச் சார்ந்தவர் தம்<br/>
கார் இயல் வண்மை என்னால் சொல்லொணாது இக் கடல் இடத்தே
</p>
<p>
இடம் கொண்ட கீர்த்தி மழிசைக்கு இறைவன் இணை அடிப்போது<br/>
அடங்கும் இதயத்து இராமாநுசன் அம் பொன் பாதம் என்றும்<br/>
கடம் கொண்டு இறைஞ்சும் திரு முனிவர்க்கு அன்றி காதல் செய்யாத்<br/>
திடம் கொண்ட ஞானியர்க்கே அடியேன் அன்பு செய்வதுவே
</p>
<p>
செய்யும் பசுந் துளபத் தொழில் மாலையும் செந்தமிழில்<br/>
பெய்யும் மறைத் தமிழ் மாலையும் பேராத சீர் அரங்கத்து<br/>
ஐயன் கழற்கு அணியும் பரன் தாள் அன்றி ஆதரியா<br/>
மெய்யன் இராமாநுசன் சரணே கதி வேறு எனக்கே
</p>
<p>
கதிக்குப் பதறி வெம் கானமும் கல்லும் கடலும் எல்லாம்<br/>
கொதிக்கத் தவம் செய்யும் கொள்கை அற்றேன் கொல்லி காவலன் சொல்<br/>
பதிக்கும் கலைக் கவி பாடும் பெரியவர் பாதங்களே<br/>
துதிக்கும் பரமன் இராமாநுசன் என்னைச் சோர்விலனே
</p>
<p>
சோராத காதல் பெருஞ் சுழிப்பால் தொல்லை மாலை ஒன்றும்<br/>
பாராது அவனைப் பல்லாண்டு என்று காப்பிடும் பான்மையன் தாள்<br/>
பேராத உள்ளத்து இராமாநுசன் தன் பிறங்கிய சீர்<br/>
சாரா மனிசரைச் சேரேன் எனக்கு என்ன தாழ்வு இனியே?
</p>
<p>
தாழ்வு ஒன்று இல்லா மறை தாழ்ந்து தலம் முழுதும் கலியே<br/>
ஆள்கின்ற நாள் வந்து அளித்தவன் காண்மின் அரங்கர் மௌலி<br/>
சூழ்கின்ற மாலையைச் சூடிக் கொடுத்தவள் தொல் அருளால்<br/>
வாழ்கின்ற வள்ளல் இராமாநுசன் என்னும் மா முனியே
</p>
<p>
முனியார் துயரங்கள் முந்திலும் இன்பங்கள் மொய்த்திடினும்<br/>
கனியார் மனம் கண்ணமங்கை நின்றானை கலை பரவும்<br/>
தனி ஆனையை தண் தமிழ் செய்த நீலன் தனக்கு உலகில்<br/>
இனியானை எங்கள் இராமாநுசனை வந்து எய்தினரே
</p>
<p>
எய்தற்கு அரிய மறைகளை ஆயிரம் இன் தமிழால்<br/>
செய்தற்கு உலகில் வரும் சடகோபனைச் சிந்தையுள்ளே<br/>
பெய்தற்கு இசையும் பெரியவர் சீரை உயிர்கள் எல்லாம்<br/>
உய்தற்கு உதவும் இராமாநுசன் எம் உறுதுணையே
</p>
<p>
உறு பெருஞ் செல்வமும் தந்தையும் தாயும் உயர் குருவும்<br/>
வெறி தரு பூமகள் நாதனும் மாறன் விளங்கிய சீர்<br/>
நெறி தரும் செந்தமிழ் ஆரணமே என்று இந் நீள் நிலத்தோர்<br/>
அறிதர நின்ற இராமாநுசன் எனக்கு ஆர் அமுதே
</p>
<p>
ஆரப் பொழில் தென் குருகைப்பிரான் அமுதத் திருவாய்<br/>
ஈரத் தமிழின் இசை உணர்ந்தோர்கட்கு இனியவர் தம்<br/>
சீரைப் பயின்று உய்யும் சீலம்கொள் நாதமுனியை நெஞ்சால்<br/>
வாரிப் பருகும் இராமாநுசன் என் தன் மா நிதியே
</p>
<p>
நிதியைப் பொழியும் முகில் என்று நீசர் தம் வாசல் பற்றி<br/>
துதி கற்று உலகில் துவள்கின்றிலேன் இனி தூய் நெறி சேர்<br/>
எதிகட்கு இறைவன் யமுனைத்துறைவன் இணை அடியாம்<br/>
கதி பெற்றுடைய இராமாநுசன் என்னைக் காத்தனனே
</p>
<p>
கார்த்திகையானும் கரிமுகத்தானும் கனலும் முக்கண்<br/>
மூர்த்தியும் மோடியும் வெப்பும் முதுகிட்டு மூவுலகும்<br/>
பூத்தவனே என்று போற்றிட வாணன் பிழை பொறுத்த<br/>
தீர்த்தனை ஏத்தும் இராமாநுசன் என் தன் சேம வைப்பே
</p>
<p>
வைப்பு ஆய வான் பொருள் என்று நல் அன்பர் மனத்தகத்தே<br/>
எப்போதும் வைக்கும் இராமாநுசனை இரு நிலத்தில்<br/>
ஒப்பார் இலாத உறு வினையேன் வஞ்ச நெஞ்சில் வைத்து<br/>
முப்போதும் வாழ்த்துவன் என் ஆம் இது அவன் மொய் புகழ்க்கே?
</p>
<p>
மொய்த்த வெம் தீவினையால் பல் உடல்தொறும் மூத்து அதனால்<br/>
எய்த்து ஒழிந்தேன் முனை நாள்கள் எல்லாம் இன்று கண்டு உயர்ந்தேன்<br/>
பொய்த் தவம் போற்றும் புலைச் சமயங்கள் நிலத்து அவியக்<br/>
கைத்த மெய்ஞ்ஞானத்து இராமாநுசன் என்னும் கார் தன்னையே
</p>
<p>
கார் ஏய் கருணை இராமாநுச இக் கடலிடத்தில்<br/>
ஆரே அறிபவர் நின் அருளின் தன்மை? அல்லலுக்கு<br/>
நேரே உறைவிடம் நான் வந்து நீ என்னை உய்த்தபின் உன்<br/>
சீரே உயிர்க்கு உயிராய் அடியேற்கு இன்று தித்திக்குமே
</p>
<p>
திக்கு உற்ற கீர்த்தி இராமாநுசனை என் செய் வினை ஆம்<br/>
மெய்க் குற்றம் நீக்கி விளங்கிய மேகத்தை மேவும் நல்லோர்<br/>
எக் குற்றவாளர் எது பிறப்பு ஏது இயல்வு ஆக நின்றோர்<br/>
அக் குற்றம் அப் பிறப்பு அவ் இயல்வே நம்மை ஆட்கொள்ளுமே
</p>
<p>
கொள்ளக் குறைவு அற்று இலங்கி கொழுந்து விட்டு ஓங்கிய உன்<br/>
வள்ளல் தனத்தினால் வல்வினையேன் மனம் நீ புகுந்தாய்<br/>
வெள்ளைச் சுடர் விடும் உன் பெரு மேன்மைக்கு இழுக்கு இது என்று<br/>
தள்ளுற்று இரங்கும் இராமாநுச என் தனி நெஞ்சமே
</p>
<p>
நெஞ்சில் கறை கொண்ட கஞ்சனைக் காய்ந்த நிமலன் நங்கள்<br/>
பஞ்சித் திருவடிப் பின்னை தன் காதலன் பாதம் நண்ணா<br/>
வஞ்சர்க்கு அரிய இராமாநுசன் புகழ் அன்றி என் வாய்<br/>
கொஞ்சிப் பரவகில்லாது என்ன வாழ்வு இன்று கூடியதே
</p>
<p>
கூட்டும் விதி என்று கூடுங்கொலோ தென் குருகைப்பிரான்<br/>
பாட்டு என்னும் வேதப் பசுந்தமிழ் தன்னை தன் பத்தி என்னும்<br/>
வீட்டின் கண் வைத்த இராமாநுசன் புகழ் மெய் உணர்ந்தோர்<br/>
ஈட்டங்கள் தன்னை என் நாட்டங்கள் கண்டு இன்பம் எய்திடவே?
</p>
<p>
இன்பம் தரு பெரு வீடு வந்து எய்தில் என்? எண் இறந்த<br/>
துன்பம் தரு நிரயம் பல சூழில் என்? தொல் உலகில்<br/>
மன் பல் உயிர்கட்கு இறையவன் மாயன் என மொழிந்த<br/>
அன்பன் அனகன் இராமாநுசன் என்னை ஆண்டனனே
</p>
<p>
ஆண்டுகள் நாள் திங்கள் ஆய் நிகழ் காலம் எல்லாம் மனமே<br/>
ஈண்டு பல் யோனிகள்தோறு உழல்வோம் இன்று ஓர் எண் இன்றியே<br/>
காண் தகு தோள் அண்ணல் தென் அத்தி ஊரர் கழல் இணைக்கீழ்ப்<br/>
பூண்ட அன்பாளன் இராமாநுசனைப் பொருந்தினமே
</p>
<p>
பொருந்திய தேசும் பொறையும் திறலும் புகழும் நல்ல<br/>
திருந்திய ஞானமும் செல்வமும் சேரும் செறு கலியால்<br/>
வருந்திய ஞாலத்தை வண்மையினால் வந்து எடுத்து அளித்த<br/>
அருந் தவன் எங்கள் இராமாநுசனை அடைபவர்க்கே
</p>
<p>
அடை ஆர் கமலத்து அலர்மகள் கேள்வன் கை ஆழி என்னும்<br/>
படையோடும் நாந்தகமும் படர் தண்டும் ஒண் சார்ங்க வில்லும்<br/>
புடை ஆர் புரி சங்கமும் இந்தப் பூதலம் காப்பதற்கு என்று<br/>
இடையே இராமாநுசமுனி ஆயின இந் நிலத்தே
</p>
<p>
நிலத்தைச் செறுத்து உண்ணும் நீசக் கலியை நினைப்பு அரிய<br/>
பெலத்தைச் செறுத்தும் பிறங்கியது இல்லை என் பெய் வினை தென்<br/>
புலத்தில் பொறித்த அப் புத்தகச் சும்மை பொறுக்கிய பின்<br/>
நலத்தைப் பொறுத்தது இராமாநுசன் தன் நயப் புகழே
</p>
<p>
நயவேன் ஒரு தெய்வம் நானிலத்தே சில மானிடத்தைப்<br/>
புயலே எனக் கவி போற்றி செய்யேன் பொன் அரங்கம் என்னில்<br/>
மயலே பெருகும் இராமாநுசன் மன்னு மா மலர்த்தாள்<br/>
அயரேன் அருவினை என்னை எவ்வாறு இன்று அடர்ப்பதுவே?
</p>
<p>
அடல் கொண்ட நேமியன் ஆர் உயிர் நாதன் அன்று ஆரணச் சொல்<br/>
கடல் கொண்ட ஒண் பொருள் கண்டு அளிப்ப பின்னும் காசினியோர்<br/>
இடரின்கண் வீழ்ந்திடத் தானும் அவ் ஒண்பொருள் கொண்டு அவர் பின்<br/>
படரும் குணன் எம் இராமாநுசன் தன் படி இதுவே
</p>
<p>
படி கொண்ட கீர்த்தி இராமாயணம் என்னும் பத்திவெள்ளம்<br/>
குடி கொண்ட கோயில் இராமாநுசன் குணம் கூறும் அன்பர்<br/>
கடி கொண்ட மா மலர்த் தாள் கலந்து உள்ளம் கனியும் நல்லோர்<br/>
அடி கண்டு கொண்டு உகந்து என்னையும் ஆள் அவர்க்கு ஆக்கினரே
</p>
<p>
ஆக்கி அடிமை நிலைப்பித்தனை என்னை இன்று அவமே<br/>
போக்கிப் புறத்திட்டது என் பொருளா முன்பு? புண்ணியர் தம்<br/>
வாக்கில் பிரியா இராமாநுச நின் அருளின் வண்ணம்<br/>
நோக்கில் தெரிவு அரிதால் உரையாய் இந்த நுண் பொருளே
</p>
<p>
பொருளும் புதல்வரும் பூமியும் பூங்குழலாரும் என்றே<br/>
மருள் கொண்டு இளைக்கும் நமக்கு நெஞ்சே மற்று உளார் தரமோ<br/>
இருள் கொண்ட வெம் துயர் மாற்றி தன் ஈறு இல் பெரும் புகழே<br/>
தெருளும் தெருள் தந்து இராமாநுசன் செய்யும் சேமங்களே?
</p>
<p>
சேம நல் வீடும் பொருளும் தருமமும் சீரிய நல்<br/>
காமமும் என்று இவை நான்கு என்பர் நான்கினும் கண்ணனுக்கே<br/>
ஆம் அது காமம் அறம் பொருள் வீடு இதற்கு என்று உரைத்தான்<br/>
வாமனன் சீலன் இராமாநுசன் இந்த மண்மிசையே
</p>
<p>
மண்மிசை யோனிகள்தோறும் பிறந்து எங்கள் மாதவனே<br/>
கண் உற நிற்கிலும் காணகில்லா உலகோர்கள் எல்லாம்<br/>
அண்ணல் இராமாநுசன் வந்து தோன்றிய அப் பொழுதே<br/>
நண்ணரும் ஞானம் தலைக்கொண்டு நாரணற்கு ஆயினரே
</p>
<p>
ஆயிழையார் கொங்கை தங்கும் அக் காதல் அளற்று அழுந்தி<br/>
மாயும் என் ஆவியை வந்து எடுத்தான் இன்று மா மலராள்<br/>
நாயகன் எல்லா உயிர்கட்கும் நாதன் அரங்கன் என்னும்<br/>
தூயவன் தீது இல் இராமாநுசன் தொல் அருள் சுரந்தே
</p>
<p>
சுரக்கும் திருவும் உணர்வும் சொலப்புகில் வாய் அமுதம்<br/>
பரக்கும் இரு வினை பற்று அற ஓடும் படியில் உள்ளீர்<br/>
உரைக்கின்றனன் உமக்கு யான் அறம் சீறும் உறு கலியைத்<br/>
துரக்கும் பெருமை இராமாநுசன் என்று சொல்லுமினே
</p>
<p>
சொல் ஆர் தமிழ் ஒரு மூன்றும் சுருதிகள் நான்கும் எல்லை<br/>
இல்லா அறநெறி யாவும் தெரிந்தவன் எண் அரும் சீர்<br/>
நல்லார் பரவும் இராமாநுசன் திருநாமம் நம்பி<br/>
கல்லார் அகல் இடத்தோர் எது பேறு என்று காமிப்பரே
</p>
<p>
பேறு ஒன்று மற்று இல்லை நின் சரண் அன்றி அப் பேறு அளித்தற்கு<br/>
ஆறு ஒன்றும் இல்லை மற்று அச் சரண் அன்றி என்று இப் பொருளைத்<br/>
தேறும் அவர்க்கும் எனக்கும் உனைத் தந்த செம்மை சொல்லால்<br/>
கூறும் பரம் அன்று இராமாநுச மெய்ம்மை கூறிடிலே
</p>
<p>
கூறும் சமயங்கள் ஆறும் குலைய குவலயத்தே<br/>
மாறன் பணித்த மறை உணர்ந்தோனை மதியிலியேன்<br/>
தேறும்படி என் மனம் புகுந்தானை திசை அனைத்தும்<br/>
ஏறும் குணனை இராமாநுசனை இறைஞ்சினமே
</p>
<p>
இறைஞ்சப் படும் பரன் ஈசன் அரங்கன் என்று இவ் உலகத்து<br/>
அறம் செப்பும் அண்ணல் இராமாநுசன் என் அருவினையின்<br/>
திறம் செற்று இரவும் பகலும் விடாது என் தன் சிந்தையுள்ளே<br/>
நிறைந்து ஒப்பு அற இருந்தான் எனக்கு ஆரும் நிகர் இல்லையே
</p>
<p>
நிகர் இன்றி நின்ற என் நீசதைக்கு உன் அருளின்கண் அன்றி<br/>
புகல் ஒன்றும் இல்லை அருட்கும் அஃதே புகல் புன்மையிலோர்<br/>
பகரும் பெருமை இராமாநுச இனி நாம் பழுதே<br/>
அகலும் பொருள் என் பயன் இருவோமுக்கும் ஆன பின்னே?
</p>
<p>
ஆனது செம்மை அறநெறி பொய்ம்மை அறு சமயம்<br/>
போனது பொன்றி இறந்தது வெம் கலி பூங் கமலத்<br/>
தேன் நதி பாய் வயல் தென் அரங்கன் கழல் சென்னி வைத்துத்<br/>
தான் அதில் மன்னும் இராமாநுசன் இத் தலத்து உதித்தே
</p>
<p>
உதிப்பன உத்தமர் சிந்தையுள் ஒன்னலர் நெஞ்சம் அஞ்சி<br/>
கொதித்திட மாறி நடப்பன கொள்ளை வன் குற்றம் எல்லாம்<br/>
பதித்த என் புன் கவிப் பா இனம் பூண்டன பாவு தொல் சீர்<br/>
எதித் தலை நாதன் இராமாநுசன் தன் இணை அடியே
</p>
<p>
அடியைத் தொடர்ந்து எழும் ஐவர்கட்காய் அன்று பாரதப் போர்<br/>
முடியப் பரி நெடுந் தேர் விடும் கோனை முழுது உணர்ந்த<br/>
அடியர்க்கு அமுதம் இராமாநுசன் என்னை ஆள வந்து இப்<br/>
படியில் பிறந்தது மற்று இல்லை காரணம் பார்த்திடிலே
</p>
<p>
பார்த்தான் அறு சமயங்கள் பதைப்ப இப் பார் முழுதும்<br/>
போர்த்தான் புகழ்கொண்டு புன்மையினேனிடைத் தான் புகுந்து<br/>
தீர்த்தான் இரு வினை தீர்த்து அரங்கன் செய்ய தாள் இணையோடு<br/>
ஆர்த்தான் இவை எம் இராமாநுசன் செய்யும் அற்புதமே
</p>
<p>
அற்புதன் செம்மை இராமாநுசன் என்னை ஆள வந்த<br/>
கற்பகம் கற்றவர் காமுறு சீலன் கருது அரிய<br/>
பற்பல் உயிர்களும் பல் உலகு யாவும் பரனது என்னும்<br/>
நற்பொருள் தன்னை இந் நானிலத்தே வந்து நாட்டினனே
</p>
<p>
நாட்டிய நீசச் சமயங்கள் மாண்டன நாரணனைக்<br/>
காட்டிய வேதம் களிப்புற்றது தென் குருகை வள்ளல்<br/>
வாட்டம் இலா வண் தமிழ் மறை வாழ்ந்தது மண்ணுலகில்<br/>
ஈட்டிய சீலத்து இராமாநுசன் தன் இயல்வு கண்டே
</p>
<p>
கண்டவர் சிந்தை கவரும் கடி பொழில் தென் அரங்கன்<br/>
தொண்டர் குலாவும் இராமாநுசனை தொகை இறந்த<br/>
பண் தரு வேதங்கள் பார்மேல் நிலவிடப் பார்த்தருளும்<br/>
கொண்டலை மேவித்தொழும் குடி ஆம் எங்கள் கோக்குடியே
</p>
<p>
கோக் குல மன்னரை மூவெழு கால் ஒரு கூர் மழுவால்<br/>
போக்கிய தேவனைப் போற்றும் புனிதன் புவனம் எங்கும்<br/>
ஆக்கிய கீர்த்தி இராமாநுசனை அடைந்தபின் என்<br/>
வாக்கு உரையாது என் மனம் நினையாது இனி மற்று ஒன்றையே
</p>
<p>
மற்று ஒரு பேறு மதியாது அரங்கன் மலர் அடிக்கு ஆள்<br/>
உற்றவரே தனக்கு உற்றவராய்க் கொள்ளும் உத்தமனை<br/>
நல் தவர் போற்றும் இராமாநுசனை இந் நானிலத்தே<br/>
பெற்றனன் பெற்றபின் மற்று அறியேன் ஒரு பேதைமையே
</p>
<p>
பேதையர் வேதப் பொருள் இது என்று உன்னி பிரமம் நன்று என்று<br/>
ஓதி மற்று எல்லா உயிரும் அஃது என்று உயிர்கள் மெய்விட்டு<br/>
ஆதிப் பரனோடு ஒன்று ஆம் என்று சொல்லும் அவ் அல்லல் எல்லாம்<br/>
வாதில் வென்றான் எம் இராமாநுசன் மெய்ம் மதிக்கடலே
</p>
<p>
கடல் அளவு ஆய திசை எட்டினுள்ளும் கலி இருளே<br/>
மிடைதரு காலத்து இராமாநுசன் மிக்க நான்மறையின்<br/>
சுடர் ஒளியால் அவ் இருளைத் துரந்திலனேல் உயிரை<br/>
உடையவன் நாரணன் என்று அறிவார் இல்லை உற்று உணர்ந்தே
</p>
<p>
உணர்ந்த மெய்ஞ்ஞானியர் யோகம்தொறும் திருவாய்மொழியின்<br/>
மணம் தரும் இன் இசை மன்னும் இடம்தொறும் மா மலராள்<br/>
புணர்ந்த பொன் மார்பன் பொருந்தும் பதிதொறும் புக்கு நிற்கும்<br/>
குணம் திகழ் கொண்டல் இராமாநுசன் எம் குலக் கொழுந்தே
</p>
<p>
கொழுந்துவிட்டு ஓடிப் படரும் வெம் கோள் வினையால் நிரயத்து<br/>
அழுந்தியிட்டேனை வந்து ஆட்கொண்ட பின்னும் அரு முனிவர்<br/>
தொழும் தவத்தோன் எம் இராமாநுசன் தொல் புகழ் சுடர் மிக்கு<br/>
எழுந்தது அத்தால் நல் அதிசயம் கண்டது இருநிலமே
</p>
<p>
இருந்தேன் இரு வினைப் பாசம் கழற்றி இன்று யான் இறையும்<br/>
வருந்தேன் இனி எம் இராமாநுசன் மன்னு மா மலர்த் தாள்<br/>
பொருந்தா நிலை உடைப் புன்மையினோர்க்கு ஒன்றும் நன்மை செய்யாப்<br/>
பெருந் தேவரைப்பரவும் பெரியோர் தம் கழல் பிடித்தே
</p>
<p>
பிடியைத் தொடரும் களிறு என்ன யான் உன் பிறங்கிய சீர்<br/>
அடியைத் தொடரும்படி நல்க வேண்டும் அறு சமயச்<br/>
செடியைத் தொடரும் மருள் செறிந்தோர் சிதைந்து ஓட வந்து இப்<br/>
படியைத் தொடரும் இராமாநுச மிக்க பண்டிதனே.
</p>
<p>
பண் தரு மாறன் பசுந் தமிழ் ஆனந்தம் பாய் மதமாய்<br/>
விண்டிட எங்கள் இராமாநுசமுனி வேழம் மெய்ம்மை<br/>
கொண்ட நல் வேதக் கொழுந் தண்டம் ஏந்தி குவலயத்தே<br/>
மண்டி வந்து ஏன்றது வாதியர்காள் உங்கள் வாழ்வு அற்றதே
</p>
<p>
வாழ்வு அற்றது தொல்லை வாதியர்க்கு என்றும் மறையவர் தம்<br/>
தாழ்வு அற்றது தவம் தாரணி பெற்றது தத்துவ நூல்<br/>
கூழ் அற்றது குற்றம் எல்லாம் பதித்த குணத்தினர்க்கு அந்<br/>
நாழ் அற்றது நம் இராமாநுசன் தந்த ஞானத்திலே
</p>
<p>
ஞானம் கனிந்த நலம் கொண்டு நாள்தொறும் நைபவர்க்கு<br/>
வானம் கொடுப்பது மாதவன் வல்வினையேன் மனத்தில்<br/>
ஈனம் கடிந்த இராமாநுசன் தன்னை எய்தினர்க்கு அத்<br/>
தானம் கொடுப்பது தன் தகவு என்னும் சரண் கொடுத்தே
</p>
<p>
சரணம் அடைந்த தருமனுக்காப் பண்டு நூற்றுவரை<br/>
மரணம் அடைவித்த மாயவன் தன்னை வணங்க வைத்த<br/>
கரணம் இவை உமக்கு அன்று என்று இராமாநுசன் உயிர்கட்கு<br/>
அரண் அங்கு அமைத்திலனேல் அரண் ஆர் மற்று இவ் ஆர் உயிர்க்கே?
</p>
<p>
ஆர் எனக்கு இன்று நிகர் சொல்லில்? மாயன் அன்று ஐவர் தெய்வத்<br/>
தேரினில் செப்பிய கீதையின் செம்மைப் பொருள் தெரிய<br/>
பாரினில் சொன்ன இராமாநுசனைப் பணியும் நல்லோர்<br/>
சீரினில் சென்று பணிந்தது என் ஆவியும் சிந்தையுமே
</p>
<p>
சிந்தையினோடு கரணங்கள் யாவும் சிதைந்து முன் நாள்<br/>
அந்தம் உற்று ஆழ்ந்தது கண்டு அவை என் தனக்கு அன்று அருளால்<br/>
தந்த அரங்கனும் தன் சரண் தந்திலன் தான் அது தந்து<br/>
எந்தை இராமாநுசன் வந்து எடுத்தனன் இன்று என்னையே
</p>
<p>
என்னையும் பார்த்து என் இயல்வையும் பார்த்து எண் இல் பல் குணத்த<br/>
உன்னையும் பார்க்கில் அருள் செய்வதே நலம் அன்றி என்பால்<br/>
பின்னையும் பார்க்கில் நலம் உளதே? உன் பெருங் கருணை<br/>
தன்னை என் பார்ப்பர் இராமாநுச உன்னைச் சார்ந்தவரே?
</p>
<p>
சார்ந்தது என் சிந்தை உன் தாள் இணைக்கீழ் அன்பு தான் மிகவும்<br/>
கூர்ந்தது அத் தாமரைத் தாள்களுக்கு உன் தன் குணங்களுக்கே<br/>
தீர்ந்தது என் செய்கை முன் செய்வினை நீ செய்வினை அதனால்<br/>
பேர்ந்தது வண்மை இராமாநுச எம் பெருந்தகையே
</p>
<p>
கைத்தனன் தீய சமயக் கலகரை காசினிக்கே<br/>
உய்த்தனன் தூய மறைநெறி தன்னை என்று உன்னி உள்ளம்<br/>
நெய்த்த அன்போடு இருந்து ஏத்தும் நிறை புகழோருடனே<br/>
வைத்தனன் என்னை இராமாநுசன் மிக்க வண்மை செய்தே
</p>
<p>
வண்மையினாலும் தன் மா தகவாலும் மதி புரையும்<br/>
தண்மையினாலும் இத் தாரணியோர்கட்குத் தான் சரணாய்<br/>
உண்மை நல் ஞானம் உரைத்த இராமாநுசனை உன்னும்<br/>
திண்மை அல்லால் எனக்கு இல்லை மற்று ஓர் நிலை தேர்ந்திடிலே
</p>
<p>
தேரார் மறையின் திறம் என்று மாயவன் தீயவரைக்<br/>
கூர் ஆழி கொண்டு குறைப்பது கொண்டல் அனைய வண்மை<br/>
ஏர் ஆர் குணத்து எம் இராமாநுசன் அவ் எழில் மறையில்<br/>
சேராதவரைச் சிதைப்பது அப்போது ஒரு சிந்தைசெய்தே
</p>
<p>
செய்த்தலைச் சங்கம் செழு முத்தம் ஈனும் திரு அரங்கர்<br/>
கைத்தலத்து ஆழியும் சங்கமும் ஏந்தி நம் கண்முகப்பே<br/>
மொய்த்து அலைத்து உன்னை விடேன் என்று இருக்கிலும் நின் புகழே<br/>
மொய்த்து அலைக்கும் வந்து இராமாநுச என்னை முற்றும் நின்றே
</p>
<p>
நின்ற வண் கீர்த்தியும் நீள் புனலும் நிறை வேங்கடப் பொன்<br/>
குன்றமும் வைகுந்த நாடும் குலவிய பாற்கடலும்<br/>
உன் தனக்கு எத்தனை இன்பம் தரும் உன் இணைமலர்த் தாள்<br/>
என் தனக்கும் அது இராமாநுச இவை ஈய்ந்து அருளே
</p>
<p>
ஈய்ந்தனன் ஈயாத இன்னருள் எண் இல் மறைக் குறும்பைப்<br/>
பாய்ந்தனன் அம் மறைப் பல் பொருளால் இப்படி அனைத்தும்<br/>
ஏய்ந்தனன் கீர்த்தியினால் என் வினைகளை வேர் பறியக்<br/>
காய்ந்தனன் வண்மை இராமாநுசற்கு என் கருத்து இனியே?
</p>
<p>
கருத்தில் புகுந்து உள்ளில் கள்ளம் கழற்றி கருது அரிய<br/>
வருத்தத்தினால் மிக வஞ்சித்து நீ இந்த மண்ணகத்தே<br/>
திருத்தித் திருமகள் கேள்வனுக்கு ஆக்கிய பின் என் நெஞ்சில்<br/>
பொருத்தப்படாது எம் இராமாநுச மற்று ஓர் பொய்ப்பொருளே
</p>
<p>
பொய்யைச் சுரக்கும் பொருளைத் துரந்து இந்தப் பூதலத்தே<br/>
மெய்யைப் புரக்கும் இராமாநுசன் நிற்க வேறு நம்மை<br/>
உய்யக் கொள வல்ல தெய்வம் இங்கு யாது என்று உலர்ந்து அவமே<br/>
ஐயப்படா நிற்பர் வையத்துள்ளோர் நல் அறிவு இழந்தே
</p>
<p>
நல்லார் பரவும் இராமாநுசன் திருநாமம் நம்ப<br/>
வல்லார் திறத்தை மறவாதவர்கள் எவர் அவர்க்கே<br/>
எல்லா இடத்திலும் என்றும் எப்போதிலும் எத் தொழும்பும்<br/>
சொல்லால் மனத்தால் கருமத்தினால் செய்வன் சோர்வு இன்றியே
</p>
<p>
சோர்வு இன்றி உன் தன் துணை அடிக்கீழ்த் தொண்டுபட்டவர்பால்<br/>
சார்வு இன்றி நின்ற எனக்கு அரங்கன் செய்ய தாள் இணைகள்<br/>
பேர்வு இன்றி இன்று பெறுத்தும் இராமாநுச இனி உன்<br/>
சீர் ஒன்றிய கருணைக்கு இல்லை மாறு தெரிவுறிலே
</p>
<p>
தெரிவு உற்ற ஞானம் செறியப் பெறாது வெம் தீவினையால்<br/>
உரு அற்ற ஞானத்து உழல்கின்ற என்னை ஒரு பொழுதில்<br/>
பொரு அற்ற கேள்வியன் ஆக்கி நின்றான் என்ன புண்ணியனோ<br/>
தெரிவு உற்ற கீர்த்தி இராமாநுசன் என்னும் சீர் முகிலே?
</p>
<p>
சீர் கொண்டு பேர் அறம் செய்து நல் வீடு செறிதும் என்னும்<br/>
பார் கொண்ட மேன்மையர் கூட்டன் அல்லேன் உன் பத யுகம் ஆம்<br/>
ஏர் கொண்ட வீட்டை எளிதினில் எய்துவன் உன்னுடைய<br/>
கார் கொண்ட வண்மை இராமாநுச இது கண்டு கொள்ளே
</p>
<p>
கண்டுகொண்டேன் எம் இராமாநுசன் தன்னை காண்டலுமே<br/>
தொண்டுகொண்டேன் அவன் தொண்டர் பொன் தாளில் என் தொல்லை வெம்நோய்<br/>
விண்டுகொண்டேன் அவன் சீர் வெள்ள வாரியை வாய்மடுத்து இன்று<br/>
உண்டுகொண்டேன் இன்னம் உற்றன ஓதில் உலப்பு இல்லையே
</p>
<p>
ஓதிய வேதத்தின் உட்பொருளாய் அதன் உச்சி மிக்க<br/>
சோதியை நாதன் என அறியாது உழல்கின்ற தொண்டர்<br/>
பேதைமை தீர்த்த இராமாநுசனைத் தொழும் பெரியோர்<br/>
பாதம் அல்லால் என் தன் ஆர் உயிர்க்கு யாதொன்றும் பற்று இல்லையே
</p>
<p>
பற்றா மனிசரைப் பற்றி அப் பற்று விடாதவரே<br/>
உற்றார் என உழன்று ஓடி நையேன் இனி ஒள்ளிய நூல்<br/>
கற்றார் பரவும் இராமாநுசனைக் கருதும் உள்ளம்<br/>
பெற்றார் எவர் அவர் எம்மை நின்று ஆளும் பெரியவரே
</p>
<p>
பெரியவர் பேசிலும் பேதையர் பேசிலும் தன் குணங்கட்கு<br/>
உரியசொல் என்றும் உடையவன் என்று என்று உணர்வில் மிக்கோர்<br/>
தெரியும் வண் கீர்த்தி இராமாநுசன் மறை தேர்ந்து உலகில்<br/>
புரியும் நல் ஞானம் பொருந்தாதவரை பொரும் கலியே
</p>
<p>
கலி மிக்க செந்நெல் கழனிக் குறையல் கலைப் பெருமான்<br/>
ஒலி மிக்க பாடலை உண்டு தன் உள்ளம் தடித்து அதனால்<br/>
வலி மிக்க சீயம் இராமாநுசன் மறைவாதியர் ஆம்<br/>
புலி மிக்கது என்று இப் புவனத்தில் வந்தமை போற்றுவனே
</p>
<p>
போற்று அரும் சீலத்து இராமாநுச நின் புகழ் தெரிந்து<br/>
சாற்றுவனேல் அது தாழ்வு அது தீரில் உன் சீர் தனக்கு ஓர்<br/>
ஏற்றம் என்றே கொண்டு இருக்கிலும் என் மனம் ஏத்தி அன்றி<br/>
ஆற்றகில்லாது இதற்கு என் நினைவாய் என்றிட்டு அஞ்சுவனே
</p>
<p>
நினையார் பிறவியை நீக்கும் பிரானை இந் நீள் நிலத்தே<br/>
எனை ஆள வந்த இராமாநுசனை இருங் கவிகள்<br/>
புனையார் புனையும் பெரியவர் தாள்களில் பூந்தொடையல்<br/>
வனையார் பிறப்பில் வருந்துவர் மாந்தர் மருள் சுரந்தே
</p>
<p>
மருள் சுரந்து ஆகமவாதியர் கூறும் அவப் பொருள் ஆம்<br/>
இருள் சுரந்து எய்த்த உலகு இருள் நீங்கத் தன் ஈண்டிய சீர்<br/>
அருள் சுரந்து எல்லா உயிர்கட்கும் நாதன் அரங்கன் என்னும்<br/>
பொருள் சுரந்தான் எம் இராமாநுசன் மிக்க புண்ணியனே
</p>
<p>
புண்ணிய நோன்பு புரிந்தும் இலேன் அடி போற்றி செய்யும்<br/>
நுண் அரும் கேள்வி நுவன்றும் இலேன் செம்மை நூல் புலவர்க்கு<br/>
எண் அரும் கீர்த்தி இராமாநுச இன்று நீ புகுந்து என்<br/>
கண்ணுள்ளும் நெஞ்சுள்ளும் நின்ற இக் காரணம் கட்டுரையே
</p>
<p>
கட்டப் பொருளை மறைப் பொருள் என்று கயவர் சொல்லும்<br/>
பெட்டைக் கெடுக்கும் பிரான் அல்லனே என் பெரு வினையை<br/>
கிட்டி கிழங்கொடு தன் அருள் என்னும் ஒள் வாள் உருவி<br/>
வெட்டிக் களைந்த இராமாநுசன் என்னும் மெய்த்தவனே?
</p>
<p>
தவம் தரும் செல்வும் தகவும் தரும் சலியாப் பிறவிப்<br/>
பவம் தரும் தீவினை பாற்றித் தரும் பரந் தாமம் என்னும்<br/>
திவம் தரும் தீது இல் இராமாநுசன் தன்னைச் சார்ந்தவர்கட்கு<br/>
உவந்து அருந்தேன் அவன் சீர் அன்றி யான் ஒன்றும் உள் மகிழ்ந்தே
</p>
<p>
உள் நின்று உயிர்களுக்கு உற்றனவே செய்து அவர்க்கு உயவே<br/>
பண்ணும் பரனும் பரிவிலன் ஆம்படி பல் உயிர்க்கும்<br/>
விண்ணின்தலை நின்று வீடு அளிப்பான் எம் இராமாநுசன்<br/>
மண்ணின் தலத்து உதித்து உய்மறை நாலும் வளர்த்தனனே
</p>
<p>
வளரும் பிணிகொண்ட வல்வினையால் மிக்க நல்வினையில்<br/>
கிளரும் துணிவு கிடைத்தறியாது முடைத்தலை ஊன்<br/>
தளரும் அளவும் தரித்தும் விழுந்தும் தனி திரிவேற்கு<br/>
உளர் எம் இறைவர் இராமாநுசன் தன்னை உற்றவரே
</p>
<p>
தன்னை உற்று ஆட்செய்யும் தன்மையினோர் மன்னு தாமரைத் தாள்<br/>
தன்னை உற்று ஆட்செய்ய என்னை உற்றான் இன்று தன் தகவால்<br/>
தன்னை உற்றார் அன்றி தன்மை உற்றார் இல்லை என்று அறிந்து<br/>
தன்னை உற்றாரை இராமாநுசன் குணம் சாற்றிடுமே
</p>
<p>
இடுமே இனிய சுவர்க்கத்தில்? இன்னும் நரகில் இட்டுச்<br/>
சுடுமே? அவற்றைத் தொடர் தரு தொல்லைச் சுழல் பிறப்பில்<br/>
நடுமே? இனி நம் இராமாநுசன் நம்மை நம் வசத்தே<br/>
விடுமே? சரணம் என்றால் மனமே நையல் மேவுதற்கே
</p>
<p>
தற்கச் சமணரும் சாக்கியப் பேய்களும் தாழ்சடையோன்<br/>
சொல் கற்ற சோம்பரும் சூனியவாதரும் நான்மறையும்<br/>
நிற்கக் குறும்பு செய் நீசரும் மாண்டனர் நீள் நிலத்தே<br/>
பொன் கற்பகம் எம் இராமாநுச முனி போந்த பின்னே
</p>
<p>
போந்தது என் நெஞ்சு என்னும் பொன் வண்டு உனது அடிப்போதில்<br/>
ஒண் சீர் ஆம் தெளி தேன் உண்டு அமர்ந்திட வேண்டி நின்பால் அதுவே<br/>
ஈந்திட வேண்டும் இராமாநுச இது அன்றி ஒன்றும்<br/>
மாந்தகில்லாது இனி மற்று ஒன்று காட்டி மயக்கிடலே
</p>
<p>
மயக்கும் இரு வினை வல்லியில் பூண்டு மதி மயங்கித்<br/>
துயக்கும் பிறவியில் தோன்றிய என்னை துயர் அகற்றி<br/>
உயக்கொண்டு நல்கும் இராமாநுச என்றது உன்னை உன்னி<br/>
நயக்கும் அவர்க்கு இது இழுக்கு என்பர் நல்லவர் என்றும் நைந்தே
</p>
<p>
நையும் மனம் உன் குணங்களை உன்னி என் நா இருந்து எம்<br/>
ஐயன் இராமாநுசன் என்று அழைக்கும் அருவினையேன்<br/>
கையும் தொழும் கண் கருதிடும் காண கடல் புடை சூழ்<br/>
வையம் இதனில் உன் வண்மை என்பால் என் வளர்ந்ததுவே?
</p>
<p>
வளர்ந்த வெம் கோப மடங்கல் ஒன்று ஆய் அன்று வாள் அவுணன்<br/>
கிளர்ந்த பொன் ஆகம் கிழித்தவன் கீர்த்திப் பயிர் எழுந்து<br/>
விளைந்திடும் சிந்தை இராமாநுசன் என் தன் மெய்வினை நோய்<br/>
களைந்து நல் ஞானம் அளித்தனன் கையில் கனி என்னவே
</p>
<p>
கையில் கனி என்னக் கண்ணனைக் காட்டித் தரிலும் உன் தன்<br/>
மெய்யில் பிறங்கிய சீர் அன்றி வேண்டிலன் யான் நிரயத்<br/>
தொய்யில் கிடக்கிலும் சோதி விண் சேரிலும் இவ் அருள் நீ<br/>
செய்யில் தரிப்பன் இராமாநுச என் செழுங் கொண்டலே
</p>
<p>
செழுந்திரைப் பாற்கடல் கண் துயில் மாயன் திருவடிக்கீழ்<br/>
விழுந்திருப்பார் நெஞ்சில் மேவு நல் ஞானி நல் வேதியர்கள்<br/>
தொழும் திருப் பாதன் இராமாநுசனைத் தொழும் பெரியோர்<br/>
எழுந்து இரைத்து ஆடும் இடம் அடியேனுக்கு இருப்பிடமே
</p>
<p>
இருப்பிடம் வைகுந்தம் வேங்கடம் மாலிருஞ்சோலை என்னும்<br/>
பொருப்பிடம் மாயனுக்கு என்பர் நல்லோர் அவை தம்மொடும் வந்து<br/>
இருப்பிடம் மாயன் இராமாநுசன் மனத்து இன்று அவன் வந்து<br/>
இருப்பிடம் என் தன் இதயத்துள்ளே தனக்கு இன்புறவே
</p>
<p>
இன்பு உற்ற சீலத்து இராமாநுச என்றும் எவ்விடத்தும்<br/>
என்பு உற்ற நோய் உடல்தோறும் பிறந்து இறந்து எண் அரிய<br/>
துன்பு உற்று வீயினும் சொல்லுவது ஒன்று உண்டு உன் தொண்டர்கட்கே<br/>
அன்பு உற்று இருக்கும்படி என்னை ஆக்கி அங்கு ஆட்படுத்தே
</p>
<p>
அம் கயல் பாய் வயல் தென் அரங்கன் அணி ஆகம் மன்னும்<br/>
பங்கய மா மலர்ப் பாவையைப் போற்றுதும் பத்தி எல்லாம்<br/>
தங்கியது என்னத் தழைத்து நெஞ்சே நம் தலைமிசையே<br/>
பொங்கிய கீர்த்தி இராமாநுசன் அடிப் பூ மன்னவே
</p>
