
<h1 dir='rtl'>سوگندنامه</h1>
<cite dir='rtl'>رضی‌الدین آرتیمانی</cite>

<p dir='rtl'>
دگر سینه‌ام چون خم آمد بجوش<br/>
بر آمد از این قلزم غم خروش<br/>
خراباتیان، راه میخانه کو<br/>
حریفان بگوئید، پیمانه کو<br/>
مرا سوی میخانه راهی دهید<br/>
سرم را به آن در پناهی دهید<br/>
بهار است و بلبل، بساط نشاط<br/>
بطرف چمن میکشد ز انبساط<br/>
تو هم زاهد از خویش دستی برآر<br/>
مکن اینقدر خشکی اندر بهار<br/>
به درک فنون ریا کاملی<br/>
در این فن چرا اینقدر جاهلی<br/>
مرادی نشد حاصلت در مرید<br/>
در این آرزو گشت، مویت سفید<br/>
بیا بگذر از قید ناموس و ننگ<br/>
بزن شیشهٔ خودپرستی به سنگ<br/>
بینداز از دست مسواک را<br/>
بدست آر، نوباوهٔ تاک را<br/>
ز من بشنو، از زهد اندیشه کن<br/>
بهار است، دیوانگی پیشه کن<br/>
بزن دست و صد چاک زن جامه را<br/>
بیفکن ز سر بار عمامه را<br/>
بیا با حریفان هم آهنگ باش<br/>
بکن صلح و با خویش در جنگ باش<br/>
ازین زهد یکباره بیگانه شو<br/>
به رند خرابات، همخانه شو<br/>
چو من ترک سودای تزویر کن<br/>
توان تا بمیخانه، شبگیر کن<br/>
که بختت مگر سر بر آرد ز خواب<br/>
نظرها بیابی ز خم شراب<br/>
ز فیض صبوحی بفیضی رسی<br/>
شوی با همه ناکسیها، کسی<br/>
چه بر سبحه چسبیده‌ای اینقدر<br/>
بس این خاک بازی که خاکت بسر<br/>
چرا اینقدر خشک و افسرده‌ای<br/>
نه دستی نه پائی مگر مرده‌ای<br/>
بکن ترک تزویر و زهد و ریا<br/>
به میخانه رفتن ز سر ساز پا<br/>
ز ما اختلاط مجازی مجو<br/>
زمستان به جز صاف بازی مجو<br/>
بگو با حکیم ز خود بی‌خبر<br/>
که ای مانده در گل درین ره چو خر<br/>
بمستی ز حکمت کن اندیشه‌ای<br/>
چه صغری، چه کبری، بکش شیشه‌ای<br/>
کتاب اشارات ابرو بخوان<br/>
شفا در لب جام پُر باده دان<br/>
ببین شرح تجرید ساق و بدن<br/>
بگو حکمت العین چشم و دهن<br/>
بجز حرف باده مکن گفتگو<br/>
سخن‌تر مقولات و از کیف گو<br/>
بیا ساقی ای قبلهٔ من بیا<br/>
سرت گردم، ای شوخ پر فن بیا<br/>
دماغم ز سودای صحبت بسوخت<br/>
به داغم زبان شعله‌ها برفروخت<br/>
علاجی کن از می دماغ مرا<br/>
بنه مرهم از باده داغ مرا<br/>
شد از آتش دهر جانم کباب<br/>
برافشان بدین شعله مشتی شراب<br/>
بپا شو زمستی چه افتاده‌ای<br/>
بیفکن مرا در شط باده‌ای<br/>
بکن شستشوی من از لای می<br/>
مرا غرق میکن بدریای می<br/>
بده ساقی آن مایهٔ زندگی<br/>
دمی وارهانم ز دل مردگی<br/>
دل و جان من شد بفرمان تو<br/>
چه جان و چه دل جمله قربان تو<br/>
بمن جان من می بده می بده<br/>
پیاپی پیاپی پیاپی بده<br/>
بده باده وز روی مستی بده<br/>
فدای تو گردم دو دستی بده<br/>
به یکدست ما را سبک بر مدار<br/>
چه مینا چه پیمانه خمها بیار<br/>
مکن سرکشی از من ای بی‌نظیر<br/>
بده جامی و در عوض جان بگیر<br/>
بیا ای تو درمان دردم بیا<br/>
بیا گرد بالات گردم بیا<br/>
بیا ای فدای رخ ساده‌ات<br/>
بده می بگرد سر باده‌ات<br/>
کجایم، چه میگویم ای دوستان<br/>
مگر مست گشتم درین بوستان<br/>
ملولیم ساقی می ناب ده<br/>
یکی جرعه ز آن قرمزین آب ده<br/>
سخنها بمستانه گفتم بسی<br/>
الهی نرنجیده باشد کسی<br/>
ز هستی ندارم من از خود خبر<br/>
خمار شبم میدهد دردسر<br/>
به یک جرعه رفع ملالم کنید<br/>
بدی گفته باشم حلالم کنید<br/>
چه من تازه ز اهل طرب گشته‌ام<br/>
ببخشید گر بی‌آدب گشته‌ام<br/>
غم هیچکس بر دلم بار نیست<br/>
بجز زاهدم با کسی کار نیست<br/>
عصا وار استاده‌ام در برش<br/>
چه دستار پیچیده‌ام در سرش<br/>
دلم سوخت بر حال زاهد بسی<br/>
که بیچاره‌تر زو ندیدم کسی<br/>
ز کوی خرابات آواره‌ای<br/>
زبان بسته حیوان بیچاره‌ای<br/>
ندانم چه دیده است از زندگی<br/>
نمیرد چرا خود ز شرمندگی<br/>
که از بزم رندان نماید نفور<br/>
ز راه مسلمانی افتاده دور<br/>
من از دید زاهد بسی منکرم<br/>
مسلمانی ار این بود کافرم<br/>
الهی به پاکان و رندان مست<br/>
به دلگرمی ساقی می‌پرست<br/>
به جوش درون خم صاف دل<br/>
که شد در بر او فلاطون خجل<br/>
به رندی کز آلودگی پاک خفت<br/>
به مستی که با دختر تاک خفت<br/>
به آهی که بر دل شبیخون زند<br/>
به اشکی که پهلو به جیحون زند<br/>
به داغی که بر سینه محکم بود<br/>
به زخمی کش الماس مرهم بود<br/>
به صبری که در ناشکیبا بود<br/>
به شرمی که در روی زیبا بود<br/>
به عزلت نشینان صحرای درد<br/>
به ناخن کبودان شبهای سرد<br/>
به چشمی کزو چون بر آید نگاه<br/>
کند روز بیچارگان را سیاه<br/>
به رویی که روشن کند بزم جمع<br/>
به عشقی که پروانه دارد به شمع<br/>
به بی دست و پایان کوی وصال<br/>
به عاجز نگاهان حسرت مآل<br/>
به هجری که پیوسته در وصل یار<br/>
بره باشدش دیدهٔ انتظار<br/>
به شام فراق دل آشفتگان<br/>
به صبح وصال بغم خفتگان<br/>
به معشوق از رحم و انصاف دور<br/>
به دلدادهٔ در بلاها صبور<br/>
به دردی که بی‌حاجتش از طبیب<br/>
به یأسی کز امید شد بی‌نصیب<br/>
به زلفی که دل را ز کس بی‌خبر<br/>
نهان میرباید ز پیش نظر<br/>
به دزدی که پروا ندارد ز کس<br/>
نمیترسد از شحنه و از عسس<br/>
به عهدی که پیمانه با باده بست<br/>
که دور است از شیشهٔ او شکست<br/>
به ذکر صراحی به وقت فرح<br/>
به اوراد جام و دعای قدح<br/>
به سرهنگی خشت بالای خم<br/>
به افتادن جام در پای خم<br/>
به پیچ و خم ساقی لاله رنگ<br/>
به اندام مطرب به آواز چنگ<br/>
به روزی که بی‌گفتگو در می است<br/>
بشوری که در کوچه بند نی است<br/>
به صنعان فریبان ترسا لقب<br/>
به کافردلان فرنگی نصب<br/>
به مرغوله مویان گیسو کمند<br/>
به خورشید رویان زنار بند<br/>
به آهو نگاهان رعنا خرام<br/>
به خسرو سپاهان شیرین کلام<br/>
به شمشاد قدان بالا بلا<br/>
که کردند عشاق را مبتلا<br/>
به آن وعدهٔ سست پیمان یار<br/>
به دلسوزی عاشق از انتظار<br/>
که گر یکزمان بی تو آرم به سر<br/>
خیالت نباشد مرا در نظر<br/>
چنان گردم از مرگ خود شادمان<br/>
که کس شاد از مردن دشمنان<br/>
بمیرم گر ز حسرت کام تو<br/>
شوم زنده گر بشنوم نام تو<br/>
دمی بی تو ای دین و ایمان من<br/>
بر آید ز تن جان من، جان من<br/>
به تنهائیم یار دیرین توئی<br/>
مرا یاری جان شیرین تویی<br/>
به دل آرزوی جمالت بس است<br/>
اگر خود نیائی خیالت بس است<br/>
بیا ساقی همدم بیکسان<br/>
حکیم مسیحا دم خستگان<br/>
بیا حکمت دختر زر ببین<br/>
که همچون فلاطون شده خم‌نشین<br/>
ز دست تو مٰیاید افسونگری<br/>
برون ‌آرش از شیشه همچون پری<br/>
علاج مرا کن که دیوانه‌ام<br/>
مقیم خرابات و میخانه‌ام<br/>
ازین بیکسی کن دل آسا مرا<br/>
مجرد کن از قید دنیا مرا<br/>
دلم را بیک جرعه می شاد کن<br/>
مرا از غم دهر آزاد کن<br/>
از آن می که خورشید شد ذره‌اش<br/>
بود قل هو اللّه هر قطره‌اش<br/>
از آن می که در دل چو منزل کند<br/>
سراپای اجسام را دل کند<br/>
از آن می که روح روانست و بس<br/>
از آن می که اکسیر جانست و بس<br/>
رضی را بده جامی از لطف عام<br/>
بجانان رسان جان او والسلام
</p>
