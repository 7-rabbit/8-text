Hwæt! We Gardena&nbsp;&nbsp;&nbsp;&nbsp;&nbsp;in geardagum,  
þeodcyninga,&nbsp;&nbsp;&nbsp;&nbsp;&nbsp;þrym gefrunon,  
hu ða æþelingas&nbsp;&nbsp;&nbsp;&nbsp;&nbsp;ellen fremedon.  
Oft Scyld Scefing&nbsp;&nbsp;&nbsp;&nbsp;&nbsp;sceaþena þreatum,  
monegum mægþum,&nbsp;&nbsp;&nbsp;&nbsp;&nbsp;meodosetla ofteah,  
egsode eorlas.&nbsp;&nbsp;&nbsp;&nbsp;&nbsp;Syððan ærest wearð  
feasceaft funden,&nbsp;&nbsp;&nbsp;&nbsp;&nbsp;he þæs frofre gebad,  
weox under wolcnum,&nbsp;&nbsp;&nbsp;&nbsp;&nbsp;weorðmyndum þah,  
oðþæt him æghwylc&nbsp;&nbsp;&nbsp;&nbsp;&nbsp;þara ymbsittendra  
ofer hronrade&nbsp;&nbsp;&nbsp;&nbsp;&nbsp;hyran scolde,  
gomban gyldan.&nbsp;&nbsp;&nbsp;&nbsp;&nbsp;Þæt wæs god cyning!  
Ðæm eafera wæs&nbsp;&nbsp;&nbsp;&nbsp;&nbsp;æfter cenned,  
geong in geardum,&nbsp;&nbsp;&nbsp;&nbsp;&nbsp;þone god sende  
folce to frofre;&nbsp;&nbsp;&nbsp;&nbsp;&nbsp;fyrenðearfe ongeat  
þe hie ær drugon&nbsp;&nbsp;&nbsp;&nbsp;&nbsp;aldorlease  
lange hwile.&nbsp;&nbsp;&nbsp;&nbsp;&nbsp;Him þæs liffrea,  
wuldres wealdend,&nbsp;&nbsp;&nbsp;&nbsp;&nbsp;woroldare forgeaf;  
Beowulf wæs breme&nbsp;&nbsp;&nbsp;&nbsp;&nbsp;(blæd wide sprang),  
Scyldes eafera&nbsp;&nbsp;&nbsp;&nbsp;&nbsp;Scedelandum in.  
Swa sceal geong guma&nbsp;&nbsp;&nbsp;&nbsp;&nbsp;gode gewyrcean,  
fromum feohgiftum&nbsp;&nbsp;&nbsp;&nbsp;&nbsp;on fæder bearme,  
þæt hine on ylde&nbsp;&nbsp;&nbsp;&nbsp;&nbsp;eft gewunigen  
wilgesiþas,&nbsp;&nbsp;&nbsp;&nbsp;&nbsp;þonne wig cume,  
leode gelæsten;&nbsp;&nbsp;&nbsp;&nbsp;&nbsp;lofdædum sceal  
in mægþa gehwære&nbsp;&nbsp;&nbsp;&nbsp;&nbsp;man geþeon.  
Him ða Scyld gewat&nbsp;&nbsp;&nbsp;&nbsp;&nbsp;to gescæphwile  
felahror feran&nbsp;&nbsp;&nbsp;&nbsp;&nbsp;on frean wære.  
Hi hyne þa ætbæron&nbsp;&nbsp;&nbsp;&nbsp;&nbsp;to brimes faroðe,  
swæse gesiþas,&nbsp;&nbsp;&nbsp;&nbsp;&nbsp;swa he selfa bæd,  
þenden wordum weold&nbsp;&nbsp;&nbsp;&nbsp;&nbsp;wine Scyldinga;  
leof landfruma&nbsp;&nbsp;&nbsp;&nbsp;&nbsp;lange ahte.  
Þær æt hyðe stod&nbsp;&nbsp;&nbsp;&nbsp;&nbsp;hringedstefna,  
isig ond utfus,&nbsp;&nbsp;&nbsp;&nbsp;&nbsp;æþelinges fær.  
Aledon þa&nbsp;&nbsp;&nbsp;&nbsp;&nbsp;leofne þeoden,  
beaga bryttan,&nbsp;&nbsp;&nbsp;&nbsp;&nbsp;on bearm scipes,  
mærne be mæste.&nbsp;&nbsp;&nbsp;&nbsp;&nbsp;Þær wæs madma fela  
of feorwegum,&nbsp;&nbsp;&nbsp;&nbsp;&nbsp;frætwa, gelæded;  
ne hyrde ic cymlicor&nbsp;&nbsp;&nbsp;&nbsp;&nbsp;ceol gegyrwan  
hildewæpnum&nbsp;&nbsp;&nbsp;&nbsp;&nbsp;ond heaðowædum,  
billum ond byrnum;&nbsp;&nbsp;&nbsp;&nbsp;&nbsp;him on bearme læg  
madma mænigo,&nbsp;&nbsp;&nbsp;&nbsp;&nbsp;þa him mid scoldon  
on flodes æht&nbsp;&nbsp;&nbsp;&nbsp;&nbsp;feor gewitan.  
Nalæs hi hine læssan&nbsp;&nbsp;&nbsp;&nbsp;&nbsp;lacum teodan,  
þeodgestreonum,&nbsp;&nbsp;&nbsp;&nbsp;&nbsp;þon þa dydon  
þe hine æt frumsceafte&nbsp;&nbsp;&nbsp;&nbsp;&nbsp;forð onsendon  
ænne ofer yðe&nbsp;&nbsp;&nbsp;&nbsp;&nbsp;umborwesende.  
Þa gyt hie him asetton&nbsp;&nbsp;&nbsp;&nbsp;&nbsp;segen geldenne  
heah ofer heafod,&nbsp;&nbsp;&nbsp;&nbsp;&nbsp;leton holm beran,  
geafon on garsecg;&nbsp;&nbsp;&nbsp;&nbsp;&nbsp;him wæs geomor sefa,  
murnende mod.&nbsp;&nbsp;&nbsp;&nbsp;&nbsp;Men ne cunnon  
secgan to soðe,&nbsp;&nbsp;&nbsp;&nbsp;&nbsp;selerædende,  
hæleð under heofenum,&nbsp;&nbsp;&nbsp;&nbsp;&nbsp;hwa þæm hlæste onfeng.  
  
Ða wæs on burgum&nbsp;&nbsp;&nbsp;&nbsp;&nbsp;Beowulf Scyldinga,  
leof leodcyning,&nbsp;&nbsp;&nbsp;&nbsp;&nbsp;longe þrage  
folcum gefræge&nbsp;&nbsp;&nbsp;&nbsp;&nbsp;(fæder ellor hwearf,  
aldor of earde),&nbsp;&nbsp;&nbsp;&nbsp;&nbsp;oþþæt him eft onwoc  
heah Healfdene;&nbsp;&nbsp;&nbsp;&nbsp;&nbsp;heold þenden lifde,  
gamol ond guðreouw,&nbsp;&nbsp;&nbsp;&nbsp;&nbsp;glæde Scyldingas.  
Ðæm feower bearn&nbsp;&nbsp;&nbsp;&nbsp;&nbsp;forð gerimed  
in worold wocun,&nbsp;&nbsp;&nbsp;&nbsp;&nbsp;weoroda ræswan,  
Heorogar ond Hroðgar&nbsp;&nbsp;&nbsp;&nbsp;&nbsp;ond Halga til;  
hyrde ic þæt * * *&nbsp;&nbsp;&nbsp;&nbsp;&nbsp;wæs Onelan cwen,  
Heaðoscilfingas&nbsp;&nbsp;&nbsp;&nbsp;&nbsp;healsgebedda.  
Þa wæs Hroðgare&nbsp;&nbsp;&nbsp;&nbsp;&nbsp;heresped gyfen,  
wiges weorðmynd,&nbsp;&nbsp;&nbsp;&nbsp;&nbsp;þæt him his winemagas  
georne hyrdon,&nbsp;&nbsp;&nbsp;&nbsp;&nbsp;oðð þæt seo geogoð geweox,  
magodriht micel.&nbsp;&nbsp;&nbsp;&nbsp;&nbsp;Him on mod bearn  
þæt healreced&nbsp;&nbsp;&nbsp;&nbsp;&nbsp;hatan wolde,  
medoærn micel,&nbsp;&nbsp;&nbsp;&nbsp;&nbsp;men gewyrcean  
þonne yldo bearn&nbsp;&nbsp;&nbsp;&nbsp;&nbsp;æfre gefrunon,  
ond þær on innan&nbsp;&nbsp;&nbsp;&nbsp;&nbsp;eall gedælan  
geongum ond ealdum,&nbsp;&nbsp;&nbsp;&nbsp;&nbsp;swylc him god sealde,  
buton folcscare&nbsp;&nbsp;&nbsp;&nbsp;&nbsp;ond feorum gumena.  
Ða ic wide gefrægn&nbsp;&nbsp;&nbsp;&nbsp;&nbsp;weorc gebannan  
manigre mægþe&nbsp;&nbsp;&nbsp;&nbsp;&nbsp;geond þisne middangeard,  
folcstede frætwan.&nbsp;&nbsp;&nbsp;&nbsp;&nbsp;Him on fyrste gelomp,  
ædre mid yldum,&nbsp;&nbsp;&nbsp;&nbsp;&nbsp;þæt hit wearð ealgearo,  
healærna mæst;&nbsp;&nbsp;&nbsp;&nbsp;&nbsp;scop him Heort naman  
se þe his wordes geweald&nbsp;&nbsp;&nbsp;&nbsp;&nbsp;wide hæfde.  
He beot ne aleh,&nbsp;&nbsp;&nbsp;&nbsp;&nbsp;beagas dælde,  
sinc æt symle.&nbsp;&nbsp;&nbsp;&nbsp;&nbsp;Sele hlifade,  
heah ond horngeap,&nbsp;&nbsp;&nbsp;&nbsp;&nbsp;heaðowylma bad,  
laðan liges;&nbsp;&nbsp;&nbsp;&nbsp;&nbsp;ne wæs hit lenge þa gen  
þæt se ecghete&nbsp;&nbsp;&nbsp;&nbsp;&nbsp;aþumsweorum  
æfter wælniðe&nbsp;&nbsp;&nbsp;&nbsp;&nbsp;wæcnan scolde.  
Ða se ellengæst&nbsp;&nbsp;&nbsp;&nbsp;&nbsp;earfoðlice  
þrage geþolode,&nbsp;&nbsp;&nbsp;&nbsp;&nbsp;se þe in þystrum bad,  
þæt he dogora gehwam&nbsp;&nbsp;&nbsp;&nbsp;&nbsp;dream gehyrde  
hludne in healle;&nbsp;&nbsp;&nbsp;&nbsp;&nbsp;þær wæs hearpan sweg,  
swutol sang scopes.&nbsp;&nbsp;&nbsp;&nbsp;&nbsp;Sægde se þe cuþe  
frumsceaft fira&nbsp;&nbsp;&nbsp;&nbsp;&nbsp;feorran reccan,  
cwæð þæt se ælmihtiga&nbsp;&nbsp;&nbsp;&nbsp;&nbsp;eorðan worhte,  
wlitebeorhtne wang,&nbsp;&nbsp;&nbsp;&nbsp;&nbsp;swa wæter bebugeð,  
gesette sigehreþig&nbsp;&nbsp;&nbsp;&nbsp;&nbsp;sunnan ond monan  
leoman to leohte&nbsp;&nbsp;&nbsp;&nbsp;&nbsp;landbuendum  
ond gefrætwade&nbsp;&nbsp;&nbsp;&nbsp;&nbsp;foldan sceatas  
leomum ond leafum,&nbsp;&nbsp;&nbsp;&nbsp;&nbsp;lif eac gesceop  
cynna gehwylcum&nbsp;&nbsp;&nbsp;&nbsp;&nbsp;þara ðe cwice hwyrfaþ.  
Swa ða drihtguman&nbsp;&nbsp;&nbsp;&nbsp;&nbsp;dreamum lifdon  
eadiglice,&nbsp;&nbsp;&nbsp;&nbsp;&nbsp;oððæt an ongan  
fyrene fremman&nbsp;&nbsp;&nbsp;&nbsp;&nbsp;feond on helle.  
Wæs se grimma gæst&nbsp;&nbsp;&nbsp;&nbsp;&nbsp;Grendel haten,  
mære mearcstapa,&nbsp;&nbsp;&nbsp;&nbsp;&nbsp;se þe moras heold,  
fen ond fæsten;&nbsp;&nbsp;&nbsp;&nbsp;&nbsp;fifelcynnes eard  
wonsæli wer&nbsp;&nbsp;&nbsp;&nbsp;&nbsp;weardode hwile,  
siþðan him scyppend&nbsp;&nbsp;&nbsp;&nbsp;&nbsp;forscrifen hæfde  
in Caines cynne.&nbsp;&nbsp;&nbsp;&nbsp;&nbsp;Þone cwealm gewræc  
ece drihten,&nbsp;&nbsp;&nbsp;&nbsp;&nbsp;þæs þe he Abel slog;  
ne gefeah he þære fæhðe,&nbsp;&nbsp;&nbsp;&nbsp;&nbsp;ac he hine feor forwræc,  
metod for þy mane,&nbsp;&nbsp;&nbsp;&nbsp;&nbsp;mancynne fram.  
Þanon untydras&nbsp;&nbsp;&nbsp;&nbsp;&nbsp;ealle onwocon,  
eotenas ond ylfe&nbsp;&nbsp;&nbsp;&nbsp;&nbsp;ond orcneas,  
swylce gigantas,&nbsp;&nbsp;&nbsp;&nbsp;&nbsp;þa wið gode wunnon  
lange þrage;&nbsp;&nbsp;&nbsp;&nbsp;&nbsp;he him ðæs lean forgeald.  
  
Gewat ða neosian,&nbsp;&nbsp;&nbsp;&nbsp;&nbsp;syþðan niht becom,  
hean huses,&nbsp;&nbsp;&nbsp;&nbsp;&nbsp;hu hit Hringdene  
æfter beorþege&nbsp;&nbsp;&nbsp;&nbsp;&nbsp;gebun hæfdon.  
Fand þa ðær inne&nbsp;&nbsp;&nbsp;&nbsp;&nbsp;æþelinga gedriht  
swefan æfter symble;&nbsp;&nbsp;&nbsp;&nbsp;&nbsp;sorge ne cuðon,  
wonsceaft wera.&nbsp;&nbsp;&nbsp;&nbsp;&nbsp;Wiht unhælo,  
grim ond grædig,&nbsp;&nbsp;&nbsp;&nbsp;&nbsp;gearo sona wæs,  
reoc ond reþe,&nbsp;&nbsp;&nbsp;&nbsp;&nbsp;ond on ræste genam  
þritig þegna,&nbsp;&nbsp;&nbsp;&nbsp;&nbsp;þanon eft gewat  
huðe hremig&nbsp;&nbsp;&nbsp;&nbsp;&nbsp;to ham faran,  
mid þære wælfylle&nbsp;&nbsp;&nbsp;&nbsp;&nbsp;wica neosan.  
Ða wæs on uhtan&nbsp;&nbsp;&nbsp;&nbsp;&nbsp;mid ærdæge  
Grendles guðcræft&nbsp;&nbsp;&nbsp;&nbsp;&nbsp;gumum undyrne;  
þa wæs æfter wiste&nbsp;&nbsp;&nbsp;&nbsp;&nbsp;wop up ahafen,  
micel morgensweg.&nbsp;&nbsp;&nbsp;&nbsp;&nbsp;Mære þeoden,  
æþeling ærgod,&nbsp;&nbsp;&nbsp;&nbsp;&nbsp;unbliðe sæt,  
þolode ðryðswyð,&nbsp;&nbsp;&nbsp;&nbsp;&nbsp;þegnsorge dreah,  
syðþan hie þæs laðan&nbsp;&nbsp;&nbsp;&nbsp;&nbsp;last sceawedon,  
wergan gastes;&nbsp;&nbsp;&nbsp;&nbsp;&nbsp;wæs þæt gewin to strang,  
lað ond longsum.&nbsp;&nbsp;&nbsp;&nbsp;&nbsp;Næs hit lengra fyrst,  
ac ymb ane niht&nbsp;&nbsp;&nbsp;&nbsp;&nbsp;eft gefremede  
morðbeala mare&nbsp;&nbsp;&nbsp;&nbsp;&nbsp;ond no mearn fore,  
fæhðe ond fyrene;&nbsp;&nbsp;&nbsp;&nbsp;&nbsp;wæs to fæst on þam.  
Þa wæs eaðfynde&nbsp;&nbsp;&nbsp;&nbsp;&nbsp;þe him elles hwær  
gerumlicor&nbsp;&nbsp;&nbsp;&nbsp;&nbsp;ræste sohte,  
bed æfter burum,&nbsp;&nbsp;&nbsp;&nbsp;&nbsp;ða him gebeacnod wæs,  
gesægd soðlice&nbsp;&nbsp;&nbsp;&nbsp;&nbsp;sweotolan tacne  
healðegnes hete;&nbsp;&nbsp;&nbsp;&nbsp;&nbsp;heold hyne syðþan  
fyr ond fæstor&nbsp;&nbsp;&nbsp;&nbsp;&nbsp;se þæm feonde ætwand.  
Swa rixode&nbsp;&nbsp;&nbsp;&nbsp;&nbsp;ond wið rihte wan,  
ana wið eallum,&nbsp;&nbsp;&nbsp;&nbsp;&nbsp;oðþæt idel stod  
husa selest.&nbsp;&nbsp;&nbsp;&nbsp;&nbsp;Wæs seo hwil micel;  
XII wintra tid&nbsp;&nbsp;&nbsp;&nbsp;&nbsp;torn geþolode  
wine Scyldinga,&nbsp;&nbsp;&nbsp;&nbsp;&nbsp;weana gehwelcne,  
sidra sorga.&nbsp;&nbsp;&nbsp;&nbsp;&nbsp;Forðam secgum wearð,  
ylda bearnum,&nbsp;&nbsp;&nbsp;&nbsp;&nbsp;undyrne cuð,  
gyddum geomore,&nbsp;&nbsp;&nbsp;&nbsp;&nbsp;þætte Grendel wan  
hwile wið Hroþgar,&nbsp;&nbsp;&nbsp;&nbsp;&nbsp;heteniðas wæg,  
fyrene ond fæhðe&nbsp;&nbsp;&nbsp;&nbsp;&nbsp;fela missera,  
singale sæce,&nbsp;&nbsp;&nbsp;&nbsp;&nbsp;sibbe ne wolde  
wið manna hwone&nbsp;&nbsp;&nbsp;&nbsp;&nbsp;mægenes Deniga,  
feorhbealo feorran,&nbsp;&nbsp;&nbsp;&nbsp;&nbsp;fea þingian,  
ne þær nænig witena&nbsp;&nbsp;&nbsp;&nbsp;&nbsp;wenan þorfte  
beorhtre bote&nbsp;&nbsp;&nbsp;&nbsp;&nbsp;to banan folmum,  
ac se æglæca&nbsp;&nbsp;&nbsp;&nbsp;&nbsp;ehtende wæs,  
deorc deaþscua,&nbsp;&nbsp;&nbsp;&nbsp;&nbsp;duguþe ond geogoþe,  
seomade ond syrede,&nbsp;&nbsp;&nbsp;&nbsp;&nbsp;sinnihte heold  
mistige moras;&nbsp;&nbsp;&nbsp;&nbsp;&nbsp;men ne cunnon  
hwyder helrunan&nbsp;&nbsp;&nbsp;&nbsp;&nbsp;hwyrftum scriþað.  
Swa fela fyrena&nbsp;&nbsp;&nbsp;&nbsp;&nbsp;feond mancynnes,  
atol angengea,&nbsp;&nbsp;&nbsp;&nbsp;&nbsp;oft gefremede,  
heardra hynða.&nbsp;&nbsp;&nbsp;&nbsp;&nbsp;Heorot eardode,  
sincfage sel&nbsp;&nbsp;&nbsp;&nbsp;&nbsp;sweartum nihtum;  
no he þone gifstol&nbsp;&nbsp;&nbsp;&nbsp;&nbsp;gretan moste,  
maþðum for metode,&nbsp;&nbsp;&nbsp;&nbsp;&nbsp;ne his myne wisse.  
Þæt wæs wræc micel&nbsp;&nbsp;&nbsp;&nbsp;&nbsp;wine Scyldinga,  
modes brecða.&nbsp;&nbsp;&nbsp;&nbsp;&nbsp;Monig oft gesæt  
rice to rune;&nbsp;&nbsp;&nbsp;&nbsp;&nbsp;ræd eahtedon  
hwæt swiðferhðum&nbsp;&nbsp;&nbsp;&nbsp;&nbsp;selest wære  
wið færgryrum&nbsp;&nbsp;&nbsp;&nbsp;&nbsp;to gefremmanne.  
Hwilum hie geheton&nbsp;&nbsp;&nbsp;&nbsp;&nbsp;æt hærgtrafum  
wigweorþunga,&nbsp;&nbsp;&nbsp;&nbsp;&nbsp;wordum bædon  
þæt him gastbona&nbsp;&nbsp;&nbsp;&nbsp;&nbsp;geoce gefremede  
wið þeodþreaum.&nbsp;&nbsp;&nbsp;&nbsp;&nbsp;Swylc wæs þeaw hyra,  
hæþenra hyht;&nbsp;&nbsp;&nbsp;&nbsp;&nbsp;helle gemundon  
in modsefan,&nbsp;&nbsp;&nbsp;&nbsp;&nbsp;metod hie ne cuþon,  
dæda demend,&nbsp;&nbsp;&nbsp;&nbsp;&nbsp;ne wiston hie drihten god,  
ne hie huru heofena helm&nbsp;&nbsp;&nbsp;&nbsp;&nbsp;herian ne cuþon,  
wuldres waldend.&nbsp;&nbsp;&nbsp;&nbsp;&nbsp;Wa bið þæm ðe sceal  
þurh sliðne nið&nbsp;&nbsp;&nbsp;&nbsp;&nbsp;sawle bescufan  
in fyres fæþm,&nbsp;&nbsp;&nbsp;&nbsp;&nbsp;frofre ne wenan,  
wihte gewendan;&nbsp;&nbsp;&nbsp;&nbsp;&nbsp;wel bið þæm þe mot  
æfter deaðdæge&nbsp;&nbsp;&nbsp;&nbsp;&nbsp;drihten secean  
ond to fæder fæþmum&nbsp;&nbsp;&nbsp;&nbsp;&nbsp;freoðo wilnian.  
  
Swa ða mælceare&nbsp;&nbsp;&nbsp;&nbsp;&nbsp;maga Healfdenes  
singala seað,&nbsp;&nbsp;&nbsp;&nbsp;&nbsp;ne mihte snotor hæleð  
wean onwendan;&nbsp;&nbsp;&nbsp;&nbsp;&nbsp;wæs þæt gewin to swyð,  
laþ ond longsum,&nbsp;&nbsp;&nbsp;&nbsp;&nbsp;þe on ða leode becom,  
nydwracu niþgrim,&nbsp;&nbsp;&nbsp;&nbsp;&nbsp;nihtbealwa mæst.  
Þæt fram ham gefrægn&nbsp;&nbsp;&nbsp;&nbsp;&nbsp;Higelaces þegn,  
god mid Geatum,&nbsp;&nbsp;&nbsp;&nbsp;&nbsp;Grendles dæda;  
se wæs moncynnes&nbsp;&nbsp;&nbsp;&nbsp;&nbsp;mægenes strengest  
on þæm dæge&nbsp;&nbsp;&nbsp;&nbsp;&nbsp;þysses lifes,  
æþele ond eacen.&nbsp;&nbsp;&nbsp;&nbsp;&nbsp;Het him yðlidan  
godne gegyrwan,&nbsp;&nbsp;&nbsp;&nbsp;&nbsp;cwæð, he guðcyning  
ofer swanrade&nbsp;&nbsp;&nbsp;&nbsp;&nbsp;secean wolde,  
mærne þeoden,&nbsp;&nbsp;&nbsp;&nbsp;&nbsp;þa him wæs manna þearf.  
Ðone siðfæt him&nbsp;&nbsp;&nbsp;&nbsp;&nbsp;snotere ceorlas  
lythwon logon,&nbsp;&nbsp;&nbsp;&nbsp;&nbsp;þeah he him leof wære;  
hwetton higerofne,&nbsp;&nbsp;&nbsp;&nbsp;&nbsp;hæl sceawedon.  
Hæfde se goda&nbsp;&nbsp;&nbsp;&nbsp;&nbsp;Geata leoda  
cempan gecorone&nbsp;&nbsp;&nbsp;&nbsp;&nbsp;þara þe he cenoste  
findan mihte;&nbsp;&nbsp;&nbsp;&nbsp;&nbsp;XVna sum  
sundwudu sohte;&nbsp;&nbsp;&nbsp;&nbsp;&nbsp;secg wisade,  
lagucræftig mon,&nbsp;&nbsp;&nbsp;&nbsp;&nbsp;landgemyrcu.  
Fyrst forð gewat.&nbsp;&nbsp;&nbsp;&nbsp;&nbsp;Flota wæs on yðum,  
bat under beorge.&nbsp;&nbsp;&nbsp;&nbsp;&nbsp;Beornas gearwe  
on stefn stigon;&nbsp;&nbsp;&nbsp;&nbsp;&nbsp;streamas wundon,  
sund wið sande;&nbsp;&nbsp;&nbsp;&nbsp;&nbsp;secgas bæron  
on bearm nacan&nbsp;&nbsp;&nbsp;&nbsp;&nbsp;beorhte frætwe,  
guðsearo geatolic;&nbsp;&nbsp;&nbsp;&nbsp;&nbsp;guman ut scufon,  
weras on wilsið,&nbsp;&nbsp;&nbsp;&nbsp;&nbsp;wudu bundenne.  
Gewat þa ofer wægholm,&nbsp;&nbsp;&nbsp;&nbsp;&nbsp;winde gefysed,  
flota famiheals&nbsp;&nbsp;&nbsp;&nbsp;&nbsp;fugle gelicost,  
oðþæt ymb antid&nbsp;&nbsp;&nbsp;&nbsp;&nbsp;oþres dogores  
wundenstefna&nbsp;&nbsp;&nbsp;&nbsp;&nbsp;gewaden hæfde  
þæt ða liðende&nbsp;&nbsp;&nbsp;&nbsp;&nbsp;land gesawon,  
brimclifu blican,&nbsp;&nbsp;&nbsp;&nbsp;&nbsp;beorgas steape,  
side sænæssas;&nbsp;&nbsp;&nbsp;&nbsp;&nbsp;þa wæs sund liden,  
eoletes æt ende.&nbsp;&nbsp;&nbsp;&nbsp;&nbsp;Þanon up hraðe  
Wedera leode&nbsp;&nbsp;&nbsp;&nbsp;&nbsp;on wang stigon,  
sæwudu sældon&nbsp;&nbsp;&nbsp;&nbsp;&nbsp;(syrcan hrysedon,  
guðgewædo),&nbsp;&nbsp;&nbsp;&nbsp;&nbsp;gode þancedon  
þæs þe him yþlade&nbsp;&nbsp;&nbsp;&nbsp;&nbsp;eaðe wurdon.  
Þa of wealle geseah&nbsp;&nbsp;&nbsp;&nbsp;&nbsp;weard Scildinga,  
se þe holmclifu&nbsp;&nbsp;&nbsp;&nbsp;&nbsp;healdan scolde,  
beran ofer bolcan&nbsp;&nbsp;&nbsp;&nbsp;&nbsp;beorhte randas,  
fyrdsearu fuslicu;&nbsp;&nbsp;&nbsp;&nbsp;&nbsp;hine fyrwyt bræc  
modgehygdum,&nbsp;&nbsp;&nbsp;&nbsp;&nbsp;hwæt þa men wæron.  
Gewat him þa to waroðe&nbsp;&nbsp;&nbsp;&nbsp;&nbsp;wicge ridan  
þegn Hroðgares,&nbsp;&nbsp;&nbsp;&nbsp;&nbsp;þrymmum cwehte  
mægenwudu mundum,&nbsp;&nbsp;&nbsp;&nbsp;&nbsp;meþelwordum frægn:  
"Hwæt syndon ge&nbsp;&nbsp;&nbsp;&nbsp;&nbsp;searohæbbendra,  
byrnum werede,&nbsp;&nbsp;&nbsp;&nbsp;&nbsp;þe þus brontne ceol  
ofer lagustræte&nbsp;&nbsp;&nbsp;&nbsp;&nbsp;lædan cwomon,  
hider ofer holmas?&nbsp;&nbsp;&nbsp;&nbsp;&nbsp;...le wæs  
endesæta,&nbsp;&nbsp;&nbsp;&nbsp;&nbsp;ægwearde heold,  
þe on land Dena&nbsp;&nbsp;&nbsp;&nbsp;&nbsp;laðra nænig  
mid scipherge&nbsp;&nbsp;&nbsp;&nbsp;&nbsp;sceðþan ne meahte.  
No her cuðlicor&nbsp;&nbsp;&nbsp;&nbsp;&nbsp;cuman ongunnon  
lindhæbbende;&nbsp;&nbsp;&nbsp;&nbsp;&nbsp;ne ge leafnesword  
guðfremmendra&nbsp;&nbsp;&nbsp;&nbsp;&nbsp;gearwe ne wisson,  
maga gemedu.&nbsp;&nbsp;&nbsp;&nbsp;&nbsp;Næfre ic maran geseah  
eorla ofer eorþan&nbsp;&nbsp;&nbsp;&nbsp;&nbsp;ðonne is eower sum,  
secg on searwum;&nbsp;&nbsp;&nbsp;&nbsp;&nbsp;nis þæt seldguma,  
wæpnum geweorðad,&nbsp;&nbsp;&nbsp;&nbsp;&nbsp;næfne him his wlite leoge,  
ænlic ansyn.&nbsp;&nbsp;&nbsp;&nbsp;&nbsp;Nu ic eower sceal  
frumcyn witan,&nbsp;&nbsp;&nbsp;&nbsp;&nbsp;ær ge fyr heonan,  
leassceaweras,&nbsp;&nbsp;&nbsp;&nbsp;&nbsp;on land Dena  
furþur feran.&nbsp;&nbsp;&nbsp;&nbsp;&nbsp;Nu ge feorbuend,  
mereliðende,&nbsp;&nbsp;&nbsp;&nbsp;&nbsp;minne gehyrað  
anfealdne geþoht:&nbsp;&nbsp;&nbsp;&nbsp;&nbsp;Ofost is selest  
to gecyðanne&nbsp;&nbsp;&nbsp;&nbsp;&nbsp;hwanan eowre cyme syndon."  
  
Him se yldesta&nbsp;&nbsp;&nbsp;&nbsp;&nbsp;ondswarode,  
werodes wisa,&nbsp;&nbsp;&nbsp;&nbsp;&nbsp;wordhord onleac:  
"We synt gumcynnes&nbsp;&nbsp;&nbsp;&nbsp;&nbsp;Geata leode  
ond Higelaces&nbsp;&nbsp;&nbsp;&nbsp;&nbsp;heorðgeneatas.  
Wæs min fæder&nbsp;&nbsp;&nbsp;&nbsp;&nbsp;folcum gecyþed,  
æþele ordfruma,&nbsp;&nbsp;&nbsp;&nbsp;&nbsp;Ecgþeow haten.  
Gebad wintra worn,&nbsp;&nbsp;&nbsp;&nbsp;&nbsp;ær he on weg hwurfe,  
gamol of geardum;&nbsp;&nbsp;&nbsp;&nbsp;&nbsp;hine gearwe geman  
witena welhwylc&nbsp;&nbsp;&nbsp;&nbsp;&nbsp;wide geond eorþan.  
We þurh holdne hige&nbsp;&nbsp;&nbsp;&nbsp;&nbsp;hlaford þinne,  
sunu Healfdenes,&nbsp;&nbsp;&nbsp;&nbsp;&nbsp;secean cwomon,  
leodgebyrgean;&nbsp;&nbsp;&nbsp;&nbsp;&nbsp;wes þu us larena god.  
Habbað we to þæm mæran&nbsp;&nbsp;&nbsp;&nbsp;&nbsp;micel ærende,  
Deniga frean,&nbsp;&nbsp;&nbsp;&nbsp;&nbsp;ne sceal þær dyrne sum  
wesan, þæs ic wene.&nbsp;&nbsp;&nbsp;&nbsp;&nbsp;Þu wast (gif hit is  
swa we soþlice&nbsp;&nbsp;&nbsp;&nbsp;&nbsp;secgan hyrdon)  
þæt mid Scyldingum&nbsp;&nbsp;&nbsp;&nbsp;&nbsp;sceaðona ic nat hwylc,  
deogol dædhata,&nbsp;&nbsp;&nbsp;&nbsp;&nbsp;deorcum nihtum  
eaweð þurh egsan&nbsp;&nbsp;&nbsp;&nbsp;&nbsp;uncuðne nið,  
hynðu ond hrafyl.&nbsp;&nbsp;&nbsp;&nbsp;&nbsp;Ic þæs Hroðgar mæg  
þurh rumne sefan&nbsp;&nbsp;&nbsp;&nbsp;&nbsp;ræd gelæran,  
hu he frod ond god&nbsp;&nbsp;&nbsp;&nbsp;&nbsp;feond oferswyðeþ,  
gyf him edwendan&nbsp;&nbsp;&nbsp;&nbsp;&nbsp;æfre scolde  
bealuwa bisigu,&nbsp;&nbsp;&nbsp;&nbsp;&nbsp;bot eft cuman,  
ond þa cearwylmas&nbsp;&nbsp;&nbsp;&nbsp;&nbsp;colran wurðaþ;  
oððe a syþðan&nbsp;&nbsp;&nbsp;&nbsp;&nbsp;earfoðþrage,  
þreanyd þolað,&nbsp;&nbsp;&nbsp;&nbsp;&nbsp;þenden þær wunað  
on heahstede&nbsp;&nbsp;&nbsp;&nbsp;&nbsp;husa selest."  
Weard maþelode,&nbsp;&nbsp;&nbsp;&nbsp;&nbsp;ðær on wicge sæt,  
ombeht unforht:&nbsp;&nbsp;&nbsp;&nbsp;&nbsp;"æghwæþres sceal  
scearp scyldwiga&nbsp;&nbsp;&nbsp;&nbsp;&nbsp;gescad witan,  
worda ond worca,&nbsp;&nbsp;&nbsp;&nbsp;&nbsp;se þe wel þenceð.  
Ic þæt gehyre,&nbsp;&nbsp;&nbsp;&nbsp;&nbsp;þæt þis is hold weorod  
frean Scyldinga.&nbsp;&nbsp;&nbsp;&nbsp;&nbsp;Gewitaþ forð beran  
wæpen ond gewædu;&nbsp;&nbsp;&nbsp;&nbsp;&nbsp;ic eow wisige.  
Swylce ic maguþegnas&nbsp;&nbsp;&nbsp;&nbsp;&nbsp;mine hate  
wið feonda gehwone&nbsp;&nbsp;&nbsp;&nbsp;&nbsp;flotan eowerne,  
niwtyrwydne&nbsp;&nbsp;&nbsp;&nbsp;&nbsp;nacan on sande  
arum healdan,&nbsp;&nbsp;&nbsp;&nbsp;&nbsp;oþðæt eft byreð  
ofer lagustreamas&nbsp;&nbsp;&nbsp;&nbsp;&nbsp;leofne mannan  
wudu wundenhals&nbsp;&nbsp;&nbsp;&nbsp;&nbsp;to Wedermearce,  
godfremmendra&nbsp;&nbsp;&nbsp;&nbsp;&nbsp;swylcum gifeþe bið  
þæt þone hilderæs&nbsp;&nbsp;&nbsp;&nbsp;&nbsp;hal gedigeð."  
Gewiton him þa feran.&nbsp;&nbsp;&nbsp;&nbsp;&nbsp;Flota stille bad,  
seomode on sale&nbsp;&nbsp;&nbsp;&nbsp;&nbsp;sidfæþmed scip,  
on ancre fæst.&nbsp;&nbsp;&nbsp;&nbsp;&nbsp;Eoforlic scionon  
ofer hleorberan&nbsp;&nbsp;&nbsp;&nbsp;&nbsp;gehroden golde,  
fah ond fyrheard;&nbsp;&nbsp;&nbsp;&nbsp;&nbsp;ferhwearde heold  
guþmod grimmon.&nbsp;&nbsp;&nbsp;&nbsp;&nbsp;Guman onetton,  
sigon ætsomne,&nbsp;&nbsp;&nbsp;&nbsp;&nbsp;oþþæt hy sæl timbred,  
geatolic ond goldfah,&nbsp;&nbsp;&nbsp;&nbsp;&nbsp;ongyton mihton;  
þæt wæs foremærost&nbsp;&nbsp;&nbsp;&nbsp;&nbsp;foldbuendum  
receda under roderum,&nbsp;&nbsp;&nbsp;&nbsp;&nbsp;on þæm se rica bad;  
lixte se leoma&nbsp;&nbsp;&nbsp;&nbsp;&nbsp;ofer landa fela.  
Him þa hildedeor&nbsp;&nbsp;&nbsp;&nbsp;&nbsp;hof modigra  
torht getæhte,&nbsp;&nbsp;&nbsp;&nbsp;&nbsp;þæt hie him to mihton  
gegnum gangan;&nbsp;&nbsp;&nbsp;&nbsp;&nbsp;guðbeorna sum  
wicg gewende,&nbsp;&nbsp;&nbsp;&nbsp;&nbsp;word æfter cwæð:  
"Mæl is me to feran;&nbsp;&nbsp;&nbsp;&nbsp;&nbsp;fæder alwalda  
mid arstafum&nbsp;&nbsp;&nbsp;&nbsp;&nbsp;eowic gehealde  
siða gesunde.&nbsp;&nbsp;&nbsp;&nbsp;&nbsp;Ic to sæ wille  
wið wrað werod&nbsp;&nbsp;&nbsp;&nbsp;&nbsp;wearde healdan."  
  
Stræt wæs stanfah,&nbsp;&nbsp;&nbsp;&nbsp;&nbsp;stig wisode  
gumum ætgædere.&nbsp;&nbsp;&nbsp;&nbsp;&nbsp;Guðbyrne scan  
heard hondlocen,&nbsp;&nbsp;&nbsp;&nbsp;&nbsp;hringiren scir  
song in searwum,&nbsp;&nbsp;&nbsp;&nbsp;&nbsp;þa hie to sele furðum  
in hyra gryregeatwum&nbsp;&nbsp;&nbsp;&nbsp;&nbsp;gangan cwomon.  
Setton sæmeþe&nbsp;&nbsp;&nbsp;&nbsp;&nbsp;side scyldas,  
rondas regnhearde,&nbsp;&nbsp;&nbsp;&nbsp;&nbsp;wið þæs recedes weal,  
bugon þa to bence.&nbsp;&nbsp;&nbsp;&nbsp;&nbsp;Byrnan hringdon,  
guðsearo gumena;&nbsp;&nbsp;&nbsp;&nbsp;&nbsp;garas stodon,  
sæmanna searo,&nbsp;&nbsp;&nbsp;&nbsp;&nbsp;samod ætgædere,  
æscholt ufan græg;&nbsp;&nbsp;&nbsp;&nbsp;&nbsp;wæs se irenþreat  
wæpnum gewurþad.&nbsp;&nbsp;&nbsp;&nbsp;&nbsp;Þa ðær wlonc hæleð  
oretmecgas&nbsp;&nbsp;&nbsp;&nbsp;&nbsp;æfter æþelum frægn:  
"Hwanon ferigeað ge&nbsp;&nbsp;&nbsp;&nbsp;&nbsp;fætte scyldas,  
græge syrcan&nbsp;&nbsp;&nbsp;&nbsp;&nbsp;ond grimhelmas,  
heresceafta heap?&nbsp;&nbsp;&nbsp;&nbsp;&nbsp;Ic eom Hroðgares  
ar ond ombiht.&nbsp;&nbsp;&nbsp;&nbsp;&nbsp;Ne seah ic elþeodige  
þus manige men&nbsp;&nbsp;&nbsp;&nbsp;&nbsp;modiglicran.  
Wen ic þæt ge for wlenco,&nbsp;&nbsp;&nbsp;&nbsp;&nbsp;nalles for wræcsiðum,  
ac for higeþrymmum&nbsp;&nbsp;&nbsp;&nbsp;&nbsp;Hroðgar sohton."  
Him þa ellenrof&nbsp;&nbsp;&nbsp;&nbsp;&nbsp;andswarode,  
wlanc Wedera leod,&nbsp;&nbsp;&nbsp;&nbsp;&nbsp;word æfter spræc,  
heard under helme:&nbsp;&nbsp;&nbsp;&nbsp;&nbsp;"We synt Higelaces  
beodgeneatas;&nbsp;&nbsp;&nbsp;&nbsp;&nbsp;Beowulf is min nama.  
Wille ic asecgan&nbsp;&nbsp;&nbsp;&nbsp;&nbsp;sunu Healfdenes,  
mærum þeodne,&nbsp;&nbsp;&nbsp;&nbsp;&nbsp;min ærende,  
aldre þinum,&nbsp;&nbsp;&nbsp;&nbsp;&nbsp;gif he us geunnan wile  
þæt we hine swa godne&nbsp;&nbsp;&nbsp;&nbsp;&nbsp;gretan moton."  
Wulfgar maþelode&nbsp;&nbsp;&nbsp;&nbsp;&nbsp;(þæt wæs Wendla leod;  
wæs his modsefa&nbsp;&nbsp;&nbsp;&nbsp;&nbsp;manegum gecyðed,  
wig ond wisdom):&nbsp;&nbsp;&nbsp;&nbsp;&nbsp;"Ic þæs wine Deniga,  
frean Scildinga,&nbsp;&nbsp;&nbsp;&nbsp;&nbsp;frinan wille,  
beaga bryttan,&nbsp;&nbsp;&nbsp;&nbsp;&nbsp;swa þu bena eart,  
þeoden mærne,&nbsp;&nbsp;&nbsp;&nbsp;&nbsp;ymb þinne sið,  
ond þe þa ondsware&nbsp;&nbsp;&nbsp;&nbsp;&nbsp;ædre gecyðan  
ðe me se goda&nbsp;&nbsp;&nbsp;&nbsp;&nbsp;agifan þenceð."  
Hwearf þa hrædlice&nbsp;&nbsp;&nbsp;&nbsp;&nbsp;þær Hroðgar sæt  
eald ond anhar&nbsp;&nbsp;&nbsp;&nbsp;&nbsp;mid his eorla gedriht;  
eode ellenrof,&nbsp;&nbsp;&nbsp;&nbsp;&nbsp;þæt he for eaxlum gestod  
Deniga frean;&nbsp;&nbsp;&nbsp;&nbsp;&nbsp;cuþe he duguðe þeaw.  
Wulfgar maðelode&nbsp;&nbsp;&nbsp;&nbsp;&nbsp;to his winedrihtne:  
"Her syndon geferede,&nbsp;&nbsp;&nbsp;&nbsp;&nbsp;feorran cumene  
ofer geofenes begang&nbsp;&nbsp;&nbsp;&nbsp;&nbsp;Geata leode;  
þone yldestan&nbsp;&nbsp;&nbsp;&nbsp;&nbsp;oretmecgas  
Beowulf nemnað.&nbsp;&nbsp;&nbsp;&nbsp;&nbsp;Hy benan synt  
þæt hie, þeoden min,&nbsp;&nbsp;&nbsp;&nbsp;&nbsp;wið þe moton  
wordum wrixlan.&nbsp;&nbsp;&nbsp;&nbsp;&nbsp;No ðu him wearne geteoh  
ðinra gegncwida,&nbsp;&nbsp;&nbsp;&nbsp;&nbsp;glædman Hroðgar.  
Hy on wiggetawum&nbsp;&nbsp;&nbsp;&nbsp;&nbsp;wyrðe þinceað  
eorla geæhtlan;&nbsp;&nbsp;&nbsp;&nbsp;&nbsp;huru se aldor deah,  
se þæm heaðorincum&nbsp;&nbsp;&nbsp;&nbsp;&nbsp;hider wisade."  
  
Hroðgar maþelode,&nbsp;&nbsp;&nbsp;&nbsp;&nbsp;helm Scyldinga:  
"Ic hine cuðe&nbsp;&nbsp;&nbsp;&nbsp;&nbsp;cnihtwesende.  
Wæs his ealdfæder&nbsp;&nbsp;&nbsp;&nbsp;&nbsp;Ecgþeo haten,  
ðæm to ham forgeaf&nbsp;&nbsp;&nbsp;&nbsp;&nbsp;Hreþel Geata  
angan dohtor;&nbsp;&nbsp;&nbsp;&nbsp;&nbsp;is his eafora nu  
heard her cumen,&nbsp;&nbsp;&nbsp;&nbsp;&nbsp;sohte holdne wine.  
Ðonne sægdon þæt&nbsp;&nbsp;&nbsp;&nbsp;&nbsp;sæliþende,  
þa ðe gifsceattas&nbsp;&nbsp;&nbsp;&nbsp;&nbsp;Geata fyredon  
þyder to þance,&nbsp;&nbsp;&nbsp;&nbsp;&nbsp;þæt he XXXtiges  
manna mægencræft&nbsp;&nbsp;&nbsp;&nbsp;&nbsp;on his mundgripe  
heaþorof hæbbe.&nbsp;&nbsp;&nbsp;&nbsp;&nbsp;Hine halig god  
for arstafum&nbsp;&nbsp;&nbsp;&nbsp;&nbsp;us onsende,  
to Westdenum,&nbsp;&nbsp;&nbsp;&nbsp;&nbsp;þæs ic wen hæbbe,  
wið Grendles gryre.&nbsp;&nbsp;&nbsp;&nbsp;&nbsp;Ic þæm godan sceal  
for his modþræce&nbsp;&nbsp;&nbsp;&nbsp;&nbsp;madmas beodan.  
Beo ðu on ofeste,&nbsp;&nbsp;&nbsp;&nbsp;&nbsp;hat in gan  
seon sibbegedriht&nbsp;&nbsp;&nbsp;&nbsp;&nbsp;samod ætgædere;  
gesaga him eac wordum&nbsp;&nbsp;&nbsp;&nbsp;&nbsp;þæt hie sint wilcuman  
Deniga leodum."&nbsp;&nbsp;&nbsp;&nbsp;&nbsp; 
&nbsp;&nbsp;&nbsp;&nbsp;&nbsp;word inne abead:  
"Eow het secgan&nbsp;&nbsp;&nbsp;&nbsp;&nbsp;sigedrihten min,  
aldor Eastdena,&nbsp;&nbsp;&nbsp;&nbsp;&nbsp;þæt he eower æþelu can,  
ond ge him syndon&nbsp;&nbsp;&nbsp;&nbsp;&nbsp;ofer sæwylmas  
heardhicgende&nbsp;&nbsp;&nbsp;&nbsp;&nbsp;hider wilcuman.  
Nu ge moton gangan&nbsp;&nbsp;&nbsp;&nbsp;&nbsp;in eowrum guðgeatawum  
under heregriman&nbsp;&nbsp;&nbsp;&nbsp;&nbsp;Hroðgar geseon;  
lætað hildebord&nbsp;&nbsp;&nbsp;&nbsp;&nbsp;her onbidan,  
wudu, wælsceaftas,&nbsp;&nbsp;&nbsp;&nbsp;&nbsp;worda geþinges."  
Aras þa se rica,&nbsp;&nbsp;&nbsp;&nbsp;&nbsp;ymb hine rinc manig,  
þryðlic þegna heap;&nbsp;&nbsp;&nbsp;&nbsp;&nbsp;sume þær bidon,  
heaðoreaf heoldon,&nbsp;&nbsp;&nbsp;&nbsp;&nbsp;swa him se hearda bebead.  
Snyredon ætsomne,&nbsp;&nbsp;&nbsp;&nbsp;&nbsp;þa secg wisode,  
under Heorotes hrof&nbsp;&nbsp;&nbsp;&nbsp;&nbsp; 
heard under helme,&nbsp;&nbsp;&nbsp;&nbsp;&nbsp;þæt he on heoðe gestod.  
Beowulf maðelode&nbsp;&nbsp;&nbsp;&nbsp;&nbsp;(on him byrne scan,  
searonet seowed&nbsp;&nbsp;&nbsp;&nbsp;&nbsp;smiþes orþancum):  
"Wæs þu, Hroðgar, hal!&nbsp;&nbsp;&nbsp;&nbsp;&nbsp;Ic eom Higelaces  
mæg ond magoðegn;&nbsp;&nbsp;&nbsp;&nbsp;&nbsp;hæbbe ic mærða fela  
ongunnen on geogoþe.&nbsp;&nbsp;&nbsp;&nbsp;&nbsp;Me wearð Grendles þing  
on minre eþeltyrf&nbsp;&nbsp;&nbsp;&nbsp;&nbsp;undyrne cuð;  
secgað sæliðend&nbsp;&nbsp;&nbsp;&nbsp;&nbsp;þæt þæs sele stande,  
reced selesta,&nbsp;&nbsp;&nbsp;&nbsp;&nbsp;rinca gehwylcum  
idel ond unnyt,&nbsp;&nbsp;&nbsp;&nbsp;&nbsp;siððan æfenleoht  
under heofenes hador&nbsp;&nbsp;&nbsp;&nbsp;&nbsp;beholen weorþeð.  
Þa me þæt gelærdon&nbsp;&nbsp;&nbsp;&nbsp;&nbsp;leode mine  
þa selestan,&nbsp;&nbsp;&nbsp;&nbsp;&nbsp;snotere ceorlas,  
þeoden Hroðgar,&nbsp;&nbsp;&nbsp;&nbsp;&nbsp;þæt ic þe sohte,  
forþan hie mægenes cræft&nbsp;&nbsp;&nbsp;&nbsp;&nbsp;minne cuþon,  
selfe ofersawon,&nbsp;&nbsp;&nbsp;&nbsp;&nbsp;ða ic of searwum cwom,  
fah from feondum,&nbsp;&nbsp;&nbsp;&nbsp;&nbsp;þær ic fife geband,  
yðde eotena cyn&nbsp;&nbsp;&nbsp;&nbsp;&nbsp;ond on yðum slog  
niceras nihtes,&nbsp;&nbsp;&nbsp;&nbsp;&nbsp;nearoþearfe dreah,  
wræc Wedera nið&nbsp;&nbsp;&nbsp;&nbsp;&nbsp;(wean ahsodon),  
forgrand gramum,&nbsp;&nbsp;&nbsp;&nbsp;&nbsp;ond nu wið Grendel sceal,  
wið þam aglæcan,&nbsp;&nbsp;&nbsp;&nbsp;&nbsp;ana gehegan  
ðing wið þyrse.&nbsp;&nbsp;&nbsp;&nbsp;&nbsp;Ic þe nu ða,  
brego Beorhtdena,&nbsp;&nbsp;&nbsp;&nbsp;&nbsp;biddan wille,  
eodor Scyldinga,&nbsp;&nbsp;&nbsp;&nbsp;&nbsp;anre bene,  
þæt ðu me ne forwyrne,&nbsp;&nbsp;&nbsp;&nbsp;&nbsp;wigendra hleo,  
freowine folca,&nbsp;&nbsp;&nbsp;&nbsp;&nbsp;nu ic þus feorran com,  
þæt ic mote ana&nbsp;&nbsp;&nbsp;&nbsp;&nbsp;ond minra eorla gedryht,  
þes hearda heap,&nbsp;&nbsp;&nbsp;&nbsp;&nbsp;Heorot fælsian.  
Hæbbe ic eac geahsod&nbsp;&nbsp;&nbsp;&nbsp;&nbsp;þæt se æglæca  
for his wonhydum&nbsp;&nbsp;&nbsp;&nbsp;&nbsp;wæpna ne recceð.  
Ic þæt þonne forhicge&nbsp;&nbsp;&nbsp;&nbsp;&nbsp;(swa me Higelac sie,  
min mondrihten,&nbsp;&nbsp;&nbsp;&nbsp;&nbsp;modes bliðe),  
þæt ic sweord bere&nbsp;&nbsp;&nbsp;&nbsp;&nbsp;oþðe sidne scyld,  
geolorand to guþe,&nbsp;&nbsp;&nbsp;&nbsp;&nbsp;ac ic mid grape sceal  
fon wið feonde&nbsp;&nbsp;&nbsp;&nbsp;&nbsp;ond ymb feorh sacan,  
lað wið laþum;&nbsp;&nbsp;&nbsp;&nbsp;&nbsp;ðær gelyfan sceal  
dryhtnes dome&nbsp;&nbsp;&nbsp;&nbsp;&nbsp;se þe hine deað nimeð.  
Wen ic þæt he wille,&nbsp;&nbsp;&nbsp;&nbsp;&nbsp;gif he wealdan mot,  
in þæm guðsele&nbsp;&nbsp;&nbsp;&nbsp;&nbsp;Geotena leode  
etan unforhte,&nbsp;&nbsp;&nbsp;&nbsp;&nbsp;swa he oft dyde,  
mægen Hreðmanna.&nbsp;&nbsp;&nbsp;&nbsp;&nbsp;Na þu minne þearft  
hafalan hydan,&nbsp;&nbsp;&nbsp;&nbsp;&nbsp;ac he me habban wile  
dreore fahne,&nbsp;&nbsp;&nbsp;&nbsp;&nbsp;gif mec deað nimeð.  
Byreð blodig wæl,&nbsp;&nbsp;&nbsp;&nbsp;&nbsp;byrgean þenceð,  
eteð angenga&nbsp;&nbsp;&nbsp;&nbsp;&nbsp;unmurnlice,  
mearcað morhopu;&nbsp;&nbsp;&nbsp;&nbsp;&nbsp;no ðu ymb mines ne þearft  
lices feorme&nbsp;&nbsp;&nbsp;&nbsp;&nbsp;leng sorgian.  
Onsend Higelace,&nbsp;&nbsp;&nbsp;&nbsp;&nbsp;gif mec hild nime,  
beaduscruda betst,&nbsp;&nbsp;&nbsp;&nbsp;&nbsp;þæt mine breost wereð,  
hrægla selest;&nbsp;&nbsp;&nbsp;&nbsp;&nbsp;þæt is Hrædlan laf,  
Welandes geweorc.&nbsp;&nbsp;&nbsp;&nbsp;&nbsp;Gæð a wyrd swa hio scel."  
  
Hroðgar maþelode,&nbsp;&nbsp;&nbsp;&nbsp;&nbsp;helm Scyldinga:  
"For gewyrhtum þu,&nbsp;&nbsp;&nbsp;&nbsp;&nbsp;wine min Beowulf,  
ond for arstafum&nbsp;&nbsp;&nbsp;&nbsp;&nbsp;usic sohtest.  
Gesloh þin fæder&nbsp;&nbsp;&nbsp;&nbsp;&nbsp;fæhðe mæste;  
wearþ he Heaþolafe&nbsp;&nbsp;&nbsp;&nbsp;&nbsp;to handbonan  
mid Wilfingum;&nbsp;&nbsp;&nbsp;&nbsp;&nbsp;ða hine Wedera cyn  
for herebrogan&nbsp;&nbsp;&nbsp;&nbsp;&nbsp;habban ne mihte.  
Þanon he gesohte&nbsp;&nbsp;&nbsp;&nbsp;&nbsp;Suðdena folc  
ofer yða gewealc,&nbsp;&nbsp;&nbsp;&nbsp;&nbsp;Arscyldinga.  
Ða ic furþum weold&nbsp;&nbsp;&nbsp;&nbsp;&nbsp;folce Deniga  
ond on geogoðe heold&nbsp;&nbsp;&nbsp;&nbsp;&nbsp;ginne rice,  
hordburh hæleþa;&nbsp;&nbsp;&nbsp;&nbsp;&nbsp;ða wæs Heregar dead,  
min yldra mæg&nbsp;&nbsp;&nbsp;&nbsp;&nbsp;unlifigende,  
bearn Healfdenes;&nbsp;&nbsp;&nbsp;&nbsp;&nbsp;se wæs betera ðonne ic.  
Siððan þa fæhðe&nbsp;&nbsp;&nbsp;&nbsp;&nbsp;feo þingode;  
sende ic Wylfingum&nbsp;&nbsp;&nbsp;&nbsp;&nbsp;ofer wæteres hrycg  
ealde madmas;&nbsp;&nbsp;&nbsp;&nbsp;&nbsp;he me aþas swor.  
Sorh is me to secganne&nbsp;&nbsp;&nbsp;&nbsp;&nbsp;on sefan minum  
gumena ængum&nbsp;&nbsp;&nbsp;&nbsp;&nbsp;hwæt me Grendel hafað  
hynðo on Heorote&nbsp;&nbsp;&nbsp;&nbsp;&nbsp;mid his heteþancum,  
færniða gefremed.&nbsp;&nbsp;&nbsp;&nbsp;&nbsp;Is min fletwerod,  
wigheap gewanod;&nbsp;&nbsp;&nbsp;&nbsp;&nbsp;hie wyrd forsweop  
on Grendles gryre.&nbsp;&nbsp;&nbsp;&nbsp;&nbsp;God eaþe mæg  
þone dolsceaðan&nbsp;&nbsp;&nbsp;&nbsp;&nbsp;dæda getwæfan.  
Ful oft gebeotedon&nbsp;&nbsp;&nbsp;&nbsp;&nbsp;beore druncne  
ofer ealowæge&nbsp;&nbsp;&nbsp;&nbsp;&nbsp;oretmecgas  
þæt hie in beorsele&nbsp;&nbsp;&nbsp;&nbsp;&nbsp;bidan woldon  
Grendles guþe&nbsp;&nbsp;&nbsp;&nbsp;&nbsp;mid gryrum ecga.  
Ðonne wæs þeos medoheal&nbsp;&nbsp;&nbsp;&nbsp;&nbsp;on morgentid,  
drihtsele dreorfah,&nbsp;&nbsp;&nbsp;&nbsp;&nbsp;þonne dæg lixte,  
eal bencþelu&nbsp;&nbsp;&nbsp;&nbsp;&nbsp;blode bestymed,  
heall heorudreore;&nbsp;&nbsp;&nbsp;&nbsp;&nbsp;ahte ic holdra þy læs,  
deorre duguðe,&nbsp;&nbsp;&nbsp;&nbsp;&nbsp;þe þa deað fornam.  
Site nu to symle&nbsp;&nbsp;&nbsp;&nbsp;&nbsp;ond onsæl meoto,  
sigehreð secgum,&nbsp;&nbsp;&nbsp;&nbsp;&nbsp;swa þin sefa hwette."  
Þa wæs Geatmæcgum&nbsp;&nbsp;&nbsp;&nbsp;&nbsp;geador ætsomne  
on beorsele&nbsp;&nbsp;&nbsp;&nbsp;&nbsp;benc gerymed;  
þær swiðferhþe&nbsp;&nbsp;&nbsp;&nbsp;&nbsp;sittan eodon,  
þryðum dealle.&nbsp;&nbsp;&nbsp;&nbsp;&nbsp;Þegn nytte beheold,  
se þe on handa bær&nbsp;&nbsp;&nbsp;&nbsp;&nbsp;hroden ealowæge,  
scencte scir wered.&nbsp;&nbsp;&nbsp;&nbsp;&nbsp;Scop hwilum sang  
hador on Heorote.&nbsp;&nbsp;&nbsp;&nbsp;&nbsp;Þær wæs hæleða dream,  
duguð unlytel&nbsp;&nbsp;&nbsp;&nbsp;&nbsp;Dena ond Wedera.  
  
Unferð maþelode,&nbsp;&nbsp;&nbsp;&nbsp;&nbsp;Ecglafes bearn,  
þe æt fotum sæt&nbsp;&nbsp;&nbsp;&nbsp;&nbsp;frean Scyldinga,  
onband beadurune&nbsp;&nbsp;&nbsp;&nbsp;&nbsp;(wæs him Beowulfes sið,  
modges merefaran,&nbsp;&nbsp;&nbsp;&nbsp;&nbsp;micel æfþunca,  
forþon þe he ne uþe&nbsp;&nbsp;&nbsp;&nbsp;&nbsp;þæt ænig oðer man  
æfre mærða þon ma&nbsp;&nbsp;&nbsp;&nbsp;&nbsp;middangeardes  
gehedde under heofenum&nbsp;&nbsp;&nbsp;&nbsp;&nbsp;þonne he sylfa):  
"Eart þu se Beowulf,&nbsp;&nbsp;&nbsp;&nbsp;&nbsp;se þe wið Brecan wunne,  
on sidne sæ&nbsp;&nbsp;&nbsp;&nbsp;&nbsp;ymb sund flite,  
ðær git for wlence&nbsp;&nbsp;&nbsp;&nbsp;&nbsp;wada cunnedon  
ond for dolgilpe&nbsp;&nbsp;&nbsp;&nbsp;&nbsp;on deop wæter  
aldrum neþdon?&nbsp;&nbsp;&nbsp;&nbsp;&nbsp;Ne inc ænig mon,  
ne leof ne lað,&nbsp;&nbsp;&nbsp;&nbsp;&nbsp;belean mihte  
sorhfullne sið,&nbsp;&nbsp;&nbsp;&nbsp;&nbsp;þa git on sund reon.  
Þær git eagorstream&nbsp;&nbsp;&nbsp;&nbsp;&nbsp;earmum þehton,  
mæton merestræta,&nbsp;&nbsp;&nbsp;&nbsp;&nbsp;mundum brugdon,  
glidon ofer garsecg;&nbsp;&nbsp;&nbsp;&nbsp;&nbsp;geofon yþum weol,  
wintrys wylmum.&nbsp;&nbsp;&nbsp;&nbsp;&nbsp;Git on wæteres æht  
seofon niht swuncon;&nbsp;&nbsp;&nbsp;&nbsp;&nbsp;he þe æt sunde oferflat,  
hæfde mare mægen.&nbsp;&nbsp;&nbsp;&nbsp;&nbsp;Þa hine on morgentid  
on Heaþoræmas&nbsp;&nbsp;&nbsp;&nbsp;&nbsp;holm up ætbær;  
ðonon he gesohte&nbsp;&nbsp;&nbsp;&nbsp;&nbsp;swæsne ᛟ,  
leof his leodum,&nbsp;&nbsp;&nbsp;&nbsp;&nbsp;lond Brondinga,  
freoðoburh fægere,&nbsp;&nbsp;&nbsp;&nbsp;&nbsp;þær he folc ahte,  
burh ond beagas.&nbsp;&nbsp;&nbsp;&nbsp;&nbsp;Beot eal wið þe  
sunu Beanstanes&nbsp;&nbsp;&nbsp;&nbsp;&nbsp;soðe gelæste.  
Ðonne wene ic to þe&nbsp;&nbsp;&nbsp;&nbsp;&nbsp;wyrsan geþingea,  
ðeah þu heaðoræsa&nbsp;&nbsp;&nbsp;&nbsp;&nbsp;gehwær dohte,  
grimre guðe,&nbsp;&nbsp;&nbsp;&nbsp;&nbsp;gif þu Grendles dearst  
nihtlongne fyrst&nbsp;&nbsp;&nbsp;&nbsp;&nbsp;nean bidan."  
Beowulf maþelode,&nbsp;&nbsp;&nbsp;&nbsp;&nbsp;bearn Ecgþeowes:  
"Hwæt! þu worn fela,&nbsp;&nbsp;&nbsp;&nbsp;&nbsp;wine min Unferð,  
beore druncen&nbsp;&nbsp;&nbsp;&nbsp;&nbsp;ymb Brecan spræce,  
sægdest from his siðe.&nbsp;&nbsp;&nbsp;&nbsp;&nbsp;Soð ic talige,  
þæt ic merestrengo&nbsp;&nbsp;&nbsp;&nbsp;&nbsp;maran ahte,  
earfeþo on yþum,&nbsp;&nbsp;&nbsp;&nbsp;&nbsp;ðonne ænig oþer man.  
Wit þæt gecwædon&nbsp;&nbsp;&nbsp;&nbsp;&nbsp;cnihtwesende  
ond gebeotedon&nbsp;&nbsp;&nbsp;&nbsp;&nbsp;(wæron begen þa git  
on geogoðfeore)&nbsp;&nbsp;&nbsp;&nbsp;&nbsp;þæt wit on garsecg ut  
aldrum neðdon,&nbsp;&nbsp;&nbsp;&nbsp;&nbsp;ond þæt geæfndon swa.  
Hæfdon swurd nacod,&nbsp;&nbsp;&nbsp;&nbsp;&nbsp;þa wit on sund reon,  
heard on handa;&nbsp;&nbsp;&nbsp;&nbsp;&nbsp;wit unc wið hronfixas  
werian þohton.&nbsp;&nbsp;&nbsp;&nbsp;&nbsp;No he wiht fram me  
flodyþum feor&nbsp;&nbsp;&nbsp;&nbsp;&nbsp;fleotan meahte,  
hraþor on holme;&nbsp;&nbsp;&nbsp;&nbsp;&nbsp;no ic fram him wolde.  
Ða wit ætsomne&nbsp;&nbsp;&nbsp;&nbsp;&nbsp;on sæ wæron  
fif nihta fyrst,&nbsp;&nbsp;&nbsp;&nbsp;&nbsp;oþþæt unc flod todraf,  
wado weallende,&nbsp;&nbsp;&nbsp;&nbsp;&nbsp;wedera cealdost,  
nipende niht,&nbsp;&nbsp;&nbsp;&nbsp;&nbsp;ond norþanwind  
heaðogrim ondhwearf;&nbsp;&nbsp;&nbsp;&nbsp;&nbsp;hreo wæron yþa.  
Wæs merefixa&nbsp;&nbsp;&nbsp;&nbsp;&nbsp;mod onhrered;  
þær me wið laðum&nbsp;&nbsp;&nbsp;&nbsp;&nbsp;licsyrce min,  
heard, hondlocen,&nbsp;&nbsp;&nbsp;&nbsp;&nbsp;helpe gefremede,  
beadohrægl broden&nbsp;&nbsp;&nbsp;&nbsp;&nbsp;on breostum læg  
golde gegyrwed.&nbsp;&nbsp;&nbsp;&nbsp;&nbsp;Me to grunde teah  
fah feondscaða,&nbsp;&nbsp;&nbsp;&nbsp;&nbsp;fæste hæfde  
grim on grape;&nbsp;&nbsp;&nbsp;&nbsp;&nbsp;hwæþre me gyfeþe wearð  
þæt ic aglæcan&nbsp;&nbsp;&nbsp;&nbsp;&nbsp;orde geræhte,  
hildebille;&nbsp;&nbsp;&nbsp;&nbsp;&nbsp;heaþoræs fornam  
mihtig meredeor&nbsp;&nbsp;&nbsp;&nbsp;&nbsp;þurh mine hand.  
  
Swa mec gelome&nbsp;&nbsp;&nbsp;&nbsp;&nbsp;laðgeteonan  
þreatedon þearle.&nbsp;&nbsp;&nbsp;&nbsp;&nbsp;Ic him þenode  
deoran sweorde,&nbsp;&nbsp;&nbsp;&nbsp;&nbsp;swa hit gedefe wæs.  
Næs hie ðære fylle&nbsp;&nbsp;&nbsp;&nbsp;&nbsp;gefean hæfdon,  
manfordædlan,&nbsp;&nbsp;&nbsp;&nbsp;&nbsp;þæt hie me þegon,  
symbel ymbsæton&nbsp;&nbsp;&nbsp;&nbsp;&nbsp;sægrunde neah;  
ac on mergenne&nbsp;&nbsp;&nbsp;&nbsp;&nbsp;mecum wunde  
be yðlafe&nbsp;&nbsp;&nbsp;&nbsp;&nbsp;uppe lægon,  
sweordum aswefede,&nbsp;&nbsp;&nbsp;&nbsp;&nbsp;þæt syðþan na  
ymb brontne ford&nbsp;&nbsp;&nbsp;&nbsp;&nbsp;brimliðende  
lade ne letton.&nbsp;&nbsp;&nbsp;&nbsp;&nbsp;Leoht eastan com,  
beorht beacen godes;&nbsp;&nbsp;&nbsp;&nbsp;&nbsp;brimu swaþredon,  
þæt ic sænæssas&nbsp;&nbsp;&nbsp;&nbsp;&nbsp;geseon mihte,  
windige weallas.&nbsp;&nbsp;&nbsp;&nbsp;&nbsp;Wyrd oft nereð  
unfægne eorl,&nbsp;&nbsp;&nbsp;&nbsp;&nbsp;þonne his ellen deah.  
Hwæþere me gesælde&nbsp;&nbsp;&nbsp;&nbsp;&nbsp;þæt ic mid sweorde ofsloh  
niceras nigene.&nbsp;&nbsp;&nbsp;&nbsp;&nbsp;No ic on niht gefrægn  
under heofones hwealf&nbsp;&nbsp;&nbsp;&nbsp;&nbsp;heardran feohtan,  
ne on egstreamum&nbsp;&nbsp;&nbsp;&nbsp;&nbsp;earmran mannon;  
hwaþere ic fara feng&nbsp;&nbsp;&nbsp;&nbsp;&nbsp;feore gedigde,  
siþes werig.&nbsp;&nbsp;&nbsp;&nbsp;&nbsp;Ða mec sæ oþbær,  
flod æfter faroðe&nbsp;&nbsp;&nbsp;&nbsp;&nbsp;on Finna land,  
wadu weallendu.&nbsp;&nbsp;&nbsp;&nbsp;&nbsp;No ic wiht fram þe  
swylcra searoniða&nbsp;&nbsp;&nbsp;&nbsp;&nbsp;secgan hyrde,  
billa brogan.&nbsp;&nbsp;&nbsp;&nbsp;&nbsp;Breca næfre git  
æt heaðolace,&nbsp;&nbsp;&nbsp;&nbsp;&nbsp;ne gehwæþer incer,  
swa deorlice&nbsp;&nbsp;&nbsp;&nbsp;&nbsp;dæd gefremede  
fagum sweordum&nbsp;&nbsp;&nbsp;&nbsp;&nbsp;(no ic þæs fela gylpe),  
þeah ðu þinum broðrum&nbsp;&nbsp;&nbsp;&nbsp;&nbsp;to banan wurde,  
heafodmægum;&nbsp;&nbsp;&nbsp;&nbsp;&nbsp;þæs þu in helle scealt  
werhðo dreogan,&nbsp;&nbsp;&nbsp;&nbsp;&nbsp;þeah þin wit duge.  
Secge ic þe to soðe,&nbsp;&nbsp;&nbsp;&nbsp;&nbsp;sunu Ecglafes,  
þæt næfre Grendel swa fela&nbsp;&nbsp;&nbsp;&nbsp;&nbsp;gryra gefremede,  
atol æglæca,&nbsp;&nbsp;&nbsp;&nbsp;&nbsp;ealdre þinum,  
hynðo on Heorote,&nbsp;&nbsp;&nbsp;&nbsp;&nbsp;gif þin hige wære,  
sefa swa searogrim,&nbsp;&nbsp;&nbsp;&nbsp;&nbsp;swa þu self talast.  
Ac he hafað onfunden&nbsp;&nbsp;&nbsp;&nbsp;&nbsp;þæt he þa fæhðe ne þearf,  
atole ecgþræce&nbsp;&nbsp;&nbsp;&nbsp;&nbsp;eower leode  
swiðe onsittan,&nbsp;&nbsp;&nbsp;&nbsp;&nbsp;Sigescyldinga;  
nymeð nydbade,&nbsp;&nbsp;&nbsp;&nbsp;&nbsp;nænegum arað  
leode Deniga,&nbsp;&nbsp;&nbsp;&nbsp;&nbsp;ac he lust wigeð,  
swefeð ond sendeþ,&nbsp;&nbsp;&nbsp;&nbsp;&nbsp;secce ne weneþ  
to Gardenum.&nbsp;&nbsp;&nbsp;&nbsp;&nbsp;Ac ic him Geata sceal  
eafoð ond ellen&nbsp;&nbsp;&nbsp;&nbsp;&nbsp;ungeara nu,  
guþe gebeodan.&nbsp;&nbsp;&nbsp;&nbsp;&nbsp;Gæþ eft se þe mot  
to medo modig,&nbsp;&nbsp;&nbsp;&nbsp;&nbsp;siþþan morgenleoht  
ofer ylda bearn&nbsp;&nbsp;&nbsp;&nbsp;&nbsp;oþres dogores,  
sunne sweglwered&nbsp;&nbsp;&nbsp;&nbsp;&nbsp;suþan scineð."  
Þa wæs on salum&nbsp;&nbsp;&nbsp;&nbsp;&nbsp;sinces brytta,  
gamolfeax ond guðrof;&nbsp;&nbsp;&nbsp;&nbsp;&nbsp;geoce gelyfde  
brego Beorhtdena,&nbsp;&nbsp;&nbsp;&nbsp;&nbsp;gehyrde on Beowulfe  
folces hyrde&nbsp;&nbsp;&nbsp;&nbsp;&nbsp;fæstrædne geþoht.  
Ðær wæs hæleþa hleahtor,&nbsp;&nbsp;&nbsp;&nbsp;&nbsp;hlyn swynsode,  
word wæron wynsume.&nbsp;&nbsp;&nbsp;&nbsp;&nbsp;Eode Wealhþeow forð,  
cwen Hroðgares,&nbsp;&nbsp;&nbsp;&nbsp;&nbsp;cynna gemyndig,  
grette goldhroden&nbsp;&nbsp;&nbsp;&nbsp;&nbsp;guman on healle,  
ond þa freolic wif&nbsp;&nbsp;&nbsp;&nbsp;&nbsp;ful gesealde  
ærest Eastdena&nbsp;&nbsp;&nbsp;&nbsp;&nbsp;eþelwearde,  
bæd hine bliðne&nbsp;&nbsp;&nbsp;&nbsp;&nbsp;æt þære beorþege,  
leodum leofne.&nbsp;&nbsp;&nbsp;&nbsp;&nbsp;He on lust geþeah  
symbel ond seleful,&nbsp;&nbsp;&nbsp;&nbsp;&nbsp;sigerof kyning.  
Ymbeode þa&nbsp;&nbsp;&nbsp;&nbsp;&nbsp;ides Helminga  
duguþe ond geogoþe&nbsp;&nbsp;&nbsp;&nbsp;&nbsp;dæl æghwylcne,  
sincfato sealde,&nbsp;&nbsp;&nbsp;&nbsp;&nbsp;oþþæt sæl alamp  
þæt hio Beowulfe,&nbsp;&nbsp;&nbsp;&nbsp;&nbsp;beaghroden cwen  
mode geþungen,&nbsp;&nbsp;&nbsp;&nbsp;&nbsp;medoful ætbær;  
grette Geata leod,&nbsp;&nbsp;&nbsp;&nbsp;&nbsp;gode þancode  
wisfæst wordum&nbsp;&nbsp;&nbsp;&nbsp;&nbsp;þæs ðe hire se willa gelamp  
þæt heo on ænigne&nbsp;&nbsp;&nbsp;&nbsp;&nbsp;eorl gelyfde  
fyrena frofre.&nbsp;&nbsp;&nbsp;&nbsp;&nbsp;He þæt ful geþeah,  
wælreow wiga,&nbsp;&nbsp;&nbsp;&nbsp;&nbsp;æt Wealhþeon,  
ond þa gyddode&nbsp;&nbsp;&nbsp;&nbsp;&nbsp;guþe gefysed;  
Beowulf maþelode,&nbsp;&nbsp;&nbsp;&nbsp;&nbsp;bearn Ecgþeowes:  
"Ic þæt hogode,&nbsp;&nbsp;&nbsp;&nbsp;&nbsp;þa ic on holm gestah,  
sæbat gesæt&nbsp;&nbsp;&nbsp;&nbsp;&nbsp;mid minra secga gedriht,  
þæt ic anunga&nbsp;&nbsp;&nbsp;&nbsp;&nbsp;eowra leoda  
willan geworhte&nbsp;&nbsp;&nbsp;&nbsp;&nbsp;oþðe on wæl crunge,  
feondgrapum fæst.&nbsp;&nbsp;&nbsp;&nbsp;&nbsp;Ic gefremman sceal  
eorlic ellen,&nbsp;&nbsp;&nbsp;&nbsp;&nbsp;oþðe endedæg  
on þisse meoduhealle&nbsp;&nbsp;&nbsp;&nbsp;&nbsp;minne gebidan."  
Ðam wife þa word&nbsp;&nbsp;&nbsp;&nbsp;&nbsp;wel licodon,  
gilpcwide Geates;&nbsp;&nbsp;&nbsp;&nbsp;&nbsp;eode goldhroden  
freolicu folccwen&nbsp;&nbsp;&nbsp;&nbsp;&nbsp;to hire frean sittan.  
Þa wæs eft swa ær&nbsp;&nbsp;&nbsp;&nbsp;&nbsp;inne on healle  
þryðword sprecen,&nbsp;&nbsp;&nbsp;&nbsp;&nbsp;ðeod on sælum,  
sigefolca sweg,&nbsp;&nbsp;&nbsp;&nbsp;&nbsp;oþþæt semninga  
sunu Healfdenes&nbsp;&nbsp;&nbsp;&nbsp;&nbsp;secean wolde  
æfenræste;&nbsp;&nbsp;&nbsp;&nbsp;&nbsp;wiste þæm ahlæcan  
to þæm heahsele&nbsp;&nbsp;&nbsp;&nbsp;&nbsp;hilde geþinged,  
siððan hie sunnan leoht&nbsp;&nbsp;&nbsp;&nbsp;&nbsp;geseon ne meahton,  
oþðe nipende&nbsp;&nbsp;&nbsp;&nbsp;&nbsp;niht ofer ealle,  
scaduhelma gesceapu&nbsp;&nbsp;&nbsp;&nbsp;&nbsp;scriðan cwoman,  
wan under wolcnum.&nbsp;&nbsp;&nbsp;&nbsp;&nbsp;Werod eall aras.  
Gegrette þa&nbsp;&nbsp;&nbsp;&nbsp;&nbsp;guma oþerne,  
Hroðgar Beowulf,&nbsp;&nbsp;&nbsp;&nbsp;&nbsp;ond him hæl abead,  
winærnes geweald,&nbsp;&nbsp;&nbsp;&nbsp;&nbsp;ond þæt word acwæð:  
"Næfre ic ænegum men&nbsp;&nbsp;&nbsp;&nbsp;&nbsp;ær alyfde,  
siþðan ic hond ond rond&nbsp;&nbsp;&nbsp;&nbsp;&nbsp;hebban mihte,  
ðryþærn Dena&nbsp;&nbsp;&nbsp;&nbsp;&nbsp;buton þe nu ða.  
Hafa nu ond geheald&nbsp;&nbsp;&nbsp;&nbsp;&nbsp;husa selest,  
gemyne mærþo,&nbsp;&nbsp;&nbsp;&nbsp;&nbsp;mægenellen cyð,  
waca wið wraþum.&nbsp;&nbsp;&nbsp;&nbsp;&nbsp;Ne bið þe wilna gad,  
gif þu þæt ellenweorc&nbsp;&nbsp;&nbsp;&nbsp;&nbsp;aldre gedigest."  
  
Ða him Hroþgar gewat&nbsp;&nbsp;&nbsp;&nbsp;&nbsp;mid his hæleþa gedryht,  
eodur Scyldinga,&nbsp;&nbsp;&nbsp;&nbsp;&nbsp;ut of healle;  
wolde wigfruma&nbsp;&nbsp;&nbsp;&nbsp;&nbsp;Wealhþeo secan,  
cwen to gebeddan.&nbsp;&nbsp;&nbsp;&nbsp;&nbsp;Hæfde kyningwuldor  
Grendle togeanes,&nbsp;&nbsp;&nbsp;&nbsp;&nbsp;swa guman gefrungon,  
seleweard aseted;&nbsp;&nbsp;&nbsp;&nbsp;&nbsp;sundornytte beheold  
ymb aldor Dena,&nbsp;&nbsp;&nbsp;&nbsp;&nbsp;eotonweard abead.  
Huru Geata leod&nbsp;&nbsp;&nbsp;&nbsp;&nbsp;georne truwode  
modgan mægnes,&nbsp;&nbsp;&nbsp;&nbsp;&nbsp;metodes hyldo.  
Ða he him of dyde&nbsp;&nbsp;&nbsp;&nbsp;&nbsp;isernbyrnan,  
helm of hafelan,&nbsp;&nbsp;&nbsp;&nbsp;&nbsp;sealde his hyrsted sweord,  
irena cyst,&nbsp;&nbsp;&nbsp;&nbsp;&nbsp;ombihtþegne,  
ond gehealdan het&nbsp;&nbsp;&nbsp;&nbsp;&nbsp;hildegeatwe.  
Gespræc þa se goda&nbsp;&nbsp;&nbsp;&nbsp;&nbsp;gylpworda sum,  
Beowulf Geata,&nbsp;&nbsp;&nbsp;&nbsp;&nbsp;ær he on bed stige:  
"No ic me an herewæsmun&nbsp;&nbsp;&nbsp;&nbsp;&nbsp;hnagran talige,  
guþgeweorca,&nbsp;&nbsp;&nbsp;&nbsp;&nbsp;þonne Grendel hine;  
forþan ic hine sweorde&nbsp;&nbsp;&nbsp;&nbsp;&nbsp;swebban nelle,  
aldre beneotan,&nbsp;&nbsp;&nbsp;&nbsp;&nbsp;þeah ic eal mæge.  
Nat he þara goda&nbsp;&nbsp;&nbsp;&nbsp;&nbsp;þæt he me ongean slea,  
rand geheawe,&nbsp;&nbsp;&nbsp;&nbsp;&nbsp;þeah ðe he rof sie  
niþgeweorca;&nbsp;&nbsp;&nbsp;&nbsp;&nbsp;ac wit on niht sculon  
secge ofersittan,&nbsp;&nbsp;&nbsp;&nbsp;&nbsp;gif he gesecean dear  
wig ofer wæpen,&nbsp;&nbsp;&nbsp;&nbsp;&nbsp;ond siþðan witig god  
on swa hwæþere hond,&nbsp;&nbsp;&nbsp;&nbsp;&nbsp;halig dryhten,  
mærðo deme,&nbsp;&nbsp;&nbsp;&nbsp;&nbsp;swa him gemet þince."  
Hylde hine þa heaþodeor,&nbsp;&nbsp;&nbsp;&nbsp;&nbsp;hleorbolster onfeng  
eorles andwlitan,&nbsp;&nbsp;&nbsp;&nbsp;&nbsp;ond hine ymb monig  
snellic særinc&nbsp;&nbsp;&nbsp;&nbsp;&nbsp;selereste gebeah.  
Nænig heora þohte&nbsp;&nbsp;&nbsp;&nbsp;&nbsp;þæt he þanon scolde  
eft eardlufan&nbsp;&nbsp;&nbsp;&nbsp;&nbsp;æfre gesecean,  
folc oþðe freoburh,&nbsp;&nbsp;&nbsp;&nbsp;&nbsp;þær he afeded wæs;  
ac hie hæfdon gefrunen&nbsp;&nbsp;&nbsp;&nbsp;&nbsp;þæt hie ær to fela micles  
in þæm winsele&nbsp;&nbsp;&nbsp;&nbsp;&nbsp;wældeað fornam,  
Denigea leode.&nbsp;&nbsp;&nbsp;&nbsp;&nbsp;Ac him dryhten forgeaf  
wigspeda gewiofu,&nbsp;&nbsp;&nbsp;&nbsp;&nbsp;Wedera leodum,  
frofor ond fultum,&nbsp;&nbsp;&nbsp;&nbsp;&nbsp;þæt hie feond heora  
ðurh anes cræft&nbsp;&nbsp;&nbsp;&nbsp;&nbsp;ealle ofercomon,  
selfes mihtum.&nbsp;&nbsp;&nbsp;&nbsp;&nbsp;Soð is gecyþed  
þæt mihtig god&nbsp;&nbsp;&nbsp;&nbsp;&nbsp;manna cynnes  
weold wideferhð.&nbsp;&nbsp;&nbsp;&nbsp;&nbsp;Com on wanre niht  
scriðan sceadugenga.&nbsp;&nbsp;&nbsp;&nbsp;&nbsp;Sceotend swæfon,  
þa þæt hornreced&nbsp;&nbsp;&nbsp;&nbsp;&nbsp;healdan scoldon,  
ealle buton anum.&nbsp;&nbsp;&nbsp;&nbsp;&nbsp;Þæt wæs yldum cuþ  
þæt hie ne moste,&nbsp;&nbsp;&nbsp;&nbsp;&nbsp;þa metod nolde,  
se scynscaþa&nbsp;&nbsp;&nbsp;&nbsp;&nbsp;under sceadu bregdan;  
ac he wæccende&nbsp;&nbsp;&nbsp;&nbsp;&nbsp;wraþum on andan  
bad bolgenmod&nbsp;&nbsp;&nbsp;&nbsp;&nbsp;beadwa geþinges.  
  
Ða com of more&nbsp;&nbsp;&nbsp;&nbsp;&nbsp;under misthleoþum  
Grendel gongan,&nbsp;&nbsp;&nbsp;&nbsp;&nbsp;godes yrre bær;  
mynte se manscaða&nbsp;&nbsp;&nbsp;&nbsp;&nbsp;manna cynnes  
sumne besyrwan&nbsp;&nbsp;&nbsp;&nbsp;&nbsp;in sele þam hean.  
Wod under wolcnum&nbsp;&nbsp;&nbsp;&nbsp;&nbsp;to þæs þe he winreced,  
goldsele gumena,&nbsp;&nbsp;&nbsp;&nbsp;&nbsp;gearwost wisse,  
fættum fahne.&nbsp;&nbsp;&nbsp;&nbsp;&nbsp;Ne wæs þæt forma sið  
þæt he Hroþgares&nbsp;&nbsp;&nbsp;&nbsp;&nbsp;ham gesohte;  
næfre he on aldordagum&nbsp;&nbsp;&nbsp;&nbsp;&nbsp;ær ne siþðan  
heardran hæle,&nbsp;&nbsp;&nbsp;&nbsp;&nbsp;healðegnas fand.  
Com þa to recede&nbsp;&nbsp;&nbsp;&nbsp;&nbsp;rinc siðian,  
dreamum bedæled.&nbsp;&nbsp;&nbsp;&nbsp;&nbsp;Duru sona onarn,  
fyrbendum fæst,&nbsp;&nbsp;&nbsp;&nbsp;&nbsp;syþðan he hire folmum æthran;  
onbræd þa bealohydig,&nbsp;&nbsp;&nbsp;&nbsp;&nbsp;ða he gebolgen wæs,  
recedes muþan.&nbsp;&nbsp;&nbsp;&nbsp;&nbsp;Raþe æfter þon  
on fagne flor&nbsp;&nbsp;&nbsp;&nbsp;&nbsp;feond treddode,  
eode yrremod;&nbsp;&nbsp;&nbsp;&nbsp;&nbsp;him of eagum stod  
ligge gelicost&nbsp;&nbsp;&nbsp;&nbsp;&nbsp;leoht unfæger.  
Geseah he in recede&nbsp;&nbsp;&nbsp;&nbsp;&nbsp;rinca manige,  
swefan sibbegedriht&nbsp;&nbsp;&nbsp;&nbsp;&nbsp;samod ætgædere,  
magorinca heap.&nbsp;&nbsp;&nbsp;&nbsp;&nbsp;Þa his mod ahlog;  
mynte þæt he gedælde,&nbsp;&nbsp;&nbsp;&nbsp;&nbsp;ærþon dæg cwome,  
atol aglæca,&nbsp;&nbsp;&nbsp;&nbsp;&nbsp;anra gehwylces  
lif wið lice,&nbsp;&nbsp;&nbsp;&nbsp;&nbsp;þa him alumpen wæs  
wistfylle wen.&nbsp;&nbsp;&nbsp;&nbsp;&nbsp;Ne wæs þæt wyrd þa gen  
þæt he ma moste&nbsp;&nbsp;&nbsp;&nbsp;&nbsp;manna cynnes  
ðicgean ofer þa niht.&nbsp;&nbsp;&nbsp;&nbsp;&nbsp;Þryðswyð beheold  
mæg Higelaces,&nbsp;&nbsp;&nbsp;&nbsp;&nbsp;hu se manscaða  
under færgripum&nbsp;&nbsp;&nbsp;&nbsp;&nbsp;gefaran wolde.  
Ne þæt se aglæca&nbsp;&nbsp;&nbsp;&nbsp;&nbsp;yldan þohte,  
ac he gefeng hraðe&nbsp;&nbsp;&nbsp;&nbsp;&nbsp;forman siðe  
slæpendne rinc,&nbsp;&nbsp;&nbsp;&nbsp;&nbsp;slat unwearnum,  
bat banlocan,&nbsp;&nbsp;&nbsp;&nbsp;&nbsp;blod edrum dranc,  
synsnædum swealh;&nbsp;&nbsp;&nbsp;&nbsp;&nbsp;sona hæfde  
unlyfigendes&nbsp;&nbsp;&nbsp;&nbsp;&nbsp;eal gefeormod,  
fet ond folma.&nbsp;&nbsp;&nbsp;&nbsp;&nbsp;Forð near ætstop,  
nam þa mid handa&nbsp;&nbsp;&nbsp;&nbsp;&nbsp;higeþihtigne  
rinc on ræste,&nbsp;&nbsp;&nbsp;&nbsp;&nbsp;ræhte ongean  
feond mid folme;&nbsp;&nbsp;&nbsp;&nbsp;&nbsp;he onfeng hraþe  
inwitþancum&nbsp;&nbsp;&nbsp;&nbsp;&nbsp;ond wið earm gesæt.  
Sona þæt onfunde&nbsp;&nbsp;&nbsp;&nbsp;&nbsp;fyrena hyrde  
þæt he ne mette&nbsp;&nbsp;&nbsp;&nbsp;&nbsp;middangeardes,  
eorþan sceata,&nbsp;&nbsp;&nbsp;&nbsp;&nbsp;on elran men  
mundgripe maran.&nbsp;&nbsp;&nbsp;&nbsp;&nbsp;He on mode wearð  
forht on ferhðe;&nbsp;&nbsp;&nbsp;&nbsp;&nbsp;no þy ær fram meahte.  
Hyge wæs him hinfus,&nbsp;&nbsp;&nbsp;&nbsp;&nbsp;wolde on heolster fleon,  
secan deofla gedræg;&nbsp;&nbsp;&nbsp;&nbsp;&nbsp;ne wæs his drohtoð þær  
swylce he on ealderdagum&nbsp;&nbsp;&nbsp;&nbsp;&nbsp;ær gemette.  
Gemunde þa se goda,&nbsp;&nbsp;&nbsp;&nbsp;&nbsp;mæg Higelaces,  
æfenspræce,&nbsp;&nbsp;&nbsp;&nbsp;&nbsp;uplang astod  
ond him fæste wiðfeng;&nbsp;&nbsp;&nbsp;&nbsp;&nbsp;fingras burston.  
Eoten wæs utweard;&nbsp;&nbsp;&nbsp;&nbsp;&nbsp;eorl furþur stop.  
Mynte se mæra,&nbsp;&nbsp;&nbsp;&nbsp;&nbsp;þær he meahte swa,  
widre gewindan&nbsp;&nbsp;&nbsp;&nbsp;&nbsp;ond on weg þanon  
fleon on fenhopu;&nbsp;&nbsp;&nbsp;&nbsp;&nbsp;wiste his fingra geweald  
on grames grapum.&nbsp;&nbsp;&nbsp;&nbsp;&nbsp;Þæt wæs geocor sið  
þæt se hearmscaþa&nbsp;&nbsp;&nbsp;&nbsp;&nbsp;to Heorute ateah.  
Dryhtsele dynede;&nbsp;&nbsp;&nbsp;&nbsp;&nbsp;Denum eallum wearð,  
ceasterbuendum,&nbsp;&nbsp;&nbsp;&nbsp;&nbsp;cenra gehwylcum,  
eorlum ealuscerwen.&nbsp;&nbsp;&nbsp;&nbsp;&nbsp;Yrre wæron begen,  
reþe renweardas.&nbsp;&nbsp;&nbsp;&nbsp;&nbsp;Reced hlynsode.  
Þa wæs wundor micel&nbsp;&nbsp;&nbsp;&nbsp;&nbsp;þæt se winsele  
wiðhæfde heaþodeorum,&nbsp;&nbsp;&nbsp;&nbsp;&nbsp;þæt he on hrusan ne feol,  
fæger foldbold;&nbsp;&nbsp;&nbsp;&nbsp;&nbsp;ac he þæs fæste wæs  
innan ond utan&nbsp;&nbsp;&nbsp;&nbsp;&nbsp;irenbendum  
searoþoncum besmiþod.&nbsp;&nbsp;&nbsp;&nbsp;&nbsp;Þær fram sylle abeag  
medubenc monig,&nbsp;&nbsp;&nbsp;&nbsp;&nbsp;mine gefræge,  
golde geregnad,&nbsp;&nbsp;&nbsp;&nbsp;&nbsp;þær þa graman wunnon.  
Þæs ne wendon ær&nbsp;&nbsp;&nbsp;&nbsp;&nbsp;witan Scyldinga  
þæt hit a mid gemete&nbsp;&nbsp;&nbsp;&nbsp;&nbsp;manna ænig,  
betlic ond banfag,&nbsp;&nbsp;&nbsp;&nbsp;&nbsp;tobrecan meahte,  
listum tolucan,&nbsp;&nbsp;&nbsp;&nbsp;&nbsp;nymþe liges fæþm  
swulge on swaþule.&nbsp;&nbsp;&nbsp;&nbsp;&nbsp;Sweg up astag  
niwe geneahhe;&nbsp;&nbsp;&nbsp;&nbsp;&nbsp;Norðdenum stod  
atelic egesa,&nbsp;&nbsp;&nbsp;&nbsp;&nbsp;anra gehwylcum  
þara þe of wealle&nbsp;&nbsp;&nbsp;&nbsp;&nbsp;wop gehyrdon,  
gryreleoð galan&nbsp;&nbsp;&nbsp;&nbsp;&nbsp;godes ondsacan,  
sigeleasne sang,&nbsp;&nbsp;&nbsp;&nbsp;&nbsp;sar wanigean  
helle hæfton.&nbsp;&nbsp;&nbsp;&nbsp;&nbsp;Heold hine fæste  
se þe manna wæs&nbsp;&nbsp;&nbsp;&nbsp;&nbsp;mægene strengest  
on þæm dæge&nbsp;&nbsp;&nbsp;&nbsp;&nbsp;þysses lifes.  
  
Nolde eorla hleo&nbsp;&nbsp;&nbsp;&nbsp;&nbsp;ænige þinga  
þone cwealmcuman&nbsp;&nbsp;&nbsp;&nbsp;&nbsp;cwicne forlætan,  
ne his lifdagas&nbsp;&nbsp;&nbsp;&nbsp;&nbsp;leoda ænigum  
nytte tealde.&nbsp;&nbsp;&nbsp;&nbsp;&nbsp;Þær genehost brægd  
eorl Beowulfes&nbsp;&nbsp;&nbsp;&nbsp;&nbsp;ealde lafe,  
wolde freadrihtnes&nbsp;&nbsp;&nbsp;&nbsp;&nbsp;feorh ealgian,  
mæres þeodnes,&nbsp;&nbsp;&nbsp;&nbsp;&nbsp;ðær hie meahton swa.  
Hie þæt ne wiston,&nbsp;&nbsp;&nbsp;&nbsp;&nbsp;þa hie gewin drugon,  
heardhicgende&nbsp;&nbsp;&nbsp;&nbsp;&nbsp;hildemecgas,  
ond on healfa gehwone&nbsp;&nbsp;&nbsp;&nbsp;&nbsp;heawan þohton,  
sawle secan,&nbsp;&nbsp;&nbsp;&nbsp;&nbsp;þone synscaðan  
ænig ofer eorþan&nbsp;&nbsp;&nbsp;&nbsp;&nbsp;irenna cyst,  
guðbilla nan,&nbsp;&nbsp;&nbsp;&nbsp;&nbsp;gretan nolde,  
ac he sigewæpnum&nbsp;&nbsp;&nbsp;&nbsp;&nbsp;forsworen hæfde,  
ecga gehwylcre.&nbsp;&nbsp;&nbsp;&nbsp;&nbsp;Scolde his aldorgedal  
on ðæm dæge&nbsp;&nbsp;&nbsp;&nbsp;&nbsp;þysses lifes  
earmlic wurðan,&nbsp;&nbsp;&nbsp;&nbsp;&nbsp;ond se ellorgast  
on feonda geweald&nbsp;&nbsp;&nbsp;&nbsp;&nbsp;feor siðian.  
Ða þæt onfunde&nbsp;&nbsp;&nbsp;&nbsp;&nbsp;se þe fela æror  
modes myrðe&nbsp;&nbsp;&nbsp;&nbsp;&nbsp;manna cynne,  
fyrene gefremede&nbsp;&nbsp;&nbsp;&nbsp;&nbsp;(he wæs fag wið god),  
þæt him se lichoma&nbsp;&nbsp;&nbsp;&nbsp;&nbsp;læstan nolde,  
ac hine se modega&nbsp;&nbsp;&nbsp;&nbsp;&nbsp;mæg Hygelaces  
hæfde be honda;&nbsp;&nbsp;&nbsp;&nbsp;&nbsp;wæs gehwæþer oðrum  
lifigende lað.&nbsp;&nbsp;&nbsp;&nbsp;&nbsp;Licsar gebad  
atol æglæca;&nbsp;&nbsp;&nbsp;&nbsp;&nbsp;him on eaxle wearð  
syndolh sweotol,&nbsp;&nbsp;&nbsp;&nbsp;&nbsp;seonowe onsprungon,  
burston banlocan.&nbsp;&nbsp;&nbsp;&nbsp;&nbsp;Beowulfe wearð  
guðhreð gyfeþe;&nbsp;&nbsp;&nbsp;&nbsp;&nbsp;scolde Grendel þonan  
feorhseoc fleon&nbsp;&nbsp;&nbsp;&nbsp;&nbsp;under fenhleoðu,  
secean wynleas wic;&nbsp;&nbsp;&nbsp;&nbsp;&nbsp;wiste þe geornor  
þæt his aldres wæs&nbsp;&nbsp;&nbsp;&nbsp;&nbsp;ende gegongen,  
dogera dægrim.&nbsp;&nbsp;&nbsp;&nbsp;&nbsp;Denum eallum wearð  
æfter þam wælræse&nbsp;&nbsp;&nbsp;&nbsp;&nbsp;willa gelumpen.  
Hæfde þa gefælsod&nbsp;&nbsp;&nbsp;&nbsp;&nbsp;se þe ær feorran com,  
snotor ond swyðferhð,&nbsp;&nbsp;&nbsp;&nbsp;&nbsp;sele Hroðgares,  
genered wið niðe;&nbsp;&nbsp;&nbsp;&nbsp;&nbsp;nihtweorce gefeh,  
ellenmærþum.&nbsp;&nbsp;&nbsp;&nbsp;&nbsp;Hæfde Eastdenum  
Geatmecga leod&nbsp;&nbsp;&nbsp;&nbsp;&nbsp;gilp gelæsted,  
swylce oncyþðe&nbsp;&nbsp;&nbsp;&nbsp;&nbsp;ealle gebette,  
inwidsorge,&nbsp;&nbsp;&nbsp;&nbsp;&nbsp;þe hie ær drugon  
ond for þreanydum&nbsp;&nbsp;&nbsp;&nbsp;&nbsp;þolian scoldon,  
torn unlytel.&nbsp;&nbsp;&nbsp;&nbsp;&nbsp;Þæt wæs tacen sweotol,  
syþðan hildedeor&nbsp;&nbsp;&nbsp;&nbsp;&nbsp;hond alegde,  
earm ond eaxle&nbsp;&nbsp;&nbsp;&nbsp;&nbsp;(þær wæs eal geador  
Grendles grape)&nbsp;&nbsp;&nbsp;&nbsp;&nbsp;under geapne hrof.  
  
Ða wæs on morgen&nbsp;&nbsp;&nbsp;&nbsp;&nbsp;mine gefræge  
ymb þa gifhealle&nbsp;&nbsp;&nbsp;&nbsp;&nbsp;guðrinc monig;  
ferdon folctogan&nbsp;&nbsp;&nbsp;&nbsp;&nbsp;feorran ond nean  
geond widwegas&nbsp;&nbsp;&nbsp;&nbsp;&nbsp;wundor sceawian,  
laþes lastas.&nbsp;&nbsp;&nbsp;&nbsp;&nbsp;No his lifgedal  
sarlic þuhte&nbsp;&nbsp;&nbsp;&nbsp;&nbsp;secga ænegum  
þara þe tirleases&nbsp;&nbsp;&nbsp;&nbsp;&nbsp;trode sceawode,  
hu he werigmod&nbsp;&nbsp;&nbsp;&nbsp;&nbsp;on weg þanon,  
niða ofercumen,&nbsp;&nbsp;&nbsp;&nbsp;&nbsp;on nicera mere  
fæge ond geflymed&nbsp;&nbsp;&nbsp;&nbsp;&nbsp;feorhlastas bær.  
Ðær wæs on blode&nbsp;&nbsp;&nbsp;&nbsp;&nbsp;brim weallende,  
atol yða geswing&nbsp;&nbsp;&nbsp;&nbsp;&nbsp;eal gemenged  
haton heolfre,&nbsp;&nbsp;&nbsp;&nbsp;&nbsp;heorodreore weol.  
Deaðfæge deog,&nbsp;&nbsp;&nbsp;&nbsp;&nbsp;siððan dreama leas  
in fenfreoðo&nbsp;&nbsp;&nbsp;&nbsp;&nbsp;feorh alegde,  
hæþene sawle;&nbsp;&nbsp;&nbsp;&nbsp;&nbsp;þær him hel onfeng.  
Þanon eft gewiton&nbsp;&nbsp;&nbsp;&nbsp;&nbsp;ealdgesiðas,  
swylce geong manig&nbsp;&nbsp;&nbsp;&nbsp;&nbsp;of gomenwaþe  
fram mere modge&nbsp;&nbsp;&nbsp;&nbsp;&nbsp;mearum ridan,  
beornas on blancum.&nbsp;&nbsp;&nbsp;&nbsp;&nbsp;Ðær wæs Beowulfes  
mærðo mæned;&nbsp;&nbsp;&nbsp;&nbsp;&nbsp;monig oft gecwæð  
þætte suð ne norð&nbsp;&nbsp;&nbsp;&nbsp;&nbsp;be sæm tweonum  
ofer eormengrund&nbsp;&nbsp;&nbsp;&nbsp;&nbsp;oþer nænig  
under swegles begong&nbsp;&nbsp;&nbsp;&nbsp;&nbsp;selra nære  
rondhæbbendra,&nbsp;&nbsp;&nbsp;&nbsp;&nbsp;rices wyrðra.  
Ne hie huru winedrihten&nbsp;&nbsp;&nbsp;&nbsp;&nbsp;wiht ne logon,  
glædne Hroðgar,&nbsp;&nbsp;&nbsp;&nbsp;&nbsp;ac þæt wæs god cyning.  
Hwilum heaþorofe&nbsp;&nbsp;&nbsp;&nbsp;&nbsp;hleapan leton,  
on geflit faran&nbsp;&nbsp;&nbsp;&nbsp;&nbsp;fealwe mearas  
ðær him foldwegas&nbsp;&nbsp;&nbsp;&nbsp;&nbsp;fægere þuhton,  
cystum cuðe.&nbsp;&nbsp;&nbsp;&nbsp;&nbsp;Hwilum cyninges þegn,  
guma gilphlæden,&nbsp;&nbsp;&nbsp;&nbsp;&nbsp;gidda gemyndig,  
se ðe ealfela&nbsp;&nbsp;&nbsp;&nbsp;&nbsp;ealdgesegena  
worn gemunde,&nbsp;&nbsp;&nbsp;&nbsp;&nbsp;word oþer fand  
soðe gebunden;&nbsp;&nbsp;&nbsp;&nbsp;&nbsp;secg eft ongan  
sið Beowulfes&nbsp;&nbsp;&nbsp;&nbsp;&nbsp;snyttrum styrian  
ond on sped wrecan&nbsp;&nbsp;&nbsp;&nbsp;&nbsp;spel gerade,  
wordum wrixlan.&nbsp;&nbsp;&nbsp;&nbsp;&nbsp;Welhwylc gecwæð  
þæt he fram Sigemundes&nbsp;&nbsp;&nbsp;&nbsp;&nbsp;secgan hyrde  
ellendædum,&nbsp;&nbsp;&nbsp;&nbsp;&nbsp;uncuþes fela,  
Wælsinges gewin,&nbsp;&nbsp;&nbsp;&nbsp;&nbsp;wide siðas,  
þara þe gumena bearn&nbsp;&nbsp;&nbsp;&nbsp;&nbsp;gearwe ne wiston,  
fæhðe ond fyrena,&nbsp;&nbsp;&nbsp;&nbsp;&nbsp;buton Fitela mid hine,  
þonne he swulces hwæt&nbsp;&nbsp;&nbsp;&nbsp;&nbsp;secgan wolde,  
eam his nefan,&nbsp;&nbsp;&nbsp;&nbsp;&nbsp;swa hie a wæron  
æt niða gehwam&nbsp;&nbsp;&nbsp;&nbsp;&nbsp;nydgesteallan;  
hæfdon ealfela&nbsp;&nbsp;&nbsp;&nbsp;&nbsp;eotena cynnes  
sweordum gesæged.&nbsp;&nbsp;&nbsp;&nbsp;&nbsp;Sigemunde gesprong  
æfter deaðdæge&nbsp;&nbsp;&nbsp;&nbsp;&nbsp;dom unlytel,  
syþðan wiges heard&nbsp;&nbsp;&nbsp;&nbsp;&nbsp;wyrm acwealde,  
hordes hyrde.&nbsp;&nbsp;&nbsp;&nbsp;&nbsp;He under harne stan,  
æþelinges bearn,&nbsp;&nbsp;&nbsp;&nbsp;&nbsp;ana geneðde  
frecne dæde,&nbsp;&nbsp;&nbsp;&nbsp;&nbsp;ne wæs him Fitela mid.  
Hwæþre him gesælde&nbsp;&nbsp;&nbsp;&nbsp;&nbsp;ðæt þæt swurd þurhwod  
wrætlicne wyrm,&nbsp;&nbsp;&nbsp;&nbsp;&nbsp;þæt hit on wealle ætstod,  
dryhtlic iren;&nbsp;&nbsp;&nbsp;&nbsp;&nbsp;draca morðre swealt.  
Hæfde aglæca&nbsp;&nbsp;&nbsp;&nbsp;&nbsp;elne gegongen  
þæt he beahhordes&nbsp;&nbsp;&nbsp;&nbsp;&nbsp;brucan moste  
selfes dome;&nbsp;&nbsp;&nbsp;&nbsp;&nbsp;sæbat gehleod,  
bær on bearm scipes&nbsp;&nbsp;&nbsp;&nbsp;&nbsp;beorhte frætwa,  
Wælses eafera.&nbsp;&nbsp;&nbsp;&nbsp;&nbsp;Wyrm hat gemealt.  
Se wæs wreccena&nbsp;&nbsp;&nbsp;&nbsp;&nbsp;wide mærost  
ofer werþeode,&nbsp;&nbsp;&nbsp;&nbsp;&nbsp;wigendra hleo,  
ellendædum&nbsp;&nbsp;&nbsp;&nbsp;&nbsp;(he þæs ær onðah),  
siððan Heremodes&nbsp;&nbsp;&nbsp;&nbsp;&nbsp;hild sweðrode,  
eafoð ond ellen.&nbsp;&nbsp;&nbsp;&nbsp;&nbsp;He mid Eotenum wearð  
on feonda geweald&nbsp;&nbsp;&nbsp;&nbsp;&nbsp;forð forlacen,  
snude forsended.&nbsp;&nbsp;&nbsp;&nbsp;&nbsp;Hine sorhwylmas  
lemede to lange;&nbsp;&nbsp;&nbsp;&nbsp;&nbsp;he his leodum wearð,  
eallum æþellingum&nbsp;&nbsp;&nbsp;&nbsp;&nbsp;to aldorceare;  
swylce oft bemearn&nbsp;&nbsp;&nbsp;&nbsp;&nbsp;ærran mælum  
swiðferhþes sið&nbsp;&nbsp;&nbsp;&nbsp;&nbsp;snotor ceorl monig,  
se þe him bealwa to&nbsp;&nbsp;&nbsp;&nbsp;&nbsp;bote gelyfde,  
þæt þæt ðeodnes bearn&nbsp;&nbsp;&nbsp;&nbsp;&nbsp;geþeon scolde,  
fæderæþelum onfon,&nbsp;&nbsp;&nbsp;&nbsp;&nbsp;folc gehealdan,  
hord ond hleoburh,&nbsp;&nbsp;&nbsp;&nbsp;&nbsp;hæleþa rice,  
ᛟ Scyldinga.&nbsp;&nbsp;&nbsp;&nbsp;&nbsp;He þær eallum wearð,  
mæg Higelaces,&nbsp;&nbsp;&nbsp;&nbsp;&nbsp;manna cynne,  
freondum gefægra;&nbsp;&nbsp;&nbsp;&nbsp;&nbsp;hine fyren onwod.  
Hwilum flitende&nbsp;&nbsp;&nbsp;&nbsp;&nbsp;fealwe stræte  
mearum mæton.&nbsp;&nbsp;&nbsp;&nbsp;&nbsp;Ða wæs morgenleoht  
scofen ond scynded.&nbsp;&nbsp;&nbsp;&nbsp;&nbsp;Eode scealc monig  
swiðhicgende&nbsp;&nbsp;&nbsp;&nbsp;&nbsp;to sele þam hean  
searowundor seon;&nbsp;&nbsp;&nbsp;&nbsp;&nbsp;swylce self cyning  
of brydbure,&nbsp;&nbsp;&nbsp;&nbsp;&nbsp;beahhorda weard,  
tryddode tirfæst&nbsp;&nbsp;&nbsp;&nbsp;&nbsp;getrume micle,  
cystum gecyþed,&nbsp;&nbsp;&nbsp;&nbsp;&nbsp;ond his cwen mid him  
medostigge mæt&nbsp;&nbsp;&nbsp;&nbsp;&nbsp;mægþa hose.  
  
Hroðgar maþelode&nbsp;&nbsp;&nbsp;&nbsp;&nbsp;(he to healle geong,  
stod on stapole,&nbsp;&nbsp;&nbsp;&nbsp;&nbsp;geseah steapne hrof,  
golde fahne,&nbsp;&nbsp;&nbsp;&nbsp;&nbsp;ond Grendles hond):  
"ðisse ansyne&nbsp;&nbsp;&nbsp;&nbsp;&nbsp;alwealdan þanc  
lungre gelimpe!&nbsp;&nbsp;&nbsp;&nbsp;&nbsp;Fela ic laþes gebad,  
grynna æt Grendle;&nbsp;&nbsp;&nbsp;&nbsp;&nbsp;a mæg god wyrcan  
wunder æfter wundre,&nbsp;&nbsp;&nbsp;&nbsp;&nbsp;wuldres hyrde.  
Ðæt wæs ungeara&nbsp;&nbsp;&nbsp;&nbsp;&nbsp;þæt ic ænigra me  
weana ne wende&nbsp;&nbsp;&nbsp;&nbsp;&nbsp;to widan feore  
bote gebidan,&nbsp;&nbsp;&nbsp;&nbsp;&nbsp;þonne blode fah  
husa selest&nbsp;&nbsp;&nbsp;&nbsp;&nbsp;heorodreorig stod,  
wea widscofen&nbsp;&nbsp;&nbsp;&nbsp;&nbsp;witena gehwylcum  
ðara þe ne wendon&nbsp;&nbsp;&nbsp;&nbsp;&nbsp;þæt hie wideferhð  
leoda landgeweorc&nbsp;&nbsp;&nbsp;&nbsp;&nbsp;laþum beweredon  
scuccum ond scinnum.&nbsp;&nbsp;&nbsp;&nbsp;&nbsp;Nu scealc hafað  
þurh drihtnes miht&nbsp;&nbsp;&nbsp;&nbsp;&nbsp;dæd gefremede  
ðe we ealle&nbsp;&nbsp;&nbsp;&nbsp;&nbsp;ær ne meahton  
snyttrum besyrwan.&nbsp;&nbsp;&nbsp;&nbsp;&nbsp;Hwæt, þæt secgan mæg  
efne swa hwylc mægþa&nbsp;&nbsp;&nbsp;&nbsp;&nbsp;swa ðone magan cende  
æfter gumcynnum,&nbsp;&nbsp;&nbsp;&nbsp;&nbsp;gyf heo gyt lyfað,  
þæt hyre ealdmetod&nbsp;&nbsp;&nbsp;&nbsp;&nbsp;este wære  
bearngebyrdo.&nbsp;&nbsp;&nbsp;&nbsp;&nbsp;Nu ic, Beowulf, þec,  
secg betsta,&nbsp;&nbsp;&nbsp;&nbsp;&nbsp;me for sunu wylle  
freogan on ferhþe;&nbsp;&nbsp;&nbsp;&nbsp;&nbsp;heald forð tela  
niwe sibbe.&nbsp;&nbsp;&nbsp;&nbsp;&nbsp;Ne bið þe nænigra gad  
worolde wilna,&nbsp;&nbsp;&nbsp;&nbsp;&nbsp;þe ic geweald hæbbe.  
Ful oft ic for læssan&nbsp;&nbsp;&nbsp;&nbsp;&nbsp;lean teohhode,  
hordweorþunge&nbsp;&nbsp;&nbsp;&nbsp;&nbsp;hnahran rince,  
sæmran æt sæcce.&nbsp;&nbsp;&nbsp;&nbsp;&nbsp;Þu þe self hafast  
dædum gefremed&nbsp;&nbsp;&nbsp;&nbsp;&nbsp;þæt þin dom lyfað  
awa to aldre.&nbsp;&nbsp;&nbsp;&nbsp;&nbsp;Alwalda þec  
gode forgylde,&nbsp;&nbsp;&nbsp;&nbsp;&nbsp;swa he nu gyt dyde!"  
Beowulf maþelode,&nbsp;&nbsp;&nbsp;&nbsp;&nbsp;bearn Ecþeowes:  
"We þæt ellenweorc&nbsp;&nbsp;&nbsp;&nbsp;&nbsp;estum miclum,  
feohtan fremedon,&nbsp;&nbsp;&nbsp;&nbsp;&nbsp;frecne geneðdon  
eafoð uncuþes.&nbsp;&nbsp;&nbsp;&nbsp;&nbsp;Uþe ic swiþor  
þæt ðu hine selfne&nbsp;&nbsp;&nbsp;&nbsp;&nbsp;geseon moste,  
feond on frætewum&nbsp;&nbsp;&nbsp;&nbsp;&nbsp;fylwerigne.  
Ic hine hrædlice&nbsp;&nbsp;&nbsp;&nbsp;&nbsp;heardan clammum  
on wælbedde&nbsp;&nbsp;&nbsp;&nbsp;&nbsp;wriþan þohte,  
þæt he for mundgripe&nbsp;&nbsp;&nbsp;&nbsp;&nbsp;minum scolde  
licgean lifbysig,&nbsp;&nbsp;&nbsp;&nbsp;&nbsp;butan his lic swice.  
Ic hine ne mihte,&nbsp;&nbsp;&nbsp;&nbsp;&nbsp;þa metod nolde,  
ganges getwæman,&nbsp;&nbsp;&nbsp;&nbsp;&nbsp;no ic him þæs georne ætfealh,  
feorhgeniðlan;&nbsp;&nbsp;&nbsp;&nbsp;&nbsp;wæs to foremihtig  
feond on feþe.&nbsp;&nbsp;&nbsp;&nbsp;&nbsp;Hwæþere he his folme forlet  
to lifwraþe&nbsp;&nbsp;&nbsp;&nbsp;&nbsp;last weardian,  
earm ond eaxle.&nbsp;&nbsp;&nbsp;&nbsp;&nbsp;No þær ænige swa þeah  
feasceaft guma&nbsp;&nbsp;&nbsp;&nbsp;&nbsp;frofre gebohte;  
no þy leng leofað&nbsp;&nbsp;&nbsp;&nbsp;&nbsp;laðgeteona,  
synnum geswenced,&nbsp;&nbsp;&nbsp;&nbsp;&nbsp;ac hyne sar hafað  
mid nydgripe&nbsp;&nbsp;&nbsp;&nbsp;&nbsp;nearwe befongen,  
balwon bendum.&nbsp;&nbsp;&nbsp;&nbsp;&nbsp;Ðær abidan sceal  
maga mane fah&nbsp;&nbsp;&nbsp;&nbsp;&nbsp;miclan domes,  
hu him scir metod&nbsp;&nbsp;&nbsp;&nbsp;&nbsp;scrifan wille."  
Ða wæs swigra secg,&nbsp;&nbsp;&nbsp;&nbsp;&nbsp;sunu Eclafes,  
on gylpspræce&nbsp;&nbsp;&nbsp;&nbsp;&nbsp;guðgeweorca,  
siþðan æþelingas&nbsp;&nbsp;&nbsp;&nbsp;&nbsp;eorles cræfte  
ofer heanne hrof&nbsp;&nbsp;&nbsp;&nbsp;&nbsp;hand sceawedon,  
feondes fingras.&nbsp;&nbsp;&nbsp;&nbsp;&nbsp;Foran æghwylc wæs,  
stiðra nægla gehwylc,&nbsp;&nbsp;&nbsp;&nbsp;&nbsp;style gelicost,  
hæþenes handsporu&nbsp;&nbsp;&nbsp;&nbsp;&nbsp;hilderinces,  
egl, unheoru.&nbsp;&nbsp;&nbsp;&nbsp;&nbsp;Æghwylc gecwæð  
þæt him heardra nan&nbsp;&nbsp;&nbsp;&nbsp;&nbsp;hrinan wolde  
iren ærgod,&nbsp;&nbsp;&nbsp;&nbsp;&nbsp;þæt ðæs ahlæcan  
blodge beadufolme&nbsp;&nbsp;&nbsp;&nbsp;&nbsp;onberan wolde.  
  
Ða wæs haten hreþe&nbsp;&nbsp;&nbsp;&nbsp;&nbsp;Heort innanweard  
folmum gefrætwod.&nbsp;&nbsp;&nbsp;&nbsp;&nbsp;Fela þæra wæs,  
wera ond wifa,&nbsp;&nbsp;&nbsp;&nbsp;&nbsp;þe þæt winreced,  
gestsele gyredon.&nbsp;&nbsp;&nbsp;&nbsp;&nbsp;Goldfag scinon  
web æfter wagum,&nbsp;&nbsp;&nbsp;&nbsp;&nbsp;wundorsiona fela  
secga gehwylcum&nbsp;&nbsp;&nbsp;&nbsp;&nbsp;þara þe on swylc starað.  
Wæs þæt beorhte bold&nbsp;&nbsp;&nbsp;&nbsp;&nbsp;tobrocen swiðe,  
eal inneweard&nbsp;&nbsp;&nbsp;&nbsp;&nbsp;irenbendum fæst,  
heorras tohlidene.&nbsp;&nbsp;&nbsp;&nbsp;&nbsp;Hrof ana genæs,  
ealles ansund,&nbsp;&nbsp;&nbsp;&nbsp;&nbsp;þe se aglæca,  
fyrendædum fag,&nbsp;&nbsp;&nbsp;&nbsp;&nbsp;on fleam gewand,  
aldres orwena.&nbsp;&nbsp;&nbsp;&nbsp;&nbsp;No þæt yðe byð  
to befleonne,&nbsp;&nbsp;&nbsp;&nbsp;&nbsp;fremme se þe wille,  
ac gesecan sceal&nbsp;&nbsp;&nbsp;&nbsp;&nbsp;sawlberendra,  
nyde genydde,&nbsp;&nbsp;&nbsp;&nbsp;&nbsp;niþða bearna,  
grundbuendra&nbsp;&nbsp;&nbsp;&nbsp;&nbsp;gearwe stowe,  
þær his lichoma&nbsp;&nbsp;&nbsp;&nbsp;&nbsp;legerbedde fæst  
swefeþ æfter symle.&nbsp;&nbsp;&nbsp;&nbsp;&nbsp;Þa wæs sæl ond mæl  
þæt to healle gang&nbsp;&nbsp;&nbsp;&nbsp;&nbsp;Healfdenes sunu;  
wolde self cyning&nbsp;&nbsp;&nbsp;&nbsp;&nbsp;symbel þicgan.  
Ne gefrægen ic þa mægþe&nbsp;&nbsp;&nbsp;&nbsp;&nbsp;maran weorode  
ymb hyra sincgyfan&nbsp;&nbsp;&nbsp;&nbsp;&nbsp;sel gebæran.  
Bugon þa to bence&nbsp;&nbsp;&nbsp;&nbsp;&nbsp;blædagande,  
fylle gefægon;&nbsp;&nbsp;&nbsp;&nbsp;&nbsp;fægere geþægon  
medoful manig&nbsp;&nbsp;&nbsp;&nbsp;&nbsp;magas þara  
swiðhicgende&nbsp;&nbsp;&nbsp;&nbsp;&nbsp;on sele þam hean,  
Hroðgar ond Hroþulf.&nbsp;&nbsp;&nbsp;&nbsp;&nbsp;Heorot innan wæs  
freondum afylled;&nbsp;&nbsp;&nbsp;&nbsp;&nbsp;nalles facenstafas  
Þeodscyldingas&nbsp;&nbsp;&nbsp;&nbsp;&nbsp;þenden fremedon.  
Forgeaf þa Beowulfe&nbsp;&nbsp;&nbsp;&nbsp;&nbsp;bearn Healfdenes  
segen gyldenne&nbsp;&nbsp;&nbsp;&nbsp;&nbsp;sigores to leane;  
hroden hildecumbor,&nbsp;&nbsp;&nbsp;&nbsp;&nbsp;helm ond byrnan,  
mære maðþumsweord&nbsp;&nbsp;&nbsp;&nbsp;&nbsp;manige gesawon  
beforan beorn beran.&nbsp;&nbsp;&nbsp;&nbsp;&nbsp;Beowulf geþah  
ful on flette;&nbsp;&nbsp;&nbsp;&nbsp;&nbsp;no he þære feohgyfte  
for sceotendum&nbsp;&nbsp;&nbsp;&nbsp;&nbsp;scamigan ðorfte.  
Ne gefrægn ic freondlicor&nbsp;&nbsp;&nbsp;&nbsp;&nbsp;feower madmas  
golde gegyrede&nbsp;&nbsp;&nbsp;&nbsp;&nbsp;gummanna fela  
in ealobence&nbsp;&nbsp;&nbsp;&nbsp;&nbsp;oðrum gesellan.  
Ymb þæs helmes hrof&nbsp;&nbsp;&nbsp;&nbsp;&nbsp;heafodbeorge  
wirum bewunden&nbsp;&nbsp;&nbsp;&nbsp;&nbsp;walu utan heold,  
þæt him fela laf&nbsp;&nbsp;&nbsp;&nbsp;&nbsp;frecne ne meahton  
scurheard sceþðan,&nbsp;&nbsp;&nbsp;&nbsp;&nbsp;þonne scyldfreca  
ongean gramum&nbsp;&nbsp;&nbsp;&nbsp;&nbsp;gangan scolde.  
Heht ða eorla hleo&nbsp;&nbsp;&nbsp;&nbsp;&nbsp;eahta mearas  
fætedhleore&nbsp;&nbsp;&nbsp;&nbsp;&nbsp;on flet teon,  
in under eoderas.&nbsp;&nbsp;&nbsp;&nbsp;&nbsp;Þara anum stod  
sadol searwum fah,&nbsp;&nbsp;&nbsp;&nbsp;&nbsp;since gewurþad;  
þæt wæs hildesetl&nbsp;&nbsp;&nbsp;&nbsp;&nbsp;heahcyninges,  
ðonne sweorda gelac&nbsp;&nbsp;&nbsp;&nbsp;&nbsp;sunu Healfdenes  
efnan wolde.&nbsp;&nbsp;&nbsp;&nbsp;&nbsp;Næfre on ore læg  
widcuþes wig,&nbsp;&nbsp;&nbsp;&nbsp;&nbsp;ðonne walu feollon.  
Ond ða Beowulfe&nbsp;&nbsp;&nbsp;&nbsp;&nbsp;bega gehwæþres  
eodor Ingwina&nbsp;&nbsp;&nbsp;&nbsp;&nbsp;onweald geteah,  
wicga ond wæpna,&nbsp;&nbsp;&nbsp;&nbsp;&nbsp;het hine wel brucan.  
Swa manlice&nbsp;&nbsp;&nbsp;&nbsp;&nbsp;mære þeoden,  
hordweard hæleþa,&nbsp;&nbsp;&nbsp;&nbsp;&nbsp;heaþoræsas geald  
mearum ond madmum,&nbsp;&nbsp;&nbsp;&nbsp;&nbsp;swa hy næfre man lyhð,  
se þe secgan wile&nbsp;&nbsp;&nbsp;&nbsp;&nbsp;soð æfter rihte.  
  
Ða gyt æghwylcum&nbsp;&nbsp;&nbsp;&nbsp;&nbsp;eorla drihten  
þara þe mid Beowulfe&nbsp;&nbsp;&nbsp;&nbsp;&nbsp;brimlade teah  
on þære medubence&nbsp;&nbsp;&nbsp;&nbsp;&nbsp;maþðum gesealde,  
yrfelafe,&nbsp;&nbsp;&nbsp;&nbsp;&nbsp;ond þone ænne heht  
golde forgyldan,&nbsp;&nbsp;&nbsp;&nbsp;&nbsp;þone ðe Grendel ær  
mane acwealde,&nbsp;&nbsp;&nbsp;&nbsp;&nbsp;swa he hyra ma wolde,  
nefne him witig god&nbsp;&nbsp;&nbsp;&nbsp;&nbsp;wyrd forstode  
ond ðæs mannes mod.&nbsp;&nbsp;&nbsp;&nbsp;&nbsp;Metod eallum weold  
gumena cynnes,&nbsp;&nbsp;&nbsp;&nbsp;&nbsp;swa he nu git deð.  
Forþan bið andgit&nbsp;&nbsp;&nbsp;&nbsp;&nbsp;æghwær selest,  
ferhðes foreþanc.&nbsp;&nbsp;&nbsp;&nbsp;&nbsp;Fela sceal gebidan  
leofes ond laþes&nbsp;&nbsp;&nbsp;&nbsp;&nbsp;se þe longe her  
on ðyssum windagum&nbsp;&nbsp;&nbsp;&nbsp;&nbsp;worolde bruceð.  
Þær wæs sang ond sweg&nbsp;&nbsp;&nbsp;&nbsp;&nbsp;samod ætgædere  
fore Healfdenes&nbsp;&nbsp;&nbsp;&nbsp;&nbsp;hildewisan,  
gomenwudu greted,&nbsp;&nbsp;&nbsp;&nbsp;&nbsp;gid oft wrecen,  
ðonne healgamen&nbsp;&nbsp;&nbsp;&nbsp;&nbsp;Hroþgares scop  
æfter medobence&nbsp;&nbsp;&nbsp;&nbsp;&nbsp;mænan scolde  
be Finnes eaferum,&nbsp;&nbsp;&nbsp;&nbsp;&nbsp;ða hie se fær begeat,  
hæleð Healfdena,&nbsp;&nbsp;&nbsp;&nbsp;&nbsp;Hnæf Scyldinga,  
in Freswæle&nbsp;&nbsp;&nbsp;&nbsp;&nbsp;feallan scolde.  
Ne huru Hildeburh&nbsp;&nbsp;&nbsp;&nbsp;&nbsp;herian þorfte  
Eotena treowe;&nbsp;&nbsp;&nbsp;&nbsp;&nbsp;unsynnum wearð  
beloren leofum&nbsp;&nbsp;&nbsp;&nbsp;&nbsp;æt þam lindplegan,  
bearnum ond broðrum;&nbsp;&nbsp;&nbsp;&nbsp;&nbsp;hie on gebyrd hruron,  
gare wunde.&nbsp;&nbsp;&nbsp;&nbsp;&nbsp;Þæt wæs geomuru ides!  
Nalles holinga&nbsp;&nbsp;&nbsp;&nbsp;&nbsp;Hoces dohtor  
meotodsceaft bemearn,&nbsp;&nbsp;&nbsp;&nbsp;&nbsp;syþðan morgen com,  
ða heo under swegle&nbsp;&nbsp;&nbsp;&nbsp;&nbsp;geseon meahte  
morþorbealo maga,&nbsp;&nbsp;&nbsp;&nbsp;&nbsp;þær heo ær mæste heold  
worolde wynne.&nbsp;&nbsp;&nbsp;&nbsp;&nbsp;Wig ealle fornam  
Finnes þegnas&nbsp;&nbsp;&nbsp;&nbsp;&nbsp;nemne feaum anum,  
þæt he ne mehte&nbsp;&nbsp;&nbsp;&nbsp;&nbsp;on þæm meðelstede  
wig Hengeste&nbsp;&nbsp;&nbsp;&nbsp;&nbsp;wiht gefeohtan,  
ne þa wealafe&nbsp;&nbsp;&nbsp;&nbsp;&nbsp;wige forþringan  
þeodnes ðegna;&nbsp;&nbsp;&nbsp;&nbsp;&nbsp;ac hig him geþingo budon,  
þæt hie him oðer flet&nbsp;&nbsp;&nbsp;&nbsp;&nbsp;eal gerymdon,  
healle ond heahsetl,&nbsp;&nbsp;&nbsp;&nbsp;&nbsp;þæt hie healfre geweald  
wið Eotena bearn&nbsp;&nbsp;&nbsp;&nbsp;&nbsp;agan moston,  
ond æt feohgyftum&nbsp;&nbsp;&nbsp;&nbsp;&nbsp;Folcwaldan sunu  
dogra gehwylce&nbsp;&nbsp;&nbsp;&nbsp;&nbsp;Dene weorþode,  
Hengestes heap&nbsp;&nbsp;&nbsp;&nbsp;&nbsp;hringum wenede  
efne swa swiðe&nbsp;&nbsp;&nbsp;&nbsp;&nbsp;sincgestreonum  
fættan goldes,&nbsp;&nbsp;&nbsp;&nbsp;&nbsp;swa he Fresena cyn  
on beorsele&nbsp;&nbsp;&nbsp;&nbsp;&nbsp;byldan wolde.  
Ða hie getruwedon&nbsp;&nbsp;&nbsp;&nbsp;&nbsp;on twa healfa  
fæste frioðuwære.&nbsp;&nbsp;&nbsp;&nbsp;&nbsp;Fin Hengeste  
elne, unflitme&nbsp;&nbsp;&nbsp;&nbsp;&nbsp;aðum benemde  
þæt he þa wealafe&nbsp;&nbsp;&nbsp;&nbsp;&nbsp;weotena dome  
arum heolde,&nbsp;&nbsp;&nbsp;&nbsp;&nbsp;þæt ðær ænig mon  
wordum ne worcum&nbsp;&nbsp;&nbsp;&nbsp;&nbsp;wære ne bræce,  
ne þurh inwitsearo&nbsp;&nbsp;&nbsp;&nbsp;&nbsp;æfre gemænden  
ðeah hie hira beaggyfan&nbsp;&nbsp;&nbsp;&nbsp;&nbsp;banan folgedon  
ðeodenlease,&nbsp;&nbsp;&nbsp;&nbsp;&nbsp;þa him swa geþearfod wæs;  
gyf þonne Frysna hwylc&nbsp;&nbsp;&nbsp;&nbsp;&nbsp;frecnan spræce  
ðæs morþorhetes&nbsp;&nbsp;&nbsp;&nbsp;&nbsp;myndgiend wære,  
þonne hit sweordes ecg&nbsp;&nbsp;&nbsp;&nbsp;&nbsp;seðan scolde.  
Ad wæs geæfned&nbsp;&nbsp;&nbsp;&nbsp;&nbsp;ond icge gold  
ahæfen of horde.&nbsp;&nbsp;&nbsp;&nbsp;&nbsp;Herescyldinga  
betst beadorinca&nbsp;&nbsp;&nbsp;&nbsp;&nbsp;wæs on bæl gearu.  
Æt þæm ade wæs&nbsp;&nbsp;&nbsp;&nbsp;&nbsp;eþgesyne  
swatfah syrce,&nbsp;&nbsp;&nbsp;&nbsp;&nbsp;swyn ealgylden,  
eofer irenheard,&nbsp;&nbsp;&nbsp;&nbsp;&nbsp;æþeling manig  
wundum awyrded;&nbsp;&nbsp;&nbsp;&nbsp;&nbsp;sume on wæle crungon.  
Het ða Hildeburh&nbsp;&nbsp;&nbsp;&nbsp;&nbsp;æt Hnæfes ade  
hire selfre sunu&nbsp;&nbsp;&nbsp;&nbsp;&nbsp;sweoloðe befæstan,  
banfatu bærnan&nbsp;&nbsp;&nbsp;&nbsp;&nbsp;ond on bæl don  
eame on eaxle.&nbsp;&nbsp;&nbsp;&nbsp;&nbsp;Ides gnornode,  
geomrode giddum.&nbsp;&nbsp;&nbsp;&nbsp;&nbsp;Guðrinc astah.  
Wand to wolcnum&nbsp;&nbsp;&nbsp;&nbsp;&nbsp;wælfyra mæst,  
hlynode for hlawe;&nbsp;&nbsp;&nbsp;&nbsp;&nbsp;hafelan multon,  
bengeato burston,&nbsp;&nbsp;&nbsp;&nbsp;&nbsp;ðonne blod ætspranc,  
laðbite lices.&nbsp;&nbsp;&nbsp;&nbsp;&nbsp;Lig ealle forswealg,  
gæsta gifrost,&nbsp;&nbsp;&nbsp;&nbsp;&nbsp;þara ðe þær guð fornam  
bega folces;&nbsp;&nbsp;&nbsp;&nbsp;&nbsp;wæs hira blæd scacen.  
  
Gewiton him ða wigend&nbsp;&nbsp;&nbsp;&nbsp;&nbsp;wica neosian,  
freondum befeallen,&nbsp;&nbsp;&nbsp;&nbsp;&nbsp;Frysland geseon,  
hamas ond heaburh.&nbsp;&nbsp;&nbsp;&nbsp;&nbsp;Hengest ða gyt  
wælfagne winter&nbsp;&nbsp;&nbsp;&nbsp;&nbsp;wunode mid Finne  
eal unhlitme.&nbsp;&nbsp;&nbsp;&nbsp;&nbsp;Eard gemunde,  
þeah þe he ne meahte&nbsp;&nbsp;&nbsp;&nbsp;&nbsp;on mere drifan  
hringedstefnan;&nbsp;&nbsp;&nbsp;&nbsp;&nbsp;holm storme weol,  
won wið winde,&nbsp;&nbsp;&nbsp;&nbsp;&nbsp;winter yþe beleac  
isgebinde,&nbsp;&nbsp;&nbsp;&nbsp;&nbsp;oþðæt oþer com  
gear in geardas,&nbsp;&nbsp;&nbsp;&nbsp;&nbsp;swa nu gyt deð,  
þa ðe syngales&nbsp;&nbsp;&nbsp;&nbsp;&nbsp;sele bewitiað,  
wuldortorhtan weder.&nbsp;&nbsp;&nbsp;&nbsp;&nbsp;Ða wæs winter scacen,  
fæger foldan bearm.&nbsp;&nbsp;&nbsp;&nbsp;&nbsp;Fundode wrecca,  
gist of geardum;&nbsp;&nbsp;&nbsp;&nbsp;&nbsp;he to gyrnwræce  
swiðor þohte&nbsp;&nbsp;&nbsp;&nbsp;&nbsp;þonne to sælade,  
gif he torngemot&nbsp;&nbsp;&nbsp;&nbsp;&nbsp;þurhteon mihte  
þæt he Eotena bearn&nbsp;&nbsp;&nbsp;&nbsp;&nbsp;inne gemunde.  
Swa he ne forwyrnde&nbsp;&nbsp;&nbsp;&nbsp;&nbsp;woroldrædenne,  
þonne him Hunlafing&nbsp;&nbsp;&nbsp;&nbsp;&nbsp;hildeleoman,  
billa selest,&nbsp;&nbsp;&nbsp;&nbsp;&nbsp;on bearm dyde,  
þæs wæron mid Eotenum&nbsp;&nbsp;&nbsp;&nbsp;&nbsp;ecge cuðe.  
Swylce ferhðfrecan&nbsp;&nbsp;&nbsp;&nbsp;&nbsp;Fin eft begeat  
sweordbealo sliðen&nbsp;&nbsp;&nbsp;&nbsp;&nbsp;æt his selfes ham,  
siþðan grimne gripe&nbsp;&nbsp;&nbsp;&nbsp;&nbsp;Guðlaf ond Oslaf  
æfter sæsiðe,&nbsp;&nbsp;&nbsp;&nbsp;&nbsp;sorge, mændon,  
ætwiton weana dæl;&nbsp;&nbsp;&nbsp;&nbsp;&nbsp;ne meahte wæfre mod  
forhabban in hreþre.&nbsp;&nbsp;&nbsp;&nbsp;&nbsp;Ða wæs heal roden  
feonda feorum,&nbsp;&nbsp;&nbsp;&nbsp;&nbsp;swilce Fin slægen,  
cyning on corþre,&nbsp;&nbsp;&nbsp;&nbsp;&nbsp;ond seo cwen numen.  
Sceotend Scyldinga&nbsp;&nbsp;&nbsp;&nbsp;&nbsp;to scypon feredon  
eal ingesteald&nbsp;&nbsp;&nbsp;&nbsp;&nbsp;eorðcyninges,  
swylce hie æt Finnes ham&nbsp;&nbsp;&nbsp;&nbsp;&nbsp;findan meahton  
sigla, searogimma.&nbsp;&nbsp;&nbsp;&nbsp;&nbsp;Hie on sælade  
drihtlice wif&nbsp;&nbsp;&nbsp;&nbsp;&nbsp;to Denum feredon,  
læddon to leodum.&nbsp;&nbsp;&nbsp;&nbsp;&nbsp;Leoð wæs asungen,  
gleomannes gyd.&nbsp;&nbsp;&nbsp;&nbsp;&nbsp;Gamen eft astah,  
beorhtode bencsweg;&nbsp;&nbsp;&nbsp;&nbsp;&nbsp;byrelas sealdon  
win of wunderfatum.&nbsp;&nbsp;&nbsp;&nbsp;&nbsp;Þa cwom Wealhþeo forð  
gan under gyldnum beage,&nbsp;&nbsp;&nbsp;&nbsp;&nbsp;þær þa godan twegen  
sæton suhtergefæderan;&nbsp;&nbsp;&nbsp;&nbsp;&nbsp;þa gyt wæs hiera sib ætgædere,  
æghwylc oðrum trywe.&nbsp;&nbsp;&nbsp;&nbsp;&nbsp;Swylce þær Unferþ þyle  
æt fotum sæt frean Scyldinga;&nbsp;&nbsp;&nbsp;&nbsp;&nbsp;gehwylc hiora his ferhþe treowde,  
þæt he hæfde mod micel,&nbsp;&nbsp;&nbsp;&nbsp;&nbsp;þeah þe he his magum nære  
arfæst æt ecga gelacum.&nbsp;&nbsp;&nbsp;&nbsp;&nbsp;Spræc ða ides Scyldinga:  
"Onfoh þissum fulle,&nbsp;&nbsp;&nbsp;&nbsp;&nbsp;freodrihten min,  
sinces brytta!&nbsp;&nbsp;&nbsp;&nbsp;&nbsp;þu on sælum wes,  
goldwine gumena,&nbsp;&nbsp;&nbsp;&nbsp;&nbsp;ond to Geatum spræc  
mildum wordum,&nbsp;&nbsp;&nbsp;&nbsp;&nbsp;swa sceal man don.  
Beo wið Geatas glæd,&nbsp;&nbsp;&nbsp;&nbsp;&nbsp;geofena gemyndig,  
nean ond feorran&nbsp;&nbsp;&nbsp;&nbsp;&nbsp;þu nu hafast.  
Me man sægde&nbsp;&nbsp;&nbsp;&nbsp;&nbsp;þæt þu ðe for sunu wolde  
hererinc habban.&nbsp;&nbsp;&nbsp;&nbsp;&nbsp;Heorot is gefælsod,  
beahsele beorhta;&nbsp;&nbsp;&nbsp;&nbsp;&nbsp;bruc þenden þu mote  
manigra medo,&nbsp;&nbsp;&nbsp;&nbsp;&nbsp;ond þinum magum læf  
folc ond rice,&nbsp;&nbsp;&nbsp;&nbsp;&nbsp;þonne ðu forð scyle  
metodsceaft seon.&nbsp;&nbsp;&nbsp;&nbsp;&nbsp;Ic minne can  
glædne Hroþulf,&nbsp;&nbsp;&nbsp;&nbsp;&nbsp;þæt he þa geogoðe wile  
arum healdan,&nbsp;&nbsp;&nbsp;&nbsp;&nbsp;gyf þu ær þonne he,  
wine Scildinga,&nbsp;&nbsp;&nbsp;&nbsp;&nbsp;worold oflætest;  
wene ic þæt he mid gode&nbsp;&nbsp;&nbsp;&nbsp;&nbsp;gyldan wille  
uncran eaferan,&nbsp;&nbsp;&nbsp;&nbsp;&nbsp;gif he þæt eal gemon,  
hwæt wit to willan&nbsp;&nbsp;&nbsp;&nbsp;&nbsp;ond to worðmyndum  
umborwesendum ær&nbsp;&nbsp;&nbsp;&nbsp;&nbsp;arna gefremedon."  
Hwearf þa bi bence&nbsp;&nbsp;&nbsp;&nbsp;&nbsp;þær hyre byre wæron,  
Hreðric ond Hroðmund,&nbsp;&nbsp;&nbsp;&nbsp;&nbsp;ond hæleþa bearn,  
giogoð ætgædere;&nbsp;&nbsp;&nbsp;&nbsp;&nbsp;þær se goda sæt,  
Beowulf Geata,&nbsp;&nbsp;&nbsp;&nbsp;&nbsp;be þæm gebroðrum twæm.  
  
Him wæs ful boren&nbsp;&nbsp;&nbsp;&nbsp;&nbsp;ond freondlaþu  
wordum bewægned,&nbsp;&nbsp;&nbsp;&nbsp;&nbsp;ond wunden gold  
estum geeawed,&nbsp;&nbsp;&nbsp;&nbsp;&nbsp;earmreade twa,  
hrægl ond hringas,&nbsp;&nbsp;&nbsp;&nbsp;&nbsp;healsbeaga mæst  
þara þe ic on foldan&nbsp;&nbsp;&nbsp;&nbsp;&nbsp;gefrægen hæbbe.  
Nænigne ic under swegle&nbsp;&nbsp;&nbsp;&nbsp;&nbsp;selran hyrde  
hordmaððum hæleþa,&nbsp;&nbsp;&nbsp;&nbsp;&nbsp;syþðan Hama ætwæg  
to þære byrhtan byrig&nbsp;&nbsp;&nbsp;&nbsp;&nbsp;Brosinga mene,  
sigle ond sincfæt;&nbsp;&nbsp;&nbsp;&nbsp;&nbsp;searoniðas fleah  
Eormenrices,&nbsp;&nbsp;&nbsp;&nbsp;&nbsp;geceas ecne ræd.  
Þone hring hæfde&nbsp;&nbsp;&nbsp;&nbsp;&nbsp;Higelac Geata,  
nefa Swertinges,&nbsp;&nbsp;&nbsp;&nbsp;&nbsp;nyhstan siðe,  
siðþan he under segne&nbsp;&nbsp;&nbsp;&nbsp;&nbsp;sinc ealgode,  
wælreaf werede;&nbsp;&nbsp;&nbsp;&nbsp;&nbsp;hyne wyrd fornam,  
syþðan he for wlenco&nbsp;&nbsp;&nbsp;&nbsp;&nbsp;wean ahsode,  
fæhðe to Frysum.&nbsp;&nbsp;&nbsp;&nbsp;&nbsp;He þa frætwe wæg,  
eorclanstanas&nbsp;&nbsp;&nbsp;&nbsp;&nbsp;ofer yða ful,  
rice þeoden;&nbsp;&nbsp;&nbsp;&nbsp;&nbsp;he under rande gecranc.  
Gehwearf þa in Francna fæþm&nbsp;&nbsp;&nbsp;&nbsp;&nbsp;feorh cyninges,  
breostgewædu&nbsp;&nbsp;&nbsp;&nbsp;&nbsp;ond se beah somod;  
wyrsan wigfrecan&nbsp;&nbsp;&nbsp;&nbsp;&nbsp;wæl reafedon  
æfter guðsceare,&nbsp;&nbsp;&nbsp;&nbsp;&nbsp;Geata leode,  
hreawic heoldon.&nbsp;&nbsp;&nbsp;&nbsp;&nbsp;Heal swege onfeng.  
Wealhðeo maþelode,&nbsp;&nbsp;&nbsp;&nbsp;&nbsp;heo fore þæm werede spræc:  
"Bruc ðisses beages,&nbsp;&nbsp;&nbsp;&nbsp;&nbsp;Beowulf leofa,  
hyse, mid hæle,&nbsp;&nbsp;&nbsp;&nbsp;&nbsp;ond þisses hrægles neot,  
þeodgestreona,&nbsp;&nbsp;&nbsp;&nbsp;&nbsp;ond geþeoh tela,  
cen þec mid cræfte&nbsp;&nbsp;&nbsp;&nbsp;&nbsp;ond þyssum cnyhtum wes  
lara liðe;&nbsp;&nbsp;&nbsp;&nbsp;&nbsp;ic þe þæs lean geman.  
Hafast þu gefered&nbsp;&nbsp;&nbsp;&nbsp;&nbsp;þæt ðe feor ond neah  
ealne wideferhþ&nbsp;&nbsp;&nbsp;&nbsp;&nbsp;weras ehtigað,  
efne swa side&nbsp;&nbsp;&nbsp;&nbsp;&nbsp;swa sæ bebugeð,  
windgeard, weallas.&nbsp;&nbsp;&nbsp;&nbsp;&nbsp;Wes þenden þu lifige,  
æþeling, eadig.&nbsp;&nbsp;&nbsp;&nbsp;&nbsp;Ic þe an tela  
sincgestreona.&nbsp;&nbsp;&nbsp;&nbsp;&nbsp;Beo þu suna minum  
dædum gedefe,&nbsp;&nbsp;&nbsp;&nbsp;&nbsp;dreamhealdende.  
Her is æghwylc eorl&nbsp;&nbsp;&nbsp;&nbsp;&nbsp;oþrum getrywe,  
modes milde,&nbsp;&nbsp;&nbsp;&nbsp;&nbsp;mandrihtne hold;  
þegnas syndon geþwære,&nbsp;&nbsp;&nbsp;&nbsp;&nbsp;þeod ealgearo,  
druncne dryhtguman&nbsp;&nbsp;&nbsp;&nbsp;&nbsp;doð swa ic bidde."  
Eode þa to setle.&nbsp;&nbsp;&nbsp;&nbsp;&nbsp;Þær wæs symbla cyst;  
druncon win weras.&nbsp;&nbsp;&nbsp;&nbsp;&nbsp;Wyrd ne cuþon,  
geosceaft grimme,&nbsp;&nbsp;&nbsp;&nbsp;&nbsp;swa hit agangen wearð  
eorla manegum,&nbsp;&nbsp;&nbsp;&nbsp;&nbsp;syþðan æfen cwom  
ond him Hroþgar gewat&nbsp;&nbsp;&nbsp;&nbsp;&nbsp;to hofe sinum,  
rice to ræste.&nbsp;&nbsp;&nbsp;&nbsp;&nbsp;Reced weardode  
unrim eorla,&nbsp;&nbsp;&nbsp;&nbsp;&nbsp;swa hie oft ær dydon.  
Bencþelu beredon;&nbsp;&nbsp;&nbsp;&nbsp;&nbsp;hit geondbræded wearð  
beddum ond bolstrum.&nbsp;&nbsp;&nbsp;&nbsp;&nbsp;Beorscealca sum  
fus ond fæge&nbsp;&nbsp;&nbsp;&nbsp;&nbsp;fletræste gebeag.  
Setton him to heafdon&nbsp;&nbsp;&nbsp;&nbsp;&nbsp;hilderandas,  
bordwudu beorhtan;&nbsp;&nbsp;&nbsp;&nbsp;&nbsp;þær on bence wæs  
ofer æþelinge&nbsp;&nbsp;&nbsp;&nbsp;&nbsp;yþgesene  
heaþosteapa helm,&nbsp;&nbsp;&nbsp;&nbsp;&nbsp;hringed byrne,  
þrecwudu þrymlic.&nbsp;&nbsp;&nbsp;&nbsp;&nbsp;Wæs þeaw hyra  
þæt hie oft wæron&nbsp;&nbsp;&nbsp;&nbsp;&nbsp;an wig gearwe,  
ge æt ham ge on herge,&nbsp;&nbsp;&nbsp;&nbsp;&nbsp;ge gehwæþer þara,  
efne swylce mæla&nbsp;&nbsp;&nbsp;&nbsp;&nbsp;swylce hira mandryhtne  
þearf gesælde;&nbsp;&nbsp;&nbsp;&nbsp;&nbsp;wæs seo þeod tilu.  
  
Sigon þa to slæpe.&nbsp;&nbsp;&nbsp;&nbsp;&nbsp;Sum sare angeald  
æfenræste,&nbsp;&nbsp;&nbsp;&nbsp;&nbsp;swa him ful oft gelamp,  
siþðan goldsele&nbsp;&nbsp;&nbsp;&nbsp;&nbsp;Grendel warode,  
unriht æfnde,&nbsp;&nbsp;&nbsp;&nbsp;&nbsp;oþþæt ende becwom,  
swylt æfter synnum.&nbsp;&nbsp;&nbsp;&nbsp;&nbsp;Þæt gesyne wearþ,  
widcuþ werum,&nbsp;&nbsp;&nbsp;&nbsp;&nbsp;þætte wrecend þa gyt  
lifde æfter laþum,&nbsp;&nbsp;&nbsp;&nbsp;&nbsp;lange þrage,  
æfter guðceare.&nbsp;&nbsp;&nbsp;&nbsp;&nbsp;Grendles modor,  
ides, aglæcwif,&nbsp;&nbsp;&nbsp;&nbsp;&nbsp;yrmþe gemunde,  
se þe wæteregesan&nbsp;&nbsp;&nbsp;&nbsp;&nbsp;wunian scolde,  
cealde streamas,&nbsp;&nbsp;&nbsp;&nbsp;&nbsp;siþðan Cain wearð  
to ecgbanan&nbsp;&nbsp;&nbsp;&nbsp;&nbsp;angan breþer,  
fæderenmæge;&nbsp;&nbsp;&nbsp;&nbsp;&nbsp;he þa fag gewat,  
morþre gemearcod,&nbsp;&nbsp;&nbsp;&nbsp;&nbsp;mandream fleon,  
westen warode.&nbsp;&nbsp;&nbsp;&nbsp;&nbsp;Þanon woc fela  
geosceaftgasta;&nbsp;&nbsp;&nbsp;&nbsp;&nbsp;wæs þæra Grendel sum,  
heorowearh hetelic,&nbsp;&nbsp;&nbsp;&nbsp;&nbsp;se æt Heorote fand  
wæccendne wer&nbsp;&nbsp;&nbsp;&nbsp;&nbsp;wiges bidan.  
Þær him aglæca&nbsp;&nbsp;&nbsp;&nbsp;&nbsp;ætgræpe wearð;  
hwæþre he gemunde&nbsp;&nbsp;&nbsp;&nbsp;&nbsp;mægenes strenge,  
gimfæste gife&nbsp;&nbsp;&nbsp;&nbsp;&nbsp;ðe him god sealde,  
ond him to anwaldan&nbsp;&nbsp;&nbsp;&nbsp;&nbsp;are gelyfde,  
frofre ond fultum;&nbsp;&nbsp;&nbsp;&nbsp;&nbsp;ðy he þone feond ofercwom,  
gehnægde helle gast.&nbsp;&nbsp;&nbsp;&nbsp;&nbsp;Þa he hean gewat,  
dreame bedæled,&nbsp;&nbsp;&nbsp;&nbsp;&nbsp;deaþwic seon,  
mancynnes feond,&nbsp;&nbsp;&nbsp;&nbsp;&nbsp;ond his modor þa gyt,  
gifre ond galgmod,&nbsp;&nbsp;&nbsp;&nbsp;&nbsp;gegan wolde  
sorhfulne sið,&nbsp;&nbsp;&nbsp;&nbsp;&nbsp;sunu deað wrecan.  
Com þa to Heorote,&nbsp;&nbsp;&nbsp;&nbsp;&nbsp;ðær Hringdene  
geond þæt sæld swæfun.&nbsp;&nbsp;&nbsp;&nbsp;&nbsp;Þa ðær sona wearð  
edhwyrft eorlum,&nbsp;&nbsp;&nbsp;&nbsp;&nbsp;siþðan inne fealh  
Grendles modor.&nbsp;&nbsp;&nbsp;&nbsp;&nbsp;Wæs se gryre læssa  
efne swa micle&nbsp;&nbsp;&nbsp;&nbsp;&nbsp;swa bið mægþa cræft,  
wiggryre wifes,&nbsp;&nbsp;&nbsp;&nbsp;&nbsp;be wæpnedmen,  
þonne heoru bunden,&nbsp;&nbsp;&nbsp;&nbsp;&nbsp;hamere geþuren,  
sweord swate fah&nbsp;&nbsp;&nbsp;&nbsp;&nbsp;swin ofer helme  
ecgum dyhttig&nbsp;&nbsp;&nbsp;&nbsp;&nbsp;andweard scireð.  
Þa wæs on healle&nbsp;&nbsp;&nbsp;&nbsp;&nbsp;heardecg togen  
sweord ofer setlum,&nbsp;&nbsp;&nbsp;&nbsp;&nbsp;sidrand manig  
hafen handa fæst;&nbsp;&nbsp;&nbsp;&nbsp;&nbsp;helm ne gemunde,  
byrnan side,&nbsp;&nbsp;&nbsp;&nbsp;&nbsp;þa hine se broga angeat.  
Heo wæs on ofste,&nbsp;&nbsp;&nbsp;&nbsp;&nbsp;wolde ut þanon,  
feore beorgan,&nbsp;&nbsp;&nbsp;&nbsp;&nbsp;þa heo onfunden wæs.  
Hraðe heo æþelinga&nbsp;&nbsp;&nbsp;&nbsp;&nbsp;anne hæfde  
fæste befangen,&nbsp;&nbsp;&nbsp;&nbsp;&nbsp;þa heo to fenne gang.  
Se wæs Hroþgare&nbsp;&nbsp;&nbsp;&nbsp;&nbsp;hæleþa leofost  
on gesiðes had&nbsp;&nbsp;&nbsp;&nbsp;&nbsp;be sæm tweonum,  
rice randwiga,&nbsp;&nbsp;&nbsp;&nbsp;&nbsp;þone ðe heo on ræste abreat,  
blædfæstne beorn.&nbsp;&nbsp;&nbsp;&nbsp;&nbsp;Næs Beowulf ðær,  
ac wæs oþer in&nbsp;&nbsp;&nbsp;&nbsp;&nbsp;ær geteohhod  
æfter maþðumgife&nbsp;&nbsp;&nbsp;&nbsp;&nbsp;mærum Geate.  
Hream wearð in Heorote;&nbsp;&nbsp;&nbsp;&nbsp;&nbsp;heo under heolfre genam  
cuþe folme;&nbsp;&nbsp;&nbsp;&nbsp;&nbsp;cearu wæs geniwod,  
geworden in wicun.&nbsp;&nbsp;&nbsp;&nbsp;&nbsp;Ne wæs þæt gewrixle til,  
þæt hie on ba healfa&nbsp;&nbsp;&nbsp;&nbsp;&nbsp;bicgan scoldon  
freonda feorum.&nbsp;&nbsp;&nbsp;&nbsp;&nbsp;Þa wæs frod cyning,  
har hilderinc,&nbsp;&nbsp;&nbsp;&nbsp;&nbsp;on hreon mode,  
syðþan he aldorþegn&nbsp;&nbsp;&nbsp;&nbsp;&nbsp;unlyfigendne,  
þone deorestan&nbsp;&nbsp;&nbsp;&nbsp;&nbsp;deadne wisse.  
Hraþe wæs to bure&nbsp;&nbsp;&nbsp;&nbsp;&nbsp;Beowulf fetod,  
sigoreadig secg.&nbsp;&nbsp;&nbsp;&nbsp;&nbsp;Samod ærdæge  
eode eorla sum,&nbsp;&nbsp;&nbsp;&nbsp;&nbsp;æþele cempa  
self mid gesiðum&nbsp;&nbsp;&nbsp;&nbsp;&nbsp;þær se snotera bad,  
hwæþer him alwalda&nbsp;&nbsp;&nbsp;&nbsp;&nbsp;æfre wille  
æfter weaspelle&nbsp;&nbsp;&nbsp;&nbsp;&nbsp;wyrpe gefremman.  
Gang ða æfter flore&nbsp;&nbsp;&nbsp;&nbsp;&nbsp;fyrdwyrðe man  
mid his handscale&nbsp;&nbsp;&nbsp;&nbsp;&nbsp;(healwudu dynede),  
þæt he þone wisan&nbsp;&nbsp;&nbsp;&nbsp;&nbsp;wordum nægde  
frean Ingwina,&nbsp;&nbsp;&nbsp;&nbsp;&nbsp;frægn gif him wære  
æfter neodlaðum&nbsp;&nbsp;&nbsp;&nbsp;&nbsp;niht getæse.  
  
Hroðgar maþelode,&nbsp;&nbsp;&nbsp;&nbsp;&nbsp;helm Scyldinga:  
"Ne frin þu æfter sælum!&nbsp;&nbsp;&nbsp;&nbsp;&nbsp;Sorh is geniwod  
Denigea leodum.&nbsp;&nbsp;&nbsp;&nbsp;&nbsp;Dead is Æschere,  
Yrmenlafes&nbsp;&nbsp;&nbsp;&nbsp;&nbsp;yldra broþor,  
min runwita&nbsp;&nbsp;&nbsp;&nbsp;&nbsp;ond min rædbora,  
eaxlgestealla,&nbsp;&nbsp;&nbsp;&nbsp;&nbsp;ðonne we on orlege  
hafelan weredon,&nbsp;&nbsp;&nbsp;&nbsp;&nbsp;þonne hniton feþan,  
eoferas cnysedan.&nbsp;&nbsp;&nbsp;&nbsp;&nbsp;Swylc scolde eorl wesan,  
æþeling ærgod,&nbsp;&nbsp;&nbsp;&nbsp;&nbsp;swylc Æschere wæs!  
Wearð him on Heorote&nbsp;&nbsp;&nbsp;&nbsp;&nbsp;to handbanan  
wælgæst wæfre;&nbsp;&nbsp;&nbsp;&nbsp;&nbsp;ic ne wat hwæder  
atol æse wlanc&nbsp;&nbsp;&nbsp;&nbsp;&nbsp;eftsiðas teah,  
fylle gefægnod.&nbsp;&nbsp;&nbsp;&nbsp;&nbsp;Heo þa fæhðe wræc  
þe þu gystran niht&nbsp;&nbsp;&nbsp;&nbsp;&nbsp;Grendel cwealdest  
þurh hæstne had&nbsp;&nbsp;&nbsp;&nbsp;&nbsp;heardum clammum,  
forþan he to lange&nbsp;&nbsp;&nbsp;&nbsp;&nbsp;leode mine  
wanode ond wyrde.&nbsp;&nbsp;&nbsp;&nbsp;&nbsp;He æt wige gecrang  
ealdres scyldig,&nbsp;&nbsp;&nbsp;&nbsp;&nbsp;ond nu oþer cwom  
mihtig manscaða,&nbsp;&nbsp;&nbsp;&nbsp;&nbsp;wolde hyre mæg wrecan,  
ge feor hafað&nbsp;&nbsp;&nbsp;&nbsp;&nbsp;fæhðe gestæled  
(þæs þe þincean mæg&nbsp;&nbsp;&nbsp;&nbsp;&nbsp;þegne monegum,  
se þe æfter sincgyfan&nbsp;&nbsp;&nbsp;&nbsp;&nbsp;on sefan greoteþ),  
hreþerbealo hearde;&nbsp;&nbsp;&nbsp;&nbsp;&nbsp;nu seo hand ligeð,  
se þe eow welhwylcra&nbsp;&nbsp;&nbsp;&nbsp;&nbsp;wilna dohte.  
Ic þæt londbuend,&nbsp;&nbsp;&nbsp;&nbsp;&nbsp;leode mine,  
selerædende,&nbsp;&nbsp;&nbsp;&nbsp;&nbsp;secgan hyrde  
þæt hie gesawon&nbsp;&nbsp;&nbsp;&nbsp;&nbsp;swylce twegen  
micle mearcstapan&nbsp;&nbsp;&nbsp;&nbsp;&nbsp;moras healdan,  
ellorgæstas.&nbsp;&nbsp;&nbsp;&nbsp;&nbsp;Ðæra oðer wæs,  
þæs þe hie gewislicost&nbsp;&nbsp;&nbsp;&nbsp;&nbsp;gewitan meahton,  
idese onlicnæs;&nbsp;&nbsp;&nbsp;&nbsp;&nbsp;oðer earmsceapen  
on weres wæstmum&nbsp;&nbsp;&nbsp;&nbsp;&nbsp;wræclastas træd,  
næfne he wæs mara&nbsp;&nbsp;&nbsp;&nbsp;&nbsp;þonne ænig man oðer;  
þone on geardagum&nbsp;&nbsp;&nbsp;&nbsp;&nbsp;Grendel nemdon  
foldbuende.&nbsp;&nbsp;&nbsp;&nbsp;&nbsp;No hie fæder cunnon,  
hwæþer him ænig wæs&nbsp;&nbsp;&nbsp;&nbsp;&nbsp;ær acenned  
dyrnra gasta.&nbsp;&nbsp;&nbsp;&nbsp;&nbsp;Hie dygel lond  
warigeað, wulfhleoþu,&nbsp;&nbsp;&nbsp;&nbsp;&nbsp;windige næssas,  
frecne fengelad,&nbsp;&nbsp;&nbsp;&nbsp;&nbsp;ðær fyrgenstream  
under næssa genipu&nbsp;&nbsp;&nbsp;&nbsp;&nbsp;niþer gewiteð,  
flod under foldan.&nbsp;&nbsp;&nbsp;&nbsp;&nbsp;Nis þæt feor heonon  
milgemearces&nbsp;&nbsp;&nbsp;&nbsp;&nbsp;þæt se mere standeð;  
ofer þæm hongiað&nbsp;&nbsp;&nbsp;&nbsp;&nbsp;hrinde bearwas,  
wudu wyrtum fæst&nbsp;&nbsp;&nbsp;&nbsp;&nbsp;wæter oferhelmað.  
Þær mæg nihta gehwæm&nbsp;&nbsp;&nbsp;&nbsp;&nbsp;niðwundor seon,  
fyr on flode.&nbsp;&nbsp;&nbsp;&nbsp;&nbsp;No þæs frod leofað  
gumena bearna,&nbsp;&nbsp;&nbsp;&nbsp;&nbsp;þæt þone grund wite;  
ðeah þe hæðstapa&nbsp;&nbsp;&nbsp;&nbsp;&nbsp;hundum geswenced,  
heorot hornum trum,&nbsp;&nbsp;&nbsp;&nbsp;&nbsp;holtwudu sece,  
feorran geflymed,&nbsp;&nbsp;&nbsp;&nbsp;&nbsp;ær he feorh seleð,  
aldor on ofre,&nbsp;&nbsp;&nbsp;&nbsp;&nbsp;ær he in wille  
hafelan hydan.&nbsp;&nbsp;&nbsp;&nbsp;&nbsp;Nis þæt heoru stow!  
Þonon yðgeblond&nbsp;&nbsp;&nbsp;&nbsp;&nbsp;up astigeð  
won to wolcnum,&nbsp;&nbsp;&nbsp;&nbsp;&nbsp;þonne wind styreþ,  
lað gewidru,&nbsp;&nbsp;&nbsp;&nbsp;&nbsp;oðþæt lyft drysmaþ,  
roderas reotað.&nbsp;&nbsp;&nbsp;&nbsp;&nbsp;Nu is se ræd gelang  
eft æt þe anum.&nbsp;&nbsp;&nbsp;&nbsp;&nbsp;Eard git ne const,  
frecne stowe,&nbsp;&nbsp;&nbsp;&nbsp;&nbsp;ðær þu findan miht  
felasinnigne secg;&nbsp;&nbsp;&nbsp;&nbsp;&nbsp;sec gif þu dyrre.  
Ic þe þa fæhðe&nbsp;&nbsp;&nbsp;&nbsp;&nbsp;feo leanige,  
ealdgestreonum,&nbsp;&nbsp;&nbsp;&nbsp;&nbsp;swa ic ær dyde,  
wundnum golde,&nbsp;&nbsp;&nbsp;&nbsp;&nbsp;gyf þu on weg cymest."  
  
Beowulf maþelode,&nbsp;&nbsp;&nbsp;&nbsp;&nbsp;bearn Ecgþeowes:  
"Ne sorga, snotor guma;&nbsp;&nbsp;&nbsp;&nbsp;&nbsp;selre bið æghwæm  
þæt he his freond wrece,&nbsp;&nbsp;&nbsp;&nbsp;&nbsp;þonne he fela murne.  
Ure æghwylc sceal&nbsp;&nbsp;&nbsp;&nbsp;&nbsp;ende gebidan  
worolde lifes;&nbsp;&nbsp;&nbsp;&nbsp;&nbsp;wyrce se þe mote  
domes ær deaþe;&nbsp;&nbsp;&nbsp;&nbsp;&nbsp;þæt bið drihtguman  
unlifgendum&nbsp;&nbsp;&nbsp;&nbsp;&nbsp;æfter selest.  
Aris, rices weard,&nbsp;&nbsp;&nbsp;&nbsp;&nbsp;uton raþe feran  
Grendles magan&nbsp;&nbsp;&nbsp;&nbsp;&nbsp;gang sceawigan.  
Ic hit þe gehate,&nbsp;&nbsp;&nbsp;&nbsp;&nbsp;no he on helm losaþ,  
ne on foldan fæþm,&nbsp;&nbsp;&nbsp;&nbsp;&nbsp;ne on fyrgenholt,  
ne on gyfenes grund,&nbsp;&nbsp;&nbsp;&nbsp;&nbsp;ga þær he wille.  
Ðys dogor þu&nbsp;&nbsp;&nbsp;&nbsp;&nbsp;geþyld hafa  
weana gehwylces,&nbsp;&nbsp;&nbsp;&nbsp;&nbsp;swa ic þe wene to."  
Ahleop ða se gomela,&nbsp;&nbsp;&nbsp;&nbsp;&nbsp;gode þancode,  
mihtigan drihtne,&nbsp;&nbsp;&nbsp;&nbsp;&nbsp;þæs se man gespræc.  
Þa wæs Hroðgare&nbsp;&nbsp;&nbsp;&nbsp;&nbsp;hors gebæted,  
wicg wundenfeax.&nbsp;&nbsp;&nbsp;&nbsp;&nbsp;Wisa fengel  
geatolic gende;&nbsp;&nbsp;&nbsp;&nbsp;&nbsp;gumfeþa stop  
lindhæbbendra.&nbsp;&nbsp;&nbsp;&nbsp;&nbsp;Lastas wæron  
æfter waldswaþum&nbsp;&nbsp;&nbsp;&nbsp;&nbsp;wide gesyne,  
gang ofer grundas,&nbsp;&nbsp;&nbsp;&nbsp;&nbsp;þær heo gegnum for  
ofer myrcan mor,&nbsp;&nbsp;&nbsp;&nbsp;&nbsp;magoþegna bær  
þone selestan&nbsp;&nbsp;&nbsp;&nbsp;&nbsp;sawolleasne  
þara þe mid Hroðgare&nbsp;&nbsp;&nbsp;&nbsp;&nbsp;ham eahtode.  
Ofereode þa&nbsp;&nbsp;&nbsp;&nbsp;&nbsp;æþelinga bearn  
steap stanhliðo,&nbsp;&nbsp;&nbsp;&nbsp;&nbsp;stige nearwe,  
enge anpaðas,&nbsp;&nbsp;&nbsp;&nbsp;&nbsp;uncuð gelad,  
neowle næssas,&nbsp;&nbsp;&nbsp;&nbsp;&nbsp;nicorhusa fela.  
He feara sum&nbsp;&nbsp;&nbsp;&nbsp;&nbsp;beforan gengde  
wisra monna&nbsp;&nbsp;&nbsp;&nbsp;&nbsp;wong sceawian,  
oþþæt he færinga&nbsp;&nbsp;&nbsp;&nbsp;&nbsp;fyrgenbeamas  
ofer harne stan&nbsp;&nbsp;&nbsp;&nbsp;&nbsp;hleonian funde,  
wynleasne wudu;&nbsp;&nbsp;&nbsp;&nbsp;&nbsp;wæter under stod  
dreorig ond gedrefed.&nbsp;&nbsp;&nbsp;&nbsp;&nbsp;Denum eallum wæs,  
winum Scyldinga,&nbsp;&nbsp;&nbsp;&nbsp;&nbsp;weorce on mode  
to geþolianne,&nbsp;&nbsp;&nbsp;&nbsp;&nbsp;ðegne monegum,  
oncyð eorla gehwæm,&nbsp;&nbsp;&nbsp;&nbsp;&nbsp;syðþan Æscheres  
on þam holmclife&nbsp;&nbsp;&nbsp;&nbsp;&nbsp;hafelan metton.  
Flod blode weol&nbsp;&nbsp;&nbsp;&nbsp;&nbsp;(folc to sægon),  
hatan heolfre.&nbsp;&nbsp;&nbsp;&nbsp;&nbsp;Horn stundum song  
fuslic fyrdleoð.&nbsp;&nbsp;&nbsp;&nbsp;&nbsp;Feþa eal gesæt.  
Gesawon ða æfter wætere&nbsp;&nbsp;&nbsp;&nbsp;&nbsp;wyrmcynnes fela,  
sellice sædracan,&nbsp;&nbsp;&nbsp;&nbsp;&nbsp;sund cunnian,  
swylce on næshleoðum&nbsp;&nbsp;&nbsp;&nbsp;&nbsp;nicras licgean,  
ða on undernmæl&nbsp;&nbsp;&nbsp;&nbsp;&nbsp;oft bewitigað  
sorhfulne sið&nbsp;&nbsp;&nbsp;&nbsp;&nbsp;on seglrade,  
wyrmas ond wildeor;&nbsp;&nbsp;&nbsp;&nbsp;&nbsp;hie on weg hruron,  
bitere ond gebolgne,&nbsp;&nbsp;&nbsp;&nbsp;&nbsp;bearhtm ongeaton,  
guðhorn galan.&nbsp;&nbsp;&nbsp;&nbsp;&nbsp;Sumne Geata leod  
of flanbogan&nbsp;&nbsp;&nbsp;&nbsp;&nbsp;feores getwæfde,  
yðgewinnes,&nbsp;&nbsp;&nbsp;&nbsp;&nbsp;þæt him on aldre stod  
herestræl hearda;&nbsp;&nbsp;&nbsp;&nbsp;&nbsp;he on holme wæs  
sundes þe sænra,&nbsp;&nbsp;&nbsp;&nbsp;&nbsp;ðe hyne swylt fornam.  
Hræþe wearð on yðum&nbsp;&nbsp;&nbsp;&nbsp;&nbsp;mid eoferspreotum  
heorohocyhtum&nbsp;&nbsp;&nbsp;&nbsp;&nbsp;hearde genearwod,  
niða genæged,&nbsp;&nbsp;&nbsp;&nbsp;&nbsp;ond on næs togen,  
wundorlic wægbora;&nbsp;&nbsp;&nbsp;&nbsp;&nbsp;weras sceawedon  
gryrelicne gist.&nbsp;&nbsp;&nbsp;&nbsp;&nbsp;Gyrede hine Beowulf  
eorlgewædum,&nbsp;&nbsp;&nbsp;&nbsp;&nbsp;nalles for ealdre mearn.  
Scolde herebyrne&nbsp;&nbsp;&nbsp;&nbsp;&nbsp;hondum gebroden,  
sid ond searofah,&nbsp;&nbsp;&nbsp;&nbsp;&nbsp;sund cunnian,  
seo ðe bancofan&nbsp;&nbsp;&nbsp;&nbsp;&nbsp;beorgan cuþe,  
þæt him hildegrap&nbsp;&nbsp;&nbsp;&nbsp;&nbsp;hreþre ne mihte,  
eorres inwitfeng,&nbsp;&nbsp;&nbsp;&nbsp;&nbsp;aldre gesceþðan;  
ac se hwita helm&nbsp;&nbsp;&nbsp;&nbsp;&nbsp;hafelan werede,  
se þe meregrundas&nbsp;&nbsp;&nbsp;&nbsp;&nbsp;mengan scolde,  
secan sundgebland&nbsp;&nbsp;&nbsp;&nbsp;&nbsp;since geweorðad,  
befongen freawrasnum,&nbsp;&nbsp;&nbsp;&nbsp;&nbsp;swa hine fyrndagum  
worhte wæpna smið,&nbsp;&nbsp;&nbsp;&nbsp;&nbsp;wundrum teode,  
besette swinlicum,&nbsp;&nbsp;&nbsp;&nbsp;&nbsp;þæt hine syðþan no  
brond ne beadomecas&nbsp;&nbsp;&nbsp;&nbsp;&nbsp;bitan ne meahton.  
Næs þæt þonne mætost&nbsp;&nbsp;&nbsp;&nbsp;&nbsp;mægenfultuma  
þæt him on ðearfe lah&nbsp;&nbsp;&nbsp;&nbsp;&nbsp;ðyle Hroðgares;  
wæs þæm hæftmece&nbsp;&nbsp;&nbsp;&nbsp;&nbsp;Hrunting nama.  
Þæt wæs an foran&nbsp;&nbsp;&nbsp;&nbsp;&nbsp;ealdgestreona;  
ecg wæs iren,&nbsp;&nbsp;&nbsp;&nbsp;&nbsp;atertanum fah,  
ahyrded heaþoswate;&nbsp;&nbsp;&nbsp;&nbsp;&nbsp;næfre hit æt hilde ne swac  
manna ængum&nbsp;&nbsp;&nbsp;&nbsp;&nbsp;þara þe hit mid mundum bewand,  
se ðe gryresiðas&nbsp;&nbsp;&nbsp;&nbsp;&nbsp;gegan dorste,  
folcstede fara;&nbsp;&nbsp;&nbsp;&nbsp;&nbsp;næs þæt forma sið  
þæt hit ellenweorc&nbsp;&nbsp;&nbsp;&nbsp;&nbsp;æfnan scolde.  
Huru ne gemunde&nbsp;&nbsp;&nbsp;&nbsp;&nbsp;mago Ecglafes,  
eafoþes cræftig,&nbsp;&nbsp;&nbsp;&nbsp;&nbsp;þæt he ær gespræc  
wine druncen,&nbsp;&nbsp;&nbsp;&nbsp;&nbsp;þa he þæs wæpnes onlah  
selran sweordfrecan.&nbsp;&nbsp;&nbsp;&nbsp;&nbsp;Selfa ne dorste  
under yða gewin&nbsp;&nbsp;&nbsp;&nbsp;&nbsp;aldre geneþan,  
drihtscype dreogan;&nbsp;&nbsp;&nbsp;&nbsp;&nbsp;þær he dome forleas,  
ellenmærðum.&nbsp;&nbsp;&nbsp;&nbsp;&nbsp;Ne wæs þæm oðrum swa,  
syðþan he hine to guðe&nbsp;&nbsp;&nbsp;&nbsp;&nbsp;gegyred hæfde.  
  
Beowulf maðelode,&nbsp;&nbsp;&nbsp;&nbsp;&nbsp;bearn Ecgþeowes:  
"Geþenc nu, se mæra&nbsp;&nbsp;&nbsp;&nbsp;&nbsp;maga Healfdenes,  
snottra fengel,&nbsp;&nbsp;&nbsp;&nbsp;&nbsp;nu ic eom siðes fus,  
goldwine gumena,&nbsp;&nbsp;&nbsp;&nbsp;&nbsp;hwæt wit geo spræcon,  
gif ic æt þearfe&nbsp;&nbsp;&nbsp;&nbsp;&nbsp;þinre scolde  
aldre linnan,&nbsp;&nbsp;&nbsp;&nbsp;&nbsp;þæt ðu me a wære  
forðgewitenum&nbsp;&nbsp;&nbsp;&nbsp;&nbsp;on fæder stæle.  
Wes þu mundbora&nbsp;&nbsp;&nbsp;&nbsp;&nbsp;minum magoþegnum,  
hondgesellum,&nbsp;&nbsp;&nbsp;&nbsp;&nbsp;gif mec hild nime;  
swylce þu ða madmas&nbsp;&nbsp;&nbsp;&nbsp;&nbsp;þe þu me sealdest,  
Hroðgar leofa,&nbsp;&nbsp;&nbsp;&nbsp;&nbsp;Higelace onsend.  
Mæg þonne on þæm golde ongitan&nbsp;&nbsp;&nbsp;&nbsp;&nbsp;Geata dryhten,  
geseon sunu Hrædles,&nbsp;&nbsp;&nbsp;&nbsp;&nbsp;þonne he on þæt sinc starað,  
þæt ic gumcystum&nbsp;&nbsp;&nbsp;&nbsp;&nbsp;godne funde  
beaga bryttan,&nbsp;&nbsp;&nbsp;&nbsp;&nbsp;breac þonne moste.  
Ond þu Unferð læt&nbsp;&nbsp;&nbsp;&nbsp;&nbsp;ealde lafe,  
wrætlic wægsweord,&nbsp;&nbsp;&nbsp;&nbsp;&nbsp;widcuðne man  
heardecg habban;&nbsp;&nbsp;&nbsp;&nbsp;&nbsp;ic me mid Hruntinge  
dom gewyrce,&nbsp;&nbsp;&nbsp;&nbsp;&nbsp;oþðe mec deað nimeð."  
æfter þæm wordum&nbsp;&nbsp;&nbsp;&nbsp;&nbsp;Wedergeata leod  
efste mid elne,&nbsp;&nbsp;&nbsp;&nbsp;&nbsp;nalas ondsware  
bidan wolde;&nbsp;&nbsp;&nbsp;&nbsp;&nbsp;brimwylm onfeng  
hilderince.&nbsp;&nbsp;&nbsp;&nbsp;&nbsp;Ða wæs hwil dæges  
ær he þone grundwong&nbsp;&nbsp;&nbsp;&nbsp;&nbsp;ongytan mehte.  
Sona þæt onfunde&nbsp;&nbsp;&nbsp;&nbsp;&nbsp;se ðe floda begong  
heorogifre beheold&nbsp;&nbsp;&nbsp;&nbsp;&nbsp;hund missera,  
grim ond grædig,&nbsp;&nbsp;&nbsp;&nbsp;&nbsp;þæt þær gumena sum  
ælwihta eard&nbsp;&nbsp;&nbsp;&nbsp;&nbsp;ufan cunnode.  
Grap þa togeanes,&nbsp;&nbsp;&nbsp;&nbsp;&nbsp;guðrinc gefeng  
atolan clommum.&nbsp;&nbsp;&nbsp;&nbsp;&nbsp;No þy ær in gescod  
halan lice;&nbsp;&nbsp;&nbsp;&nbsp;&nbsp;hring utan ymbbearh,  
þæt heo þone fyrdhom&nbsp;&nbsp;&nbsp;&nbsp;&nbsp;ðurhfon ne mihte,  
locene leoðosyrcan&nbsp;&nbsp;&nbsp;&nbsp;&nbsp;laþan fingrum.  
Bær þa seo brimwylf,&nbsp;&nbsp;&nbsp;&nbsp;&nbsp;þa heo to botme com,  
hringa þengel&nbsp;&nbsp;&nbsp;&nbsp;&nbsp;to hofe sinum,  
swa he ne mihte,&nbsp;&nbsp;&nbsp;&nbsp;&nbsp;no he þæs modig wæs,  
wæpna gewealdan,&nbsp;&nbsp;&nbsp;&nbsp;&nbsp;ac hine wundra þæs fela  
swencte on sunde,&nbsp;&nbsp;&nbsp;&nbsp;&nbsp;sædeor monig  
hildetuxum&nbsp;&nbsp;&nbsp;&nbsp;&nbsp;heresyrcan bræc,  
ehton aglæcan.&nbsp;&nbsp;&nbsp;&nbsp;&nbsp;Ða se eorl ongeat  
þæt he in niðsele&nbsp;&nbsp;&nbsp;&nbsp;&nbsp;nathwylcum wæs,  
þær him nænig wæter&nbsp;&nbsp;&nbsp;&nbsp;&nbsp;wihte ne sceþede,  
ne him for hrofsele&nbsp;&nbsp;&nbsp;&nbsp;&nbsp;hrinan ne mehte  
færgripe flodes;&nbsp;&nbsp;&nbsp;&nbsp;&nbsp;fyrleoht geseah,  
blacne leoman,&nbsp;&nbsp;&nbsp;&nbsp;&nbsp;beorhte scinan.  
Ongeat þa se goda&nbsp;&nbsp;&nbsp;&nbsp;&nbsp;grundwyrgenne,  
merewif mihtig;&nbsp;&nbsp;&nbsp;&nbsp;&nbsp;mægenræs forgeaf  
hildebille,&nbsp;&nbsp;&nbsp;&nbsp;&nbsp;hond sweng ne ofteah,  
þæt hire on hafelan&nbsp;&nbsp;&nbsp;&nbsp;&nbsp;hringmæl agol  
grædig guðleoð.&nbsp;&nbsp;&nbsp;&nbsp;&nbsp;Ða se gist onfand  
þæt se beadoleoma&nbsp;&nbsp;&nbsp;&nbsp;&nbsp;bitan nolde,  
aldre sceþðan,&nbsp;&nbsp;&nbsp;&nbsp;&nbsp;ac seo ecg geswac  
ðeodne æt þearfe;&nbsp;&nbsp;&nbsp;&nbsp;&nbsp;ðolode ær fela  
hondgemota,&nbsp;&nbsp;&nbsp;&nbsp;&nbsp;helm oft gescær,  
fæges fyrdhrægl;&nbsp;&nbsp;&nbsp;&nbsp;&nbsp;ða wæs forma sið  
deorum madme,&nbsp;&nbsp;&nbsp;&nbsp;&nbsp;þæt his dom alæg.  
Eft wæs anræd,&nbsp;&nbsp;&nbsp;&nbsp;&nbsp;nalas elnes læt,  
mærða gemyndig&nbsp;&nbsp;&nbsp;&nbsp;&nbsp;mæg Hylaces.  
Wearp ða wundenmæl&nbsp;&nbsp;&nbsp;&nbsp;&nbsp;wrættum gebunden  
yrre oretta,&nbsp;&nbsp;&nbsp;&nbsp;&nbsp;þæt hit on eorðan læg,  
stið ond stylecg;&nbsp;&nbsp;&nbsp;&nbsp;&nbsp;strenge getruwode,  
mundgripe mægenes.&nbsp;&nbsp;&nbsp;&nbsp;&nbsp;Swa sceal man don,  
þonne he æt guðe&nbsp;&nbsp;&nbsp;&nbsp;&nbsp;gegan þenceð  
longsumne lof,&nbsp;&nbsp;&nbsp;&nbsp;&nbsp;na ymb his lif cearað.  
Gefeng þa be eaxle&nbsp;&nbsp;&nbsp;&nbsp;&nbsp;(nalas for fæhðe mearn)  
Guðgeata leod&nbsp;&nbsp;&nbsp;&nbsp;&nbsp;Grendles modor;  
brægd þa beadwe heard,&nbsp;&nbsp;&nbsp;&nbsp;&nbsp;þa he gebolgen wæs,  
feorhgeniðlan,&nbsp;&nbsp;&nbsp;&nbsp;&nbsp;þæt heo on flet gebeah.  
Heo him eft hraþe&nbsp;&nbsp;&nbsp;&nbsp;&nbsp;andlean forgeald  
grimman grapum&nbsp;&nbsp;&nbsp;&nbsp;&nbsp;ond him togeanes feng;  
oferwearp þa werigmod&nbsp;&nbsp;&nbsp;&nbsp;&nbsp;wigena strengest,  
feþecempa,&nbsp;&nbsp;&nbsp;&nbsp;&nbsp;þæt he on fylle wearð.  
Ofsæt þa þone selegyst&nbsp;&nbsp;&nbsp;&nbsp;&nbsp;ond hyre seax geteah,  
brad ond brunecg,&nbsp;&nbsp;&nbsp;&nbsp;&nbsp;wolde hire bearn wrecan,  
angan eaferan.&nbsp;&nbsp;&nbsp;&nbsp;&nbsp;Him on eaxle læg  
breostnet broden;&nbsp;&nbsp;&nbsp;&nbsp;&nbsp;þæt gebearh feore,  
wið ord ond wið ecge&nbsp;&nbsp;&nbsp;&nbsp;&nbsp;ingang forstod.  
Hæfde ða forsiðod&nbsp;&nbsp;&nbsp;&nbsp;&nbsp;sunu Ecgþeowes  
under gynne grund,&nbsp;&nbsp;&nbsp;&nbsp;&nbsp;Geata cempa,  
nemne him heaðobyrne&nbsp;&nbsp;&nbsp;&nbsp;&nbsp;helpe gefremede,  
herenet hearde,&nbsp;&nbsp;&nbsp;&nbsp;&nbsp;ond halig god  
geweold wigsigor;&nbsp;&nbsp;&nbsp;&nbsp;&nbsp;witig drihten,  
rodera rædend,&nbsp;&nbsp;&nbsp;&nbsp;&nbsp;hit on ryht gesced  
yðelice,&nbsp;&nbsp;&nbsp;&nbsp;&nbsp;syþðan he eft astod.  
  
Geseah ða on searwum&nbsp;&nbsp;&nbsp;&nbsp;&nbsp;sigeeadig bil,  
eald sweord eotenisc,&nbsp;&nbsp;&nbsp;&nbsp;&nbsp;ecgum þyhtig,  
wigena weorðmynd;&nbsp;&nbsp;&nbsp;&nbsp;&nbsp;þæt wæs wæpna cyst,  
buton hit wæs mare&nbsp;&nbsp;&nbsp;&nbsp;&nbsp;ðonne ænig mon oðer  
to beadulace&nbsp;&nbsp;&nbsp;&nbsp;&nbsp;ætberan meahte,  
god ond geatolic,&nbsp;&nbsp;&nbsp;&nbsp;&nbsp;giganta geweorc.  
He gefeng þa fetelhilt,&nbsp;&nbsp;&nbsp;&nbsp;&nbsp;freca Scyldinga  
hreoh ond heorogrim&nbsp;&nbsp;&nbsp;&nbsp;&nbsp;hringmæl gebrægd,  
aldres orwena,&nbsp;&nbsp;&nbsp;&nbsp;&nbsp;yrringa sloh,  
þæt hire wið halse&nbsp;&nbsp;&nbsp;&nbsp;&nbsp;heard grapode,  
banhringas bræc.&nbsp;&nbsp;&nbsp;&nbsp;&nbsp;Bil eal ðurhwod  
fægne flæschoman;&nbsp;&nbsp;&nbsp;&nbsp;&nbsp;heo on flet gecrong.  
Sweord wæs swatig,&nbsp;&nbsp;&nbsp;&nbsp;&nbsp;secg weorce gefeh.  
Lixte se leoma,&nbsp;&nbsp;&nbsp;&nbsp;&nbsp;leoht inne stod,  
efne swa of hefene&nbsp;&nbsp;&nbsp;&nbsp;&nbsp;hadre scineð  
rodores candel.&nbsp;&nbsp;&nbsp;&nbsp;&nbsp;He æfter recede wlat;  
hwearf þa be wealle,&nbsp;&nbsp;&nbsp;&nbsp;&nbsp;wæpen hafenade  
heard be hiltum&nbsp;&nbsp;&nbsp;&nbsp;&nbsp;Higelaces ðegn,  
yrre ond anræd.&nbsp;&nbsp;&nbsp;&nbsp;&nbsp;Næs seo ecg fracod  
hilderince,&nbsp;&nbsp;&nbsp;&nbsp;&nbsp;ac he hraþe wolde  
Grendle forgyldan&nbsp;&nbsp;&nbsp;&nbsp;&nbsp;guðræsa fela  
ðara þe he geworhte&nbsp;&nbsp;&nbsp;&nbsp;&nbsp;to Westdenum  
oftor micle&nbsp;&nbsp;&nbsp;&nbsp;&nbsp;ðonne on ænne sið,  
þonne he Hroðgares&nbsp;&nbsp;&nbsp;&nbsp;&nbsp;heorðgeneatas  
sloh on sweofote,&nbsp;&nbsp;&nbsp;&nbsp;&nbsp;slæpende fræt  
folces Denigea&nbsp;&nbsp;&nbsp;&nbsp;&nbsp;fyftyne men  
ond oðer swylc&nbsp;&nbsp;&nbsp;&nbsp;&nbsp;ut offerede,  
laðlicu lac.&nbsp;&nbsp;&nbsp;&nbsp;&nbsp;He him þæs lean forgeald,  
reþe cempa,&nbsp;&nbsp;&nbsp;&nbsp;&nbsp;to ðæs þe he on ræste geseah  
guðwerigne&nbsp;&nbsp;&nbsp;&nbsp;&nbsp;Grendel licgan  
aldorleasne,&nbsp;&nbsp;&nbsp;&nbsp;&nbsp;swa him ær gescod  
hild æt Heorote.&nbsp;&nbsp;&nbsp;&nbsp;&nbsp;Hra wide sprong,  
syþðan he æfter deaðe&nbsp;&nbsp;&nbsp;&nbsp;&nbsp;drepe þrowade,  
heorosweng heardne,&nbsp;&nbsp;&nbsp;&nbsp;&nbsp;ond hine þa heafde becearf.  
Sona þæt gesawon&nbsp;&nbsp;&nbsp;&nbsp;&nbsp;snottre ceorlas,  
þa ðe mid Hroðgare&nbsp;&nbsp;&nbsp;&nbsp;&nbsp;on holm wliton,  
þæt wæs yðgeblond&nbsp;&nbsp;&nbsp;&nbsp;&nbsp;eal gemenged,  
brim blode fah.&nbsp;&nbsp;&nbsp;&nbsp;&nbsp;Blondenfeaxe,  
gomele ymb godne,&nbsp;&nbsp;&nbsp;&nbsp;&nbsp;ongeador spræcon  
þæt hig þæs æðelinges&nbsp;&nbsp;&nbsp;&nbsp;&nbsp;eft ne wendon  
þæt he sigehreðig&nbsp;&nbsp;&nbsp;&nbsp;&nbsp;secean come  
mærne þeoden;&nbsp;&nbsp;&nbsp;&nbsp;&nbsp;þa ðæs monige gewearð  
þæt hine seo brimwylf&nbsp;&nbsp;&nbsp;&nbsp;&nbsp;abroten hæfde.  
Ða com non dæges.&nbsp;&nbsp;&nbsp;&nbsp;&nbsp;Næs ofgeafon  
hwate Scyldingas;&nbsp;&nbsp;&nbsp;&nbsp;&nbsp;gewat him ham þonon  
goldwine gumena.&nbsp;&nbsp;&nbsp;&nbsp;&nbsp;Gistas setan  
modes seoce&nbsp;&nbsp;&nbsp;&nbsp;&nbsp;ond on mere staredon,  
wiston ond ne wendon&nbsp;&nbsp;&nbsp;&nbsp;&nbsp;þæt hie heora winedrihten  
selfne gesawon.&nbsp;&nbsp;&nbsp;&nbsp;&nbsp;Þa þæt sweord ongan  
æfter heaþoswate&nbsp;&nbsp;&nbsp;&nbsp;&nbsp;hildegicelum,  
wigbil wanian.&nbsp;&nbsp;&nbsp;&nbsp;&nbsp;Þæt wæs wundra sum,  
þæt hit eal gemealt&nbsp;&nbsp;&nbsp;&nbsp;&nbsp;ise gelicost,  
ðonne forstes bend&nbsp;&nbsp;&nbsp;&nbsp;&nbsp;fæder onlæteð,  
onwindeð wælrapas,&nbsp;&nbsp;&nbsp;&nbsp;&nbsp;se geweald hafað  
sæla ond mæla;&nbsp;&nbsp;&nbsp;&nbsp;&nbsp;þæt is soð metod.  
Ne nom he in þæm wicum,&nbsp;&nbsp;&nbsp;&nbsp;&nbsp;Wedergeata leod,  
maðmæhta ma,&nbsp;&nbsp;&nbsp;&nbsp;&nbsp;þeh he þær monige geseah,  
buton þone hafelan&nbsp;&nbsp;&nbsp;&nbsp;&nbsp;ond þa hilt somod  
since fage.&nbsp;&nbsp;&nbsp;&nbsp;&nbsp;Sweord ær gemealt,  
forbarn brodenmæl;&nbsp;&nbsp;&nbsp;&nbsp;&nbsp;wæs þæt blod to þæs hat,  
ættren ellorgæst&nbsp;&nbsp;&nbsp;&nbsp;&nbsp;se þær inne swealt.  
Sona wæs on sunde&nbsp;&nbsp;&nbsp;&nbsp;&nbsp;se þe ær æt sæcce gebad  
wighryre wraðra,&nbsp;&nbsp;&nbsp;&nbsp;&nbsp;wæter up þurhdeaf.  
Wæron yðgebland&nbsp;&nbsp;&nbsp;&nbsp;&nbsp;eal gefælsod,  
eacne eardas,&nbsp;&nbsp;&nbsp;&nbsp;&nbsp;þa se ellorgast  
oflet lifdagas&nbsp;&nbsp;&nbsp;&nbsp;&nbsp;ond þas lænan gesceaft.  
Com þa to lande&nbsp;&nbsp;&nbsp;&nbsp;&nbsp;lidmanna helm  
swiðmod swymman;&nbsp;&nbsp;&nbsp;&nbsp;&nbsp;sælace gefeah,  
mægenbyrþenne&nbsp;&nbsp;&nbsp;&nbsp;&nbsp;þara þe he him mid hæfde.  
Eodon him þa togeanes,&nbsp;&nbsp;&nbsp;&nbsp;&nbsp;gode þancodon,  
ðryðlic þegna heap,&nbsp;&nbsp;&nbsp;&nbsp;&nbsp;þeodnes gefegon,  
þæs þe hi hyne gesundne&nbsp;&nbsp;&nbsp;&nbsp;&nbsp;geseon moston.  
Ða wæs of þæm hroran&nbsp;&nbsp;&nbsp;&nbsp;&nbsp;helm ond byrne  
lungre alysed.&nbsp;&nbsp;&nbsp;&nbsp;&nbsp;Lagu drusade,  
wæter under wolcnum,&nbsp;&nbsp;&nbsp;&nbsp;&nbsp;wældreore fag.  
Ferdon forð þonon&nbsp;&nbsp;&nbsp;&nbsp;&nbsp;feþelastum  
ferhþum fægne,&nbsp;&nbsp;&nbsp;&nbsp;&nbsp;foldweg mæton,  
cuþe stræte.&nbsp;&nbsp;&nbsp;&nbsp;&nbsp;Cyningbalde men  
from þæm holmclife&nbsp;&nbsp;&nbsp;&nbsp;&nbsp;hafelan bæron  
earfoðlice&nbsp;&nbsp;&nbsp;&nbsp;&nbsp;heora æghwæþrum,  
felamodigra;&nbsp;&nbsp;&nbsp;&nbsp;&nbsp;feower scoldon  
on þæm wælstenge&nbsp;&nbsp;&nbsp;&nbsp;&nbsp;weorcum geferian  
to þæm goldsele&nbsp;&nbsp;&nbsp;&nbsp;&nbsp;Grendles heafod,  
oþðæt semninga&nbsp;&nbsp;&nbsp;&nbsp;&nbsp;to sele comon  
frome fyrdhwate&nbsp;&nbsp;&nbsp;&nbsp;&nbsp;feowertyne  
Geata gongan;&nbsp;&nbsp;&nbsp;&nbsp;&nbsp;gumdryhten mid  
modig on gemonge&nbsp;&nbsp;&nbsp;&nbsp;&nbsp;meodowongas træd.  
Ða com in gan&nbsp;&nbsp;&nbsp;&nbsp;&nbsp;ealdor ðegna,  
dædcene mon&nbsp;&nbsp;&nbsp;&nbsp;&nbsp;dome gewurþad,  
hæle hildedeor,&nbsp;&nbsp;&nbsp;&nbsp;&nbsp;Hroðgar gretan.  
Þa wæs be feaxe&nbsp;&nbsp;&nbsp;&nbsp;&nbsp;on flet boren  
Grendles heafod,&nbsp;&nbsp;&nbsp;&nbsp;&nbsp;þær guman druncon,  
egeslic for eorlum&nbsp;&nbsp;&nbsp;&nbsp;&nbsp;ond þære idese mid,  
wliteseon wrætlic;&nbsp;&nbsp;&nbsp;&nbsp;&nbsp;weras on sawon.  
  
Beowulf maþelode,&nbsp;&nbsp;&nbsp;&nbsp;&nbsp;bearn Ecgþeowes:  
"Hwæt! we þe þas sælac,&nbsp;&nbsp;&nbsp;&nbsp;&nbsp;sunu Healfdenes,  
leod Scyldinga,&nbsp;&nbsp;&nbsp;&nbsp;&nbsp;lustum brohton  
tires to tacne,&nbsp;&nbsp;&nbsp;&nbsp;&nbsp;þe þu her to locast.  
Ic þæt unsofte&nbsp;&nbsp;&nbsp;&nbsp;&nbsp;ealdre gedigde  
wigge under wætere,&nbsp;&nbsp;&nbsp;&nbsp;&nbsp;weorc geneþde  
earfoðlice;&nbsp;&nbsp;&nbsp;&nbsp;&nbsp;ætrihte wæs  
guð getwæfed,&nbsp;&nbsp;&nbsp;&nbsp;&nbsp;nymðe mec god scylde.  
Ne meahte ic æt hilde&nbsp;&nbsp;&nbsp;&nbsp;&nbsp;mid Hruntinge  
wiht gewyrcan,&nbsp;&nbsp;&nbsp;&nbsp;&nbsp;þeah þæt wæpen duge;  
ac me geuðe&nbsp;&nbsp;&nbsp;&nbsp;&nbsp;ylda waldend  
þæt ic on wage geseah&nbsp;&nbsp;&nbsp;&nbsp;&nbsp;wlitig hangian  
eald sweord eacen&nbsp;&nbsp;&nbsp;&nbsp;&nbsp;(oftost wisode  
winigea leasum),&nbsp;&nbsp;&nbsp;&nbsp;&nbsp;þæt ic ðy wæpne gebræd.  
Ofsloh ða æt þære sæcce,&nbsp;&nbsp;&nbsp;&nbsp;&nbsp;þa me sæl ageald,  
huses hyrdas.&nbsp;&nbsp;&nbsp;&nbsp;&nbsp;Þa þæt hildebil  
forbarn brogdenmæl,&nbsp;&nbsp;&nbsp;&nbsp;&nbsp;swa þæt blod gesprang,  
hatost heaþoswata.&nbsp;&nbsp;&nbsp;&nbsp;&nbsp;Ic þæt hilt þanan  
feondum ætferede,&nbsp;&nbsp;&nbsp;&nbsp;&nbsp;fyrendæda wræc,  
deaðcwealm Denigea,&nbsp;&nbsp;&nbsp;&nbsp;&nbsp;swa hit gedefe wæs.  
Ic hit þe þonne gehate,&nbsp;&nbsp;&nbsp;&nbsp;&nbsp;þæt þu on Heorote most  
sorhleas swefan&nbsp;&nbsp;&nbsp;&nbsp;&nbsp;mid þinra secga gedryht  
ond þegna gehwylc&nbsp;&nbsp;&nbsp;&nbsp;&nbsp;þinra leoda,  
duguðe ond iogoþe,&nbsp;&nbsp;&nbsp;&nbsp;&nbsp;þæt þu him ondrædan ne þearft,  
þeoden Scyldinga,&nbsp;&nbsp;&nbsp;&nbsp;&nbsp;on þa healfe,  
aldorbealu eorlum,&nbsp;&nbsp;&nbsp;&nbsp;&nbsp;swa þu ær dydest."  
Ða wæs gylden hilt&nbsp;&nbsp;&nbsp;&nbsp;&nbsp;gamelum rince,  
harum hildfruman,&nbsp;&nbsp;&nbsp;&nbsp;&nbsp;on hand gyfen,  
enta ærgeweorc;&nbsp;&nbsp;&nbsp;&nbsp;&nbsp;hit on æht gehwearf  
æfter deofla hryre&nbsp;&nbsp;&nbsp;&nbsp;&nbsp;Denigea frean,  
wundorsmiþa geweorc,&nbsp;&nbsp;&nbsp;&nbsp;&nbsp;ond þa þas worold ofgeaf  
gromheort guma,&nbsp;&nbsp;&nbsp;&nbsp;&nbsp;godes ondsaca,  
morðres scyldig,&nbsp;&nbsp;&nbsp;&nbsp;&nbsp;ond his modor eac,  
on geweald gehwearf&nbsp;&nbsp;&nbsp;&nbsp;&nbsp;woroldcyninga  
ðæm selestan&nbsp;&nbsp;&nbsp;&nbsp;&nbsp;be sæm tweonum  
ðara þe on Scedenigge&nbsp;&nbsp;&nbsp;&nbsp;&nbsp;sceattas dælde.  
Hroðgar maðelode,&nbsp;&nbsp;&nbsp;&nbsp;&nbsp;hylt sceawode,  
ealde lafe,&nbsp;&nbsp;&nbsp;&nbsp;&nbsp;on ðæm wæs or writen  
fyrngewinnes,&nbsp;&nbsp;&nbsp;&nbsp;&nbsp;syðþan flod ofsloh,  
gifen geotende,&nbsp;&nbsp;&nbsp;&nbsp;&nbsp;giganta cyn  
(frecne geferdon);&nbsp;&nbsp;&nbsp;&nbsp;&nbsp;þæt wæs fremde þeod  
ecean dryhtne;&nbsp;&nbsp;&nbsp;&nbsp;&nbsp;him þæs endelean  
þurh wæteres wylm&nbsp;&nbsp;&nbsp;&nbsp;&nbsp;waldend sealde.  
Swa wæs on ðæm scennum&nbsp;&nbsp;&nbsp;&nbsp;&nbsp;sciran goldes  
þurh runstafas&nbsp;&nbsp;&nbsp;&nbsp;&nbsp;rihte gemearcod,  
geseted ond gesæd&nbsp;&nbsp;&nbsp;&nbsp;&nbsp;hwam þæt sweord geworht,  
irena cyst,&nbsp;&nbsp;&nbsp;&nbsp;&nbsp;ærest wære,  
wreoþenhilt ond wyrmfah.&nbsp;&nbsp;&nbsp;&nbsp;&nbsp;Ða se wisa spræc  
sunu Healfdenes&nbsp;&nbsp;&nbsp;&nbsp;&nbsp;(swigedon ealle):  
"þæt, la, mæg secgan&nbsp;&nbsp;&nbsp;&nbsp;&nbsp;se þe soð ond riht  
fremeð on folce,&nbsp;&nbsp;&nbsp;&nbsp;&nbsp;feor eal gemon,  
eald ᛟweard,&nbsp;&nbsp;&nbsp;&nbsp;&nbsp;þæt ðes eorl wære  
geboren betera!&nbsp;&nbsp;&nbsp;&nbsp;&nbsp;Blæd is aræred  
geond widwegas,&nbsp;&nbsp;&nbsp;&nbsp;&nbsp;wine min Beowulf,  
ðin ofer þeoda gehwylce.&nbsp;&nbsp;&nbsp;&nbsp;&nbsp;Eal þu hit geþyldum healdest,  
mægen mid modes snyttrum.&nbsp;&nbsp;&nbsp;&nbsp;&nbsp;Ic þe sceal mine gelæstan  
freode, swa wit furðum spræcon.&nbsp;&nbsp;&nbsp;&nbsp;&nbsp;Ðu scealt to frofre weorþan  
eal langtwidig&nbsp;&nbsp;&nbsp;&nbsp;&nbsp;leodum þinum,  
hæleðum to helpe.&nbsp;&nbsp;&nbsp;&nbsp;&nbsp;Ne wearð Heremod swa  
eaforum Ecgwelan,&nbsp;&nbsp;&nbsp;&nbsp;&nbsp;Arscyldingum;  
ne geweox he him to willan,&nbsp;&nbsp;&nbsp;&nbsp;&nbsp;ac to wælfealle  
ond to deaðcwalum&nbsp;&nbsp;&nbsp;&nbsp;&nbsp;Deniga leodum;  
breat bolgenmod&nbsp;&nbsp;&nbsp;&nbsp;&nbsp;beodgeneatas,  
eaxlgesteallan,&nbsp;&nbsp;&nbsp;&nbsp;&nbsp;oþþæt he ana hwearf,  
mære þeoden,&nbsp;&nbsp;&nbsp;&nbsp;&nbsp;mondreamum from.  
Ðeah þe hine mihtig god&nbsp;&nbsp;&nbsp;&nbsp;&nbsp;mægenes wynnum,  
eafeþum stepte,&nbsp;&nbsp;&nbsp;&nbsp;&nbsp;ofer ealle men  
forð gefremede,&nbsp;&nbsp;&nbsp;&nbsp;&nbsp;hwæþere him on ferhþe greow  
breosthord blodreow.&nbsp;&nbsp;&nbsp;&nbsp;&nbsp;Nallas beagas geaf  
Denum æfter dome;&nbsp;&nbsp;&nbsp;&nbsp;&nbsp;dreamleas gebad  
þæt he þæs gewinnes&nbsp;&nbsp;&nbsp;&nbsp;&nbsp;weorc þrowade,  
leodbealo longsum.&nbsp;&nbsp;&nbsp;&nbsp;&nbsp;Ðu þe lær be þon,  
gumcyste ongit;&nbsp;&nbsp;&nbsp;&nbsp;&nbsp;ic þis gid be þe  
awræc wintrum frod.&nbsp;&nbsp;&nbsp;&nbsp;&nbsp;Wundor is to secganne  
hu mihtig god&nbsp;&nbsp;&nbsp;&nbsp;&nbsp;manna cynne  
þurh sidne sefan&nbsp;&nbsp;&nbsp;&nbsp;&nbsp;snyttru bryttað,  
eard ond eorlscipe;&nbsp;&nbsp;&nbsp;&nbsp;&nbsp;he ah ealra geweald.  
Hwilum he on lufan&nbsp;&nbsp;&nbsp;&nbsp;&nbsp;læteð hworfan  
monnes modgeþonc&nbsp;&nbsp;&nbsp;&nbsp;&nbsp;mæran cynnes,  
seleð him on eþle&nbsp;&nbsp;&nbsp;&nbsp;&nbsp;eorþan wynne  
to healdanne,&nbsp;&nbsp;&nbsp;&nbsp;&nbsp;hleoburh wera,  
gedeð him swa gewealdene&nbsp;&nbsp;&nbsp;&nbsp;&nbsp;worolde dælas,  
side rice,&nbsp;&nbsp;&nbsp;&nbsp;&nbsp;þæt he his selfa ne mæg  
for his unsnyttrum&nbsp;&nbsp;&nbsp;&nbsp;&nbsp;ende geþencean.  
Wunað he on wiste;&nbsp;&nbsp;&nbsp;&nbsp;&nbsp;no hine wiht dweleð  
adl ne yldo,&nbsp;&nbsp;&nbsp;&nbsp;&nbsp;ne him inwitsorh  
on sefan sweorceð,&nbsp;&nbsp;&nbsp;&nbsp;&nbsp;ne gesacu ohwær  
ecghete eoweð,&nbsp;&nbsp;&nbsp;&nbsp;&nbsp;ac him eal worold  
wendeð on willan&nbsp;&nbsp;&nbsp;&nbsp;&nbsp;(he þæt wyrse ne con),  
  
oðþæt him on innan&nbsp;&nbsp;&nbsp;&nbsp;&nbsp;oferhygda dæl  
weaxeð ond wridað.&nbsp;&nbsp;&nbsp;&nbsp;&nbsp;Þonne se weard swefeð,  
sawele hyrde;&nbsp;&nbsp;&nbsp;&nbsp;&nbsp;bið se slæp to fæst,  
bisgum gebunden,&nbsp;&nbsp;&nbsp;&nbsp;&nbsp;bona swiðe neah,  
se þe of flanbogan&nbsp;&nbsp;&nbsp;&nbsp;&nbsp;fyrenum sceoteð.  
Þonne bið on hreþre&nbsp;&nbsp;&nbsp;&nbsp;&nbsp;under helm drepen  
biteran stræle&nbsp;&nbsp;&nbsp;&nbsp;&nbsp;(him bebeorgan ne con),  
wom wundorbebodum&nbsp;&nbsp;&nbsp;&nbsp;&nbsp;wergan gastes;  
þinceð him to lytel&nbsp;&nbsp;&nbsp;&nbsp;&nbsp;þæt he lange heold,  
gytsað gromhydig,&nbsp;&nbsp;&nbsp;&nbsp;&nbsp;nallas on gylp seleð  
fædde beagas,&nbsp;&nbsp;&nbsp;&nbsp;&nbsp;ond he þa forðgesceaft  
forgyteð ond forgymeð,&nbsp;&nbsp;&nbsp;&nbsp;&nbsp;þæs þe him ær god sealde,  
wuldres waldend,&nbsp;&nbsp;&nbsp;&nbsp;&nbsp;weorðmynda dæl.  
Hit on endestæf&nbsp;&nbsp;&nbsp;&nbsp;&nbsp;eft gelimpeð  
þæt se lichoma&nbsp;&nbsp;&nbsp;&nbsp;&nbsp;læne gedreoseð,  
fæge gefealleð;&nbsp;&nbsp;&nbsp;&nbsp;&nbsp;fehð oþer to,  
se þe unmurnlice&nbsp;&nbsp;&nbsp;&nbsp;&nbsp;madmas dæleþ,  
eorles ærgestreon,&nbsp;&nbsp;&nbsp;&nbsp;&nbsp;egesan ne gymeð.  
Bebeorh þe ðone bealonið,&nbsp;&nbsp;&nbsp;&nbsp;&nbsp;Beowulf leofa,  
secg betsta,&nbsp;&nbsp;&nbsp;&nbsp;&nbsp;ond þe þæt selre geceos,  
ece rædas;&nbsp;&nbsp;&nbsp;&nbsp;&nbsp;oferhyda ne gym,  
mære cempa.&nbsp;&nbsp;&nbsp;&nbsp;&nbsp;Nu is þines mægnes blæd  
ane hwile.&nbsp;&nbsp;&nbsp;&nbsp;&nbsp;Eft sona bið  
þæt þec adl oððe ecg&nbsp;&nbsp;&nbsp;&nbsp;&nbsp;eafoþes getwæfeð,  
oððe fyres feng,&nbsp;&nbsp;&nbsp;&nbsp;&nbsp;oððe flodes wylm,  
oððe gripe meces,&nbsp;&nbsp;&nbsp;&nbsp;&nbsp;oððe gares fliht,  
oððe atol yldo;&nbsp;&nbsp;&nbsp;&nbsp;&nbsp;oððe eagena bearhtm  
forsiteð ond forsworceð;&nbsp;&nbsp;&nbsp;&nbsp;&nbsp;semninga bið  
þæt ðec, dryhtguma,&nbsp;&nbsp;&nbsp;&nbsp;&nbsp;deað oferswyðeð.  
Swa ic Hringdena&nbsp;&nbsp;&nbsp;&nbsp;&nbsp;hund missera  
weold under wolcnum&nbsp;&nbsp;&nbsp;&nbsp;&nbsp;ond hig wigge beleac  
manigum mægþa&nbsp;&nbsp;&nbsp;&nbsp;&nbsp;geond þysne middangeard,  
æscum ond ecgum,&nbsp;&nbsp;&nbsp;&nbsp;&nbsp;þæt ic me ænigne  
under swegles begong&nbsp;&nbsp;&nbsp;&nbsp;&nbsp;gesacan ne tealde.  
Hwæt, me þæs on eþle&nbsp;&nbsp;&nbsp;&nbsp;&nbsp;edwenden cwom,  
gyrn æfter gomene,&nbsp;&nbsp;&nbsp;&nbsp;&nbsp;seoþðan Grendel wearð,  
ealdgewinna,&nbsp;&nbsp;&nbsp;&nbsp;&nbsp;ingenga min;  
ic þære socne&nbsp;&nbsp;&nbsp;&nbsp;&nbsp;singales wæg  
modceare micle.&nbsp;&nbsp;&nbsp;&nbsp;&nbsp;Þæs sig metode þanc,  
ecean dryhtne,&nbsp;&nbsp;&nbsp;&nbsp;&nbsp;þæs ðe ic on aldre gebad  
þæt ic on þone hafelan&nbsp;&nbsp;&nbsp;&nbsp;&nbsp;heorodreorigne  
ofer ealdgewin&nbsp;&nbsp;&nbsp;&nbsp;&nbsp;eagum starige!  
Ga nu to setle,&nbsp;&nbsp;&nbsp;&nbsp;&nbsp;symbelwynne dreoh  
wigge weorþad;&nbsp;&nbsp;&nbsp;&nbsp;&nbsp;unc sceal worn fela  
maþma gemænra,&nbsp;&nbsp;&nbsp;&nbsp;&nbsp;siþðan morgen bið."  
Geat wæs glædmod,&nbsp;&nbsp;&nbsp;&nbsp;&nbsp;geong sona to  
setles neosan,&nbsp;&nbsp;&nbsp;&nbsp;&nbsp;swa se snottra heht.  
Þa wæs eft swa ær&nbsp;&nbsp;&nbsp;&nbsp;&nbsp;ellenrofum  
fletsittendum&nbsp;&nbsp;&nbsp;&nbsp;&nbsp;fægere gereorded  
niowan stefne.&nbsp;&nbsp;&nbsp;&nbsp;&nbsp;Nihthelm geswearc  
deorc ofer dryhtgumum.&nbsp;&nbsp;&nbsp;&nbsp;&nbsp;Duguð eal aras.  
Wolde blondenfeax&nbsp;&nbsp;&nbsp;&nbsp;&nbsp;beddes neosan,  
gamela Scylding.&nbsp;&nbsp;&nbsp;&nbsp;&nbsp;Geat unigmetes wel,  
rofne randwigan,&nbsp;&nbsp;&nbsp;&nbsp;&nbsp;restan lyste;  
sona him seleþegn&nbsp;&nbsp;&nbsp;&nbsp;&nbsp;siðes wergum,  
feorrancundum,&nbsp;&nbsp;&nbsp;&nbsp;&nbsp;forð wisade,  
se for andrysnum&nbsp;&nbsp;&nbsp;&nbsp;&nbsp;ealle beweotede  
þegnes þearfe,&nbsp;&nbsp;&nbsp;&nbsp;&nbsp;swylce þy dogore  
heaþoliðende&nbsp;&nbsp;&nbsp;&nbsp;&nbsp;habban scoldon.  
Reste hine þa rumheort;&nbsp;&nbsp;&nbsp;&nbsp;&nbsp;reced hliuade  
geap ond goldfah;&nbsp;&nbsp;&nbsp;&nbsp;&nbsp;gæst inne swæf  
oþþæt hrefn blaca&nbsp;&nbsp;&nbsp;&nbsp;&nbsp;heofones wynne  
bliðheort bodode.&nbsp;&nbsp;&nbsp;&nbsp;&nbsp;Ða com beorht scacan  
    scaþan onetton,  
wæron æþelingas&nbsp;&nbsp;&nbsp;&nbsp;&nbsp;eft to leodum  
fuse to farenne;&nbsp;&nbsp;&nbsp;&nbsp;&nbsp;wolde feor þanon  
cuma collenferhð&nbsp;&nbsp;&nbsp;&nbsp;&nbsp;ceoles neosan.  
Heht þa se hearda&nbsp;&nbsp;&nbsp;&nbsp;&nbsp;Hrunting beran  
sunu Ecglafes,&nbsp;&nbsp;&nbsp;&nbsp;&nbsp;heht his sweord niman,  
leoflic iren;&nbsp;&nbsp;&nbsp;&nbsp;&nbsp;sægde him þæs leanes þanc,  
cwæð, he þone guðwine&nbsp;&nbsp;&nbsp;&nbsp;&nbsp;godne tealde,  
wigcræftigne,&nbsp;&nbsp;&nbsp;&nbsp;&nbsp;nales wordum log  
meces ecge;&nbsp;&nbsp;&nbsp;&nbsp;&nbsp;þæt wæs modig secg.  
Ond þa siðfrome,&nbsp;&nbsp;&nbsp;&nbsp;&nbsp;searwum gearwe  
wigend wæron;&nbsp;&nbsp;&nbsp;&nbsp;&nbsp;eode weorð Denum  
æþeling to yppan,&nbsp;&nbsp;&nbsp;&nbsp;&nbsp;þær se oþer wæs,  
hæle hildedeor&nbsp;&nbsp;&nbsp;&nbsp;&nbsp;Hroðgar grette.  
  
Beowulf maþelode,&nbsp;&nbsp;&nbsp;&nbsp;&nbsp;bearn Ecgþeowes:  
"Nu we sæliðend&nbsp;&nbsp;&nbsp;&nbsp;&nbsp;secgan wyllað,  
feorran cumene,&nbsp;&nbsp;&nbsp;&nbsp;&nbsp;þæt we fundiaþ  
Higelac secan.&nbsp;&nbsp;&nbsp;&nbsp;&nbsp;Wæron her tela  
willum bewenede;&nbsp;&nbsp;&nbsp;&nbsp;&nbsp;þu us wel dohtest.  
Gif ic þonne on eorþan&nbsp;&nbsp;&nbsp;&nbsp;&nbsp;owihte mæg  
þinre modlufan&nbsp;&nbsp;&nbsp;&nbsp;&nbsp;maran tilian,  
gumena dryhten,&nbsp;&nbsp;&nbsp;&nbsp;&nbsp;ðonne ic gyt dyde,  
guðgeweorca,&nbsp;&nbsp;&nbsp;&nbsp;&nbsp;ic beo gearo sona.  
Gif ic þæt gefricge&nbsp;&nbsp;&nbsp;&nbsp;&nbsp;ofer floda begang,  
þæt þec ymbsittend&nbsp;&nbsp;&nbsp;&nbsp;&nbsp;egesan þywað,  
swa þec hetende&nbsp;&nbsp;&nbsp;&nbsp;&nbsp;hwilum dydon,  
ic ðe þusenda&nbsp;&nbsp;&nbsp;&nbsp;&nbsp;þegna bringe,  
hæleþa to helpe.&nbsp;&nbsp;&nbsp;&nbsp;&nbsp;Ic on Higelac wat,  
Geata dryhten,&nbsp;&nbsp;&nbsp;&nbsp;&nbsp;þeah ðe he geong sy,  
folces hyrde,&nbsp;&nbsp;&nbsp;&nbsp;&nbsp;þæt he mec fremman wile  
wordum ond worcum,&nbsp;&nbsp;&nbsp;&nbsp;&nbsp;þæt ic þe wel herige  
ond þe to geoce&nbsp;&nbsp;&nbsp;&nbsp;&nbsp;garholt bere,  
mægenes fultum,&nbsp;&nbsp;&nbsp;&nbsp;&nbsp;þær ðe bið manna þearf.  
Gif him þonne Hreþric&nbsp;&nbsp;&nbsp;&nbsp;&nbsp;to hofum Geata  
geþingeð, þeodnes bearn,&nbsp;&nbsp;&nbsp;&nbsp;&nbsp;he mæg þær fela  
freonda findan;&nbsp;&nbsp;&nbsp;&nbsp;&nbsp;feorcyþðe beoð  
selran gesohte&nbsp;&nbsp;&nbsp;&nbsp;&nbsp;þæm þe him selfa deah."  
Hroðgar maþelode&nbsp;&nbsp;&nbsp;&nbsp;&nbsp;him on ondsware:  
"þe þa wordcwydas&nbsp;&nbsp;&nbsp;&nbsp;&nbsp;wigtig drihten  
on sefan sende;&nbsp;&nbsp;&nbsp;&nbsp;&nbsp;ne hyrde ic snotorlicor  
on swa geongum feore&nbsp;&nbsp;&nbsp;&nbsp;&nbsp;guman þingian.  
Þu eart mægenes strang&nbsp;&nbsp;&nbsp;&nbsp;&nbsp;ond on mode frod,  
wis wordcwida.&nbsp;&nbsp;&nbsp;&nbsp;&nbsp;Wen ic talige,  
gif þæt gegangeð,&nbsp;&nbsp;&nbsp;&nbsp;&nbsp;þæt ðe gar nymeð,  
hild heorugrimme,&nbsp;&nbsp;&nbsp;&nbsp;&nbsp;Hreþles eaferan,  
adl oþðe iren&nbsp;&nbsp;&nbsp;&nbsp;&nbsp;ealdor ðinne,  
folces hyrde,&nbsp;&nbsp;&nbsp;&nbsp;&nbsp;ond þu þin feorh hafast,  
þæt þe Sægeatas&nbsp;&nbsp;&nbsp;&nbsp;&nbsp;selran næbben  
to geceosenne&nbsp;&nbsp;&nbsp;&nbsp;&nbsp;cyning ænigne,  
hordweard hæleþa,&nbsp;&nbsp;&nbsp;&nbsp;&nbsp;gyf þu healdan wylt  
maga rice.&nbsp;&nbsp;&nbsp;&nbsp;&nbsp;Me þin modsefa  
licað leng swa wel,&nbsp;&nbsp;&nbsp;&nbsp;&nbsp;leofa Beowulf.  
Hafast þu gefered&nbsp;&nbsp;&nbsp;&nbsp;&nbsp;þæt þam folcum sceal,  
Geata leodum&nbsp;&nbsp;&nbsp;&nbsp;&nbsp;ond Gardenum,  
sib gemæne,&nbsp;&nbsp;&nbsp;&nbsp;&nbsp;ond sacu restan,  
inwitniþas,&nbsp;&nbsp;&nbsp;&nbsp;&nbsp;þe hie ær drugon,  
wesan, þenden ic wealde&nbsp;&nbsp;&nbsp;&nbsp;&nbsp;widan rices,  
maþmas gemæne,&nbsp;&nbsp;&nbsp;&nbsp;&nbsp;manig oþerne  
godum gegretan&nbsp;&nbsp;&nbsp;&nbsp;&nbsp;ofer ganotes bæð;  
sceal hringnaca&nbsp;&nbsp;&nbsp;&nbsp;&nbsp;ofer heafu bringan  
lac ond luftacen.&nbsp;&nbsp;&nbsp;&nbsp;&nbsp;Ic þa leode wat  
ge wið feond ge wið freond&nbsp;&nbsp;&nbsp;&nbsp;&nbsp;fæste geworhte,  
æghwæs untæle&nbsp;&nbsp;&nbsp;&nbsp;&nbsp;ealde wisan."  
Ða git him eorla hleo&nbsp;&nbsp;&nbsp;&nbsp;&nbsp;inne gesealde,  
mago Healfdenes,&nbsp;&nbsp;&nbsp;&nbsp;&nbsp;maþmas XII;  
het hine mid þæm lacum&nbsp;&nbsp;&nbsp;&nbsp;&nbsp;leode swæse  
secean on gesyntum,&nbsp;&nbsp;&nbsp;&nbsp;&nbsp;snude eft cuman.  
Gecyste þa&nbsp;&nbsp;&nbsp;&nbsp;&nbsp;cyning æþelum god,  
þeoden Scyldinga,&nbsp;&nbsp;&nbsp;&nbsp;&nbsp;ðegn betstan  
ond be healse genam;&nbsp;&nbsp;&nbsp;&nbsp;&nbsp;hruron him tearas,  
blondenfeaxum.&nbsp;&nbsp;&nbsp;&nbsp;&nbsp;Him wæs bega wen,  
ealdum infrodum,&nbsp;&nbsp;&nbsp;&nbsp;&nbsp;oþres swiðor,  
þæt hie seoððan no&nbsp;&nbsp;&nbsp;&nbsp;&nbsp;geseon moston,  
modige on meþle.&nbsp;&nbsp;&nbsp;&nbsp;&nbsp;Wæs him se man to þon leof  
þæt he þone breostwylm&nbsp;&nbsp;&nbsp;&nbsp;&nbsp;forberan ne mehte,  
ac him on hreþre&nbsp;&nbsp;&nbsp;&nbsp;&nbsp;hygebendum fæst  
æfter deorum men&nbsp;&nbsp;&nbsp;&nbsp;&nbsp;dyrne langað  
beorn wið blode.&nbsp;&nbsp;&nbsp;&nbsp;&nbsp;Him Beowulf þanan,  
guðrinc goldwlanc,&nbsp;&nbsp;&nbsp;&nbsp;&nbsp;græsmoldan træd  
since hremig;&nbsp;&nbsp;&nbsp;&nbsp;&nbsp;sægenga bad  
agendfrean,&nbsp;&nbsp;&nbsp;&nbsp;&nbsp;se þe on ancre rad.  
Þa wæs on gange&nbsp;&nbsp;&nbsp;&nbsp;&nbsp;gifu Hroðgares  
oft geæhted;&nbsp;&nbsp;&nbsp;&nbsp;&nbsp;þæt wæs an cyning,  
æghwæs orleahtre,&nbsp;&nbsp;&nbsp;&nbsp;&nbsp;oþþæt hine yldo benam  
mægenes wynnum,&nbsp;&nbsp;&nbsp;&nbsp;&nbsp;se þe oft manegum scod.  
  
Cwom þa to flode&nbsp;&nbsp;&nbsp;&nbsp;&nbsp;felamodigra,  
hægstealdra heap,&nbsp;&nbsp;&nbsp;&nbsp;&nbsp;hringnet bæron,  
locene leoðosyrcan.&nbsp;&nbsp;&nbsp;&nbsp;&nbsp;Landweard onfand  
eftsið eorla,&nbsp;&nbsp;&nbsp;&nbsp;&nbsp;swa he ær dyde;  
no he mid hearme&nbsp;&nbsp;&nbsp;&nbsp;&nbsp;of hliðes nosan  
gæstas grette,&nbsp;&nbsp;&nbsp;&nbsp;&nbsp;ac him togeanes rad,  
cwæð þæt wilcuman&nbsp;&nbsp;&nbsp;&nbsp;&nbsp;Wedera leodum  
scaþan scirhame&nbsp;&nbsp;&nbsp;&nbsp;&nbsp;to scipe foron.  
Þa wæs on sande&nbsp;&nbsp;&nbsp;&nbsp;&nbsp;sægeap naca  
hladen herewædum,&nbsp;&nbsp;&nbsp;&nbsp;&nbsp;hringedstefna,  
mearum ond maðmum;&nbsp;&nbsp;&nbsp;&nbsp;&nbsp;mæst hlifade  
ofer Hroðgares&nbsp;&nbsp;&nbsp;&nbsp;&nbsp;hordgestreonum.  
He þæm batwearde&nbsp;&nbsp;&nbsp;&nbsp;&nbsp;bunden golde  
swurd gesealde,&nbsp;&nbsp;&nbsp;&nbsp;&nbsp;þæt he syðþan wæs  
on meodubence&nbsp;&nbsp;&nbsp;&nbsp;&nbsp;maþme þy weorþra,  
yrfelafe.&nbsp;&nbsp;&nbsp;&nbsp;&nbsp;Gewat him on naca  
drefan deop wæter,&nbsp;&nbsp;&nbsp;&nbsp;&nbsp;Dena land ofgeaf.  
Þa wæs be mæste&nbsp;&nbsp;&nbsp;&nbsp;&nbsp;merehrægla sum,  
segl sale fæst;&nbsp;&nbsp;&nbsp;&nbsp;&nbsp;sundwudu þunede.  
No þær wegflotan&nbsp;&nbsp;&nbsp;&nbsp;&nbsp;wind ofer yðum  
siðes getwæfde;&nbsp;&nbsp;&nbsp;&nbsp;&nbsp;sægenga for,  
fleat famigheals&nbsp;&nbsp;&nbsp;&nbsp;&nbsp;forð ofer yðe,  
bundenstefna&nbsp;&nbsp;&nbsp;&nbsp;&nbsp;ofer brimstreamas,  
þæt hie Geata clifu&nbsp;&nbsp;&nbsp;&nbsp;&nbsp;ongitan meahton,  
cuþe næssas.&nbsp;&nbsp;&nbsp;&nbsp;&nbsp;Ceol up geþrang  
lyftgeswenced,&nbsp;&nbsp;&nbsp;&nbsp;&nbsp;on lande stod.  
Hraþe wæs æt holme&nbsp;&nbsp;&nbsp;&nbsp;&nbsp;hyðweard geara,  
se þe ær lange tid&nbsp;&nbsp;&nbsp;&nbsp;&nbsp;leofra manna  
fus æt faroðe&nbsp;&nbsp;&nbsp;&nbsp;&nbsp;feor wlatode;  
sælde to sande&nbsp;&nbsp;&nbsp;&nbsp;&nbsp;sidfæþme scip,  
oncerbendum fæst,&nbsp;&nbsp;&nbsp;&nbsp;&nbsp;þy læs hym yþa ðrym  
wudu wynsuman&nbsp;&nbsp;&nbsp;&nbsp;&nbsp;forwrecan meahte.  
Het þa up beran&nbsp;&nbsp;&nbsp;&nbsp;&nbsp;æþelinga gestreon,  
frætwe ond fætgold;&nbsp;&nbsp;&nbsp;&nbsp;&nbsp;næs him feor þanon  
to gesecanne&nbsp;&nbsp;&nbsp;&nbsp;&nbsp;sinces bryttan,  
Higelac Hreþling,&nbsp;&nbsp;&nbsp;&nbsp;&nbsp;þær æt ham wunað  
selfa mid gesiðum&nbsp;&nbsp;&nbsp;&nbsp;&nbsp;sæwealle neah.  
Bold wæs betlic,&nbsp;&nbsp;&nbsp;&nbsp;&nbsp;bregorof cyning,  
heah in healle,&nbsp;&nbsp;&nbsp;&nbsp;&nbsp;Hygd swiðe geong,  
wis, welþungen,&nbsp;&nbsp;&nbsp;&nbsp;&nbsp;þeah ðe wintra lyt  
under burhlocan&nbsp;&nbsp;&nbsp;&nbsp;&nbsp;gebiden hæbbe,  
Hæreþes dohtor;&nbsp;&nbsp;&nbsp;&nbsp;&nbsp;næs hio hnah swa þeah,  
ne to gneað gifa&nbsp;&nbsp;&nbsp;&nbsp;&nbsp;Geata leodum,  
maþmgestreona.&nbsp;&nbsp;&nbsp;&nbsp;&nbsp;Mod Þryðo wæg,  
fremu folces cwen,&nbsp;&nbsp;&nbsp;&nbsp;&nbsp;firen ondrysne.  
Nænig þæt dorste&nbsp;&nbsp;&nbsp;&nbsp;&nbsp;deor geneþan  
swæsra gesiða,&nbsp;&nbsp;&nbsp;&nbsp;&nbsp;nefne sinfrea,  
þæt hire an dæges&nbsp;&nbsp;&nbsp;&nbsp;&nbsp;eagum starede,  
ac him wælbende&nbsp;&nbsp;&nbsp;&nbsp;&nbsp;weotode tealde  
handgewriþene;&nbsp;&nbsp;&nbsp;&nbsp;&nbsp;hraþe seoþðan wæs  
æfter mundgripe&nbsp;&nbsp;&nbsp;&nbsp;&nbsp;mece geþinged,  
þæt hit sceadenmæl&nbsp;&nbsp;&nbsp;&nbsp;&nbsp;scyran moste,  
cwealmbealu cyðan.&nbsp;&nbsp;&nbsp;&nbsp;&nbsp;Ne bið swylc cwenlic þeaw  
idese to efnanne,&nbsp;&nbsp;&nbsp;&nbsp;&nbsp;þeah ðe hio ænlicu sy,  
þætte freoðuwebbe&nbsp;&nbsp;&nbsp;&nbsp;&nbsp;feores onsæce  
æfter ligetorne&nbsp;&nbsp;&nbsp;&nbsp;&nbsp;leofne mannan.  
Huru þæt onhohsnode&nbsp;&nbsp;&nbsp;&nbsp;&nbsp;Hemminges mæg;  
ealodrincende&nbsp;&nbsp;&nbsp;&nbsp;&nbsp;oðer sædan,  
þæt hio leodbealewa&nbsp;&nbsp;&nbsp;&nbsp;&nbsp;læs gefremede,  
inwitniða,&nbsp;&nbsp;&nbsp;&nbsp;&nbsp;syððan ærest wearð  
gyfen goldhroden&nbsp;&nbsp;&nbsp;&nbsp;&nbsp;geongum cempan,  
æðelum diore,&nbsp;&nbsp;&nbsp;&nbsp;&nbsp;syððan hio Offan flet  
ofer fealone flod&nbsp;&nbsp;&nbsp;&nbsp;&nbsp;be fæder lare  
siðe gesohte;&nbsp;&nbsp;&nbsp;&nbsp;&nbsp;ðær hio syððan well  
in gumstole,&nbsp;&nbsp;&nbsp;&nbsp;&nbsp;gode, mære,  
lifgesceafta&nbsp;&nbsp;&nbsp;&nbsp;&nbsp;lifigende breac,  
hiold heahlufan&nbsp;&nbsp;&nbsp;&nbsp;&nbsp;wið hæleþa brego,  
ealles moncynnes&nbsp;&nbsp;&nbsp;&nbsp;&nbsp;mine gefræge  
þone selestan&nbsp;&nbsp;&nbsp;&nbsp;&nbsp;bi sæm tweonum,  
eormencynnes.&nbsp;&nbsp;&nbsp;&nbsp;&nbsp;Forðam Offa wæs  
geofum ond guðum,&nbsp;&nbsp;&nbsp;&nbsp;&nbsp;garcene man,  
wide geweorðod,&nbsp;&nbsp;&nbsp;&nbsp;&nbsp;wisdome heold  
eðel sinne;&nbsp;&nbsp;&nbsp;&nbsp;&nbsp;þonon Eomer woc  
hæleðum to helpe,&nbsp;&nbsp;&nbsp;&nbsp;&nbsp;Hemminges mæg,  
nefa Garmundes,&nbsp;&nbsp;&nbsp;&nbsp;&nbsp;niða cræftig.  
  
Gewat him ða se hearda&nbsp;&nbsp;&nbsp;&nbsp;&nbsp;mid his hondscole  
sylf æfter sande&nbsp;&nbsp;&nbsp;&nbsp;&nbsp;sæwong tredan,  
wide waroðas.&nbsp;&nbsp;&nbsp;&nbsp;&nbsp;Woruldcandel scan,  
sigel suðan fus.&nbsp;&nbsp;&nbsp;&nbsp;&nbsp;Hi sið drugon,  
elne geeodon,&nbsp;&nbsp;&nbsp;&nbsp;&nbsp;to ðæs ðe eorla hleo,  
bonan Ongenþeoes&nbsp;&nbsp;&nbsp;&nbsp;&nbsp;burgum in innan,  
geongne guðcyning&nbsp;&nbsp;&nbsp;&nbsp;&nbsp;godne gefrunon  
hringas dælan.&nbsp;&nbsp;&nbsp;&nbsp;&nbsp;Higelace wæs  
sið Beowulfes&nbsp;&nbsp;&nbsp;&nbsp;&nbsp;snude gecyðed,  
þæt ðær on worðig&nbsp;&nbsp;&nbsp;&nbsp;&nbsp;wigendra hleo,  
lindgestealla,&nbsp;&nbsp;&nbsp;&nbsp;&nbsp;lifigende cwom,  
heaðolaces hal&nbsp;&nbsp;&nbsp;&nbsp;&nbsp;to hofe gongan.  
Hraðe wæs gerymed,&nbsp;&nbsp;&nbsp;&nbsp;&nbsp;swa se rica bebead,  
feðegestum&nbsp;&nbsp;&nbsp;&nbsp;&nbsp;flet innanweard.  
Gesæt þa wið sylfne&nbsp;&nbsp;&nbsp;&nbsp;&nbsp;se ða sæcce genæs,  
mæg wið mæge,&nbsp;&nbsp;&nbsp;&nbsp;&nbsp;syððan mandryhten  
þurh hleoðorcwyde&nbsp;&nbsp;&nbsp;&nbsp;&nbsp;holdne gegrette,  
meaglum wordum.&nbsp;&nbsp;&nbsp;&nbsp;&nbsp;Meoduscencum hwearf  
geond þæt healreced&nbsp;&nbsp;&nbsp;&nbsp;&nbsp;Hæreðes dohtor,  
lufode ða leode,&nbsp;&nbsp;&nbsp;&nbsp;&nbsp;liðwæge bær  
hæleðum to handa.&nbsp;&nbsp;&nbsp;&nbsp;&nbsp;Higelac ongan  
sinne geseldan&nbsp;&nbsp;&nbsp;&nbsp;&nbsp;in sele þam hean  
fægre fricgcean&nbsp;&nbsp;&nbsp;&nbsp;&nbsp;(hyne fyrwet bræc,  
hwylce Sægeata&nbsp;&nbsp;&nbsp;&nbsp;&nbsp;siðas wæron):  
"Hu lomp eow on lade,&nbsp;&nbsp;&nbsp;&nbsp;&nbsp;leofa Biowulf,  
þa ðu færinga&nbsp;&nbsp;&nbsp;&nbsp;&nbsp;feorr gehogodest  
sæcce secean&nbsp;&nbsp;&nbsp;&nbsp;&nbsp;ofer sealt wæter,  
hilde to Hiorote?&nbsp;&nbsp;&nbsp;&nbsp;&nbsp;Ac ðu Hroðgare  
widcuðne wean&nbsp;&nbsp;&nbsp;&nbsp;&nbsp;wihte gebettest,  
mærum ðeodne?&nbsp;&nbsp;&nbsp;&nbsp;&nbsp;Ic ðæs modceare  
sorhwylmum seað,&nbsp;&nbsp;&nbsp;&nbsp;&nbsp;siðe ne truwode  
leofes mannes;&nbsp;&nbsp;&nbsp;&nbsp;&nbsp;ic ðe lange bæd  
þæt ðu þone wælgæst&nbsp;&nbsp;&nbsp;&nbsp;&nbsp;wihte ne grette,  
lete Suðdene&nbsp;&nbsp;&nbsp;&nbsp;&nbsp;sylfe geweorðan  
guðe wið Grendel.&nbsp;&nbsp;&nbsp;&nbsp;&nbsp;Gode ic þanc secge  
þæs ðe ic ðe gesundne&nbsp;&nbsp;&nbsp;&nbsp;&nbsp;geseon moste."  
Biowulf maðelode,&nbsp;&nbsp;&nbsp;&nbsp;&nbsp;bearn Ecgðioes:  
"þæt is undyrne,&nbsp;&nbsp;&nbsp;&nbsp;&nbsp;dryhten Higelac,  
micel gemeting,&nbsp;&nbsp;&nbsp;&nbsp;&nbsp;monegum fira,  
hwylc orleghwil&nbsp;&nbsp;&nbsp;&nbsp;&nbsp;uncer Grendles  
wearð on ðam wange,&nbsp;&nbsp;&nbsp;&nbsp;&nbsp;þær he worna fela  
Sigescyldingum&nbsp;&nbsp;&nbsp;&nbsp;&nbsp;sorge gefremede,  
yrmðe to aldre.&nbsp;&nbsp;&nbsp;&nbsp;&nbsp;Ic ðæt eall gewræc,  
swa begylpan ne þearf&nbsp;&nbsp;&nbsp;&nbsp;&nbsp;Grendeles maga  
ænig ofer eorðan&nbsp;&nbsp;&nbsp;&nbsp;&nbsp;uhthlem þone,  
se ðe lengest leofað&nbsp;&nbsp;&nbsp;&nbsp;&nbsp;laðan cynnes,  
facne bifongen.&nbsp;&nbsp;&nbsp;&nbsp;&nbsp;Ic ðær furðum cwom  
to ðam hringsele&nbsp;&nbsp;&nbsp;&nbsp;&nbsp;Hroðgar gretan;  
sona me se mæra&nbsp;&nbsp;&nbsp;&nbsp;&nbsp;mago Healfdenes,  
syððan he modsefan&nbsp;&nbsp;&nbsp;&nbsp;&nbsp;minne cuðe,  
wið his sylfes sunu&nbsp;&nbsp;&nbsp;&nbsp;&nbsp;setl getæhte.  
Weorod wæs on wynne;&nbsp;&nbsp;&nbsp;&nbsp;&nbsp;ne seah ic widan feorh  
under heofones hwealf&nbsp;&nbsp;&nbsp;&nbsp;&nbsp;healsittendra  
medudream maran.&nbsp;&nbsp;&nbsp;&nbsp;&nbsp;Hwilum mæru cwen,  
friðusibb folca,&nbsp;&nbsp;&nbsp;&nbsp;&nbsp;flet eall geondhwearf,  
bædde byre geonge;&nbsp;&nbsp;&nbsp;&nbsp;&nbsp;oft hio beahwriðan  
secge sealde,&nbsp;&nbsp;&nbsp;&nbsp;&nbsp;ær hie to setle geong.  
Hwilum for duguðe&nbsp;&nbsp;&nbsp;&nbsp;&nbsp;dohtor Hroðgares  
eorlum on ende&nbsp;&nbsp;&nbsp;&nbsp;&nbsp;ealuwæge bær;  
þa ic Freaware&nbsp;&nbsp;&nbsp;&nbsp;&nbsp;fletsittende  
nemnan hyrde,&nbsp;&nbsp;&nbsp;&nbsp;&nbsp;þær hio nægled sinc  
hæleðum sealde.&nbsp;&nbsp;&nbsp;&nbsp;&nbsp;Sio gehaten is,  
geong, goldhroden,&nbsp;&nbsp;&nbsp;&nbsp;&nbsp;gladum suna Frodan;  
hafað þæs geworden&nbsp;&nbsp;&nbsp;&nbsp;&nbsp;wine Scyldinga,  
rices hyrde,&nbsp;&nbsp;&nbsp;&nbsp;&nbsp;ond þæt ræd talað,  
þæt he mid ðy wife&nbsp;&nbsp;&nbsp;&nbsp;&nbsp;wælfæhða dæl,  
sæcca gesette.&nbsp;&nbsp;&nbsp;&nbsp;&nbsp;Oft seldan hwær  
æfter leodhryre&nbsp;&nbsp;&nbsp;&nbsp;&nbsp;lytle hwile  
bongar bugeð,&nbsp;&nbsp;&nbsp;&nbsp;&nbsp;þeah seo bryd duge!  
Mæg þæs þonne ofþyncan&nbsp;&nbsp;&nbsp;&nbsp;&nbsp;ðeodne Heaðobeardna  
ond þegna gehwam&nbsp;&nbsp;&nbsp;&nbsp;&nbsp;þara leoda,  
þonne he mid fæmnan&nbsp;&nbsp;&nbsp;&nbsp;&nbsp;on flett gæð,  
dryhtbearn Dena,&nbsp;&nbsp;&nbsp;&nbsp;&nbsp;duguða biwenede;  
on him gladiað&nbsp;&nbsp;&nbsp;&nbsp;&nbsp;gomelra lafe,  
heard ond hringmæl&nbsp;&nbsp;&nbsp;&nbsp;&nbsp;Heaðabeardna gestreon  
þenden hie ðam wæpnum&nbsp;&nbsp;&nbsp;&nbsp;&nbsp;wealdan moston,  
oððæt hie forlæddan&nbsp;&nbsp;&nbsp;&nbsp;&nbsp;to ðam lindplegan  
[–] [top]  
swæse gesiðas&nbsp;&nbsp;&nbsp;&nbsp;&nbsp;ond hyra sylfra feorh.  
Þonne cwið æt beore&nbsp;&nbsp;&nbsp;&nbsp;&nbsp;se ðe beah gesyhð,  
eald æscwiga,&nbsp;&nbsp;&nbsp;&nbsp;&nbsp;se ðe eall geman,  
garcwealm gumena&nbsp;&nbsp;&nbsp;&nbsp;&nbsp;(him bið grim sefa),  
onginneð geomormod&nbsp;&nbsp;&nbsp;&nbsp;&nbsp;geongum cempan  
þurh hreðra gehygd&nbsp;&nbsp;&nbsp;&nbsp;&nbsp;higes cunnian,  
wigbealu weccean,&nbsp;&nbsp;&nbsp;&nbsp;&nbsp;ond þæt word acwyð:  
'Meaht ðu, min wine,&nbsp;&nbsp;&nbsp;&nbsp;&nbsp;mece gecnawan  
þone þin fæder&nbsp;&nbsp;&nbsp;&nbsp;&nbsp;to gefeohte bær  
under heregriman&nbsp;&nbsp;&nbsp;&nbsp;&nbsp;hindeman siðe,  
dyre iren,&nbsp;&nbsp;&nbsp;&nbsp;&nbsp;þær hyne Dene slogon,  
weoldon wælstowe,&nbsp;&nbsp;&nbsp;&nbsp;&nbsp;syððan Wiðergyld læg,  
æfter hæleþa hryre,&nbsp;&nbsp;&nbsp;&nbsp;&nbsp;hwate Scyldungas?  
Nu her þara banena&nbsp;&nbsp;&nbsp;&nbsp;&nbsp;byre nathwylces  
frætwum hremig&nbsp;&nbsp;&nbsp;&nbsp;&nbsp;on flet gæð,  
morðres gylpeð,&nbsp;&nbsp;&nbsp;&nbsp;&nbsp;ond þone maðþum byreð,  
þone þe ðu mid rihte&nbsp;&nbsp;&nbsp;&nbsp;&nbsp;rædan sceoldest.'  
Manað swa ond myndgað&nbsp;&nbsp;&nbsp;&nbsp;&nbsp;mæla gehwylce  
sarum wordum,&nbsp;&nbsp;&nbsp;&nbsp;&nbsp;oððæt sæl cymeð  
þæt se fæmnan þegn&nbsp;&nbsp;&nbsp;&nbsp;&nbsp;fore fæder dædum  
æfter billes bite&nbsp;&nbsp;&nbsp;&nbsp;&nbsp;blodfag swefeð,  
ealdres scyldig;&nbsp;&nbsp;&nbsp;&nbsp;&nbsp;him se oðer þonan  
losað lifigende,&nbsp;&nbsp;&nbsp;&nbsp;&nbsp;con him land geare.  
Þonne bioð abrocene&nbsp;&nbsp;&nbsp;&nbsp;&nbsp;on ba healfe  
aðsweord eorla;&nbsp;&nbsp;&nbsp;&nbsp;&nbsp;syððan Ingelde  
weallað wælniðas,&nbsp;&nbsp;&nbsp;&nbsp;&nbsp;ond him wiflufan  
æfter cearwælmum&nbsp;&nbsp;&nbsp;&nbsp;&nbsp;colran weorðað.  
Þy ic Heaðobeardna&nbsp;&nbsp;&nbsp;&nbsp;&nbsp;hyldo ne telge,  
dryhtsibbe dæl&nbsp;&nbsp;&nbsp;&nbsp;&nbsp;Denum unfæcne,  
freondscipe fæstne.&nbsp;&nbsp;&nbsp;&nbsp;&nbsp;Ic sceal forð sprecan  
gen ymbe Grendel,&nbsp;&nbsp;&nbsp;&nbsp;&nbsp;þæt ðu geare cunne,  
sinces brytta,&nbsp;&nbsp;&nbsp;&nbsp;&nbsp;to hwan syððan wearð  
hondræs hæleða.&nbsp;&nbsp;&nbsp;&nbsp;&nbsp;Syððan heofones gim  
glad ofer grundas,&nbsp;&nbsp;&nbsp;&nbsp;&nbsp;gæst yrre cwom,  
eatol, æfengrom,&nbsp;&nbsp;&nbsp;&nbsp;&nbsp;user neosan,  
ðær we gesunde&nbsp;&nbsp;&nbsp;&nbsp;&nbsp;sæl weardodon.  
Þær wæs Hondscio&nbsp;&nbsp;&nbsp;&nbsp;&nbsp;hild onsæge,  
feorhbealu fægum;&nbsp;&nbsp;&nbsp;&nbsp;&nbsp;he fyrmest læg,  
gyrded cempa;&nbsp;&nbsp;&nbsp;&nbsp;&nbsp;him Grendel wearð,  
mærum maguþegne&nbsp;&nbsp;&nbsp;&nbsp;&nbsp;to muðbonan,  
leofes mannes&nbsp;&nbsp;&nbsp;&nbsp;&nbsp;lic eall forswealg.  
No ðy ær ut ða gen&nbsp;&nbsp;&nbsp;&nbsp;&nbsp;idelhende  
bona blodigtoð,&nbsp;&nbsp;&nbsp;&nbsp;&nbsp;bealewa gemyndig,  
of ðam goldsele&nbsp;&nbsp;&nbsp;&nbsp;&nbsp;gongan wolde,  
ac he mægnes rof&nbsp;&nbsp;&nbsp;&nbsp;&nbsp;min costode,  
grapode gearofolm.&nbsp;&nbsp;&nbsp;&nbsp;&nbsp;Glof hangode  
sid ond syllic,&nbsp;&nbsp;&nbsp;&nbsp;&nbsp;searobendum fæst;  
sio wæs orðoncum&nbsp;&nbsp;&nbsp;&nbsp;&nbsp;eall gegyrwed  
deofles cræftum&nbsp;&nbsp;&nbsp;&nbsp;&nbsp;ond dracan fellum.  
He mec þær on innan&nbsp;&nbsp;&nbsp;&nbsp;&nbsp;unsynnigne,  
dior dædfruma,&nbsp;&nbsp;&nbsp;&nbsp;&nbsp;gedon wolde  
manigra sumne;&nbsp;&nbsp;&nbsp;&nbsp;&nbsp;hyt ne mihte swa,  
syððan ic on yrre&nbsp;&nbsp;&nbsp;&nbsp;&nbsp;uppriht astod.  
To lang ys to reccenne&nbsp;&nbsp;&nbsp;&nbsp;&nbsp;hu ic ðam leodsceaðan  
yfla gehwylces&nbsp;&nbsp;&nbsp;&nbsp;&nbsp;ondlean forgeald;  
þær ic, þeoden min,&nbsp;&nbsp;&nbsp;&nbsp;&nbsp;þine leode  
weorðode weorcum.&nbsp;&nbsp;&nbsp;&nbsp;&nbsp;He on weg losade,  
lytle hwile&nbsp;&nbsp;&nbsp;&nbsp;&nbsp;lifwynna breac;  
hwæþre him sio swiðre&nbsp;&nbsp;&nbsp;&nbsp;&nbsp;swaðe weardade  
hand on Hiorte,&nbsp;&nbsp;&nbsp;&nbsp;&nbsp;ond he hean ðonan  
modes geomor&nbsp;&nbsp;&nbsp;&nbsp;&nbsp;meregrund gefeoll.  
Me þone wælræs&nbsp;&nbsp;&nbsp;&nbsp;&nbsp;wine Scildunga  
fættan golde&nbsp;&nbsp;&nbsp;&nbsp;&nbsp;fela leanode,  
manegum maðmum,&nbsp;&nbsp;&nbsp;&nbsp;&nbsp;syððan mergen com  
ond we to symble&nbsp;&nbsp;&nbsp;&nbsp;&nbsp;geseten hæfdon.  
Þær wæs gidd ond gleo.&nbsp;&nbsp;&nbsp;&nbsp;&nbsp;Gomela Scilding,  
felafricgende,&nbsp;&nbsp;&nbsp;&nbsp;&nbsp;feorran rehte;  
hwilum hildedeor&nbsp;&nbsp;&nbsp;&nbsp;&nbsp;hearpan wynne,  
gomenwudu grette,&nbsp;&nbsp;&nbsp;&nbsp;&nbsp;hwilum gyd awræc  
soð ond sarlic,&nbsp;&nbsp;&nbsp;&nbsp;&nbsp;hwilum syllic spell  
rehte æfter rihte&nbsp;&nbsp;&nbsp;&nbsp;&nbsp;rumheort cyning.  
Hwilum eft ongan,&nbsp;&nbsp;&nbsp;&nbsp;&nbsp;eldo gebunden,  
gomel guðwiga&nbsp;&nbsp;&nbsp;&nbsp;&nbsp;gioguðe cwiðan,  
hildestrengo;&nbsp;&nbsp;&nbsp;&nbsp;&nbsp;hreðer inne weoll,  
þonne he wintrum frod&nbsp;&nbsp;&nbsp;&nbsp;&nbsp;worn gemunde.  
Swa we þær inne&nbsp;&nbsp;&nbsp;&nbsp;&nbsp;ondlangne dæg  
niode naman,&nbsp;&nbsp;&nbsp;&nbsp;&nbsp;oððæt niht becwom  
oðer to yldum.&nbsp;&nbsp;&nbsp;&nbsp;&nbsp;Þa wæs eft hraðe  
gearo gyrnwræce&nbsp;&nbsp;&nbsp;&nbsp;&nbsp;Grendeles modor,  
siðode sorhfull;&nbsp;&nbsp;&nbsp;&nbsp;&nbsp;sunu deað fornam,  
wighete Wedra.&nbsp;&nbsp;&nbsp;&nbsp;&nbsp;Wif unhyre  
hyre bearn gewræc,&nbsp;&nbsp;&nbsp;&nbsp;&nbsp;beorn acwealde  
ellenlice;&nbsp;&nbsp;&nbsp;&nbsp;&nbsp;þær wæs Æschere,  
frodan fyrnwitan,&nbsp;&nbsp;&nbsp;&nbsp;&nbsp;feorh uðgenge.  
Noðer hy hine ne moston,&nbsp;&nbsp;&nbsp;&nbsp;&nbsp;syððan mergen cwom,  
deaðwerigne,&nbsp;&nbsp;&nbsp;&nbsp;&nbsp;Denia leode,  
bronde forbærnan,&nbsp;&nbsp;&nbsp;&nbsp;&nbsp;ne on bęl hladan  
leofne mannan;&nbsp;&nbsp;&nbsp;&nbsp;&nbsp;hio þæt lic ætbær  
feondes fæðmum&nbsp;&nbsp;&nbsp;&nbsp;&nbsp;under firgenstream.  
Þæt wæs Hroðgare&nbsp;&nbsp;&nbsp;&nbsp;&nbsp;hreowa tornost  
þara þe leodfruman&nbsp;&nbsp;&nbsp;&nbsp;&nbsp;lange begeate.  
Þa se ðeoden mec&nbsp;&nbsp;&nbsp;&nbsp;&nbsp;ðine life  
healsode hreohmod,&nbsp;&nbsp;&nbsp;&nbsp;&nbsp;þæt ic on holma geþring  
eorlscipe efnde,&nbsp;&nbsp;&nbsp;&nbsp;&nbsp;ealdre geneðde,  
mærðo fremede;&nbsp;&nbsp;&nbsp;&nbsp;&nbsp;he me mede gehet.  
Ic ða ðæs wælmes,&nbsp;&nbsp;&nbsp;&nbsp;&nbsp;þe is wide cuð,  
grimne gryrelicne&nbsp;&nbsp;&nbsp;&nbsp;&nbsp;grundhyrde fond;  
þær unc hwile wæs&nbsp;&nbsp;&nbsp;&nbsp;&nbsp;hand gemæne,  
holm heolfre weoll,&nbsp;&nbsp;&nbsp;&nbsp;&nbsp;ond ic heafde becearf  
in ðam guðsele&nbsp;&nbsp;&nbsp;&nbsp;&nbsp;Grendeles modor  
eacnum ecgum,&nbsp;&nbsp;&nbsp;&nbsp;&nbsp;unsofte þonan  
feorh oðferede.&nbsp;&nbsp;&nbsp;&nbsp;&nbsp;Næs ic fæge þa gyt,  
ac me eorla hleo&nbsp;&nbsp;&nbsp;&nbsp;&nbsp;eft gesealde  
maðma menigeo,&nbsp;&nbsp;&nbsp;&nbsp;&nbsp;maga Healfdenes.  
  
Swa se ðeodkyning&nbsp;&nbsp;&nbsp;&nbsp;&nbsp;þeawum lyfde.  
Nealles ic ðam leanum&nbsp;&nbsp;&nbsp;&nbsp;&nbsp;forloren hæfde,  
mægnes mede,&nbsp;&nbsp;&nbsp;&nbsp;&nbsp;ac he me maðmas geaf,  
sunu Healfdenes,&nbsp;&nbsp;&nbsp;&nbsp;&nbsp;on minne sylfes dom;  
ða ic ðe, beorncyning,&nbsp;&nbsp;&nbsp;&nbsp;&nbsp;bringan wylle,  
estum geywan.&nbsp;&nbsp;&nbsp;&nbsp;&nbsp;Gen is eall æt ðe  
lissa gelong;&nbsp;&nbsp;&nbsp;&nbsp;&nbsp;ic lyt hafo  
heafodmaga&nbsp;&nbsp;&nbsp;&nbsp;&nbsp;nefne, Hygelac, ðec."  
Het ða in beran&nbsp;&nbsp;&nbsp;&nbsp;&nbsp;eaforheafodsegn,  
heaðosteapne helm,&nbsp;&nbsp;&nbsp;&nbsp;&nbsp;hare byrnan,  
guðsweord geatolic,&nbsp;&nbsp;&nbsp;&nbsp;&nbsp;gyd æfter wræc:  
"Me ðis hildesceorp&nbsp;&nbsp;&nbsp;&nbsp;&nbsp;Hroðgar sealde,  
snotra fengel,&nbsp;&nbsp;&nbsp;&nbsp;&nbsp;sume worde het  
þæt ic his ærest ðe&nbsp;&nbsp;&nbsp;&nbsp;&nbsp;est gesægde;  
cwæð þæt hyt hæfde&nbsp;&nbsp;&nbsp;&nbsp;&nbsp;Hiorogar cyning,  
leod Scyldunga&nbsp;&nbsp;&nbsp;&nbsp;&nbsp;lange hwile;  
no ðy ær suna sinum&nbsp;&nbsp;&nbsp;&nbsp;&nbsp;syllan wolde,  
hwatum Heorowearde,&nbsp;&nbsp;&nbsp;&nbsp;&nbsp;þeah he him hold wære,  
breostgewædu.&nbsp;&nbsp;&nbsp;&nbsp;&nbsp;Bruc ealles well!"  
Hyrde ic þæt þam frætwum&nbsp;&nbsp;&nbsp;&nbsp;&nbsp;feower mearas  
lungre, gelice,&nbsp;&nbsp;&nbsp;&nbsp;&nbsp;last weardode,  
æppelfealuwe;&nbsp;&nbsp;&nbsp;&nbsp;&nbsp;he him est geteah  
meara ond maðma.&nbsp;&nbsp;&nbsp;&nbsp;&nbsp;Swa sceal mæg don,  
nealles inwitnet&nbsp;&nbsp;&nbsp;&nbsp;&nbsp;oðrum bregdon  
dyrnum cræfte,&nbsp;&nbsp;&nbsp;&nbsp;&nbsp;deað renian  
hondgesteallan.&nbsp;&nbsp;&nbsp;&nbsp;&nbsp;Hygelace wæs,  
niða heardum,&nbsp;&nbsp;&nbsp;&nbsp;&nbsp;nefa swyðe hold,  
ond gehwæðer oðrum&nbsp;&nbsp;&nbsp;&nbsp;&nbsp;hroþra gemyndig.  
Hyrde ic þæt he ðone healsbeah&nbsp;&nbsp;&nbsp;&nbsp;&nbsp;Hygde gesealde,  
wrætlicne wundurmaððum,&nbsp;&nbsp;&nbsp;&nbsp;&nbsp;ðone þe him Wealhðeo geaf,  
ðeodnes dohtor,&nbsp;&nbsp;&nbsp;&nbsp;&nbsp;þrio wicg somod  
swancor ond sadolbeorht;&nbsp;&nbsp;&nbsp;&nbsp;&nbsp;hyre syððan wæs  
æfter beahðege&nbsp;&nbsp;&nbsp;&nbsp;&nbsp;breost geweorðod.  
Swa bealdode&nbsp;&nbsp;&nbsp;&nbsp;&nbsp;bearn Ecgðeowes,  
guma guðum cuð,&nbsp;&nbsp;&nbsp;&nbsp;&nbsp;godum dædum,  
dreah æfter dome,&nbsp;&nbsp;&nbsp;&nbsp;&nbsp;nealles druncne slog  
heorðgeneatas;&nbsp;&nbsp;&nbsp;&nbsp;&nbsp;næs him hreoh sefa,  
ac he mancynnes&nbsp;&nbsp;&nbsp;&nbsp;&nbsp;mæste cræfte  
ginfæstan gife,&nbsp;&nbsp;&nbsp;&nbsp;&nbsp;þe him god sealde,  
heold hildedeor.&nbsp;&nbsp;&nbsp;&nbsp;&nbsp;Hean wæs lange,  
swa hyne Geata bearn&nbsp;&nbsp;&nbsp;&nbsp;&nbsp;godne ne tealdon,  
ne hyne on medobence&nbsp;&nbsp;&nbsp;&nbsp;&nbsp;micles wyrðne  
drihten Wedera&nbsp;&nbsp;&nbsp;&nbsp;&nbsp;gedon wolde;  
swyðe wendon&nbsp;&nbsp;&nbsp;&nbsp;&nbsp;þæt he sleac wære,  
æðeling unfrom.&nbsp;&nbsp;&nbsp;&nbsp;&nbsp;Edwenden cwom  
tireadigum menn&nbsp;&nbsp;&nbsp;&nbsp;&nbsp;torna gehwylces.  
Het ða eorla hleo&nbsp;&nbsp;&nbsp;&nbsp;&nbsp;in gefetian,  
heaðorof cyning,&nbsp;&nbsp;&nbsp;&nbsp;&nbsp;Hreðles lafe  
golde gegyrede;&nbsp;&nbsp;&nbsp;&nbsp;&nbsp;næs mid Geatum ða  
sincmaðþum selra&nbsp;&nbsp;&nbsp;&nbsp;&nbsp;on sweordes had;  
þæt he on Biowulfes&nbsp;&nbsp;&nbsp;&nbsp;&nbsp;bearm alegde  
ond him gesealde&nbsp;&nbsp;&nbsp;&nbsp;&nbsp;seofan þusendo,  
bold ond bregostol.&nbsp;&nbsp;&nbsp;&nbsp;&nbsp;Him wæs bam samod  
on ðam leodscipe&nbsp;&nbsp;&nbsp;&nbsp;&nbsp;lond gecynde,  
eard, eðelriht,&nbsp;&nbsp;&nbsp;&nbsp;&nbsp;oðrum swiðor  
side rice&nbsp;&nbsp;&nbsp;&nbsp;&nbsp;þam ðær selra wæs.  
Eft þæt geiode&nbsp;&nbsp;&nbsp;&nbsp;&nbsp;ufaran dogrum  
hildehlæmmum,&nbsp;&nbsp;&nbsp;&nbsp;&nbsp;syððan Hygelac læg  
ond Heardrede&nbsp;&nbsp;&nbsp;&nbsp;&nbsp;hildemeceas  
under bordhreoðan&nbsp;&nbsp;&nbsp;&nbsp;&nbsp;to bonan wurdon,  
ða hyne gesohtan&nbsp;&nbsp;&nbsp;&nbsp;&nbsp;on sigeþeode  
hearde hildefrecan,&nbsp;&nbsp;&nbsp;&nbsp;&nbsp;Heaðoscilfingas,  
niða genægdan&nbsp;&nbsp;&nbsp;&nbsp;&nbsp;nefan Hererices,  
syððan Beowulfe&nbsp;&nbsp;&nbsp;&nbsp;&nbsp;brade rice  
on hand gehwearf;&nbsp;&nbsp;&nbsp;&nbsp;&nbsp;he geheold tela  
fiftig wintra&nbsp;&nbsp;&nbsp;&nbsp;&nbsp;(wæs ða frod cyning,  
eald eþelweard),&nbsp;&nbsp;&nbsp;&nbsp;&nbsp;oððæt an ongan  
deorcum nihtum&nbsp;&nbsp;&nbsp;&nbsp;&nbsp;draca ricsian,  
se ðe on heaum hofe&nbsp;&nbsp;&nbsp;&nbsp;&nbsp;hord beweotode,  
stanbeorh steapne;&nbsp;&nbsp;&nbsp;&nbsp;&nbsp;stig under læg,  
eldum uncuð.&nbsp;&nbsp;&nbsp;&nbsp;&nbsp;Þær on innan giong  
niða nathwylc,&nbsp;&nbsp;&nbsp;&nbsp;&nbsp;se ðe neh gefeng  
hæðnum horde,&nbsp;&nbsp;&nbsp;&nbsp;&nbsp;hond ......,  
since fahne.&nbsp;&nbsp;&nbsp;&nbsp;&nbsp;He þæt syððan ......,  
þeah ðe he slæpende&nbsp;&nbsp;&nbsp;&nbsp;&nbsp;besyred wurde  
þeofes cræfte;&nbsp;&nbsp;&nbsp;&nbsp;&nbsp;þæt sie ðiod onfand,  
bufolc beorna,&nbsp;&nbsp;&nbsp;&nbsp;&nbsp;þæt he gebolgen wæs.  
  
Nealles mid gewealdum&nbsp;&nbsp;&nbsp;&nbsp;&nbsp;wyrmhord abræc  
sylfes willum,&nbsp;&nbsp;&nbsp;&nbsp;&nbsp;se ðe him sare gesceod,  
ac for þreanedlan&nbsp;&nbsp;&nbsp;&nbsp;&nbsp;þeow nathwylces  
hæleða bearna&nbsp;&nbsp;&nbsp;&nbsp;&nbsp;heteswengeas fleah,  
ærnes þearfa,&nbsp;&nbsp;&nbsp;&nbsp;&nbsp;ond ðær inne fealh,  
secg synbysig,&nbsp;&nbsp;&nbsp;&nbsp;&nbsp;sona onfunde  
þæt þær ðam gyste&nbsp;&nbsp;&nbsp;&nbsp;&nbsp;gryrebroga stod;  
hwæðre earmsceapen&nbsp;&nbsp;&nbsp;&nbsp;&nbsp; 
    ...sceapen  
&nbsp;&nbsp;&nbsp;&nbsp;&nbsp;þa hyne se fær begeat.  
Sincfæt ......;&nbsp;&nbsp;&nbsp;&nbsp;&nbsp;þær wæs swylcra fela  
in ðam eorðhuse&nbsp;&nbsp;&nbsp;&nbsp;&nbsp;ærgestreona,  
swa hy on geardagum&nbsp;&nbsp;&nbsp;&nbsp;&nbsp;gumena nathwylc,  
eormenlafe&nbsp;&nbsp;&nbsp;&nbsp;&nbsp;æþelan cynnes,  
þanchycgende&nbsp;&nbsp;&nbsp;&nbsp;&nbsp;þær gehydde,  
deore maðmas.&nbsp;&nbsp;&nbsp;&nbsp;&nbsp;Ealle hie deað fornam  
ærran mælum,&nbsp;&nbsp;&nbsp;&nbsp;&nbsp;ond se an ða gen  
leoda duguðe,&nbsp;&nbsp;&nbsp;&nbsp;&nbsp;se ðær lengest hwearf,  
weard winegeomor,&nbsp;&nbsp;&nbsp;&nbsp;&nbsp;wende þæs ylcan,  
þæt he lytel fæc&nbsp;&nbsp;&nbsp;&nbsp;&nbsp;longgestreona  
brucan moste.&nbsp;&nbsp;&nbsp;&nbsp;&nbsp;Beorh eallgearo  
wunode on wonge&nbsp;&nbsp;&nbsp;&nbsp;&nbsp;wæteryðum neah,  
niwe be næsse,&nbsp;&nbsp;&nbsp;&nbsp;&nbsp;nearocræftum fæst.  
Þær on innan bær&nbsp;&nbsp;&nbsp;&nbsp;&nbsp;eorlgestreona  
hringa hyrde&nbsp;&nbsp;&nbsp;&nbsp;&nbsp;hordwyrðne dæl,  
fættan goldes,&nbsp;&nbsp;&nbsp;&nbsp;&nbsp;fea worda cwæð:  
"Heald þu nu, hruse,&nbsp;&nbsp;&nbsp;&nbsp;&nbsp;nu hæleð ne moston,  
eorla æhte!&nbsp;&nbsp;&nbsp;&nbsp;&nbsp;Hwæt, hyt ær on ðe  
gode begeaton.&nbsp;&nbsp;&nbsp;&nbsp;&nbsp;Guðdeað fornam,  
feorhbealo frecne,&nbsp;&nbsp;&nbsp;&nbsp;&nbsp;fyra gehwylcne  
leoda minra,&nbsp;&nbsp;&nbsp;&nbsp;&nbsp;þara ðe þis lif ofgeaf,  
gesawon seledream.&nbsp;&nbsp;&nbsp;&nbsp;&nbsp;Ic nah hwa sweord wege  
oððe feormie&nbsp;&nbsp;&nbsp;&nbsp;&nbsp;fæted wæge,  
dryncfæt deore;&nbsp;&nbsp;&nbsp;&nbsp;&nbsp;duguð ellor sceoc.  
Sceal se hearda helm&nbsp;&nbsp;&nbsp;&nbsp;&nbsp;hyrsted golde  
fætum befeallen;&nbsp;&nbsp;&nbsp;&nbsp;&nbsp;feormynd swefað,  
þa ðe beadogriman&nbsp;&nbsp;&nbsp;&nbsp;&nbsp;bywan sceoldon,  
ge swylce seo herepad,&nbsp;&nbsp;&nbsp;&nbsp;&nbsp;sio æt hilde gebad  
ofer borda gebræc&nbsp;&nbsp;&nbsp;&nbsp;&nbsp;bite irena,  
brosnað æfter beorne.&nbsp;&nbsp;&nbsp;&nbsp;&nbsp;Ne mæg byrnan hring  
æfter wigfruman&nbsp;&nbsp;&nbsp;&nbsp;&nbsp;wide feran,  
hæleðum be healfe.&nbsp;&nbsp;&nbsp;&nbsp;&nbsp;Næs hearpan wyn,  
gomen gleobeames,&nbsp;&nbsp;&nbsp;&nbsp;&nbsp;ne god hafoc  
geond sæl swingeð,&nbsp;&nbsp;&nbsp;&nbsp;&nbsp;ne se swifta mearh  
burhstede beateð.&nbsp;&nbsp;&nbsp;&nbsp;&nbsp;Bealocwealm hafað  
fela feorhcynna&nbsp;&nbsp;&nbsp;&nbsp;&nbsp;forð onsended!"  
Swa giomormod&nbsp;&nbsp;&nbsp;&nbsp;&nbsp;giohðo mænde  
an æfter eallum,&nbsp;&nbsp;&nbsp;&nbsp;&nbsp;unbliðe hwearf  
dæges ond nihtes,&nbsp;&nbsp;&nbsp;&nbsp;&nbsp;oððæt deaðes wylm  
hran æt heortan.&nbsp;&nbsp;&nbsp;&nbsp;&nbsp;Hordwynne fond  
eald uhtsceaða&nbsp;&nbsp;&nbsp;&nbsp;&nbsp;opene standan,  
se ðe byrnende&nbsp;&nbsp;&nbsp;&nbsp;&nbsp;biorgas seceð,  
nacod niðdraca,&nbsp;&nbsp;&nbsp;&nbsp;&nbsp;nihtes fleogeð  
fyre befangen;&nbsp;&nbsp;&nbsp;&nbsp;&nbsp;hyne foldbuend  
swiðe ondrædað.&nbsp;&nbsp;&nbsp;&nbsp;&nbsp;He gesecean sceall  
hord on hrusan,&nbsp;&nbsp;&nbsp;&nbsp;&nbsp;þær he hæðen gold  
warað wintrum frod,&nbsp;&nbsp;&nbsp;&nbsp;&nbsp;ne byð him wihte ðy sel.  
Swa se ðeodsceaða&nbsp;&nbsp;&nbsp;&nbsp;&nbsp;þreo hund wintra  
heold on hrusan&nbsp;&nbsp;&nbsp;&nbsp;&nbsp;hordærna sum,  
eacencræftig,&nbsp;&nbsp;&nbsp;&nbsp;&nbsp;oððæt hyne an abealch  
mon on mode;&nbsp;&nbsp;&nbsp;&nbsp;&nbsp;mandryhtne bær  
fæted wæge,&nbsp;&nbsp;&nbsp;&nbsp;&nbsp;frioðowære bæd  
hlaford sinne.&nbsp;&nbsp;&nbsp;&nbsp;&nbsp;Ða wæs hord rasod,  
onboren beaga hord,&nbsp;&nbsp;&nbsp;&nbsp;&nbsp;bene getiðad  
feasceaftum men.&nbsp;&nbsp;&nbsp;&nbsp;&nbsp;Frea sceawode  
fira fyrngeweorc&nbsp;&nbsp;&nbsp;&nbsp;&nbsp;forman siðe.  
Þa se wyrm onwoc,&nbsp;&nbsp;&nbsp;&nbsp;&nbsp;wroht wæs geniwad;  
stonc ða æfter stane,&nbsp;&nbsp;&nbsp;&nbsp;&nbsp;stearcheort onfand  
feondes fotlast;&nbsp;&nbsp;&nbsp;&nbsp;&nbsp;he to forð gestop  
dyrnan cræfte&nbsp;&nbsp;&nbsp;&nbsp;&nbsp;dracan heafde neah.  
Swa mæg unfæge&nbsp;&nbsp;&nbsp;&nbsp;&nbsp;eaðe gedigan  
wean ond wræcsið,&nbsp;&nbsp;&nbsp;&nbsp;&nbsp;se ðe waldendes  
hyldo gehealdeþ!&nbsp;&nbsp;&nbsp;&nbsp;&nbsp;Hordweard sohte  
georne æfter grunde,&nbsp;&nbsp;&nbsp;&nbsp;&nbsp;wolde guman findan,  
þone þe him on sweofote&nbsp;&nbsp;&nbsp;&nbsp;&nbsp;sare geteode,  
hat ond hreohmod&nbsp;&nbsp;&nbsp;&nbsp;&nbsp;hlæw oft ymbehwearf  
ealne utanweardne,&nbsp;&nbsp;&nbsp;&nbsp;&nbsp;ne ðær ænig mon  
on þære westenne;&nbsp;&nbsp;&nbsp;&nbsp;&nbsp;hwæðre wiges gefeh,  
beaduwe weorces,&nbsp;&nbsp;&nbsp;&nbsp;&nbsp;hwilum on beorh æthwearf,  
sincfæt sohte.&nbsp;&nbsp;&nbsp;&nbsp;&nbsp;He þæt sona onfand  
ðæt hæfde gumena sum&nbsp;&nbsp;&nbsp;&nbsp;&nbsp;goldes gefandod,  
heahgestreona.&nbsp;&nbsp;&nbsp;&nbsp;&nbsp;Hordweard onbad  
earfoðlice&nbsp;&nbsp;&nbsp;&nbsp;&nbsp;oððæt æfen cwom;  
wæs ða gebolgen&nbsp;&nbsp;&nbsp;&nbsp;&nbsp;beorges hyrde,  
wolde se laða&nbsp;&nbsp;&nbsp;&nbsp;&nbsp;lige forgyldan  
drincfæt dyre.&nbsp;&nbsp;&nbsp;&nbsp;&nbsp;Þa wæs dæg sceacen  
wyrme on willan;&nbsp;&nbsp;&nbsp;&nbsp;&nbsp;no on wealle læg,  
bidan wolde,&nbsp;&nbsp;&nbsp;&nbsp;&nbsp;ac mid bæle for,  
fyre gefysed.&nbsp;&nbsp;&nbsp;&nbsp;&nbsp;Wæs se fruma egeslic  
leodum on lande,&nbsp;&nbsp;&nbsp;&nbsp;&nbsp;swa hyt lungre wearð  
on hyra sincgifan&nbsp;&nbsp;&nbsp;&nbsp;&nbsp;sare geendod.  
  
Ða se gæst ongan&nbsp;&nbsp;&nbsp;&nbsp;&nbsp;gledum spiwan,  
beorht hofu bærnan;&nbsp;&nbsp;&nbsp;&nbsp;&nbsp;bryneleoma stod  
eldum on andan.&nbsp;&nbsp;&nbsp;&nbsp;&nbsp;No ðær aht cwices  
lað lyftfloga&nbsp;&nbsp;&nbsp;&nbsp;&nbsp;læfan wolde.  
Wæs þæs wyrmes wig&nbsp;&nbsp;&nbsp;&nbsp;&nbsp;wide gesyne,  
nearofages nið&nbsp;&nbsp;&nbsp;&nbsp;&nbsp;nean ond feorran,  
hu se guðsceaða&nbsp;&nbsp;&nbsp;&nbsp;&nbsp;Geata leode  
hatode ond hynde;&nbsp;&nbsp;&nbsp;&nbsp;&nbsp;hord eft gesceat,  
dryhtsele dyrnne,&nbsp;&nbsp;&nbsp;&nbsp;&nbsp;ær dæges hwile.  
Hæfde landwara&nbsp;&nbsp;&nbsp;&nbsp;&nbsp;lige befangen,  
bæle ond bronde,&nbsp;&nbsp;&nbsp;&nbsp;&nbsp;beorges getruwode,  
wiges ond wealles;&nbsp;&nbsp;&nbsp;&nbsp;&nbsp;him seo wen geleah.  
Þa wæs Biowulfe&nbsp;&nbsp;&nbsp;&nbsp;&nbsp;broga gecyðed  
snude to soðe,&nbsp;&nbsp;&nbsp;&nbsp;&nbsp;þæt his sylfes ham,  
bolda selest,&nbsp;&nbsp;&nbsp;&nbsp;&nbsp;brynewylmum mealt,  
gifstol Geata.&nbsp;&nbsp;&nbsp;&nbsp;&nbsp;Þæt ðam godan wæs  
hreow on hreðre,&nbsp;&nbsp;&nbsp;&nbsp;&nbsp;hygesorga mæst;  
wende se wisa&nbsp;&nbsp;&nbsp;&nbsp;&nbsp;þæt he wealdende  
ofer ealde riht,&nbsp;&nbsp;&nbsp;&nbsp;&nbsp;ecean dryhtne,  
bitre gebulge.&nbsp;&nbsp;&nbsp;&nbsp;&nbsp;Breost innan weoll  
þeostrum geþoncum,&nbsp;&nbsp;&nbsp;&nbsp;&nbsp;swa him geþywe ne wæs.  
Hæfde ligdraca&nbsp;&nbsp;&nbsp;&nbsp;&nbsp;leoda fæsten,  
ealond utan,&nbsp;&nbsp;&nbsp;&nbsp;&nbsp;eorðweard ðone  
gledum forgrunden;&nbsp;&nbsp;&nbsp;&nbsp;&nbsp;him ðæs guðkyning,  
Wedera þioden,&nbsp;&nbsp;&nbsp;&nbsp;&nbsp;wræce leornode.  
Heht him þa gewyrcean&nbsp;&nbsp;&nbsp;&nbsp;&nbsp;wigendra hleo  
eallirenne,&nbsp;&nbsp;&nbsp;&nbsp;&nbsp;eorla dryhten,  
wigbord wrætlic;&nbsp;&nbsp;&nbsp;&nbsp;&nbsp;wisse he gearwe  
þæt him holtwudu&nbsp;&nbsp;&nbsp;&nbsp;&nbsp;helpan ne meahte,  
lind wið lige.&nbsp;&nbsp;&nbsp;&nbsp;&nbsp;Sceolde lændaga  
æþeling ærgod&nbsp;&nbsp;&nbsp;&nbsp;&nbsp;ende gebidan,  
worulde lifes,&nbsp;&nbsp;&nbsp;&nbsp;&nbsp;ond se wyrm somod,  
þeah ðe hordwelan&nbsp;&nbsp;&nbsp;&nbsp;&nbsp;heolde lange.  
Oferhogode ða&nbsp;&nbsp;&nbsp;&nbsp;&nbsp;hringa fengel  
þæt he þone widflogan&nbsp;&nbsp;&nbsp;&nbsp;&nbsp;weorode gesohte,  
sidan herge;&nbsp;&nbsp;&nbsp;&nbsp;&nbsp;no he him þa sæcce ondred,  
ne him þæs wyrmes wig&nbsp;&nbsp;&nbsp;&nbsp;&nbsp;for wiht dyde,  
eafoð ond ellen,&nbsp;&nbsp;&nbsp;&nbsp;&nbsp;forðon he ær fela  
nearo neðende&nbsp;&nbsp;&nbsp;&nbsp;&nbsp;niða gedigde,  
hildehlemma,&nbsp;&nbsp;&nbsp;&nbsp;&nbsp;syððan he Hroðgares,  
sigoreadig secg,&nbsp;&nbsp;&nbsp;&nbsp;&nbsp;sele fælsode  
ond æt guðe forgrap&nbsp;&nbsp;&nbsp;&nbsp;&nbsp;Grendeles mægum  
laðan cynnes.&nbsp;&nbsp;&nbsp;&nbsp;&nbsp;No þæt læsest wæs  
hondgemota,&nbsp;&nbsp;&nbsp;&nbsp;&nbsp;þær mon Hygelac sloh,  
syððan Geata cyning&nbsp;&nbsp;&nbsp;&nbsp;&nbsp;guðe ræsum,  
freawine folca&nbsp;&nbsp;&nbsp;&nbsp;&nbsp;Freslondum on,  
Hreðles eafora&nbsp;&nbsp;&nbsp;&nbsp;&nbsp;hiorodryncum swealt,  
bille gebeaten.&nbsp;&nbsp;&nbsp;&nbsp;&nbsp;Þonan Biowulf com  
sylfes cræfte,&nbsp;&nbsp;&nbsp;&nbsp;&nbsp;sundnytte dreah;  
hæfde him on earme&nbsp;&nbsp;&nbsp;&nbsp;&nbsp;ana XXX  
hildegeatwa,&nbsp;&nbsp;&nbsp;&nbsp;&nbsp;þa he to holme beag.  
Nealles Hetware&nbsp;&nbsp;&nbsp;&nbsp;&nbsp;hremge þorfton  
feðewiges,&nbsp;&nbsp;&nbsp;&nbsp;&nbsp;þe him foran ongean  
linde bæron;&nbsp;&nbsp;&nbsp;&nbsp;&nbsp;lyt eft becwom  
fram þam hildfrecan&nbsp;&nbsp;&nbsp;&nbsp;&nbsp;hames niosan.  
Oferswam ða sioleða bigong&nbsp;&nbsp;&nbsp;&nbsp;&nbsp;sunu Ecgðeowes,  
earm anhaga,&nbsp;&nbsp;&nbsp;&nbsp;&nbsp;eft to leodum;  
þær him Hygd gebead&nbsp;&nbsp;&nbsp;&nbsp;&nbsp;hord ond rice,  
beagas ond bregostol,&nbsp;&nbsp;&nbsp;&nbsp;&nbsp;bearne ne truwode  
þæt he wið ælfylcum&nbsp;&nbsp;&nbsp;&nbsp;&nbsp;eþelstolas  
healdan cuðe,&nbsp;&nbsp;&nbsp;&nbsp;&nbsp;ða wæs Hygelac dead.  
No ðy ær feasceafte&nbsp;&nbsp;&nbsp;&nbsp;&nbsp;findan meahton  
æt ðam æðelinge&nbsp;&nbsp;&nbsp;&nbsp;&nbsp;ænige ðinga,  
þæt he Heardrede&nbsp;&nbsp;&nbsp;&nbsp;&nbsp;hlaford wære  
oððe þone cynedom&nbsp;&nbsp;&nbsp;&nbsp;&nbsp;ciosan wolde;  
hwæðre he him on folce&nbsp;&nbsp;&nbsp;&nbsp;&nbsp;freondlarum heold,  
estum mid are,&nbsp;&nbsp;&nbsp;&nbsp;&nbsp;oððæt he yldra wearð,  
Wedergeatum weold.&nbsp;&nbsp;&nbsp;&nbsp;&nbsp;Hyne wræcmæcgas  
ofer sæ sohtan,&nbsp;&nbsp;&nbsp;&nbsp;&nbsp;suna Ohteres;  
hæfdon hy forhealden&nbsp;&nbsp;&nbsp;&nbsp;&nbsp;helm Scylfinga,  
þone selestan&nbsp;&nbsp;&nbsp;&nbsp;&nbsp;sæcyninga  
þara ðe in Swiorice&nbsp;&nbsp;&nbsp;&nbsp;&nbsp;sinc brytnade,  
mærne þeoden.&nbsp;&nbsp;&nbsp;&nbsp;&nbsp;Him þæt to mearce wearð;  
he þær for feorme&nbsp;&nbsp;&nbsp;&nbsp;&nbsp;feorhwunde hleat  
sweordes swengum,&nbsp;&nbsp;&nbsp;&nbsp;&nbsp;sunu Hygelaces,  
ond him eft gewat&nbsp;&nbsp;&nbsp;&nbsp;&nbsp;Ongenðioes bearn  
hames niosan,&nbsp;&nbsp;&nbsp;&nbsp;&nbsp;syððan Heardred læg,  
let ðone bregostol&nbsp;&nbsp;&nbsp;&nbsp;&nbsp;Biowulf healdan,  
Geatum wealdan.&nbsp;&nbsp;&nbsp;&nbsp;&nbsp;Þæt wæs god cyning!  
  
Se ðæs leodhryres&nbsp;&nbsp;&nbsp;&nbsp;&nbsp;lean gemunde  
uferan dogrum,&nbsp;&nbsp;&nbsp;&nbsp;&nbsp;Eadgilse wearð  
feasceaftum freond,&nbsp;&nbsp;&nbsp;&nbsp;&nbsp;folce gestepte  
ofer sæ side&nbsp;&nbsp;&nbsp;&nbsp;&nbsp;sunu Ohteres,  
wigum ond wæpnum;&nbsp;&nbsp;&nbsp;&nbsp;&nbsp;he gewræc syððan  
cealdum cearsiðum,&nbsp;&nbsp;&nbsp;&nbsp;&nbsp;cyning ealdre bineat.  
Swa he niða gehwane&nbsp;&nbsp;&nbsp;&nbsp;&nbsp;genesen hæfde,  
sliðra geslyhta,&nbsp;&nbsp;&nbsp;&nbsp;&nbsp;sunu Ecgðiowes,  
ellenweorca,&nbsp;&nbsp;&nbsp;&nbsp;&nbsp;oð ðone anne dæg  
þe he wið þam wyrme&nbsp;&nbsp;&nbsp;&nbsp;&nbsp;gewegan sceolde.  
Gewat þa XIIa sum&nbsp;&nbsp;&nbsp;&nbsp;&nbsp;torne gebolgen  
dryhten Geata&nbsp;&nbsp;&nbsp;&nbsp;&nbsp;dracan sceawian.  
Hæfde þa gefrunen&nbsp;&nbsp;&nbsp;&nbsp;&nbsp;hwanan sio fæhð aras,  
bealonið biorna;&nbsp;&nbsp;&nbsp;&nbsp;&nbsp;him to bearme cwom  
maðþumfæt mære&nbsp;&nbsp;&nbsp;&nbsp;&nbsp;þurh ðæs meldan hond.  
Se wæs on ðam ðreate&nbsp;&nbsp;&nbsp;&nbsp;&nbsp;þreotteoða secg,  
se ðæs orleges&nbsp;&nbsp;&nbsp;&nbsp;&nbsp;or onstealde,  
hæft hygegiomor,&nbsp;&nbsp;&nbsp;&nbsp;&nbsp;sceolde hean ðonon  
wong wisian.&nbsp;&nbsp;&nbsp;&nbsp;&nbsp;He ofer willan giong  
to ðæs ðe he eorðsele&nbsp;&nbsp;&nbsp;&nbsp;&nbsp;anne wisse,  
hlæw under hrusan&nbsp;&nbsp;&nbsp;&nbsp;&nbsp;holmwylme neh,  
yðgewinne;&nbsp;&nbsp;&nbsp;&nbsp;&nbsp;se wæs innan full  
wrætta ond wira.&nbsp;&nbsp;&nbsp;&nbsp;&nbsp;Weard unhiore,  
gearo guðfreca,&nbsp;&nbsp;&nbsp;&nbsp;&nbsp;goldmaðmas heold,  
eald under eorðan.&nbsp;&nbsp;&nbsp;&nbsp;&nbsp;Næs þæt yðe ceap  
to gegangenne&nbsp;&nbsp;&nbsp;&nbsp;&nbsp;gumena ænigum!  
Gesæt ða on næsse&nbsp;&nbsp;&nbsp;&nbsp;&nbsp;niðheard cyning,  
þenden hælo abead&nbsp;&nbsp;&nbsp;&nbsp;&nbsp;heorðgeneatum,  
goldwine Geata.&nbsp;&nbsp;&nbsp;&nbsp;&nbsp;Him wæs geomor sefa,  
wæfre ond wælfus,&nbsp;&nbsp;&nbsp;&nbsp;&nbsp;wyrd ungemete neah,  
se ðone gomelan&nbsp;&nbsp;&nbsp;&nbsp;&nbsp;gretan sceolde,  
secean sawle hord,&nbsp;&nbsp;&nbsp;&nbsp;&nbsp;sundur gedælan  
lif wið lice,&nbsp;&nbsp;&nbsp;&nbsp;&nbsp;no þon lange wæs  
feorh æþelinges&nbsp;&nbsp;&nbsp;&nbsp;&nbsp;flæsce bewunden.  
Biowulf maþelade,&nbsp;&nbsp;&nbsp;&nbsp;&nbsp;bearn Ecgðeowes:  
"Fela ic on giogoðe&nbsp;&nbsp;&nbsp;&nbsp;&nbsp;guðræsa genæs,  
orleghwila;&nbsp;&nbsp;&nbsp;&nbsp;&nbsp;ic þæt eall gemon.  
Ic wæs syfanwintre,&nbsp;&nbsp;&nbsp;&nbsp;&nbsp;þa mec sinca baldor,  
freawine folca,&nbsp;&nbsp;&nbsp;&nbsp;&nbsp;æt minum fæder genam;  
heold mec ond hæfde&nbsp;&nbsp;&nbsp;&nbsp;&nbsp;Hreðel cyning,  
geaf me sinc ond symbel,&nbsp;&nbsp;&nbsp;&nbsp;&nbsp;sibbe gemunde.  
Næs ic him to life&nbsp;&nbsp;&nbsp;&nbsp;&nbsp;laðra owihte,  
beorn in burgum,&nbsp;&nbsp;&nbsp;&nbsp;&nbsp;þonne his bearna hwylc,  
Herebeald ond Hæðcyn&nbsp;&nbsp;&nbsp;&nbsp;&nbsp;oððe Hygelac min.  
Wæs þam yldestan&nbsp;&nbsp;&nbsp;&nbsp;&nbsp;ungedefelice  
mæges dædum&nbsp;&nbsp;&nbsp;&nbsp;&nbsp;morþorbed stred,  
syððan hyne Hæðcyn&nbsp;&nbsp;&nbsp;&nbsp;&nbsp;of hornbogan,  
his freawine,&nbsp;&nbsp;&nbsp;&nbsp;&nbsp;flane geswencte,  
miste mercelses&nbsp;&nbsp;&nbsp;&nbsp;&nbsp;ond his mæg ofscet,  
broðor oðerne&nbsp;&nbsp;&nbsp;&nbsp;&nbsp;blodigan gare.  
Þæt wæs feohleas gefeoht,&nbsp;&nbsp;&nbsp;&nbsp;&nbsp;fyrenum gesyngad,  
hreðre hygemeðe;&nbsp;&nbsp;&nbsp;&nbsp;&nbsp;sceolde hwæðre swa þeah  
æðeling unwrecen&nbsp;&nbsp;&nbsp;&nbsp;&nbsp;ealdres linnan.  
Swa bið geomorlic&nbsp;&nbsp;&nbsp;&nbsp;&nbsp;gomelum ceorle  
to gebidanne,&nbsp;&nbsp;&nbsp;&nbsp;&nbsp;þæt his byre ride  
giong on galgan,&nbsp;&nbsp;&nbsp;&nbsp;&nbsp;þonne he gyd wrece,  
sarigne sang,&nbsp;&nbsp;&nbsp;&nbsp;&nbsp;þonne his sunu hangað  
hrefne to hroðre,&nbsp;&nbsp;&nbsp;&nbsp;&nbsp;ond he him helpe ne mæg,  
eald ond infrod,&nbsp;&nbsp;&nbsp;&nbsp;&nbsp;ænige gefremman.  
Symble bið gemyndgad&nbsp;&nbsp;&nbsp;&nbsp;&nbsp;morna gehwylce  
eaforan ellorsið;&nbsp;&nbsp;&nbsp;&nbsp;&nbsp;oðres ne gymeð  
to gebidanne&nbsp;&nbsp;&nbsp;&nbsp;&nbsp;burgum in innan  
yrfeweardas,&nbsp;&nbsp;&nbsp;&nbsp;&nbsp;þonne se an hafað  
þurh deaðes nyd&nbsp;&nbsp;&nbsp;&nbsp;&nbsp;dæda gefondad.  
Gesyhð sorhcearig&nbsp;&nbsp;&nbsp;&nbsp;&nbsp;on his suna bure  
winsele westne,&nbsp;&nbsp;&nbsp;&nbsp;&nbsp;windge reste  
reote berofene.&nbsp;&nbsp;&nbsp;&nbsp;&nbsp;Ridend swefað,  
hæleð in hoðman;&nbsp;&nbsp;&nbsp;&nbsp;&nbsp;nis þær hearpan sweg,  
gomen in geardum,&nbsp;&nbsp;&nbsp;&nbsp;&nbsp;swylce ðær iu wæron.  
  
Gewiteð þonne on sealman,&nbsp;&nbsp;&nbsp;&nbsp;&nbsp;sorhleoð gæleð  
an æfter anum;&nbsp;&nbsp;&nbsp;&nbsp;&nbsp;þuhte him eall to rum,  
wongas ond wicstede.&nbsp;&nbsp;&nbsp;&nbsp;&nbsp;Swa Wedra helm  
æfter Herebealde&nbsp;&nbsp;&nbsp;&nbsp;&nbsp;heortan sorge  
weallende wæg.&nbsp;&nbsp;&nbsp;&nbsp;&nbsp;Wihte ne meahte  
on ðam feorhbonan&nbsp;&nbsp;&nbsp;&nbsp;&nbsp;fæghðe gebetan;  
no ðy ær he þone heaðorinc&nbsp;&nbsp;&nbsp;&nbsp;&nbsp;hatian ne meahte  
laðum dædum,&nbsp;&nbsp;&nbsp;&nbsp;&nbsp;þeah him leof ne wæs.  
He ða mid þære sorhge,&nbsp;&nbsp;&nbsp;&nbsp;&nbsp;þe him swa sar belamp,  
gumdream ofgeaf,&nbsp;&nbsp;&nbsp;&nbsp;&nbsp;godes leoht geceas,  
eaferum læfde,&nbsp;&nbsp;&nbsp;&nbsp;&nbsp;swa deð eadig mon,  
lond ond leodbyrig,&nbsp;&nbsp;&nbsp;&nbsp;&nbsp;þa he of life gewat.  
Þa wæs synn ond sacu&nbsp;&nbsp;&nbsp;&nbsp;&nbsp;Sweona ond Geata  
ofer wid wæter,&nbsp;&nbsp;&nbsp;&nbsp;&nbsp;wroht gemæne,  
herenið hearda,&nbsp;&nbsp;&nbsp;&nbsp;&nbsp;syððan Hreðel swealt,  
oððe him Ongenðeowes&nbsp;&nbsp;&nbsp;&nbsp;&nbsp;eaferan wæran  
frome, fyrdhwate,&nbsp;&nbsp;&nbsp;&nbsp;&nbsp;freode ne woldon  
ofer heafo healdan,&nbsp;&nbsp;&nbsp;&nbsp;&nbsp;ac ymb Hreosnabeorh  
eatolne inwitscear&nbsp;&nbsp;&nbsp;&nbsp;&nbsp;oft gefremedon.  
Þæt mægwine&nbsp;&nbsp;&nbsp;&nbsp;&nbsp;mine gewræcan,  
fæhðe ond fyrene,&nbsp;&nbsp;&nbsp;&nbsp;&nbsp;swa hyt gefræge wæs,  
þeah ðe oðer his&nbsp;&nbsp;&nbsp;&nbsp;&nbsp;ealdre gebohte,  
heardan ceape;&nbsp;&nbsp;&nbsp;&nbsp;&nbsp;Hæðcynne wearð,  
Geata dryhtne,&nbsp;&nbsp;&nbsp;&nbsp;&nbsp;guð onsæge.  
Þa ic on morgne gefrægn&nbsp;&nbsp;&nbsp;&nbsp;&nbsp;mæg oðerne  
billes ecgum&nbsp;&nbsp;&nbsp;&nbsp;&nbsp;on bonan stælan,  
þær Ongenþeow&nbsp;&nbsp;&nbsp;&nbsp;&nbsp;Eofores niosað.  
Guðhelm toglad,&nbsp;&nbsp;&nbsp;&nbsp;&nbsp;gomela Scylfing  
hreas hildeblac;&nbsp;&nbsp;&nbsp;&nbsp;&nbsp;hond gemunde  
fæhðo genoge,&nbsp;&nbsp;&nbsp;&nbsp;&nbsp;feorhsweng ne ofteah.  
Ic him þa maðmas,&nbsp;&nbsp;&nbsp;&nbsp;&nbsp;þe he me sealde,  
geald æt guðe,&nbsp;&nbsp;&nbsp;&nbsp;&nbsp;swa me gifeðe wæs,  
leohtan sweorde;&nbsp;&nbsp;&nbsp;&nbsp;&nbsp;he me lond forgeaf,  
eard, eðelwyn.&nbsp;&nbsp;&nbsp;&nbsp;&nbsp;Næs him ænig þearf  
þæt he to Gifðum&nbsp;&nbsp;&nbsp;&nbsp;&nbsp;oððe to Gardenum  
oððe in Swiorice&nbsp;&nbsp;&nbsp;&nbsp;&nbsp;secean þurfe  
wyrsan wigfrecan,&nbsp;&nbsp;&nbsp;&nbsp;&nbsp;weorðe gecypan.  
Symle ic him on feðan&nbsp;&nbsp;&nbsp;&nbsp;&nbsp;beforan wolde,  
ana on orde,&nbsp;&nbsp;&nbsp;&nbsp;&nbsp;ond swa to aldre sceall  
sæcce fremman,&nbsp;&nbsp;&nbsp;&nbsp;&nbsp;þenden þis sweord þolað,  
þæt mec ær ond sið&nbsp;&nbsp;&nbsp;&nbsp;&nbsp;oft gelæste.  
Syððan ic for dugeðum&nbsp;&nbsp;&nbsp;&nbsp;&nbsp;Dæghrefne wearð  
to handbonan,&nbsp;&nbsp;&nbsp;&nbsp;&nbsp;Huga cempan;  
nalles he ða frætwe&nbsp;&nbsp;&nbsp;&nbsp;&nbsp;Frescyninge,  
breostweorðunge,&nbsp;&nbsp;&nbsp;&nbsp;&nbsp;bringan moste,  
ac in compe gecrong&nbsp;&nbsp;&nbsp;&nbsp;&nbsp;cumbles hyrde,  
æþeling on elne;&nbsp;&nbsp;&nbsp;&nbsp;&nbsp;ne wæs ecg bona,  
ac him hildegrap&nbsp;&nbsp;&nbsp;&nbsp;&nbsp;heortan wylmas,  
banhus gebræc.&nbsp;&nbsp;&nbsp;&nbsp;&nbsp;Nu sceall billes ecg,  
hond ond heard sweord,&nbsp;&nbsp;&nbsp;&nbsp;&nbsp;ymb hord wigan."  
Beowulf maðelode,&nbsp;&nbsp;&nbsp;&nbsp;&nbsp;beotwordum spræc  
niehstan siðe:&nbsp;&nbsp;&nbsp;&nbsp;&nbsp;"Ic geneðde fela  
guða on geogoðe;&nbsp;&nbsp;&nbsp;&nbsp;&nbsp;gyt ic wylle,  
frod folces weard,&nbsp;&nbsp;&nbsp;&nbsp;&nbsp;fæhðe secan,  
mærðu fremman,&nbsp;&nbsp;&nbsp;&nbsp;&nbsp;gif mec se mansceaða  
of eorðsele&nbsp;&nbsp;&nbsp;&nbsp;&nbsp;ut geseceð."  
Gegrette ða&nbsp;&nbsp;&nbsp;&nbsp;&nbsp;gumena gehwylcne,  
hwate helmberend,&nbsp;&nbsp;&nbsp;&nbsp;&nbsp;hindeman siðe,  
swæse gesiðas:&nbsp;&nbsp;&nbsp;&nbsp;&nbsp;"Nolde ic sweord beran,  
wæpen to wyrme,&nbsp;&nbsp;&nbsp;&nbsp;&nbsp;gif ic wiste hu  
wið ðam aglæcean&nbsp;&nbsp;&nbsp;&nbsp;&nbsp;elles meahte  
gylpe wiðgripan,&nbsp;&nbsp;&nbsp;&nbsp;&nbsp;swa ic gio wið Grendle dyde.  
Ac ic ðær heaðufyres&nbsp;&nbsp;&nbsp;&nbsp;&nbsp;hates wene,  
oreðes ond attres;&nbsp;&nbsp;&nbsp;&nbsp;&nbsp;forðon ic me on hafu  
bord ond byrnan.&nbsp;&nbsp;&nbsp;&nbsp;&nbsp;Nelle ic beorges weard  
forfleon fotes trem,&nbsp;&nbsp;&nbsp;&nbsp;&nbsp;ac unc furður sceal  
weorðan æt wealle,&nbsp;&nbsp;&nbsp;&nbsp;&nbsp;swa unc wyrd geteoð,  
metod manna gehwæs.&nbsp;&nbsp;&nbsp;&nbsp;&nbsp;Ic eom on mode from  
þæt ic wið þone guðflogan&nbsp;&nbsp;&nbsp;&nbsp;&nbsp;gylp ofersitte.  
Gebide ge on beorge&nbsp;&nbsp;&nbsp;&nbsp;&nbsp;byrnum werede,  
secgas on searwum,&nbsp;&nbsp;&nbsp;&nbsp;&nbsp;hwæðer sel mæge  
æfter wælræse&nbsp;&nbsp;&nbsp;&nbsp;&nbsp;wunde gedygan  
uncer twega.&nbsp;&nbsp;&nbsp;&nbsp;&nbsp;Nis þæt eower sið  
ne gemet mannes,&nbsp;&nbsp;&nbsp;&nbsp;&nbsp;nefne min anes,  
þæt he wið aglæcean&nbsp;&nbsp;&nbsp;&nbsp;&nbsp;eofoðo dæle,  
eorlscype efne.&nbsp;&nbsp;&nbsp;&nbsp;&nbsp;Ic mid elne sceall  
gold gegangan,&nbsp;&nbsp;&nbsp;&nbsp;&nbsp;oððe guð nimeð,  
feorhbealu frecne,&nbsp;&nbsp;&nbsp;&nbsp;&nbsp;frean eowerne!"  
Aras ða bi ronde&nbsp;&nbsp;&nbsp;&nbsp;&nbsp;rof oretta,  
heard under helme,&nbsp;&nbsp;&nbsp;&nbsp;&nbsp;hiorosercean bær  
under stancleofu,&nbsp;&nbsp;&nbsp;&nbsp;&nbsp;strengo getruwode  
anes mannes.&nbsp;&nbsp;&nbsp;&nbsp;&nbsp;Ne bið swylc earges sið!  
Geseah ða be wealle&nbsp;&nbsp;&nbsp;&nbsp;&nbsp;se ðe worna fela,  
gumcystum god,&nbsp;&nbsp;&nbsp;&nbsp;&nbsp;guða gedigde,  
hildehlemma,&nbsp;&nbsp;&nbsp;&nbsp;&nbsp;þonne hnitan feðan,  
stondan stanbogan,&nbsp;&nbsp;&nbsp;&nbsp;&nbsp;stream ut þonan  
brecan of beorge.&nbsp;&nbsp;&nbsp;&nbsp;&nbsp;Wæs þære burnan wælm  
heaðofyrum hat;&nbsp;&nbsp;&nbsp;&nbsp;&nbsp;ne meahte horde neah  
unbyrnende&nbsp;&nbsp;&nbsp;&nbsp;&nbsp;ænige hwile  
deop gedygan&nbsp;&nbsp;&nbsp;&nbsp;&nbsp;for dracan lege.  
Let ða of breostum,&nbsp;&nbsp;&nbsp;&nbsp;&nbsp;ða he gebolgen wæs,  
Wedergeata leod&nbsp;&nbsp;&nbsp;&nbsp;&nbsp;word ut faran,  
stearcheort styrmde;&nbsp;&nbsp;&nbsp;&nbsp;&nbsp;stefn in becom  
heaðotorht hlynnan&nbsp;&nbsp;&nbsp;&nbsp;&nbsp;under harne stan.  
Hete wæs onhrered,&nbsp;&nbsp;&nbsp;&nbsp;&nbsp;hordweard oncniow  
mannes reorde;&nbsp;&nbsp;&nbsp;&nbsp;&nbsp;næs ðær mara fyrst  
freode to friclan.&nbsp;&nbsp;&nbsp;&nbsp;&nbsp;From ærest cwom  
oruð aglæcean&nbsp;&nbsp;&nbsp;&nbsp;&nbsp;ut of stane,  
hat hildeswat.&nbsp;&nbsp;&nbsp;&nbsp;&nbsp;Hruse dynede.  
Biorn under beorge&nbsp;&nbsp;&nbsp;&nbsp;&nbsp;bordrand onswaf  
wið ðam gryregieste,&nbsp;&nbsp;&nbsp;&nbsp;&nbsp;Geata dryhten;  
ða wæs hringbogan&nbsp;&nbsp;&nbsp;&nbsp;&nbsp;heorte gefysed  
sæcce to seceanne.&nbsp;&nbsp;&nbsp;&nbsp;&nbsp;Sweord ær gebræd  
god guðcyning,&nbsp;&nbsp;&nbsp;&nbsp;&nbsp;gomele lafe,  
ecgum unslaw;&nbsp;&nbsp;&nbsp;&nbsp;&nbsp;æghwæðrum wæs  
bealohycgendra&nbsp;&nbsp;&nbsp;&nbsp;&nbsp;broga fram oðrum.  
Stiðmod gestod&nbsp;&nbsp;&nbsp;&nbsp;&nbsp;wið steapne rond  
winia bealdor,&nbsp;&nbsp;&nbsp;&nbsp;&nbsp;ða se wyrm gebeah  
snude tosomne;&nbsp;&nbsp;&nbsp;&nbsp;&nbsp;he on searwum bad.  
Gewat ða byrnende&nbsp;&nbsp;&nbsp;&nbsp;&nbsp;gebogen scriðan,  
to gescipe scyndan.&nbsp;&nbsp;&nbsp;&nbsp;&nbsp;Scyld wel gebearg  
life ond lice&nbsp;&nbsp;&nbsp;&nbsp;&nbsp;læssan hwile  
mærum þeodne&nbsp;&nbsp;&nbsp;&nbsp;&nbsp;þonne his myne sohte,  
ðær he þy fyrste,&nbsp;&nbsp;&nbsp;&nbsp;&nbsp;forman dogore  
wealdan moste&nbsp;&nbsp;&nbsp;&nbsp;&nbsp;swa him wyrd ne gescraf  
hreð æt hilde.&nbsp;&nbsp;&nbsp;&nbsp;&nbsp;Hond up abræd  
Geata dryhten,&nbsp;&nbsp;&nbsp;&nbsp;&nbsp;gryrefahne sloh  
incgelafe,&nbsp;&nbsp;&nbsp;&nbsp;&nbsp;þæt sio ecg gewac  
brun on bane,&nbsp;&nbsp;&nbsp;&nbsp;&nbsp;bat unswiðor  
þonne his ðiodcyning&nbsp;&nbsp;&nbsp;&nbsp;&nbsp;þearfe hæfde,  
bysigum gebæded.&nbsp;&nbsp;&nbsp;&nbsp;&nbsp;Þa wæs beorges weard  
æfter heaðuswenge&nbsp;&nbsp;&nbsp;&nbsp;&nbsp;on hreoum mode,  
wearp wælfyre;&nbsp;&nbsp;&nbsp;&nbsp;&nbsp;wide sprungon  
hildeleoman.&nbsp;&nbsp;&nbsp;&nbsp;&nbsp;Hreðsigora ne gealp  
goldwine Geata;&nbsp;&nbsp;&nbsp;&nbsp;&nbsp;guðbill geswac,  
nacod æt niðe,&nbsp;&nbsp;&nbsp;&nbsp;&nbsp;swa hyt no sceolde,  
iren ærgod.&nbsp;&nbsp;&nbsp;&nbsp;&nbsp;Ne wæs þæt eðe sið,  
þæt se mæra&nbsp;&nbsp;&nbsp;&nbsp;&nbsp;maga Ecgðeowes  
grundwong þone&nbsp;&nbsp;&nbsp;&nbsp;&nbsp;ofgyfan wolde;  
sceolde ofer willan&nbsp;&nbsp;&nbsp;&nbsp;&nbsp;wic eardian  
elles hwergen,&nbsp;&nbsp;&nbsp;&nbsp;&nbsp;swa sceal æghwylc mon  
alætan lændagas.&nbsp;&nbsp;&nbsp;&nbsp;&nbsp;Næs ða long to ðon  
þæt ða aglæcean hy&nbsp;&nbsp;&nbsp;&nbsp;&nbsp;eft gemetton.  
Hyrte hyne hordweard&nbsp;&nbsp;&nbsp;&nbsp;&nbsp;(hreðer æðme weoll)  
niwan stefne;&nbsp;&nbsp;&nbsp;&nbsp;&nbsp;nearo ðrowode,  
fyre befongen,&nbsp;&nbsp;&nbsp;&nbsp;&nbsp;se ðe ær folce weold.  
Nealles him on heape&nbsp;&nbsp;&nbsp;&nbsp;&nbsp;handgesteallan,  
æðelinga bearn,&nbsp;&nbsp;&nbsp;&nbsp;&nbsp;ymbe gestodon  
hildecystum,&nbsp;&nbsp;&nbsp;&nbsp;&nbsp;ac hy on holt bugon,  
ealdre burgan.&nbsp;&nbsp;&nbsp;&nbsp;&nbsp;Hiora in anum weoll  
sefa wið sorgum;&nbsp;&nbsp;&nbsp;&nbsp;&nbsp;sibb æfre ne mæg  
wiht onwendan&nbsp;&nbsp;&nbsp;&nbsp;&nbsp;þam ðe wel þenceð.  
  
Wiglaf wæs haten&nbsp;&nbsp;&nbsp;&nbsp;&nbsp;Weoxstanes sunu,  
leoflic lindwiga,&nbsp;&nbsp;&nbsp;&nbsp;&nbsp;leod Scylfinga,  
mæg Ælfheres;&nbsp;&nbsp;&nbsp;&nbsp;&nbsp;geseah his mondryhten  
under heregriman&nbsp;&nbsp;&nbsp;&nbsp;&nbsp;hat þrowian.  
Gemunde ða ða are&nbsp;&nbsp;&nbsp;&nbsp;&nbsp;þe he him ær forgeaf,  
wicstede weligne&nbsp;&nbsp;&nbsp;&nbsp;&nbsp;Wægmundinga,  
folcrihta gehwylc,&nbsp;&nbsp;&nbsp;&nbsp;&nbsp;swa his fæder ahte.  
Ne mihte ða forhabban;&nbsp;&nbsp;&nbsp;&nbsp;&nbsp;hond rond gefeng,  
geolwe linde,&nbsp;&nbsp;&nbsp;&nbsp;&nbsp;gomel swyrd geteah,  
þæt wæs mid eldum&nbsp;&nbsp;&nbsp;&nbsp;&nbsp;Eanmundes laf,  
suna Ohteres.&nbsp;&nbsp;&nbsp;&nbsp;&nbsp;þam æt sæcce wearð,  
wræccan wineleasum,&nbsp;&nbsp;&nbsp;&nbsp;&nbsp;Weohstan bana  
meces ecgum,&nbsp;&nbsp;&nbsp;&nbsp;&nbsp;ond his magum ætbær  
brunfagne helm,&nbsp;&nbsp;&nbsp;&nbsp;&nbsp;hringde byrnan,  
eald sweord etonisc;&nbsp;&nbsp;&nbsp;&nbsp;&nbsp;þæt him Onela forgeaf,  
his gædelinges&nbsp;&nbsp;&nbsp;&nbsp;&nbsp;guðgewædu,  
fyrdsearo fuslic,&nbsp;&nbsp;&nbsp;&nbsp;&nbsp;no ymbe ða fæhðe spræc,  
þeah ðe he his broðor bearn&nbsp;&nbsp;&nbsp;&nbsp;&nbsp;abredwade.  
He frætwe geheold&nbsp;&nbsp;&nbsp;&nbsp;&nbsp;fela missera,  
bill ond byrnan,&nbsp;&nbsp;&nbsp;&nbsp;&nbsp;oððæt his byre mihte  
eorlscipe efnan&nbsp;&nbsp;&nbsp;&nbsp;&nbsp;swa his ærfæder;  
geaf him ða mid Geatum&nbsp;&nbsp;&nbsp;&nbsp;&nbsp;guðgewæda,  
æghwæs unrim,&nbsp;&nbsp;&nbsp;&nbsp;&nbsp;þa he of ealdre gewat,  
frod on forðweg.&nbsp;&nbsp;&nbsp;&nbsp;&nbsp;Þa wæs forma sið  
geongan cempan,&nbsp;&nbsp;&nbsp;&nbsp;&nbsp;þæt he guðe ræs  
mid his freodryhtne&nbsp;&nbsp;&nbsp;&nbsp;&nbsp;fremman sceolde.  
Ne gemealt him se modsefa,&nbsp;&nbsp;&nbsp;&nbsp;&nbsp;ne his mæges laf  
gewac æt wige;&nbsp;&nbsp;&nbsp;&nbsp;&nbsp;þæt se wyrm onfand,  
syððan hie togædre&nbsp;&nbsp;&nbsp;&nbsp;&nbsp;gegan hæfdon.  
Wiglaf maðelode,&nbsp;&nbsp;&nbsp;&nbsp;&nbsp;wordrihta fela  
sægde gesiðum&nbsp;&nbsp;&nbsp;&nbsp;&nbsp;(him wæs sefa geomor):  
"Ic ðæt mæl geman,&nbsp;&nbsp;&nbsp;&nbsp;&nbsp;þær we medu þegun,  
þonne we geheton&nbsp;&nbsp;&nbsp;&nbsp;&nbsp;ussum hlaforde  
in biorsele,&nbsp;&nbsp;&nbsp;&nbsp;&nbsp;ðe us ðas beagas geaf,  
þæt we him ða guðgetawa&nbsp;&nbsp;&nbsp;&nbsp;&nbsp;gyldan woldon  
gif him þyslicu&nbsp;&nbsp;&nbsp;&nbsp;&nbsp;þearf gelumpe,  
helmas ond heard sweord.&nbsp;&nbsp;&nbsp;&nbsp;&nbsp;Ðe he usic on herge geceas  
to ðyssum siðfate&nbsp;&nbsp;&nbsp;&nbsp;&nbsp;sylfes willum,  
onmunde usic mærða,&nbsp;&nbsp;&nbsp;&nbsp;&nbsp;ond me þas maðmas geaf,  
þe he usic garwigend&nbsp;&nbsp;&nbsp;&nbsp;&nbsp;gode tealde,  
hwate helmberend,&nbsp;&nbsp;&nbsp;&nbsp;&nbsp;þeah ðe hlaford us  
þis ellenweorc&nbsp;&nbsp;&nbsp;&nbsp;&nbsp;ana aðohte  
to gefremmanne,&nbsp;&nbsp;&nbsp;&nbsp;&nbsp;folces hyrde,  
for ðam he manna mæst&nbsp;&nbsp;&nbsp;&nbsp;&nbsp;mærða gefremede,  
dæda dollicra.&nbsp;&nbsp;&nbsp;&nbsp;&nbsp;Nu is se dæg cumen  
þæt ure mandryhten&nbsp;&nbsp;&nbsp;&nbsp;&nbsp;mægenes behofað,  
godra guðrinca;&nbsp;&nbsp;&nbsp;&nbsp;&nbsp;wutun gongan to,  
helpan hildfruman,&nbsp;&nbsp;&nbsp;&nbsp;&nbsp;þenden hyt sy,  
gledegesa grim.&nbsp;&nbsp;&nbsp;&nbsp;&nbsp;God wat on mec  
þæt me is micle leofre&nbsp;&nbsp;&nbsp;&nbsp;&nbsp;þæt minne lichaman  
mid minne goldgyfan&nbsp;&nbsp;&nbsp;&nbsp;&nbsp;gled fæðmie.  
Ne þynceð me gerysne&nbsp;&nbsp;&nbsp;&nbsp;&nbsp;þæt we rondas beren  
eft to earde,&nbsp;&nbsp;&nbsp;&nbsp;&nbsp;nemne we æror mægen  
fane gefyllan,&nbsp;&nbsp;&nbsp;&nbsp;&nbsp;feorh ealgian  
Wedra ðeodnes.&nbsp;&nbsp;&nbsp;&nbsp;&nbsp;Ic wat geare  
þæt næron ealdgewyrht,&nbsp;&nbsp;&nbsp;&nbsp;&nbsp;þæt he ana scyle  
Geata duguðe&nbsp;&nbsp;&nbsp;&nbsp;&nbsp;gnorn þrowian,  
gesigan æt sæcce;&nbsp;&nbsp;&nbsp;&nbsp;&nbsp;urum sceal sweord ond helm,  
byrne ond beaduscrud,&nbsp;&nbsp;&nbsp;&nbsp;&nbsp;bam gemæne."  
Wod þa þurh þone wælrec,&nbsp;&nbsp;&nbsp;&nbsp;&nbsp;wigheafolan bær  
frean on fultum,&nbsp;&nbsp;&nbsp;&nbsp;&nbsp;fea worda cwæð:  
"Leofa Biowulf,&nbsp;&nbsp;&nbsp;&nbsp;&nbsp;læst eall tela,  
swa ðu on geoguðfeore&nbsp;&nbsp;&nbsp;&nbsp;&nbsp;geara gecwæde  
þæt ðu ne alæte&nbsp;&nbsp;&nbsp;&nbsp;&nbsp;be ðe lifigendum  
dom gedreosan.&nbsp;&nbsp;&nbsp;&nbsp;&nbsp;Scealt nu dædum rof,  
æðeling anhydig,&nbsp;&nbsp;&nbsp;&nbsp;&nbsp;ealle mægene  
feorh ealgian;&nbsp;&nbsp;&nbsp;&nbsp;&nbsp;ic ðe fullæstu."  
æfter ðam wordum&nbsp;&nbsp;&nbsp;&nbsp;&nbsp;wyrm yrre cwom,  
atol inwitgæst,&nbsp;&nbsp;&nbsp;&nbsp;&nbsp;oðre siðe  
fyrwylmum fah&nbsp;&nbsp;&nbsp;&nbsp;&nbsp;fionda niosian,  
laðra manna;&nbsp;&nbsp;&nbsp;&nbsp;&nbsp;ligyðum for.  
Born bord wið rond,&nbsp;&nbsp;&nbsp;&nbsp;&nbsp;byrne ne meahte  
geongum garwigan&nbsp;&nbsp;&nbsp;&nbsp;&nbsp;geoce gefremman,  
ac se maga geonga&nbsp;&nbsp;&nbsp;&nbsp;&nbsp;under his mæges scyld  
elne geeode,&nbsp;&nbsp;&nbsp;&nbsp;&nbsp;þa his agen wæs  
gledum forgrunden.&nbsp;&nbsp;&nbsp;&nbsp;&nbsp;Þa gen guðcyning  
mærða gemunde,&nbsp;&nbsp;&nbsp;&nbsp;&nbsp;mægenstrengo sloh  
hildebille,&nbsp;&nbsp;&nbsp;&nbsp;&nbsp;þæt hyt on heafolan stod  
niþe genyded;&nbsp;&nbsp;&nbsp;&nbsp;&nbsp;Nægling forbærst,  
geswac æt sæcce&nbsp;&nbsp;&nbsp;&nbsp;&nbsp;sweord Biowulfes,  
gomol ond grægmæl.&nbsp;&nbsp;&nbsp;&nbsp;&nbsp;Him þæt gifeðe ne wæs  
þæt him irenna&nbsp;&nbsp;&nbsp;&nbsp;&nbsp;ecge mihton  
helpan æt hilde;&nbsp;&nbsp;&nbsp;&nbsp;&nbsp;wæs sio hond to strong,  
se ðe meca gehwane,&nbsp;&nbsp;&nbsp;&nbsp;&nbsp;mine gefræge,  
swenge ofersohte,&nbsp;&nbsp;&nbsp;&nbsp;&nbsp;þonne he to sæcce bær  
wæpen wundrum heard;&nbsp;&nbsp;&nbsp;&nbsp;&nbsp;næs him wihte ðe sel.  
Þa wæs þeodsceaða&nbsp;&nbsp;&nbsp;&nbsp;&nbsp;þriddan siðe,  
frecne fyrdraca,&nbsp;&nbsp;&nbsp;&nbsp;&nbsp;fæhða gemyndig,  
ræsde on ðone rofan,&nbsp;&nbsp;&nbsp;&nbsp;&nbsp;þa him rum ageald,  
hat ond heaðogrim,&nbsp;&nbsp;&nbsp;&nbsp;&nbsp;heals ealne ymbefeng  
biteran banum;&nbsp;&nbsp;&nbsp;&nbsp;&nbsp;he geblodegod wearð  
sawuldriore,&nbsp;&nbsp;&nbsp;&nbsp;&nbsp;swat yðum weoll.  
  
Ða ic æt þearfe gefrægn&nbsp;&nbsp;&nbsp;&nbsp;&nbsp;þeodcyninges  
andlongne eorl&nbsp;&nbsp;&nbsp;&nbsp;&nbsp;ellen cyðan,  
cræft ond cenðu,&nbsp;&nbsp;&nbsp;&nbsp;&nbsp;swa him gecynde wæs.  
Ne hedde he þæs heafolan,&nbsp;&nbsp;&nbsp;&nbsp;&nbsp;ac sio hand gebarn  
modiges mannes,&nbsp;&nbsp;&nbsp;&nbsp;&nbsp;þær he his mæges healp,  
þæt he þone niðgæst&nbsp;&nbsp;&nbsp;&nbsp;&nbsp;nioðor hwene sloh,  
secg on searwum,&nbsp;&nbsp;&nbsp;&nbsp;&nbsp;þæt ðæt sweord gedeaf,  
fah ond fæted,&nbsp;&nbsp;&nbsp;&nbsp;&nbsp;þæt ðæt fyr ongon  
sweðrian syððan.&nbsp;&nbsp;&nbsp;&nbsp;&nbsp;Þa gen sylf cyning  
geweold his gewitte,&nbsp;&nbsp;&nbsp;&nbsp;&nbsp;wællseaxe gebræd  
biter ond beaduscearp,&nbsp;&nbsp;&nbsp;&nbsp;&nbsp;þæt he on byrnan wæg;  
forwrat Wedra helm&nbsp;&nbsp;&nbsp;&nbsp;&nbsp;wyrm on middan.  
Feond gefyldan&nbsp;&nbsp;&nbsp;&nbsp;&nbsp;(ferh ellen wræc),  
ond hi hyne þa begen&nbsp;&nbsp;&nbsp;&nbsp;&nbsp;abroten hæfdon,  
sibæðelingas.&nbsp;&nbsp;&nbsp;&nbsp;&nbsp;Swylc sceolde secg wesan,  
þegn æt ðearfe!&nbsp;&nbsp;&nbsp;&nbsp;&nbsp;þæt ðam þeodne wæs  
siðast sigehwila&nbsp;&nbsp;&nbsp;&nbsp;&nbsp;sylfes dædum,  
worlde geweorces.&nbsp;&nbsp;&nbsp;&nbsp;&nbsp;Ða sio wund ongon,  
þe him se eorðdraca&nbsp;&nbsp;&nbsp;&nbsp;&nbsp;ær geworhte,  
swelan ond swellan;&nbsp;&nbsp;&nbsp;&nbsp;&nbsp;he þæt sona onfand,  
þæt him on breostum&nbsp;&nbsp;&nbsp;&nbsp;&nbsp;bealoniðe weoll  
attor on innan.&nbsp;&nbsp;&nbsp;&nbsp;&nbsp;Ða se æðeling giong  
þæt he bi wealle&nbsp;&nbsp;&nbsp;&nbsp;&nbsp;wishycgende  
gesæt on sesse;&nbsp;&nbsp;&nbsp;&nbsp;&nbsp;seah on enta geweorc,  
hu ða stanbogan&nbsp;&nbsp;&nbsp;&nbsp;&nbsp;stapulum fæste  
ece eorðreced&nbsp;&nbsp;&nbsp;&nbsp;&nbsp;innan healde.  
Hyne þa mid handa&nbsp;&nbsp;&nbsp;&nbsp;&nbsp;heorodreorigne,  
þeoden mærne,&nbsp;&nbsp;&nbsp;&nbsp;&nbsp;þegn ungemete till  
winedryhten his&nbsp;&nbsp;&nbsp;&nbsp;&nbsp;wætere gelafede,  
hilde sædne,&nbsp;&nbsp;&nbsp;&nbsp;&nbsp;ond his helm onspeon.  
Biowulf maþelode&nbsp;&nbsp;&nbsp;&nbsp;&nbsp;(he ofer benne spræc,  
wunde wælbleate;&nbsp;&nbsp;&nbsp;&nbsp;&nbsp;wisse he gearwe  
þæt he dæghwila&nbsp;&nbsp;&nbsp;&nbsp;&nbsp;gedrogen hæfde,  
eorðan wynne;&nbsp;&nbsp;&nbsp;&nbsp;&nbsp;ða wæs eall sceacen  
dogorgerimes,&nbsp;&nbsp;&nbsp;&nbsp;&nbsp;deað ungemete neah):  
"Nu ic suna minum&nbsp;&nbsp;&nbsp;&nbsp;&nbsp;syllan wolde  
guðgewædu,&nbsp;&nbsp;&nbsp;&nbsp;&nbsp;þær me gifeðe swa  
ænig yrfeweard&nbsp;&nbsp;&nbsp;&nbsp;&nbsp;æfter wurde  
lice gelenge.&nbsp;&nbsp;&nbsp;&nbsp;&nbsp;Ic ðas leode heold  
fiftig wintra;&nbsp;&nbsp;&nbsp;&nbsp;&nbsp;næs se folccyning,  
ymbesittendra&nbsp;&nbsp;&nbsp;&nbsp;&nbsp;ænig ðara,  
þe mec guðwinum&nbsp;&nbsp;&nbsp;&nbsp;&nbsp;gretan dorste,  
egesan ðeon.&nbsp;&nbsp;&nbsp;&nbsp;&nbsp;Ic on earde bad  
mælgesceafta,&nbsp;&nbsp;&nbsp;&nbsp;&nbsp;heold min tela,  
ne sohte searoniðas,&nbsp;&nbsp;&nbsp;&nbsp;&nbsp;ne me swor fela  
aða on unriht.&nbsp;&nbsp;&nbsp;&nbsp;&nbsp;Ic ðæs ealles mæg  
feorhbennum seoc&nbsp;&nbsp;&nbsp;&nbsp;&nbsp;gefean habban;  
for ðam me witan ne ðearf&nbsp;&nbsp;&nbsp;&nbsp;&nbsp;waldend fira  
morðorbealo maga,&nbsp;&nbsp;&nbsp;&nbsp;&nbsp;þonne min sceaceð  
lif of lice.&nbsp;&nbsp;&nbsp;&nbsp;&nbsp;Nu ðu lungre geong  
hord sceawian&nbsp;&nbsp;&nbsp;&nbsp;&nbsp;under harne stan,  
Wiglaf leofa,&nbsp;&nbsp;&nbsp;&nbsp;&nbsp;nu se wyrm ligeð,  
swefeð sare wund,&nbsp;&nbsp;&nbsp;&nbsp;&nbsp;since bereafod.  
Bio nu on ofoste,&nbsp;&nbsp;&nbsp;&nbsp;&nbsp;þæt ic ærwelan,  
goldæht ongite,&nbsp;&nbsp;&nbsp;&nbsp;&nbsp;gearo sceawige  
swegle searogimmas,&nbsp;&nbsp;&nbsp;&nbsp;&nbsp;þæt ic ðy seft mæge  
æfter maððumwelan&nbsp;&nbsp;&nbsp;&nbsp;&nbsp;min alætan  
lif ond leodscipe,&nbsp;&nbsp;&nbsp;&nbsp;&nbsp;þone ic longe heold."  
  
Ða ic snude gefrægn&nbsp;&nbsp;&nbsp;&nbsp;&nbsp;sunu Wihstanes  
æfter wordcwydum&nbsp;&nbsp;&nbsp;&nbsp;&nbsp;wundum dryhtne  
hyran heaðosiocum,&nbsp;&nbsp;&nbsp;&nbsp;&nbsp;hringnet beran,  
brogdne beadusercean&nbsp;&nbsp;&nbsp;&nbsp;&nbsp;under beorges hrof.  
Geseah ða sigehreðig,&nbsp;&nbsp;&nbsp;&nbsp;&nbsp;þa he bi sesse geong,  
magoþegn modig&nbsp;&nbsp;&nbsp;&nbsp;&nbsp;maððumsigla fealo,  
gold glitinian&nbsp;&nbsp;&nbsp;&nbsp;&nbsp;grunde getenge,  
wundur on wealle,&nbsp;&nbsp;&nbsp;&nbsp;&nbsp;ond þæs wyrmes denn,  
ealdes uhtflogan,&nbsp;&nbsp;&nbsp;&nbsp;&nbsp;orcas stondan,  
fyrnmanna fatu&nbsp;&nbsp;&nbsp;&nbsp;&nbsp;feormendlease,  
hyrstum behrorene;&nbsp;&nbsp;&nbsp;&nbsp;&nbsp;þær wæs helm monig  
eald ond omig,&nbsp;&nbsp;&nbsp;&nbsp;&nbsp;earmbeaga fela  
searwum gesæled.&nbsp;&nbsp;&nbsp;&nbsp;&nbsp;Sinc eaðe mæg,  
gold on grunde,&nbsp;&nbsp;&nbsp;&nbsp;&nbsp;gumcynnes gehwone  
oferhigian,&nbsp;&nbsp;&nbsp;&nbsp;&nbsp;hyde se ðe wylle.  
Swylce he siomian geseah&nbsp;&nbsp;&nbsp;&nbsp;&nbsp;segn eallgylden  
heah ofer horde,&nbsp;&nbsp;&nbsp;&nbsp;&nbsp;hondwundra mæst,  
gelocen leoðocræftum;&nbsp;&nbsp;&nbsp;&nbsp;&nbsp;of ðam leoma stod,  
þæt he þone grundwong&nbsp;&nbsp;&nbsp;&nbsp;&nbsp;ongitan meahte,  
wræte giondwlitan.&nbsp;&nbsp;&nbsp;&nbsp;&nbsp;Næs ðæs wyrmes þær  
onsyn ænig,&nbsp;&nbsp;&nbsp;&nbsp;&nbsp;ac hyne ecg fornam.  
Ða ic on hlæwe gefrægn&nbsp;&nbsp;&nbsp;&nbsp;&nbsp;hord reafian,  
eald enta geweorc,&nbsp;&nbsp;&nbsp;&nbsp;&nbsp;anne mannan,  
him on bearm hladon&nbsp;&nbsp;&nbsp;&nbsp;&nbsp;bunan ond discas  
sylfes dome;&nbsp;&nbsp;&nbsp;&nbsp;&nbsp;segn eac genom,  
beacna beorhtost.&nbsp;&nbsp;&nbsp;&nbsp;&nbsp;Bill ær gescod  
(ecg wæs iren)&nbsp;&nbsp;&nbsp;&nbsp;&nbsp;ealdhlafordes  
þam ðara maðma&nbsp;&nbsp;&nbsp;&nbsp;&nbsp;mundbora wæs  
longe hwile,&nbsp;&nbsp;&nbsp;&nbsp;&nbsp;ligegesan wæg  
hatne for horde,&nbsp;&nbsp;&nbsp;&nbsp;&nbsp;hioroweallende  
middelnihtum,&nbsp;&nbsp;&nbsp;&nbsp;&nbsp;oðþæt he morðre swealt.  
Ar wæs on ofoste,&nbsp;&nbsp;&nbsp;&nbsp;&nbsp;eftsiðes georn,  
frætwum gefyrðred;&nbsp;&nbsp;&nbsp;&nbsp;&nbsp;hyne fyrwet bræc,  
hwæðer collenferð&nbsp;&nbsp;&nbsp;&nbsp;&nbsp;cwicne gemette  
in ðam wongstede&nbsp;&nbsp;&nbsp;&nbsp;&nbsp;Wedra þeoden  
ellensiocne,&nbsp;&nbsp;&nbsp;&nbsp;&nbsp;þær he hine ær forlet.  
He ða mid þam maðmum&nbsp;&nbsp;&nbsp;&nbsp;&nbsp;mærne þioden,  
dryhten sinne,&nbsp;&nbsp;&nbsp;&nbsp;&nbsp;driorigne fand  
ealdres æt ende;&nbsp;&nbsp;&nbsp;&nbsp;&nbsp;he hine eft ongon  
wæteres weorpan,&nbsp;&nbsp;&nbsp;&nbsp;&nbsp;oðþæt wordes ord  
breosthord þurhbræc.&nbsp;&nbsp;&nbsp;&nbsp;&nbsp; 
gomel on giohðe&nbsp;&nbsp;&nbsp;&nbsp;&nbsp;(gold sceawode):  
"Ic ðara frætwa&nbsp;&nbsp;&nbsp;&nbsp;&nbsp;frean ealles ðanc,  
wuldurcyninge,&nbsp;&nbsp;&nbsp;&nbsp;&nbsp;wordum secge,  
ecum dryhtne,&nbsp;&nbsp;&nbsp;&nbsp;&nbsp;þe ic her on starie,  
þæs ðe ic moste&nbsp;&nbsp;&nbsp;&nbsp;&nbsp;minum leodum  
ær swyltdæge&nbsp;&nbsp;&nbsp;&nbsp;&nbsp;swylc gestrynan.  
Nu ic on maðma hord&nbsp;&nbsp;&nbsp;&nbsp;&nbsp;mine bebohte  
frode feorhlege,&nbsp;&nbsp;&nbsp;&nbsp;&nbsp;fremmað gena  
leoda þearfe;&nbsp;&nbsp;&nbsp;&nbsp;&nbsp;ne mæg ic her leng wesan.  
Hatað heaðomære&nbsp;&nbsp;&nbsp;&nbsp;&nbsp;hlæw gewyrcean  
beorhtne æfter bæle&nbsp;&nbsp;&nbsp;&nbsp;&nbsp;æt brimes nosan;  
se scel to gemyndum&nbsp;&nbsp;&nbsp;&nbsp;&nbsp;minum leodum  
heah hlifian&nbsp;&nbsp;&nbsp;&nbsp;&nbsp;on Hronesnæsse,  
þæt hit sæliðend&nbsp;&nbsp;&nbsp;&nbsp;&nbsp;syððan hatan  
Biowulfes biorh,&nbsp;&nbsp;&nbsp;&nbsp;&nbsp;ða ðe brentingas  
ofer floda genipu&nbsp;&nbsp;&nbsp;&nbsp;&nbsp;feorran drifað."  
Dyde him of healse&nbsp;&nbsp;&nbsp;&nbsp;&nbsp;hring gyldenne  
þioden þristhydig,&nbsp;&nbsp;&nbsp;&nbsp;&nbsp;þegne gesealde,  
geongum garwigan,&nbsp;&nbsp;&nbsp;&nbsp;&nbsp;goldfahne helm,  
beah ond byrnan,&nbsp;&nbsp;&nbsp;&nbsp;&nbsp;het hyne brucan well:  
"þu eart endelaf&nbsp;&nbsp;&nbsp;&nbsp;&nbsp;usses cynnes,  
Wægmundinga.&nbsp;&nbsp;&nbsp;&nbsp;&nbsp;Ealle wyrd forsweop  
mine magas&nbsp;&nbsp;&nbsp;&nbsp;&nbsp;to metodsceafte,  
eorlas on elne;&nbsp;&nbsp;&nbsp;&nbsp;&nbsp;ic him æfter sceal."  
Þæt wæs þam gomelan&nbsp;&nbsp;&nbsp;&nbsp;&nbsp;gingæste word  
breostgehygdum,&nbsp;&nbsp;&nbsp;&nbsp;&nbsp;ær he bæl cure,  
hate heaðowylmas;&nbsp;&nbsp;&nbsp;&nbsp;&nbsp;him of hreðre gewat  
sawol secean&nbsp;&nbsp;&nbsp;&nbsp;&nbsp;soðfæstra dom.  
Ða wæs gegongen&nbsp;&nbsp;&nbsp;&nbsp;&nbsp;guman unfrodum  
earfoðlice,&nbsp;&nbsp;&nbsp;&nbsp;&nbsp;þæt he on eorðan geseah  
þone leofestan&nbsp;&nbsp;&nbsp;&nbsp;&nbsp;lifes æt ende  
bleate gebæran.&nbsp;&nbsp;&nbsp;&nbsp;&nbsp;Bona swylce læg,  
egeslic eorðdraca&nbsp;&nbsp;&nbsp;&nbsp;&nbsp;ealdre bereafod,  
bealwe gebæded.&nbsp;&nbsp;&nbsp;&nbsp;&nbsp;Beahhordum leng  
wyrm wohbogen&nbsp;&nbsp;&nbsp;&nbsp;&nbsp;wealdan ne moste,  
ac hine irenna&nbsp;&nbsp;&nbsp;&nbsp;&nbsp;ecga fornamon,  
hearde, heaðoscearde&nbsp;&nbsp;&nbsp;&nbsp;&nbsp;homera lafe,  
þæt se widfloga&nbsp;&nbsp;&nbsp;&nbsp;&nbsp;wundum stille  
hreas on hrusan&nbsp;&nbsp;&nbsp;&nbsp;&nbsp;hordærne neah.  
Nalles æfter lyfte&nbsp;&nbsp;&nbsp;&nbsp;&nbsp;lacende hwearf  
middelnihtum,&nbsp;&nbsp;&nbsp;&nbsp;&nbsp;maðmæhta wlonc  
ansyn ywde,&nbsp;&nbsp;&nbsp;&nbsp;&nbsp;ac he eorðan gefeoll  
for ðæs hildfruman&nbsp;&nbsp;&nbsp;&nbsp;&nbsp;hondgeweorce.  
Huru þæt on lande&nbsp;&nbsp;&nbsp;&nbsp;&nbsp;lyt manna ðah,  
mægenagendra,&nbsp;&nbsp;&nbsp;&nbsp;&nbsp;mine gefræge,  
þeah ðe he dæda gehwæs&nbsp;&nbsp;&nbsp;&nbsp;&nbsp;dyrstig wære,  
þæt he wið attorsceaðan&nbsp;&nbsp;&nbsp;&nbsp;&nbsp;oreðe geræsde,  
oððe hringsele&nbsp;&nbsp;&nbsp;&nbsp;&nbsp;hondum styrede,  
gif he wæccende&nbsp;&nbsp;&nbsp;&nbsp;&nbsp;weard onfunde  
buon on beorge.&nbsp;&nbsp;&nbsp;&nbsp;&nbsp;Biowulfe wearð  
dryhtmaðma dæl&nbsp;&nbsp;&nbsp;&nbsp;&nbsp;deaðe forgolden;  
hæfde æghwæðer&nbsp;&nbsp;&nbsp;&nbsp;&nbsp;ende gefered  
lænan lifes.&nbsp;&nbsp;&nbsp;&nbsp;&nbsp;Næs ða lang to ðon  
þæt ða hildlatan&nbsp;&nbsp;&nbsp;&nbsp;&nbsp;holt ofgefan,  
tydre treowlogan&nbsp;&nbsp;&nbsp;&nbsp;&nbsp;tyne ætsomne.  
Ða ne dorston ær&nbsp;&nbsp;&nbsp;&nbsp;&nbsp;dareðum lacan  
on hyra mandryhtnes&nbsp;&nbsp;&nbsp;&nbsp;&nbsp;miclan þearfe,  
ac hy scamiende&nbsp;&nbsp;&nbsp;&nbsp;&nbsp;scyldas bæran,  
guðgewædu,&nbsp;&nbsp;&nbsp;&nbsp;&nbsp;þær se gomela læg,  
wlitan on Wilaf.&nbsp;&nbsp;&nbsp;&nbsp;&nbsp;He gewergad sæt,  
feðecempa,&nbsp;&nbsp;&nbsp;&nbsp;&nbsp;frean eaxlum neah,  
wehte hyne wætre;&nbsp;&nbsp;&nbsp;&nbsp;&nbsp;him wiht ne speow.  
Ne meahte he on eorðan,&nbsp;&nbsp;&nbsp;&nbsp;&nbsp;ðeah he uðe wel,  
on ðam frumgare&nbsp;&nbsp;&nbsp;&nbsp;&nbsp;feorh gehealdan,  
ne ðæs wealdendes&nbsp;&nbsp;&nbsp;&nbsp;&nbsp;wiht oncirran;  
wolde dom godes&nbsp;&nbsp;&nbsp;&nbsp;&nbsp;dædum rædan  
gumena gehwylcum,&nbsp;&nbsp;&nbsp;&nbsp;&nbsp;swa he nu gen deð.  
Þa wæs æt ðam geongan&nbsp;&nbsp;&nbsp;&nbsp;&nbsp;grim ondswaru  
eðbegete&nbsp;&nbsp;&nbsp;&nbsp;&nbsp;þam ðe ær his elne forleas.  
Wiglaf maðelode,&nbsp;&nbsp;&nbsp;&nbsp;&nbsp;Weohstanes sunu,  
sec, sarigferð&nbsp;&nbsp;&nbsp;&nbsp;&nbsp;(seah on unleofe):  
"þæt, la, mæg secgan&nbsp;&nbsp;&nbsp;&nbsp;&nbsp;se ðe wyle soð specan  
þæt se mondryhten&nbsp;&nbsp;&nbsp;&nbsp;&nbsp;se eow ða maðmas geaf,  
eoredgeatwe,&nbsp;&nbsp;&nbsp;&nbsp;&nbsp;þe ge þær on standað,  
þonne he on ealubence&nbsp;&nbsp;&nbsp;&nbsp;&nbsp;oft gesealde  
healsittendum&nbsp;&nbsp;&nbsp;&nbsp;&nbsp;helm ond byrnan,  
þeoden his þegnum,&nbsp;&nbsp;&nbsp;&nbsp;&nbsp;swylce he þrydlicost  
ower feor oððe neah&nbsp;&nbsp;&nbsp;&nbsp;&nbsp;findan meahte,  
þæt he genunga&nbsp;&nbsp;&nbsp;&nbsp;&nbsp;guðgewædu  
wraðe forwurpe,&nbsp;&nbsp;&nbsp;&nbsp;&nbsp;ða hyne wig beget.  
Nealles folccyning&nbsp;&nbsp;&nbsp;&nbsp;&nbsp;fyrdgesteallum  
gylpan þorfte;&nbsp;&nbsp;&nbsp;&nbsp;&nbsp;hwæðre him god uðe,  
sigora waldend,&nbsp;&nbsp;&nbsp;&nbsp;&nbsp;þæt he hyne sylfne gewræc  
ana mid ecge,&nbsp;&nbsp;&nbsp;&nbsp;&nbsp;þa him wæs elnes þearf.  
Ic him lifwraðe&nbsp;&nbsp;&nbsp;&nbsp;&nbsp;lytle meahte  
ætgifan æt guðe,&nbsp;&nbsp;&nbsp;&nbsp;&nbsp;ond ongan swa þeah  
ofer min gemet&nbsp;&nbsp;&nbsp;&nbsp;&nbsp;mæges helpan;  
symle wæs þy sæmra,&nbsp;&nbsp;&nbsp;&nbsp;&nbsp;þonne ic sweorde drep  
ferhðgeniðlan,&nbsp;&nbsp;&nbsp;&nbsp;&nbsp;fyr unswiðor  
weoll of gewitte.&nbsp;&nbsp;&nbsp;&nbsp;&nbsp;Wergendra to lyt  
þrong ymbe þeoden,&nbsp;&nbsp;&nbsp;&nbsp;&nbsp;þa hyne sio þrag becwom.  
Nu sceal sincþego&nbsp;&nbsp;&nbsp;&nbsp;&nbsp;ond swyrdgifu,  
eall eðelwyn&nbsp;&nbsp;&nbsp;&nbsp;&nbsp;eowrum cynne,  
lufen alicgean;&nbsp;&nbsp;&nbsp;&nbsp;&nbsp;londrihtes mot  
þære mægburge&nbsp;&nbsp;&nbsp;&nbsp;&nbsp;monna æghwylc  
idel hweorfan,&nbsp;&nbsp;&nbsp;&nbsp;&nbsp;syððan æðelingas  
feorran gefricgean&nbsp;&nbsp;&nbsp;&nbsp;&nbsp;fleam eowerne,  
domleasan dæd.&nbsp;&nbsp;&nbsp;&nbsp;&nbsp;Deað bið sella  
  
eorla gehwylcum&nbsp;&nbsp;&nbsp;&nbsp;&nbsp;þonne edwitlif!"  
Heht ða þæt heaðoweorc&nbsp;&nbsp;&nbsp;&nbsp;&nbsp;to hagan biodan  
up ofer ecgclif,&nbsp;&nbsp;&nbsp;&nbsp;&nbsp;þær þæt eorlweorod  
morgenlongne dæg&nbsp;&nbsp;&nbsp;&nbsp;&nbsp;modgiomor sæt,  
bordhæbbende,&nbsp;&nbsp;&nbsp;&nbsp;&nbsp;bega on wenum,  
endedogores&nbsp;&nbsp;&nbsp;&nbsp;&nbsp;ond eftcymes  
leofes monnes.&nbsp;&nbsp;&nbsp;&nbsp;&nbsp;Lyt swigode  
niwra spella&nbsp;&nbsp;&nbsp;&nbsp;&nbsp;se ðe næs gerad,  
ac he soðlice&nbsp;&nbsp;&nbsp;&nbsp;&nbsp;sægde ofer ealle:  
"Nu is wilgeofa&nbsp;&nbsp;&nbsp;&nbsp;&nbsp;Wedra leoda,  
dryhten Geata,&nbsp;&nbsp;&nbsp;&nbsp;&nbsp;deaðbedde fæst,  
wunað wælreste&nbsp;&nbsp;&nbsp;&nbsp;&nbsp;wyrmes dædum.  
Him on efn ligeð&nbsp;&nbsp;&nbsp;&nbsp;&nbsp;ealdorgewinna  
sexbennum seoc;&nbsp;&nbsp;&nbsp;&nbsp;&nbsp;sweorde ne meahte  
on ðam aglæcean&nbsp;&nbsp;&nbsp;&nbsp;&nbsp;ænige þinga  
wunde gewyrcean.&nbsp;&nbsp;&nbsp;&nbsp;&nbsp;Wiglaf siteð  
ofer Biowulfe,&nbsp;&nbsp;&nbsp;&nbsp;&nbsp;byre Wihstanes,  
eorl ofer oðrum&nbsp;&nbsp;&nbsp;&nbsp;&nbsp;unlifigendum,  
healdeð higemæðum&nbsp;&nbsp;&nbsp;&nbsp;&nbsp;heafodwearde  
leofes ond laðes.&nbsp;&nbsp;&nbsp;&nbsp;&nbsp;Nu ys leodum wen  
orleghwile,&nbsp;&nbsp;&nbsp;&nbsp;&nbsp;syððan underne  
Froncum ond Frysum&nbsp;&nbsp;&nbsp;&nbsp;&nbsp;fyll cyninges  
wide weorðeð.&nbsp;&nbsp;&nbsp;&nbsp;&nbsp;Wæs sio wroht scepen  
heard wið Hugas,&nbsp;&nbsp;&nbsp;&nbsp;&nbsp;syððan Higelac cwom  
faran flotherge&nbsp;&nbsp;&nbsp;&nbsp;&nbsp;on Fresna land,  
þær hyne Hetware&nbsp;&nbsp;&nbsp;&nbsp;&nbsp;hilde genægdon,  
elne geeodon&nbsp;&nbsp;&nbsp;&nbsp;&nbsp;mid ofermægene,  
þæt se byrnwiga&nbsp;&nbsp;&nbsp;&nbsp;&nbsp;bugan sceolde,  
feoll on feðan,&nbsp;&nbsp;&nbsp;&nbsp;&nbsp;nalles frætwe geaf  
ealdor dugoðe.&nbsp;&nbsp;&nbsp;&nbsp;&nbsp;Us wæs a syððan  
Merewioingas&nbsp;&nbsp;&nbsp;&nbsp;&nbsp;milts ungyfeðe.  
Ne ic to Sweoðeode&nbsp;&nbsp;&nbsp;&nbsp;&nbsp;sibbe oððe treowe  
wihte ne wene,&nbsp;&nbsp;&nbsp;&nbsp;&nbsp;ac wæs wide cuð  
þætte Ongenðio&nbsp;&nbsp;&nbsp;&nbsp;&nbsp;ealdre besnyðede  
Hæðcen Hreþling&nbsp;&nbsp;&nbsp;&nbsp;&nbsp;wið Hrefnawudu,  
þa for onmedlan&nbsp;&nbsp;&nbsp;&nbsp;&nbsp;ærest gesohton  
Geata leode&nbsp;&nbsp;&nbsp;&nbsp;&nbsp;Guðscilfingas.  
Sona him se froda&nbsp;&nbsp;&nbsp;&nbsp;&nbsp;fæder Ohtheres,  
eald ond egesfull,&nbsp;&nbsp;&nbsp;&nbsp;&nbsp;ondslyht ageaf,  
abreot brimwisan,&nbsp;&nbsp;&nbsp;&nbsp;&nbsp;bryd ahredde,  
gomela iomeowlan&nbsp;&nbsp;&nbsp;&nbsp;&nbsp;golde berofene,  
Onelan modor&nbsp;&nbsp;&nbsp;&nbsp;&nbsp;ond Ohtheres,  
ond ða folgode&nbsp;&nbsp;&nbsp;&nbsp;&nbsp;feorhgeniðlan,  
oððæt hi oðeodon&nbsp;&nbsp;&nbsp;&nbsp;&nbsp;earfoðlice  
in Hrefnesholt&nbsp;&nbsp;&nbsp;&nbsp;&nbsp;hlafordlease.  
Besæt ða sinherge&nbsp;&nbsp;&nbsp;&nbsp;&nbsp;sweorda lafe,  
wundum werge,&nbsp;&nbsp;&nbsp;&nbsp;&nbsp;wean oft gehet  
earmre teohhe&nbsp;&nbsp;&nbsp;&nbsp;&nbsp;ondlonge niht,  
cwæð, he on mergenne&nbsp;&nbsp;&nbsp;&nbsp;&nbsp;meces ecgum  
getan wolde,&nbsp;&nbsp;&nbsp;&nbsp;&nbsp;sum on galgtreowum  
fuglum to gamene.&nbsp;&nbsp;&nbsp;&nbsp;&nbsp;Frofor eft gelamp  
sarigmodum&nbsp;&nbsp;&nbsp;&nbsp;&nbsp;somod ærdæge,  
syððan hie Hygelaces&nbsp;&nbsp;&nbsp;&nbsp;&nbsp;horn ond byman,  
gealdor ongeaton,&nbsp;&nbsp;&nbsp;&nbsp;&nbsp;þa se goda com  
leoda dugoðe&nbsp;&nbsp;&nbsp;&nbsp;&nbsp;on last faran.  
  
Wæs sio swatswaðu&nbsp;&nbsp;&nbsp;&nbsp;&nbsp;Sweona ond Geata,  
wælræs weora&nbsp;&nbsp;&nbsp;&nbsp;&nbsp;wide gesyne,  
hu ða folc mid him&nbsp;&nbsp;&nbsp;&nbsp;&nbsp;fæhðe towehton.  
Gewat him ða se goda&nbsp;&nbsp;&nbsp;&nbsp;&nbsp;mid his gædelingum,  
frod, felageomor,&nbsp;&nbsp;&nbsp;&nbsp;&nbsp;fæsten secean,  
eorl Ongenþio,&nbsp;&nbsp;&nbsp;&nbsp;&nbsp;ufor oncirde;  
hæfde Higelaces&nbsp;&nbsp;&nbsp;&nbsp;&nbsp;hilde gefrunen,  
wlonces wigcræft,&nbsp;&nbsp;&nbsp;&nbsp;&nbsp;wiðres ne truwode,  
þæt he sæmannum&nbsp;&nbsp;&nbsp;&nbsp;&nbsp;onsacan mihte,  
heaðoliðendum&nbsp;&nbsp;&nbsp;&nbsp;&nbsp;hord forstandan,  
bearn ond bryde;&nbsp;&nbsp;&nbsp;&nbsp;&nbsp;beah eft þonan  
eald under eorðweall.&nbsp;&nbsp;&nbsp;&nbsp;&nbsp;Þa wæs æht boden  
Sweona leodum,&nbsp;&nbsp;&nbsp;&nbsp;&nbsp;segn Higelaces  
freoðowong þone&nbsp;&nbsp;&nbsp;&nbsp;&nbsp;forð ofereodon,  
syððan Hreðlingas&nbsp;&nbsp;&nbsp;&nbsp;&nbsp;to hagan þrungon.  
Þær wearð Ongenðiow&nbsp;&nbsp;&nbsp;&nbsp;&nbsp;ecgum sweorda,  
blondenfexa,&nbsp;&nbsp;&nbsp;&nbsp;&nbsp;on bid wrecen,  
þæt se þeodcyning&nbsp;&nbsp;&nbsp;&nbsp;&nbsp;ðafian sceolde  
Eafores anne dom.&nbsp;&nbsp;&nbsp;&nbsp;&nbsp;Hyne yrringa  
Wulf Wonreding&nbsp;&nbsp;&nbsp;&nbsp;&nbsp;wæpne geræhte,  
þæt him for swenge&nbsp;&nbsp;&nbsp;&nbsp;&nbsp;swat ædrum sprong  
forð under fexe.&nbsp;&nbsp;&nbsp;&nbsp;&nbsp;Næs he forht swa ðeh,  
gomela Scilfing,&nbsp;&nbsp;&nbsp;&nbsp;&nbsp;ac forgeald hraðe  
wyrsan wrixle&nbsp;&nbsp;&nbsp;&nbsp;&nbsp;wælhlem þone,  
syððan ðeodcyning&nbsp;&nbsp;&nbsp;&nbsp;&nbsp;þyder oncirde.  
Ne meahte se snella&nbsp;&nbsp;&nbsp;&nbsp;&nbsp;sunu Wonredes  
ealdum ceorle&nbsp;&nbsp;&nbsp;&nbsp;&nbsp;ondslyht giofan,  
ac he him on heafde&nbsp;&nbsp;&nbsp;&nbsp;&nbsp;helm ær gescer,  
þæt he blode fah&nbsp;&nbsp;&nbsp;&nbsp;&nbsp;bugan sceolde,  
feoll on foldan;&nbsp;&nbsp;&nbsp;&nbsp;&nbsp;næs he fæge þa git,  
ac he hyne gewyrpte,&nbsp;&nbsp;&nbsp;&nbsp;&nbsp;þeah ðe him wund hrine.  
Let se hearda&nbsp;&nbsp;&nbsp;&nbsp;&nbsp;Higelaces þegn  
bradne mece,&nbsp;&nbsp;&nbsp;&nbsp;&nbsp;þa his broðor læg,  
eald sweord eotonisc,&nbsp;&nbsp;&nbsp;&nbsp;&nbsp;entiscne helm  
brecan ofer bordweal;&nbsp;&nbsp;&nbsp;&nbsp;&nbsp;ða gebeah cyning,  
folces hyrde,&nbsp;&nbsp;&nbsp;&nbsp;&nbsp;wæs in feorh dropen.  
Ða wæron monige&nbsp;&nbsp;&nbsp;&nbsp;&nbsp;þe his mæg wriðon,  
ricone arærdon,&nbsp;&nbsp;&nbsp;&nbsp;&nbsp;ða him gerymed wearð  
þæt hie wælstowe&nbsp;&nbsp;&nbsp;&nbsp;&nbsp;wealdan moston.  
Þenden reafode&nbsp;&nbsp;&nbsp;&nbsp;&nbsp;rinc oðerne,  
nam on Ongenðio&nbsp;&nbsp;&nbsp;&nbsp;&nbsp;irenbyrnan,  
heard swyrd hilted&nbsp;&nbsp;&nbsp;&nbsp;&nbsp;ond his helm somod,  
hares hyrste&nbsp;&nbsp;&nbsp;&nbsp;&nbsp;Higelace bær.  
He ðam frætwum feng&nbsp;&nbsp;&nbsp;&nbsp;&nbsp;ond him fægre gehet  
leana mid leodum,&nbsp;&nbsp;&nbsp;&nbsp;&nbsp;ond gelæste swa;  
geald þone guðræs&nbsp;&nbsp;&nbsp;&nbsp;&nbsp;Geata dryhten,  
Hreðles eafora,&nbsp;&nbsp;&nbsp;&nbsp;&nbsp;þa he to ham becom,  
Iofore ond Wulfe&nbsp;&nbsp;&nbsp;&nbsp;&nbsp;mid ofermaðmum,  
sealde hiora gehwæðrum&nbsp;&nbsp;&nbsp;&nbsp;&nbsp;hund þusenda  
landes ond locenra beaga&nbsp;&nbsp;&nbsp;&nbsp;&nbsp;(ne ðorfte him ða lean oðwitan  
mon on middangearde),&nbsp;&nbsp;&nbsp;&nbsp;&nbsp;syððan hie ða mærða geslogon,  
ond ða Iofore forgeaf&nbsp;&nbsp;&nbsp;&nbsp;&nbsp;angan dohtor,  
hamweorðunge,&nbsp;&nbsp;&nbsp;&nbsp;&nbsp;hyldo to wedde.  
Þæt ys sio fæhðo&nbsp;&nbsp;&nbsp;&nbsp;&nbsp;ond se feondscipe,  
wælnið wera,&nbsp;&nbsp;&nbsp;&nbsp;&nbsp;ðæs ðe ic wen hafo,  
þe us seceað to&nbsp;&nbsp;&nbsp;&nbsp;&nbsp;Sweona leoda,  
syððan hie gefricgeað&nbsp;&nbsp;&nbsp;&nbsp;&nbsp;frean userne  
ealdorleasne,&nbsp;&nbsp;&nbsp;&nbsp;&nbsp;þone ðe ær geheold  
wið hettendum&nbsp;&nbsp;&nbsp;&nbsp;&nbsp;hord ond rice  
æfter hæleða hryre,&nbsp;&nbsp;&nbsp;&nbsp;&nbsp;hwate Scildingas,  
folcred fremede&nbsp;&nbsp;&nbsp;&nbsp;&nbsp;oððe furður gen  
eorlscipe efnde.&nbsp;&nbsp;&nbsp;&nbsp;&nbsp;Nu is ofost betost  
þæt we þeodcyning&nbsp;&nbsp;&nbsp;&nbsp;&nbsp;þær sceawian  
ond þone gebringan,&nbsp;&nbsp;&nbsp;&nbsp;&nbsp;þe us beagas geaf,  
on adfære.&nbsp;&nbsp;&nbsp;&nbsp;&nbsp;Ne scel anes hwæt  
meltan mid þam modigan,&nbsp;&nbsp;&nbsp;&nbsp;&nbsp;ac þær is maðma hord,  
gold unrime&nbsp;&nbsp;&nbsp;&nbsp;&nbsp;grimme geceapod,  
ond nu æt siðestan&nbsp;&nbsp;&nbsp;&nbsp;&nbsp;sylfes feore  
beagas gebohte.&nbsp;&nbsp;&nbsp;&nbsp;&nbsp;þa sceall brond fretan,  
æled þeccean,&nbsp;&nbsp;&nbsp;&nbsp;&nbsp;nalles eorl wegan  
maððum to gemyndum,&nbsp;&nbsp;&nbsp;&nbsp;&nbsp;ne mægð scyne  
habban on healse&nbsp;&nbsp;&nbsp;&nbsp;&nbsp;hringweorðunge,  
ac sceal geomormod,&nbsp;&nbsp;&nbsp;&nbsp;&nbsp;golde bereafod,  
oft nalles æne&nbsp;&nbsp;&nbsp;&nbsp;&nbsp;elland tredan,  
nu se herewisa&nbsp;&nbsp;&nbsp;&nbsp;&nbsp;hleahtor alegde,  
gamen ond gleodream.&nbsp;&nbsp;&nbsp;&nbsp;&nbsp;Forðon sceall gar wesan  
monig, morgenceald,&nbsp;&nbsp;&nbsp;&nbsp;&nbsp;mundum bewunden,  
hæfen on handa,&nbsp;&nbsp;&nbsp;&nbsp;&nbsp;nalles hearpan sweg  
wigend weccean,&nbsp;&nbsp;&nbsp;&nbsp;&nbsp;ac se wonna hrefn  
fus ofer fægum&nbsp;&nbsp;&nbsp;&nbsp;&nbsp;fela reordian,  
earne secgan&nbsp;&nbsp;&nbsp;&nbsp;&nbsp;hu him æt æte speow,  
þenden he wið wulf&nbsp;&nbsp;&nbsp;&nbsp;&nbsp;wæl reafode."  
Swa se secg hwata&nbsp;&nbsp;&nbsp;&nbsp;&nbsp;secggende wæs  
laðra spella;&nbsp;&nbsp;&nbsp;&nbsp;&nbsp;he ne leag fela  
wyrda ne worda.&nbsp;&nbsp;&nbsp;&nbsp;&nbsp;Weorod eall aras;  
eodon unbliðe&nbsp;&nbsp;&nbsp;&nbsp;&nbsp;under Earnanæs,  
wollenteare&nbsp;&nbsp;&nbsp;&nbsp;&nbsp;wundur sceawian.  
Fundon ða on sande&nbsp;&nbsp;&nbsp;&nbsp;&nbsp;sawulleasne  
hlimbed healdan&nbsp;&nbsp;&nbsp;&nbsp;&nbsp;þone þe him hringas geaf  
ærran mælum;&nbsp;&nbsp;&nbsp;&nbsp;&nbsp;þa wæs endedæg  
godum gegongen,&nbsp;&nbsp;&nbsp;&nbsp;&nbsp;þæt se guðcyning,  
Wedra þeoden,&nbsp;&nbsp;&nbsp;&nbsp;&nbsp;wundordeaðe swealt.  
Ær hi þær gesegan&nbsp;&nbsp;&nbsp;&nbsp;&nbsp;syllicran wiht,  
wyrm on wonge&nbsp;&nbsp;&nbsp;&nbsp;&nbsp;wiðerræhtes þær  
laðne licgean;&nbsp;&nbsp;&nbsp;&nbsp;&nbsp;wæs se legdraca  
grimlic, gryrefah,&nbsp;&nbsp;&nbsp;&nbsp;&nbsp;gledum beswæled.  
Se wæs fiftiges&nbsp;&nbsp;&nbsp;&nbsp;&nbsp;fotgemearces  
lang on legere,&nbsp;&nbsp;&nbsp;&nbsp;&nbsp;lyftwynne heold  
nihtes hwilum,&nbsp;&nbsp;&nbsp;&nbsp;&nbsp;nyðer eft gewat  
dennes niosian;&nbsp;&nbsp;&nbsp;&nbsp;&nbsp;wæs ða deaðe fæst,  
hæfde eorðscrafa&nbsp;&nbsp;&nbsp;&nbsp;&nbsp;ende genyttod.  
Him big stodan&nbsp;&nbsp;&nbsp;&nbsp;&nbsp;bunan ond orcas,  
discas lagon&nbsp;&nbsp;&nbsp;&nbsp;&nbsp;ond dyre swyrd,  
omige, þurhetone,&nbsp;&nbsp;&nbsp;&nbsp;&nbsp;swa hie wið eorðan fæðm  
þusend wintra&nbsp;&nbsp;&nbsp;&nbsp;&nbsp;þær eardodon.  
Þonne wæs þæt yrfe,&nbsp;&nbsp;&nbsp;&nbsp;&nbsp;eacencræftig,  
iumonna gold&nbsp;&nbsp;&nbsp;&nbsp;&nbsp;galdre bewunden,  
þæt ðam hringsele&nbsp;&nbsp;&nbsp;&nbsp;&nbsp;hrinan ne moste  
gumena ænig,&nbsp;&nbsp;&nbsp;&nbsp;&nbsp;nefne god sylfa,  
sigora soðcyning,&nbsp;&nbsp;&nbsp;&nbsp;&nbsp;sealde þam ðe he wolde  
(he is manna gehyld)&nbsp;&nbsp;&nbsp;&nbsp;&nbsp;hord openian,  
efne swa hwylcum manna&nbsp;&nbsp;&nbsp;&nbsp;&nbsp;swa him gemet ðuhte.  
  
Þa wæs gesyne&nbsp;&nbsp;&nbsp;&nbsp;&nbsp;þæt se sið ne ðah  
þam ðe unrihte&nbsp;&nbsp;&nbsp;&nbsp;&nbsp;inne gehydde  
wræte under wealle.&nbsp;&nbsp;&nbsp;&nbsp;&nbsp;Weard ær ofsloh  
feara sumne;&nbsp;&nbsp;&nbsp;&nbsp;&nbsp;þa sio fæhð gewearð  
gewrecen wraðlice.&nbsp;&nbsp;&nbsp;&nbsp;&nbsp;Wundur hwar þonne  
eorl ellenrof&nbsp;&nbsp;&nbsp;&nbsp;&nbsp;ende gefere  
lifgesceafta,&nbsp;&nbsp;&nbsp;&nbsp;&nbsp;þonne leng ne mæg  
mon mid his magum&nbsp;&nbsp;&nbsp;&nbsp;&nbsp;meduseld buan.  
Swa wæs Biowulfe,&nbsp;&nbsp;&nbsp;&nbsp;&nbsp;þa he biorges weard  
sohte, searoniðas;&nbsp;&nbsp;&nbsp;&nbsp;&nbsp;seolfa ne cuðe  
þurh hwæt his worulde gedal&nbsp;&nbsp;&nbsp;&nbsp;&nbsp;weorðan sceolde.  
Swa hit oð domes dæg&nbsp;&nbsp;&nbsp;&nbsp;&nbsp;diope benemdon  
þeodnas mære,&nbsp;&nbsp;&nbsp;&nbsp;&nbsp;þa ðæt þær dydon,  
þæt se secg wære&nbsp;&nbsp;&nbsp;&nbsp;&nbsp;synnum scildig,  
hergum geheaðerod,&nbsp;&nbsp;&nbsp;&nbsp;&nbsp;hellbendum fæst,  
wommum gewitnad,&nbsp;&nbsp;&nbsp;&nbsp;&nbsp;se ðone wong strude,  
næs he goldhwæte&nbsp;&nbsp;&nbsp;&nbsp;&nbsp;gearwor hæfde  
agendes est&nbsp;&nbsp;&nbsp;&nbsp;&nbsp;ær gesceawod.  
Wiglaf maðelode,&nbsp;&nbsp;&nbsp;&nbsp;&nbsp;Wihstanes sunu:  
"Oft sceall eorl monig&nbsp;&nbsp;&nbsp;&nbsp;&nbsp;anes willan  
wræc adreogan,&nbsp;&nbsp;&nbsp;&nbsp;&nbsp;swa us geworden is.  
Ne meahton we gelæran&nbsp;&nbsp;&nbsp;&nbsp;&nbsp;leofne þeoden,  
rices hyrde,&nbsp;&nbsp;&nbsp;&nbsp;&nbsp;ræd ænigne,  
þæt he ne grette&nbsp;&nbsp;&nbsp;&nbsp;&nbsp;goldweard þone,  
lete hyne licgean&nbsp;&nbsp;&nbsp;&nbsp;&nbsp;þær he longe wæs,  
wicum wunian&nbsp;&nbsp;&nbsp;&nbsp;&nbsp;oð woruldende;  
heold on heahgesceap.&nbsp;&nbsp;&nbsp;&nbsp;&nbsp;Hord ys gesceawod,  
grimme gegongen;&nbsp;&nbsp;&nbsp;&nbsp;&nbsp;wæs þæt gifeðe to swið  
þe ðone þeodcyning&nbsp;&nbsp;&nbsp;&nbsp;&nbsp;þyder ontyhte.  
Ic wæs þær inne&nbsp;&nbsp;&nbsp;&nbsp;&nbsp;ond þæt eall geondseh,  
recedes geatwa,&nbsp;&nbsp;&nbsp;&nbsp;&nbsp;þa me gerymed wæs,  
nealles swæslice&nbsp;&nbsp;&nbsp;&nbsp;&nbsp;sið alyfed  
inn under eorðweall.&nbsp;&nbsp;&nbsp;&nbsp;&nbsp;Ic on ofoste gefeng  
micle mid mundum&nbsp;&nbsp;&nbsp;&nbsp;&nbsp;mægenbyrðenne  
hordgestreona,&nbsp;&nbsp;&nbsp;&nbsp;&nbsp;hider ut ætbær  
cyninge minum.&nbsp;&nbsp;&nbsp;&nbsp;&nbsp;Cwico wæs þa gena,  
wis ond gewittig;&nbsp;&nbsp;&nbsp;&nbsp;&nbsp;worn eall gespræc  
gomol on gehðo&nbsp;&nbsp;&nbsp;&nbsp;&nbsp;ond eowic gretan het,  
bæd þæt ge geworhton&nbsp;&nbsp;&nbsp;&nbsp;&nbsp;æfter wines dædum  
in bælstede&nbsp;&nbsp;&nbsp;&nbsp;&nbsp;beorh þone hean,  
micelne ond mærne,&nbsp;&nbsp;&nbsp;&nbsp;&nbsp;swa he manna wæs  
wigend weorðfullost&nbsp;&nbsp;&nbsp;&nbsp;&nbsp;wide geond eorðan,  
þenden he burhwelan&nbsp;&nbsp;&nbsp;&nbsp;&nbsp;brucan moste.  
Uton nu efstan&nbsp;&nbsp;&nbsp;&nbsp;&nbsp;oðre siðe,  
seon ond secean&nbsp;&nbsp;&nbsp;&nbsp;&nbsp;searogimma geþræc,  
wundur under wealle;&nbsp;&nbsp;&nbsp;&nbsp;&nbsp;ic eow wisige,  
þæt ge genoge&nbsp;&nbsp;&nbsp;&nbsp;&nbsp;neon sceawiað  
beagas ond brad gold.&nbsp;&nbsp;&nbsp;&nbsp;&nbsp;Sie sio bær gearo,  
ædre geæfned,&nbsp;&nbsp;&nbsp;&nbsp;&nbsp;þonne we ut cymen,  
ond þonne geferian&nbsp;&nbsp;&nbsp;&nbsp;&nbsp;frean userne,  
leofne mannan,&nbsp;&nbsp;&nbsp;&nbsp;&nbsp;þær he longe sceal  
on ðæs waldendes&nbsp;&nbsp;&nbsp;&nbsp;&nbsp;wære geþolian."  
Het ða gebeodan&nbsp;&nbsp;&nbsp;&nbsp;&nbsp;byre Wihstanes,  
hæle hildedior,&nbsp;&nbsp;&nbsp;&nbsp;&nbsp;hæleða monegum,  
boldagendra,&nbsp;&nbsp;&nbsp;&nbsp;&nbsp;þæt hie bælwudu  
feorran feredon,&nbsp;&nbsp;&nbsp;&nbsp;&nbsp;folcagende,  
godum togenes:&nbsp;&nbsp;&nbsp;&nbsp;&nbsp;"Nu sceal gled fretan,  
weaxan wonna leg&nbsp;&nbsp;&nbsp;&nbsp;&nbsp;wigena strengel,  
þone ðe oft gebad&nbsp;&nbsp;&nbsp;&nbsp;&nbsp;isernscure,  
þonne stræla storm&nbsp;&nbsp;&nbsp;&nbsp;&nbsp;strengum gebæded  
scoc ofer scildweall,&nbsp;&nbsp;&nbsp;&nbsp;&nbsp;sceft nytte heold,  
feðergearwum fus&nbsp;&nbsp;&nbsp;&nbsp;&nbsp;flane fulleode."  
Huru se snotra&nbsp;&nbsp;&nbsp;&nbsp;&nbsp;sunu Wihstanes  
acigde of corðre&nbsp;&nbsp;&nbsp;&nbsp;&nbsp;cyninges þegnas  
syfone tosomne,&nbsp;&nbsp;&nbsp;&nbsp;&nbsp;þa selestan,  
eode eahta sum&nbsp;&nbsp;&nbsp;&nbsp;&nbsp;under inwithrof  
hilderinca;&nbsp;&nbsp;&nbsp;&nbsp;&nbsp;sum on handa bær  
æledleoman,&nbsp;&nbsp;&nbsp;&nbsp;&nbsp;se ðe on orde geong.  
Næs ða on hlytme&nbsp;&nbsp;&nbsp;&nbsp;&nbsp;hwa þæt hord strude,  
syððan orwearde&nbsp;&nbsp;&nbsp;&nbsp;&nbsp;ænigne dæl  
secgas gesegon&nbsp;&nbsp;&nbsp;&nbsp;&nbsp;on sele wunian,  
læne licgan;&nbsp;&nbsp;&nbsp;&nbsp;&nbsp;lyt ænig mearn  
þæt hi ofostlice&nbsp;&nbsp;&nbsp;&nbsp;&nbsp;ut geferedon  
dyre maðmas.&nbsp;&nbsp;&nbsp;&nbsp;&nbsp;Dracan ec scufun,  
wyrm ofer weallclif,&nbsp;&nbsp;&nbsp;&nbsp;&nbsp;leton weg niman,  
flod fæðmian&nbsp;&nbsp;&nbsp;&nbsp;&nbsp;frætwa hyrde.  
þa wæs wunden gold&nbsp;&nbsp;&nbsp;&nbsp;&nbsp;on wæn hladen,  
æghwæs unrim,&nbsp;&nbsp;&nbsp;&nbsp;&nbsp;æþeling boren,  
har hilderinc&nbsp;&nbsp;&nbsp;&nbsp;&nbsp;to Hronesnæsse.  
  
Him ða gegiredan&nbsp;&nbsp;&nbsp;&nbsp;&nbsp;Geata leode  
ad on eorðan&nbsp;&nbsp;&nbsp;&nbsp;&nbsp;unwaclicne,  
helmum behongen,&nbsp;&nbsp;&nbsp;&nbsp;&nbsp;hildebordum,  
beorhtum byrnum,&nbsp;&nbsp;&nbsp;&nbsp;&nbsp;swa he bena wæs;  
alegdon ða tomiddes&nbsp;&nbsp;&nbsp;&nbsp;&nbsp;mærne þeoden  
hæleð hiofende,&nbsp;&nbsp;&nbsp;&nbsp;&nbsp;hlaford leofne.  
Ongunnon þa on beorge&nbsp;&nbsp;&nbsp;&nbsp;&nbsp;bælfyra mæst  
wigend weccan;&nbsp;&nbsp;&nbsp;&nbsp;&nbsp;wudurec astah,  
sweart ofer swioðole,&nbsp;&nbsp;&nbsp;&nbsp;&nbsp;swogende leg  
wope bewunden&nbsp;&nbsp;&nbsp;&nbsp;&nbsp;(windblond gelæg),  
oðþæt he ða banhus&nbsp;&nbsp;&nbsp;&nbsp;&nbsp;gebrocen hæfde,  
hat on hreðre.&nbsp;&nbsp;&nbsp;&nbsp;&nbsp;Higum unrote  
modceare mændon,&nbsp;&nbsp;&nbsp;&nbsp;&nbsp;mondryhtnes cwealm;  
swylce giomorgyd&nbsp;&nbsp;&nbsp;&nbsp;&nbsp;Geatisc meowle  
    bundenheorde  
song sorgcearig&nbsp;&nbsp;&nbsp;&nbsp;&nbsp;swiðe geneahhe  
þæt hio hyre heofungdagas&nbsp;&nbsp;&nbsp;&nbsp;&nbsp;hearde ondrede,  
wælfylla worn,&nbsp;&nbsp;&nbsp;&nbsp;&nbsp;werudes egesan,  
hynðo ond hæftnyd.&nbsp;&nbsp;&nbsp;&nbsp;&nbsp;Heofon rece swealg.  
Geworhton ða&nbsp;&nbsp;&nbsp;&nbsp;&nbsp;Wedra leode  
hleo on hoe,&nbsp;&nbsp;&nbsp;&nbsp;&nbsp;se wæs heah ond brad,  
wægliðendum&nbsp;&nbsp;&nbsp;&nbsp;&nbsp;wide gesyne,  
ond betimbredon&nbsp;&nbsp;&nbsp;&nbsp;&nbsp;on tyn dagum  
beadurofes becn,&nbsp;&nbsp;&nbsp;&nbsp;&nbsp;bronda lafe  
wealle beworhton,&nbsp;&nbsp;&nbsp;&nbsp;&nbsp;swa hyt weorðlicost  
foresnotre men&nbsp;&nbsp;&nbsp;&nbsp;&nbsp;findan mihton.  
Hi on beorg dydon&nbsp;&nbsp;&nbsp;&nbsp;&nbsp;beg ond siglu,  
eall swylce hyrsta,&nbsp;&nbsp;&nbsp;&nbsp;&nbsp;swylce on horde ær  
niðhedige men&nbsp;&nbsp;&nbsp;&nbsp;&nbsp;genumen hæfdon,  
forleton eorla gestreon&nbsp;&nbsp;&nbsp;&nbsp;&nbsp;eorðan healdan,  
gold on greote,&nbsp;&nbsp;&nbsp;&nbsp;&nbsp;þær hit nu gen lifað  
eldum swa unnyt&nbsp;&nbsp;&nbsp;&nbsp;&nbsp;swa hit æror wæs.  
Þa ymbe hlæw riodan&nbsp;&nbsp;&nbsp;&nbsp;&nbsp;hildediore,  
æþelinga bearn,&nbsp;&nbsp;&nbsp;&nbsp;&nbsp;ealra twelfe,  
woldon ceare cwiðan&nbsp;&nbsp;&nbsp;&nbsp;&nbsp;ond kyning mænan,  
wordgyd wrecan&nbsp;&nbsp;&nbsp;&nbsp;&nbsp;ond ymb wer sprecan;  
eahtodan eorlscipe&nbsp;&nbsp;&nbsp;&nbsp;&nbsp;ond his ellenweorc  
duguðum demdon,&nbsp;&nbsp;&nbsp;&nbsp;&nbsp;swa hit gedefe bið  
þæt mon his winedryhten&nbsp;&nbsp;&nbsp;&nbsp;&nbsp;wordum herge,  
ferhðum freoge,&nbsp;&nbsp;&nbsp;&nbsp;&nbsp;þonne he forð scile  
of lichaman&nbsp;&nbsp;&nbsp;&nbsp;&nbsp;læded weorðan.  
Swa begnornodon&nbsp;&nbsp;&nbsp;&nbsp;&nbsp;Geata leode  
hlafordes hryre,&nbsp;&nbsp;&nbsp;&nbsp;&nbsp;heorðgeneatas,  
cwædon þæt he wære&nbsp;&nbsp;&nbsp;&nbsp;&nbsp;wyruldcyninga  
manna mildust&nbsp;&nbsp;&nbsp;&nbsp;&nbsp;ond monðwærust,  
leodum liðost&nbsp;&nbsp;&nbsp;&nbsp;&nbsp;ond lofgeornost.
