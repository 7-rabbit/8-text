<div class='line'>Hwæt! We Gardena<span class='gap'>&nbsp;&nbsp;&nbsp;&nbsp;&nbsp;</span>in geardagum,</div>
<div class='line'>þeodcyninga,<span class='gap'>&nbsp;&nbsp;&nbsp;&nbsp;&nbsp;</span>þrym gefrunon,</div>
<div class='line'>hu ða æþelingas<span class='gap'>&nbsp;&nbsp;&nbsp;&nbsp;&nbsp;</span>ellen fremedon.</div>
<div class='line'>Oft Scyld Scefing<span class='gap'>&nbsp;&nbsp;&nbsp;&nbsp;&nbsp;</span>sceaþena þreatum,</div>
<div class='line'>monegum mægþum,<span class='gap'>&nbsp;&nbsp;&nbsp;&nbsp;&nbsp;</span>meodosetla ofteah,</div>
<div class='line'>egsode eorlas.<span class='gap'>&nbsp;&nbsp;&nbsp;&nbsp;&nbsp;</span>Syððan ærest wearð</div>
<div class='line'>feasceaft funden,<span class='gap'>&nbsp;&nbsp;&nbsp;&nbsp;&nbsp;</span>he þæs frofre gebad,</div>
<div class='line'>weox under wolcnum,<span class='gap'>&nbsp;&nbsp;&nbsp;&nbsp;&nbsp;</span>weorðmyndum þah,</div>
<div class='line'>oðþæt him æghwylc<span class='gap'>&nbsp;&nbsp;&nbsp;&nbsp;&nbsp;</span>þara ymbsittendra</div>
<div class='line'>ofer hronrade<span class='gap'>&nbsp;&nbsp;&nbsp;&nbsp;&nbsp;</span>hyran scolde,</div>
<div class='line'>gomban gyldan.<span class='gap'>&nbsp;&nbsp;&nbsp;&nbsp;&nbsp;</span>Þæt wæs god cyning!</div>
<div class='line'>Ðæm eafera wæs<span class='gap'>&nbsp;&nbsp;&nbsp;&nbsp;&nbsp;</span>æfter cenned,</div>
<div class='line'>geong in geardum,<span class='gap'>&nbsp;&nbsp;&nbsp;&nbsp;&nbsp;</span>þone god sende</div>
<div class='line'>folce to frofre;<span class='gap'>&nbsp;&nbsp;&nbsp;&nbsp;&nbsp;</span>fyrenðearfe ongeat</div>
<div class='line'>þe hie ær drugon<span class='gap'>&nbsp;&nbsp;&nbsp;&nbsp;&nbsp;</span>aldorlease</div>
<div class='line'>lange hwile.<span class='gap'>&nbsp;&nbsp;&nbsp;&nbsp;&nbsp;</span>Him þæs liffrea,</div>
<div class='line'>wuldres wealdend,<span class='gap'>&nbsp;&nbsp;&nbsp;&nbsp;&nbsp;</span>woroldare forgeaf;</div>
<div class='line'>Beowulf wæs breme<span class='gap'>&nbsp;&nbsp;&nbsp;&nbsp;&nbsp;</span>(blæd wide sprang),</div>
<div class='line'>Scyldes eafera<span class='gap'>&nbsp;&nbsp;&nbsp;&nbsp;&nbsp;</span>Scedelandum in.</div>
<div class='line'>Swa sceal geong guma<span class='gap'>&nbsp;&nbsp;&nbsp;&nbsp;&nbsp;</span>gode gewyrcean,</div>
<div class='line'>fromum feohgiftum<span class='gap'>&nbsp;&nbsp;&nbsp;&nbsp;&nbsp;</span>on fæder bearme,</div>
<div class='line'>þæt hine on ylde<span class='gap'>&nbsp;&nbsp;&nbsp;&nbsp;&nbsp;</span>eft gewunigen</div>
<div class='line'>wilgesiþas,<span class='gap'>&nbsp;&nbsp;&nbsp;&nbsp;&nbsp;</span>þonne wig cume,</div>
<div class='line'>leode gelæsten;<span class='gap'>&nbsp;&nbsp;&nbsp;&nbsp;&nbsp;</span>lofdædum sceal</div>
<div class='line'>in mægþa gehwære<span class='gap'>&nbsp;&nbsp;&nbsp;&nbsp;&nbsp;</span>man geþeon.</div>
<div class='line'>Him ða Scyld gewat<span class='gap'>&nbsp;&nbsp;&nbsp;&nbsp;&nbsp;</span>to gescæphwile</div>
<div class='line'>felahror feran<span class='gap'>&nbsp;&nbsp;&nbsp;&nbsp;&nbsp;</span>on frean wære.</div>
<div class='line'>Hi hyne þa ætbæron<span class='gap'>&nbsp;&nbsp;&nbsp;&nbsp;&nbsp;</span>to brimes faroðe,</div>
<div class='line'>swæse gesiþas,<span class='gap'>&nbsp;&nbsp;&nbsp;&nbsp;&nbsp;</span>swa he selfa bæd,</div>
<div class='line'>þenden wordum weold<span class='gap'>&nbsp;&nbsp;&nbsp;&nbsp;&nbsp;</span>wine Scyldinga;</div>
<div class='line'>leof landfruma<span class='gap'>&nbsp;&nbsp;&nbsp;&nbsp;&nbsp;</span>lange ahte.</div>
<div class='line'>Þær æt hyðe stod<span class='gap'>&nbsp;&nbsp;&nbsp;&nbsp;&nbsp;</span>hringedstefna,</div>
<div class='line'>isig ond utfus,<span class='gap'>&nbsp;&nbsp;&nbsp;&nbsp;&nbsp;</span>æþelinges fær.</div>
<div class='line'>Aledon þa<span class='gap'>&nbsp;&nbsp;&nbsp;&nbsp;&nbsp;</span>leofne þeoden,</div>
<div class='line'>beaga bryttan,<span class='gap'>&nbsp;&nbsp;&nbsp;&nbsp;&nbsp;</span>on bearm scipes,</div>
<div class='line'>mærne be mæste.<span class='gap'>&nbsp;&nbsp;&nbsp;&nbsp;&nbsp;</span>Þær wæs madma fela</div>
<div class='line'>of feorwegum,<span class='gap'>&nbsp;&nbsp;&nbsp;&nbsp;&nbsp;</span>frætwa, gelæded;</div>
<div class='line'>ne hyrde ic cymlicor<span class='gap'>&nbsp;&nbsp;&nbsp;&nbsp;&nbsp;</span>ceol gegyrwan</div>
<div class='line'>hildewæpnum<span class='gap'>&nbsp;&nbsp;&nbsp;&nbsp;&nbsp;</span>ond heaðowædum,</div>
<div class='line'>billum ond byrnum;<span class='gap'>&nbsp;&nbsp;&nbsp;&nbsp;&nbsp;</span>him on bearme læg</div>
<div class='line'>madma mænigo,<span class='gap'>&nbsp;&nbsp;&nbsp;&nbsp;&nbsp;</span>þa him mid scoldon</div>
<div class='line'>on flodes æht<span class='gap'>&nbsp;&nbsp;&nbsp;&nbsp;&nbsp;</span>feor gewitan.</div>
<div class='line'>Nalæs hi hine læssan<span class='gap'>&nbsp;&nbsp;&nbsp;&nbsp;&nbsp;</span>lacum teodan,</div>
<div class='line'>þeodgestreonum,<span class='gap'>&nbsp;&nbsp;&nbsp;&nbsp;&nbsp;</span>þon þa dydon</div>
<div class='line'>þe hine æt frumsceafte<span class='gap'>&nbsp;&nbsp;&nbsp;&nbsp;&nbsp;</span>forð onsendon</div>
<div class='line'>ænne ofer yðe<span class='gap'>&nbsp;&nbsp;&nbsp;&nbsp;&nbsp;</span>umborwesende.</div>
<div class='line'>Þa gyt hie him asetton<span class='gap'>&nbsp;&nbsp;&nbsp;&nbsp;&nbsp;</span>segen geldenne</div>
<div class='line'>heah ofer heafod,<span class='gap'>&nbsp;&nbsp;&nbsp;&nbsp;&nbsp;</span>leton holm beran,</div>
<div class='line'>geafon on garsecg;<span class='gap'>&nbsp;&nbsp;&nbsp;&nbsp;&nbsp;</span>him wæs geomor sefa,</div>
<div class='line'>murnende mod.<span class='gap'>&nbsp;&nbsp;&nbsp;&nbsp;&nbsp;</span>Men ne cunnon</div>
<div class='line'>secgan to soðe,<span class='gap'>&nbsp;&nbsp;&nbsp;&nbsp;&nbsp;</span>selerædende,</div>
<div class='line'>hæleð under heofenum,<span class='gap'>&nbsp;&nbsp;&nbsp;&nbsp;&nbsp;</span>hwa þæm hlæste onfeng.</div>
  
<div class='line'>Ða wæs on burgum<span class='gap'>&nbsp;&nbsp;&nbsp;&nbsp;&nbsp;</span>Beowulf Scyldinga,</div>
<div class='line'>leof leodcyning,<span class='gap'>&nbsp;&nbsp;&nbsp;&nbsp;&nbsp;</span>longe þrage</div>
<div class='line'>folcum gefræge<span class='gap'>&nbsp;&nbsp;&nbsp;&nbsp;&nbsp;</span>(fæder ellor hwearf,</div>
<div class='line'>aldor of earde),<span class='gap'>&nbsp;&nbsp;&nbsp;&nbsp;&nbsp;</span>oþþæt him eft onwoc</div>
<div class='line'>heah Healfdene;<span class='gap'>&nbsp;&nbsp;&nbsp;&nbsp;&nbsp;</span>heold þenden lifde,</div>
<div class='line'>gamol ond guðreouw,<span class='gap'>&nbsp;&nbsp;&nbsp;&nbsp;&nbsp;</span>glæde Scyldingas.</div>
<div class='line'>Ðæm feower bearn<span class='gap'>&nbsp;&nbsp;&nbsp;&nbsp;&nbsp;</span>forð gerimed</div>
<div class='line'>in worold wocun,<span class='gap'>&nbsp;&nbsp;&nbsp;&nbsp;&nbsp;</span>weoroda ræswan,</div>
<div class='line'>Heorogar ond Hroðgar<span class='gap'>&nbsp;&nbsp;&nbsp;&nbsp;&nbsp;</span>ond Halga til;</div>
<div class='line'>hyrde ic þæt * * *<span class='gap'>&nbsp;&nbsp;&nbsp;&nbsp;&nbsp;</span>wæs Onelan cwen,</div>
<div class='line'>Heaðoscilfingas<span class='gap'>&nbsp;&nbsp;&nbsp;&nbsp;&nbsp;</span>healsgebedda.</div>
<div class='line'>Þa wæs Hroðgare<span class='gap'>&nbsp;&nbsp;&nbsp;&nbsp;&nbsp;</span>heresped gyfen,</div>
<div class='line'>wiges weorðmynd,<span class='gap'>&nbsp;&nbsp;&nbsp;&nbsp;&nbsp;</span>þæt him his winemagas</div>
<div class='line'>georne hyrdon,<span class='gap'>&nbsp;&nbsp;&nbsp;&nbsp;&nbsp;</span>oðð þæt seo geogoð geweox,</div>
<div class='line'>magodriht micel.<span class='gap'>&nbsp;&nbsp;&nbsp;&nbsp;&nbsp;</span>Him on mod bearn</div>
<div class='line'>þæt healreced<span class='gap'>&nbsp;&nbsp;&nbsp;&nbsp;&nbsp;</span>hatan wolde,</div>
<div class='line'>medoærn micel,<span class='gap'>&nbsp;&nbsp;&nbsp;&nbsp;&nbsp;</span>men gewyrcean</div>
<div class='line'>þonne yldo bearn<span class='gap'>&nbsp;&nbsp;&nbsp;&nbsp;&nbsp;</span>æfre gefrunon,</div>
<div class='line'>ond þær on innan<span class='gap'>&nbsp;&nbsp;&nbsp;&nbsp;&nbsp;</span>eall gedælan</div>
<div class='line'>geongum ond ealdum,<span class='gap'>&nbsp;&nbsp;&nbsp;&nbsp;&nbsp;</span>swylc him god sealde,</div>
<div class='line'>buton folcscare<span class='gap'>&nbsp;&nbsp;&nbsp;&nbsp;&nbsp;</span>ond feorum gumena.</div>
<div class='line'>Ða ic wide gefrægn<span class='gap'>&nbsp;&nbsp;&nbsp;&nbsp;&nbsp;</span>weorc gebannan</div>
<div class='line'>manigre mægþe<span class='gap'>&nbsp;&nbsp;&nbsp;&nbsp;&nbsp;</span>geond þisne middangeard,</div>
<div class='line'>folcstede frætwan.<span class='gap'>&nbsp;&nbsp;&nbsp;&nbsp;&nbsp;</span>Him on fyrste gelomp,</div>
<div class='line'>ædre mid yldum,<span class='gap'>&nbsp;&nbsp;&nbsp;&nbsp;&nbsp;</span>þæt hit wearð ealgearo,</div>
<div class='line'>healærna mæst;<span class='gap'>&nbsp;&nbsp;&nbsp;&nbsp;&nbsp;</span>scop him Heort naman</div>
<div class='line'>se þe his wordes geweald<span class='gap'>&nbsp;&nbsp;&nbsp;&nbsp;&nbsp;</span>wide hæfde.</div>
<div class='line'>He beot ne aleh,<span class='gap'>&nbsp;&nbsp;&nbsp;&nbsp;&nbsp;</span>beagas dælde,</div>
<div class='line'>sinc æt symle.<span class='gap'>&nbsp;&nbsp;&nbsp;&nbsp;&nbsp;</span>Sele hlifade,</div>
<div class='line'>heah ond horngeap,<span class='gap'>&nbsp;&nbsp;&nbsp;&nbsp;&nbsp;</span>heaðowylma bad,</div>
<div class='line'>laðan liges;<span class='gap'>&nbsp;&nbsp;&nbsp;&nbsp;&nbsp;</span>ne wæs hit lenge þa gen</div>
<div class='line'>þæt se ecghete<span class='gap'>&nbsp;&nbsp;&nbsp;&nbsp;&nbsp;</span>aþumsweorum</div>
<div class='line'>æfter wælniðe<span class='gap'>&nbsp;&nbsp;&nbsp;&nbsp;&nbsp;</span>wæcnan scolde.</div>
<div class='line'>Ða se ellengæst<span class='gap'>&nbsp;&nbsp;&nbsp;&nbsp;&nbsp;</span>earfoðlice</div>
<div class='line'>þrage geþolode,<span class='gap'>&nbsp;&nbsp;&nbsp;&nbsp;&nbsp;</span>se þe in þystrum bad,</div>
<div class='line'>þæt he dogora gehwam<span class='gap'>&nbsp;&nbsp;&nbsp;&nbsp;&nbsp;</span>dream gehyrde</div>
<div class='line'>hludne in healle;<span class='gap'>&nbsp;&nbsp;&nbsp;&nbsp;&nbsp;</span>þær wæs hearpan sweg,</div>
<div class='line'>swutol sang scopes.<span class='gap'>&nbsp;&nbsp;&nbsp;&nbsp;&nbsp;</span>Sægde se þe cuþe</div>
<div class='line'>frumsceaft fira<span class='gap'>&nbsp;&nbsp;&nbsp;&nbsp;&nbsp;</span>feorran reccan,</div>
<div class='line'>cwæð þæt se ælmihtiga<span class='gap'>&nbsp;&nbsp;&nbsp;&nbsp;&nbsp;</span>eorðan worhte,</div>
<div class='line'>wlitebeorhtne wang,<span class='gap'>&nbsp;&nbsp;&nbsp;&nbsp;&nbsp;</span>swa wæter bebugeð,</div>
<div class='line'>gesette sigehreþig<span class='gap'>&nbsp;&nbsp;&nbsp;&nbsp;&nbsp;</span>sunnan ond monan</div>
<div class='line'>leoman to leohte<span class='gap'>&nbsp;&nbsp;&nbsp;&nbsp;&nbsp;</span>landbuendum</div>
<div class='line'>ond gefrætwade<span class='gap'>&nbsp;&nbsp;&nbsp;&nbsp;&nbsp;</span>foldan sceatas</div>
<div class='line'>leomum ond leafum,<span class='gap'>&nbsp;&nbsp;&nbsp;&nbsp;&nbsp;</span>lif eac gesceop</div>
<div class='line'>cynna gehwylcum<span class='gap'>&nbsp;&nbsp;&nbsp;&nbsp;&nbsp;</span>þara ðe cwice hwyrfaþ.</div>
<div class='line'>Swa ða drihtguman<span class='gap'>&nbsp;&nbsp;&nbsp;&nbsp;&nbsp;</span>dreamum lifdon</div>
<div class='line'>eadiglice,<span class='gap'>&nbsp;&nbsp;&nbsp;&nbsp;&nbsp;</span>oððæt an ongan</div>
<div class='line'>fyrene fremman<span class='gap'>&nbsp;&nbsp;&nbsp;&nbsp;&nbsp;</span>feond on helle.</div>
<div class='line'>Wæs se grimma gæst<span class='gap'>&nbsp;&nbsp;&nbsp;&nbsp;&nbsp;</span>Grendel haten,</div>
<div class='line'>mære mearcstapa,<span class='gap'>&nbsp;&nbsp;&nbsp;&nbsp;&nbsp;</span>se þe moras heold,</div>
<div class='line'>fen ond fæsten;<span class='gap'>&nbsp;&nbsp;&nbsp;&nbsp;&nbsp;</span>fifelcynnes eard</div>
<div class='line'>wonsæli wer<span class='gap'>&nbsp;&nbsp;&nbsp;&nbsp;&nbsp;</span>weardode hwile,</div>
<div class='line'>siþðan him scyppend<span class='gap'>&nbsp;&nbsp;&nbsp;&nbsp;&nbsp;</span>forscrifen hæfde</div>
<div class='line'>in Caines cynne.<span class='gap'>&nbsp;&nbsp;&nbsp;&nbsp;&nbsp;</span>Þone cwealm gewræc</div>
<div class='line'>ece drihten,<span class='gap'>&nbsp;&nbsp;&nbsp;&nbsp;&nbsp;</span>þæs þe he Abel slog;</div>
<div class='line'>ne gefeah he þære fæhðe,<span class='gap'>&nbsp;&nbsp;&nbsp;&nbsp;&nbsp;</span>ac he hine feor forwræc,</div>
<div class='line'>metod for þy mane,<span class='gap'>&nbsp;&nbsp;&nbsp;&nbsp;&nbsp;</span>mancynne fram.</div>
<div class='line'>Þanon untydras<span class='gap'>&nbsp;&nbsp;&nbsp;&nbsp;&nbsp;</span>ealle onwocon,</div>
<div class='line'>eotenas ond ylfe<span class='gap'>&nbsp;&nbsp;&nbsp;&nbsp;&nbsp;</span>ond orcneas,</div>
<div class='line'>swylce gigantas,<span class='gap'>&nbsp;&nbsp;&nbsp;&nbsp;&nbsp;</span>þa wið gode wunnon</div>
<div class='line'>lange þrage;<span class='gap'>&nbsp;&nbsp;&nbsp;&nbsp;&nbsp;</span>he him ðæs lean forgeald.</div>
  
<div class='line'>Gewat ða neosian,<span class='gap'>&nbsp;&nbsp;&nbsp;&nbsp;&nbsp;</span>syþðan niht becom,</div>
<div class='line'>hean huses,<span class='gap'>&nbsp;&nbsp;&nbsp;&nbsp;&nbsp;</span>hu hit Hringdene</div>
<div class='line'>æfter beorþege<span class='gap'>&nbsp;&nbsp;&nbsp;&nbsp;&nbsp;</span>gebun hæfdon.</div>
<div class='line'>Fand þa ðær inne<span class='gap'>&nbsp;&nbsp;&nbsp;&nbsp;&nbsp;</span>æþelinga gedriht</div>
<div class='line'>swefan æfter symble;<span class='gap'>&nbsp;&nbsp;&nbsp;&nbsp;&nbsp;</span>sorge ne cuðon,</div>
<div class='line'>wonsceaft wera.<span class='gap'>&nbsp;&nbsp;&nbsp;&nbsp;&nbsp;</span>Wiht unhælo,</div>
<div class='line'>grim ond grædig,<span class='gap'>&nbsp;&nbsp;&nbsp;&nbsp;&nbsp;</span>gearo sona wæs,</div>
<div class='line'>reoc ond reþe,<span class='gap'>&nbsp;&nbsp;&nbsp;&nbsp;&nbsp;</span>ond on ræste genam</div>
<div class='line'>þritig þegna,<span class='gap'>&nbsp;&nbsp;&nbsp;&nbsp;&nbsp;</span>þanon eft gewat</div>
<div class='line'>huðe hremig<span class='gap'>&nbsp;&nbsp;&nbsp;&nbsp;&nbsp;</span>to ham faran,</div>
<div class='line'>mid þære wælfylle<span class='gap'>&nbsp;&nbsp;&nbsp;&nbsp;&nbsp;</span>wica neosan.</div>
<div class='line'>Ða wæs on uhtan<span class='gap'>&nbsp;&nbsp;&nbsp;&nbsp;&nbsp;</span>mid ærdæge</div>
<div class='line'>Grendles guðcræft<span class='gap'>&nbsp;&nbsp;&nbsp;&nbsp;&nbsp;</span>gumum undyrne;</div>
<div class='line'>þa wæs æfter wiste<span class='gap'>&nbsp;&nbsp;&nbsp;&nbsp;&nbsp;</span>wop up ahafen,</div>
<div class='line'>micel morgensweg.<span class='gap'>&nbsp;&nbsp;&nbsp;&nbsp;&nbsp;</span>Mære þeoden,</div>
<div class='line'>æþeling ærgod,<span class='gap'>&nbsp;&nbsp;&nbsp;&nbsp;&nbsp;</span>unbliðe sæt,</div>
<div class='line'>þolode ðryðswyð,<span class='gap'>&nbsp;&nbsp;&nbsp;&nbsp;&nbsp;</span>þegnsorge dreah,</div>
<div class='line'>syðþan hie þæs laðan<span class='gap'>&nbsp;&nbsp;&nbsp;&nbsp;&nbsp;</span>last sceawedon,</div>
<div class='line'>wergan gastes;<span class='gap'>&nbsp;&nbsp;&nbsp;&nbsp;&nbsp;</span>wæs þæt gewin to strang,</div>
<div class='line'>lað ond longsum.<span class='gap'>&nbsp;&nbsp;&nbsp;&nbsp;&nbsp;</span>Næs hit lengra fyrst,</div>
<div class='line'>ac ymb ane niht<span class='gap'>&nbsp;&nbsp;&nbsp;&nbsp;&nbsp;</span>eft gefremede</div>
<div class='line'>morðbeala mare<span class='gap'>&nbsp;&nbsp;&nbsp;&nbsp;&nbsp;</span>ond no mearn fore,</div>
<div class='line'>fæhðe ond fyrene;<span class='gap'>&nbsp;&nbsp;&nbsp;&nbsp;&nbsp;</span>wæs to fæst on þam.</div>
<div class='line'>Þa wæs eaðfynde<span class='gap'>&nbsp;&nbsp;&nbsp;&nbsp;&nbsp;</span>þe him elles hwær</div>
<div class='line'>gerumlicor<span class='gap'>&nbsp;&nbsp;&nbsp;&nbsp;&nbsp;</span>ræste sohte,</div>
<div class='line'>bed æfter burum,<span class='gap'>&nbsp;&nbsp;&nbsp;&nbsp;&nbsp;</span>ða him gebeacnod wæs,</div>
<div class='line'>gesægd soðlice<span class='gap'>&nbsp;&nbsp;&nbsp;&nbsp;&nbsp;</span>sweotolan tacne</div>
<div class='line'>healðegnes hete;<span class='gap'>&nbsp;&nbsp;&nbsp;&nbsp;&nbsp;</span>heold hyne syðþan</div>
<div class='line'>fyr ond fæstor<span class='gap'>&nbsp;&nbsp;&nbsp;&nbsp;&nbsp;</span>se þæm feonde ætwand.</div>
<div class='line'>Swa rixode<span class='gap'>&nbsp;&nbsp;&nbsp;&nbsp;&nbsp;</span>ond wið rihte wan,</div>
<div class='line'>ana wið eallum,<span class='gap'>&nbsp;&nbsp;&nbsp;&nbsp;&nbsp;</span>oðþæt idel stod</div>
<div class='line'>husa selest.<span class='gap'>&nbsp;&nbsp;&nbsp;&nbsp;&nbsp;</span>Wæs seo hwil micel;</div>
<div class='line'>XII wintra tid<span class='gap'>&nbsp;&nbsp;&nbsp;&nbsp;&nbsp;</span>torn geþolode</div>
<div class='line'>wine Scyldinga,<span class='gap'>&nbsp;&nbsp;&nbsp;&nbsp;&nbsp;</span>weana gehwelcne,</div>
<div class='line'>sidra sorga.<span class='gap'>&nbsp;&nbsp;&nbsp;&nbsp;&nbsp;</span>Forðam secgum wearð,</div>
<div class='line'>ylda bearnum,<span class='gap'>&nbsp;&nbsp;&nbsp;&nbsp;&nbsp;</span>undyrne cuð,</div>
<div class='line'>gyddum geomore,<span class='gap'>&nbsp;&nbsp;&nbsp;&nbsp;&nbsp;</span>þætte Grendel wan</div>
<div class='line'>hwile wið Hroþgar,<span class='gap'>&nbsp;&nbsp;&nbsp;&nbsp;&nbsp;</span>heteniðas wæg,</div>
<div class='line'>fyrene ond fæhðe<span class='gap'>&nbsp;&nbsp;&nbsp;&nbsp;&nbsp;</span>fela missera,</div>
<div class='line'>singale sæce,<span class='gap'>&nbsp;&nbsp;&nbsp;&nbsp;&nbsp;</span>sibbe ne wolde</div>
<div class='line'>wið manna hwone<span class='gap'>&nbsp;&nbsp;&nbsp;&nbsp;&nbsp;</span>mægenes Deniga,</div>
<div class='line'>feorhbealo feorran,<span class='gap'>&nbsp;&nbsp;&nbsp;&nbsp;&nbsp;</span>fea þingian,</div>
<div class='line'>ne þær nænig witena<span class='gap'>&nbsp;&nbsp;&nbsp;&nbsp;&nbsp;</span>wenan þorfte</div>
<div class='line'>beorhtre bote<span class='gap'>&nbsp;&nbsp;&nbsp;&nbsp;&nbsp;</span>to banan folmum,</div>
<div class='line'>ac se æglæca<span class='gap'>&nbsp;&nbsp;&nbsp;&nbsp;&nbsp;</span>ehtende wæs,</div>
<div class='line'>deorc deaþscua,<span class='gap'>&nbsp;&nbsp;&nbsp;&nbsp;&nbsp;</span>duguþe ond geogoþe,</div>
<div class='line'>seomade ond syrede,<span class='gap'>&nbsp;&nbsp;&nbsp;&nbsp;&nbsp;</span>sinnihte heold</div>
<div class='line'>mistige moras;<span class='gap'>&nbsp;&nbsp;&nbsp;&nbsp;&nbsp;</span>men ne cunnon</div>
<div class='line'>hwyder helrunan<span class='gap'>&nbsp;&nbsp;&nbsp;&nbsp;&nbsp;</span>hwyrftum scriþað.</div>
<div class='line'>Swa fela fyrena<span class='gap'>&nbsp;&nbsp;&nbsp;&nbsp;&nbsp;</span>feond mancynnes,</div>
<div class='line'>atol angengea,<span class='gap'>&nbsp;&nbsp;&nbsp;&nbsp;&nbsp;</span>oft gefremede,</div>
<div class='line'>heardra hynða.<span class='gap'>&nbsp;&nbsp;&nbsp;&nbsp;&nbsp;</span>Heorot eardode,</div>
<div class='line'>sincfage sel<span class='gap'>&nbsp;&nbsp;&nbsp;&nbsp;&nbsp;</span>sweartum nihtum;</div>
<div class='line'>no he þone gifstol<span class='gap'>&nbsp;&nbsp;&nbsp;&nbsp;&nbsp;</span>gretan moste,</div>
<div class='line'>maþðum for metode,<span class='gap'>&nbsp;&nbsp;&nbsp;&nbsp;&nbsp;</span>ne his myne wisse.</div>
<div class='line'>Þæt wæs wræc micel<span class='gap'>&nbsp;&nbsp;&nbsp;&nbsp;&nbsp;</span>wine Scyldinga,</div>
<div class='line'>modes brecða.<span class='gap'>&nbsp;&nbsp;&nbsp;&nbsp;&nbsp;</span>Monig oft gesæt</div>
<div class='line'>rice to rune;<span class='gap'>&nbsp;&nbsp;&nbsp;&nbsp;&nbsp;</span>ræd eahtedon</div>
<div class='line'>hwæt swiðferhðum<span class='gap'>&nbsp;&nbsp;&nbsp;&nbsp;&nbsp;</span>selest wære</div>
<div class='line'>wið færgryrum<span class='gap'>&nbsp;&nbsp;&nbsp;&nbsp;&nbsp;</span>to gefremmanne.</div>
<div class='line'>Hwilum hie geheton<span class='gap'>&nbsp;&nbsp;&nbsp;&nbsp;&nbsp;</span>æt hærgtrafum</div>
<div class='line'>wigweorþunga,<span class='gap'>&nbsp;&nbsp;&nbsp;&nbsp;&nbsp;</span>wordum bædon</div>
<div class='line'>þæt him gastbona<span class='gap'>&nbsp;&nbsp;&nbsp;&nbsp;&nbsp;</span>geoce gefremede</div>
<div class='line'>wið þeodþreaum.<span class='gap'>&nbsp;&nbsp;&nbsp;&nbsp;&nbsp;</span>Swylc wæs þeaw hyra,</div>
<div class='line'>hæþenra hyht;<span class='gap'>&nbsp;&nbsp;&nbsp;&nbsp;&nbsp;</span>helle gemundon</div>
<div class='line'>in modsefan,<span class='gap'>&nbsp;&nbsp;&nbsp;&nbsp;&nbsp;</span>metod hie ne cuþon,</div>
<div class='line'>dæda demend,<span class='gap'>&nbsp;&nbsp;&nbsp;&nbsp;&nbsp;</span>ne wiston hie drihten god,</div>
<div class='line'>ne hie huru heofena helm<span class='gap'>&nbsp;&nbsp;&nbsp;&nbsp;&nbsp;</span>herian ne cuþon,</div>
<div class='line'>wuldres waldend.<span class='gap'>&nbsp;&nbsp;&nbsp;&nbsp;&nbsp;</span>Wa bið þæm ðe sceal</div>
<div class='line'>þurh sliðne nið<span class='gap'>&nbsp;&nbsp;&nbsp;&nbsp;&nbsp;</span>sawle bescufan</div>
<div class='line'>in fyres fæþm,<span class='gap'>&nbsp;&nbsp;&nbsp;&nbsp;&nbsp;</span>frofre ne wenan,</div>
<div class='line'>wihte gewendan;<span class='gap'>&nbsp;&nbsp;&nbsp;&nbsp;&nbsp;</span>wel bið þæm þe mot</div>
<div class='line'>æfter deaðdæge<span class='gap'>&nbsp;&nbsp;&nbsp;&nbsp;&nbsp;</span>drihten secean</div>
<div class='line'>ond to fæder fæþmum<span class='gap'>&nbsp;&nbsp;&nbsp;&nbsp;&nbsp;</span>freoðo wilnian.</div>
  
<div class='line'>Swa ða mælceare<span class='gap'>&nbsp;&nbsp;&nbsp;&nbsp;&nbsp;</span>maga Healfdenes</div>
<div class='line'>singala seað,<span class='gap'>&nbsp;&nbsp;&nbsp;&nbsp;&nbsp;</span>ne mihte snotor hæleð</div>
<div class='line'>wean onwendan;<span class='gap'>&nbsp;&nbsp;&nbsp;&nbsp;&nbsp;</span>wæs þæt gewin to swyð,</div>
<div class='line'>laþ ond longsum,<span class='gap'>&nbsp;&nbsp;&nbsp;&nbsp;&nbsp;</span>þe on ða leode becom,</div>
<div class='line'>nydwracu niþgrim,<span class='gap'>&nbsp;&nbsp;&nbsp;&nbsp;&nbsp;</span>nihtbealwa mæst.</div>
<div class='line'>Þæt fram ham gefrægn<span class='gap'>&nbsp;&nbsp;&nbsp;&nbsp;&nbsp;</span>Higelaces þegn,</div>
<div class='line'>god mid Geatum,<span class='gap'>&nbsp;&nbsp;&nbsp;&nbsp;&nbsp;</span>Grendles dæda;</div>
<div class='line'>se wæs moncynnes<span class='gap'>&nbsp;&nbsp;&nbsp;&nbsp;&nbsp;</span>mægenes strengest</div>
<div class='line'>on þæm dæge<span class='gap'>&nbsp;&nbsp;&nbsp;&nbsp;&nbsp;</span>þysses lifes,</div>
<div class='line'>æþele ond eacen.<span class='gap'>&nbsp;&nbsp;&nbsp;&nbsp;&nbsp;</span>Het him yðlidan</div>
<div class='line'>godne gegyrwan,<span class='gap'>&nbsp;&nbsp;&nbsp;&nbsp;&nbsp;</span>cwæð, he guðcyning</div>
<div class='line'>ofer swanrade<span class='gap'>&nbsp;&nbsp;&nbsp;&nbsp;&nbsp;</span>secean wolde,</div>
<div class='line'>mærne þeoden,<span class='gap'>&nbsp;&nbsp;&nbsp;&nbsp;&nbsp;</span>þa him wæs manna þearf.</div>
<div class='line'>Ðone siðfæt him<span class='gap'>&nbsp;&nbsp;&nbsp;&nbsp;&nbsp;</span>snotere ceorlas</div>
<div class='line'>lythwon logon,<span class='gap'>&nbsp;&nbsp;&nbsp;&nbsp;&nbsp;</span>þeah he him leof wære;</div>
<div class='line'>hwetton higerofne,<span class='gap'>&nbsp;&nbsp;&nbsp;&nbsp;&nbsp;</span>hæl sceawedon.</div>
<div class='line'>Hæfde se goda<span class='gap'>&nbsp;&nbsp;&nbsp;&nbsp;&nbsp;</span>Geata leoda</div>
<div class='line'>cempan gecorone<span class='gap'>&nbsp;&nbsp;&nbsp;&nbsp;&nbsp;</span>þara þe he cenoste</div>
<div class='line'>findan mihte;<span class='gap'>&nbsp;&nbsp;&nbsp;&nbsp;&nbsp;</span>XVna sum</div>
<div class='line'>sundwudu sohte;<span class='gap'>&nbsp;&nbsp;&nbsp;&nbsp;&nbsp;</span>secg wisade,</div>
<div class='line'>lagucræftig mon,<span class='gap'>&nbsp;&nbsp;&nbsp;&nbsp;&nbsp;</span>landgemyrcu.</div>
<div class='line'>Fyrst forð gewat.<span class='gap'>&nbsp;&nbsp;&nbsp;&nbsp;&nbsp;</span>Flota wæs on yðum,</div>
<div class='line'>bat under beorge.<span class='gap'>&nbsp;&nbsp;&nbsp;&nbsp;&nbsp;</span>Beornas gearwe</div>
<div class='line'>on stefn stigon;<span class='gap'>&nbsp;&nbsp;&nbsp;&nbsp;&nbsp;</span>streamas wundon,</div>
<div class='line'>sund wið sande;<span class='gap'>&nbsp;&nbsp;&nbsp;&nbsp;&nbsp;</span>secgas bæron</div>
<div class='line'>on bearm nacan<span class='gap'>&nbsp;&nbsp;&nbsp;&nbsp;&nbsp;</span>beorhte frætwe,</div>
<div class='line'>guðsearo geatolic;<span class='gap'>&nbsp;&nbsp;&nbsp;&nbsp;&nbsp;</span>guman ut scufon,</div>
<div class='line'>weras on wilsið,<span class='gap'>&nbsp;&nbsp;&nbsp;&nbsp;&nbsp;</span>wudu bundenne.</div>
<div class='line'>Gewat þa ofer wægholm,<span class='gap'>&nbsp;&nbsp;&nbsp;&nbsp;&nbsp;</span>winde gefysed,</div>
<div class='line'>flota famiheals<span class='gap'>&nbsp;&nbsp;&nbsp;&nbsp;&nbsp;</span>fugle gelicost,</div>
<div class='line'>oðþæt ymb antid<span class='gap'>&nbsp;&nbsp;&nbsp;&nbsp;&nbsp;</span>oþres dogores</div>
<div class='line'>wundenstefna<span class='gap'>&nbsp;&nbsp;&nbsp;&nbsp;&nbsp;</span>gewaden hæfde</div>
<div class='line'>þæt ða liðende<span class='gap'>&nbsp;&nbsp;&nbsp;&nbsp;&nbsp;</span>land gesawon,</div>
<div class='line'>brimclifu blican,<span class='gap'>&nbsp;&nbsp;&nbsp;&nbsp;&nbsp;</span>beorgas steape,</div>
<div class='line'>side sænæssas;<span class='gap'>&nbsp;&nbsp;&nbsp;&nbsp;&nbsp;</span>þa wæs sund liden,</div>
<div class='line'>eoletes æt ende.<span class='gap'>&nbsp;&nbsp;&nbsp;&nbsp;&nbsp;</span>Þanon up hraðe</div>
<div class='line'>Wedera leode<span class='gap'>&nbsp;&nbsp;&nbsp;&nbsp;&nbsp;</span>on wang stigon,</div>
<div class='line'>sæwudu sældon<span class='gap'>&nbsp;&nbsp;&nbsp;&nbsp;&nbsp;</span>(syrcan hrysedon,</div>
<div class='line'>guðgewædo),<span class='gap'>&nbsp;&nbsp;&nbsp;&nbsp;&nbsp;</span>gode þancedon</div>
<div class='line'>þæs þe him yþlade<span class='gap'>&nbsp;&nbsp;&nbsp;&nbsp;&nbsp;</span>eaðe wurdon.</div>
<div class='line'>Þa of wealle geseah<span class='gap'>&nbsp;&nbsp;&nbsp;&nbsp;&nbsp;</span>weard Scildinga,</div>
<div class='line'>se þe holmclifu<span class='gap'>&nbsp;&nbsp;&nbsp;&nbsp;&nbsp;</span>healdan scolde,</div>
<div class='line'>beran ofer bolcan<span class='gap'>&nbsp;&nbsp;&nbsp;&nbsp;&nbsp;</span>beorhte randas,</div>
<div class='line'>fyrdsearu fuslicu;<span class='gap'>&nbsp;&nbsp;&nbsp;&nbsp;&nbsp;</span>hine fyrwyt bræc</div>
<div class='line'>modgehygdum,<span class='gap'>&nbsp;&nbsp;&nbsp;&nbsp;&nbsp;</span>hwæt þa men wæron.</div>
<div class='line'>Gewat him þa to waroðe<span class='gap'>&nbsp;&nbsp;&nbsp;&nbsp;&nbsp;</span>wicge ridan</div>
<div class='line'>þegn Hroðgares,<span class='gap'>&nbsp;&nbsp;&nbsp;&nbsp;&nbsp;</span>þrymmum cwehte</div>
<div class='line'>mægenwudu mundum,<span class='gap'>&nbsp;&nbsp;&nbsp;&nbsp;&nbsp;</span>meþelwordum frægn:</div>
<div class='line'>"Hwæt syndon ge<span class='gap'>&nbsp;&nbsp;&nbsp;&nbsp;&nbsp;</span>searohæbbendra,</div>
<div class='line'>byrnum werede,<span class='gap'>&nbsp;&nbsp;&nbsp;&nbsp;&nbsp;</span>þe þus brontne ceol</div>
<div class='line'>ofer lagustræte<span class='gap'>&nbsp;&nbsp;&nbsp;&nbsp;&nbsp;</span>lædan cwomon,</div>
<div class='line'>hider ofer holmas?<span class='gap'>&nbsp;&nbsp;&nbsp;&nbsp;&nbsp;</span>...le wæs</div>
<div class='line'>endesæta,<span class='gap'>&nbsp;&nbsp;&nbsp;&nbsp;&nbsp;</span>ægwearde heold,</div>
<div class='line'>þe on land Dena<span class='gap'>&nbsp;&nbsp;&nbsp;&nbsp;&nbsp;</span>laðra nænig</div>
<div class='line'>mid scipherge<span class='gap'>&nbsp;&nbsp;&nbsp;&nbsp;&nbsp;</span>sceðþan ne meahte.</div>
<div class='line'>No her cuðlicor<span class='gap'>&nbsp;&nbsp;&nbsp;&nbsp;&nbsp;</span>cuman ongunnon</div>
<div class='line'>lindhæbbende;<span class='gap'>&nbsp;&nbsp;&nbsp;&nbsp;&nbsp;</span>ne ge leafnesword</div>
<div class='line'>guðfremmendra<span class='gap'>&nbsp;&nbsp;&nbsp;&nbsp;&nbsp;</span>gearwe ne wisson,</div>
<div class='line'>maga gemedu.<span class='gap'>&nbsp;&nbsp;&nbsp;&nbsp;&nbsp;</span>Næfre ic maran geseah</div>
<div class='line'>eorla ofer eorþan<span class='gap'>&nbsp;&nbsp;&nbsp;&nbsp;&nbsp;</span>ðonne is eower sum,</div>
<div class='line'>secg on searwum;<span class='gap'>&nbsp;&nbsp;&nbsp;&nbsp;&nbsp;</span>nis þæt seldguma,</div>
<div class='line'>wæpnum geweorðad,<span class='gap'>&nbsp;&nbsp;&nbsp;&nbsp;&nbsp;</span>næfne him his wlite leoge,</div>
<div class='line'>ænlic ansyn.<span class='gap'>&nbsp;&nbsp;&nbsp;&nbsp;&nbsp;</span>Nu ic eower sceal</div>
<div class='line'>frumcyn witan,<span class='gap'>&nbsp;&nbsp;&nbsp;&nbsp;&nbsp;</span>ær ge fyr heonan,</div>
<div class='line'>leassceaweras,<span class='gap'>&nbsp;&nbsp;&nbsp;&nbsp;&nbsp;</span>on land Dena</div>
<div class='line'>furþur feran.<span class='gap'>&nbsp;&nbsp;&nbsp;&nbsp;&nbsp;</span>Nu ge feorbuend,</div>
<div class='line'>mereliðende,<span class='gap'>&nbsp;&nbsp;&nbsp;&nbsp;&nbsp;</span>minne gehyrað</div>
<div class='line'>anfealdne geþoht:<span class='gap'>&nbsp;&nbsp;&nbsp;&nbsp;&nbsp;</span>Ofost is selest</div>
<div class='line'>to gecyðanne<span class='gap'>&nbsp;&nbsp;&nbsp;&nbsp;&nbsp;</span>hwanan eowre cyme syndon."</div>
  
<div class='line'>Him se yldesta<span class='gap'>&nbsp;&nbsp;&nbsp;&nbsp;&nbsp;</span>ondswarode,</div>
<div class='line'>werodes wisa,<span class='gap'>&nbsp;&nbsp;&nbsp;&nbsp;&nbsp;</span>wordhord onleac:</div>
<div class='line'>"We synt gumcynnes<span class='gap'>&nbsp;&nbsp;&nbsp;&nbsp;&nbsp;</span>Geata leode</div>
<div class='line'>ond Higelaces<span class='gap'>&nbsp;&nbsp;&nbsp;&nbsp;&nbsp;</span>heorðgeneatas.</div>
<div class='line'>Wæs min fæder<span class='gap'>&nbsp;&nbsp;&nbsp;&nbsp;&nbsp;</span>folcum gecyþed,</div>
<div class='line'>æþele ordfruma,<span class='gap'>&nbsp;&nbsp;&nbsp;&nbsp;&nbsp;</span>Ecgþeow haten.</div>
<div class='line'>Gebad wintra worn,<span class='gap'>&nbsp;&nbsp;&nbsp;&nbsp;&nbsp;</span>ær he on weg hwurfe,</div>
<div class='line'>gamol of geardum;<span class='gap'>&nbsp;&nbsp;&nbsp;&nbsp;&nbsp;</span>hine gearwe geman</div>
<div class='line'>witena welhwylc<span class='gap'>&nbsp;&nbsp;&nbsp;&nbsp;&nbsp;</span>wide geond eorþan.</div>
<div class='line'>We þurh holdne hige<span class='gap'>&nbsp;&nbsp;&nbsp;&nbsp;&nbsp;</span>hlaford þinne,</div>
<div class='line'>sunu Healfdenes,<span class='gap'>&nbsp;&nbsp;&nbsp;&nbsp;&nbsp;</span>secean cwomon,</div>
<div class='line'>leodgebyrgean;<span class='gap'>&nbsp;&nbsp;&nbsp;&nbsp;&nbsp;</span>wes þu us larena god.</div>
<div class='line'>Habbað we to þæm mæran<span class='gap'>&nbsp;&nbsp;&nbsp;&nbsp;&nbsp;</span>micel ærende,</div>
<div class='line'>Deniga frean,<span class='gap'>&nbsp;&nbsp;&nbsp;&nbsp;&nbsp;</span>ne sceal þær dyrne sum</div>
<div class='line'>wesan, þæs ic wene.<span class='gap'>&nbsp;&nbsp;&nbsp;&nbsp;&nbsp;</span>Þu wast (gif hit is</div>
<div class='line'>swa we soþlice<span class='gap'>&nbsp;&nbsp;&nbsp;&nbsp;&nbsp;</span>secgan hyrdon)</div>
<div class='line'>þæt mid Scyldingum<span class='gap'>&nbsp;&nbsp;&nbsp;&nbsp;&nbsp;</span>sceaðona ic nat hwylc,</div>
<div class='line'>deogol dædhata,<span class='gap'>&nbsp;&nbsp;&nbsp;&nbsp;&nbsp;</span>deorcum nihtum</div>
<div class='line'>eaweð þurh egsan<span class='gap'>&nbsp;&nbsp;&nbsp;&nbsp;&nbsp;</span>uncuðne nið,</div>
<div class='line'>hynðu ond hrafyl.<span class='gap'>&nbsp;&nbsp;&nbsp;&nbsp;&nbsp;</span>Ic þæs Hroðgar mæg</div>
<div class='line'>þurh rumne sefan<span class='gap'>&nbsp;&nbsp;&nbsp;&nbsp;&nbsp;</span>ræd gelæran,</div>
<div class='line'>hu he frod ond god<span class='gap'>&nbsp;&nbsp;&nbsp;&nbsp;&nbsp;</span>feond oferswyðeþ,</div>
<div class='line'>gyf him edwendan<span class='gap'>&nbsp;&nbsp;&nbsp;&nbsp;&nbsp;</span>æfre scolde</div>
<div class='line'>bealuwa bisigu,<span class='gap'>&nbsp;&nbsp;&nbsp;&nbsp;&nbsp;</span>bot eft cuman,</div>
<div class='line'>ond þa cearwylmas<span class='gap'>&nbsp;&nbsp;&nbsp;&nbsp;&nbsp;</span>colran wurðaþ;</div>
<div class='line'>oððe a syþðan<span class='gap'>&nbsp;&nbsp;&nbsp;&nbsp;&nbsp;</span>earfoðþrage,</div>
<div class='line'>þreanyd þolað,<span class='gap'>&nbsp;&nbsp;&nbsp;&nbsp;&nbsp;</span>þenden þær wunað</div>
<div class='line'>on heahstede<span class='gap'>&nbsp;&nbsp;&nbsp;&nbsp;&nbsp;</span>husa selest."</div>
<div class='line'>Weard maþelode,<span class='gap'>&nbsp;&nbsp;&nbsp;&nbsp;&nbsp;</span>ðær on wicge sæt,</div>
<div class='line'>ombeht unforht:<span class='gap'>&nbsp;&nbsp;&nbsp;&nbsp;&nbsp;</span>"æghwæþres sceal</div>
<div class='line'>scearp scyldwiga<span class='gap'>&nbsp;&nbsp;&nbsp;&nbsp;&nbsp;</span>gescad witan,</div>
<div class='line'>worda ond worca,<span class='gap'>&nbsp;&nbsp;&nbsp;&nbsp;&nbsp;</span>se þe wel þenceð.</div>
<div class='line'>Ic þæt gehyre,<span class='gap'>&nbsp;&nbsp;&nbsp;&nbsp;&nbsp;</span>þæt þis is hold weorod</div>
<div class='line'>frean Scyldinga.<span class='gap'>&nbsp;&nbsp;&nbsp;&nbsp;&nbsp;</span>Gewitaþ forð beran</div>
<div class='line'>wæpen ond gewædu;<span class='gap'>&nbsp;&nbsp;&nbsp;&nbsp;&nbsp;</span>ic eow wisige.</div>
<div class='line'>Swylce ic maguþegnas<span class='gap'>&nbsp;&nbsp;&nbsp;&nbsp;&nbsp;</span>mine hate</div>
<div class='line'>wið feonda gehwone<span class='gap'>&nbsp;&nbsp;&nbsp;&nbsp;&nbsp;</span>flotan eowerne,</div>
<div class='line'>niwtyrwydne<span class='gap'>&nbsp;&nbsp;&nbsp;&nbsp;&nbsp;</span>nacan on sande</div>
<div class='line'>arum healdan,<span class='gap'>&nbsp;&nbsp;&nbsp;&nbsp;&nbsp;</span>oþðæt eft byreð</div>
<div class='line'>ofer lagustreamas<span class='gap'>&nbsp;&nbsp;&nbsp;&nbsp;&nbsp;</span>leofne mannan</div>
<div class='line'>wudu wundenhals<span class='gap'>&nbsp;&nbsp;&nbsp;&nbsp;&nbsp;</span>to Wedermearce,</div>
<div class='line'>godfremmendra<span class='gap'>&nbsp;&nbsp;&nbsp;&nbsp;&nbsp;</span>swylcum gifeþe bið</div>
<div class='line'>þæt þone hilderæs<span class='gap'>&nbsp;&nbsp;&nbsp;&nbsp;&nbsp;</span>hal gedigeð."</div>
<div class='line'>Gewiton him þa feran.<span class='gap'>&nbsp;&nbsp;&nbsp;&nbsp;&nbsp;</span>Flota stille bad,</div>
<div class='line'>seomode on sale<span class='gap'>&nbsp;&nbsp;&nbsp;&nbsp;&nbsp;</span>sidfæþmed scip,</div>
<div class='line'>on ancre fæst.<span class='gap'>&nbsp;&nbsp;&nbsp;&nbsp;&nbsp;</span>Eoforlic scionon</div>
<div class='line'>ofer hleorberan<span class='gap'>&nbsp;&nbsp;&nbsp;&nbsp;&nbsp;</span>gehroden golde,</div>
<div class='line'>fah ond fyrheard;<span class='gap'>&nbsp;&nbsp;&nbsp;&nbsp;&nbsp;</span>ferhwearde heold</div>
<div class='line'>guþmod grimmon.<span class='gap'>&nbsp;&nbsp;&nbsp;&nbsp;&nbsp;</span>Guman onetton,</div>
<div class='line'>sigon ætsomne,<span class='gap'>&nbsp;&nbsp;&nbsp;&nbsp;&nbsp;</span>oþþæt hy sæl timbred,</div>
<div class='line'>geatolic ond goldfah,<span class='gap'>&nbsp;&nbsp;&nbsp;&nbsp;&nbsp;</span>ongyton mihton;</div>
<div class='line'>þæt wæs foremærost<span class='gap'>&nbsp;&nbsp;&nbsp;&nbsp;&nbsp;</span>foldbuendum</div>
<div class='line'>receda under roderum,<span class='gap'>&nbsp;&nbsp;&nbsp;&nbsp;&nbsp;</span>on þæm se rica bad;</div>
<div class='line'>lixte se leoma<span class='gap'>&nbsp;&nbsp;&nbsp;&nbsp;&nbsp;</span>ofer landa fela.</div>
<div class='line'>Him þa hildedeor<span class='gap'>&nbsp;&nbsp;&nbsp;&nbsp;&nbsp;</span>hof modigra</div>
<div class='line'>torht getæhte,<span class='gap'>&nbsp;&nbsp;&nbsp;&nbsp;&nbsp;</span>þæt hie him to mihton</div>
<div class='line'>gegnum gangan;<span class='gap'>&nbsp;&nbsp;&nbsp;&nbsp;&nbsp;</span>guðbeorna sum</div>
<div class='line'>wicg gewende,<span class='gap'>&nbsp;&nbsp;&nbsp;&nbsp;&nbsp;</span>word æfter cwæð:</div>
<div class='line'>"Mæl is me to feran;<span class='gap'>&nbsp;&nbsp;&nbsp;&nbsp;&nbsp;</span>fæder alwalda</div>
<div class='line'>mid arstafum<span class='gap'>&nbsp;&nbsp;&nbsp;&nbsp;&nbsp;</span>eowic gehealde</div>
<div class='line'>siða gesunde.<span class='gap'>&nbsp;&nbsp;&nbsp;&nbsp;&nbsp;</span>Ic to sæ wille</div>
<div class='line'>wið wrað werod<span class='gap'>&nbsp;&nbsp;&nbsp;&nbsp;&nbsp;</span>wearde healdan."</div>
  
<div class='line'>Stræt wæs stanfah,<span class='gap'>&nbsp;&nbsp;&nbsp;&nbsp;&nbsp;</span>stig wisode</div>
<div class='line'>gumum ætgædere.<span class='gap'>&nbsp;&nbsp;&nbsp;&nbsp;&nbsp;</span>Guðbyrne scan</div>
<div class='line'>heard hondlocen,<span class='gap'>&nbsp;&nbsp;&nbsp;&nbsp;&nbsp;</span>hringiren scir</div>
<div class='line'>song in searwum,<span class='gap'>&nbsp;&nbsp;&nbsp;&nbsp;&nbsp;</span>þa hie to sele furðum</div>
<div class='line'>in hyra gryregeatwum<span class='gap'>&nbsp;&nbsp;&nbsp;&nbsp;&nbsp;</span>gangan cwomon.</div>
<div class='line'>Setton sæmeþe<span class='gap'>&nbsp;&nbsp;&nbsp;&nbsp;&nbsp;</span>side scyldas,</div>
<div class='line'>rondas regnhearde,<span class='gap'>&nbsp;&nbsp;&nbsp;&nbsp;&nbsp;</span>wið þæs recedes weal,</div>
<div class='line'>bugon þa to bence.<span class='gap'>&nbsp;&nbsp;&nbsp;&nbsp;&nbsp;</span>Byrnan hringdon,</div>
<div class='line'>guðsearo gumena;<span class='gap'>&nbsp;&nbsp;&nbsp;&nbsp;&nbsp;</span>garas stodon,</div>
<div class='line'>sæmanna searo,<span class='gap'>&nbsp;&nbsp;&nbsp;&nbsp;&nbsp;</span>samod ætgædere,</div>
<div class='line'>æscholt ufan græg;<span class='gap'>&nbsp;&nbsp;&nbsp;&nbsp;&nbsp;</span>wæs se irenþreat</div>
<div class='line'>wæpnum gewurþad.<span class='gap'>&nbsp;&nbsp;&nbsp;&nbsp;&nbsp;</span>Þa ðær wlonc hæleð</div>
<div class='line'>oretmecgas<span class='gap'>&nbsp;&nbsp;&nbsp;&nbsp;&nbsp;</span>æfter æþelum frægn:</div>
<div class='line'>"Hwanon ferigeað ge<span class='gap'>&nbsp;&nbsp;&nbsp;&nbsp;&nbsp;</span>fætte scyldas,</div>
<div class='line'>græge syrcan<span class='gap'>&nbsp;&nbsp;&nbsp;&nbsp;&nbsp;</span>ond grimhelmas,</div>
<div class='line'>heresceafta heap?<span class='gap'>&nbsp;&nbsp;&nbsp;&nbsp;&nbsp;</span>Ic eom Hroðgares</div>
<div class='line'>ar ond ombiht.<span class='gap'>&nbsp;&nbsp;&nbsp;&nbsp;&nbsp;</span>Ne seah ic elþeodige</div>
<div class='line'>þus manige men<span class='gap'>&nbsp;&nbsp;&nbsp;&nbsp;&nbsp;</span>modiglicran.</div>
<div class='line'>Wen ic þæt ge for wlenco,<span class='gap'>&nbsp;&nbsp;&nbsp;&nbsp;&nbsp;</span>nalles for wræcsiðum,</div>
<div class='line'>ac for higeþrymmum<span class='gap'>&nbsp;&nbsp;&nbsp;&nbsp;&nbsp;</span>Hroðgar sohton."</div>
<div class='line'>Him þa ellenrof<span class='gap'>&nbsp;&nbsp;&nbsp;&nbsp;&nbsp;</span>andswarode,</div>
<div class='line'>wlanc Wedera leod,<span class='gap'>&nbsp;&nbsp;&nbsp;&nbsp;&nbsp;</span>word æfter spræc,</div>
<div class='line'>heard under helme:<span class='gap'>&nbsp;&nbsp;&nbsp;&nbsp;&nbsp;</span>"We synt Higelaces</div>
<div class='line'>beodgeneatas;<span class='gap'>&nbsp;&nbsp;&nbsp;&nbsp;&nbsp;</span>Beowulf is min nama.</div>
<div class='line'>Wille ic asecgan<span class='gap'>&nbsp;&nbsp;&nbsp;&nbsp;&nbsp;</span>sunu Healfdenes,</div>
<div class='line'>mærum þeodne,<span class='gap'>&nbsp;&nbsp;&nbsp;&nbsp;&nbsp;</span>min ærende,</div>
<div class='line'>aldre þinum,<span class='gap'>&nbsp;&nbsp;&nbsp;&nbsp;&nbsp;</span>gif he us geunnan wile</div>
<div class='line'>þæt we hine swa godne<span class='gap'>&nbsp;&nbsp;&nbsp;&nbsp;&nbsp;</span>gretan moton."</div>
<div class='line'>Wulfgar maþelode<span class='gap'>&nbsp;&nbsp;&nbsp;&nbsp;&nbsp;</span>(þæt wæs Wendla leod;</div>
<div class='line'>wæs his modsefa<span class='gap'>&nbsp;&nbsp;&nbsp;&nbsp;&nbsp;</span>manegum gecyðed,</div>
<div class='line'>wig ond wisdom):<span class='gap'>&nbsp;&nbsp;&nbsp;&nbsp;&nbsp;</span>"Ic þæs wine Deniga,</div>
<div class='line'>frean Scildinga,<span class='gap'>&nbsp;&nbsp;&nbsp;&nbsp;&nbsp;</span>frinan wille,</div>
<div class='line'>beaga bryttan,<span class='gap'>&nbsp;&nbsp;&nbsp;&nbsp;&nbsp;</span>swa þu bena eart,</div>
<div class='line'>þeoden mærne,<span class='gap'>&nbsp;&nbsp;&nbsp;&nbsp;&nbsp;</span>ymb þinne sið,</div>
<div class='line'>ond þe þa ondsware<span class='gap'>&nbsp;&nbsp;&nbsp;&nbsp;&nbsp;</span>ædre gecyðan</div>
<div class='line'>ðe me se goda<span class='gap'>&nbsp;&nbsp;&nbsp;&nbsp;&nbsp;</span>agifan þenceð."</div>
<div class='line'>Hwearf þa hrædlice<span class='gap'>&nbsp;&nbsp;&nbsp;&nbsp;&nbsp;</span>þær Hroðgar sæt</div>
<div class='line'>eald ond anhar<span class='gap'>&nbsp;&nbsp;&nbsp;&nbsp;&nbsp;</span>mid his eorla gedriht;</div>
<div class='line'>eode ellenrof,<span class='gap'>&nbsp;&nbsp;&nbsp;&nbsp;&nbsp;</span>þæt he for eaxlum gestod</div>
<div class='line'>Deniga frean;<span class='gap'>&nbsp;&nbsp;&nbsp;&nbsp;&nbsp;</span>cuþe he duguðe þeaw.</div>
<div class='line'>Wulfgar maðelode<span class='gap'>&nbsp;&nbsp;&nbsp;&nbsp;&nbsp;</span>to his winedrihtne:</div>
<div class='line'>"Her syndon geferede,<span class='gap'>&nbsp;&nbsp;&nbsp;&nbsp;&nbsp;</span>feorran cumene</div>
<div class='line'>ofer geofenes begang<span class='gap'>&nbsp;&nbsp;&nbsp;&nbsp;&nbsp;</span>Geata leode;</div>
<div class='line'>þone yldestan<span class='gap'>&nbsp;&nbsp;&nbsp;&nbsp;&nbsp;</span>oretmecgas</div>
<div class='line'>Beowulf nemnað.<span class='gap'>&nbsp;&nbsp;&nbsp;&nbsp;&nbsp;</span>Hy benan synt</div>
<div class='line'>þæt hie, þeoden min,<span class='gap'>&nbsp;&nbsp;&nbsp;&nbsp;&nbsp;</span>wið þe moton</div>
<div class='line'>wordum wrixlan.<span class='gap'>&nbsp;&nbsp;&nbsp;&nbsp;&nbsp;</span>No ðu him wearne geteoh</div>
<div class='line'>ðinra gegncwida,<span class='gap'>&nbsp;&nbsp;&nbsp;&nbsp;&nbsp;</span>glædman Hroðgar.</div>
<div class='line'>Hy on wiggetawum<span class='gap'>&nbsp;&nbsp;&nbsp;&nbsp;&nbsp;</span>wyrðe þinceað</div>
<div class='line'>eorla geæhtlan;<span class='gap'>&nbsp;&nbsp;&nbsp;&nbsp;&nbsp;</span>huru se aldor deah,</div>
<div class='line'>se þæm heaðorincum<span class='gap'>&nbsp;&nbsp;&nbsp;&nbsp;&nbsp;</span>hider wisade."</div>
  
<div class='line'>Hroðgar maþelode,<span class='gap'>&nbsp;&nbsp;&nbsp;&nbsp;&nbsp;</span>helm Scyldinga:</div>
<div class='line'>"Ic hine cuðe<span class='gap'>&nbsp;&nbsp;&nbsp;&nbsp;&nbsp;</span>cnihtwesende.</div>
<div class='line'>Wæs his ealdfæder<span class='gap'>&nbsp;&nbsp;&nbsp;&nbsp;&nbsp;</span>Ecgþeo haten,</div>
<div class='line'>ðæm to ham forgeaf<span class='gap'>&nbsp;&nbsp;&nbsp;&nbsp;&nbsp;</span>Hreþel Geata</div>
<div class='line'>angan dohtor;<span class='gap'>&nbsp;&nbsp;&nbsp;&nbsp;&nbsp;</span>is his eafora nu</div>
<div class='line'>heard her cumen,<span class='gap'>&nbsp;&nbsp;&nbsp;&nbsp;&nbsp;</span>sohte holdne wine.</div>
<div class='line'>Ðonne sægdon þæt<span class='gap'>&nbsp;&nbsp;&nbsp;&nbsp;&nbsp;</span>sæliþende,</div>
<div class='line'>þa ðe gifsceattas<span class='gap'>&nbsp;&nbsp;&nbsp;&nbsp;&nbsp;</span>Geata fyredon</div>
<div class='line'>þyder to þance,<span class='gap'>&nbsp;&nbsp;&nbsp;&nbsp;&nbsp;</span>þæt he XXXtiges</div>
<div class='line'>manna mægencræft<span class='gap'>&nbsp;&nbsp;&nbsp;&nbsp;&nbsp;</span>on his mundgripe</div>
<div class='line'>heaþorof hæbbe.<span class='gap'>&nbsp;&nbsp;&nbsp;&nbsp;&nbsp;</span>Hine halig god</div>
<div class='line'>for arstafum<span class='gap'>&nbsp;&nbsp;&nbsp;&nbsp;&nbsp;</span>us onsende,</div>
<div class='line'>to Westdenum,<span class='gap'>&nbsp;&nbsp;&nbsp;&nbsp;&nbsp;</span>þæs ic wen hæbbe,</div>
<div class='line'>wið Grendles gryre.<span class='gap'>&nbsp;&nbsp;&nbsp;&nbsp;&nbsp;</span>Ic þæm godan sceal</div>
<div class='line'>for his modþræce<span class='gap'>&nbsp;&nbsp;&nbsp;&nbsp;&nbsp;</span>madmas beodan.</div>
<div class='line'>Beo ðu on ofeste,<span class='gap'>&nbsp;&nbsp;&nbsp;&nbsp;&nbsp;</span>hat in gan</div>
<div class='line'>seon sibbegedriht<span class='gap'>&nbsp;&nbsp;&nbsp;&nbsp;&nbsp;</span>samod ætgædere;</div>
<div class='line'>gesaga him eac wordum<span class='gap'>&nbsp;&nbsp;&nbsp;&nbsp;&nbsp;</span>þæt hie sint wilcuman</div>
<div class='line'>Deniga leodum."<span class='gap'>&nbsp;&nbsp;&nbsp;&nbsp;&nbsp;</span></div>
&nbsp;&nbsp;&nbsp;&nbsp;&nbsp;word inne abead:  
<div class='line'>"Eow het secgan<span class='gap'>&nbsp;&nbsp;&nbsp;&nbsp;&nbsp;</span>sigedrihten min,</div>
<div class='line'>aldor Eastdena,<span class='gap'>&nbsp;&nbsp;&nbsp;&nbsp;&nbsp;</span>þæt he eower æþelu can,</div>
<div class='line'>ond ge him syndon<span class='gap'>&nbsp;&nbsp;&nbsp;&nbsp;&nbsp;</span>ofer sæwylmas</div>
<div class='line'>heardhicgende<span class='gap'>&nbsp;&nbsp;&nbsp;&nbsp;&nbsp;</span>hider wilcuman.</div>
<div class='line'>Nu ge moton gangan<span class='gap'>&nbsp;&nbsp;&nbsp;&nbsp;&nbsp;</span>in eowrum guðgeatawum</div>
<div class='line'>under heregriman<span class='gap'>&nbsp;&nbsp;&nbsp;&nbsp;&nbsp;</span>Hroðgar geseon;</div>
<div class='line'>lætað hildebord<span class='gap'>&nbsp;&nbsp;&nbsp;&nbsp;&nbsp;</span>her onbidan,</div>
<div class='line'>wudu, wælsceaftas,<span class='gap'>&nbsp;&nbsp;&nbsp;&nbsp;&nbsp;</span>worda geþinges."</div>
<div class='line'>Aras þa se rica,<span class='gap'>&nbsp;&nbsp;&nbsp;&nbsp;&nbsp;</span>ymb hine rinc manig,</div>
<div class='line'>þryðlic þegna heap;<span class='gap'>&nbsp;&nbsp;&nbsp;&nbsp;&nbsp;</span>sume þær bidon,</div>
<div class='line'>heaðoreaf heoldon,<span class='gap'>&nbsp;&nbsp;&nbsp;&nbsp;&nbsp;</span>swa him se hearda bebead.</div>
<div class='line'>Snyredon ætsomne,<span class='gap'>&nbsp;&nbsp;&nbsp;&nbsp;&nbsp;</span>þa secg wisode,</div>
<div class='line'>under Heorotes hrof<span class='gap'>&nbsp;&nbsp;&nbsp;&nbsp;&nbsp;</span></div>
<div class='line'>heard under helme,<span class='gap'>&nbsp;&nbsp;&nbsp;&nbsp;&nbsp;</span>þæt he on heoðe gestod.</div>
<div class='line'>Beowulf maðelode<span class='gap'>&nbsp;&nbsp;&nbsp;&nbsp;&nbsp;</span>(on him byrne scan,</div>
<div class='line'>searonet seowed<span class='gap'>&nbsp;&nbsp;&nbsp;&nbsp;&nbsp;</span>smiþes orþancum):</div>
<div class='line'>"Wæs þu, Hroðgar, hal!<span class='gap'>&nbsp;&nbsp;&nbsp;&nbsp;&nbsp;</span>Ic eom Higelaces</div>
<div class='line'>mæg ond magoðegn;<span class='gap'>&nbsp;&nbsp;&nbsp;&nbsp;&nbsp;</span>hæbbe ic mærða fela</div>
<div class='line'>ongunnen on geogoþe.<span class='gap'>&nbsp;&nbsp;&nbsp;&nbsp;&nbsp;</span>Me wearð Grendles þing</div>
<div class='line'>on minre eþeltyrf<span class='gap'>&nbsp;&nbsp;&nbsp;&nbsp;&nbsp;</span>undyrne cuð;</div>
<div class='line'>secgað sæliðend<span class='gap'>&nbsp;&nbsp;&nbsp;&nbsp;&nbsp;</span>þæt þæs sele stande,</div>
<div class='line'>reced selesta,<span class='gap'>&nbsp;&nbsp;&nbsp;&nbsp;&nbsp;</span>rinca gehwylcum</div>
<div class='line'>idel ond unnyt,<span class='gap'>&nbsp;&nbsp;&nbsp;&nbsp;&nbsp;</span>siððan æfenleoht</div>
<div class='line'>under heofenes hador<span class='gap'>&nbsp;&nbsp;&nbsp;&nbsp;&nbsp;</span>beholen weorþeð.</div>
<div class='line'>Þa me þæt gelærdon<span class='gap'>&nbsp;&nbsp;&nbsp;&nbsp;&nbsp;</span>leode mine</div>
<div class='line'>þa selestan,<span class='gap'>&nbsp;&nbsp;&nbsp;&nbsp;&nbsp;</span>snotere ceorlas,</div>
<div class='line'>þeoden Hroðgar,<span class='gap'>&nbsp;&nbsp;&nbsp;&nbsp;&nbsp;</span>þæt ic þe sohte,</div>
<div class='line'>forþan hie mægenes cræft<span class='gap'>&nbsp;&nbsp;&nbsp;&nbsp;&nbsp;</span>minne cuþon,</div>
<div class='line'>selfe ofersawon,<span class='gap'>&nbsp;&nbsp;&nbsp;&nbsp;&nbsp;</span>ða ic of searwum cwom,</div>
<div class='line'>fah from feondum,<span class='gap'>&nbsp;&nbsp;&nbsp;&nbsp;&nbsp;</span>þær ic fife geband,</div>
<div class='line'>yðde eotena cyn<span class='gap'>&nbsp;&nbsp;&nbsp;&nbsp;&nbsp;</span>ond on yðum slog</div>
<div class='line'>niceras nihtes,<span class='gap'>&nbsp;&nbsp;&nbsp;&nbsp;&nbsp;</span>nearoþearfe dreah,</div>
<div class='line'>wræc Wedera nið<span class='gap'>&nbsp;&nbsp;&nbsp;&nbsp;&nbsp;</span>(wean ahsodon),</div>
<div class='line'>forgrand gramum,<span class='gap'>&nbsp;&nbsp;&nbsp;&nbsp;&nbsp;</span>ond nu wið Grendel sceal,</div>
<div class='line'>wið þam aglæcan,<span class='gap'>&nbsp;&nbsp;&nbsp;&nbsp;&nbsp;</span>ana gehegan</div>
<div class='line'>ðing wið þyrse.<span class='gap'>&nbsp;&nbsp;&nbsp;&nbsp;&nbsp;</span>Ic þe nu ða,</div>
<div class='line'>brego Beorhtdena,<span class='gap'>&nbsp;&nbsp;&nbsp;&nbsp;&nbsp;</span>biddan wille,</div>
<div class='line'>eodor Scyldinga,<span class='gap'>&nbsp;&nbsp;&nbsp;&nbsp;&nbsp;</span>anre bene,</div>
<div class='line'>þæt ðu me ne forwyrne,<span class='gap'>&nbsp;&nbsp;&nbsp;&nbsp;&nbsp;</span>wigendra hleo,</div>
<div class='line'>freowine folca,<span class='gap'>&nbsp;&nbsp;&nbsp;&nbsp;&nbsp;</span>nu ic þus feorran com,</div>
<div class='line'>þæt ic mote ana<span class='gap'>&nbsp;&nbsp;&nbsp;&nbsp;&nbsp;</span>ond minra eorla gedryht,</div>
<div class='line'>þes hearda heap,<span class='gap'>&nbsp;&nbsp;&nbsp;&nbsp;&nbsp;</span>Heorot fælsian.</div>
<div class='line'>Hæbbe ic eac geahsod<span class='gap'>&nbsp;&nbsp;&nbsp;&nbsp;&nbsp;</span>þæt se æglæca</div>
<div class='line'>for his wonhydum<span class='gap'>&nbsp;&nbsp;&nbsp;&nbsp;&nbsp;</span>wæpna ne recceð.</div>
<div class='line'>Ic þæt þonne forhicge<span class='gap'>&nbsp;&nbsp;&nbsp;&nbsp;&nbsp;</span>(swa me Higelac sie,</div>
<div class='line'>min mondrihten,<span class='gap'>&nbsp;&nbsp;&nbsp;&nbsp;&nbsp;</span>modes bliðe),</div>
<div class='line'>þæt ic sweord bere<span class='gap'>&nbsp;&nbsp;&nbsp;&nbsp;&nbsp;</span>oþðe sidne scyld,</div>
<div class='line'>geolorand to guþe,<span class='gap'>&nbsp;&nbsp;&nbsp;&nbsp;&nbsp;</span>ac ic mid grape sceal</div>
<div class='line'>fon wið feonde<span class='gap'>&nbsp;&nbsp;&nbsp;&nbsp;&nbsp;</span>ond ymb feorh sacan,</div>
<div class='line'>lað wið laþum;<span class='gap'>&nbsp;&nbsp;&nbsp;&nbsp;&nbsp;</span>ðær gelyfan sceal</div>
<div class='line'>dryhtnes dome<span class='gap'>&nbsp;&nbsp;&nbsp;&nbsp;&nbsp;</span>se þe hine deað nimeð.</div>
<div class='line'>Wen ic þæt he wille,<span class='gap'>&nbsp;&nbsp;&nbsp;&nbsp;&nbsp;</span>gif he wealdan mot,</div>
<div class='line'>in þæm guðsele<span class='gap'>&nbsp;&nbsp;&nbsp;&nbsp;&nbsp;</span>Geotena leode</div>
<div class='line'>etan unforhte,<span class='gap'>&nbsp;&nbsp;&nbsp;&nbsp;&nbsp;</span>swa he oft dyde,</div>
<div class='line'>mægen Hreðmanna.<span class='gap'>&nbsp;&nbsp;&nbsp;&nbsp;&nbsp;</span>Na þu minne þearft</div>
<div class='line'>hafalan hydan,<span class='gap'>&nbsp;&nbsp;&nbsp;&nbsp;&nbsp;</span>ac he me habban wile</div>
<div class='line'>dreore fahne,<span class='gap'>&nbsp;&nbsp;&nbsp;&nbsp;&nbsp;</span>gif mec deað nimeð.</div>
<div class='line'>Byreð blodig wæl,<span class='gap'>&nbsp;&nbsp;&nbsp;&nbsp;&nbsp;</span>byrgean þenceð,</div>
<div class='line'>eteð angenga<span class='gap'>&nbsp;&nbsp;&nbsp;&nbsp;&nbsp;</span>unmurnlice,</div>
<div class='line'>mearcað morhopu;<span class='gap'>&nbsp;&nbsp;&nbsp;&nbsp;&nbsp;</span>no ðu ymb mines ne þearft</div>
<div class='line'>lices feorme<span class='gap'>&nbsp;&nbsp;&nbsp;&nbsp;&nbsp;</span>leng sorgian.</div>
<div class='line'>Onsend Higelace,<span class='gap'>&nbsp;&nbsp;&nbsp;&nbsp;&nbsp;</span>gif mec hild nime,</div>
<div class='line'>beaduscruda betst,<span class='gap'>&nbsp;&nbsp;&nbsp;&nbsp;&nbsp;</span>þæt mine breost wereð,</div>
<div class='line'>hrægla selest;<span class='gap'>&nbsp;&nbsp;&nbsp;&nbsp;&nbsp;</span>þæt is Hrædlan laf,</div>
<div class='line'>Welandes geweorc.<span class='gap'>&nbsp;&nbsp;&nbsp;&nbsp;&nbsp;</span>Gæð a wyrd swa hio scel."</div>
  
<div class='line'>Hroðgar maþelode,<span class='gap'>&nbsp;&nbsp;&nbsp;&nbsp;&nbsp;</span>helm Scyldinga:</div>
<div class='line'>"For gewyrhtum þu,<span class='gap'>&nbsp;&nbsp;&nbsp;&nbsp;&nbsp;</span>wine min Beowulf,</div>
<div class='line'>ond for arstafum<span class='gap'>&nbsp;&nbsp;&nbsp;&nbsp;&nbsp;</span>usic sohtest.</div>
<div class='line'>Gesloh þin fæder<span class='gap'>&nbsp;&nbsp;&nbsp;&nbsp;&nbsp;</span>fæhðe mæste;</div>
<div class='line'>wearþ he Heaþolafe<span class='gap'>&nbsp;&nbsp;&nbsp;&nbsp;&nbsp;</span>to handbonan</div>
<div class='line'>mid Wilfingum;<span class='gap'>&nbsp;&nbsp;&nbsp;&nbsp;&nbsp;</span>ða hine Wedera cyn</div>
<div class='line'>for herebrogan<span class='gap'>&nbsp;&nbsp;&nbsp;&nbsp;&nbsp;</span>habban ne mihte.</div>
<div class='line'>Þanon he gesohte<span class='gap'>&nbsp;&nbsp;&nbsp;&nbsp;&nbsp;</span>Suðdena folc</div>
<div class='line'>ofer yða gewealc,<span class='gap'>&nbsp;&nbsp;&nbsp;&nbsp;&nbsp;</span>Arscyldinga.</div>
<div class='line'>Ða ic furþum weold<span class='gap'>&nbsp;&nbsp;&nbsp;&nbsp;&nbsp;</span>folce Deniga</div>
<div class='line'>ond on geogoðe heold<span class='gap'>&nbsp;&nbsp;&nbsp;&nbsp;&nbsp;</span>ginne rice,</div>
<div class='line'>hordburh hæleþa;<span class='gap'>&nbsp;&nbsp;&nbsp;&nbsp;&nbsp;</span>ða wæs Heregar dead,</div>
<div class='line'>min yldra mæg<span class='gap'>&nbsp;&nbsp;&nbsp;&nbsp;&nbsp;</span>unlifigende,</div>
<div class='line'>bearn Healfdenes;<span class='gap'>&nbsp;&nbsp;&nbsp;&nbsp;&nbsp;</span>se wæs betera ðonne ic.</div>
<div class='line'>Siððan þa fæhðe<span class='gap'>&nbsp;&nbsp;&nbsp;&nbsp;&nbsp;</span>feo þingode;</div>
<div class='line'>sende ic Wylfingum<span class='gap'>&nbsp;&nbsp;&nbsp;&nbsp;&nbsp;</span>ofer wæteres hrycg</div>
<div class='line'>ealde madmas;<span class='gap'>&nbsp;&nbsp;&nbsp;&nbsp;&nbsp;</span>he me aþas swor.</div>
<div class='line'>Sorh is me to secganne<span class='gap'>&nbsp;&nbsp;&nbsp;&nbsp;&nbsp;</span>on sefan minum</div>
<div class='line'>gumena ængum<span class='gap'>&nbsp;&nbsp;&nbsp;&nbsp;&nbsp;</span>hwæt me Grendel hafað</div>
<div class='line'>hynðo on Heorote<span class='gap'>&nbsp;&nbsp;&nbsp;&nbsp;&nbsp;</span>mid his heteþancum,</div>
<div class='line'>færniða gefremed.<span class='gap'>&nbsp;&nbsp;&nbsp;&nbsp;&nbsp;</span>Is min fletwerod,</div>
<div class='line'>wigheap gewanod;<span class='gap'>&nbsp;&nbsp;&nbsp;&nbsp;&nbsp;</span>hie wyrd forsweop</div>
<div class='line'>on Grendles gryre.<span class='gap'>&nbsp;&nbsp;&nbsp;&nbsp;&nbsp;</span>God eaþe mæg</div>
<div class='line'>þone dolsceaðan<span class='gap'>&nbsp;&nbsp;&nbsp;&nbsp;&nbsp;</span>dæda getwæfan.</div>
<div class='line'>Ful oft gebeotedon<span class='gap'>&nbsp;&nbsp;&nbsp;&nbsp;&nbsp;</span>beore druncne</div>
<div class='line'>ofer ealowæge<span class='gap'>&nbsp;&nbsp;&nbsp;&nbsp;&nbsp;</span>oretmecgas</div>
<div class='line'>þæt hie in beorsele<span class='gap'>&nbsp;&nbsp;&nbsp;&nbsp;&nbsp;</span>bidan woldon</div>
<div class='line'>Grendles guþe<span class='gap'>&nbsp;&nbsp;&nbsp;&nbsp;&nbsp;</span>mid gryrum ecga.</div>
<div class='line'>Ðonne wæs þeos medoheal<span class='gap'>&nbsp;&nbsp;&nbsp;&nbsp;&nbsp;</span>on morgentid,</div>
<div class='line'>drihtsele dreorfah,<span class='gap'>&nbsp;&nbsp;&nbsp;&nbsp;&nbsp;</span>þonne dæg lixte,</div>
<div class='line'>eal bencþelu<span class='gap'>&nbsp;&nbsp;&nbsp;&nbsp;&nbsp;</span>blode bestymed,</div>
<div class='line'>heall heorudreore;<span class='gap'>&nbsp;&nbsp;&nbsp;&nbsp;&nbsp;</span>ahte ic holdra þy læs,</div>
<div class='line'>deorre duguðe,<span class='gap'>&nbsp;&nbsp;&nbsp;&nbsp;&nbsp;</span>þe þa deað fornam.</div>
<div class='line'>Site nu to symle<span class='gap'>&nbsp;&nbsp;&nbsp;&nbsp;&nbsp;</span>ond onsæl meoto,</div>
<div class='line'>sigehreð secgum,<span class='gap'>&nbsp;&nbsp;&nbsp;&nbsp;&nbsp;</span>swa þin sefa hwette."</div>
<div class='line'>Þa wæs Geatmæcgum<span class='gap'>&nbsp;&nbsp;&nbsp;&nbsp;&nbsp;</span>geador ætsomne</div>
<div class='line'>on beorsele<span class='gap'>&nbsp;&nbsp;&nbsp;&nbsp;&nbsp;</span>benc gerymed;</div>
<div class='line'>þær swiðferhþe<span class='gap'>&nbsp;&nbsp;&nbsp;&nbsp;&nbsp;</span>sittan eodon,</div>
<div class='line'>þryðum dealle.<span class='gap'>&nbsp;&nbsp;&nbsp;&nbsp;&nbsp;</span>Þegn nytte beheold,</div>
<div class='line'>se þe on handa bær<span class='gap'>&nbsp;&nbsp;&nbsp;&nbsp;&nbsp;</span>hroden ealowæge,</div>
<div class='line'>scencte scir wered.<span class='gap'>&nbsp;&nbsp;&nbsp;&nbsp;&nbsp;</span>Scop hwilum sang</div>
<div class='line'>hador on Heorote.<span class='gap'>&nbsp;&nbsp;&nbsp;&nbsp;&nbsp;</span>Þær wæs hæleða dream,</div>
<div class='line'>duguð unlytel<span class='gap'>&nbsp;&nbsp;&nbsp;&nbsp;&nbsp;</span>Dena ond Wedera.</div>
  
<div class='line'>Unferð maþelode,<span class='gap'>&nbsp;&nbsp;&nbsp;&nbsp;&nbsp;</span>Ecglafes bearn,</div>
<div class='line'>þe æt fotum sæt<span class='gap'>&nbsp;&nbsp;&nbsp;&nbsp;&nbsp;</span>frean Scyldinga,</div>
<div class='line'>onband beadurune<span class='gap'>&nbsp;&nbsp;&nbsp;&nbsp;&nbsp;</span>(wæs him Beowulfes sið,</div>
<div class='line'>modges merefaran,<span class='gap'>&nbsp;&nbsp;&nbsp;&nbsp;&nbsp;</span>micel æfþunca,</div>
<div class='line'>forþon þe he ne uþe<span class='gap'>&nbsp;&nbsp;&nbsp;&nbsp;&nbsp;</span>þæt ænig oðer man</div>
<div class='line'>æfre mærða þon ma<span class='gap'>&nbsp;&nbsp;&nbsp;&nbsp;&nbsp;</span>middangeardes</div>
<div class='line'>gehedde under heofenum<span class='gap'>&nbsp;&nbsp;&nbsp;&nbsp;&nbsp;</span>þonne he sylfa):</div>
<div class='line'>"Eart þu se Beowulf,<span class='gap'>&nbsp;&nbsp;&nbsp;&nbsp;&nbsp;</span>se þe wið Brecan wunne,</div>
<div class='line'>on sidne sæ<span class='gap'>&nbsp;&nbsp;&nbsp;&nbsp;&nbsp;</span>ymb sund flite,</div>
<div class='line'>ðær git for wlence<span class='gap'>&nbsp;&nbsp;&nbsp;&nbsp;&nbsp;</span>wada cunnedon</div>
<div class='line'>ond for dolgilpe<span class='gap'>&nbsp;&nbsp;&nbsp;&nbsp;&nbsp;</span>on deop wæter</div>
<div class='line'>aldrum neþdon?<span class='gap'>&nbsp;&nbsp;&nbsp;&nbsp;&nbsp;</span>Ne inc ænig mon,</div>
<div class='line'>ne leof ne lað,<span class='gap'>&nbsp;&nbsp;&nbsp;&nbsp;&nbsp;</span>belean mihte</div>
<div class='line'>sorhfullne sið,<span class='gap'>&nbsp;&nbsp;&nbsp;&nbsp;&nbsp;</span>þa git on sund reon.</div>
<div class='line'>Þær git eagorstream<span class='gap'>&nbsp;&nbsp;&nbsp;&nbsp;&nbsp;</span>earmum þehton,</div>
<div class='line'>mæton merestræta,<span class='gap'>&nbsp;&nbsp;&nbsp;&nbsp;&nbsp;</span>mundum brugdon,</div>
<div class='line'>glidon ofer garsecg;<span class='gap'>&nbsp;&nbsp;&nbsp;&nbsp;&nbsp;</span>geofon yþum weol,</div>
<div class='line'>wintrys wylmum.<span class='gap'>&nbsp;&nbsp;&nbsp;&nbsp;&nbsp;</span>Git on wæteres æht</div>
<div class='line'>seofon niht swuncon;<span class='gap'>&nbsp;&nbsp;&nbsp;&nbsp;&nbsp;</span>he þe æt sunde oferflat,</div>
<div class='line'>hæfde mare mægen.<span class='gap'>&nbsp;&nbsp;&nbsp;&nbsp;&nbsp;</span>Þa hine on morgentid</div>
<div class='line'>on Heaþoræmas<span class='gap'>&nbsp;&nbsp;&nbsp;&nbsp;&nbsp;</span>holm up ætbær;</div>
<div class='line'>ðonon he gesohte<span class='gap'>&nbsp;&nbsp;&nbsp;&nbsp;&nbsp;</span>swæsne ᛟ,</div>
<div class='line'>leof his leodum,<span class='gap'>&nbsp;&nbsp;&nbsp;&nbsp;&nbsp;</span>lond Brondinga,</div>
<div class='line'>freoðoburh fægere,<span class='gap'>&nbsp;&nbsp;&nbsp;&nbsp;&nbsp;</span>þær he folc ahte,</div>
<div class='line'>burh ond beagas.<span class='gap'>&nbsp;&nbsp;&nbsp;&nbsp;&nbsp;</span>Beot eal wið þe</div>
<div class='line'>sunu Beanstanes<span class='gap'>&nbsp;&nbsp;&nbsp;&nbsp;&nbsp;</span>soðe gelæste.</div>
<div class='line'>Ðonne wene ic to þe<span class='gap'>&nbsp;&nbsp;&nbsp;&nbsp;&nbsp;</span>wyrsan geþingea,</div>
<div class='line'>ðeah þu heaðoræsa<span class='gap'>&nbsp;&nbsp;&nbsp;&nbsp;&nbsp;</span>gehwær dohte,</div>
<div class='line'>grimre guðe,<span class='gap'>&nbsp;&nbsp;&nbsp;&nbsp;&nbsp;</span>gif þu Grendles dearst</div>
<div class='line'>nihtlongne fyrst<span class='gap'>&nbsp;&nbsp;&nbsp;&nbsp;&nbsp;</span>nean bidan."</div>
<div class='line'>Beowulf maþelode,<span class='gap'>&nbsp;&nbsp;&nbsp;&nbsp;&nbsp;</span>bearn Ecgþeowes:</div>
<div class='line'>"Hwæt! þu worn fela,<span class='gap'>&nbsp;&nbsp;&nbsp;&nbsp;&nbsp;</span>wine min Unferð,</div>
<div class='line'>beore druncen<span class='gap'>&nbsp;&nbsp;&nbsp;&nbsp;&nbsp;</span>ymb Brecan spræce,</div>
<div class='line'>sægdest from his siðe.<span class='gap'>&nbsp;&nbsp;&nbsp;&nbsp;&nbsp;</span>Soð ic talige,</div>
<div class='line'>þæt ic merestrengo<span class='gap'>&nbsp;&nbsp;&nbsp;&nbsp;&nbsp;</span>maran ahte,</div>
<div class='line'>earfeþo on yþum,<span class='gap'>&nbsp;&nbsp;&nbsp;&nbsp;&nbsp;</span>ðonne ænig oþer man.</div>
<div class='line'>Wit þæt gecwædon<span class='gap'>&nbsp;&nbsp;&nbsp;&nbsp;&nbsp;</span>cnihtwesende</div>
<div class='line'>ond gebeotedon<span class='gap'>&nbsp;&nbsp;&nbsp;&nbsp;&nbsp;</span>(wæron begen þa git</div>
<div class='line'>on geogoðfeore)<span class='gap'>&nbsp;&nbsp;&nbsp;&nbsp;&nbsp;</span>þæt wit on garsecg ut</div>
<div class='line'>aldrum neðdon,<span class='gap'>&nbsp;&nbsp;&nbsp;&nbsp;&nbsp;</span>ond þæt geæfndon swa.</div>
<div class='line'>Hæfdon swurd nacod,<span class='gap'>&nbsp;&nbsp;&nbsp;&nbsp;&nbsp;</span>þa wit on sund reon,</div>
<div class='line'>heard on handa;<span class='gap'>&nbsp;&nbsp;&nbsp;&nbsp;&nbsp;</span>wit unc wið hronfixas</div>
<div class='line'>werian þohton.<span class='gap'>&nbsp;&nbsp;&nbsp;&nbsp;&nbsp;</span>No he wiht fram me</div>
<div class='line'>flodyþum feor<span class='gap'>&nbsp;&nbsp;&nbsp;&nbsp;&nbsp;</span>fleotan meahte,</div>
<div class='line'>hraþor on holme;<span class='gap'>&nbsp;&nbsp;&nbsp;&nbsp;&nbsp;</span>no ic fram him wolde.</div>
<div class='line'>Ða wit ætsomne<span class='gap'>&nbsp;&nbsp;&nbsp;&nbsp;&nbsp;</span>on sæ wæron</div>
<div class='line'>fif nihta fyrst,<span class='gap'>&nbsp;&nbsp;&nbsp;&nbsp;&nbsp;</span>oþþæt unc flod todraf,</div>
<div class='line'>wado weallende,<span class='gap'>&nbsp;&nbsp;&nbsp;&nbsp;&nbsp;</span>wedera cealdost,</div>
<div class='line'>nipende niht,<span class='gap'>&nbsp;&nbsp;&nbsp;&nbsp;&nbsp;</span>ond norþanwind</div>
<div class='line'>heaðogrim ondhwearf;<span class='gap'>&nbsp;&nbsp;&nbsp;&nbsp;&nbsp;</span>hreo wæron yþa.</div>
<div class='line'>Wæs merefixa<span class='gap'>&nbsp;&nbsp;&nbsp;&nbsp;&nbsp;</span>mod onhrered;</div>
<div class='line'>þær me wið laðum<span class='gap'>&nbsp;&nbsp;&nbsp;&nbsp;&nbsp;</span>licsyrce min,</div>
<div class='line'>heard, hondlocen,<span class='gap'>&nbsp;&nbsp;&nbsp;&nbsp;&nbsp;</span>helpe gefremede,</div>
<div class='line'>beadohrægl broden<span class='gap'>&nbsp;&nbsp;&nbsp;&nbsp;&nbsp;</span>on breostum læg</div>
<div class='line'>golde gegyrwed.<span class='gap'>&nbsp;&nbsp;&nbsp;&nbsp;&nbsp;</span>Me to grunde teah</div>
<div class='line'>fah feondscaða,<span class='gap'>&nbsp;&nbsp;&nbsp;&nbsp;&nbsp;</span>fæste hæfde</div>
<div class='line'>grim on grape;<span class='gap'>&nbsp;&nbsp;&nbsp;&nbsp;&nbsp;</span>hwæþre me gyfeþe wearð</div>
<div class='line'>þæt ic aglæcan<span class='gap'>&nbsp;&nbsp;&nbsp;&nbsp;&nbsp;</span>orde geræhte,</div>
<div class='line'>hildebille;<span class='gap'>&nbsp;&nbsp;&nbsp;&nbsp;&nbsp;</span>heaþoræs fornam</div>
<div class='line'>mihtig meredeor<span class='gap'>&nbsp;&nbsp;&nbsp;&nbsp;&nbsp;</span>þurh mine hand.</div>
  
<div class='line'>Swa mec gelome<span class='gap'>&nbsp;&nbsp;&nbsp;&nbsp;&nbsp;</span>laðgeteonan</div>
<div class='line'>þreatedon þearle.<span class='gap'>&nbsp;&nbsp;&nbsp;&nbsp;&nbsp;</span>Ic him þenode</div>
<div class='line'>deoran sweorde,<span class='gap'>&nbsp;&nbsp;&nbsp;&nbsp;&nbsp;</span>swa hit gedefe wæs.</div>
<div class='line'>Næs hie ðære fylle<span class='gap'>&nbsp;&nbsp;&nbsp;&nbsp;&nbsp;</span>gefean hæfdon,</div>
<div class='line'>manfordædlan,<span class='gap'>&nbsp;&nbsp;&nbsp;&nbsp;&nbsp;</span>þæt hie me þegon,</div>
<div class='line'>symbel ymbsæton<span class='gap'>&nbsp;&nbsp;&nbsp;&nbsp;&nbsp;</span>sægrunde neah;</div>
<div class='line'>ac on mergenne<span class='gap'>&nbsp;&nbsp;&nbsp;&nbsp;&nbsp;</span>mecum wunde</div>
<div class='line'>be yðlafe<span class='gap'>&nbsp;&nbsp;&nbsp;&nbsp;&nbsp;</span>uppe lægon,</div>
<div class='line'>sweordum aswefede,<span class='gap'>&nbsp;&nbsp;&nbsp;&nbsp;&nbsp;</span>þæt syðþan na</div>
<div class='line'>ymb brontne ford<span class='gap'>&nbsp;&nbsp;&nbsp;&nbsp;&nbsp;</span>brimliðende</div>
<div class='line'>lade ne letton.<span class='gap'>&nbsp;&nbsp;&nbsp;&nbsp;&nbsp;</span>Leoht eastan com,</div>
<div class='line'>beorht beacen godes;<span class='gap'>&nbsp;&nbsp;&nbsp;&nbsp;&nbsp;</span>brimu swaþredon,</div>
<div class='line'>þæt ic sænæssas<span class='gap'>&nbsp;&nbsp;&nbsp;&nbsp;&nbsp;</span>geseon mihte,</div>
<div class='line'>windige weallas.<span class='gap'>&nbsp;&nbsp;&nbsp;&nbsp;&nbsp;</span>Wyrd oft nereð</div>
<div class='line'>unfægne eorl,<span class='gap'>&nbsp;&nbsp;&nbsp;&nbsp;&nbsp;</span>þonne his ellen deah.</div>
<div class='line'>Hwæþere me gesælde<span class='gap'>&nbsp;&nbsp;&nbsp;&nbsp;&nbsp;</span>þæt ic mid sweorde ofsloh</div>
<div class='line'>niceras nigene.<span class='gap'>&nbsp;&nbsp;&nbsp;&nbsp;&nbsp;</span>No ic on niht gefrægn</div>
<div class='line'>under heofones hwealf<span class='gap'>&nbsp;&nbsp;&nbsp;&nbsp;&nbsp;</span>heardran feohtan,</div>
<div class='line'>ne on egstreamum<span class='gap'>&nbsp;&nbsp;&nbsp;&nbsp;&nbsp;</span>earmran mannon;</div>
<div class='line'>hwaþere ic fara feng<span class='gap'>&nbsp;&nbsp;&nbsp;&nbsp;&nbsp;</span>feore gedigde,</div>
<div class='line'>siþes werig.<span class='gap'>&nbsp;&nbsp;&nbsp;&nbsp;&nbsp;</span>Ða mec sæ oþbær,</div>
<div class='line'>flod æfter faroðe<span class='gap'>&nbsp;&nbsp;&nbsp;&nbsp;&nbsp;</span>on Finna land,</div>
<div class='line'>wadu weallendu.<span class='gap'>&nbsp;&nbsp;&nbsp;&nbsp;&nbsp;</span>No ic wiht fram þe</div>
<div class='line'>swylcra searoniða<span class='gap'>&nbsp;&nbsp;&nbsp;&nbsp;&nbsp;</span>secgan hyrde,</div>
<div class='line'>billa brogan.<span class='gap'>&nbsp;&nbsp;&nbsp;&nbsp;&nbsp;</span>Breca næfre git</div>
<div class='line'>æt heaðolace,<span class='gap'>&nbsp;&nbsp;&nbsp;&nbsp;&nbsp;</span>ne gehwæþer incer,</div>
<div class='line'>swa deorlice<span class='gap'>&nbsp;&nbsp;&nbsp;&nbsp;&nbsp;</span>dæd gefremede</div>
<div class='line'>fagum sweordum<span class='gap'>&nbsp;&nbsp;&nbsp;&nbsp;&nbsp;</span>(no ic þæs fela gylpe),</div>
<div class='line'>þeah ðu þinum broðrum<span class='gap'>&nbsp;&nbsp;&nbsp;&nbsp;&nbsp;</span>to banan wurde,</div>
<div class='line'>heafodmægum;<span class='gap'>&nbsp;&nbsp;&nbsp;&nbsp;&nbsp;</span>þæs þu in helle scealt</div>
<div class='line'>werhðo dreogan,<span class='gap'>&nbsp;&nbsp;&nbsp;&nbsp;&nbsp;</span>þeah þin wit duge.</div>
<div class='line'>Secge ic þe to soðe,<span class='gap'>&nbsp;&nbsp;&nbsp;&nbsp;&nbsp;</span>sunu Ecglafes,</div>
<div class='line'>þæt næfre Grendel swa fela<span class='gap'>&nbsp;&nbsp;&nbsp;&nbsp;&nbsp;</span>gryra gefremede,</div>
<div class='line'>atol æglæca,<span class='gap'>&nbsp;&nbsp;&nbsp;&nbsp;&nbsp;</span>ealdre þinum,</div>
<div class='line'>hynðo on Heorote,<span class='gap'>&nbsp;&nbsp;&nbsp;&nbsp;&nbsp;</span>gif þin hige wære,</div>
<div class='line'>sefa swa searogrim,<span class='gap'>&nbsp;&nbsp;&nbsp;&nbsp;&nbsp;</span>swa þu self talast.</div>
<div class='line'>Ac he hafað onfunden<span class='gap'>&nbsp;&nbsp;&nbsp;&nbsp;&nbsp;</span>þæt he þa fæhðe ne þearf,</div>
<div class='line'>atole ecgþræce<span class='gap'>&nbsp;&nbsp;&nbsp;&nbsp;&nbsp;</span>eower leode</div>
<div class='line'>swiðe onsittan,<span class='gap'>&nbsp;&nbsp;&nbsp;&nbsp;&nbsp;</span>Sigescyldinga;</div>
<div class='line'>nymeð nydbade,<span class='gap'>&nbsp;&nbsp;&nbsp;&nbsp;&nbsp;</span>nænegum arað</div>
<div class='line'>leode Deniga,<span class='gap'>&nbsp;&nbsp;&nbsp;&nbsp;&nbsp;</span>ac he lust wigeð,</div>
<div class='line'>swefeð ond sendeþ,<span class='gap'>&nbsp;&nbsp;&nbsp;&nbsp;&nbsp;</span>secce ne weneþ</div>
<div class='line'>to Gardenum.<span class='gap'>&nbsp;&nbsp;&nbsp;&nbsp;&nbsp;</span>Ac ic him Geata sceal</div>
<div class='line'>eafoð ond ellen<span class='gap'>&nbsp;&nbsp;&nbsp;&nbsp;&nbsp;</span>ungeara nu,</div>
<div class='line'>guþe gebeodan.<span class='gap'>&nbsp;&nbsp;&nbsp;&nbsp;&nbsp;</span>Gæþ eft se þe mot</div>
<div class='line'>to medo modig,<span class='gap'>&nbsp;&nbsp;&nbsp;&nbsp;&nbsp;</span>siþþan morgenleoht</div>
<div class='line'>ofer ylda bearn<span class='gap'>&nbsp;&nbsp;&nbsp;&nbsp;&nbsp;</span>oþres dogores,</div>
<div class='line'>sunne sweglwered<span class='gap'>&nbsp;&nbsp;&nbsp;&nbsp;&nbsp;</span>suþan scineð."</div>
<div class='line'>Þa wæs on salum<span class='gap'>&nbsp;&nbsp;&nbsp;&nbsp;&nbsp;</span>sinces brytta,</div>
<div class='line'>gamolfeax ond guðrof;<span class='gap'>&nbsp;&nbsp;&nbsp;&nbsp;&nbsp;</span>geoce gelyfde</div>
<div class='line'>brego Beorhtdena,<span class='gap'>&nbsp;&nbsp;&nbsp;&nbsp;&nbsp;</span>gehyrde on Beowulfe</div>
<div class='line'>folces hyrde<span class='gap'>&nbsp;&nbsp;&nbsp;&nbsp;&nbsp;</span>fæstrædne geþoht.</div>
<div class='line'>Ðær wæs hæleþa hleahtor,<span class='gap'>&nbsp;&nbsp;&nbsp;&nbsp;&nbsp;</span>hlyn swynsode,</div>
<div class='line'>word wæron wynsume.<span class='gap'>&nbsp;&nbsp;&nbsp;&nbsp;&nbsp;</span>Eode Wealhþeow forð,</div>
<div class='line'>cwen Hroðgares,<span class='gap'>&nbsp;&nbsp;&nbsp;&nbsp;&nbsp;</span>cynna gemyndig,</div>
<div class='line'>grette goldhroden<span class='gap'>&nbsp;&nbsp;&nbsp;&nbsp;&nbsp;</span>guman on healle,</div>
<div class='line'>ond þa freolic wif<span class='gap'>&nbsp;&nbsp;&nbsp;&nbsp;&nbsp;</span>ful gesealde</div>
<div class='line'>ærest Eastdena<span class='gap'>&nbsp;&nbsp;&nbsp;&nbsp;&nbsp;</span>eþelwearde,</div>
<div class='line'>bæd hine bliðne<span class='gap'>&nbsp;&nbsp;&nbsp;&nbsp;&nbsp;</span>æt þære beorþege,</div>
<div class='line'>leodum leofne.<span class='gap'>&nbsp;&nbsp;&nbsp;&nbsp;&nbsp;</span>He on lust geþeah</div>
<div class='line'>symbel ond seleful,<span class='gap'>&nbsp;&nbsp;&nbsp;&nbsp;&nbsp;</span>sigerof kyning.</div>
<div class='line'>Ymbeode þa<span class='gap'>&nbsp;&nbsp;&nbsp;&nbsp;&nbsp;</span>ides Helminga</div>
<div class='line'>duguþe ond geogoþe<span class='gap'>&nbsp;&nbsp;&nbsp;&nbsp;&nbsp;</span>dæl æghwylcne,</div>
<div class='line'>sincfato sealde,<span class='gap'>&nbsp;&nbsp;&nbsp;&nbsp;&nbsp;</span>oþþæt sæl alamp</div>
<div class='line'>þæt hio Beowulfe,<span class='gap'>&nbsp;&nbsp;&nbsp;&nbsp;&nbsp;</span>beaghroden cwen</div>
<div class='line'>mode geþungen,<span class='gap'>&nbsp;&nbsp;&nbsp;&nbsp;&nbsp;</span>medoful ætbær;</div>
<div class='line'>grette Geata leod,<span class='gap'>&nbsp;&nbsp;&nbsp;&nbsp;&nbsp;</span>gode þancode</div>
<div class='line'>wisfæst wordum<span class='gap'>&nbsp;&nbsp;&nbsp;&nbsp;&nbsp;</span>þæs ðe hire se willa gelamp</div>
<div class='line'>þæt heo on ænigne<span class='gap'>&nbsp;&nbsp;&nbsp;&nbsp;&nbsp;</span>eorl gelyfde</div>
<div class='line'>fyrena frofre.<span class='gap'>&nbsp;&nbsp;&nbsp;&nbsp;&nbsp;</span>He þæt ful geþeah,</div>
<div class='line'>wælreow wiga,<span class='gap'>&nbsp;&nbsp;&nbsp;&nbsp;&nbsp;</span>æt Wealhþeon,</div>
<div class='line'>ond þa gyddode<span class='gap'>&nbsp;&nbsp;&nbsp;&nbsp;&nbsp;</span>guþe gefysed;</div>
<div class='line'>Beowulf maþelode,<span class='gap'>&nbsp;&nbsp;&nbsp;&nbsp;&nbsp;</span>bearn Ecgþeowes:</div>
<div class='line'>"Ic þæt hogode,<span class='gap'>&nbsp;&nbsp;&nbsp;&nbsp;&nbsp;</span>þa ic on holm gestah,</div>
<div class='line'>sæbat gesæt<span class='gap'>&nbsp;&nbsp;&nbsp;&nbsp;&nbsp;</span>mid minra secga gedriht,</div>
<div class='line'>þæt ic anunga<span class='gap'>&nbsp;&nbsp;&nbsp;&nbsp;&nbsp;</span>eowra leoda</div>
<div class='line'>willan geworhte<span class='gap'>&nbsp;&nbsp;&nbsp;&nbsp;&nbsp;</span>oþðe on wæl crunge,</div>
<div class='line'>feondgrapum fæst.<span class='gap'>&nbsp;&nbsp;&nbsp;&nbsp;&nbsp;</span>Ic gefremman sceal</div>
<div class='line'>eorlic ellen,<span class='gap'>&nbsp;&nbsp;&nbsp;&nbsp;&nbsp;</span>oþðe endedæg</div>
<div class='line'>on þisse meoduhealle<span class='gap'>&nbsp;&nbsp;&nbsp;&nbsp;&nbsp;</span>minne gebidan."</div>
<div class='line'>Ðam wife þa word<span class='gap'>&nbsp;&nbsp;&nbsp;&nbsp;&nbsp;</span>wel licodon,</div>
<div class='line'>gilpcwide Geates;<span class='gap'>&nbsp;&nbsp;&nbsp;&nbsp;&nbsp;</span>eode goldhroden</div>
<div class='line'>freolicu folccwen<span class='gap'>&nbsp;&nbsp;&nbsp;&nbsp;&nbsp;</span>to hire frean sittan.</div>
<div class='line'>Þa wæs eft swa ær<span class='gap'>&nbsp;&nbsp;&nbsp;&nbsp;&nbsp;</span>inne on healle</div>
<div class='line'>þryðword sprecen,<span class='gap'>&nbsp;&nbsp;&nbsp;&nbsp;&nbsp;</span>ðeod on sælum,</div>
<div class='line'>sigefolca sweg,<span class='gap'>&nbsp;&nbsp;&nbsp;&nbsp;&nbsp;</span>oþþæt semninga</div>
<div class='line'>sunu Healfdenes<span class='gap'>&nbsp;&nbsp;&nbsp;&nbsp;&nbsp;</span>secean wolde</div>
<div class='line'>æfenræste;<span class='gap'>&nbsp;&nbsp;&nbsp;&nbsp;&nbsp;</span>wiste þæm ahlæcan</div>
<div class='line'>to þæm heahsele<span class='gap'>&nbsp;&nbsp;&nbsp;&nbsp;&nbsp;</span>hilde geþinged,</div>
<div class='line'>siððan hie sunnan leoht<span class='gap'>&nbsp;&nbsp;&nbsp;&nbsp;&nbsp;</span>geseon ne meahton,</div>
<div class='line'>oþðe nipende<span class='gap'>&nbsp;&nbsp;&nbsp;&nbsp;&nbsp;</span>niht ofer ealle,</div>
<div class='line'>scaduhelma gesceapu<span class='gap'>&nbsp;&nbsp;&nbsp;&nbsp;&nbsp;</span>scriðan cwoman,</div>
<div class='line'>wan under wolcnum.<span class='gap'>&nbsp;&nbsp;&nbsp;&nbsp;&nbsp;</span>Werod eall aras.</div>
<div class='line'>Gegrette þa<span class='gap'>&nbsp;&nbsp;&nbsp;&nbsp;&nbsp;</span>guma oþerne,</div>
<div class='line'>Hroðgar Beowulf,<span class='gap'>&nbsp;&nbsp;&nbsp;&nbsp;&nbsp;</span>ond him hæl abead,</div>
<div class='line'>winærnes geweald,<span class='gap'>&nbsp;&nbsp;&nbsp;&nbsp;&nbsp;</span>ond þæt word acwæð:</div>
<div class='line'>"Næfre ic ænegum men<span class='gap'>&nbsp;&nbsp;&nbsp;&nbsp;&nbsp;</span>ær alyfde,</div>
<div class='line'>siþðan ic hond ond rond<span class='gap'>&nbsp;&nbsp;&nbsp;&nbsp;&nbsp;</span>hebban mihte,</div>
<div class='line'>ðryþærn Dena<span class='gap'>&nbsp;&nbsp;&nbsp;&nbsp;&nbsp;</span>buton þe nu ða.</div>
<div class='line'>Hafa nu ond geheald<span class='gap'>&nbsp;&nbsp;&nbsp;&nbsp;&nbsp;</span>husa selest,</div>
<div class='line'>gemyne mærþo,<span class='gap'>&nbsp;&nbsp;&nbsp;&nbsp;&nbsp;</span>mægenellen cyð,</div>
<div class='line'>waca wið wraþum.<span class='gap'>&nbsp;&nbsp;&nbsp;&nbsp;&nbsp;</span>Ne bið þe wilna gad,</div>
<div class='line'>gif þu þæt ellenweorc<span class='gap'>&nbsp;&nbsp;&nbsp;&nbsp;&nbsp;</span>aldre gedigest."</div>
  
<div class='line'>Ða him Hroþgar gewat<span class='gap'>&nbsp;&nbsp;&nbsp;&nbsp;&nbsp;</span>mid his hæleþa gedryht,</div>
<div class='line'>eodur Scyldinga,<span class='gap'>&nbsp;&nbsp;&nbsp;&nbsp;&nbsp;</span>ut of healle;</div>
<div class='line'>wolde wigfruma<span class='gap'>&nbsp;&nbsp;&nbsp;&nbsp;&nbsp;</span>Wealhþeo secan,</div>
<div class='line'>cwen to gebeddan.<span class='gap'>&nbsp;&nbsp;&nbsp;&nbsp;&nbsp;</span>Hæfde kyningwuldor</div>
<div class='line'>Grendle togeanes,<span class='gap'>&nbsp;&nbsp;&nbsp;&nbsp;&nbsp;</span>swa guman gefrungon,</div>
<div class='line'>seleweard aseted;<span class='gap'>&nbsp;&nbsp;&nbsp;&nbsp;&nbsp;</span>sundornytte beheold</div>
<div class='line'>ymb aldor Dena,<span class='gap'>&nbsp;&nbsp;&nbsp;&nbsp;&nbsp;</span>eotonweard abead.</div>
<div class='line'>Huru Geata leod<span class='gap'>&nbsp;&nbsp;&nbsp;&nbsp;&nbsp;</span>georne truwode</div>
<div class='line'>modgan mægnes,<span class='gap'>&nbsp;&nbsp;&nbsp;&nbsp;&nbsp;</span>metodes hyldo.</div>
<div class='line'>Ða he him of dyde<span class='gap'>&nbsp;&nbsp;&nbsp;&nbsp;&nbsp;</span>isernbyrnan,</div>
<div class='line'>helm of hafelan,<span class='gap'>&nbsp;&nbsp;&nbsp;&nbsp;&nbsp;</span>sealde his hyrsted sweord,</div>
<div class='line'>irena cyst,<span class='gap'>&nbsp;&nbsp;&nbsp;&nbsp;&nbsp;</span>ombihtþegne,</div>
<div class='line'>ond gehealdan het<span class='gap'>&nbsp;&nbsp;&nbsp;&nbsp;&nbsp;</span>hildegeatwe.</div>
<div class='line'>Gespræc þa se goda<span class='gap'>&nbsp;&nbsp;&nbsp;&nbsp;&nbsp;</span>gylpworda sum,</div>
<div class='line'>Beowulf Geata,<span class='gap'>&nbsp;&nbsp;&nbsp;&nbsp;&nbsp;</span>ær he on bed stige:</div>
<div class='line'>"No ic me an herewæsmun<span class='gap'>&nbsp;&nbsp;&nbsp;&nbsp;&nbsp;</span>hnagran talige,</div>
<div class='line'>guþgeweorca,<span class='gap'>&nbsp;&nbsp;&nbsp;&nbsp;&nbsp;</span>þonne Grendel hine;</div>
<div class='line'>forþan ic hine sweorde<span class='gap'>&nbsp;&nbsp;&nbsp;&nbsp;&nbsp;</span>swebban nelle,</div>
<div class='line'>aldre beneotan,<span class='gap'>&nbsp;&nbsp;&nbsp;&nbsp;&nbsp;</span>þeah ic eal mæge.</div>
<div class='line'>Nat he þara goda<span class='gap'>&nbsp;&nbsp;&nbsp;&nbsp;&nbsp;</span>þæt he me ongean slea,</div>
<div class='line'>rand geheawe,<span class='gap'>&nbsp;&nbsp;&nbsp;&nbsp;&nbsp;</span>þeah ðe he rof sie</div>
<div class='line'>niþgeweorca;<span class='gap'>&nbsp;&nbsp;&nbsp;&nbsp;&nbsp;</span>ac wit on niht sculon</div>
<div class='line'>secge ofersittan,<span class='gap'>&nbsp;&nbsp;&nbsp;&nbsp;&nbsp;</span>gif he gesecean dear</div>
<div class='line'>wig ofer wæpen,<span class='gap'>&nbsp;&nbsp;&nbsp;&nbsp;&nbsp;</span>ond siþðan witig god</div>
<div class='line'>on swa hwæþere hond,<span class='gap'>&nbsp;&nbsp;&nbsp;&nbsp;&nbsp;</span>halig dryhten,</div>
<div class='line'>mærðo deme,<span class='gap'>&nbsp;&nbsp;&nbsp;&nbsp;&nbsp;</span>swa him gemet þince."</div>
<div class='line'>Hylde hine þa heaþodeor,<span class='gap'>&nbsp;&nbsp;&nbsp;&nbsp;&nbsp;</span>hleorbolster onfeng</div>
<div class='line'>eorles andwlitan,<span class='gap'>&nbsp;&nbsp;&nbsp;&nbsp;&nbsp;</span>ond hine ymb monig</div>
<div class='line'>snellic særinc<span class='gap'>&nbsp;&nbsp;&nbsp;&nbsp;&nbsp;</span>selereste gebeah.</div>
<div class='line'>Nænig heora þohte<span class='gap'>&nbsp;&nbsp;&nbsp;&nbsp;&nbsp;</span>þæt he þanon scolde</div>
<div class='line'>eft eardlufan<span class='gap'>&nbsp;&nbsp;&nbsp;&nbsp;&nbsp;</span>æfre gesecean,</div>
<div class='line'>folc oþðe freoburh,<span class='gap'>&nbsp;&nbsp;&nbsp;&nbsp;&nbsp;</span>þær he afeded wæs;</div>
<div class='line'>ac hie hæfdon gefrunen<span class='gap'>&nbsp;&nbsp;&nbsp;&nbsp;&nbsp;</span>þæt hie ær to fela micles</div>
<div class='line'>in þæm winsele<span class='gap'>&nbsp;&nbsp;&nbsp;&nbsp;&nbsp;</span>wældeað fornam,</div>
<div class='line'>Denigea leode.<span class='gap'>&nbsp;&nbsp;&nbsp;&nbsp;&nbsp;</span>Ac him dryhten forgeaf</div>
<div class='line'>wigspeda gewiofu,<span class='gap'>&nbsp;&nbsp;&nbsp;&nbsp;&nbsp;</span>Wedera leodum,</div>
<div class='line'>frofor ond fultum,<span class='gap'>&nbsp;&nbsp;&nbsp;&nbsp;&nbsp;</span>þæt hie feond heora</div>
<div class='line'>ðurh anes cræft<span class='gap'>&nbsp;&nbsp;&nbsp;&nbsp;&nbsp;</span>ealle ofercomon,</div>
<div class='line'>selfes mihtum.<span class='gap'>&nbsp;&nbsp;&nbsp;&nbsp;&nbsp;</span>Soð is gecyþed</div>
<div class='line'>þæt mihtig god<span class='gap'>&nbsp;&nbsp;&nbsp;&nbsp;&nbsp;</span>manna cynnes</div>
<div class='line'>weold wideferhð.<span class='gap'>&nbsp;&nbsp;&nbsp;&nbsp;&nbsp;</span>Com on wanre niht</div>
<div class='line'>scriðan sceadugenga.<span class='gap'>&nbsp;&nbsp;&nbsp;&nbsp;&nbsp;</span>Sceotend swæfon,</div>
<div class='line'>þa þæt hornreced<span class='gap'>&nbsp;&nbsp;&nbsp;&nbsp;&nbsp;</span>healdan scoldon,</div>
<div class='line'>ealle buton anum.<span class='gap'>&nbsp;&nbsp;&nbsp;&nbsp;&nbsp;</span>Þæt wæs yldum cuþ</div>
<div class='line'>þæt hie ne moste,<span class='gap'>&nbsp;&nbsp;&nbsp;&nbsp;&nbsp;</span>þa metod nolde,</div>
<div class='line'>se scynscaþa<span class='gap'>&nbsp;&nbsp;&nbsp;&nbsp;&nbsp;</span>under sceadu bregdan;</div>
<div class='line'>ac he wæccende<span class='gap'>&nbsp;&nbsp;&nbsp;&nbsp;&nbsp;</span>wraþum on andan</div>
<div class='line'>bad bolgenmod<span class='gap'>&nbsp;&nbsp;&nbsp;&nbsp;&nbsp;</span>beadwa geþinges.</div>
  
<div class='line'>Ða com of more<span class='gap'>&nbsp;&nbsp;&nbsp;&nbsp;&nbsp;</span>under misthleoþum</div>
<div class='line'>Grendel gongan,<span class='gap'>&nbsp;&nbsp;&nbsp;&nbsp;&nbsp;</span>godes yrre bær;</div>
<div class='line'>mynte se manscaða<span class='gap'>&nbsp;&nbsp;&nbsp;&nbsp;&nbsp;</span>manna cynnes</div>
<div class='line'>sumne besyrwan<span class='gap'>&nbsp;&nbsp;&nbsp;&nbsp;&nbsp;</span>in sele þam hean.</div>
<div class='line'>Wod under wolcnum<span class='gap'>&nbsp;&nbsp;&nbsp;&nbsp;&nbsp;</span>to þæs þe he winreced,</div>
<div class='line'>goldsele gumena,<span class='gap'>&nbsp;&nbsp;&nbsp;&nbsp;&nbsp;</span>gearwost wisse,</div>
<div class='line'>fættum fahne.<span class='gap'>&nbsp;&nbsp;&nbsp;&nbsp;&nbsp;</span>Ne wæs þæt forma sið</div>
<div class='line'>þæt he Hroþgares<span class='gap'>&nbsp;&nbsp;&nbsp;&nbsp;&nbsp;</span>ham gesohte;</div>
<div class='line'>næfre he on aldordagum<span class='gap'>&nbsp;&nbsp;&nbsp;&nbsp;&nbsp;</span>ær ne siþðan</div>
<div class='line'>heardran hæle,<span class='gap'>&nbsp;&nbsp;&nbsp;&nbsp;&nbsp;</span>healðegnas fand.</div>
<div class='line'>Com þa to recede<span class='gap'>&nbsp;&nbsp;&nbsp;&nbsp;&nbsp;</span>rinc siðian,</div>
<div class='line'>dreamum bedæled.<span class='gap'>&nbsp;&nbsp;&nbsp;&nbsp;&nbsp;</span>Duru sona onarn,</div>
<div class='line'>fyrbendum fæst,<span class='gap'>&nbsp;&nbsp;&nbsp;&nbsp;&nbsp;</span>syþðan he hire folmum æthran;</div>
<div class='line'>onbræd þa bealohydig,<span class='gap'>&nbsp;&nbsp;&nbsp;&nbsp;&nbsp;</span>ða he gebolgen wæs,</div>
<div class='line'>recedes muþan.<span class='gap'>&nbsp;&nbsp;&nbsp;&nbsp;&nbsp;</span>Raþe æfter þon</div>
<div class='line'>on fagne flor<span class='gap'>&nbsp;&nbsp;&nbsp;&nbsp;&nbsp;</span>feond treddode,</div>
<div class='line'>eode yrremod;<span class='gap'>&nbsp;&nbsp;&nbsp;&nbsp;&nbsp;</span>him of eagum stod</div>
<div class='line'>ligge gelicost<span class='gap'>&nbsp;&nbsp;&nbsp;&nbsp;&nbsp;</span>leoht unfæger.</div>
<div class='line'>Geseah he in recede<span class='gap'>&nbsp;&nbsp;&nbsp;&nbsp;&nbsp;</span>rinca manige,</div>
<div class='line'>swefan sibbegedriht<span class='gap'>&nbsp;&nbsp;&nbsp;&nbsp;&nbsp;</span>samod ætgædere,</div>
<div class='line'>magorinca heap.<span class='gap'>&nbsp;&nbsp;&nbsp;&nbsp;&nbsp;</span>Þa his mod ahlog;</div>
<div class='line'>mynte þæt he gedælde,<span class='gap'>&nbsp;&nbsp;&nbsp;&nbsp;&nbsp;</span>ærþon dæg cwome,</div>
<div class='line'>atol aglæca,<span class='gap'>&nbsp;&nbsp;&nbsp;&nbsp;&nbsp;</span>anra gehwylces</div>
<div class='line'>lif wið lice,<span class='gap'>&nbsp;&nbsp;&nbsp;&nbsp;&nbsp;</span>þa him alumpen wæs</div>
<div class='line'>wistfylle wen.<span class='gap'>&nbsp;&nbsp;&nbsp;&nbsp;&nbsp;</span>Ne wæs þæt wyrd þa gen</div>
<div class='line'>þæt he ma moste<span class='gap'>&nbsp;&nbsp;&nbsp;&nbsp;&nbsp;</span>manna cynnes</div>
<div class='line'>ðicgean ofer þa niht.<span class='gap'>&nbsp;&nbsp;&nbsp;&nbsp;&nbsp;</span>Þryðswyð beheold</div>
<div class='line'>mæg Higelaces,<span class='gap'>&nbsp;&nbsp;&nbsp;&nbsp;&nbsp;</span>hu se manscaða</div>
<div class='line'>under færgripum<span class='gap'>&nbsp;&nbsp;&nbsp;&nbsp;&nbsp;</span>gefaran wolde.</div>
<div class='line'>Ne þæt se aglæca<span class='gap'>&nbsp;&nbsp;&nbsp;&nbsp;&nbsp;</span>yldan þohte,</div>
<div class='line'>ac he gefeng hraðe<span class='gap'>&nbsp;&nbsp;&nbsp;&nbsp;&nbsp;</span>forman siðe</div>
<div class='line'>slæpendne rinc,<span class='gap'>&nbsp;&nbsp;&nbsp;&nbsp;&nbsp;</span>slat unwearnum,</div>
<div class='line'>bat banlocan,<span class='gap'>&nbsp;&nbsp;&nbsp;&nbsp;&nbsp;</span>blod edrum dranc,</div>
<div class='line'>synsnædum swealh;<span class='gap'>&nbsp;&nbsp;&nbsp;&nbsp;&nbsp;</span>sona hæfde</div>
<div class='line'>unlyfigendes<span class='gap'>&nbsp;&nbsp;&nbsp;&nbsp;&nbsp;</span>eal gefeormod,</div>
<div class='line'>fet ond folma.<span class='gap'>&nbsp;&nbsp;&nbsp;&nbsp;&nbsp;</span>Forð near ætstop,</div>
<div class='line'>nam þa mid handa<span class='gap'>&nbsp;&nbsp;&nbsp;&nbsp;&nbsp;</span>higeþihtigne</div>
<div class='line'>rinc on ræste,<span class='gap'>&nbsp;&nbsp;&nbsp;&nbsp;&nbsp;</span>ræhte ongean</div>
<div class='line'>feond mid folme;<span class='gap'>&nbsp;&nbsp;&nbsp;&nbsp;&nbsp;</span>he onfeng hraþe</div>
<div class='line'>inwitþancum<span class='gap'>&nbsp;&nbsp;&nbsp;&nbsp;&nbsp;</span>ond wið earm gesæt.</div>
<div class='line'>Sona þæt onfunde<span class='gap'>&nbsp;&nbsp;&nbsp;&nbsp;&nbsp;</span>fyrena hyrde</div>
<div class='line'>þæt he ne mette<span class='gap'>&nbsp;&nbsp;&nbsp;&nbsp;&nbsp;</span>middangeardes,</div>
<div class='line'>eorþan sceata,<span class='gap'>&nbsp;&nbsp;&nbsp;&nbsp;&nbsp;</span>on elran men</div>
<div class='line'>mundgripe maran.<span class='gap'>&nbsp;&nbsp;&nbsp;&nbsp;&nbsp;</span>He on mode wearð</div>
<div class='line'>forht on ferhðe;<span class='gap'>&nbsp;&nbsp;&nbsp;&nbsp;&nbsp;</span>no þy ær fram meahte.</div>
<div class='line'>Hyge wæs him hinfus,<span class='gap'>&nbsp;&nbsp;&nbsp;&nbsp;&nbsp;</span>wolde on heolster fleon,</div>
<div class='line'>secan deofla gedræg;<span class='gap'>&nbsp;&nbsp;&nbsp;&nbsp;&nbsp;</span>ne wæs his drohtoð þær</div>
<div class='line'>swylce he on ealderdagum<span class='gap'>&nbsp;&nbsp;&nbsp;&nbsp;&nbsp;</span>ær gemette.</div>
<div class='line'>Gemunde þa se goda,<span class='gap'>&nbsp;&nbsp;&nbsp;&nbsp;&nbsp;</span>mæg Higelaces,</div>
<div class='line'>æfenspræce,<span class='gap'>&nbsp;&nbsp;&nbsp;&nbsp;&nbsp;</span>uplang astod</div>
<div class='line'>ond him fæste wiðfeng;<span class='gap'>&nbsp;&nbsp;&nbsp;&nbsp;&nbsp;</span>fingras burston.</div>
<div class='line'>Eoten wæs utweard;<span class='gap'>&nbsp;&nbsp;&nbsp;&nbsp;&nbsp;</span>eorl furþur stop.</div>
<div class='line'>Mynte se mæra,<span class='gap'>&nbsp;&nbsp;&nbsp;&nbsp;&nbsp;</span>þær he meahte swa,</div>
<div class='line'>widre gewindan<span class='gap'>&nbsp;&nbsp;&nbsp;&nbsp;&nbsp;</span>ond on weg þanon</div>
<div class='line'>fleon on fenhopu;<span class='gap'>&nbsp;&nbsp;&nbsp;&nbsp;&nbsp;</span>wiste his fingra geweald</div>
<div class='line'>on grames grapum.<span class='gap'>&nbsp;&nbsp;&nbsp;&nbsp;&nbsp;</span>Þæt wæs geocor sið</div>
<div class='line'>þæt se hearmscaþa<span class='gap'>&nbsp;&nbsp;&nbsp;&nbsp;&nbsp;</span>to Heorute ateah.</div>
<div class='line'>Dryhtsele dynede;<span class='gap'>&nbsp;&nbsp;&nbsp;&nbsp;&nbsp;</span>Denum eallum wearð,</div>
<div class='line'>ceasterbuendum,<span class='gap'>&nbsp;&nbsp;&nbsp;&nbsp;&nbsp;</span>cenra gehwylcum,</div>
<div class='line'>eorlum ealuscerwen.<span class='gap'>&nbsp;&nbsp;&nbsp;&nbsp;&nbsp;</span>Yrre wæron begen,</div>
<div class='line'>reþe renweardas.<span class='gap'>&nbsp;&nbsp;&nbsp;&nbsp;&nbsp;</span>Reced hlynsode.</div>
<div class='line'>Þa wæs wundor micel<span class='gap'>&nbsp;&nbsp;&nbsp;&nbsp;&nbsp;</span>þæt se winsele</div>
<div class='line'>wiðhæfde heaþodeorum,<span class='gap'>&nbsp;&nbsp;&nbsp;&nbsp;&nbsp;</span>þæt he on hrusan ne feol,</div>
<div class='line'>fæger foldbold;<span class='gap'>&nbsp;&nbsp;&nbsp;&nbsp;&nbsp;</span>ac he þæs fæste wæs</div>
<div class='line'>innan ond utan<span class='gap'>&nbsp;&nbsp;&nbsp;&nbsp;&nbsp;</span>irenbendum</div>
<div class='line'>searoþoncum besmiþod.<span class='gap'>&nbsp;&nbsp;&nbsp;&nbsp;&nbsp;</span>Þær fram sylle abeag</div>
<div class='line'>medubenc monig,<span class='gap'>&nbsp;&nbsp;&nbsp;&nbsp;&nbsp;</span>mine gefræge,</div>
<div class='line'>golde geregnad,<span class='gap'>&nbsp;&nbsp;&nbsp;&nbsp;&nbsp;</span>þær þa graman wunnon.</div>
<div class='line'>Þæs ne wendon ær<span class='gap'>&nbsp;&nbsp;&nbsp;&nbsp;&nbsp;</span>witan Scyldinga</div>
<div class='line'>þæt hit a mid gemete<span class='gap'>&nbsp;&nbsp;&nbsp;&nbsp;&nbsp;</span>manna ænig,</div>
<div class='line'>betlic ond banfag,<span class='gap'>&nbsp;&nbsp;&nbsp;&nbsp;&nbsp;</span>tobrecan meahte,</div>
<div class='line'>listum tolucan,<span class='gap'>&nbsp;&nbsp;&nbsp;&nbsp;&nbsp;</span>nymþe liges fæþm</div>
<div class='line'>swulge on swaþule.<span class='gap'>&nbsp;&nbsp;&nbsp;&nbsp;&nbsp;</span>Sweg up astag</div>
<div class='line'>niwe geneahhe;<span class='gap'>&nbsp;&nbsp;&nbsp;&nbsp;&nbsp;</span>Norðdenum stod</div>
<div class='line'>atelic egesa,<span class='gap'>&nbsp;&nbsp;&nbsp;&nbsp;&nbsp;</span>anra gehwylcum</div>
<div class='line'>þara þe of wealle<span class='gap'>&nbsp;&nbsp;&nbsp;&nbsp;&nbsp;</span>wop gehyrdon,</div>
<div class='line'>gryreleoð galan<span class='gap'>&nbsp;&nbsp;&nbsp;&nbsp;&nbsp;</span>godes ondsacan,</div>
<div class='line'>sigeleasne sang,<span class='gap'>&nbsp;&nbsp;&nbsp;&nbsp;&nbsp;</span>sar wanigean</div>
<div class='line'>helle hæfton.<span class='gap'>&nbsp;&nbsp;&nbsp;&nbsp;&nbsp;</span>Heold hine fæste</div>
<div class='line'>se þe manna wæs<span class='gap'>&nbsp;&nbsp;&nbsp;&nbsp;&nbsp;</span>mægene strengest</div>
<div class='line'>on þæm dæge<span class='gap'>&nbsp;&nbsp;&nbsp;&nbsp;&nbsp;</span>þysses lifes.</div>
  
<div class='line'>Nolde eorla hleo<span class='gap'>&nbsp;&nbsp;&nbsp;&nbsp;&nbsp;</span>ænige þinga</div>
<div class='line'>þone cwealmcuman<span class='gap'>&nbsp;&nbsp;&nbsp;&nbsp;&nbsp;</span>cwicne forlætan,</div>
<div class='line'>ne his lifdagas<span class='gap'>&nbsp;&nbsp;&nbsp;&nbsp;&nbsp;</span>leoda ænigum</div>
<div class='line'>nytte tealde.<span class='gap'>&nbsp;&nbsp;&nbsp;&nbsp;&nbsp;</span>Þær genehost brægd</div>
<div class='line'>eorl Beowulfes<span class='gap'>&nbsp;&nbsp;&nbsp;&nbsp;&nbsp;</span>ealde lafe,</div>
<div class='line'>wolde freadrihtnes<span class='gap'>&nbsp;&nbsp;&nbsp;&nbsp;&nbsp;</span>feorh ealgian,</div>
<div class='line'>mæres þeodnes,<span class='gap'>&nbsp;&nbsp;&nbsp;&nbsp;&nbsp;</span>ðær hie meahton swa.</div>
<div class='line'>Hie þæt ne wiston,<span class='gap'>&nbsp;&nbsp;&nbsp;&nbsp;&nbsp;</span>þa hie gewin drugon,</div>
<div class='line'>heardhicgende<span class='gap'>&nbsp;&nbsp;&nbsp;&nbsp;&nbsp;</span>hildemecgas,</div>
<div class='line'>ond on healfa gehwone<span class='gap'>&nbsp;&nbsp;&nbsp;&nbsp;&nbsp;</span>heawan þohton,</div>
<div class='line'>sawle secan,<span class='gap'>&nbsp;&nbsp;&nbsp;&nbsp;&nbsp;</span>þone synscaðan</div>
<div class='line'>ænig ofer eorþan<span class='gap'>&nbsp;&nbsp;&nbsp;&nbsp;&nbsp;</span>irenna cyst,</div>
<div class='line'>guðbilla nan,<span class='gap'>&nbsp;&nbsp;&nbsp;&nbsp;&nbsp;</span>gretan nolde,</div>
<div class='line'>ac he sigewæpnum<span class='gap'>&nbsp;&nbsp;&nbsp;&nbsp;&nbsp;</span>forsworen hæfde,</div>
<div class='line'>ecga gehwylcre.<span class='gap'>&nbsp;&nbsp;&nbsp;&nbsp;&nbsp;</span>Scolde his aldorgedal</div>
<div class='line'>on ðæm dæge<span class='gap'>&nbsp;&nbsp;&nbsp;&nbsp;&nbsp;</span>þysses lifes</div>
<div class='line'>earmlic wurðan,<span class='gap'>&nbsp;&nbsp;&nbsp;&nbsp;&nbsp;</span>ond se ellorgast</div>
<div class='line'>on feonda geweald<span class='gap'>&nbsp;&nbsp;&nbsp;&nbsp;&nbsp;</span>feor siðian.</div>
<div class='line'>Ða þæt onfunde<span class='gap'>&nbsp;&nbsp;&nbsp;&nbsp;&nbsp;</span>se þe fela æror</div>
<div class='line'>modes myrðe<span class='gap'>&nbsp;&nbsp;&nbsp;&nbsp;&nbsp;</span>manna cynne,</div>
<div class='line'>fyrene gefremede<span class='gap'>&nbsp;&nbsp;&nbsp;&nbsp;&nbsp;</span>(he wæs fag wið god),</div>
<div class='line'>þæt him se lichoma<span class='gap'>&nbsp;&nbsp;&nbsp;&nbsp;&nbsp;</span>læstan nolde,</div>
<div class='line'>ac hine se modega<span class='gap'>&nbsp;&nbsp;&nbsp;&nbsp;&nbsp;</span>mæg Hygelaces</div>
<div class='line'>hæfde be honda;<span class='gap'>&nbsp;&nbsp;&nbsp;&nbsp;&nbsp;</span>wæs gehwæþer oðrum</div>
<div class='line'>lifigende lað.<span class='gap'>&nbsp;&nbsp;&nbsp;&nbsp;&nbsp;</span>Licsar gebad</div>
<div class='line'>atol æglæca;<span class='gap'>&nbsp;&nbsp;&nbsp;&nbsp;&nbsp;</span>him on eaxle wearð</div>
<div class='line'>syndolh sweotol,<span class='gap'>&nbsp;&nbsp;&nbsp;&nbsp;&nbsp;</span>seonowe onsprungon,</div>
<div class='line'>burston banlocan.<span class='gap'>&nbsp;&nbsp;&nbsp;&nbsp;&nbsp;</span>Beowulfe wearð</div>
<div class='line'>guðhreð gyfeþe;<span class='gap'>&nbsp;&nbsp;&nbsp;&nbsp;&nbsp;</span>scolde Grendel þonan</div>
<div class='line'>feorhseoc fleon<span class='gap'>&nbsp;&nbsp;&nbsp;&nbsp;&nbsp;</span>under fenhleoðu,</div>
<div class='line'>secean wynleas wic;<span class='gap'>&nbsp;&nbsp;&nbsp;&nbsp;&nbsp;</span>wiste þe geornor</div>
<div class='line'>þæt his aldres wæs<span class='gap'>&nbsp;&nbsp;&nbsp;&nbsp;&nbsp;</span>ende gegongen,</div>
<div class='line'>dogera dægrim.<span class='gap'>&nbsp;&nbsp;&nbsp;&nbsp;&nbsp;</span>Denum eallum wearð</div>
<div class='line'>æfter þam wælræse<span class='gap'>&nbsp;&nbsp;&nbsp;&nbsp;&nbsp;</span>willa gelumpen.</div>
<div class='line'>Hæfde þa gefælsod<span class='gap'>&nbsp;&nbsp;&nbsp;&nbsp;&nbsp;</span>se þe ær feorran com,</div>
<div class='line'>snotor ond swyðferhð,<span class='gap'>&nbsp;&nbsp;&nbsp;&nbsp;&nbsp;</span>sele Hroðgares,</div>
<div class='line'>genered wið niðe;<span class='gap'>&nbsp;&nbsp;&nbsp;&nbsp;&nbsp;</span>nihtweorce gefeh,</div>
<div class='line'>ellenmærþum.<span class='gap'>&nbsp;&nbsp;&nbsp;&nbsp;&nbsp;</span>Hæfde Eastdenum</div>
<div class='line'>Geatmecga leod<span class='gap'>&nbsp;&nbsp;&nbsp;&nbsp;&nbsp;</span>gilp gelæsted,</div>
<div class='line'>swylce oncyþðe<span class='gap'>&nbsp;&nbsp;&nbsp;&nbsp;&nbsp;</span>ealle gebette,</div>
<div class='line'>inwidsorge,<span class='gap'>&nbsp;&nbsp;&nbsp;&nbsp;&nbsp;</span>þe hie ær drugon</div>
<div class='line'>ond for þreanydum<span class='gap'>&nbsp;&nbsp;&nbsp;&nbsp;&nbsp;</span>þolian scoldon,</div>
<div class='line'>torn unlytel.<span class='gap'>&nbsp;&nbsp;&nbsp;&nbsp;&nbsp;</span>Þæt wæs tacen sweotol,</div>
<div class='line'>syþðan hildedeor<span class='gap'>&nbsp;&nbsp;&nbsp;&nbsp;&nbsp;</span>hond alegde,</div>
<div class='line'>earm ond eaxle<span class='gap'>&nbsp;&nbsp;&nbsp;&nbsp;&nbsp;</span>(þær wæs eal geador</div>
<div class='line'>Grendles grape)<span class='gap'>&nbsp;&nbsp;&nbsp;&nbsp;&nbsp;</span>under geapne hrof.</div>
  
<div class='line'>Ða wæs on morgen<span class='gap'>&nbsp;&nbsp;&nbsp;&nbsp;&nbsp;</span>mine gefræge</div>
<div class='line'>ymb þa gifhealle<span class='gap'>&nbsp;&nbsp;&nbsp;&nbsp;&nbsp;</span>guðrinc monig;</div>
<div class='line'>ferdon folctogan<span class='gap'>&nbsp;&nbsp;&nbsp;&nbsp;&nbsp;</span>feorran ond nean</div>
<div class='line'>geond widwegas<span class='gap'>&nbsp;&nbsp;&nbsp;&nbsp;&nbsp;</span>wundor sceawian,</div>
<div class='line'>laþes lastas.<span class='gap'>&nbsp;&nbsp;&nbsp;&nbsp;&nbsp;</span>No his lifgedal</div>
<div class='line'>sarlic þuhte<span class='gap'>&nbsp;&nbsp;&nbsp;&nbsp;&nbsp;</span>secga ænegum</div>
<div class='line'>þara þe tirleases<span class='gap'>&nbsp;&nbsp;&nbsp;&nbsp;&nbsp;</span>trode sceawode,</div>
<div class='line'>hu he werigmod<span class='gap'>&nbsp;&nbsp;&nbsp;&nbsp;&nbsp;</span>on weg þanon,</div>
<div class='line'>niða ofercumen,<span class='gap'>&nbsp;&nbsp;&nbsp;&nbsp;&nbsp;</span>on nicera mere</div>
<div class='line'>fæge ond geflymed<span class='gap'>&nbsp;&nbsp;&nbsp;&nbsp;&nbsp;</span>feorhlastas bær.</div>
<div class='line'>Ðær wæs on blode<span class='gap'>&nbsp;&nbsp;&nbsp;&nbsp;&nbsp;</span>brim weallende,</div>
<div class='line'>atol yða geswing<span class='gap'>&nbsp;&nbsp;&nbsp;&nbsp;&nbsp;</span>eal gemenged</div>
<div class='line'>haton heolfre,<span class='gap'>&nbsp;&nbsp;&nbsp;&nbsp;&nbsp;</span>heorodreore weol.</div>
<div class='line'>Deaðfæge deog,<span class='gap'>&nbsp;&nbsp;&nbsp;&nbsp;&nbsp;</span>siððan dreama leas</div>
<div class='line'>in fenfreoðo<span class='gap'>&nbsp;&nbsp;&nbsp;&nbsp;&nbsp;</span>feorh alegde,</div>
<div class='line'>hæþene sawle;<span class='gap'>&nbsp;&nbsp;&nbsp;&nbsp;&nbsp;</span>þær him hel onfeng.</div>
<div class='line'>Þanon eft gewiton<span class='gap'>&nbsp;&nbsp;&nbsp;&nbsp;&nbsp;</span>ealdgesiðas,</div>
<div class='line'>swylce geong manig<span class='gap'>&nbsp;&nbsp;&nbsp;&nbsp;&nbsp;</span>of gomenwaþe</div>
<div class='line'>fram mere modge<span class='gap'>&nbsp;&nbsp;&nbsp;&nbsp;&nbsp;</span>mearum ridan,</div>
<div class='line'>beornas on blancum.<span class='gap'>&nbsp;&nbsp;&nbsp;&nbsp;&nbsp;</span>Ðær wæs Beowulfes</div>
<div class='line'>mærðo mæned;<span class='gap'>&nbsp;&nbsp;&nbsp;&nbsp;&nbsp;</span>monig oft gecwæð</div>
<div class='line'>þætte suð ne norð<span class='gap'>&nbsp;&nbsp;&nbsp;&nbsp;&nbsp;</span>be sæm tweonum</div>
<div class='line'>ofer eormengrund<span class='gap'>&nbsp;&nbsp;&nbsp;&nbsp;&nbsp;</span>oþer nænig</div>
<div class='line'>under swegles begong<span class='gap'>&nbsp;&nbsp;&nbsp;&nbsp;&nbsp;</span>selra nære</div>
<div class='line'>rondhæbbendra,<span class='gap'>&nbsp;&nbsp;&nbsp;&nbsp;&nbsp;</span>rices wyrðra.</div>
<div class='line'>Ne hie huru winedrihten<span class='gap'>&nbsp;&nbsp;&nbsp;&nbsp;&nbsp;</span>wiht ne logon,</div>
<div class='line'>glædne Hroðgar,<span class='gap'>&nbsp;&nbsp;&nbsp;&nbsp;&nbsp;</span>ac þæt wæs god cyning.</div>
<div class='line'>Hwilum heaþorofe<span class='gap'>&nbsp;&nbsp;&nbsp;&nbsp;&nbsp;</span>hleapan leton,</div>
<div class='line'>on geflit faran<span class='gap'>&nbsp;&nbsp;&nbsp;&nbsp;&nbsp;</span>fealwe mearas</div>
<div class='line'>ðær him foldwegas<span class='gap'>&nbsp;&nbsp;&nbsp;&nbsp;&nbsp;</span>fægere þuhton,</div>
<div class='line'>cystum cuðe.<span class='gap'>&nbsp;&nbsp;&nbsp;&nbsp;&nbsp;</span>Hwilum cyninges þegn,</div>
<div class='line'>guma gilphlæden,<span class='gap'>&nbsp;&nbsp;&nbsp;&nbsp;&nbsp;</span>gidda gemyndig,</div>
<div class='line'>se ðe ealfela<span class='gap'>&nbsp;&nbsp;&nbsp;&nbsp;&nbsp;</span>ealdgesegena</div>
<div class='line'>worn gemunde,<span class='gap'>&nbsp;&nbsp;&nbsp;&nbsp;&nbsp;</span>word oþer fand</div>
<div class='line'>soðe gebunden;<span class='gap'>&nbsp;&nbsp;&nbsp;&nbsp;&nbsp;</span>secg eft ongan</div>
<div class='line'>sið Beowulfes<span class='gap'>&nbsp;&nbsp;&nbsp;&nbsp;&nbsp;</span>snyttrum styrian</div>
<div class='line'>ond on sped wrecan<span class='gap'>&nbsp;&nbsp;&nbsp;&nbsp;&nbsp;</span>spel gerade,</div>
<div class='line'>wordum wrixlan.<span class='gap'>&nbsp;&nbsp;&nbsp;&nbsp;&nbsp;</span>Welhwylc gecwæð</div>
<div class='line'>þæt he fram Sigemundes<span class='gap'>&nbsp;&nbsp;&nbsp;&nbsp;&nbsp;</span>secgan hyrde</div>
<div class='line'>ellendædum,<span class='gap'>&nbsp;&nbsp;&nbsp;&nbsp;&nbsp;</span>uncuþes fela,</div>
<div class='line'>Wælsinges gewin,<span class='gap'>&nbsp;&nbsp;&nbsp;&nbsp;&nbsp;</span>wide siðas,</div>
<div class='line'>þara þe gumena bearn<span class='gap'>&nbsp;&nbsp;&nbsp;&nbsp;&nbsp;</span>gearwe ne wiston,</div>
<div class='line'>fæhðe ond fyrena,<span class='gap'>&nbsp;&nbsp;&nbsp;&nbsp;&nbsp;</span>buton Fitela mid hine,</div>
<div class='line'>þonne he swulces hwæt<span class='gap'>&nbsp;&nbsp;&nbsp;&nbsp;&nbsp;</span>secgan wolde,</div>
<div class='line'>eam his nefan,<span class='gap'>&nbsp;&nbsp;&nbsp;&nbsp;&nbsp;</span>swa hie a wæron</div>
<div class='line'>æt niða gehwam<span class='gap'>&nbsp;&nbsp;&nbsp;&nbsp;&nbsp;</span>nydgesteallan;</div>
<div class='line'>hæfdon ealfela<span class='gap'>&nbsp;&nbsp;&nbsp;&nbsp;&nbsp;</span>eotena cynnes</div>
<div class='line'>sweordum gesæged.<span class='gap'>&nbsp;&nbsp;&nbsp;&nbsp;&nbsp;</span>Sigemunde gesprong</div>
<div class='line'>æfter deaðdæge<span class='gap'>&nbsp;&nbsp;&nbsp;&nbsp;&nbsp;</span>dom unlytel,</div>
<div class='line'>syþðan wiges heard<span class='gap'>&nbsp;&nbsp;&nbsp;&nbsp;&nbsp;</span>wyrm acwealde,</div>
<div class='line'>hordes hyrde.<span class='gap'>&nbsp;&nbsp;&nbsp;&nbsp;&nbsp;</span>He under harne stan,</div>
<div class='line'>æþelinges bearn,<span class='gap'>&nbsp;&nbsp;&nbsp;&nbsp;&nbsp;</span>ana geneðde</div>
<div class='line'>frecne dæde,<span class='gap'>&nbsp;&nbsp;&nbsp;&nbsp;&nbsp;</span>ne wæs him Fitela mid.</div>
<div class='line'>Hwæþre him gesælde<span class='gap'>&nbsp;&nbsp;&nbsp;&nbsp;&nbsp;</span>ðæt þæt swurd þurhwod</div>
<div class='line'>wrætlicne wyrm,<span class='gap'>&nbsp;&nbsp;&nbsp;&nbsp;&nbsp;</span>þæt hit on wealle ætstod,</div>
<div class='line'>dryhtlic iren;<span class='gap'>&nbsp;&nbsp;&nbsp;&nbsp;&nbsp;</span>draca morðre swealt.</div>
<div class='line'>Hæfde aglæca<span class='gap'>&nbsp;&nbsp;&nbsp;&nbsp;&nbsp;</span>elne gegongen</div>
<div class='line'>þæt he beahhordes<span class='gap'>&nbsp;&nbsp;&nbsp;&nbsp;&nbsp;</span>brucan moste</div>
<div class='line'>selfes dome;<span class='gap'>&nbsp;&nbsp;&nbsp;&nbsp;&nbsp;</span>sæbat gehleod,</div>
<div class='line'>bær on bearm scipes<span class='gap'>&nbsp;&nbsp;&nbsp;&nbsp;&nbsp;</span>beorhte frætwa,</div>
<div class='line'>Wælses eafera.<span class='gap'>&nbsp;&nbsp;&nbsp;&nbsp;&nbsp;</span>Wyrm hat gemealt.</div>
<div class='line'>Se wæs wreccena<span class='gap'>&nbsp;&nbsp;&nbsp;&nbsp;&nbsp;</span>wide mærost</div>
<div class='line'>ofer werþeode,<span class='gap'>&nbsp;&nbsp;&nbsp;&nbsp;&nbsp;</span>wigendra hleo,</div>
<div class='line'>ellendædum<span class='gap'>&nbsp;&nbsp;&nbsp;&nbsp;&nbsp;</span>(he þæs ær onðah),</div>
<div class='line'>siððan Heremodes<span class='gap'>&nbsp;&nbsp;&nbsp;&nbsp;&nbsp;</span>hild sweðrode,</div>
<div class='line'>eafoð ond ellen.<span class='gap'>&nbsp;&nbsp;&nbsp;&nbsp;&nbsp;</span>He mid Eotenum wearð</div>
<div class='line'>on feonda geweald<span class='gap'>&nbsp;&nbsp;&nbsp;&nbsp;&nbsp;</span>forð forlacen,</div>
<div class='line'>snude forsended.<span class='gap'>&nbsp;&nbsp;&nbsp;&nbsp;&nbsp;</span>Hine sorhwylmas</div>
<div class='line'>lemede to lange;<span class='gap'>&nbsp;&nbsp;&nbsp;&nbsp;&nbsp;</span>he his leodum wearð,</div>
<div class='line'>eallum æþellingum<span class='gap'>&nbsp;&nbsp;&nbsp;&nbsp;&nbsp;</span>to aldorceare;</div>
<div class='line'>swylce oft bemearn<span class='gap'>&nbsp;&nbsp;&nbsp;&nbsp;&nbsp;</span>ærran mælum</div>
<div class='line'>swiðferhþes sið<span class='gap'>&nbsp;&nbsp;&nbsp;&nbsp;&nbsp;</span>snotor ceorl monig,</div>
<div class='line'>se þe him bealwa to<span class='gap'>&nbsp;&nbsp;&nbsp;&nbsp;&nbsp;</span>bote gelyfde,</div>
<div class='line'>þæt þæt ðeodnes bearn<span class='gap'>&nbsp;&nbsp;&nbsp;&nbsp;&nbsp;</span>geþeon scolde,</div>
<div class='line'>fæderæþelum onfon,<span class='gap'>&nbsp;&nbsp;&nbsp;&nbsp;&nbsp;</span>folc gehealdan,</div>
<div class='line'>hord ond hleoburh,<span class='gap'>&nbsp;&nbsp;&nbsp;&nbsp;&nbsp;</span>hæleþa rice,</div>
<div class='line'>ᛟ Scyldinga.<span class='gap'>&nbsp;&nbsp;&nbsp;&nbsp;&nbsp;</span>He þær eallum wearð,</div>
<div class='line'>mæg Higelaces,<span class='gap'>&nbsp;&nbsp;&nbsp;&nbsp;&nbsp;</span>manna cynne,</div>
<div class='line'>freondum gefægra;<span class='gap'>&nbsp;&nbsp;&nbsp;&nbsp;&nbsp;</span>hine fyren onwod.</div>
<div class='line'>Hwilum flitende<span class='gap'>&nbsp;&nbsp;&nbsp;&nbsp;&nbsp;</span>fealwe stræte</div>
<div class='line'>mearum mæton.<span class='gap'>&nbsp;&nbsp;&nbsp;&nbsp;&nbsp;</span>Ða wæs morgenleoht</div>
<div class='line'>scofen ond scynded.<span class='gap'>&nbsp;&nbsp;&nbsp;&nbsp;&nbsp;</span>Eode scealc monig</div>
<div class='line'>swiðhicgende<span class='gap'>&nbsp;&nbsp;&nbsp;&nbsp;&nbsp;</span>to sele þam hean</div>
<div class='line'>searowundor seon;<span class='gap'>&nbsp;&nbsp;&nbsp;&nbsp;&nbsp;</span>swylce self cyning</div>
<div class='line'>of brydbure,<span class='gap'>&nbsp;&nbsp;&nbsp;&nbsp;&nbsp;</span>beahhorda weard,</div>
<div class='line'>tryddode tirfæst<span class='gap'>&nbsp;&nbsp;&nbsp;&nbsp;&nbsp;</span>getrume micle,</div>
<div class='line'>cystum gecyþed,<span class='gap'>&nbsp;&nbsp;&nbsp;&nbsp;&nbsp;</span>ond his cwen mid him</div>
<div class='line'>medostigge mæt<span class='gap'>&nbsp;&nbsp;&nbsp;&nbsp;&nbsp;</span>mægþa hose.</div>
  
<div class='line'>Hroðgar maþelode<span class='gap'>&nbsp;&nbsp;&nbsp;&nbsp;&nbsp;</span>(he to healle geong,</div>
<div class='line'>stod on stapole,<span class='gap'>&nbsp;&nbsp;&nbsp;&nbsp;&nbsp;</span>geseah steapne hrof,</div>
<div class='line'>golde fahne,<span class='gap'>&nbsp;&nbsp;&nbsp;&nbsp;&nbsp;</span>ond Grendles hond):</div>
<div class='line'>"ðisse ansyne<span class='gap'>&nbsp;&nbsp;&nbsp;&nbsp;&nbsp;</span>alwealdan þanc</div>
<div class='line'>lungre gelimpe!<span class='gap'>&nbsp;&nbsp;&nbsp;&nbsp;&nbsp;</span>Fela ic laþes gebad,</div>
<div class='line'>grynna æt Grendle;<span class='gap'>&nbsp;&nbsp;&nbsp;&nbsp;&nbsp;</span>a mæg god wyrcan</div>
<div class='line'>wunder æfter wundre,<span class='gap'>&nbsp;&nbsp;&nbsp;&nbsp;&nbsp;</span>wuldres hyrde.</div>
<div class='line'>Ðæt wæs ungeara<span class='gap'>&nbsp;&nbsp;&nbsp;&nbsp;&nbsp;</span>þæt ic ænigra me</div>
<div class='line'>weana ne wende<span class='gap'>&nbsp;&nbsp;&nbsp;&nbsp;&nbsp;</span>to widan feore</div>
<div class='line'>bote gebidan,<span class='gap'>&nbsp;&nbsp;&nbsp;&nbsp;&nbsp;</span>þonne blode fah</div>
<div class='line'>husa selest<span class='gap'>&nbsp;&nbsp;&nbsp;&nbsp;&nbsp;</span>heorodreorig stod,</div>
<div class='line'>wea widscofen<span class='gap'>&nbsp;&nbsp;&nbsp;&nbsp;&nbsp;</span>witena gehwylcum</div>
<div class='line'>ðara þe ne wendon<span class='gap'>&nbsp;&nbsp;&nbsp;&nbsp;&nbsp;</span>þæt hie wideferhð</div>
<div class='line'>leoda landgeweorc<span class='gap'>&nbsp;&nbsp;&nbsp;&nbsp;&nbsp;</span>laþum beweredon</div>
<div class='line'>scuccum ond scinnum.<span class='gap'>&nbsp;&nbsp;&nbsp;&nbsp;&nbsp;</span>Nu scealc hafað</div>
<div class='line'>þurh drihtnes miht<span class='gap'>&nbsp;&nbsp;&nbsp;&nbsp;&nbsp;</span>dæd gefremede</div>
<div class='line'>ðe we ealle<span class='gap'>&nbsp;&nbsp;&nbsp;&nbsp;&nbsp;</span>ær ne meahton</div>
<div class='line'>snyttrum besyrwan.<span class='gap'>&nbsp;&nbsp;&nbsp;&nbsp;&nbsp;</span>Hwæt, þæt secgan mæg</div>
<div class='line'>efne swa hwylc mægþa<span class='gap'>&nbsp;&nbsp;&nbsp;&nbsp;&nbsp;</span>swa ðone magan cende</div>
<div class='line'>æfter gumcynnum,<span class='gap'>&nbsp;&nbsp;&nbsp;&nbsp;&nbsp;</span>gyf heo gyt lyfað,</div>
<div class='line'>þæt hyre ealdmetod<span class='gap'>&nbsp;&nbsp;&nbsp;&nbsp;&nbsp;</span>este wære</div>
<div class='line'>bearngebyrdo.<span class='gap'>&nbsp;&nbsp;&nbsp;&nbsp;&nbsp;</span>Nu ic, Beowulf, þec,</div>
<div class='line'>secg betsta,<span class='gap'>&nbsp;&nbsp;&nbsp;&nbsp;&nbsp;</span>me for sunu wylle</div>
<div class='line'>freogan on ferhþe;<span class='gap'>&nbsp;&nbsp;&nbsp;&nbsp;&nbsp;</span>heald forð tela</div>
<div class='line'>niwe sibbe.<span class='gap'>&nbsp;&nbsp;&nbsp;&nbsp;&nbsp;</span>Ne bið þe nænigra gad</div>
<div class='line'>worolde wilna,<span class='gap'>&nbsp;&nbsp;&nbsp;&nbsp;&nbsp;</span>þe ic geweald hæbbe.</div>
<div class='line'>Ful oft ic for læssan<span class='gap'>&nbsp;&nbsp;&nbsp;&nbsp;&nbsp;</span>lean teohhode,</div>
<div class='line'>hordweorþunge<span class='gap'>&nbsp;&nbsp;&nbsp;&nbsp;&nbsp;</span>hnahran rince,</div>
<div class='line'>sæmran æt sæcce.<span class='gap'>&nbsp;&nbsp;&nbsp;&nbsp;&nbsp;</span>Þu þe self hafast</div>
<div class='line'>dædum gefremed<span class='gap'>&nbsp;&nbsp;&nbsp;&nbsp;&nbsp;</span>þæt þin dom lyfað</div>
<div class='line'>awa to aldre.<span class='gap'>&nbsp;&nbsp;&nbsp;&nbsp;&nbsp;</span>Alwalda þec</div>
<div class='line'>gode forgylde,<span class='gap'>&nbsp;&nbsp;&nbsp;&nbsp;&nbsp;</span>swa he nu gyt dyde!"</div>
<div class='line'>Beowulf maþelode,<span class='gap'>&nbsp;&nbsp;&nbsp;&nbsp;&nbsp;</span>bearn Ecþeowes:</div>
<div class='line'>"We þæt ellenweorc<span class='gap'>&nbsp;&nbsp;&nbsp;&nbsp;&nbsp;</span>estum miclum,</div>
<div class='line'>feohtan fremedon,<span class='gap'>&nbsp;&nbsp;&nbsp;&nbsp;&nbsp;</span>frecne geneðdon</div>
<div class='line'>eafoð uncuþes.<span class='gap'>&nbsp;&nbsp;&nbsp;&nbsp;&nbsp;</span>Uþe ic swiþor</div>
<div class='line'>þæt ðu hine selfne<span class='gap'>&nbsp;&nbsp;&nbsp;&nbsp;&nbsp;</span>geseon moste,</div>
<div class='line'>feond on frætewum<span class='gap'>&nbsp;&nbsp;&nbsp;&nbsp;&nbsp;</span>fylwerigne.</div>
<div class='line'>Ic hine hrædlice<span class='gap'>&nbsp;&nbsp;&nbsp;&nbsp;&nbsp;</span>heardan clammum</div>
<div class='line'>on wælbedde<span class='gap'>&nbsp;&nbsp;&nbsp;&nbsp;&nbsp;</span>wriþan þohte,</div>
<div class='line'>þæt he for mundgripe<span class='gap'>&nbsp;&nbsp;&nbsp;&nbsp;&nbsp;</span>minum scolde</div>
<div class='line'>licgean lifbysig,<span class='gap'>&nbsp;&nbsp;&nbsp;&nbsp;&nbsp;</span>butan his lic swice.</div>
<div class='line'>Ic hine ne mihte,<span class='gap'>&nbsp;&nbsp;&nbsp;&nbsp;&nbsp;</span>þa metod nolde,</div>
<div class='line'>ganges getwæman,<span class='gap'>&nbsp;&nbsp;&nbsp;&nbsp;&nbsp;</span>no ic him þæs georne ætfealh,</div>
<div class='line'>feorhgeniðlan;<span class='gap'>&nbsp;&nbsp;&nbsp;&nbsp;&nbsp;</span>wæs to foremihtig</div>
<div class='line'>feond on feþe.<span class='gap'>&nbsp;&nbsp;&nbsp;&nbsp;&nbsp;</span>Hwæþere he his folme forlet</div>
<div class='line'>to lifwraþe<span class='gap'>&nbsp;&nbsp;&nbsp;&nbsp;&nbsp;</span>last weardian,</div>
<div class='line'>earm ond eaxle.<span class='gap'>&nbsp;&nbsp;&nbsp;&nbsp;&nbsp;</span>No þær ænige swa þeah</div>
<div class='line'>feasceaft guma<span class='gap'>&nbsp;&nbsp;&nbsp;&nbsp;&nbsp;</span>frofre gebohte;</div>
<div class='line'>no þy leng leofað<span class='gap'>&nbsp;&nbsp;&nbsp;&nbsp;&nbsp;</span>laðgeteona,</div>
<div class='line'>synnum geswenced,<span class='gap'>&nbsp;&nbsp;&nbsp;&nbsp;&nbsp;</span>ac hyne sar hafað</div>
<div class='line'>mid nydgripe<span class='gap'>&nbsp;&nbsp;&nbsp;&nbsp;&nbsp;</span>nearwe befongen,</div>
<div class='line'>balwon bendum.<span class='gap'>&nbsp;&nbsp;&nbsp;&nbsp;&nbsp;</span>Ðær abidan sceal</div>
<div class='line'>maga mane fah<span class='gap'>&nbsp;&nbsp;&nbsp;&nbsp;&nbsp;</span>miclan domes,</div>
<div class='line'>hu him scir metod<span class='gap'>&nbsp;&nbsp;&nbsp;&nbsp;&nbsp;</span>scrifan wille."</div>
<div class='line'>Ða wæs swigra secg,<span class='gap'>&nbsp;&nbsp;&nbsp;&nbsp;&nbsp;</span>sunu Eclafes,</div>
<div class='line'>on gylpspræce<span class='gap'>&nbsp;&nbsp;&nbsp;&nbsp;&nbsp;</span>guðgeweorca,</div>
<div class='line'>siþðan æþelingas<span class='gap'>&nbsp;&nbsp;&nbsp;&nbsp;&nbsp;</span>eorles cræfte</div>
<div class='line'>ofer heanne hrof<span class='gap'>&nbsp;&nbsp;&nbsp;&nbsp;&nbsp;</span>hand sceawedon,</div>
<div class='line'>feondes fingras.<span class='gap'>&nbsp;&nbsp;&nbsp;&nbsp;&nbsp;</span>Foran æghwylc wæs,</div>
<div class='line'>stiðra nægla gehwylc,<span class='gap'>&nbsp;&nbsp;&nbsp;&nbsp;&nbsp;</span>style gelicost,</div>
<div class='line'>hæþenes handsporu<span class='gap'>&nbsp;&nbsp;&nbsp;&nbsp;&nbsp;</span>hilderinces,</div>
<div class='line'>egl, unheoru.<span class='gap'>&nbsp;&nbsp;&nbsp;&nbsp;&nbsp;</span>Æghwylc gecwæð</div>
<div class='line'>þæt him heardra nan<span class='gap'>&nbsp;&nbsp;&nbsp;&nbsp;&nbsp;</span>hrinan wolde</div>
<div class='line'>iren ærgod,<span class='gap'>&nbsp;&nbsp;&nbsp;&nbsp;&nbsp;</span>þæt ðæs ahlæcan</div>
<div class='line'>blodge beadufolme<span class='gap'>&nbsp;&nbsp;&nbsp;&nbsp;&nbsp;</span>onberan wolde.</div>
  
<div class='line'>Ða wæs haten hreþe<span class='gap'>&nbsp;&nbsp;&nbsp;&nbsp;&nbsp;</span>Heort innanweard</div>
<div class='line'>folmum gefrætwod.<span class='gap'>&nbsp;&nbsp;&nbsp;&nbsp;&nbsp;</span>Fela þæra wæs,</div>
<div class='line'>wera ond wifa,<span class='gap'>&nbsp;&nbsp;&nbsp;&nbsp;&nbsp;</span>þe þæt winreced,</div>
<div class='line'>gestsele gyredon.<span class='gap'>&nbsp;&nbsp;&nbsp;&nbsp;&nbsp;</span>Goldfag scinon</div>
<div class='line'>web æfter wagum,<span class='gap'>&nbsp;&nbsp;&nbsp;&nbsp;&nbsp;</span>wundorsiona fela</div>
<div class='line'>secga gehwylcum<span class='gap'>&nbsp;&nbsp;&nbsp;&nbsp;&nbsp;</span>þara þe on swylc starað.</div>
<div class='line'>Wæs þæt beorhte bold<span class='gap'>&nbsp;&nbsp;&nbsp;&nbsp;&nbsp;</span>tobrocen swiðe,</div>
<div class='line'>eal inneweard<span class='gap'>&nbsp;&nbsp;&nbsp;&nbsp;&nbsp;</span>irenbendum fæst,</div>
<div class='line'>heorras tohlidene.<span class='gap'>&nbsp;&nbsp;&nbsp;&nbsp;&nbsp;</span>Hrof ana genæs,</div>
<div class='line'>ealles ansund,<span class='gap'>&nbsp;&nbsp;&nbsp;&nbsp;&nbsp;</span>þe se aglæca,</div>
<div class='line'>fyrendædum fag,<span class='gap'>&nbsp;&nbsp;&nbsp;&nbsp;&nbsp;</span>on fleam gewand,</div>
<div class='line'>aldres orwena.<span class='gap'>&nbsp;&nbsp;&nbsp;&nbsp;&nbsp;</span>No þæt yðe byð</div>
<div class='line'>to befleonne,<span class='gap'>&nbsp;&nbsp;&nbsp;&nbsp;&nbsp;</span>fremme se þe wille,</div>
<div class='line'>ac gesecan sceal<span class='gap'>&nbsp;&nbsp;&nbsp;&nbsp;&nbsp;</span>sawlberendra,</div>
<div class='line'>nyde genydde,<span class='gap'>&nbsp;&nbsp;&nbsp;&nbsp;&nbsp;</span>niþða bearna,</div>
<div class='line'>grundbuendra<span class='gap'>&nbsp;&nbsp;&nbsp;&nbsp;&nbsp;</span>gearwe stowe,</div>
<div class='line'>þær his lichoma<span class='gap'>&nbsp;&nbsp;&nbsp;&nbsp;&nbsp;</span>legerbedde fæst</div>
<div class='line'>swefeþ æfter symle.<span class='gap'>&nbsp;&nbsp;&nbsp;&nbsp;&nbsp;</span>Þa wæs sæl ond mæl</div>
<div class='line'>þæt to healle gang<span class='gap'>&nbsp;&nbsp;&nbsp;&nbsp;&nbsp;</span>Healfdenes sunu;</div>
<div class='line'>wolde self cyning<span class='gap'>&nbsp;&nbsp;&nbsp;&nbsp;&nbsp;</span>symbel þicgan.</div>
<div class='line'>Ne gefrægen ic þa mægþe<span class='gap'>&nbsp;&nbsp;&nbsp;&nbsp;&nbsp;</span>maran weorode</div>
<div class='line'>ymb hyra sincgyfan<span class='gap'>&nbsp;&nbsp;&nbsp;&nbsp;&nbsp;</span>sel gebæran.</div>
<div class='line'>Bugon þa to bence<span class='gap'>&nbsp;&nbsp;&nbsp;&nbsp;&nbsp;</span>blædagande,</div>
<div class='line'>fylle gefægon;<span class='gap'>&nbsp;&nbsp;&nbsp;&nbsp;&nbsp;</span>fægere geþægon</div>
<div class='line'>medoful manig<span class='gap'>&nbsp;&nbsp;&nbsp;&nbsp;&nbsp;</span>magas þara</div>
<div class='line'>swiðhicgende<span class='gap'>&nbsp;&nbsp;&nbsp;&nbsp;&nbsp;</span>on sele þam hean,</div>
<div class='line'>Hroðgar ond Hroþulf.<span class='gap'>&nbsp;&nbsp;&nbsp;&nbsp;&nbsp;</span>Heorot innan wæs</div>
<div class='line'>freondum afylled;<span class='gap'>&nbsp;&nbsp;&nbsp;&nbsp;&nbsp;</span>nalles facenstafas</div>
<div class='line'>Þeodscyldingas<span class='gap'>&nbsp;&nbsp;&nbsp;&nbsp;&nbsp;</span>þenden fremedon.</div>
<div class='line'>Forgeaf þa Beowulfe<span class='gap'>&nbsp;&nbsp;&nbsp;&nbsp;&nbsp;</span>bearn Healfdenes</div>
<div class='line'>segen gyldenne<span class='gap'>&nbsp;&nbsp;&nbsp;&nbsp;&nbsp;</span>sigores to leane;</div>
<div class='line'>hroden hildecumbor,<span class='gap'>&nbsp;&nbsp;&nbsp;&nbsp;&nbsp;</span>helm ond byrnan,</div>
<div class='line'>mære maðþumsweord<span class='gap'>&nbsp;&nbsp;&nbsp;&nbsp;&nbsp;</span>manige gesawon</div>
<div class='line'>beforan beorn beran.<span class='gap'>&nbsp;&nbsp;&nbsp;&nbsp;&nbsp;</span>Beowulf geþah</div>
<div class='line'>ful on flette;<span class='gap'>&nbsp;&nbsp;&nbsp;&nbsp;&nbsp;</span>no he þære feohgyfte</div>
<div class='line'>for sceotendum<span class='gap'>&nbsp;&nbsp;&nbsp;&nbsp;&nbsp;</span>scamigan ðorfte.</div>
<div class='line'>Ne gefrægn ic freondlicor<span class='gap'>&nbsp;&nbsp;&nbsp;&nbsp;&nbsp;</span>feower madmas</div>
<div class='line'>golde gegyrede<span class='gap'>&nbsp;&nbsp;&nbsp;&nbsp;&nbsp;</span>gummanna fela</div>
<div class='line'>in ealobence<span class='gap'>&nbsp;&nbsp;&nbsp;&nbsp;&nbsp;</span>oðrum gesellan.</div>
<div class='line'>Ymb þæs helmes hrof<span class='gap'>&nbsp;&nbsp;&nbsp;&nbsp;&nbsp;</span>heafodbeorge</div>
<div class='line'>wirum bewunden<span class='gap'>&nbsp;&nbsp;&nbsp;&nbsp;&nbsp;</span>walu utan heold,</div>
<div class='line'>þæt him fela laf<span class='gap'>&nbsp;&nbsp;&nbsp;&nbsp;&nbsp;</span>frecne ne meahton</div>
<div class='line'>scurheard sceþðan,<span class='gap'>&nbsp;&nbsp;&nbsp;&nbsp;&nbsp;</span>þonne scyldfreca</div>
<div class='line'>ongean gramum<span class='gap'>&nbsp;&nbsp;&nbsp;&nbsp;&nbsp;</span>gangan scolde.</div>
<div class='line'>Heht ða eorla hleo<span class='gap'>&nbsp;&nbsp;&nbsp;&nbsp;&nbsp;</span>eahta mearas</div>
<div class='line'>fætedhleore<span class='gap'>&nbsp;&nbsp;&nbsp;&nbsp;&nbsp;</span>on flet teon,</div>
<div class='line'>in under eoderas.<span class='gap'>&nbsp;&nbsp;&nbsp;&nbsp;&nbsp;</span>Þara anum stod</div>
<div class='line'>sadol searwum fah,<span class='gap'>&nbsp;&nbsp;&nbsp;&nbsp;&nbsp;</span>since gewurþad;</div>
<div class='line'>þæt wæs hildesetl<span class='gap'>&nbsp;&nbsp;&nbsp;&nbsp;&nbsp;</span>heahcyninges,</div>
<div class='line'>ðonne sweorda gelac<span class='gap'>&nbsp;&nbsp;&nbsp;&nbsp;&nbsp;</span>sunu Healfdenes</div>
<div class='line'>efnan wolde.<span class='gap'>&nbsp;&nbsp;&nbsp;&nbsp;&nbsp;</span>Næfre on ore læg</div>
<div class='line'>widcuþes wig,<span class='gap'>&nbsp;&nbsp;&nbsp;&nbsp;&nbsp;</span>ðonne walu feollon.</div>
<div class='line'>Ond ða Beowulfe<span class='gap'>&nbsp;&nbsp;&nbsp;&nbsp;&nbsp;</span>bega gehwæþres</div>
<div class='line'>eodor Ingwina<span class='gap'>&nbsp;&nbsp;&nbsp;&nbsp;&nbsp;</span>onweald geteah,</div>
<div class='line'>wicga ond wæpna,<span class='gap'>&nbsp;&nbsp;&nbsp;&nbsp;&nbsp;</span>het hine wel brucan.</div>
<div class='line'>Swa manlice<span class='gap'>&nbsp;&nbsp;&nbsp;&nbsp;&nbsp;</span>mære þeoden,</div>
<div class='line'>hordweard hæleþa,<span class='gap'>&nbsp;&nbsp;&nbsp;&nbsp;&nbsp;</span>heaþoræsas geald</div>
<div class='line'>mearum ond madmum,<span class='gap'>&nbsp;&nbsp;&nbsp;&nbsp;&nbsp;</span>swa hy næfre man lyhð,</div>
<div class='line'>se þe secgan wile<span class='gap'>&nbsp;&nbsp;&nbsp;&nbsp;&nbsp;</span>soð æfter rihte.</div>
  
<div class='line'>Ða gyt æghwylcum<span class='gap'>&nbsp;&nbsp;&nbsp;&nbsp;&nbsp;</span>eorla drihten</div>
<div class='line'>þara þe mid Beowulfe<span class='gap'>&nbsp;&nbsp;&nbsp;&nbsp;&nbsp;</span>brimlade teah</div>
<div class='line'>on þære medubence<span class='gap'>&nbsp;&nbsp;&nbsp;&nbsp;&nbsp;</span>maþðum gesealde,</div>
<div class='line'>yrfelafe,<span class='gap'>&nbsp;&nbsp;&nbsp;&nbsp;&nbsp;</span>ond þone ænne heht</div>
<div class='line'>golde forgyldan,<span class='gap'>&nbsp;&nbsp;&nbsp;&nbsp;&nbsp;</span>þone ðe Grendel ær</div>
<div class='line'>mane acwealde,<span class='gap'>&nbsp;&nbsp;&nbsp;&nbsp;&nbsp;</span>swa he hyra ma wolde,</div>
<div class='line'>nefne him witig god<span class='gap'>&nbsp;&nbsp;&nbsp;&nbsp;&nbsp;</span>wyrd forstode</div>
<div class='line'>ond ðæs mannes mod.<span class='gap'>&nbsp;&nbsp;&nbsp;&nbsp;&nbsp;</span>Metod eallum weold</div>
<div class='line'>gumena cynnes,<span class='gap'>&nbsp;&nbsp;&nbsp;&nbsp;&nbsp;</span>swa he nu git deð.</div>
<div class='line'>Forþan bið andgit<span class='gap'>&nbsp;&nbsp;&nbsp;&nbsp;&nbsp;</span>æghwær selest,</div>
<div class='line'>ferhðes foreþanc.<span class='gap'>&nbsp;&nbsp;&nbsp;&nbsp;&nbsp;</span>Fela sceal gebidan</div>
<div class='line'>leofes ond laþes<span class='gap'>&nbsp;&nbsp;&nbsp;&nbsp;&nbsp;</span>se þe longe her</div>
<div class='line'>on ðyssum windagum<span class='gap'>&nbsp;&nbsp;&nbsp;&nbsp;&nbsp;</span>worolde bruceð.</div>
<div class='line'>Þær wæs sang ond sweg<span class='gap'>&nbsp;&nbsp;&nbsp;&nbsp;&nbsp;</span>samod ætgædere</div>
<div class='line'>fore Healfdenes<span class='gap'>&nbsp;&nbsp;&nbsp;&nbsp;&nbsp;</span>hildewisan,</div>
<div class='line'>gomenwudu greted,<span class='gap'>&nbsp;&nbsp;&nbsp;&nbsp;&nbsp;</span>gid oft wrecen,</div>
<div class='line'>ðonne healgamen<span class='gap'>&nbsp;&nbsp;&nbsp;&nbsp;&nbsp;</span>Hroþgares scop</div>
<div class='line'>æfter medobence<span class='gap'>&nbsp;&nbsp;&nbsp;&nbsp;&nbsp;</span>mænan scolde</div>
<div class='line'>be Finnes eaferum,<span class='gap'>&nbsp;&nbsp;&nbsp;&nbsp;&nbsp;</span>ða hie se fær begeat,</div>
<div class='line'>hæleð Healfdena,<span class='gap'>&nbsp;&nbsp;&nbsp;&nbsp;&nbsp;</span>Hnæf Scyldinga,</div>
<div class='line'>in Freswæle<span class='gap'>&nbsp;&nbsp;&nbsp;&nbsp;&nbsp;</span>feallan scolde.</div>
<div class='line'>Ne huru Hildeburh<span class='gap'>&nbsp;&nbsp;&nbsp;&nbsp;&nbsp;</span>herian þorfte</div>
<div class='line'>Eotena treowe;<span class='gap'>&nbsp;&nbsp;&nbsp;&nbsp;&nbsp;</span>unsynnum wearð</div>
<div class='line'>beloren leofum<span class='gap'>&nbsp;&nbsp;&nbsp;&nbsp;&nbsp;</span>æt þam lindplegan,</div>
<div class='line'>bearnum ond broðrum;<span class='gap'>&nbsp;&nbsp;&nbsp;&nbsp;&nbsp;</span>hie on gebyrd hruron,</div>
<div class='line'>gare wunde.<span class='gap'>&nbsp;&nbsp;&nbsp;&nbsp;&nbsp;</span>Þæt wæs geomuru ides!</div>
<div class='line'>Nalles holinga<span class='gap'>&nbsp;&nbsp;&nbsp;&nbsp;&nbsp;</span>Hoces dohtor</div>
<div class='line'>meotodsceaft bemearn,<span class='gap'>&nbsp;&nbsp;&nbsp;&nbsp;&nbsp;</span>syþðan morgen com,</div>
<div class='line'>ða heo under swegle<span class='gap'>&nbsp;&nbsp;&nbsp;&nbsp;&nbsp;</span>geseon meahte</div>
<div class='line'>morþorbealo maga,<span class='gap'>&nbsp;&nbsp;&nbsp;&nbsp;&nbsp;</span>þær heo ær mæste heold</div>
<div class='line'>worolde wynne.<span class='gap'>&nbsp;&nbsp;&nbsp;&nbsp;&nbsp;</span>Wig ealle fornam</div>
<div class='line'>Finnes þegnas<span class='gap'>&nbsp;&nbsp;&nbsp;&nbsp;&nbsp;</span>nemne feaum anum,</div>
<div class='line'>þæt he ne mehte<span class='gap'>&nbsp;&nbsp;&nbsp;&nbsp;&nbsp;</span>on þæm meðelstede</div>
<div class='line'>wig Hengeste<span class='gap'>&nbsp;&nbsp;&nbsp;&nbsp;&nbsp;</span>wiht gefeohtan,</div>
<div class='line'>ne þa wealafe<span class='gap'>&nbsp;&nbsp;&nbsp;&nbsp;&nbsp;</span>wige forþringan</div>
<div class='line'>þeodnes ðegna;<span class='gap'>&nbsp;&nbsp;&nbsp;&nbsp;&nbsp;</span>ac hig him geþingo budon,</div>
<div class='line'>þæt hie him oðer flet<span class='gap'>&nbsp;&nbsp;&nbsp;&nbsp;&nbsp;</span>eal gerymdon,</div>
<div class='line'>healle ond heahsetl,<span class='gap'>&nbsp;&nbsp;&nbsp;&nbsp;&nbsp;</span>þæt hie healfre geweald</div>
<div class='line'>wið Eotena bearn<span class='gap'>&nbsp;&nbsp;&nbsp;&nbsp;&nbsp;</span>agan moston,</div>
<div class='line'>ond æt feohgyftum<span class='gap'>&nbsp;&nbsp;&nbsp;&nbsp;&nbsp;</span>Folcwaldan sunu</div>
<div class='line'>dogra gehwylce<span class='gap'>&nbsp;&nbsp;&nbsp;&nbsp;&nbsp;</span>Dene weorþode,</div>
<div class='line'>Hengestes heap<span class='gap'>&nbsp;&nbsp;&nbsp;&nbsp;&nbsp;</span>hringum wenede</div>
<div class='line'>efne swa swiðe<span class='gap'>&nbsp;&nbsp;&nbsp;&nbsp;&nbsp;</span>sincgestreonum</div>
<div class='line'>fættan goldes,<span class='gap'>&nbsp;&nbsp;&nbsp;&nbsp;&nbsp;</span>swa he Fresena cyn</div>
<div class='line'>on beorsele<span class='gap'>&nbsp;&nbsp;&nbsp;&nbsp;&nbsp;</span>byldan wolde.</div>
<div class='line'>Ða hie getruwedon<span class='gap'>&nbsp;&nbsp;&nbsp;&nbsp;&nbsp;</span>on twa healfa</div>
<div class='line'>fæste frioðuwære.<span class='gap'>&nbsp;&nbsp;&nbsp;&nbsp;&nbsp;</span>Fin Hengeste</div>
<div class='line'>elne, unflitme<span class='gap'>&nbsp;&nbsp;&nbsp;&nbsp;&nbsp;</span>aðum benemde</div>
<div class='line'>þæt he þa wealafe<span class='gap'>&nbsp;&nbsp;&nbsp;&nbsp;&nbsp;</span>weotena dome</div>
<div class='line'>arum heolde,<span class='gap'>&nbsp;&nbsp;&nbsp;&nbsp;&nbsp;</span>þæt ðær ænig mon</div>
<div class='line'>wordum ne worcum<span class='gap'>&nbsp;&nbsp;&nbsp;&nbsp;&nbsp;</span>wære ne bræce,</div>
<div class='line'>ne þurh inwitsearo<span class='gap'>&nbsp;&nbsp;&nbsp;&nbsp;&nbsp;</span>æfre gemænden</div>
<div class='line'>ðeah hie hira beaggyfan<span class='gap'>&nbsp;&nbsp;&nbsp;&nbsp;&nbsp;</span>banan folgedon</div>
<div class='line'>ðeodenlease,<span class='gap'>&nbsp;&nbsp;&nbsp;&nbsp;&nbsp;</span>þa him swa geþearfod wæs;</div>
<div class='line'>gyf þonne Frysna hwylc<span class='gap'>&nbsp;&nbsp;&nbsp;&nbsp;&nbsp;</span>frecnan spræce</div>
<div class='line'>ðæs morþorhetes<span class='gap'>&nbsp;&nbsp;&nbsp;&nbsp;&nbsp;</span>myndgiend wære,</div>
<div class='line'>þonne hit sweordes ecg<span class='gap'>&nbsp;&nbsp;&nbsp;&nbsp;&nbsp;</span>seðan scolde.</div>
<div class='line'>Ad wæs geæfned<span class='gap'>&nbsp;&nbsp;&nbsp;&nbsp;&nbsp;</span>ond icge gold</div>
<div class='line'>ahæfen of horde.<span class='gap'>&nbsp;&nbsp;&nbsp;&nbsp;&nbsp;</span>Herescyldinga</div>
<div class='line'>betst beadorinca<span class='gap'>&nbsp;&nbsp;&nbsp;&nbsp;&nbsp;</span>wæs on bæl gearu.</div>
<div class='line'>Æt þæm ade wæs<span class='gap'>&nbsp;&nbsp;&nbsp;&nbsp;&nbsp;</span>eþgesyne</div>
<div class='line'>swatfah syrce,<span class='gap'>&nbsp;&nbsp;&nbsp;&nbsp;&nbsp;</span>swyn ealgylden,</div>
<div class='line'>eofer irenheard,<span class='gap'>&nbsp;&nbsp;&nbsp;&nbsp;&nbsp;</span>æþeling manig</div>
<div class='line'>wundum awyrded;<span class='gap'>&nbsp;&nbsp;&nbsp;&nbsp;&nbsp;</span>sume on wæle crungon.</div>
<div class='line'>Het ða Hildeburh<span class='gap'>&nbsp;&nbsp;&nbsp;&nbsp;&nbsp;</span>æt Hnæfes ade</div>
<div class='line'>hire selfre sunu<span class='gap'>&nbsp;&nbsp;&nbsp;&nbsp;&nbsp;</span>sweoloðe befæstan,</div>
<div class='line'>banfatu bærnan<span class='gap'>&nbsp;&nbsp;&nbsp;&nbsp;&nbsp;</span>ond on bæl don</div>
<div class='line'>eame on eaxle.<span class='gap'>&nbsp;&nbsp;&nbsp;&nbsp;&nbsp;</span>Ides gnornode,</div>
<div class='line'>geomrode giddum.<span class='gap'>&nbsp;&nbsp;&nbsp;&nbsp;&nbsp;</span>Guðrinc astah.</div>
<div class='line'>Wand to wolcnum<span class='gap'>&nbsp;&nbsp;&nbsp;&nbsp;&nbsp;</span>wælfyra mæst,</div>
<div class='line'>hlynode for hlawe;<span class='gap'>&nbsp;&nbsp;&nbsp;&nbsp;&nbsp;</span>hafelan multon,</div>
<div class='line'>bengeato burston,<span class='gap'>&nbsp;&nbsp;&nbsp;&nbsp;&nbsp;</span>ðonne blod ætspranc,</div>
<div class='line'>laðbite lices.<span class='gap'>&nbsp;&nbsp;&nbsp;&nbsp;&nbsp;</span>Lig ealle forswealg,</div>
<div class='line'>gæsta gifrost,<span class='gap'>&nbsp;&nbsp;&nbsp;&nbsp;&nbsp;</span>þara ðe þær guð fornam</div>
<div class='line'>bega folces;<span class='gap'>&nbsp;&nbsp;&nbsp;&nbsp;&nbsp;</span>wæs hira blæd scacen.</div>
  
<div class='line'>Gewiton him ða wigend<span class='gap'>&nbsp;&nbsp;&nbsp;&nbsp;&nbsp;</span>wica neosian,</div>
<div class='line'>freondum befeallen,<span class='gap'>&nbsp;&nbsp;&nbsp;&nbsp;&nbsp;</span>Frysland geseon,</div>
<div class='line'>hamas ond heaburh.<span class='gap'>&nbsp;&nbsp;&nbsp;&nbsp;&nbsp;</span>Hengest ða gyt</div>
<div class='line'>wælfagne winter<span class='gap'>&nbsp;&nbsp;&nbsp;&nbsp;&nbsp;</span>wunode mid Finne</div>
<div class='line'>eal unhlitme.<span class='gap'>&nbsp;&nbsp;&nbsp;&nbsp;&nbsp;</span>Eard gemunde,</div>
<div class='line'>þeah þe he ne meahte<span class='gap'>&nbsp;&nbsp;&nbsp;&nbsp;&nbsp;</span>on mere drifan</div>
<div class='line'>hringedstefnan;<span class='gap'>&nbsp;&nbsp;&nbsp;&nbsp;&nbsp;</span>holm storme weol,</div>
<div class='line'>won wið winde,<span class='gap'>&nbsp;&nbsp;&nbsp;&nbsp;&nbsp;</span>winter yþe beleac</div>
<div class='line'>isgebinde,<span class='gap'>&nbsp;&nbsp;&nbsp;&nbsp;&nbsp;</span>oþðæt oþer com</div>
<div class='line'>gear in geardas,<span class='gap'>&nbsp;&nbsp;&nbsp;&nbsp;&nbsp;</span>swa nu gyt deð,</div>
<div class='line'>þa ðe syngales<span class='gap'>&nbsp;&nbsp;&nbsp;&nbsp;&nbsp;</span>sele bewitiað,</div>
<div class='line'>wuldortorhtan weder.<span class='gap'>&nbsp;&nbsp;&nbsp;&nbsp;&nbsp;</span>Ða wæs winter scacen,</div>
<div class='line'>fæger foldan bearm.<span class='gap'>&nbsp;&nbsp;&nbsp;&nbsp;&nbsp;</span>Fundode wrecca,</div>
<div class='line'>gist of geardum;<span class='gap'>&nbsp;&nbsp;&nbsp;&nbsp;&nbsp;</span>he to gyrnwræce</div>
<div class='line'>swiðor þohte<span class='gap'>&nbsp;&nbsp;&nbsp;&nbsp;&nbsp;</span>þonne to sælade,</div>
<div class='line'>gif he torngemot<span class='gap'>&nbsp;&nbsp;&nbsp;&nbsp;&nbsp;</span>þurhteon mihte</div>
<div class='line'>þæt he Eotena bearn<span class='gap'>&nbsp;&nbsp;&nbsp;&nbsp;&nbsp;</span>inne gemunde.</div>
<div class='line'>Swa he ne forwyrnde<span class='gap'>&nbsp;&nbsp;&nbsp;&nbsp;&nbsp;</span>woroldrædenne,</div>
<div class='line'>þonne him Hunlafing<span class='gap'>&nbsp;&nbsp;&nbsp;&nbsp;&nbsp;</span>hildeleoman,</div>
<div class='line'>billa selest,<span class='gap'>&nbsp;&nbsp;&nbsp;&nbsp;&nbsp;</span>on bearm dyde,</div>
<div class='line'>þæs wæron mid Eotenum<span class='gap'>&nbsp;&nbsp;&nbsp;&nbsp;&nbsp;</span>ecge cuðe.</div>
<div class='line'>Swylce ferhðfrecan<span class='gap'>&nbsp;&nbsp;&nbsp;&nbsp;&nbsp;</span>Fin eft begeat</div>
<div class='line'>sweordbealo sliðen<span class='gap'>&nbsp;&nbsp;&nbsp;&nbsp;&nbsp;</span>æt his selfes ham,</div>
<div class='line'>siþðan grimne gripe<span class='gap'>&nbsp;&nbsp;&nbsp;&nbsp;&nbsp;</span>Guðlaf ond Oslaf</div>
<div class='line'>æfter sæsiðe,<span class='gap'>&nbsp;&nbsp;&nbsp;&nbsp;&nbsp;</span>sorge, mændon,</div>
<div class='line'>ætwiton weana dæl;<span class='gap'>&nbsp;&nbsp;&nbsp;&nbsp;&nbsp;</span>ne meahte wæfre mod</div>
<div class='line'>forhabban in hreþre.<span class='gap'>&nbsp;&nbsp;&nbsp;&nbsp;&nbsp;</span>Ða wæs heal roden</div>
<div class='line'>feonda feorum,<span class='gap'>&nbsp;&nbsp;&nbsp;&nbsp;&nbsp;</span>swilce Fin slægen,</div>
<div class='line'>cyning on corþre,<span class='gap'>&nbsp;&nbsp;&nbsp;&nbsp;&nbsp;</span>ond seo cwen numen.</div>
<div class='line'>Sceotend Scyldinga<span class='gap'>&nbsp;&nbsp;&nbsp;&nbsp;&nbsp;</span>to scypon feredon</div>
<div class='line'>eal ingesteald<span class='gap'>&nbsp;&nbsp;&nbsp;&nbsp;&nbsp;</span>eorðcyninges,</div>
<div class='line'>swylce hie æt Finnes ham<span class='gap'>&nbsp;&nbsp;&nbsp;&nbsp;&nbsp;</span>findan meahton</div>
<div class='line'>sigla, searogimma.<span class='gap'>&nbsp;&nbsp;&nbsp;&nbsp;&nbsp;</span>Hie on sælade</div>
<div class='line'>drihtlice wif<span class='gap'>&nbsp;&nbsp;&nbsp;&nbsp;&nbsp;</span>to Denum feredon,</div>
<div class='line'>læddon to leodum.<span class='gap'>&nbsp;&nbsp;&nbsp;&nbsp;&nbsp;</span>Leoð wæs asungen,</div>
<div class='line'>gleomannes gyd.<span class='gap'>&nbsp;&nbsp;&nbsp;&nbsp;&nbsp;</span>Gamen eft astah,</div>
<div class='line'>beorhtode bencsweg;<span class='gap'>&nbsp;&nbsp;&nbsp;&nbsp;&nbsp;</span>byrelas sealdon</div>
<div class='line'>win of wunderfatum.<span class='gap'>&nbsp;&nbsp;&nbsp;&nbsp;&nbsp;</span>Þa cwom Wealhþeo forð</div>
<div class='line'>gan under gyldnum beage,<span class='gap'>&nbsp;&nbsp;&nbsp;&nbsp;&nbsp;</span>þær þa godan twegen</div>
<div class='line'>sæton suhtergefæderan;<span class='gap'>&nbsp;&nbsp;&nbsp;&nbsp;&nbsp;</span>þa gyt wæs hiera sib ætgædere,</div>
<div class='line'>æghwylc oðrum trywe.<span class='gap'>&nbsp;&nbsp;&nbsp;&nbsp;&nbsp;</span>Swylce þær Unferþ þyle</div>
<div class='line'>æt fotum sæt frean Scyldinga;<span class='gap'>&nbsp;&nbsp;&nbsp;&nbsp;&nbsp;</span>gehwylc hiora his ferhþe treowde,</div>
<div class='line'>þæt he hæfde mod micel,<span class='gap'>&nbsp;&nbsp;&nbsp;&nbsp;&nbsp;</span>þeah þe he his magum nære</div>
<div class='line'>arfæst æt ecga gelacum.<span class='gap'>&nbsp;&nbsp;&nbsp;&nbsp;&nbsp;</span>Spræc ða ides Scyldinga:</div>
<div class='line'>"Onfoh þissum fulle,<span class='gap'>&nbsp;&nbsp;&nbsp;&nbsp;&nbsp;</span>freodrihten min,</div>
<div class='line'>sinces brytta!<span class='gap'>&nbsp;&nbsp;&nbsp;&nbsp;&nbsp;</span>þu on sælum wes,</div>
<div class='line'>goldwine gumena,<span class='gap'>&nbsp;&nbsp;&nbsp;&nbsp;&nbsp;</span>ond to Geatum spræc</div>
<div class='line'>mildum wordum,<span class='gap'>&nbsp;&nbsp;&nbsp;&nbsp;&nbsp;</span>swa sceal man don.</div>
<div class='line'>Beo wið Geatas glæd,<span class='gap'>&nbsp;&nbsp;&nbsp;&nbsp;&nbsp;</span>geofena gemyndig,</div>
<div class='line'>nean ond feorran<span class='gap'>&nbsp;&nbsp;&nbsp;&nbsp;&nbsp;</span>þu nu hafast.</div>
<div class='line'>Me man sægde<span class='gap'>&nbsp;&nbsp;&nbsp;&nbsp;&nbsp;</span>þæt þu ðe for sunu wolde</div>
<div class='line'>hererinc habban.<span class='gap'>&nbsp;&nbsp;&nbsp;&nbsp;&nbsp;</span>Heorot is gefælsod,</div>
<div class='line'>beahsele beorhta;<span class='gap'>&nbsp;&nbsp;&nbsp;&nbsp;&nbsp;</span>bruc þenden þu mote</div>
<div class='line'>manigra medo,<span class='gap'>&nbsp;&nbsp;&nbsp;&nbsp;&nbsp;</span>ond þinum magum læf</div>
<div class='line'>folc ond rice,<span class='gap'>&nbsp;&nbsp;&nbsp;&nbsp;&nbsp;</span>þonne ðu forð scyle</div>
<div class='line'>metodsceaft seon.<span class='gap'>&nbsp;&nbsp;&nbsp;&nbsp;&nbsp;</span>Ic minne can</div>
<div class='line'>glædne Hroþulf,<span class='gap'>&nbsp;&nbsp;&nbsp;&nbsp;&nbsp;</span>þæt he þa geogoðe wile</div>
<div class='line'>arum healdan,<span class='gap'>&nbsp;&nbsp;&nbsp;&nbsp;&nbsp;</span>gyf þu ær þonne he,</div>
<div class='line'>wine Scildinga,<span class='gap'>&nbsp;&nbsp;&nbsp;&nbsp;&nbsp;</span>worold oflætest;</div>
<div class='line'>wene ic þæt he mid gode<span class='gap'>&nbsp;&nbsp;&nbsp;&nbsp;&nbsp;</span>gyldan wille</div>
<div class='line'>uncran eaferan,<span class='gap'>&nbsp;&nbsp;&nbsp;&nbsp;&nbsp;</span>gif he þæt eal gemon,</div>
<div class='line'>hwæt wit to willan<span class='gap'>&nbsp;&nbsp;&nbsp;&nbsp;&nbsp;</span>ond to worðmyndum</div>
<div class='line'>umborwesendum ær<span class='gap'>&nbsp;&nbsp;&nbsp;&nbsp;&nbsp;</span>arna gefremedon."</div>
<div class='line'>Hwearf þa bi bence<span class='gap'>&nbsp;&nbsp;&nbsp;&nbsp;&nbsp;</span>þær hyre byre wæron,</div>
<div class='line'>Hreðric ond Hroðmund,<span class='gap'>&nbsp;&nbsp;&nbsp;&nbsp;&nbsp;</span>ond hæleþa bearn,</div>
<div class='line'>giogoð ætgædere;<span class='gap'>&nbsp;&nbsp;&nbsp;&nbsp;&nbsp;</span>þær se goda sæt,</div>
<div class='line'>Beowulf Geata,<span class='gap'>&nbsp;&nbsp;&nbsp;&nbsp;&nbsp;</span>be þæm gebroðrum twæm.</div>
  
<div class='line'>Him wæs ful boren<span class='gap'>&nbsp;&nbsp;&nbsp;&nbsp;&nbsp;</span>ond freondlaþu</div>
<div class='line'>wordum bewægned,<span class='gap'>&nbsp;&nbsp;&nbsp;&nbsp;&nbsp;</span>ond wunden gold</div>
<div class='line'>estum geeawed,<span class='gap'>&nbsp;&nbsp;&nbsp;&nbsp;&nbsp;</span>earmreade twa,</div>
<div class='line'>hrægl ond hringas,<span class='gap'>&nbsp;&nbsp;&nbsp;&nbsp;&nbsp;</span>healsbeaga mæst</div>
<div class='line'>þara þe ic on foldan<span class='gap'>&nbsp;&nbsp;&nbsp;&nbsp;&nbsp;</span>gefrægen hæbbe.</div>
<div class='line'>Nænigne ic under swegle<span class='gap'>&nbsp;&nbsp;&nbsp;&nbsp;&nbsp;</span>selran hyrde</div>
<div class='line'>hordmaððum hæleþa,<span class='gap'>&nbsp;&nbsp;&nbsp;&nbsp;&nbsp;</span>syþðan Hama ætwæg</div>
<div class='line'>to þære byrhtan byrig<span class='gap'>&nbsp;&nbsp;&nbsp;&nbsp;&nbsp;</span>Brosinga mene,</div>
<div class='line'>sigle ond sincfæt;<span class='gap'>&nbsp;&nbsp;&nbsp;&nbsp;&nbsp;</span>searoniðas fleah</div>
<div class='line'>Eormenrices,<span class='gap'>&nbsp;&nbsp;&nbsp;&nbsp;&nbsp;</span>geceas ecne ræd.</div>
<div class='line'>Þone hring hæfde<span class='gap'>&nbsp;&nbsp;&nbsp;&nbsp;&nbsp;</span>Higelac Geata,</div>
<div class='line'>nefa Swertinges,<span class='gap'>&nbsp;&nbsp;&nbsp;&nbsp;&nbsp;</span>nyhstan siðe,</div>
<div class='line'>siðþan he under segne<span class='gap'>&nbsp;&nbsp;&nbsp;&nbsp;&nbsp;</span>sinc ealgode,</div>
<div class='line'>wælreaf werede;<span class='gap'>&nbsp;&nbsp;&nbsp;&nbsp;&nbsp;</span>hyne wyrd fornam,</div>
<div class='line'>syþðan he for wlenco<span class='gap'>&nbsp;&nbsp;&nbsp;&nbsp;&nbsp;</span>wean ahsode,</div>
<div class='line'>fæhðe to Frysum.<span class='gap'>&nbsp;&nbsp;&nbsp;&nbsp;&nbsp;</span>He þa frætwe wæg,</div>
<div class='line'>eorclanstanas<span class='gap'>&nbsp;&nbsp;&nbsp;&nbsp;&nbsp;</span>ofer yða ful,</div>
<div class='line'>rice þeoden;<span class='gap'>&nbsp;&nbsp;&nbsp;&nbsp;&nbsp;</span>he under rande gecranc.</div>
<div class='line'>Gehwearf þa in Francna fæþm<span class='gap'>&nbsp;&nbsp;&nbsp;&nbsp;&nbsp;</span>feorh cyninges,</div>
<div class='line'>breostgewædu<span class='gap'>&nbsp;&nbsp;&nbsp;&nbsp;&nbsp;</span>ond se beah somod;</div>
<div class='line'>wyrsan wigfrecan<span class='gap'>&nbsp;&nbsp;&nbsp;&nbsp;&nbsp;</span>wæl reafedon</div>
<div class='line'>æfter guðsceare,<span class='gap'>&nbsp;&nbsp;&nbsp;&nbsp;&nbsp;</span>Geata leode,</div>
<div class='line'>hreawic heoldon.<span class='gap'>&nbsp;&nbsp;&nbsp;&nbsp;&nbsp;</span>Heal swege onfeng.</div>
<div class='line'>Wealhðeo maþelode,<span class='gap'>&nbsp;&nbsp;&nbsp;&nbsp;&nbsp;</span>heo fore þæm werede spræc:</div>
<div class='line'>"Bruc ðisses beages,<span class='gap'>&nbsp;&nbsp;&nbsp;&nbsp;&nbsp;</span>Beowulf leofa,</div>
<div class='line'>hyse, mid hæle,<span class='gap'>&nbsp;&nbsp;&nbsp;&nbsp;&nbsp;</span>ond þisses hrægles neot,</div>
<div class='line'>þeodgestreona,<span class='gap'>&nbsp;&nbsp;&nbsp;&nbsp;&nbsp;</span>ond geþeoh tela,</div>
<div class='line'>cen þec mid cræfte<span class='gap'>&nbsp;&nbsp;&nbsp;&nbsp;&nbsp;</span>ond þyssum cnyhtum wes</div>
<div class='line'>lara liðe;<span class='gap'>&nbsp;&nbsp;&nbsp;&nbsp;&nbsp;</span>ic þe þæs lean geman.</div>
<div class='line'>Hafast þu gefered<span class='gap'>&nbsp;&nbsp;&nbsp;&nbsp;&nbsp;</span>þæt ðe feor ond neah</div>
<div class='line'>ealne wideferhþ<span class='gap'>&nbsp;&nbsp;&nbsp;&nbsp;&nbsp;</span>weras ehtigað,</div>
<div class='line'>efne swa side<span class='gap'>&nbsp;&nbsp;&nbsp;&nbsp;&nbsp;</span>swa sæ bebugeð,</div>
<div class='line'>windgeard, weallas.<span class='gap'>&nbsp;&nbsp;&nbsp;&nbsp;&nbsp;</span>Wes þenden þu lifige,</div>
<div class='line'>æþeling, eadig.<span class='gap'>&nbsp;&nbsp;&nbsp;&nbsp;&nbsp;</span>Ic þe an tela</div>
<div class='line'>sincgestreona.<span class='gap'>&nbsp;&nbsp;&nbsp;&nbsp;&nbsp;</span>Beo þu suna minum</div>
<div class='line'>dædum gedefe,<span class='gap'>&nbsp;&nbsp;&nbsp;&nbsp;&nbsp;</span>dreamhealdende.</div>
<div class='line'>Her is æghwylc eorl<span class='gap'>&nbsp;&nbsp;&nbsp;&nbsp;&nbsp;</span>oþrum getrywe,</div>
<div class='line'>modes milde,<span class='gap'>&nbsp;&nbsp;&nbsp;&nbsp;&nbsp;</span>mandrihtne hold;</div>
<div class='line'>þegnas syndon geþwære,<span class='gap'>&nbsp;&nbsp;&nbsp;&nbsp;&nbsp;</span>þeod ealgearo,</div>
<div class='line'>druncne dryhtguman<span class='gap'>&nbsp;&nbsp;&nbsp;&nbsp;&nbsp;</span>doð swa ic bidde."</div>
<div class='line'>Eode þa to setle.<span class='gap'>&nbsp;&nbsp;&nbsp;&nbsp;&nbsp;</span>Þær wæs symbla cyst;</div>
<div class='line'>druncon win weras.<span class='gap'>&nbsp;&nbsp;&nbsp;&nbsp;&nbsp;</span>Wyrd ne cuþon,</div>
<div class='line'>geosceaft grimme,<span class='gap'>&nbsp;&nbsp;&nbsp;&nbsp;&nbsp;</span>swa hit agangen wearð</div>
<div class='line'>eorla manegum,<span class='gap'>&nbsp;&nbsp;&nbsp;&nbsp;&nbsp;</span>syþðan æfen cwom</div>
<div class='line'>ond him Hroþgar gewat<span class='gap'>&nbsp;&nbsp;&nbsp;&nbsp;&nbsp;</span>to hofe sinum,</div>
<div class='line'>rice to ræste.<span class='gap'>&nbsp;&nbsp;&nbsp;&nbsp;&nbsp;</span>Reced weardode</div>
<div class='line'>unrim eorla,<span class='gap'>&nbsp;&nbsp;&nbsp;&nbsp;&nbsp;</span>swa hie oft ær dydon.</div>
<div class='line'>Bencþelu beredon;<span class='gap'>&nbsp;&nbsp;&nbsp;&nbsp;&nbsp;</span>hit geondbræded wearð</div>
<div class='line'>beddum ond bolstrum.<span class='gap'>&nbsp;&nbsp;&nbsp;&nbsp;&nbsp;</span>Beorscealca sum</div>
<div class='line'>fus ond fæge<span class='gap'>&nbsp;&nbsp;&nbsp;&nbsp;&nbsp;</span>fletræste gebeag.</div>
<div class='line'>Setton him to heafdon<span class='gap'>&nbsp;&nbsp;&nbsp;&nbsp;&nbsp;</span>hilderandas,</div>
<div class='line'>bordwudu beorhtan;<span class='gap'>&nbsp;&nbsp;&nbsp;&nbsp;&nbsp;</span>þær on bence wæs</div>
<div class='line'>ofer æþelinge<span class='gap'>&nbsp;&nbsp;&nbsp;&nbsp;&nbsp;</span>yþgesene</div>
<div class='line'>heaþosteapa helm,<span class='gap'>&nbsp;&nbsp;&nbsp;&nbsp;&nbsp;</span>hringed byrne,</div>
<div class='line'>þrecwudu þrymlic.<span class='gap'>&nbsp;&nbsp;&nbsp;&nbsp;&nbsp;</span>Wæs þeaw hyra</div>
<div class='line'>þæt hie oft wæron<span class='gap'>&nbsp;&nbsp;&nbsp;&nbsp;&nbsp;</span>an wig gearwe,</div>
<div class='line'>ge æt ham ge on herge,<span class='gap'>&nbsp;&nbsp;&nbsp;&nbsp;&nbsp;</span>ge gehwæþer þara,</div>
<div class='line'>efne swylce mæla<span class='gap'>&nbsp;&nbsp;&nbsp;&nbsp;&nbsp;</span>swylce hira mandryhtne</div>
<div class='line'>þearf gesælde;<span class='gap'>&nbsp;&nbsp;&nbsp;&nbsp;&nbsp;</span>wæs seo þeod tilu.</div>
  
<div class='line'>Sigon þa to slæpe.<span class='gap'>&nbsp;&nbsp;&nbsp;&nbsp;&nbsp;</span>Sum sare angeald</div>
<div class='line'>æfenræste,<span class='gap'>&nbsp;&nbsp;&nbsp;&nbsp;&nbsp;</span>swa him ful oft gelamp,</div>
<div class='line'>siþðan goldsele<span class='gap'>&nbsp;&nbsp;&nbsp;&nbsp;&nbsp;</span>Grendel warode,</div>
<div class='line'>unriht æfnde,<span class='gap'>&nbsp;&nbsp;&nbsp;&nbsp;&nbsp;</span>oþþæt ende becwom,</div>
<div class='line'>swylt æfter synnum.<span class='gap'>&nbsp;&nbsp;&nbsp;&nbsp;&nbsp;</span>Þæt gesyne wearþ,</div>
<div class='line'>widcuþ werum,<span class='gap'>&nbsp;&nbsp;&nbsp;&nbsp;&nbsp;</span>þætte wrecend þa gyt</div>
<div class='line'>lifde æfter laþum,<span class='gap'>&nbsp;&nbsp;&nbsp;&nbsp;&nbsp;</span>lange þrage,</div>
<div class='line'>æfter guðceare.<span class='gap'>&nbsp;&nbsp;&nbsp;&nbsp;&nbsp;</span>Grendles modor,</div>
<div class='line'>ides, aglæcwif,<span class='gap'>&nbsp;&nbsp;&nbsp;&nbsp;&nbsp;</span>yrmþe gemunde,</div>
<div class='line'>se þe wæteregesan<span class='gap'>&nbsp;&nbsp;&nbsp;&nbsp;&nbsp;</span>wunian scolde,</div>
<div class='line'>cealde streamas,<span class='gap'>&nbsp;&nbsp;&nbsp;&nbsp;&nbsp;</span>siþðan Cain wearð</div>
<div class='line'>to ecgbanan<span class='gap'>&nbsp;&nbsp;&nbsp;&nbsp;&nbsp;</span>angan breþer,</div>
<div class='line'>fæderenmæge;<span class='gap'>&nbsp;&nbsp;&nbsp;&nbsp;&nbsp;</span>he þa fag gewat,</div>
<div class='line'>morþre gemearcod,<span class='gap'>&nbsp;&nbsp;&nbsp;&nbsp;&nbsp;</span>mandream fleon,</div>
<div class='line'>westen warode.<span class='gap'>&nbsp;&nbsp;&nbsp;&nbsp;&nbsp;</span>Þanon woc fela</div>
<div class='line'>geosceaftgasta;<span class='gap'>&nbsp;&nbsp;&nbsp;&nbsp;&nbsp;</span>wæs þæra Grendel sum,</div>
<div class='line'>heorowearh hetelic,<span class='gap'>&nbsp;&nbsp;&nbsp;&nbsp;&nbsp;</span>se æt Heorote fand</div>
<div class='line'>wæccendne wer<span class='gap'>&nbsp;&nbsp;&nbsp;&nbsp;&nbsp;</span>wiges bidan.</div>
<div class='line'>Þær him aglæca<span class='gap'>&nbsp;&nbsp;&nbsp;&nbsp;&nbsp;</span>ætgræpe wearð;</div>
<div class='line'>hwæþre he gemunde<span class='gap'>&nbsp;&nbsp;&nbsp;&nbsp;&nbsp;</span>mægenes strenge,</div>
<div class='line'>gimfæste gife<span class='gap'>&nbsp;&nbsp;&nbsp;&nbsp;&nbsp;</span>ðe him god sealde,</div>
<div class='line'>ond him to anwaldan<span class='gap'>&nbsp;&nbsp;&nbsp;&nbsp;&nbsp;</span>are gelyfde,</div>
<div class='line'>frofre ond fultum;<span class='gap'>&nbsp;&nbsp;&nbsp;&nbsp;&nbsp;</span>ðy he þone feond ofercwom,</div>
<div class='line'>gehnægde helle gast.<span class='gap'>&nbsp;&nbsp;&nbsp;&nbsp;&nbsp;</span>Þa he hean gewat,</div>
<div class='line'>dreame bedæled,<span class='gap'>&nbsp;&nbsp;&nbsp;&nbsp;&nbsp;</span>deaþwic seon,</div>
<div class='line'>mancynnes feond,<span class='gap'>&nbsp;&nbsp;&nbsp;&nbsp;&nbsp;</span>ond his modor þa gyt,</div>
<div class='line'>gifre ond galgmod,<span class='gap'>&nbsp;&nbsp;&nbsp;&nbsp;&nbsp;</span>gegan wolde</div>
<div class='line'>sorhfulne sið,<span class='gap'>&nbsp;&nbsp;&nbsp;&nbsp;&nbsp;</span>sunu deað wrecan.</div>
<div class='line'>Com þa to Heorote,<span class='gap'>&nbsp;&nbsp;&nbsp;&nbsp;&nbsp;</span>ðær Hringdene</div>
<div class='line'>geond þæt sæld swæfun.<span class='gap'>&nbsp;&nbsp;&nbsp;&nbsp;&nbsp;</span>Þa ðær sona wearð</div>
<div class='line'>edhwyrft eorlum,<span class='gap'>&nbsp;&nbsp;&nbsp;&nbsp;&nbsp;</span>siþðan inne fealh</div>
<div class='line'>Grendles modor.<span class='gap'>&nbsp;&nbsp;&nbsp;&nbsp;&nbsp;</span>Wæs se gryre læssa</div>
<div class='line'>efne swa micle<span class='gap'>&nbsp;&nbsp;&nbsp;&nbsp;&nbsp;</span>swa bið mægþa cræft,</div>
<div class='line'>wiggryre wifes,<span class='gap'>&nbsp;&nbsp;&nbsp;&nbsp;&nbsp;</span>be wæpnedmen,</div>
<div class='line'>þonne heoru bunden,<span class='gap'>&nbsp;&nbsp;&nbsp;&nbsp;&nbsp;</span>hamere geþuren,</div>
<div class='line'>sweord swate fah<span class='gap'>&nbsp;&nbsp;&nbsp;&nbsp;&nbsp;</span>swin ofer helme</div>
<div class='line'>ecgum dyhttig<span class='gap'>&nbsp;&nbsp;&nbsp;&nbsp;&nbsp;</span>andweard scireð.</div>
<div class='line'>Þa wæs on healle<span class='gap'>&nbsp;&nbsp;&nbsp;&nbsp;&nbsp;</span>heardecg togen</div>
<div class='line'>sweord ofer setlum,<span class='gap'>&nbsp;&nbsp;&nbsp;&nbsp;&nbsp;</span>sidrand manig</div>
<div class='line'>hafen handa fæst;<span class='gap'>&nbsp;&nbsp;&nbsp;&nbsp;&nbsp;</span>helm ne gemunde,</div>
<div class='line'>byrnan side,<span class='gap'>&nbsp;&nbsp;&nbsp;&nbsp;&nbsp;</span>þa hine se broga angeat.</div>
<div class='line'>Heo wæs on ofste,<span class='gap'>&nbsp;&nbsp;&nbsp;&nbsp;&nbsp;</span>wolde ut þanon,</div>
<div class='line'>feore beorgan,<span class='gap'>&nbsp;&nbsp;&nbsp;&nbsp;&nbsp;</span>þa heo onfunden wæs.</div>
<div class='line'>Hraðe heo æþelinga<span class='gap'>&nbsp;&nbsp;&nbsp;&nbsp;&nbsp;</span>anne hæfde</div>
<div class='line'>fæste befangen,<span class='gap'>&nbsp;&nbsp;&nbsp;&nbsp;&nbsp;</span>þa heo to fenne gang.</div>
<div class='line'>Se wæs Hroþgare<span class='gap'>&nbsp;&nbsp;&nbsp;&nbsp;&nbsp;</span>hæleþa leofost</div>
<div class='line'>on gesiðes had<span class='gap'>&nbsp;&nbsp;&nbsp;&nbsp;&nbsp;</span>be sæm tweonum,</div>
<div class='line'>rice randwiga,<span class='gap'>&nbsp;&nbsp;&nbsp;&nbsp;&nbsp;</span>þone ðe heo on ræste abreat,</div>
<div class='line'>blædfæstne beorn.<span class='gap'>&nbsp;&nbsp;&nbsp;&nbsp;&nbsp;</span>Næs Beowulf ðær,</div>
<div class='line'>ac wæs oþer in<span class='gap'>&nbsp;&nbsp;&nbsp;&nbsp;&nbsp;</span>ær geteohhod</div>
<div class='line'>æfter maþðumgife<span class='gap'>&nbsp;&nbsp;&nbsp;&nbsp;&nbsp;</span>mærum Geate.</div>
<div class='line'>Hream wearð in Heorote;<span class='gap'>&nbsp;&nbsp;&nbsp;&nbsp;&nbsp;</span>heo under heolfre genam</div>
<div class='line'>cuþe folme;<span class='gap'>&nbsp;&nbsp;&nbsp;&nbsp;&nbsp;</span>cearu wæs geniwod,</div>
<div class='line'>geworden in wicun.<span class='gap'>&nbsp;&nbsp;&nbsp;&nbsp;&nbsp;</span>Ne wæs þæt gewrixle til,</div>
<div class='line'>þæt hie on ba healfa<span class='gap'>&nbsp;&nbsp;&nbsp;&nbsp;&nbsp;</span>bicgan scoldon</div>
<div class='line'>freonda feorum.<span class='gap'>&nbsp;&nbsp;&nbsp;&nbsp;&nbsp;</span>Þa wæs frod cyning,</div>
<div class='line'>har hilderinc,<span class='gap'>&nbsp;&nbsp;&nbsp;&nbsp;&nbsp;</span>on hreon mode,</div>
<div class='line'>syðþan he aldorþegn<span class='gap'>&nbsp;&nbsp;&nbsp;&nbsp;&nbsp;</span>unlyfigendne,</div>
<div class='line'>þone deorestan<span class='gap'>&nbsp;&nbsp;&nbsp;&nbsp;&nbsp;</span>deadne wisse.</div>
<div class='line'>Hraþe wæs to bure<span class='gap'>&nbsp;&nbsp;&nbsp;&nbsp;&nbsp;</span>Beowulf fetod,</div>
<div class='line'>sigoreadig secg.<span class='gap'>&nbsp;&nbsp;&nbsp;&nbsp;&nbsp;</span>Samod ærdæge</div>
<div class='line'>eode eorla sum,<span class='gap'>&nbsp;&nbsp;&nbsp;&nbsp;&nbsp;</span>æþele cempa</div>
<div class='line'>self mid gesiðum<span class='gap'>&nbsp;&nbsp;&nbsp;&nbsp;&nbsp;</span>þær se snotera bad,</div>
<div class='line'>hwæþer him alwalda<span class='gap'>&nbsp;&nbsp;&nbsp;&nbsp;&nbsp;</span>æfre wille</div>
<div class='line'>æfter weaspelle<span class='gap'>&nbsp;&nbsp;&nbsp;&nbsp;&nbsp;</span>wyrpe gefremman.</div>
<div class='line'>Gang ða æfter flore<span class='gap'>&nbsp;&nbsp;&nbsp;&nbsp;&nbsp;</span>fyrdwyrðe man</div>
<div class='line'>mid his handscale<span class='gap'>&nbsp;&nbsp;&nbsp;&nbsp;&nbsp;</span>(healwudu dynede),</div>
<div class='line'>þæt he þone wisan<span class='gap'>&nbsp;&nbsp;&nbsp;&nbsp;&nbsp;</span>wordum nægde</div>
<div class='line'>frean Ingwina,<span class='gap'>&nbsp;&nbsp;&nbsp;&nbsp;&nbsp;</span>frægn gif him wære</div>
<div class='line'>æfter neodlaðum<span class='gap'>&nbsp;&nbsp;&nbsp;&nbsp;&nbsp;</span>niht getæse.</div>
  
<div class='line'>Hroðgar maþelode,<span class='gap'>&nbsp;&nbsp;&nbsp;&nbsp;&nbsp;</span>helm Scyldinga:</div>
<div class='line'>"Ne frin þu æfter sælum!<span class='gap'>&nbsp;&nbsp;&nbsp;&nbsp;&nbsp;</span>Sorh is geniwod</div>
<div class='line'>Denigea leodum.<span class='gap'>&nbsp;&nbsp;&nbsp;&nbsp;&nbsp;</span>Dead is Æschere,</div>
<div class='line'>Yrmenlafes<span class='gap'>&nbsp;&nbsp;&nbsp;&nbsp;&nbsp;</span>yldra broþor,</div>
<div class='line'>min runwita<span class='gap'>&nbsp;&nbsp;&nbsp;&nbsp;&nbsp;</span>ond min rædbora,</div>
<div class='line'>eaxlgestealla,<span class='gap'>&nbsp;&nbsp;&nbsp;&nbsp;&nbsp;</span>ðonne we on orlege</div>
<div class='line'>hafelan weredon,<span class='gap'>&nbsp;&nbsp;&nbsp;&nbsp;&nbsp;</span>þonne hniton feþan,</div>
<div class='line'>eoferas cnysedan.<span class='gap'>&nbsp;&nbsp;&nbsp;&nbsp;&nbsp;</span>Swylc scolde eorl wesan,</div>
<div class='line'>æþeling ærgod,<span class='gap'>&nbsp;&nbsp;&nbsp;&nbsp;&nbsp;</span>swylc Æschere wæs!</div>
<div class='line'>Wearð him on Heorote<span class='gap'>&nbsp;&nbsp;&nbsp;&nbsp;&nbsp;</span>to handbanan</div>
<div class='line'>wælgæst wæfre;<span class='gap'>&nbsp;&nbsp;&nbsp;&nbsp;&nbsp;</span>ic ne wat hwæder</div>
<div class='line'>atol æse wlanc<span class='gap'>&nbsp;&nbsp;&nbsp;&nbsp;&nbsp;</span>eftsiðas teah,</div>
<div class='line'>fylle gefægnod.<span class='gap'>&nbsp;&nbsp;&nbsp;&nbsp;&nbsp;</span>Heo þa fæhðe wræc</div>
<div class='line'>þe þu gystran niht<span class='gap'>&nbsp;&nbsp;&nbsp;&nbsp;&nbsp;</span>Grendel cwealdest</div>
<div class='line'>þurh hæstne had<span class='gap'>&nbsp;&nbsp;&nbsp;&nbsp;&nbsp;</span>heardum clammum,</div>
<div class='line'>forþan he to lange<span class='gap'>&nbsp;&nbsp;&nbsp;&nbsp;&nbsp;</span>leode mine</div>
<div class='line'>wanode ond wyrde.<span class='gap'>&nbsp;&nbsp;&nbsp;&nbsp;&nbsp;</span>He æt wige gecrang</div>
<div class='line'>ealdres scyldig,<span class='gap'>&nbsp;&nbsp;&nbsp;&nbsp;&nbsp;</span>ond nu oþer cwom</div>
<div class='line'>mihtig manscaða,<span class='gap'>&nbsp;&nbsp;&nbsp;&nbsp;&nbsp;</span>wolde hyre mæg wrecan,</div>
<div class='line'>ge feor hafað<span class='gap'>&nbsp;&nbsp;&nbsp;&nbsp;&nbsp;</span>fæhðe gestæled</div>
<div class='line'>(þæs þe þincean mæg<span class='gap'>&nbsp;&nbsp;&nbsp;&nbsp;&nbsp;</span>þegne monegum,</div>
<div class='line'>se þe æfter sincgyfan<span class='gap'>&nbsp;&nbsp;&nbsp;&nbsp;&nbsp;</span>on sefan greoteþ),</div>
<div class='line'>hreþerbealo hearde;<span class='gap'>&nbsp;&nbsp;&nbsp;&nbsp;&nbsp;</span>nu seo hand ligeð,</div>
<div class='line'>se þe eow welhwylcra<span class='gap'>&nbsp;&nbsp;&nbsp;&nbsp;&nbsp;</span>wilna dohte.</div>
<div class='line'>Ic þæt londbuend,<span class='gap'>&nbsp;&nbsp;&nbsp;&nbsp;&nbsp;</span>leode mine,</div>
<div class='line'>selerædende,<span class='gap'>&nbsp;&nbsp;&nbsp;&nbsp;&nbsp;</span>secgan hyrde</div>
<div class='line'>þæt hie gesawon<span class='gap'>&nbsp;&nbsp;&nbsp;&nbsp;&nbsp;</span>swylce twegen</div>
<div class='line'>micle mearcstapan<span class='gap'>&nbsp;&nbsp;&nbsp;&nbsp;&nbsp;</span>moras healdan,</div>
<div class='line'>ellorgæstas.<span class='gap'>&nbsp;&nbsp;&nbsp;&nbsp;&nbsp;</span>Ðæra oðer wæs,</div>
<div class='line'>þæs þe hie gewislicost<span class='gap'>&nbsp;&nbsp;&nbsp;&nbsp;&nbsp;</span>gewitan meahton,</div>
<div class='line'>idese onlicnæs;<span class='gap'>&nbsp;&nbsp;&nbsp;&nbsp;&nbsp;</span>oðer earmsceapen</div>
<div class='line'>on weres wæstmum<span class='gap'>&nbsp;&nbsp;&nbsp;&nbsp;&nbsp;</span>wræclastas træd,</div>
<div class='line'>næfne he wæs mara<span class='gap'>&nbsp;&nbsp;&nbsp;&nbsp;&nbsp;</span>þonne ænig man oðer;</div>
<div class='line'>þone on geardagum<span class='gap'>&nbsp;&nbsp;&nbsp;&nbsp;&nbsp;</span>Grendel nemdon</div>
<div class='line'>foldbuende.<span class='gap'>&nbsp;&nbsp;&nbsp;&nbsp;&nbsp;</span>No hie fæder cunnon,</div>
<div class='line'>hwæþer him ænig wæs<span class='gap'>&nbsp;&nbsp;&nbsp;&nbsp;&nbsp;</span>ær acenned</div>
<div class='line'>dyrnra gasta.<span class='gap'>&nbsp;&nbsp;&nbsp;&nbsp;&nbsp;</span>Hie dygel lond</div>
<div class='line'>warigeað, wulfhleoþu,<span class='gap'>&nbsp;&nbsp;&nbsp;&nbsp;&nbsp;</span>windige næssas,</div>
<div class='line'>frecne fengelad,<span class='gap'>&nbsp;&nbsp;&nbsp;&nbsp;&nbsp;</span>ðær fyrgenstream</div>
<div class='line'>under næssa genipu<span class='gap'>&nbsp;&nbsp;&nbsp;&nbsp;&nbsp;</span>niþer gewiteð,</div>
<div class='line'>flod under foldan.<span class='gap'>&nbsp;&nbsp;&nbsp;&nbsp;&nbsp;</span>Nis þæt feor heonon</div>
<div class='line'>milgemearces<span class='gap'>&nbsp;&nbsp;&nbsp;&nbsp;&nbsp;</span>þæt se mere standeð;</div>
<div class='line'>ofer þæm hongiað<span class='gap'>&nbsp;&nbsp;&nbsp;&nbsp;&nbsp;</span>hrinde bearwas,</div>
<div class='line'>wudu wyrtum fæst<span class='gap'>&nbsp;&nbsp;&nbsp;&nbsp;&nbsp;</span>wæter oferhelmað.</div>
<div class='line'>Þær mæg nihta gehwæm<span class='gap'>&nbsp;&nbsp;&nbsp;&nbsp;&nbsp;</span>niðwundor seon,</div>
<div class='line'>fyr on flode.<span class='gap'>&nbsp;&nbsp;&nbsp;&nbsp;&nbsp;</span>No þæs frod leofað</div>
<div class='line'>gumena bearna,<span class='gap'>&nbsp;&nbsp;&nbsp;&nbsp;&nbsp;</span>þæt þone grund wite;</div>
<div class='line'>ðeah þe hæðstapa<span class='gap'>&nbsp;&nbsp;&nbsp;&nbsp;&nbsp;</span>hundum geswenced,</div>
<div class='line'>heorot hornum trum,<span class='gap'>&nbsp;&nbsp;&nbsp;&nbsp;&nbsp;</span>holtwudu sece,</div>
<div class='line'>feorran geflymed,<span class='gap'>&nbsp;&nbsp;&nbsp;&nbsp;&nbsp;</span>ær he feorh seleð,</div>
<div class='line'>aldor on ofre,<span class='gap'>&nbsp;&nbsp;&nbsp;&nbsp;&nbsp;</span>ær he in wille</div>
<div class='line'>hafelan hydan.<span class='gap'>&nbsp;&nbsp;&nbsp;&nbsp;&nbsp;</span>Nis þæt heoru stow!</div>
<div class='line'>Þonon yðgeblond<span class='gap'>&nbsp;&nbsp;&nbsp;&nbsp;&nbsp;</span>up astigeð</div>
<div class='line'>won to wolcnum,<span class='gap'>&nbsp;&nbsp;&nbsp;&nbsp;&nbsp;</span>þonne wind styreþ,</div>
<div class='line'>lað gewidru,<span class='gap'>&nbsp;&nbsp;&nbsp;&nbsp;&nbsp;</span>oðþæt lyft drysmaþ,</div>
<div class='line'>roderas reotað.<span class='gap'>&nbsp;&nbsp;&nbsp;&nbsp;&nbsp;</span>Nu is se ræd gelang</div>
<div class='line'>eft æt þe anum.<span class='gap'>&nbsp;&nbsp;&nbsp;&nbsp;&nbsp;</span>Eard git ne const,</div>
<div class='line'>frecne stowe,<span class='gap'>&nbsp;&nbsp;&nbsp;&nbsp;&nbsp;</span>ðær þu findan miht</div>
<div class='line'>felasinnigne secg;<span class='gap'>&nbsp;&nbsp;&nbsp;&nbsp;&nbsp;</span>sec gif þu dyrre.</div>
<div class='line'>Ic þe þa fæhðe<span class='gap'>&nbsp;&nbsp;&nbsp;&nbsp;&nbsp;</span>feo leanige,</div>
<div class='line'>ealdgestreonum,<span class='gap'>&nbsp;&nbsp;&nbsp;&nbsp;&nbsp;</span>swa ic ær dyde,</div>
<div class='line'>wundnum golde,<span class='gap'>&nbsp;&nbsp;&nbsp;&nbsp;&nbsp;</span>gyf þu on weg cymest."</div>
  
<div class='line'>Beowulf maþelode,<span class='gap'>&nbsp;&nbsp;&nbsp;&nbsp;&nbsp;</span>bearn Ecgþeowes:</div>
<div class='line'>"Ne sorga, snotor guma;<span class='gap'>&nbsp;&nbsp;&nbsp;&nbsp;&nbsp;</span>selre bið æghwæm</div>
<div class='line'>þæt he his freond wrece,<span class='gap'>&nbsp;&nbsp;&nbsp;&nbsp;&nbsp;</span>þonne he fela murne.</div>
<div class='line'>Ure æghwylc sceal<span class='gap'>&nbsp;&nbsp;&nbsp;&nbsp;&nbsp;</span>ende gebidan</div>
<div class='line'>worolde lifes;<span class='gap'>&nbsp;&nbsp;&nbsp;&nbsp;&nbsp;</span>wyrce se þe mote</div>
<div class='line'>domes ær deaþe;<span class='gap'>&nbsp;&nbsp;&nbsp;&nbsp;&nbsp;</span>þæt bið drihtguman</div>
<div class='line'>unlifgendum<span class='gap'>&nbsp;&nbsp;&nbsp;&nbsp;&nbsp;</span>æfter selest.</div>
<div class='line'>Aris, rices weard,<span class='gap'>&nbsp;&nbsp;&nbsp;&nbsp;&nbsp;</span>uton raþe feran</div>
<div class='line'>Grendles magan<span class='gap'>&nbsp;&nbsp;&nbsp;&nbsp;&nbsp;</span>gang sceawigan.</div>
<div class='line'>Ic hit þe gehate,<span class='gap'>&nbsp;&nbsp;&nbsp;&nbsp;&nbsp;</span>no he on helm losaþ,</div>
<div class='line'>ne on foldan fæþm,<span class='gap'>&nbsp;&nbsp;&nbsp;&nbsp;&nbsp;</span>ne on fyrgenholt,</div>
<div class='line'>ne on gyfenes grund,<span class='gap'>&nbsp;&nbsp;&nbsp;&nbsp;&nbsp;</span>ga þær he wille.</div>
<div class='line'>Ðys dogor þu<span class='gap'>&nbsp;&nbsp;&nbsp;&nbsp;&nbsp;</span>geþyld hafa</div>
<div class='line'>weana gehwylces,<span class='gap'>&nbsp;&nbsp;&nbsp;&nbsp;&nbsp;</span>swa ic þe wene to."</div>
<div class='line'>Ahleop ða se gomela,<span class='gap'>&nbsp;&nbsp;&nbsp;&nbsp;&nbsp;</span>gode þancode,</div>
<div class='line'>mihtigan drihtne,<span class='gap'>&nbsp;&nbsp;&nbsp;&nbsp;&nbsp;</span>þæs se man gespræc.</div>
<div class='line'>Þa wæs Hroðgare<span class='gap'>&nbsp;&nbsp;&nbsp;&nbsp;&nbsp;</span>hors gebæted,</div>
<div class='line'>wicg wundenfeax.<span class='gap'>&nbsp;&nbsp;&nbsp;&nbsp;&nbsp;</span>Wisa fengel</div>
<div class='line'>geatolic gende;<span class='gap'>&nbsp;&nbsp;&nbsp;&nbsp;&nbsp;</span>gumfeþa stop</div>
<div class='line'>lindhæbbendra.<span class='gap'>&nbsp;&nbsp;&nbsp;&nbsp;&nbsp;</span>Lastas wæron</div>
<div class='line'>æfter waldswaþum<span class='gap'>&nbsp;&nbsp;&nbsp;&nbsp;&nbsp;</span>wide gesyne,</div>
<div class='line'>gang ofer grundas,<span class='gap'>&nbsp;&nbsp;&nbsp;&nbsp;&nbsp;</span>þær heo gegnum for</div>
<div class='line'>ofer myrcan mor,<span class='gap'>&nbsp;&nbsp;&nbsp;&nbsp;&nbsp;</span>magoþegna bær</div>
<div class='line'>þone selestan<span class='gap'>&nbsp;&nbsp;&nbsp;&nbsp;&nbsp;</span>sawolleasne</div>
<div class='line'>þara þe mid Hroðgare<span class='gap'>&nbsp;&nbsp;&nbsp;&nbsp;&nbsp;</span>ham eahtode.</div>
<div class='line'>Ofereode þa<span class='gap'>&nbsp;&nbsp;&nbsp;&nbsp;&nbsp;</span>æþelinga bearn</div>
<div class='line'>steap stanhliðo,<span class='gap'>&nbsp;&nbsp;&nbsp;&nbsp;&nbsp;</span>stige nearwe,</div>
<div class='line'>enge anpaðas,<span class='gap'>&nbsp;&nbsp;&nbsp;&nbsp;&nbsp;</span>uncuð gelad,</div>
<div class='line'>neowle næssas,<span class='gap'>&nbsp;&nbsp;&nbsp;&nbsp;&nbsp;</span>nicorhusa fela.</div>
<div class='line'>He feara sum<span class='gap'>&nbsp;&nbsp;&nbsp;&nbsp;&nbsp;</span>beforan gengde</div>
<div class='line'>wisra monna<span class='gap'>&nbsp;&nbsp;&nbsp;&nbsp;&nbsp;</span>wong sceawian,</div>
<div class='line'>oþþæt he færinga<span class='gap'>&nbsp;&nbsp;&nbsp;&nbsp;&nbsp;</span>fyrgenbeamas</div>
<div class='line'>ofer harne stan<span class='gap'>&nbsp;&nbsp;&nbsp;&nbsp;&nbsp;</span>hleonian funde,</div>
<div class='line'>wynleasne wudu;<span class='gap'>&nbsp;&nbsp;&nbsp;&nbsp;&nbsp;</span>wæter under stod</div>
<div class='line'>dreorig ond gedrefed.<span class='gap'>&nbsp;&nbsp;&nbsp;&nbsp;&nbsp;</span>Denum eallum wæs,</div>
<div class='line'>winum Scyldinga,<span class='gap'>&nbsp;&nbsp;&nbsp;&nbsp;&nbsp;</span>weorce on mode</div>
<div class='line'>to geþolianne,<span class='gap'>&nbsp;&nbsp;&nbsp;&nbsp;&nbsp;</span>ðegne monegum,</div>
<div class='line'>oncyð eorla gehwæm,<span class='gap'>&nbsp;&nbsp;&nbsp;&nbsp;&nbsp;</span>syðþan Æscheres</div>
<div class='line'>on þam holmclife<span class='gap'>&nbsp;&nbsp;&nbsp;&nbsp;&nbsp;</span>hafelan metton.</div>
<div class='line'>Flod blode weol<span class='gap'>&nbsp;&nbsp;&nbsp;&nbsp;&nbsp;</span>(folc to sægon),</div>
<div class='line'>hatan heolfre.<span class='gap'>&nbsp;&nbsp;&nbsp;&nbsp;&nbsp;</span>Horn stundum song</div>
<div class='line'>fuslic fyrdleoð.<span class='gap'>&nbsp;&nbsp;&nbsp;&nbsp;&nbsp;</span>Feþa eal gesæt.</div>
<div class='line'>Gesawon ða æfter wætere<span class='gap'>&nbsp;&nbsp;&nbsp;&nbsp;&nbsp;</span>wyrmcynnes fela,</div>
<div class='line'>sellice sædracan,<span class='gap'>&nbsp;&nbsp;&nbsp;&nbsp;&nbsp;</span>sund cunnian,</div>
<div class='line'>swylce on næshleoðum<span class='gap'>&nbsp;&nbsp;&nbsp;&nbsp;&nbsp;</span>nicras licgean,</div>
<div class='line'>ða on undernmæl<span class='gap'>&nbsp;&nbsp;&nbsp;&nbsp;&nbsp;</span>oft bewitigað</div>
<div class='line'>sorhfulne sið<span class='gap'>&nbsp;&nbsp;&nbsp;&nbsp;&nbsp;</span>on seglrade,</div>
<div class='line'>wyrmas ond wildeor;<span class='gap'>&nbsp;&nbsp;&nbsp;&nbsp;&nbsp;</span>hie on weg hruron,</div>
<div class='line'>bitere ond gebolgne,<span class='gap'>&nbsp;&nbsp;&nbsp;&nbsp;&nbsp;</span>bearhtm ongeaton,</div>
<div class='line'>guðhorn galan.<span class='gap'>&nbsp;&nbsp;&nbsp;&nbsp;&nbsp;</span>Sumne Geata leod</div>
<div class='line'>of flanbogan<span class='gap'>&nbsp;&nbsp;&nbsp;&nbsp;&nbsp;</span>feores getwæfde,</div>
<div class='line'>yðgewinnes,<span class='gap'>&nbsp;&nbsp;&nbsp;&nbsp;&nbsp;</span>þæt him on aldre stod</div>
<div class='line'>herestræl hearda;<span class='gap'>&nbsp;&nbsp;&nbsp;&nbsp;&nbsp;</span>he on holme wæs</div>
<div class='line'>sundes þe sænra,<span class='gap'>&nbsp;&nbsp;&nbsp;&nbsp;&nbsp;</span>ðe hyne swylt fornam.</div>
<div class='line'>Hræþe wearð on yðum<span class='gap'>&nbsp;&nbsp;&nbsp;&nbsp;&nbsp;</span>mid eoferspreotum</div>
<div class='line'>heorohocyhtum<span class='gap'>&nbsp;&nbsp;&nbsp;&nbsp;&nbsp;</span>hearde genearwod,</div>
<div class='line'>niða genæged,<span class='gap'>&nbsp;&nbsp;&nbsp;&nbsp;&nbsp;</span>ond on næs togen,</div>
<div class='line'>wundorlic wægbora;<span class='gap'>&nbsp;&nbsp;&nbsp;&nbsp;&nbsp;</span>weras sceawedon</div>
<div class='line'>gryrelicne gist.<span class='gap'>&nbsp;&nbsp;&nbsp;&nbsp;&nbsp;</span>Gyrede hine Beowulf</div>
<div class='line'>eorlgewædum,<span class='gap'>&nbsp;&nbsp;&nbsp;&nbsp;&nbsp;</span>nalles for ealdre mearn.</div>
<div class='line'>Scolde herebyrne<span class='gap'>&nbsp;&nbsp;&nbsp;&nbsp;&nbsp;</span>hondum gebroden,</div>
<div class='line'>sid ond searofah,<span class='gap'>&nbsp;&nbsp;&nbsp;&nbsp;&nbsp;</span>sund cunnian,</div>
<div class='line'>seo ðe bancofan<span class='gap'>&nbsp;&nbsp;&nbsp;&nbsp;&nbsp;</span>beorgan cuþe,</div>
<div class='line'>þæt him hildegrap<span class='gap'>&nbsp;&nbsp;&nbsp;&nbsp;&nbsp;</span>hreþre ne mihte,</div>
<div class='line'>eorres inwitfeng,<span class='gap'>&nbsp;&nbsp;&nbsp;&nbsp;&nbsp;</span>aldre gesceþðan;</div>
<div class='line'>ac se hwita helm<span class='gap'>&nbsp;&nbsp;&nbsp;&nbsp;&nbsp;</span>hafelan werede,</div>
<div class='line'>se þe meregrundas<span class='gap'>&nbsp;&nbsp;&nbsp;&nbsp;&nbsp;</span>mengan scolde,</div>
<div class='line'>secan sundgebland<span class='gap'>&nbsp;&nbsp;&nbsp;&nbsp;&nbsp;</span>since geweorðad,</div>
<div class='line'>befongen freawrasnum,<span class='gap'>&nbsp;&nbsp;&nbsp;&nbsp;&nbsp;</span>swa hine fyrndagum</div>
<div class='line'>worhte wæpna smið,<span class='gap'>&nbsp;&nbsp;&nbsp;&nbsp;&nbsp;</span>wundrum teode,</div>
<div class='line'>besette swinlicum,<span class='gap'>&nbsp;&nbsp;&nbsp;&nbsp;&nbsp;</span>þæt hine syðþan no</div>
<div class='line'>brond ne beadomecas<span class='gap'>&nbsp;&nbsp;&nbsp;&nbsp;&nbsp;</span>bitan ne meahton.</div>
<div class='line'>Næs þæt þonne mætost<span class='gap'>&nbsp;&nbsp;&nbsp;&nbsp;&nbsp;</span>mægenfultuma</div>
<div class='line'>þæt him on ðearfe lah<span class='gap'>&nbsp;&nbsp;&nbsp;&nbsp;&nbsp;</span>ðyle Hroðgares;</div>
<div class='line'>wæs þæm hæftmece<span class='gap'>&nbsp;&nbsp;&nbsp;&nbsp;&nbsp;</span>Hrunting nama.</div>
<div class='line'>Þæt wæs an foran<span class='gap'>&nbsp;&nbsp;&nbsp;&nbsp;&nbsp;</span>ealdgestreona;</div>
<div class='line'>ecg wæs iren,<span class='gap'>&nbsp;&nbsp;&nbsp;&nbsp;&nbsp;</span>atertanum fah,</div>
<div class='line'>ahyrded heaþoswate;<span class='gap'>&nbsp;&nbsp;&nbsp;&nbsp;&nbsp;</span>næfre hit æt hilde ne swac</div>
<div class='line'>manna ængum<span class='gap'>&nbsp;&nbsp;&nbsp;&nbsp;&nbsp;</span>þara þe hit mid mundum bewand,</div>
<div class='line'>se ðe gryresiðas<span class='gap'>&nbsp;&nbsp;&nbsp;&nbsp;&nbsp;</span>gegan dorste,</div>
<div class='line'>folcstede fara;<span class='gap'>&nbsp;&nbsp;&nbsp;&nbsp;&nbsp;</span>næs þæt forma sið</div>
<div class='line'>þæt hit ellenweorc<span class='gap'>&nbsp;&nbsp;&nbsp;&nbsp;&nbsp;</span>æfnan scolde.</div>
<div class='line'>Huru ne gemunde<span class='gap'>&nbsp;&nbsp;&nbsp;&nbsp;&nbsp;</span>mago Ecglafes,</div>
<div class='line'>eafoþes cræftig,<span class='gap'>&nbsp;&nbsp;&nbsp;&nbsp;&nbsp;</span>þæt he ær gespræc</div>
<div class='line'>wine druncen,<span class='gap'>&nbsp;&nbsp;&nbsp;&nbsp;&nbsp;</span>þa he þæs wæpnes onlah</div>
<div class='line'>selran sweordfrecan.<span class='gap'>&nbsp;&nbsp;&nbsp;&nbsp;&nbsp;</span>Selfa ne dorste</div>
<div class='line'>under yða gewin<span class='gap'>&nbsp;&nbsp;&nbsp;&nbsp;&nbsp;</span>aldre geneþan,</div>
<div class='line'>drihtscype dreogan;<span class='gap'>&nbsp;&nbsp;&nbsp;&nbsp;&nbsp;</span>þær he dome forleas,</div>
<div class='line'>ellenmærðum.<span class='gap'>&nbsp;&nbsp;&nbsp;&nbsp;&nbsp;</span>Ne wæs þæm oðrum swa,</div>
<div class='line'>syðþan he hine to guðe<span class='gap'>&nbsp;&nbsp;&nbsp;&nbsp;&nbsp;</span>gegyred hæfde.</div>
  
<div class='line'>Beowulf maðelode,<span class='gap'>&nbsp;&nbsp;&nbsp;&nbsp;&nbsp;</span>bearn Ecgþeowes:</div>
<div class='line'>"Geþenc nu, se mæra<span class='gap'>&nbsp;&nbsp;&nbsp;&nbsp;&nbsp;</span>maga Healfdenes,</div>
<div class='line'>snottra fengel,<span class='gap'>&nbsp;&nbsp;&nbsp;&nbsp;&nbsp;</span>nu ic eom siðes fus,</div>
<div class='line'>goldwine gumena,<span class='gap'>&nbsp;&nbsp;&nbsp;&nbsp;&nbsp;</span>hwæt wit geo spræcon,</div>
<div class='line'>gif ic æt þearfe<span class='gap'>&nbsp;&nbsp;&nbsp;&nbsp;&nbsp;</span>þinre scolde</div>
<div class='line'>aldre linnan,<span class='gap'>&nbsp;&nbsp;&nbsp;&nbsp;&nbsp;</span>þæt ðu me a wære</div>
<div class='line'>forðgewitenum<span class='gap'>&nbsp;&nbsp;&nbsp;&nbsp;&nbsp;</span>on fæder stæle.</div>
<div class='line'>Wes þu mundbora<span class='gap'>&nbsp;&nbsp;&nbsp;&nbsp;&nbsp;</span>minum magoþegnum,</div>
<div class='line'>hondgesellum,<span class='gap'>&nbsp;&nbsp;&nbsp;&nbsp;&nbsp;</span>gif mec hild nime;</div>
<div class='line'>swylce þu ða madmas<span class='gap'>&nbsp;&nbsp;&nbsp;&nbsp;&nbsp;</span>þe þu me sealdest,</div>
<div class='line'>Hroðgar leofa,<span class='gap'>&nbsp;&nbsp;&nbsp;&nbsp;&nbsp;</span>Higelace onsend.</div>
<div class='line'>Mæg þonne on þæm golde ongitan<span class='gap'>&nbsp;&nbsp;&nbsp;&nbsp;&nbsp;</span>Geata dryhten,</div>
<div class='line'>geseon sunu Hrædles,<span class='gap'>&nbsp;&nbsp;&nbsp;&nbsp;&nbsp;</span>þonne he on þæt sinc starað,</div>
<div class='line'>þæt ic gumcystum<span class='gap'>&nbsp;&nbsp;&nbsp;&nbsp;&nbsp;</span>godne funde</div>
<div class='line'>beaga bryttan,<span class='gap'>&nbsp;&nbsp;&nbsp;&nbsp;&nbsp;</span>breac þonne moste.</div>
<div class='line'>Ond þu Unferð læt<span class='gap'>&nbsp;&nbsp;&nbsp;&nbsp;&nbsp;</span>ealde lafe,</div>
<div class='line'>wrætlic wægsweord,<span class='gap'>&nbsp;&nbsp;&nbsp;&nbsp;&nbsp;</span>widcuðne man</div>
<div class='line'>heardecg habban;<span class='gap'>&nbsp;&nbsp;&nbsp;&nbsp;&nbsp;</span>ic me mid Hruntinge</div>
<div class='line'>dom gewyrce,<span class='gap'>&nbsp;&nbsp;&nbsp;&nbsp;&nbsp;</span>oþðe mec deað nimeð."</div>
<div class='line'>æfter þæm wordum<span class='gap'>&nbsp;&nbsp;&nbsp;&nbsp;&nbsp;</span>Wedergeata leod</div>
<div class='line'>efste mid elne,<span class='gap'>&nbsp;&nbsp;&nbsp;&nbsp;&nbsp;</span>nalas ondsware</div>
<div class='line'>bidan wolde;<span class='gap'>&nbsp;&nbsp;&nbsp;&nbsp;&nbsp;</span>brimwylm onfeng</div>
<div class='line'>hilderince.<span class='gap'>&nbsp;&nbsp;&nbsp;&nbsp;&nbsp;</span>Ða wæs hwil dæges</div>
<div class='line'>ær he þone grundwong<span class='gap'>&nbsp;&nbsp;&nbsp;&nbsp;&nbsp;</span>ongytan mehte.</div>
<div class='line'>Sona þæt onfunde<span class='gap'>&nbsp;&nbsp;&nbsp;&nbsp;&nbsp;</span>se ðe floda begong</div>
<div class='line'>heorogifre beheold<span class='gap'>&nbsp;&nbsp;&nbsp;&nbsp;&nbsp;</span>hund missera,</div>
<div class='line'>grim ond grædig,<span class='gap'>&nbsp;&nbsp;&nbsp;&nbsp;&nbsp;</span>þæt þær gumena sum</div>
<div class='line'>ælwihta eard<span class='gap'>&nbsp;&nbsp;&nbsp;&nbsp;&nbsp;</span>ufan cunnode.</div>
<div class='line'>Grap þa togeanes,<span class='gap'>&nbsp;&nbsp;&nbsp;&nbsp;&nbsp;</span>guðrinc gefeng</div>
<div class='line'>atolan clommum.<span class='gap'>&nbsp;&nbsp;&nbsp;&nbsp;&nbsp;</span>No þy ær in gescod</div>
<div class='line'>halan lice;<span class='gap'>&nbsp;&nbsp;&nbsp;&nbsp;&nbsp;</span>hring utan ymbbearh,</div>
<div class='line'>þæt heo þone fyrdhom<span class='gap'>&nbsp;&nbsp;&nbsp;&nbsp;&nbsp;</span>ðurhfon ne mihte,</div>
<div class='line'>locene leoðosyrcan<span class='gap'>&nbsp;&nbsp;&nbsp;&nbsp;&nbsp;</span>laþan fingrum.</div>
<div class='line'>Bær þa seo brimwylf,<span class='gap'>&nbsp;&nbsp;&nbsp;&nbsp;&nbsp;</span>þa heo to botme com,</div>
<div class='line'>hringa þengel<span class='gap'>&nbsp;&nbsp;&nbsp;&nbsp;&nbsp;</span>to hofe sinum,</div>
<div class='line'>swa he ne mihte,<span class='gap'>&nbsp;&nbsp;&nbsp;&nbsp;&nbsp;</span>no he þæs modig wæs,</div>
<div class='line'>wæpna gewealdan,<span class='gap'>&nbsp;&nbsp;&nbsp;&nbsp;&nbsp;</span>ac hine wundra þæs fela</div>
<div class='line'>swencte on sunde,<span class='gap'>&nbsp;&nbsp;&nbsp;&nbsp;&nbsp;</span>sædeor monig</div>
<div class='line'>hildetuxum<span class='gap'>&nbsp;&nbsp;&nbsp;&nbsp;&nbsp;</span>heresyrcan bræc,</div>
<div class='line'>ehton aglæcan.<span class='gap'>&nbsp;&nbsp;&nbsp;&nbsp;&nbsp;</span>Ða se eorl ongeat</div>
<div class='line'>þæt he in niðsele<span class='gap'>&nbsp;&nbsp;&nbsp;&nbsp;&nbsp;</span>nathwylcum wæs,</div>
<div class='line'>þær him nænig wæter<span class='gap'>&nbsp;&nbsp;&nbsp;&nbsp;&nbsp;</span>wihte ne sceþede,</div>
<div class='line'>ne him for hrofsele<span class='gap'>&nbsp;&nbsp;&nbsp;&nbsp;&nbsp;</span>hrinan ne mehte</div>
<div class='line'>færgripe flodes;<span class='gap'>&nbsp;&nbsp;&nbsp;&nbsp;&nbsp;</span>fyrleoht geseah,</div>
<div class='line'>blacne leoman,<span class='gap'>&nbsp;&nbsp;&nbsp;&nbsp;&nbsp;</span>beorhte scinan.</div>
<div class='line'>Ongeat þa se goda<span class='gap'>&nbsp;&nbsp;&nbsp;&nbsp;&nbsp;</span>grundwyrgenne,</div>
<div class='line'>merewif mihtig;<span class='gap'>&nbsp;&nbsp;&nbsp;&nbsp;&nbsp;</span>mægenræs forgeaf</div>
<div class='line'>hildebille,<span class='gap'>&nbsp;&nbsp;&nbsp;&nbsp;&nbsp;</span>hond sweng ne ofteah,</div>
<div class='line'>þæt hire on hafelan<span class='gap'>&nbsp;&nbsp;&nbsp;&nbsp;&nbsp;</span>hringmæl agol</div>
<div class='line'>grædig guðleoð.<span class='gap'>&nbsp;&nbsp;&nbsp;&nbsp;&nbsp;</span>Ða se gist onfand</div>
<div class='line'>þæt se beadoleoma<span class='gap'>&nbsp;&nbsp;&nbsp;&nbsp;&nbsp;</span>bitan nolde,</div>
<div class='line'>aldre sceþðan,<span class='gap'>&nbsp;&nbsp;&nbsp;&nbsp;&nbsp;</span>ac seo ecg geswac</div>
<div class='line'>ðeodne æt þearfe;<span class='gap'>&nbsp;&nbsp;&nbsp;&nbsp;&nbsp;</span>ðolode ær fela</div>
<div class='line'>hondgemota,<span class='gap'>&nbsp;&nbsp;&nbsp;&nbsp;&nbsp;</span>helm oft gescær,</div>
<div class='line'>fæges fyrdhrægl;<span class='gap'>&nbsp;&nbsp;&nbsp;&nbsp;&nbsp;</span>ða wæs forma sið</div>
<div class='line'>deorum madme,<span class='gap'>&nbsp;&nbsp;&nbsp;&nbsp;&nbsp;</span>þæt his dom alæg.</div>
<div class='line'>Eft wæs anræd,<span class='gap'>&nbsp;&nbsp;&nbsp;&nbsp;&nbsp;</span>nalas elnes læt,</div>
<div class='line'>mærða gemyndig<span class='gap'>&nbsp;&nbsp;&nbsp;&nbsp;&nbsp;</span>mæg Hylaces.</div>
<div class='line'>Wearp ða wundenmæl<span class='gap'>&nbsp;&nbsp;&nbsp;&nbsp;&nbsp;</span>wrættum gebunden</div>
<div class='line'>yrre oretta,<span class='gap'>&nbsp;&nbsp;&nbsp;&nbsp;&nbsp;</span>þæt hit on eorðan læg,</div>
<div class='line'>stið ond stylecg;<span class='gap'>&nbsp;&nbsp;&nbsp;&nbsp;&nbsp;</span>strenge getruwode,</div>
<div class='line'>mundgripe mægenes.<span class='gap'>&nbsp;&nbsp;&nbsp;&nbsp;&nbsp;</span>Swa sceal man don,</div>
<div class='line'>þonne he æt guðe<span class='gap'>&nbsp;&nbsp;&nbsp;&nbsp;&nbsp;</span>gegan þenceð</div>
<div class='line'>longsumne lof,<span class='gap'>&nbsp;&nbsp;&nbsp;&nbsp;&nbsp;</span>na ymb his lif cearað.</div>
<div class='line'>Gefeng þa be eaxle<span class='gap'>&nbsp;&nbsp;&nbsp;&nbsp;&nbsp;</span>(nalas for fæhðe mearn)</div>
<div class='line'>Guðgeata leod<span class='gap'>&nbsp;&nbsp;&nbsp;&nbsp;&nbsp;</span>Grendles modor;</div>
<div class='line'>brægd þa beadwe heard,<span class='gap'>&nbsp;&nbsp;&nbsp;&nbsp;&nbsp;</span>þa he gebolgen wæs,</div>
<div class='line'>feorhgeniðlan,<span class='gap'>&nbsp;&nbsp;&nbsp;&nbsp;&nbsp;</span>þæt heo on flet gebeah.</div>
<div class='line'>Heo him eft hraþe<span class='gap'>&nbsp;&nbsp;&nbsp;&nbsp;&nbsp;</span>andlean forgeald</div>
<div class='line'>grimman grapum<span class='gap'>&nbsp;&nbsp;&nbsp;&nbsp;&nbsp;</span>ond him togeanes feng;</div>
<div class='line'>oferwearp þa werigmod<span class='gap'>&nbsp;&nbsp;&nbsp;&nbsp;&nbsp;</span>wigena strengest,</div>
<div class='line'>feþecempa,<span class='gap'>&nbsp;&nbsp;&nbsp;&nbsp;&nbsp;</span>þæt he on fylle wearð.</div>
<div class='line'>Ofsæt þa þone selegyst<span class='gap'>&nbsp;&nbsp;&nbsp;&nbsp;&nbsp;</span>ond hyre seax geteah,</div>
<div class='line'>brad ond brunecg,<span class='gap'>&nbsp;&nbsp;&nbsp;&nbsp;&nbsp;</span>wolde hire bearn wrecan,</div>
<div class='line'>angan eaferan.<span class='gap'>&nbsp;&nbsp;&nbsp;&nbsp;&nbsp;</span>Him on eaxle læg</div>
<div class='line'>breostnet broden;<span class='gap'>&nbsp;&nbsp;&nbsp;&nbsp;&nbsp;</span>þæt gebearh feore,</div>
<div class='line'>wið ord ond wið ecge<span class='gap'>&nbsp;&nbsp;&nbsp;&nbsp;&nbsp;</span>ingang forstod.</div>
<div class='line'>Hæfde ða forsiðod<span class='gap'>&nbsp;&nbsp;&nbsp;&nbsp;&nbsp;</span>sunu Ecgþeowes</div>
<div class='line'>under gynne grund,<span class='gap'>&nbsp;&nbsp;&nbsp;&nbsp;&nbsp;</span>Geata cempa,</div>
<div class='line'>nemne him heaðobyrne<span class='gap'>&nbsp;&nbsp;&nbsp;&nbsp;&nbsp;</span>helpe gefremede,</div>
<div class='line'>herenet hearde,<span class='gap'>&nbsp;&nbsp;&nbsp;&nbsp;&nbsp;</span>ond halig god</div>
<div class='line'>geweold wigsigor;<span class='gap'>&nbsp;&nbsp;&nbsp;&nbsp;&nbsp;</span>witig drihten,</div>
<div class='line'>rodera rædend,<span class='gap'>&nbsp;&nbsp;&nbsp;&nbsp;&nbsp;</span>hit on ryht gesced</div>
<div class='line'>yðelice,<span class='gap'>&nbsp;&nbsp;&nbsp;&nbsp;&nbsp;</span>syþðan he eft astod.</div>
  
<div class='line'>Geseah ða on searwum<span class='gap'>&nbsp;&nbsp;&nbsp;&nbsp;&nbsp;</span>sigeeadig bil,</div>
<div class='line'>eald sweord eotenisc,<span class='gap'>&nbsp;&nbsp;&nbsp;&nbsp;&nbsp;</span>ecgum þyhtig,</div>
<div class='line'>wigena weorðmynd;<span class='gap'>&nbsp;&nbsp;&nbsp;&nbsp;&nbsp;</span>þæt wæs wæpna cyst,</div>
<div class='line'>buton hit wæs mare<span class='gap'>&nbsp;&nbsp;&nbsp;&nbsp;&nbsp;</span>ðonne ænig mon oðer</div>
<div class='line'>to beadulace<span class='gap'>&nbsp;&nbsp;&nbsp;&nbsp;&nbsp;</span>ætberan meahte,</div>
<div class='line'>god ond geatolic,<span class='gap'>&nbsp;&nbsp;&nbsp;&nbsp;&nbsp;</span>giganta geweorc.</div>
<div class='line'>He gefeng þa fetelhilt,<span class='gap'>&nbsp;&nbsp;&nbsp;&nbsp;&nbsp;</span>freca Scyldinga</div>
<div class='line'>hreoh ond heorogrim<span class='gap'>&nbsp;&nbsp;&nbsp;&nbsp;&nbsp;</span>hringmæl gebrægd,</div>
<div class='line'>aldres orwena,<span class='gap'>&nbsp;&nbsp;&nbsp;&nbsp;&nbsp;</span>yrringa sloh,</div>
<div class='line'>þæt hire wið halse<span class='gap'>&nbsp;&nbsp;&nbsp;&nbsp;&nbsp;</span>heard grapode,</div>
<div class='line'>banhringas bræc.<span class='gap'>&nbsp;&nbsp;&nbsp;&nbsp;&nbsp;</span>Bil eal ðurhwod</div>
<div class='line'>fægne flæschoman;<span class='gap'>&nbsp;&nbsp;&nbsp;&nbsp;&nbsp;</span>heo on flet gecrong.</div>
<div class='line'>Sweord wæs swatig,<span class='gap'>&nbsp;&nbsp;&nbsp;&nbsp;&nbsp;</span>secg weorce gefeh.</div>
<div class='line'>Lixte se leoma,<span class='gap'>&nbsp;&nbsp;&nbsp;&nbsp;&nbsp;</span>leoht inne stod,</div>
<div class='line'>efne swa of hefene<span class='gap'>&nbsp;&nbsp;&nbsp;&nbsp;&nbsp;</span>hadre scineð</div>
<div class='line'>rodores candel.<span class='gap'>&nbsp;&nbsp;&nbsp;&nbsp;&nbsp;</span>He æfter recede wlat;</div>
<div class='line'>hwearf þa be wealle,<span class='gap'>&nbsp;&nbsp;&nbsp;&nbsp;&nbsp;</span>wæpen hafenade</div>
<div class='line'>heard be hiltum<span class='gap'>&nbsp;&nbsp;&nbsp;&nbsp;&nbsp;</span>Higelaces ðegn,</div>
<div class='line'>yrre ond anræd.<span class='gap'>&nbsp;&nbsp;&nbsp;&nbsp;&nbsp;</span>Næs seo ecg fracod</div>
<div class='line'>hilderince,<span class='gap'>&nbsp;&nbsp;&nbsp;&nbsp;&nbsp;</span>ac he hraþe wolde</div>
<div class='line'>Grendle forgyldan<span class='gap'>&nbsp;&nbsp;&nbsp;&nbsp;&nbsp;</span>guðræsa fela</div>
<div class='line'>ðara þe he geworhte<span class='gap'>&nbsp;&nbsp;&nbsp;&nbsp;&nbsp;</span>to Westdenum</div>
<div class='line'>oftor micle<span class='gap'>&nbsp;&nbsp;&nbsp;&nbsp;&nbsp;</span>ðonne on ænne sið,</div>
<div class='line'>þonne he Hroðgares<span class='gap'>&nbsp;&nbsp;&nbsp;&nbsp;&nbsp;</span>heorðgeneatas</div>
<div class='line'>sloh on sweofote,<span class='gap'>&nbsp;&nbsp;&nbsp;&nbsp;&nbsp;</span>slæpende fræt</div>
<div class='line'>folces Denigea<span class='gap'>&nbsp;&nbsp;&nbsp;&nbsp;&nbsp;</span>fyftyne men</div>
<div class='line'>ond oðer swylc<span class='gap'>&nbsp;&nbsp;&nbsp;&nbsp;&nbsp;</span>ut offerede,</div>
<div class='line'>laðlicu lac.<span class='gap'>&nbsp;&nbsp;&nbsp;&nbsp;&nbsp;</span>He him þæs lean forgeald,</div>
<div class='line'>reþe cempa,<span class='gap'>&nbsp;&nbsp;&nbsp;&nbsp;&nbsp;</span>to ðæs þe he on ræste geseah</div>
<div class='line'>guðwerigne<span class='gap'>&nbsp;&nbsp;&nbsp;&nbsp;&nbsp;</span>Grendel licgan</div>
<div class='line'>aldorleasne,<span class='gap'>&nbsp;&nbsp;&nbsp;&nbsp;&nbsp;</span>swa him ær gescod</div>
<div class='line'>hild æt Heorote.<span class='gap'>&nbsp;&nbsp;&nbsp;&nbsp;&nbsp;</span>Hra wide sprong,</div>
<div class='line'>syþðan he æfter deaðe<span class='gap'>&nbsp;&nbsp;&nbsp;&nbsp;&nbsp;</span>drepe þrowade,</div>
<div class='line'>heorosweng heardne,<span class='gap'>&nbsp;&nbsp;&nbsp;&nbsp;&nbsp;</span>ond hine þa heafde becearf.</div>
<div class='line'>Sona þæt gesawon<span class='gap'>&nbsp;&nbsp;&nbsp;&nbsp;&nbsp;</span>snottre ceorlas,</div>
<div class='line'>þa ðe mid Hroðgare<span class='gap'>&nbsp;&nbsp;&nbsp;&nbsp;&nbsp;</span>on holm wliton,</div>
<div class='line'>þæt wæs yðgeblond<span class='gap'>&nbsp;&nbsp;&nbsp;&nbsp;&nbsp;</span>eal gemenged,</div>
<div class='line'>brim blode fah.<span class='gap'>&nbsp;&nbsp;&nbsp;&nbsp;&nbsp;</span>Blondenfeaxe,</div>
<div class='line'>gomele ymb godne,<span class='gap'>&nbsp;&nbsp;&nbsp;&nbsp;&nbsp;</span>ongeador spræcon</div>
<div class='line'>þæt hig þæs æðelinges<span class='gap'>&nbsp;&nbsp;&nbsp;&nbsp;&nbsp;</span>eft ne wendon</div>
<div class='line'>þæt he sigehreðig<span class='gap'>&nbsp;&nbsp;&nbsp;&nbsp;&nbsp;</span>secean come</div>
<div class='line'>mærne þeoden;<span class='gap'>&nbsp;&nbsp;&nbsp;&nbsp;&nbsp;</span>þa ðæs monige gewearð</div>
<div class='line'>þæt hine seo brimwylf<span class='gap'>&nbsp;&nbsp;&nbsp;&nbsp;&nbsp;</span>abroten hæfde.</div>
<div class='line'>Ða com non dæges.<span class='gap'>&nbsp;&nbsp;&nbsp;&nbsp;&nbsp;</span>Næs ofgeafon</div>
<div class='line'>hwate Scyldingas;<span class='gap'>&nbsp;&nbsp;&nbsp;&nbsp;&nbsp;</span>gewat him ham þonon</div>
<div class='line'>goldwine gumena.<span class='gap'>&nbsp;&nbsp;&nbsp;&nbsp;&nbsp;</span>Gistas setan</div>
<div class='line'>modes seoce<span class='gap'>&nbsp;&nbsp;&nbsp;&nbsp;&nbsp;</span>ond on mere staredon,</div>
<div class='line'>wiston ond ne wendon<span class='gap'>&nbsp;&nbsp;&nbsp;&nbsp;&nbsp;</span>þæt hie heora winedrihten</div>
<div class='line'>selfne gesawon.<span class='gap'>&nbsp;&nbsp;&nbsp;&nbsp;&nbsp;</span>Þa þæt sweord ongan</div>
<div class='line'>æfter heaþoswate<span class='gap'>&nbsp;&nbsp;&nbsp;&nbsp;&nbsp;</span>hildegicelum,</div>
<div class='line'>wigbil wanian.<span class='gap'>&nbsp;&nbsp;&nbsp;&nbsp;&nbsp;</span>Þæt wæs wundra sum,</div>
<div class='line'>þæt hit eal gemealt<span class='gap'>&nbsp;&nbsp;&nbsp;&nbsp;&nbsp;</span>ise gelicost,</div>
<div class='line'>ðonne forstes bend<span class='gap'>&nbsp;&nbsp;&nbsp;&nbsp;&nbsp;</span>fæder onlæteð,</div>
<div class='line'>onwindeð wælrapas,<span class='gap'>&nbsp;&nbsp;&nbsp;&nbsp;&nbsp;</span>se geweald hafað</div>
<div class='line'>sæla ond mæla;<span class='gap'>&nbsp;&nbsp;&nbsp;&nbsp;&nbsp;</span>þæt is soð metod.</div>
<div class='line'>Ne nom he in þæm wicum,<span class='gap'>&nbsp;&nbsp;&nbsp;&nbsp;&nbsp;</span>Wedergeata leod,</div>
<div class='line'>maðmæhta ma,<span class='gap'>&nbsp;&nbsp;&nbsp;&nbsp;&nbsp;</span>þeh he þær monige geseah,</div>
<div class='line'>buton þone hafelan<span class='gap'>&nbsp;&nbsp;&nbsp;&nbsp;&nbsp;</span>ond þa hilt somod</div>
<div class='line'>since fage.<span class='gap'>&nbsp;&nbsp;&nbsp;&nbsp;&nbsp;</span>Sweord ær gemealt,</div>
<div class='line'>forbarn brodenmæl;<span class='gap'>&nbsp;&nbsp;&nbsp;&nbsp;&nbsp;</span>wæs þæt blod to þæs hat,</div>
<div class='line'>ættren ellorgæst<span class='gap'>&nbsp;&nbsp;&nbsp;&nbsp;&nbsp;</span>se þær inne swealt.</div>
<div class='line'>Sona wæs on sunde<span class='gap'>&nbsp;&nbsp;&nbsp;&nbsp;&nbsp;</span>se þe ær æt sæcce gebad</div>
<div class='line'>wighryre wraðra,<span class='gap'>&nbsp;&nbsp;&nbsp;&nbsp;&nbsp;</span>wæter up þurhdeaf.</div>
<div class='line'>Wæron yðgebland<span class='gap'>&nbsp;&nbsp;&nbsp;&nbsp;&nbsp;</span>eal gefælsod,</div>
<div class='line'>eacne eardas,<span class='gap'>&nbsp;&nbsp;&nbsp;&nbsp;&nbsp;</span>þa se ellorgast</div>
<div class='line'>oflet lifdagas<span class='gap'>&nbsp;&nbsp;&nbsp;&nbsp;&nbsp;</span>ond þas lænan gesceaft.</div>
<div class='line'>Com þa to lande<span class='gap'>&nbsp;&nbsp;&nbsp;&nbsp;&nbsp;</span>lidmanna helm</div>
<div class='line'>swiðmod swymman;<span class='gap'>&nbsp;&nbsp;&nbsp;&nbsp;&nbsp;</span>sælace gefeah,</div>
<div class='line'>mægenbyrþenne<span class='gap'>&nbsp;&nbsp;&nbsp;&nbsp;&nbsp;</span>þara þe he him mid hæfde.</div>
<div class='line'>Eodon him þa togeanes,<span class='gap'>&nbsp;&nbsp;&nbsp;&nbsp;&nbsp;</span>gode þancodon,</div>
<div class='line'>ðryðlic þegna heap,<span class='gap'>&nbsp;&nbsp;&nbsp;&nbsp;&nbsp;</span>þeodnes gefegon,</div>
<div class='line'>þæs þe hi hyne gesundne<span class='gap'>&nbsp;&nbsp;&nbsp;&nbsp;&nbsp;</span>geseon moston.</div>
<div class='line'>Ða wæs of þæm hroran<span class='gap'>&nbsp;&nbsp;&nbsp;&nbsp;&nbsp;</span>helm ond byrne</div>
<div class='line'>lungre alysed.<span class='gap'>&nbsp;&nbsp;&nbsp;&nbsp;&nbsp;</span>Lagu drusade,</div>
<div class='line'>wæter under wolcnum,<span class='gap'>&nbsp;&nbsp;&nbsp;&nbsp;&nbsp;</span>wældreore fag.</div>
<div class='line'>Ferdon forð þonon<span class='gap'>&nbsp;&nbsp;&nbsp;&nbsp;&nbsp;</span>feþelastum</div>
<div class='line'>ferhþum fægne,<span class='gap'>&nbsp;&nbsp;&nbsp;&nbsp;&nbsp;</span>foldweg mæton,</div>
<div class='line'>cuþe stræte.<span class='gap'>&nbsp;&nbsp;&nbsp;&nbsp;&nbsp;</span>Cyningbalde men</div>
<div class='line'>from þæm holmclife<span class='gap'>&nbsp;&nbsp;&nbsp;&nbsp;&nbsp;</span>hafelan bæron</div>
<div class='line'>earfoðlice<span class='gap'>&nbsp;&nbsp;&nbsp;&nbsp;&nbsp;</span>heora æghwæþrum,</div>
<div class='line'>felamodigra;<span class='gap'>&nbsp;&nbsp;&nbsp;&nbsp;&nbsp;</span>feower scoldon</div>
<div class='line'>on þæm wælstenge<span class='gap'>&nbsp;&nbsp;&nbsp;&nbsp;&nbsp;</span>weorcum geferian</div>
<div class='line'>to þæm goldsele<span class='gap'>&nbsp;&nbsp;&nbsp;&nbsp;&nbsp;</span>Grendles heafod,</div>
<div class='line'>oþðæt semninga<span class='gap'>&nbsp;&nbsp;&nbsp;&nbsp;&nbsp;</span>to sele comon</div>
<div class='line'>frome fyrdhwate<span class='gap'>&nbsp;&nbsp;&nbsp;&nbsp;&nbsp;</span>feowertyne</div>
<div class='line'>Geata gongan;<span class='gap'>&nbsp;&nbsp;&nbsp;&nbsp;&nbsp;</span>gumdryhten mid</div>
<div class='line'>modig on gemonge<span class='gap'>&nbsp;&nbsp;&nbsp;&nbsp;&nbsp;</span>meodowongas træd.</div>
<div class='line'>Ða com in gan<span class='gap'>&nbsp;&nbsp;&nbsp;&nbsp;&nbsp;</span>ealdor ðegna,</div>
<div class='line'>dædcene mon<span class='gap'>&nbsp;&nbsp;&nbsp;&nbsp;&nbsp;</span>dome gewurþad,</div>
<div class='line'>hæle hildedeor,<span class='gap'>&nbsp;&nbsp;&nbsp;&nbsp;&nbsp;</span>Hroðgar gretan.</div>
<div class='line'>Þa wæs be feaxe<span class='gap'>&nbsp;&nbsp;&nbsp;&nbsp;&nbsp;</span>on flet boren</div>
<div class='line'>Grendles heafod,<span class='gap'>&nbsp;&nbsp;&nbsp;&nbsp;&nbsp;</span>þær guman druncon,</div>
<div class='line'>egeslic for eorlum<span class='gap'>&nbsp;&nbsp;&nbsp;&nbsp;&nbsp;</span>ond þære idese mid,</div>
<div class='line'>wliteseon wrætlic;<span class='gap'>&nbsp;&nbsp;&nbsp;&nbsp;&nbsp;</span>weras on sawon.</div>
  
<div class='line'>Beowulf maþelode,<span class='gap'>&nbsp;&nbsp;&nbsp;&nbsp;&nbsp;</span>bearn Ecgþeowes:</div>
<div class='line'>"Hwæt! we þe þas sælac,<span class='gap'>&nbsp;&nbsp;&nbsp;&nbsp;&nbsp;</span>sunu Healfdenes,</div>
<div class='line'>leod Scyldinga,<span class='gap'>&nbsp;&nbsp;&nbsp;&nbsp;&nbsp;</span>lustum brohton</div>
<div class='line'>tires to tacne,<span class='gap'>&nbsp;&nbsp;&nbsp;&nbsp;&nbsp;</span>þe þu her to locast.</div>
<div class='line'>Ic þæt unsofte<span class='gap'>&nbsp;&nbsp;&nbsp;&nbsp;&nbsp;</span>ealdre gedigde</div>
<div class='line'>wigge under wætere,<span class='gap'>&nbsp;&nbsp;&nbsp;&nbsp;&nbsp;</span>weorc geneþde</div>
<div class='line'>earfoðlice;<span class='gap'>&nbsp;&nbsp;&nbsp;&nbsp;&nbsp;</span>ætrihte wæs</div>
<div class='line'>guð getwæfed,<span class='gap'>&nbsp;&nbsp;&nbsp;&nbsp;&nbsp;</span>nymðe mec god scylde.</div>
<div class='line'>Ne meahte ic æt hilde<span class='gap'>&nbsp;&nbsp;&nbsp;&nbsp;&nbsp;</span>mid Hruntinge</div>
<div class='line'>wiht gewyrcan,<span class='gap'>&nbsp;&nbsp;&nbsp;&nbsp;&nbsp;</span>þeah þæt wæpen duge;</div>
<div class='line'>ac me geuðe<span class='gap'>&nbsp;&nbsp;&nbsp;&nbsp;&nbsp;</span>ylda waldend</div>
<div class='line'>þæt ic on wage geseah<span class='gap'>&nbsp;&nbsp;&nbsp;&nbsp;&nbsp;</span>wlitig hangian</div>
<div class='line'>eald sweord eacen<span class='gap'>&nbsp;&nbsp;&nbsp;&nbsp;&nbsp;</span>(oftost wisode</div>
<div class='line'>winigea leasum),<span class='gap'>&nbsp;&nbsp;&nbsp;&nbsp;&nbsp;</span>þæt ic ðy wæpne gebræd.</div>
<div class='line'>Ofsloh ða æt þære sæcce,<span class='gap'>&nbsp;&nbsp;&nbsp;&nbsp;&nbsp;</span>þa me sæl ageald,</div>
<div class='line'>huses hyrdas.<span class='gap'>&nbsp;&nbsp;&nbsp;&nbsp;&nbsp;</span>Þa þæt hildebil</div>
<div class='line'>forbarn brogdenmæl,<span class='gap'>&nbsp;&nbsp;&nbsp;&nbsp;&nbsp;</span>swa þæt blod gesprang,</div>
<div class='line'>hatost heaþoswata.<span class='gap'>&nbsp;&nbsp;&nbsp;&nbsp;&nbsp;</span>Ic þæt hilt þanan</div>
<div class='line'>feondum ætferede,<span class='gap'>&nbsp;&nbsp;&nbsp;&nbsp;&nbsp;</span>fyrendæda wræc,</div>
<div class='line'>deaðcwealm Denigea,<span class='gap'>&nbsp;&nbsp;&nbsp;&nbsp;&nbsp;</span>swa hit gedefe wæs.</div>
<div class='line'>Ic hit þe þonne gehate,<span class='gap'>&nbsp;&nbsp;&nbsp;&nbsp;&nbsp;</span>þæt þu on Heorote most</div>
<div class='line'>sorhleas swefan<span class='gap'>&nbsp;&nbsp;&nbsp;&nbsp;&nbsp;</span>mid þinra secga gedryht</div>
<div class='line'>ond þegna gehwylc<span class='gap'>&nbsp;&nbsp;&nbsp;&nbsp;&nbsp;</span>þinra leoda,</div>
<div class='line'>duguðe ond iogoþe,<span class='gap'>&nbsp;&nbsp;&nbsp;&nbsp;&nbsp;</span>þæt þu him ondrædan ne þearft,</div>
<div class='line'>þeoden Scyldinga,<span class='gap'>&nbsp;&nbsp;&nbsp;&nbsp;&nbsp;</span>on þa healfe,</div>
<div class='line'>aldorbealu eorlum,<span class='gap'>&nbsp;&nbsp;&nbsp;&nbsp;&nbsp;</span>swa þu ær dydest."</div>
<div class='line'>Ða wæs gylden hilt<span class='gap'>&nbsp;&nbsp;&nbsp;&nbsp;&nbsp;</span>gamelum rince,</div>
<div class='line'>harum hildfruman,<span class='gap'>&nbsp;&nbsp;&nbsp;&nbsp;&nbsp;</span>on hand gyfen,</div>
<div class='line'>enta ærgeweorc;<span class='gap'>&nbsp;&nbsp;&nbsp;&nbsp;&nbsp;</span>hit on æht gehwearf</div>
<div class='line'>æfter deofla hryre<span class='gap'>&nbsp;&nbsp;&nbsp;&nbsp;&nbsp;</span>Denigea frean,</div>
<div class='line'>wundorsmiþa geweorc,<span class='gap'>&nbsp;&nbsp;&nbsp;&nbsp;&nbsp;</span>ond þa þas worold ofgeaf</div>
<div class='line'>gromheort guma,<span class='gap'>&nbsp;&nbsp;&nbsp;&nbsp;&nbsp;</span>godes ondsaca,</div>
<div class='line'>morðres scyldig,<span class='gap'>&nbsp;&nbsp;&nbsp;&nbsp;&nbsp;</span>ond his modor eac,</div>
<div class='line'>on geweald gehwearf<span class='gap'>&nbsp;&nbsp;&nbsp;&nbsp;&nbsp;</span>woroldcyninga</div>
<div class='line'>ðæm selestan<span class='gap'>&nbsp;&nbsp;&nbsp;&nbsp;&nbsp;</span>be sæm tweonum</div>
<div class='line'>ðara þe on Scedenigge<span class='gap'>&nbsp;&nbsp;&nbsp;&nbsp;&nbsp;</span>sceattas dælde.</div>
<div class='line'>Hroðgar maðelode,<span class='gap'>&nbsp;&nbsp;&nbsp;&nbsp;&nbsp;</span>hylt sceawode,</div>
<div class='line'>ealde lafe,<span class='gap'>&nbsp;&nbsp;&nbsp;&nbsp;&nbsp;</span>on ðæm wæs or writen</div>
<div class='line'>fyrngewinnes,<span class='gap'>&nbsp;&nbsp;&nbsp;&nbsp;&nbsp;</span>syðþan flod ofsloh,</div>
<div class='line'>gifen geotende,<span class='gap'>&nbsp;&nbsp;&nbsp;&nbsp;&nbsp;</span>giganta cyn</div>
<div class='line'>(frecne geferdon);<span class='gap'>&nbsp;&nbsp;&nbsp;&nbsp;&nbsp;</span>þæt wæs fremde þeod</div>
<div class='line'>ecean dryhtne;<span class='gap'>&nbsp;&nbsp;&nbsp;&nbsp;&nbsp;</span>him þæs endelean</div>
<div class='line'>þurh wæteres wylm<span class='gap'>&nbsp;&nbsp;&nbsp;&nbsp;&nbsp;</span>waldend sealde.</div>
<div class='line'>Swa wæs on ðæm scennum<span class='gap'>&nbsp;&nbsp;&nbsp;&nbsp;&nbsp;</span>sciran goldes</div>
<div class='line'>þurh runstafas<span class='gap'>&nbsp;&nbsp;&nbsp;&nbsp;&nbsp;</span>rihte gemearcod,</div>
<div class='line'>geseted ond gesæd<span class='gap'>&nbsp;&nbsp;&nbsp;&nbsp;&nbsp;</span>hwam þæt sweord geworht,</div>
<div class='line'>irena cyst,<span class='gap'>&nbsp;&nbsp;&nbsp;&nbsp;&nbsp;</span>ærest wære,</div>
<div class='line'>wreoþenhilt ond wyrmfah.<span class='gap'>&nbsp;&nbsp;&nbsp;&nbsp;&nbsp;</span>Ða se wisa spræc</div>
<div class='line'>sunu Healfdenes<span class='gap'>&nbsp;&nbsp;&nbsp;&nbsp;&nbsp;</span>(swigedon ealle):</div>
<div class='line'>"þæt, la, mæg secgan<span class='gap'>&nbsp;&nbsp;&nbsp;&nbsp;&nbsp;</span>se þe soð ond riht</div>
<div class='line'>fremeð on folce,<span class='gap'>&nbsp;&nbsp;&nbsp;&nbsp;&nbsp;</span>feor eal gemon,</div>
<div class='line'>eald ᛟweard,<span class='gap'>&nbsp;&nbsp;&nbsp;&nbsp;&nbsp;</span>þæt ðes eorl wære</div>
<div class='line'>geboren betera!<span class='gap'>&nbsp;&nbsp;&nbsp;&nbsp;&nbsp;</span>Blæd is aræred</div>
<div class='line'>geond widwegas,<span class='gap'>&nbsp;&nbsp;&nbsp;&nbsp;&nbsp;</span>wine min Beowulf,</div>
<div class='line'>ðin ofer þeoda gehwylce.<span class='gap'>&nbsp;&nbsp;&nbsp;&nbsp;&nbsp;</span>Eal þu hit geþyldum healdest,</div>
<div class='line'>mægen mid modes snyttrum.<span class='gap'>&nbsp;&nbsp;&nbsp;&nbsp;&nbsp;</span>Ic þe sceal mine gelæstan</div>
<div class='line'>freode, swa wit furðum spræcon.<span class='gap'>&nbsp;&nbsp;&nbsp;&nbsp;&nbsp;</span>Ðu scealt to frofre weorþan</div>
<div class='line'>eal langtwidig<span class='gap'>&nbsp;&nbsp;&nbsp;&nbsp;&nbsp;</span>leodum þinum,</div>
<div class='line'>hæleðum to helpe.<span class='gap'>&nbsp;&nbsp;&nbsp;&nbsp;&nbsp;</span>Ne wearð Heremod swa</div>
<div class='line'>eaforum Ecgwelan,<span class='gap'>&nbsp;&nbsp;&nbsp;&nbsp;&nbsp;</span>Arscyldingum;</div>
<div class='line'>ne geweox he him to willan,<span class='gap'>&nbsp;&nbsp;&nbsp;&nbsp;&nbsp;</span>ac to wælfealle</div>
<div class='line'>ond to deaðcwalum<span class='gap'>&nbsp;&nbsp;&nbsp;&nbsp;&nbsp;</span>Deniga leodum;</div>
<div class='line'>breat bolgenmod<span class='gap'>&nbsp;&nbsp;&nbsp;&nbsp;&nbsp;</span>beodgeneatas,</div>
<div class='line'>eaxlgesteallan,<span class='gap'>&nbsp;&nbsp;&nbsp;&nbsp;&nbsp;</span>oþþæt he ana hwearf,</div>
<div class='line'>mære þeoden,<span class='gap'>&nbsp;&nbsp;&nbsp;&nbsp;&nbsp;</span>mondreamum from.</div>
<div class='line'>Ðeah þe hine mihtig god<span class='gap'>&nbsp;&nbsp;&nbsp;&nbsp;&nbsp;</span>mægenes wynnum,</div>
<div class='line'>eafeþum stepte,<span class='gap'>&nbsp;&nbsp;&nbsp;&nbsp;&nbsp;</span>ofer ealle men</div>
<div class='line'>forð gefremede,<span class='gap'>&nbsp;&nbsp;&nbsp;&nbsp;&nbsp;</span>hwæþere him on ferhþe greow</div>
<div class='line'>breosthord blodreow.<span class='gap'>&nbsp;&nbsp;&nbsp;&nbsp;&nbsp;</span>Nallas beagas geaf</div>
<div class='line'>Denum æfter dome;<span class='gap'>&nbsp;&nbsp;&nbsp;&nbsp;&nbsp;</span>dreamleas gebad</div>
<div class='line'>þæt he þæs gewinnes<span class='gap'>&nbsp;&nbsp;&nbsp;&nbsp;&nbsp;</span>weorc þrowade,</div>
<div class='line'>leodbealo longsum.<span class='gap'>&nbsp;&nbsp;&nbsp;&nbsp;&nbsp;</span>Ðu þe lær be þon,</div>
<div class='line'>gumcyste ongit;<span class='gap'>&nbsp;&nbsp;&nbsp;&nbsp;&nbsp;</span>ic þis gid be þe</div>
<div class='line'>awræc wintrum frod.<span class='gap'>&nbsp;&nbsp;&nbsp;&nbsp;&nbsp;</span>Wundor is to secganne</div>
<div class='line'>hu mihtig god<span class='gap'>&nbsp;&nbsp;&nbsp;&nbsp;&nbsp;</span>manna cynne</div>
<div class='line'>þurh sidne sefan<span class='gap'>&nbsp;&nbsp;&nbsp;&nbsp;&nbsp;</span>snyttru bryttað,</div>
<div class='line'>eard ond eorlscipe;<span class='gap'>&nbsp;&nbsp;&nbsp;&nbsp;&nbsp;</span>he ah ealra geweald.</div>
<div class='line'>Hwilum he on lufan<span class='gap'>&nbsp;&nbsp;&nbsp;&nbsp;&nbsp;</span>læteð hworfan</div>
<div class='line'>monnes modgeþonc<span class='gap'>&nbsp;&nbsp;&nbsp;&nbsp;&nbsp;</span>mæran cynnes,</div>
<div class='line'>seleð him on eþle<span class='gap'>&nbsp;&nbsp;&nbsp;&nbsp;&nbsp;</span>eorþan wynne</div>
<div class='line'>to healdanne,<span class='gap'>&nbsp;&nbsp;&nbsp;&nbsp;&nbsp;</span>hleoburh wera,</div>
<div class='line'>gedeð him swa gewealdene<span class='gap'>&nbsp;&nbsp;&nbsp;&nbsp;&nbsp;</span>worolde dælas,</div>
<div class='line'>side rice,<span class='gap'>&nbsp;&nbsp;&nbsp;&nbsp;&nbsp;</span>þæt he his selfa ne mæg</div>
<div class='line'>for his unsnyttrum<span class='gap'>&nbsp;&nbsp;&nbsp;&nbsp;&nbsp;</span>ende geþencean.</div>
<div class='line'>Wunað he on wiste;<span class='gap'>&nbsp;&nbsp;&nbsp;&nbsp;&nbsp;</span>no hine wiht dweleð</div>
<div class='line'>adl ne yldo,<span class='gap'>&nbsp;&nbsp;&nbsp;&nbsp;&nbsp;</span>ne him inwitsorh</div>
<div class='line'>on sefan sweorceð,<span class='gap'>&nbsp;&nbsp;&nbsp;&nbsp;&nbsp;</span>ne gesacu ohwær</div>
<div class='line'>ecghete eoweð,<span class='gap'>&nbsp;&nbsp;&nbsp;&nbsp;&nbsp;</span>ac him eal worold</div>
<div class='line'>wendeð on willan<span class='gap'>&nbsp;&nbsp;&nbsp;&nbsp;&nbsp;</span>(he þæt wyrse ne con),</div>
  
<div class='line'>oðþæt him on innan<span class='gap'>&nbsp;&nbsp;&nbsp;&nbsp;&nbsp;</span>oferhygda dæl</div>
<div class='line'>weaxeð ond wridað.<span class='gap'>&nbsp;&nbsp;&nbsp;&nbsp;&nbsp;</span>Þonne se weard swefeð,</div>
<div class='line'>sawele hyrde;<span class='gap'>&nbsp;&nbsp;&nbsp;&nbsp;&nbsp;</span>bið se slæp to fæst,</div>
<div class='line'>bisgum gebunden,<span class='gap'>&nbsp;&nbsp;&nbsp;&nbsp;&nbsp;</span>bona swiðe neah,</div>
<div class='line'>se þe of flanbogan<span class='gap'>&nbsp;&nbsp;&nbsp;&nbsp;&nbsp;</span>fyrenum sceoteð.</div>
<div class='line'>Þonne bið on hreþre<span class='gap'>&nbsp;&nbsp;&nbsp;&nbsp;&nbsp;</span>under helm drepen</div>
<div class='line'>biteran stræle<span class='gap'>&nbsp;&nbsp;&nbsp;&nbsp;&nbsp;</span>(him bebeorgan ne con),</div>
<div class='line'>wom wundorbebodum<span class='gap'>&nbsp;&nbsp;&nbsp;&nbsp;&nbsp;</span>wergan gastes;</div>
<div class='line'>þinceð him to lytel<span class='gap'>&nbsp;&nbsp;&nbsp;&nbsp;&nbsp;</span>þæt he lange heold,</div>
<div class='line'>gytsað gromhydig,<span class='gap'>&nbsp;&nbsp;&nbsp;&nbsp;&nbsp;</span>nallas on gylp seleð</div>
<div class='line'>fædde beagas,<span class='gap'>&nbsp;&nbsp;&nbsp;&nbsp;&nbsp;</span>ond he þa forðgesceaft</div>
<div class='line'>forgyteð ond forgymeð,<span class='gap'>&nbsp;&nbsp;&nbsp;&nbsp;&nbsp;</span>þæs þe him ær god sealde,</div>
<div class='line'>wuldres waldend,<span class='gap'>&nbsp;&nbsp;&nbsp;&nbsp;&nbsp;</span>weorðmynda dæl.</div>
<div class='line'>Hit on endestæf<span class='gap'>&nbsp;&nbsp;&nbsp;&nbsp;&nbsp;</span>eft gelimpeð</div>
<div class='line'>þæt se lichoma<span class='gap'>&nbsp;&nbsp;&nbsp;&nbsp;&nbsp;</span>læne gedreoseð,</div>
<div class='line'>fæge gefealleð;<span class='gap'>&nbsp;&nbsp;&nbsp;&nbsp;&nbsp;</span>fehð oþer to,</div>
<div class='line'>se þe unmurnlice<span class='gap'>&nbsp;&nbsp;&nbsp;&nbsp;&nbsp;</span>madmas dæleþ,</div>
<div class='line'>eorles ærgestreon,<span class='gap'>&nbsp;&nbsp;&nbsp;&nbsp;&nbsp;</span>egesan ne gymeð.</div>
<div class='line'>Bebeorh þe ðone bealonið,<span class='gap'>&nbsp;&nbsp;&nbsp;&nbsp;&nbsp;</span>Beowulf leofa,</div>
<div class='line'>secg betsta,<span class='gap'>&nbsp;&nbsp;&nbsp;&nbsp;&nbsp;</span>ond þe þæt selre geceos,</div>
<div class='line'>ece rædas;<span class='gap'>&nbsp;&nbsp;&nbsp;&nbsp;&nbsp;</span>oferhyda ne gym,</div>
<div class='line'>mære cempa.<span class='gap'>&nbsp;&nbsp;&nbsp;&nbsp;&nbsp;</span>Nu is þines mægnes blæd</div>
<div class='line'>ane hwile.<span class='gap'>&nbsp;&nbsp;&nbsp;&nbsp;&nbsp;</span>Eft sona bið</div>
<div class='line'>þæt þec adl oððe ecg<span class='gap'>&nbsp;&nbsp;&nbsp;&nbsp;&nbsp;</span>eafoþes getwæfeð,</div>
<div class='line'>oððe fyres feng,<span class='gap'>&nbsp;&nbsp;&nbsp;&nbsp;&nbsp;</span>oððe flodes wylm,</div>
<div class='line'>oððe gripe meces,<span class='gap'>&nbsp;&nbsp;&nbsp;&nbsp;&nbsp;</span>oððe gares fliht,</div>
<div class='line'>oððe atol yldo;<span class='gap'>&nbsp;&nbsp;&nbsp;&nbsp;&nbsp;</span>oððe eagena bearhtm</div>
<div class='line'>forsiteð ond forsworceð;<span class='gap'>&nbsp;&nbsp;&nbsp;&nbsp;&nbsp;</span>semninga bið</div>
<div class='line'>þæt ðec, dryhtguma,<span class='gap'>&nbsp;&nbsp;&nbsp;&nbsp;&nbsp;</span>deað oferswyðeð.</div>
<div class='line'>Swa ic Hringdena<span class='gap'>&nbsp;&nbsp;&nbsp;&nbsp;&nbsp;</span>hund missera</div>
<div class='line'>weold under wolcnum<span class='gap'>&nbsp;&nbsp;&nbsp;&nbsp;&nbsp;</span>ond hig wigge beleac</div>
<div class='line'>manigum mægþa<span class='gap'>&nbsp;&nbsp;&nbsp;&nbsp;&nbsp;</span>geond þysne middangeard,</div>
<div class='line'>æscum ond ecgum,<span class='gap'>&nbsp;&nbsp;&nbsp;&nbsp;&nbsp;</span>þæt ic me ænigne</div>
<div class='line'>under swegles begong<span class='gap'>&nbsp;&nbsp;&nbsp;&nbsp;&nbsp;</span>gesacan ne tealde.</div>
<div class='line'>Hwæt, me þæs on eþle<span class='gap'>&nbsp;&nbsp;&nbsp;&nbsp;&nbsp;</span>edwenden cwom,</div>
<div class='line'>gyrn æfter gomene,<span class='gap'>&nbsp;&nbsp;&nbsp;&nbsp;&nbsp;</span>seoþðan Grendel wearð,</div>
<div class='line'>ealdgewinna,<span class='gap'>&nbsp;&nbsp;&nbsp;&nbsp;&nbsp;</span>ingenga min;</div>
<div class='line'>ic þære socne<span class='gap'>&nbsp;&nbsp;&nbsp;&nbsp;&nbsp;</span>singales wæg</div>
<div class='line'>modceare micle.<span class='gap'>&nbsp;&nbsp;&nbsp;&nbsp;&nbsp;</span>Þæs sig metode þanc,</div>
<div class='line'>ecean dryhtne,<span class='gap'>&nbsp;&nbsp;&nbsp;&nbsp;&nbsp;</span>þæs ðe ic on aldre gebad</div>
<div class='line'>þæt ic on þone hafelan<span class='gap'>&nbsp;&nbsp;&nbsp;&nbsp;&nbsp;</span>heorodreorigne</div>
<div class='line'>ofer ealdgewin<span class='gap'>&nbsp;&nbsp;&nbsp;&nbsp;&nbsp;</span>eagum starige!</div>
<div class='line'>Ga nu to setle,<span class='gap'>&nbsp;&nbsp;&nbsp;&nbsp;&nbsp;</span>symbelwynne dreoh</div>
<div class='line'>wigge weorþad;<span class='gap'>&nbsp;&nbsp;&nbsp;&nbsp;&nbsp;</span>unc sceal worn fela</div>
<div class='line'>maþma gemænra,<span class='gap'>&nbsp;&nbsp;&nbsp;&nbsp;&nbsp;</span>siþðan morgen bið."</div>
<div class='line'>Geat wæs glædmod,<span class='gap'>&nbsp;&nbsp;&nbsp;&nbsp;&nbsp;</span>geong sona to</div>
<div class='line'>setles neosan,<span class='gap'>&nbsp;&nbsp;&nbsp;&nbsp;&nbsp;</span>swa se snottra heht.</div>
<div class='line'>Þa wæs eft swa ær<span class='gap'>&nbsp;&nbsp;&nbsp;&nbsp;&nbsp;</span>ellenrofum</div>
<div class='line'>fletsittendum<span class='gap'>&nbsp;&nbsp;&nbsp;&nbsp;&nbsp;</span>fægere gereorded</div>
<div class='line'>niowan stefne.<span class='gap'>&nbsp;&nbsp;&nbsp;&nbsp;&nbsp;</span>Nihthelm geswearc</div>
<div class='line'>deorc ofer dryhtgumum.<span class='gap'>&nbsp;&nbsp;&nbsp;&nbsp;&nbsp;</span>Duguð eal aras.</div>
<div class='line'>Wolde blondenfeax<span class='gap'>&nbsp;&nbsp;&nbsp;&nbsp;&nbsp;</span>beddes neosan,</div>
<div class='line'>gamela Scylding.<span class='gap'>&nbsp;&nbsp;&nbsp;&nbsp;&nbsp;</span>Geat unigmetes wel,</div>
<div class='line'>rofne randwigan,<span class='gap'>&nbsp;&nbsp;&nbsp;&nbsp;&nbsp;</span>restan lyste;</div>
<div class='line'>sona him seleþegn<span class='gap'>&nbsp;&nbsp;&nbsp;&nbsp;&nbsp;</span>siðes wergum,</div>
<div class='line'>feorrancundum,<span class='gap'>&nbsp;&nbsp;&nbsp;&nbsp;&nbsp;</span>forð wisade,</div>
<div class='line'>se for andrysnum<span class='gap'>&nbsp;&nbsp;&nbsp;&nbsp;&nbsp;</span>ealle beweotede</div>
<div class='line'>þegnes þearfe,<span class='gap'>&nbsp;&nbsp;&nbsp;&nbsp;&nbsp;</span>swylce þy dogore</div>
<div class='line'>heaþoliðende<span class='gap'>&nbsp;&nbsp;&nbsp;&nbsp;&nbsp;</span>habban scoldon.</div>
<div class='line'>Reste hine þa rumheort;<span class='gap'>&nbsp;&nbsp;&nbsp;&nbsp;&nbsp;</span>reced hliuade</div>
<div class='line'>geap ond goldfah;<span class='gap'>&nbsp;&nbsp;&nbsp;&nbsp;&nbsp;</span>gæst inne swæf</div>
<div class='line'>oþþæt hrefn blaca<span class='gap'>&nbsp;&nbsp;&nbsp;&nbsp;&nbsp;</span>heofones wynne</div>
<div class='line'>bliðheort bodode.<span class='gap'>&nbsp;&nbsp;&nbsp;&nbsp;&nbsp;</span>Ða com beorht scacan</div>
    scaþan onetton,  
<div class='line'>wæron æþelingas<span class='gap'>&nbsp;&nbsp;&nbsp;&nbsp;&nbsp;</span>eft to leodum</div>
<div class='line'>fuse to farenne;<span class='gap'>&nbsp;&nbsp;&nbsp;&nbsp;&nbsp;</span>wolde feor þanon</div>
<div class='line'>cuma collenferhð<span class='gap'>&nbsp;&nbsp;&nbsp;&nbsp;&nbsp;</span>ceoles neosan.</div>
<div class='line'>Heht þa se hearda<span class='gap'>&nbsp;&nbsp;&nbsp;&nbsp;&nbsp;</span>Hrunting beran</div>
<div class='line'>sunu Ecglafes,<span class='gap'>&nbsp;&nbsp;&nbsp;&nbsp;&nbsp;</span>heht his sweord niman,</div>
<div class='line'>leoflic iren;<span class='gap'>&nbsp;&nbsp;&nbsp;&nbsp;&nbsp;</span>sægde him þæs leanes þanc,</div>
<div class='line'>cwæð, he þone guðwine<span class='gap'>&nbsp;&nbsp;&nbsp;&nbsp;&nbsp;</span>godne tealde,</div>
<div class='line'>wigcræftigne,<span class='gap'>&nbsp;&nbsp;&nbsp;&nbsp;&nbsp;</span>nales wordum log</div>
<div class='line'>meces ecge;<span class='gap'>&nbsp;&nbsp;&nbsp;&nbsp;&nbsp;</span>þæt wæs modig secg.</div>
<div class='line'>Ond þa siðfrome,<span class='gap'>&nbsp;&nbsp;&nbsp;&nbsp;&nbsp;</span>searwum gearwe</div>
<div class='line'>wigend wæron;<span class='gap'>&nbsp;&nbsp;&nbsp;&nbsp;&nbsp;</span>eode weorð Denum</div>
<div class='line'>æþeling to yppan,<span class='gap'>&nbsp;&nbsp;&nbsp;&nbsp;&nbsp;</span>þær se oþer wæs,</div>
<div class='line'>hæle hildedeor<span class='gap'>&nbsp;&nbsp;&nbsp;&nbsp;&nbsp;</span>Hroðgar grette.</div>
  
<div class='line'>Beowulf maþelode,<span class='gap'>&nbsp;&nbsp;&nbsp;&nbsp;&nbsp;</span>bearn Ecgþeowes:</div>
<div class='line'>"Nu we sæliðend<span class='gap'>&nbsp;&nbsp;&nbsp;&nbsp;&nbsp;</span>secgan wyllað,</div>
<div class='line'>feorran cumene,<span class='gap'>&nbsp;&nbsp;&nbsp;&nbsp;&nbsp;</span>þæt we fundiaþ</div>
<div class='line'>Higelac secan.<span class='gap'>&nbsp;&nbsp;&nbsp;&nbsp;&nbsp;</span>Wæron her tela</div>
<div class='line'>willum bewenede;<span class='gap'>&nbsp;&nbsp;&nbsp;&nbsp;&nbsp;</span>þu us wel dohtest.</div>
<div class='line'>Gif ic þonne on eorþan<span class='gap'>&nbsp;&nbsp;&nbsp;&nbsp;&nbsp;</span>owihte mæg</div>
<div class='line'>þinre modlufan<span class='gap'>&nbsp;&nbsp;&nbsp;&nbsp;&nbsp;</span>maran tilian,</div>
<div class='line'>gumena dryhten,<span class='gap'>&nbsp;&nbsp;&nbsp;&nbsp;&nbsp;</span>ðonne ic gyt dyde,</div>
<div class='line'>guðgeweorca,<span class='gap'>&nbsp;&nbsp;&nbsp;&nbsp;&nbsp;</span>ic beo gearo sona.</div>
<div class='line'>Gif ic þæt gefricge<span class='gap'>&nbsp;&nbsp;&nbsp;&nbsp;&nbsp;</span>ofer floda begang,</div>
<div class='line'>þæt þec ymbsittend<span class='gap'>&nbsp;&nbsp;&nbsp;&nbsp;&nbsp;</span>egesan þywað,</div>
<div class='line'>swa þec hetende<span class='gap'>&nbsp;&nbsp;&nbsp;&nbsp;&nbsp;</span>hwilum dydon,</div>
<div class='line'>ic ðe þusenda<span class='gap'>&nbsp;&nbsp;&nbsp;&nbsp;&nbsp;</span>þegna bringe,</div>
<div class='line'>hæleþa to helpe.<span class='gap'>&nbsp;&nbsp;&nbsp;&nbsp;&nbsp;</span>Ic on Higelac wat,</div>
<div class='line'>Geata dryhten,<span class='gap'>&nbsp;&nbsp;&nbsp;&nbsp;&nbsp;</span>þeah ðe he geong sy,</div>
<div class='line'>folces hyrde,<span class='gap'>&nbsp;&nbsp;&nbsp;&nbsp;&nbsp;</span>þæt he mec fremman wile</div>
<div class='line'>wordum ond worcum,<span class='gap'>&nbsp;&nbsp;&nbsp;&nbsp;&nbsp;</span>þæt ic þe wel herige</div>
<div class='line'>ond þe to geoce<span class='gap'>&nbsp;&nbsp;&nbsp;&nbsp;&nbsp;</span>garholt bere,</div>
<div class='line'>mægenes fultum,<span class='gap'>&nbsp;&nbsp;&nbsp;&nbsp;&nbsp;</span>þær ðe bið manna þearf.</div>
<div class='line'>Gif him þonne Hreþric<span class='gap'>&nbsp;&nbsp;&nbsp;&nbsp;&nbsp;</span>to hofum Geata</div>
<div class='line'>geþingeð, þeodnes bearn,<span class='gap'>&nbsp;&nbsp;&nbsp;&nbsp;&nbsp;</span>he mæg þær fela</div>
<div class='line'>freonda findan;<span class='gap'>&nbsp;&nbsp;&nbsp;&nbsp;&nbsp;</span>feorcyþðe beoð</div>
<div class='line'>selran gesohte<span class='gap'>&nbsp;&nbsp;&nbsp;&nbsp;&nbsp;</span>þæm þe him selfa deah."</div>
<div class='line'>Hroðgar maþelode<span class='gap'>&nbsp;&nbsp;&nbsp;&nbsp;&nbsp;</span>him on ondsware:</div>
<div class='line'>"þe þa wordcwydas<span class='gap'>&nbsp;&nbsp;&nbsp;&nbsp;&nbsp;</span>wigtig drihten</div>
<div class='line'>on sefan sende;<span class='gap'>&nbsp;&nbsp;&nbsp;&nbsp;&nbsp;</span>ne hyrde ic snotorlicor</div>
<div class='line'>on swa geongum feore<span class='gap'>&nbsp;&nbsp;&nbsp;&nbsp;&nbsp;</span>guman þingian.</div>
<div class='line'>Þu eart mægenes strang<span class='gap'>&nbsp;&nbsp;&nbsp;&nbsp;&nbsp;</span>ond on mode frod,</div>
<div class='line'>wis wordcwida.<span class='gap'>&nbsp;&nbsp;&nbsp;&nbsp;&nbsp;</span>Wen ic talige,</div>
<div class='line'>gif þæt gegangeð,<span class='gap'>&nbsp;&nbsp;&nbsp;&nbsp;&nbsp;</span>þæt ðe gar nymeð,</div>
<div class='line'>hild heorugrimme,<span class='gap'>&nbsp;&nbsp;&nbsp;&nbsp;&nbsp;</span>Hreþles eaferan,</div>
<div class='line'>adl oþðe iren<span class='gap'>&nbsp;&nbsp;&nbsp;&nbsp;&nbsp;</span>ealdor ðinne,</div>
<div class='line'>folces hyrde,<span class='gap'>&nbsp;&nbsp;&nbsp;&nbsp;&nbsp;</span>ond þu þin feorh hafast,</div>
<div class='line'>þæt þe Sægeatas<span class='gap'>&nbsp;&nbsp;&nbsp;&nbsp;&nbsp;</span>selran næbben</div>
<div class='line'>to geceosenne<span class='gap'>&nbsp;&nbsp;&nbsp;&nbsp;&nbsp;</span>cyning ænigne,</div>
<div class='line'>hordweard hæleþa,<span class='gap'>&nbsp;&nbsp;&nbsp;&nbsp;&nbsp;</span>gyf þu healdan wylt</div>
<div class='line'>maga rice.<span class='gap'>&nbsp;&nbsp;&nbsp;&nbsp;&nbsp;</span>Me þin modsefa</div>
<div class='line'>licað leng swa wel,<span class='gap'>&nbsp;&nbsp;&nbsp;&nbsp;&nbsp;</span>leofa Beowulf.</div>
<div class='line'>Hafast þu gefered<span class='gap'>&nbsp;&nbsp;&nbsp;&nbsp;&nbsp;</span>þæt þam folcum sceal,</div>
<div class='line'>Geata leodum<span class='gap'>&nbsp;&nbsp;&nbsp;&nbsp;&nbsp;</span>ond Gardenum,</div>
<div class='line'>sib gemæne,<span class='gap'>&nbsp;&nbsp;&nbsp;&nbsp;&nbsp;</span>ond sacu restan,</div>
<div class='line'>inwitniþas,<span class='gap'>&nbsp;&nbsp;&nbsp;&nbsp;&nbsp;</span>þe hie ær drugon,</div>
<div class='line'>wesan, þenden ic wealde<span class='gap'>&nbsp;&nbsp;&nbsp;&nbsp;&nbsp;</span>widan rices,</div>
<div class='line'>maþmas gemæne,<span class='gap'>&nbsp;&nbsp;&nbsp;&nbsp;&nbsp;</span>manig oþerne</div>
<div class='line'>godum gegretan<span class='gap'>&nbsp;&nbsp;&nbsp;&nbsp;&nbsp;</span>ofer ganotes bæð;</div>
<div class='line'>sceal hringnaca<span class='gap'>&nbsp;&nbsp;&nbsp;&nbsp;&nbsp;</span>ofer heafu bringan</div>
<div class='line'>lac ond luftacen.<span class='gap'>&nbsp;&nbsp;&nbsp;&nbsp;&nbsp;</span>Ic þa leode wat</div>
<div class='line'>ge wið feond ge wið freond<span class='gap'>&nbsp;&nbsp;&nbsp;&nbsp;&nbsp;</span>fæste geworhte,</div>
<div class='line'>æghwæs untæle<span class='gap'>&nbsp;&nbsp;&nbsp;&nbsp;&nbsp;</span>ealde wisan."</div>
<div class='line'>Ða git him eorla hleo<span class='gap'>&nbsp;&nbsp;&nbsp;&nbsp;&nbsp;</span>inne gesealde,</div>
<div class='line'>mago Healfdenes,<span class='gap'>&nbsp;&nbsp;&nbsp;&nbsp;&nbsp;</span>maþmas XII;</div>
<div class='line'>het hine mid þæm lacum<span class='gap'>&nbsp;&nbsp;&nbsp;&nbsp;&nbsp;</span>leode swæse</div>
<div class='line'>secean on gesyntum,<span class='gap'>&nbsp;&nbsp;&nbsp;&nbsp;&nbsp;</span>snude eft cuman.</div>
<div class='line'>Gecyste þa<span class='gap'>&nbsp;&nbsp;&nbsp;&nbsp;&nbsp;</span>cyning æþelum god,</div>
<div class='line'>þeoden Scyldinga,<span class='gap'>&nbsp;&nbsp;&nbsp;&nbsp;&nbsp;</span>ðegn betstan</div>
<div class='line'>ond be healse genam;<span class='gap'>&nbsp;&nbsp;&nbsp;&nbsp;&nbsp;</span>hruron him tearas,</div>
<div class='line'>blondenfeaxum.<span class='gap'>&nbsp;&nbsp;&nbsp;&nbsp;&nbsp;</span>Him wæs bega wen,</div>
<div class='line'>ealdum infrodum,<span class='gap'>&nbsp;&nbsp;&nbsp;&nbsp;&nbsp;</span>oþres swiðor,</div>
<div class='line'>þæt hie seoððan no<span class='gap'>&nbsp;&nbsp;&nbsp;&nbsp;&nbsp;</span>geseon moston,</div>
<div class='line'>modige on meþle.<span class='gap'>&nbsp;&nbsp;&nbsp;&nbsp;&nbsp;</span>Wæs him se man to þon leof</div>
<div class='line'>þæt he þone breostwylm<span class='gap'>&nbsp;&nbsp;&nbsp;&nbsp;&nbsp;</span>forberan ne mehte,</div>
<div class='line'>ac him on hreþre<span class='gap'>&nbsp;&nbsp;&nbsp;&nbsp;&nbsp;</span>hygebendum fæst</div>
<div class='line'>æfter deorum men<span class='gap'>&nbsp;&nbsp;&nbsp;&nbsp;&nbsp;</span>dyrne langað</div>
<div class='line'>beorn wið blode.<span class='gap'>&nbsp;&nbsp;&nbsp;&nbsp;&nbsp;</span>Him Beowulf þanan,</div>
<div class='line'>guðrinc goldwlanc,<span class='gap'>&nbsp;&nbsp;&nbsp;&nbsp;&nbsp;</span>græsmoldan træd</div>
<div class='line'>since hremig;<span class='gap'>&nbsp;&nbsp;&nbsp;&nbsp;&nbsp;</span>sægenga bad</div>
<div class='line'>agendfrean,<span class='gap'>&nbsp;&nbsp;&nbsp;&nbsp;&nbsp;</span>se þe on ancre rad.</div>
<div class='line'>Þa wæs on gange<span class='gap'>&nbsp;&nbsp;&nbsp;&nbsp;&nbsp;</span>gifu Hroðgares</div>
<div class='line'>oft geæhted;<span class='gap'>&nbsp;&nbsp;&nbsp;&nbsp;&nbsp;</span>þæt wæs an cyning,</div>
<div class='line'>æghwæs orleahtre,<span class='gap'>&nbsp;&nbsp;&nbsp;&nbsp;&nbsp;</span>oþþæt hine yldo benam</div>
<div class='line'>mægenes wynnum,<span class='gap'>&nbsp;&nbsp;&nbsp;&nbsp;&nbsp;</span>se þe oft manegum scod.</div>
  
<div class='line'>Cwom þa to flode<span class='gap'>&nbsp;&nbsp;&nbsp;&nbsp;&nbsp;</span>felamodigra,</div>
<div class='line'>hægstealdra heap,<span class='gap'>&nbsp;&nbsp;&nbsp;&nbsp;&nbsp;</span>hringnet bæron,</div>
<div class='line'>locene leoðosyrcan.<span class='gap'>&nbsp;&nbsp;&nbsp;&nbsp;&nbsp;</span>Landweard onfand</div>
<div class='line'>eftsið eorla,<span class='gap'>&nbsp;&nbsp;&nbsp;&nbsp;&nbsp;</span>swa he ær dyde;</div>
<div class='line'>no he mid hearme<span class='gap'>&nbsp;&nbsp;&nbsp;&nbsp;&nbsp;</span>of hliðes nosan</div>
<div class='line'>gæstas grette,<span class='gap'>&nbsp;&nbsp;&nbsp;&nbsp;&nbsp;</span>ac him togeanes rad,</div>
<div class='line'>cwæð þæt wilcuman<span class='gap'>&nbsp;&nbsp;&nbsp;&nbsp;&nbsp;</span>Wedera leodum</div>
<div class='line'>scaþan scirhame<span class='gap'>&nbsp;&nbsp;&nbsp;&nbsp;&nbsp;</span>to scipe foron.</div>
<div class='line'>Þa wæs on sande<span class='gap'>&nbsp;&nbsp;&nbsp;&nbsp;&nbsp;</span>sægeap naca</div>
<div class='line'>hladen herewædum,<span class='gap'>&nbsp;&nbsp;&nbsp;&nbsp;&nbsp;</span>hringedstefna,</div>
<div class='line'>mearum ond maðmum;<span class='gap'>&nbsp;&nbsp;&nbsp;&nbsp;&nbsp;</span>mæst hlifade</div>
<div class='line'>ofer Hroðgares<span class='gap'>&nbsp;&nbsp;&nbsp;&nbsp;&nbsp;</span>hordgestreonum.</div>
<div class='line'>He þæm batwearde<span class='gap'>&nbsp;&nbsp;&nbsp;&nbsp;&nbsp;</span>bunden golde</div>
<div class='line'>swurd gesealde,<span class='gap'>&nbsp;&nbsp;&nbsp;&nbsp;&nbsp;</span>þæt he syðþan wæs</div>
<div class='line'>on meodubence<span class='gap'>&nbsp;&nbsp;&nbsp;&nbsp;&nbsp;</span>maþme þy weorþra,</div>
<div class='line'>yrfelafe.<span class='gap'>&nbsp;&nbsp;&nbsp;&nbsp;&nbsp;</span>Gewat him on naca</div>
<div class='line'>drefan deop wæter,<span class='gap'>&nbsp;&nbsp;&nbsp;&nbsp;&nbsp;</span>Dena land ofgeaf.</div>
<div class='line'>Þa wæs be mæste<span class='gap'>&nbsp;&nbsp;&nbsp;&nbsp;&nbsp;</span>merehrægla sum,</div>
<div class='line'>segl sale fæst;<span class='gap'>&nbsp;&nbsp;&nbsp;&nbsp;&nbsp;</span>sundwudu þunede.</div>
<div class='line'>No þær wegflotan<span class='gap'>&nbsp;&nbsp;&nbsp;&nbsp;&nbsp;</span>wind ofer yðum</div>
<div class='line'>siðes getwæfde;<span class='gap'>&nbsp;&nbsp;&nbsp;&nbsp;&nbsp;</span>sægenga for,</div>
<div class='line'>fleat famigheals<span class='gap'>&nbsp;&nbsp;&nbsp;&nbsp;&nbsp;</span>forð ofer yðe,</div>
<div class='line'>bundenstefna<span class='gap'>&nbsp;&nbsp;&nbsp;&nbsp;&nbsp;</span>ofer brimstreamas,</div>
<div class='line'>þæt hie Geata clifu<span class='gap'>&nbsp;&nbsp;&nbsp;&nbsp;&nbsp;</span>ongitan meahton,</div>
<div class='line'>cuþe næssas.<span class='gap'>&nbsp;&nbsp;&nbsp;&nbsp;&nbsp;</span>Ceol up geþrang</div>
<div class='line'>lyftgeswenced,<span class='gap'>&nbsp;&nbsp;&nbsp;&nbsp;&nbsp;</span>on lande stod.</div>
<div class='line'>Hraþe wæs æt holme<span class='gap'>&nbsp;&nbsp;&nbsp;&nbsp;&nbsp;</span>hyðweard geara,</div>
<div class='line'>se þe ær lange tid<span class='gap'>&nbsp;&nbsp;&nbsp;&nbsp;&nbsp;</span>leofra manna</div>
<div class='line'>fus æt faroðe<span class='gap'>&nbsp;&nbsp;&nbsp;&nbsp;&nbsp;</span>feor wlatode;</div>
<div class='line'>sælde to sande<span class='gap'>&nbsp;&nbsp;&nbsp;&nbsp;&nbsp;</span>sidfæþme scip,</div>
<div class='line'>oncerbendum fæst,<span class='gap'>&nbsp;&nbsp;&nbsp;&nbsp;&nbsp;</span>þy læs hym yþa ðrym</div>
<div class='line'>wudu wynsuman<span class='gap'>&nbsp;&nbsp;&nbsp;&nbsp;&nbsp;</span>forwrecan meahte.</div>
<div class='line'>Het þa up beran<span class='gap'>&nbsp;&nbsp;&nbsp;&nbsp;&nbsp;</span>æþelinga gestreon,</div>
<div class='line'>frætwe ond fætgold;<span class='gap'>&nbsp;&nbsp;&nbsp;&nbsp;&nbsp;</span>næs him feor þanon</div>
<div class='line'>to gesecanne<span class='gap'>&nbsp;&nbsp;&nbsp;&nbsp;&nbsp;</span>sinces bryttan,</div>
<div class='line'>Higelac Hreþling,<span class='gap'>&nbsp;&nbsp;&nbsp;&nbsp;&nbsp;</span>þær æt ham wunað</div>
<div class='line'>selfa mid gesiðum<span class='gap'>&nbsp;&nbsp;&nbsp;&nbsp;&nbsp;</span>sæwealle neah.</div>
<div class='line'>Bold wæs betlic,<span class='gap'>&nbsp;&nbsp;&nbsp;&nbsp;&nbsp;</span>bregorof cyning,</div>
<div class='line'>heah in healle,<span class='gap'>&nbsp;&nbsp;&nbsp;&nbsp;&nbsp;</span>Hygd swiðe geong,</div>
<div class='line'>wis, welþungen,<span class='gap'>&nbsp;&nbsp;&nbsp;&nbsp;&nbsp;</span>þeah ðe wintra lyt</div>
<div class='line'>under burhlocan<span class='gap'>&nbsp;&nbsp;&nbsp;&nbsp;&nbsp;</span>gebiden hæbbe,</div>
<div class='line'>Hæreþes dohtor;<span class='gap'>&nbsp;&nbsp;&nbsp;&nbsp;&nbsp;</span>næs hio hnah swa þeah,</div>
<div class='line'>ne to gneað gifa<span class='gap'>&nbsp;&nbsp;&nbsp;&nbsp;&nbsp;</span>Geata leodum,</div>
<div class='line'>maþmgestreona.<span class='gap'>&nbsp;&nbsp;&nbsp;&nbsp;&nbsp;</span>Mod Þryðo wæg,</div>
<div class='line'>fremu folces cwen,<span class='gap'>&nbsp;&nbsp;&nbsp;&nbsp;&nbsp;</span>firen ondrysne.</div>
<div class='line'>Nænig þæt dorste<span class='gap'>&nbsp;&nbsp;&nbsp;&nbsp;&nbsp;</span>deor geneþan</div>
<div class='line'>swæsra gesiða,<span class='gap'>&nbsp;&nbsp;&nbsp;&nbsp;&nbsp;</span>nefne sinfrea,</div>
<div class='line'>þæt hire an dæges<span class='gap'>&nbsp;&nbsp;&nbsp;&nbsp;&nbsp;</span>eagum starede,</div>
<div class='line'>ac him wælbende<span class='gap'>&nbsp;&nbsp;&nbsp;&nbsp;&nbsp;</span>weotode tealde</div>
<div class='line'>handgewriþene;<span class='gap'>&nbsp;&nbsp;&nbsp;&nbsp;&nbsp;</span>hraþe seoþðan wæs</div>
<div class='line'>æfter mundgripe<span class='gap'>&nbsp;&nbsp;&nbsp;&nbsp;&nbsp;</span>mece geþinged,</div>
<div class='line'>þæt hit sceadenmæl<span class='gap'>&nbsp;&nbsp;&nbsp;&nbsp;&nbsp;</span>scyran moste,</div>
<div class='line'>cwealmbealu cyðan.<span class='gap'>&nbsp;&nbsp;&nbsp;&nbsp;&nbsp;</span>Ne bið swylc cwenlic þeaw</div>
<div class='line'>idese to efnanne,<span class='gap'>&nbsp;&nbsp;&nbsp;&nbsp;&nbsp;</span>þeah ðe hio ænlicu sy,</div>
<div class='line'>þætte freoðuwebbe<span class='gap'>&nbsp;&nbsp;&nbsp;&nbsp;&nbsp;</span>feores onsæce</div>
<div class='line'>æfter ligetorne<span class='gap'>&nbsp;&nbsp;&nbsp;&nbsp;&nbsp;</span>leofne mannan.</div>
<div class='line'>Huru þæt onhohsnode<span class='gap'>&nbsp;&nbsp;&nbsp;&nbsp;&nbsp;</span>Hemminges mæg;</div>
<div class='line'>ealodrincende<span class='gap'>&nbsp;&nbsp;&nbsp;&nbsp;&nbsp;</span>oðer sædan,</div>
<div class='line'>þæt hio leodbealewa<span class='gap'>&nbsp;&nbsp;&nbsp;&nbsp;&nbsp;</span>læs gefremede,</div>
<div class='line'>inwitniða,<span class='gap'>&nbsp;&nbsp;&nbsp;&nbsp;&nbsp;</span>syððan ærest wearð</div>
<div class='line'>gyfen goldhroden<span class='gap'>&nbsp;&nbsp;&nbsp;&nbsp;&nbsp;</span>geongum cempan,</div>
<div class='line'>æðelum diore,<span class='gap'>&nbsp;&nbsp;&nbsp;&nbsp;&nbsp;</span>syððan hio Offan flet</div>
<div class='line'>ofer fealone flod<span class='gap'>&nbsp;&nbsp;&nbsp;&nbsp;&nbsp;</span>be fæder lare</div>
<div class='line'>siðe gesohte;<span class='gap'>&nbsp;&nbsp;&nbsp;&nbsp;&nbsp;</span>ðær hio syððan well</div>
<div class='line'>in gumstole,<span class='gap'>&nbsp;&nbsp;&nbsp;&nbsp;&nbsp;</span>gode, mære,</div>
<div class='line'>lifgesceafta<span class='gap'>&nbsp;&nbsp;&nbsp;&nbsp;&nbsp;</span>lifigende breac,</div>
<div class='line'>hiold heahlufan<span class='gap'>&nbsp;&nbsp;&nbsp;&nbsp;&nbsp;</span>wið hæleþa brego,</div>
<div class='line'>ealles moncynnes<span class='gap'>&nbsp;&nbsp;&nbsp;&nbsp;&nbsp;</span>mine gefræge</div>
<div class='line'>þone selestan<span class='gap'>&nbsp;&nbsp;&nbsp;&nbsp;&nbsp;</span>bi sæm tweonum,</div>
<div class='line'>eormencynnes.<span class='gap'>&nbsp;&nbsp;&nbsp;&nbsp;&nbsp;</span>Forðam Offa wæs</div>
<div class='line'>geofum ond guðum,<span class='gap'>&nbsp;&nbsp;&nbsp;&nbsp;&nbsp;</span>garcene man,</div>
<div class='line'>wide geweorðod,<span class='gap'>&nbsp;&nbsp;&nbsp;&nbsp;&nbsp;</span>wisdome heold</div>
<div class='line'>eðel sinne;<span class='gap'>&nbsp;&nbsp;&nbsp;&nbsp;&nbsp;</span>þonon Eomer woc</div>
<div class='line'>hæleðum to helpe,<span class='gap'>&nbsp;&nbsp;&nbsp;&nbsp;&nbsp;</span>Hemminges mæg,</div>
<div class='line'>nefa Garmundes,<span class='gap'>&nbsp;&nbsp;&nbsp;&nbsp;&nbsp;</span>niða cræftig.</div>
  
<div class='line'>Gewat him ða se hearda<span class='gap'>&nbsp;&nbsp;&nbsp;&nbsp;&nbsp;</span>mid his hondscole</div>
<div class='line'>sylf æfter sande<span class='gap'>&nbsp;&nbsp;&nbsp;&nbsp;&nbsp;</span>sæwong tredan,</div>
<div class='line'>wide waroðas.<span class='gap'>&nbsp;&nbsp;&nbsp;&nbsp;&nbsp;</span>Woruldcandel scan,</div>
<div class='line'>sigel suðan fus.<span class='gap'>&nbsp;&nbsp;&nbsp;&nbsp;&nbsp;</span>Hi sið drugon,</div>
<div class='line'>elne geeodon,<span class='gap'>&nbsp;&nbsp;&nbsp;&nbsp;&nbsp;</span>to ðæs ðe eorla hleo,</div>
<div class='line'>bonan Ongenþeoes<span class='gap'>&nbsp;&nbsp;&nbsp;&nbsp;&nbsp;</span>burgum in innan,</div>
<div class='line'>geongne guðcyning<span class='gap'>&nbsp;&nbsp;&nbsp;&nbsp;&nbsp;</span>godne gefrunon</div>
<div class='line'>hringas dælan.<span class='gap'>&nbsp;&nbsp;&nbsp;&nbsp;&nbsp;</span>Higelace wæs</div>
<div class='line'>sið Beowulfes<span class='gap'>&nbsp;&nbsp;&nbsp;&nbsp;&nbsp;</span>snude gecyðed,</div>
<div class='line'>þæt ðær on worðig<span class='gap'>&nbsp;&nbsp;&nbsp;&nbsp;&nbsp;</span>wigendra hleo,</div>
<div class='line'>lindgestealla,<span class='gap'>&nbsp;&nbsp;&nbsp;&nbsp;&nbsp;</span>lifigende cwom,</div>
<div class='line'>heaðolaces hal<span class='gap'>&nbsp;&nbsp;&nbsp;&nbsp;&nbsp;</span>to hofe gongan.</div>
<div class='line'>Hraðe wæs gerymed,<span class='gap'>&nbsp;&nbsp;&nbsp;&nbsp;&nbsp;</span>swa se rica bebead,</div>
<div class='line'>feðegestum<span class='gap'>&nbsp;&nbsp;&nbsp;&nbsp;&nbsp;</span>flet innanweard.</div>
<div class='line'>Gesæt þa wið sylfne<span class='gap'>&nbsp;&nbsp;&nbsp;&nbsp;&nbsp;</span>se ða sæcce genæs,</div>
<div class='line'>mæg wið mæge,<span class='gap'>&nbsp;&nbsp;&nbsp;&nbsp;&nbsp;</span>syððan mandryhten</div>
<div class='line'>þurh hleoðorcwyde<span class='gap'>&nbsp;&nbsp;&nbsp;&nbsp;&nbsp;</span>holdne gegrette,</div>
<div class='line'>meaglum wordum.<span class='gap'>&nbsp;&nbsp;&nbsp;&nbsp;&nbsp;</span>Meoduscencum hwearf</div>
<div class='line'>geond þæt healreced<span class='gap'>&nbsp;&nbsp;&nbsp;&nbsp;&nbsp;</span>Hæreðes dohtor,</div>
<div class='line'>lufode ða leode,<span class='gap'>&nbsp;&nbsp;&nbsp;&nbsp;&nbsp;</span>liðwæge bær</div>
<div class='line'>hæleðum to handa.<span class='gap'>&nbsp;&nbsp;&nbsp;&nbsp;&nbsp;</span>Higelac ongan</div>
<div class='line'>sinne geseldan<span class='gap'>&nbsp;&nbsp;&nbsp;&nbsp;&nbsp;</span>in sele þam hean</div>
<div class='line'>fægre fricgcean<span class='gap'>&nbsp;&nbsp;&nbsp;&nbsp;&nbsp;</span>(hyne fyrwet bræc,</div>
<div class='line'>hwylce Sægeata<span class='gap'>&nbsp;&nbsp;&nbsp;&nbsp;&nbsp;</span>siðas wæron):</div>
<div class='line'>"Hu lomp eow on lade,<span class='gap'>&nbsp;&nbsp;&nbsp;&nbsp;&nbsp;</span>leofa Biowulf,</div>
<div class='line'>þa ðu færinga<span class='gap'>&nbsp;&nbsp;&nbsp;&nbsp;&nbsp;</span>feorr gehogodest</div>
<div class='line'>sæcce secean<span class='gap'>&nbsp;&nbsp;&nbsp;&nbsp;&nbsp;</span>ofer sealt wæter,</div>
<div class='line'>hilde to Hiorote?<span class='gap'>&nbsp;&nbsp;&nbsp;&nbsp;&nbsp;</span>Ac ðu Hroðgare</div>
<div class='line'>widcuðne wean<span class='gap'>&nbsp;&nbsp;&nbsp;&nbsp;&nbsp;</span>wihte gebettest,</div>
<div class='line'>mærum ðeodne?<span class='gap'>&nbsp;&nbsp;&nbsp;&nbsp;&nbsp;</span>Ic ðæs modceare</div>
<div class='line'>sorhwylmum seað,<span class='gap'>&nbsp;&nbsp;&nbsp;&nbsp;&nbsp;</span>siðe ne truwode</div>
<div class='line'>leofes mannes;<span class='gap'>&nbsp;&nbsp;&nbsp;&nbsp;&nbsp;</span>ic ðe lange bæd</div>
<div class='line'>þæt ðu þone wælgæst<span class='gap'>&nbsp;&nbsp;&nbsp;&nbsp;&nbsp;</span>wihte ne grette,</div>
<div class='line'>lete Suðdene<span class='gap'>&nbsp;&nbsp;&nbsp;&nbsp;&nbsp;</span>sylfe geweorðan</div>
<div class='line'>guðe wið Grendel.<span class='gap'>&nbsp;&nbsp;&nbsp;&nbsp;&nbsp;</span>Gode ic þanc secge</div>
<div class='line'>þæs ðe ic ðe gesundne<span class='gap'>&nbsp;&nbsp;&nbsp;&nbsp;&nbsp;</span>geseon moste."</div>
<div class='line'>Biowulf maðelode,<span class='gap'>&nbsp;&nbsp;&nbsp;&nbsp;&nbsp;</span>bearn Ecgðioes:</div>
<div class='line'>"þæt is undyrne,<span class='gap'>&nbsp;&nbsp;&nbsp;&nbsp;&nbsp;</span>dryhten Higelac,</div>
<div class='line'>micel gemeting,<span class='gap'>&nbsp;&nbsp;&nbsp;&nbsp;&nbsp;</span>monegum fira,</div>
<div class='line'>hwylc orleghwil<span class='gap'>&nbsp;&nbsp;&nbsp;&nbsp;&nbsp;</span>uncer Grendles</div>
<div class='line'>wearð on ðam wange,<span class='gap'>&nbsp;&nbsp;&nbsp;&nbsp;&nbsp;</span>þær he worna fela</div>
<div class='line'>Sigescyldingum<span class='gap'>&nbsp;&nbsp;&nbsp;&nbsp;&nbsp;</span>sorge gefremede,</div>
<div class='line'>yrmðe to aldre.<span class='gap'>&nbsp;&nbsp;&nbsp;&nbsp;&nbsp;</span>Ic ðæt eall gewræc,</div>
<div class='line'>swa begylpan ne þearf<span class='gap'>&nbsp;&nbsp;&nbsp;&nbsp;&nbsp;</span>Grendeles maga</div>
<div class='line'>ænig ofer eorðan<span class='gap'>&nbsp;&nbsp;&nbsp;&nbsp;&nbsp;</span>uhthlem þone,</div>
<div class='line'>se ðe lengest leofað<span class='gap'>&nbsp;&nbsp;&nbsp;&nbsp;&nbsp;</span>laðan cynnes,</div>
<div class='line'>facne bifongen.<span class='gap'>&nbsp;&nbsp;&nbsp;&nbsp;&nbsp;</span>Ic ðær furðum cwom</div>
<div class='line'>to ðam hringsele<span class='gap'>&nbsp;&nbsp;&nbsp;&nbsp;&nbsp;</span>Hroðgar gretan;</div>
<div class='line'>sona me se mæra<span class='gap'>&nbsp;&nbsp;&nbsp;&nbsp;&nbsp;</span>mago Healfdenes,</div>
<div class='line'>syððan he modsefan<span class='gap'>&nbsp;&nbsp;&nbsp;&nbsp;&nbsp;</span>minne cuðe,</div>
<div class='line'>wið his sylfes sunu<span class='gap'>&nbsp;&nbsp;&nbsp;&nbsp;&nbsp;</span>setl getæhte.</div>
<div class='line'>Weorod wæs on wynne;<span class='gap'>&nbsp;&nbsp;&nbsp;&nbsp;&nbsp;</span>ne seah ic widan feorh</div>
<div class='line'>under heofones hwealf<span class='gap'>&nbsp;&nbsp;&nbsp;&nbsp;&nbsp;</span>healsittendra</div>
<div class='line'>medudream maran.<span class='gap'>&nbsp;&nbsp;&nbsp;&nbsp;&nbsp;</span>Hwilum mæru cwen,</div>
<div class='line'>friðusibb folca,<span class='gap'>&nbsp;&nbsp;&nbsp;&nbsp;&nbsp;</span>flet eall geondhwearf,</div>
<div class='line'>bædde byre geonge;<span class='gap'>&nbsp;&nbsp;&nbsp;&nbsp;&nbsp;</span>oft hio beahwriðan</div>
<div class='line'>secge sealde,<span class='gap'>&nbsp;&nbsp;&nbsp;&nbsp;&nbsp;</span>ær hie to setle geong.</div>
<div class='line'>Hwilum for duguðe<span class='gap'>&nbsp;&nbsp;&nbsp;&nbsp;&nbsp;</span>dohtor Hroðgares</div>
<div class='line'>eorlum on ende<span class='gap'>&nbsp;&nbsp;&nbsp;&nbsp;&nbsp;</span>ealuwæge bær;</div>
<div class='line'>þa ic Freaware<span class='gap'>&nbsp;&nbsp;&nbsp;&nbsp;&nbsp;</span>fletsittende</div>
<div class='line'>nemnan hyrde,<span class='gap'>&nbsp;&nbsp;&nbsp;&nbsp;&nbsp;</span>þær hio nægled sinc</div>
<div class='line'>hæleðum sealde.<span class='gap'>&nbsp;&nbsp;&nbsp;&nbsp;&nbsp;</span>Sio gehaten is,</div>
<div class='line'>geong, goldhroden,<span class='gap'>&nbsp;&nbsp;&nbsp;&nbsp;&nbsp;</span>gladum suna Frodan;</div>
<div class='line'>hafað þæs geworden<span class='gap'>&nbsp;&nbsp;&nbsp;&nbsp;&nbsp;</span>wine Scyldinga,</div>
<div class='line'>rices hyrde,<span class='gap'>&nbsp;&nbsp;&nbsp;&nbsp;&nbsp;</span>ond þæt ræd talað,</div>
<div class='line'>þæt he mid ðy wife<span class='gap'>&nbsp;&nbsp;&nbsp;&nbsp;&nbsp;</span>wælfæhða dæl,</div>
<div class='line'>sæcca gesette.<span class='gap'>&nbsp;&nbsp;&nbsp;&nbsp;&nbsp;</span>Oft seldan hwær</div>
<div class='line'>æfter leodhryre<span class='gap'>&nbsp;&nbsp;&nbsp;&nbsp;&nbsp;</span>lytle hwile</div>
<div class='line'>bongar bugeð,<span class='gap'>&nbsp;&nbsp;&nbsp;&nbsp;&nbsp;</span>þeah seo bryd duge!</div>
<div class='line'>Mæg þæs þonne ofþyncan<span class='gap'>&nbsp;&nbsp;&nbsp;&nbsp;&nbsp;</span>ðeodne Heaðobeardna</div>
<div class='line'>ond þegna gehwam<span class='gap'>&nbsp;&nbsp;&nbsp;&nbsp;&nbsp;</span>þara leoda,</div>
<div class='line'>þonne he mid fæmnan<span class='gap'>&nbsp;&nbsp;&nbsp;&nbsp;&nbsp;</span>on flett gæð,</div>
<div class='line'>dryhtbearn Dena,<span class='gap'>&nbsp;&nbsp;&nbsp;&nbsp;&nbsp;</span>duguða biwenede;</div>
<div class='line'>on him gladiað<span class='gap'>&nbsp;&nbsp;&nbsp;&nbsp;&nbsp;</span>gomelra lafe,</div>
<div class='line'>heard ond hringmæl<span class='gap'>&nbsp;&nbsp;&nbsp;&nbsp;&nbsp;</span>Heaðabeardna gestreon</div>
<div class='line'>þenden hie ðam wæpnum<span class='gap'>&nbsp;&nbsp;&nbsp;&nbsp;&nbsp;</span>wealdan moston,</div>
<div class='line'>oððæt hie forlæddan<span class='gap'>&nbsp;&nbsp;&nbsp;&nbsp;&nbsp;</span>to ðam lindplegan</div>
[–] [top]  
<div class='line'>swæse gesiðas<span class='gap'>&nbsp;&nbsp;&nbsp;&nbsp;&nbsp;</span>ond hyra sylfra feorh.</div>
<div class='line'>Þonne cwið æt beore<span class='gap'>&nbsp;&nbsp;&nbsp;&nbsp;&nbsp;</span>se ðe beah gesyhð,</div>
<div class='line'>eald æscwiga,<span class='gap'>&nbsp;&nbsp;&nbsp;&nbsp;&nbsp;</span>se ðe eall geman,</div>
<div class='line'>garcwealm gumena<span class='gap'>&nbsp;&nbsp;&nbsp;&nbsp;&nbsp;</span>(him bið grim sefa),</div>
<div class='line'>onginneð geomormod<span class='gap'>&nbsp;&nbsp;&nbsp;&nbsp;&nbsp;</span>geongum cempan</div>
<div class='line'>þurh hreðra gehygd<span class='gap'>&nbsp;&nbsp;&nbsp;&nbsp;&nbsp;</span>higes cunnian,</div>
<div class='line'>wigbealu weccean,<span class='gap'>&nbsp;&nbsp;&nbsp;&nbsp;&nbsp;</span>ond þæt word acwyð:</div>
<div class='line'>'Meaht ðu, min wine,<span class='gap'>&nbsp;&nbsp;&nbsp;&nbsp;&nbsp;</span>mece gecnawan</div>
<div class='line'>þone þin fæder<span class='gap'>&nbsp;&nbsp;&nbsp;&nbsp;&nbsp;</span>to gefeohte bær</div>
<div class='line'>under heregriman<span class='gap'>&nbsp;&nbsp;&nbsp;&nbsp;&nbsp;</span>hindeman siðe,</div>
<div class='line'>dyre iren,<span class='gap'>&nbsp;&nbsp;&nbsp;&nbsp;&nbsp;</span>þær hyne Dene slogon,</div>
<div class='line'>weoldon wælstowe,<span class='gap'>&nbsp;&nbsp;&nbsp;&nbsp;&nbsp;</span>syððan Wiðergyld læg,</div>
<div class='line'>æfter hæleþa hryre,<span class='gap'>&nbsp;&nbsp;&nbsp;&nbsp;&nbsp;</span>hwate Scyldungas?</div>
<div class='line'>Nu her þara banena<span class='gap'>&nbsp;&nbsp;&nbsp;&nbsp;&nbsp;</span>byre nathwylces</div>
<div class='line'>frætwum hremig<span class='gap'>&nbsp;&nbsp;&nbsp;&nbsp;&nbsp;</span>on flet gæð,</div>
<div class='line'>morðres gylpeð,<span class='gap'>&nbsp;&nbsp;&nbsp;&nbsp;&nbsp;</span>ond þone maðþum byreð,</div>
<div class='line'>þone þe ðu mid rihte<span class='gap'>&nbsp;&nbsp;&nbsp;&nbsp;&nbsp;</span>rædan sceoldest.'</div>
<div class='line'>Manað swa ond myndgað<span class='gap'>&nbsp;&nbsp;&nbsp;&nbsp;&nbsp;</span>mæla gehwylce</div>
<div class='line'>sarum wordum,<span class='gap'>&nbsp;&nbsp;&nbsp;&nbsp;&nbsp;</span>oððæt sæl cymeð</div>
<div class='line'>þæt se fæmnan þegn<span class='gap'>&nbsp;&nbsp;&nbsp;&nbsp;&nbsp;</span>fore fæder dædum</div>
<div class='line'>æfter billes bite<span class='gap'>&nbsp;&nbsp;&nbsp;&nbsp;&nbsp;</span>blodfag swefeð,</div>
<div class='line'>ealdres scyldig;<span class='gap'>&nbsp;&nbsp;&nbsp;&nbsp;&nbsp;</span>him se oðer þonan</div>
<div class='line'>losað lifigende,<span class='gap'>&nbsp;&nbsp;&nbsp;&nbsp;&nbsp;</span>con him land geare.</div>
<div class='line'>Þonne bioð abrocene<span class='gap'>&nbsp;&nbsp;&nbsp;&nbsp;&nbsp;</span>on ba healfe</div>
<div class='line'>aðsweord eorla;<span class='gap'>&nbsp;&nbsp;&nbsp;&nbsp;&nbsp;</span>syððan Ingelde</div>
<div class='line'>weallað wælniðas,<span class='gap'>&nbsp;&nbsp;&nbsp;&nbsp;&nbsp;</span>ond him wiflufan</div>
<div class='line'>æfter cearwælmum<span class='gap'>&nbsp;&nbsp;&nbsp;&nbsp;&nbsp;</span>colran weorðað.</div>
<div class='line'>Þy ic Heaðobeardna<span class='gap'>&nbsp;&nbsp;&nbsp;&nbsp;&nbsp;</span>hyldo ne telge,</div>
<div class='line'>dryhtsibbe dæl<span class='gap'>&nbsp;&nbsp;&nbsp;&nbsp;&nbsp;</span>Denum unfæcne,</div>
<div class='line'>freondscipe fæstne.<span class='gap'>&nbsp;&nbsp;&nbsp;&nbsp;&nbsp;</span>Ic sceal forð sprecan</div>
<div class='line'>gen ymbe Grendel,<span class='gap'>&nbsp;&nbsp;&nbsp;&nbsp;&nbsp;</span>þæt ðu geare cunne,</div>
<div class='line'>sinces brytta,<span class='gap'>&nbsp;&nbsp;&nbsp;&nbsp;&nbsp;</span>to hwan syððan wearð</div>
<div class='line'>hondræs hæleða.<span class='gap'>&nbsp;&nbsp;&nbsp;&nbsp;&nbsp;</span>Syððan heofones gim</div>
<div class='line'>glad ofer grundas,<span class='gap'>&nbsp;&nbsp;&nbsp;&nbsp;&nbsp;</span>gæst yrre cwom,</div>
<div class='line'>eatol, æfengrom,<span class='gap'>&nbsp;&nbsp;&nbsp;&nbsp;&nbsp;</span>user neosan,</div>
<div class='line'>ðær we gesunde<span class='gap'>&nbsp;&nbsp;&nbsp;&nbsp;&nbsp;</span>sæl weardodon.</div>
<div class='line'>Þær wæs Hondscio<span class='gap'>&nbsp;&nbsp;&nbsp;&nbsp;&nbsp;</span>hild onsæge,</div>
<div class='line'>feorhbealu fægum;<span class='gap'>&nbsp;&nbsp;&nbsp;&nbsp;&nbsp;</span>he fyrmest læg,</div>
<div class='line'>gyrded cempa;<span class='gap'>&nbsp;&nbsp;&nbsp;&nbsp;&nbsp;</span>him Grendel wearð,</div>
<div class='line'>mærum maguþegne<span class='gap'>&nbsp;&nbsp;&nbsp;&nbsp;&nbsp;</span>to muðbonan,</div>
<div class='line'>leofes mannes<span class='gap'>&nbsp;&nbsp;&nbsp;&nbsp;&nbsp;</span>lic eall forswealg.</div>
<div class='line'>No ðy ær ut ða gen<span class='gap'>&nbsp;&nbsp;&nbsp;&nbsp;&nbsp;</span>idelhende</div>
<div class='line'>bona blodigtoð,<span class='gap'>&nbsp;&nbsp;&nbsp;&nbsp;&nbsp;</span>bealewa gemyndig,</div>
<div class='line'>of ðam goldsele<span class='gap'>&nbsp;&nbsp;&nbsp;&nbsp;&nbsp;</span>gongan wolde,</div>
<div class='line'>ac he mægnes rof<span class='gap'>&nbsp;&nbsp;&nbsp;&nbsp;&nbsp;</span>min costode,</div>
<div class='line'>grapode gearofolm.<span class='gap'>&nbsp;&nbsp;&nbsp;&nbsp;&nbsp;</span>Glof hangode</div>
<div class='line'>sid ond syllic,<span class='gap'>&nbsp;&nbsp;&nbsp;&nbsp;&nbsp;</span>searobendum fæst;</div>
<div class='line'>sio wæs orðoncum<span class='gap'>&nbsp;&nbsp;&nbsp;&nbsp;&nbsp;</span>eall gegyrwed</div>
<div class='line'>deofles cræftum<span class='gap'>&nbsp;&nbsp;&nbsp;&nbsp;&nbsp;</span>ond dracan fellum.</div>
<div class='line'>He mec þær on innan<span class='gap'>&nbsp;&nbsp;&nbsp;&nbsp;&nbsp;</span>unsynnigne,</div>
<div class='line'>dior dædfruma,<span class='gap'>&nbsp;&nbsp;&nbsp;&nbsp;&nbsp;</span>gedon wolde</div>
<div class='line'>manigra sumne;<span class='gap'>&nbsp;&nbsp;&nbsp;&nbsp;&nbsp;</span>hyt ne mihte swa,</div>
<div class='line'>syððan ic on yrre<span class='gap'>&nbsp;&nbsp;&nbsp;&nbsp;&nbsp;</span>uppriht astod.</div>
<div class='line'>To lang ys to reccenne<span class='gap'>&nbsp;&nbsp;&nbsp;&nbsp;&nbsp;</span>hu ic ðam leodsceaðan</div>
<div class='line'>yfla gehwylces<span class='gap'>&nbsp;&nbsp;&nbsp;&nbsp;&nbsp;</span>ondlean forgeald;</div>
<div class='line'>þær ic, þeoden min,<span class='gap'>&nbsp;&nbsp;&nbsp;&nbsp;&nbsp;</span>þine leode</div>
<div class='line'>weorðode weorcum.<span class='gap'>&nbsp;&nbsp;&nbsp;&nbsp;&nbsp;</span>He on weg losade,</div>
<div class='line'>lytle hwile<span class='gap'>&nbsp;&nbsp;&nbsp;&nbsp;&nbsp;</span>lifwynna breac;</div>
<div class='line'>hwæþre him sio swiðre<span class='gap'>&nbsp;&nbsp;&nbsp;&nbsp;&nbsp;</span>swaðe weardade</div>
<div class='line'>hand on Hiorte,<span class='gap'>&nbsp;&nbsp;&nbsp;&nbsp;&nbsp;</span>ond he hean ðonan</div>
<div class='line'>modes geomor<span class='gap'>&nbsp;&nbsp;&nbsp;&nbsp;&nbsp;</span>meregrund gefeoll.</div>
<div class='line'>Me þone wælræs<span class='gap'>&nbsp;&nbsp;&nbsp;&nbsp;&nbsp;</span>wine Scildunga</div>
<div class='line'>fættan golde<span class='gap'>&nbsp;&nbsp;&nbsp;&nbsp;&nbsp;</span>fela leanode,</div>
<div class='line'>manegum maðmum,<span class='gap'>&nbsp;&nbsp;&nbsp;&nbsp;&nbsp;</span>syððan mergen com</div>
<div class='line'>ond we to symble<span class='gap'>&nbsp;&nbsp;&nbsp;&nbsp;&nbsp;</span>geseten hæfdon.</div>
<div class='line'>Þær wæs gidd ond gleo.<span class='gap'>&nbsp;&nbsp;&nbsp;&nbsp;&nbsp;</span>Gomela Scilding,</div>
<div class='line'>felafricgende,<span class='gap'>&nbsp;&nbsp;&nbsp;&nbsp;&nbsp;</span>feorran rehte;</div>
<div class='line'>hwilum hildedeor<span class='gap'>&nbsp;&nbsp;&nbsp;&nbsp;&nbsp;</span>hearpan wynne,</div>
<div class='line'>gomenwudu grette,<span class='gap'>&nbsp;&nbsp;&nbsp;&nbsp;&nbsp;</span>hwilum gyd awræc</div>
<div class='line'>soð ond sarlic,<span class='gap'>&nbsp;&nbsp;&nbsp;&nbsp;&nbsp;</span>hwilum syllic spell</div>
<div class='line'>rehte æfter rihte<span class='gap'>&nbsp;&nbsp;&nbsp;&nbsp;&nbsp;</span>rumheort cyning.</div>
<div class='line'>Hwilum eft ongan,<span class='gap'>&nbsp;&nbsp;&nbsp;&nbsp;&nbsp;</span>eldo gebunden,</div>
<div class='line'>gomel guðwiga<span class='gap'>&nbsp;&nbsp;&nbsp;&nbsp;&nbsp;</span>gioguðe cwiðan,</div>
<div class='line'>hildestrengo;<span class='gap'>&nbsp;&nbsp;&nbsp;&nbsp;&nbsp;</span>hreðer inne weoll,</div>
<div class='line'>þonne he wintrum frod<span class='gap'>&nbsp;&nbsp;&nbsp;&nbsp;&nbsp;</span>worn gemunde.</div>
<div class='line'>Swa we þær inne<span class='gap'>&nbsp;&nbsp;&nbsp;&nbsp;&nbsp;</span>ondlangne dæg</div>
<div class='line'>niode naman,<span class='gap'>&nbsp;&nbsp;&nbsp;&nbsp;&nbsp;</span>oððæt niht becwom</div>
<div class='line'>oðer to yldum.<span class='gap'>&nbsp;&nbsp;&nbsp;&nbsp;&nbsp;</span>Þa wæs eft hraðe</div>
<div class='line'>gearo gyrnwræce<span class='gap'>&nbsp;&nbsp;&nbsp;&nbsp;&nbsp;</span>Grendeles modor,</div>
<div class='line'>siðode sorhfull;<span class='gap'>&nbsp;&nbsp;&nbsp;&nbsp;&nbsp;</span>sunu deað fornam,</div>
<div class='line'>wighete Wedra.<span class='gap'>&nbsp;&nbsp;&nbsp;&nbsp;&nbsp;</span>Wif unhyre</div>
<div class='line'>hyre bearn gewræc,<span class='gap'>&nbsp;&nbsp;&nbsp;&nbsp;&nbsp;</span>beorn acwealde</div>
<div class='line'>ellenlice;<span class='gap'>&nbsp;&nbsp;&nbsp;&nbsp;&nbsp;</span>þær wæs Æschere,</div>
<div class='line'>frodan fyrnwitan,<span class='gap'>&nbsp;&nbsp;&nbsp;&nbsp;&nbsp;</span>feorh uðgenge.</div>
<div class='line'>Noðer hy hine ne moston,<span class='gap'>&nbsp;&nbsp;&nbsp;&nbsp;&nbsp;</span>syððan mergen cwom,</div>
<div class='line'>deaðwerigne,<span class='gap'>&nbsp;&nbsp;&nbsp;&nbsp;&nbsp;</span>Denia leode,</div>
<div class='line'>bronde forbærnan,<span class='gap'>&nbsp;&nbsp;&nbsp;&nbsp;&nbsp;</span>ne on bęl hladan</div>
<div class='line'>leofne mannan;<span class='gap'>&nbsp;&nbsp;&nbsp;&nbsp;&nbsp;</span>hio þæt lic ætbær</div>
<div class='line'>feondes fæðmum<span class='gap'>&nbsp;&nbsp;&nbsp;&nbsp;&nbsp;</span>under firgenstream.</div>
<div class='line'>Þæt wæs Hroðgare<span class='gap'>&nbsp;&nbsp;&nbsp;&nbsp;&nbsp;</span>hreowa tornost</div>
<div class='line'>þara þe leodfruman<span class='gap'>&nbsp;&nbsp;&nbsp;&nbsp;&nbsp;</span>lange begeate.</div>
<div class='line'>Þa se ðeoden mec<span class='gap'>&nbsp;&nbsp;&nbsp;&nbsp;&nbsp;</span>ðine life</div>
<div class='line'>healsode hreohmod,<span class='gap'>&nbsp;&nbsp;&nbsp;&nbsp;&nbsp;</span>þæt ic on holma geþring</div>
<div class='line'>eorlscipe efnde,<span class='gap'>&nbsp;&nbsp;&nbsp;&nbsp;&nbsp;</span>ealdre geneðde,</div>
<div class='line'>mærðo fremede;<span class='gap'>&nbsp;&nbsp;&nbsp;&nbsp;&nbsp;</span>he me mede gehet.</div>
<div class='line'>Ic ða ðæs wælmes,<span class='gap'>&nbsp;&nbsp;&nbsp;&nbsp;&nbsp;</span>þe is wide cuð,</div>
<div class='line'>grimne gryrelicne<span class='gap'>&nbsp;&nbsp;&nbsp;&nbsp;&nbsp;</span>grundhyrde fond;</div>
<div class='line'>þær unc hwile wæs<span class='gap'>&nbsp;&nbsp;&nbsp;&nbsp;&nbsp;</span>hand gemæne,</div>
<div class='line'>holm heolfre weoll,<span class='gap'>&nbsp;&nbsp;&nbsp;&nbsp;&nbsp;</span>ond ic heafde becearf</div>
<div class='line'>in ðam guðsele<span class='gap'>&nbsp;&nbsp;&nbsp;&nbsp;&nbsp;</span>Grendeles modor</div>
<div class='line'>eacnum ecgum,<span class='gap'>&nbsp;&nbsp;&nbsp;&nbsp;&nbsp;</span>unsofte þonan</div>
<div class='line'>feorh oðferede.<span class='gap'>&nbsp;&nbsp;&nbsp;&nbsp;&nbsp;</span>Næs ic fæge þa gyt,</div>
<div class='line'>ac me eorla hleo<span class='gap'>&nbsp;&nbsp;&nbsp;&nbsp;&nbsp;</span>eft gesealde</div>
<div class='line'>maðma menigeo,<span class='gap'>&nbsp;&nbsp;&nbsp;&nbsp;&nbsp;</span>maga Healfdenes.</div>
  
<div class='line'>Swa se ðeodkyning<span class='gap'>&nbsp;&nbsp;&nbsp;&nbsp;&nbsp;</span>þeawum lyfde.</div>
<div class='line'>Nealles ic ðam leanum<span class='gap'>&nbsp;&nbsp;&nbsp;&nbsp;&nbsp;</span>forloren hæfde,</div>
<div class='line'>mægnes mede,<span class='gap'>&nbsp;&nbsp;&nbsp;&nbsp;&nbsp;</span>ac he me maðmas geaf,</div>
<div class='line'>sunu Healfdenes,<span class='gap'>&nbsp;&nbsp;&nbsp;&nbsp;&nbsp;</span>on minne sylfes dom;</div>
<div class='line'>ða ic ðe, beorncyning,<span class='gap'>&nbsp;&nbsp;&nbsp;&nbsp;&nbsp;</span>bringan wylle,</div>
<div class='line'>estum geywan.<span class='gap'>&nbsp;&nbsp;&nbsp;&nbsp;&nbsp;</span>Gen is eall æt ðe</div>
<div class='line'>lissa gelong;<span class='gap'>&nbsp;&nbsp;&nbsp;&nbsp;&nbsp;</span>ic lyt hafo</div>
<div class='line'>heafodmaga<span class='gap'>&nbsp;&nbsp;&nbsp;&nbsp;&nbsp;</span>nefne, Hygelac, ðec."</div>
<div class='line'>Het ða in beran<span class='gap'>&nbsp;&nbsp;&nbsp;&nbsp;&nbsp;</span>eaforheafodsegn,</div>
<div class='line'>heaðosteapne helm,<span class='gap'>&nbsp;&nbsp;&nbsp;&nbsp;&nbsp;</span>hare byrnan,</div>
<div class='line'>guðsweord geatolic,<span class='gap'>&nbsp;&nbsp;&nbsp;&nbsp;&nbsp;</span>gyd æfter wræc:</div>
<div class='line'>"Me ðis hildesceorp<span class='gap'>&nbsp;&nbsp;&nbsp;&nbsp;&nbsp;</span>Hroðgar sealde,</div>
<div class='line'>snotra fengel,<span class='gap'>&nbsp;&nbsp;&nbsp;&nbsp;&nbsp;</span>sume worde het</div>
<div class='line'>þæt ic his ærest ðe<span class='gap'>&nbsp;&nbsp;&nbsp;&nbsp;&nbsp;</span>est gesægde;</div>
<div class='line'>cwæð þæt hyt hæfde<span class='gap'>&nbsp;&nbsp;&nbsp;&nbsp;&nbsp;</span>Hiorogar cyning,</div>
<div class='line'>leod Scyldunga<span class='gap'>&nbsp;&nbsp;&nbsp;&nbsp;&nbsp;</span>lange hwile;</div>
<div class='line'>no ðy ær suna sinum<span class='gap'>&nbsp;&nbsp;&nbsp;&nbsp;&nbsp;</span>syllan wolde,</div>
<div class='line'>hwatum Heorowearde,<span class='gap'>&nbsp;&nbsp;&nbsp;&nbsp;&nbsp;</span>þeah he him hold wære,</div>
<div class='line'>breostgewædu.<span class='gap'>&nbsp;&nbsp;&nbsp;&nbsp;&nbsp;</span>Bruc ealles well!"</div>
<div class='line'>Hyrde ic þæt þam frætwum<span class='gap'>&nbsp;&nbsp;&nbsp;&nbsp;&nbsp;</span>feower mearas</div>
<div class='line'>lungre, gelice,<span class='gap'>&nbsp;&nbsp;&nbsp;&nbsp;&nbsp;</span>last weardode,</div>
<div class='line'>æppelfealuwe;<span class='gap'>&nbsp;&nbsp;&nbsp;&nbsp;&nbsp;</span>he him est geteah</div>
<div class='line'>meara ond maðma.<span class='gap'>&nbsp;&nbsp;&nbsp;&nbsp;&nbsp;</span>Swa sceal mæg don,</div>
<div class='line'>nealles inwitnet<span class='gap'>&nbsp;&nbsp;&nbsp;&nbsp;&nbsp;</span>oðrum bregdon</div>
<div class='line'>dyrnum cræfte,<span class='gap'>&nbsp;&nbsp;&nbsp;&nbsp;&nbsp;</span>deað renian</div>
<div class='line'>hondgesteallan.<span class='gap'>&nbsp;&nbsp;&nbsp;&nbsp;&nbsp;</span>Hygelace wæs,</div>
<div class='line'>niða heardum,<span class='gap'>&nbsp;&nbsp;&nbsp;&nbsp;&nbsp;</span>nefa swyðe hold,</div>
<div class='line'>ond gehwæðer oðrum<span class='gap'>&nbsp;&nbsp;&nbsp;&nbsp;&nbsp;</span>hroþra gemyndig.</div>
<div class='line'>Hyrde ic þæt he ðone healsbeah<span class='gap'>&nbsp;&nbsp;&nbsp;&nbsp;&nbsp;</span>Hygde gesealde,</div>
<div class='line'>wrætlicne wundurmaððum,<span class='gap'>&nbsp;&nbsp;&nbsp;&nbsp;&nbsp;</span>ðone þe him Wealhðeo geaf,</div>
<div class='line'>ðeodnes dohtor,<span class='gap'>&nbsp;&nbsp;&nbsp;&nbsp;&nbsp;</span>þrio wicg somod</div>
<div class='line'>swancor ond sadolbeorht;<span class='gap'>&nbsp;&nbsp;&nbsp;&nbsp;&nbsp;</span>hyre syððan wæs</div>
<div class='line'>æfter beahðege<span class='gap'>&nbsp;&nbsp;&nbsp;&nbsp;&nbsp;</span>breost geweorðod.</div>
<div class='line'>Swa bealdode<span class='gap'>&nbsp;&nbsp;&nbsp;&nbsp;&nbsp;</span>bearn Ecgðeowes,</div>
<div class='line'>guma guðum cuð,<span class='gap'>&nbsp;&nbsp;&nbsp;&nbsp;&nbsp;</span>godum dædum,</div>
<div class='line'>dreah æfter dome,<span class='gap'>&nbsp;&nbsp;&nbsp;&nbsp;&nbsp;</span>nealles druncne slog</div>
<div class='line'>heorðgeneatas;<span class='gap'>&nbsp;&nbsp;&nbsp;&nbsp;&nbsp;</span>næs him hreoh sefa,</div>
<div class='line'>ac he mancynnes<span class='gap'>&nbsp;&nbsp;&nbsp;&nbsp;&nbsp;</span>mæste cræfte</div>
<div class='line'>ginfæstan gife,<span class='gap'>&nbsp;&nbsp;&nbsp;&nbsp;&nbsp;</span>þe him god sealde,</div>
<div class='line'>heold hildedeor.<span class='gap'>&nbsp;&nbsp;&nbsp;&nbsp;&nbsp;</span>Hean wæs lange,</div>
<div class='line'>swa hyne Geata bearn<span class='gap'>&nbsp;&nbsp;&nbsp;&nbsp;&nbsp;</span>godne ne tealdon,</div>
<div class='line'>ne hyne on medobence<span class='gap'>&nbsp;&nbsp;&nbsp;&nbsp;&nbsp;</span>micles wyrðne</div>
<div class='line'>drihten Wedera<span class='gap'>&nbsp;&nbsp;&nbsp;&nbsp;&nbsp;</span>gedon wolde;</div>
<div class='line'>swyðe wendon<span class='gap'>&nbsp;&nbsp;&nbsp;&nbsp;&nbsp;</span>þæt he sleac wære,</div>
<div class='line'>æðeling unfrom.<span class='gap'>&nbsp;&nbsp;&nbsp;&nbsp;&nbsp;</span>Edwenden cwom</div>
<div class='line'>tireadigum menn<span class='gap'>&nbsp;&nbsp;&nbsp;&nbsp;&nbsp;</span>torna gehwylces.</div>
<div class='line'>Het ða eorla hleo<span class='gap'>&nbsp;&nbsp;&nbsp;&nbsp;&nbsp;</span>in gefetian,</div>
<div class='line'>heaðorof cyning,<span class='gap'>&nbsp;&nbsp;&nbsp;&nbsp;&nbsp;</span>Hreðles lafe</div>
<div class='line'>golde gegyrede;<span class='gap'>&nbsp;&nbsp;&nbsp;&nbsp;&nbsp;</span>næs mid Geatum ða</div>
<div class='line'>sincmaðþum selra<span class='gap'>&nbsp;&nbsp;&nbsp;&nbsp;&nbsp;</span>on sweordes had;</div>
<div class='line'>þæt he on Biowulfes<span class='gap'>&nbsp;&nbsp;&nbsp;&nbsp;&nbsp;</span>bearm alegde</div>
<div class='line'>ond him gesealde<span class='gap'>&nbsp;&nbsp;&nbsp;&nbsp;&nbsp;</span>seofan þusendo,</div>
<div class='line'>bold ond bregostol.<span class='gap'>&nbsp;&nbsp;&nbsp;&nbsp;&nbsp;</span>Him wæs bam samod</div>
<div class='line'>on ðam leodscipe<span class='gap'>&nbsp;&nbsp;&nbsp;&nbsp;&nbsp;</span>lond gecynde,</div>
<div class='line'>eard, eðelriht,<span class='gap'>&nbsp;&nbsp;&nbsp;&nbsp;&nbsp;</span>oðrum swiðor</div>
<div class='line'>side rice<span class='gap'>&nbsp;&nbsp;&nbsp;&nbsp;&nbsp;</span>þam ðær selra wæs.</div>
<div class='line'>Eft þæt geiode<span class='gap'>&nbsp;&nbsp;&nbsp;&nbsp;&nbsp;</span>ufaran dogrum</div>
<div class='line'>hildehlæmmum,<span class='gap'>&nbsp;&nbsp;&nbsp;&nbsp;&nbsp;</span>syððan Hygelac læg</div>
<div class='line'>ond Heardrede<span class='gap'>&nbsp;&nbsp;&nbsp;&nbsp;&nbsp;</span>hildemeceas</div>
<div class='line'>under bordhreoðan<span class='gap'>&nbsp;&nbsp;&nbsp;&nbsp;&nbsp;</span>to bonan wurdon,</div>
<div class='line'>ða hyne gesohtan<span class='gap'>&nbsp;&nbsp;&nbsp;&nbsp;&nbsp;</span>on sigeþeode</div>
<div class='line'>hearde hildefrecan,<span class='gap'>&nbsp;&nbsp;&nbsp;&nbsp;&nbsp;</span>Heaðoscilfingas,</div>
<div class='line'>niða genægdan<span class='gap'>&nbsp;&nbsp;&nbsp;&nbsp;&nbsp;</span>nefan Hererices,</div>
<div class='line'>syððan Beowulfe<span class='gap'>&nbsp;&nbsp;&nbsp;&nbsp;&nbsp;</span>brade rice</div>
<div class='line'>on hand gehwearf;<span class='gap'>&nbsp;&nbsp;&nbsp;&nbsp;&nbsp;</span>he geheold tela</div>
<div class='line'>fiftig wintra<span class='gap'>&nbsp;&nbsp;&nbsp;&nbsp;&nbsp;</span>(wæs ða frod cyning,</div>
<div class='line'>eald eþelweard),<span class='gap'>&nbsp;&nbsp;&nbsp;&nbsp;&nbsp;</span>oððæt an ongan</div>
<div class='line'>deorcum nihtum<span class='gap'>&nbsp;&nbsp;&nbsp;&nbsp;&nbsp;</span>draca ricsian,</div>
<div class='line'>se ðe on heaum hofe<span class='gap'>&nbsp;&nbsp;&nbsp;&nbsp;&nbsp;</span>hord beweotode,</div>
<div class='line'>stanbeorh steapne;<span class='gap'>&nbsp;&nbsp;&nbsp;&nbsp;&nbsp;</span>stig under læg,</div>
<div class='line'>eldum uncuð.<span class='gap'>&nbsp;&nbsp;&nbsp;&nbsp;&nbsp;</span>Þær on innan giong</div>
<div class='line'>niða nathwylc,<span class='gap'>&nbsp;&nbsp;&nbsp;&nbsp;&nbsp;</span>se ðe neh gefeng</div>
<div class='line'>hæðnum horde,<span class='gap'>&nbsp;&nbsp;&nbsp;&nbsp;&nbsp;</span>hond ......,</div>
<div class='line'>since fahne.<span class='gap'>&nbsp;&nbsp;&nbsp;&nbsp;&nbsp;</span>He þæt syððan ......,</div>
<div class='line'>þeah ðe he slæpende<span class='gap'>&nbsp;&nbsp;&nbsp;&nbsp;&nbsp;</span>besyred wurde</div>
<div class='line'>þeofes cræfte;<span class='gap'>&nbsp;&nbsp;&nbsp;&nbsp;&nbsp;</span>þæt sie ðiod onfand,</div>
<div class='line'>bufolc beorna,<span class='gap'>&nbsp;&nbsp;&nbsp;&nbsp;&nbsp;</span>þæt he gebolgen wæs.</div>
  
<div class='line'>Nealles mid gewealdum<span class='gap'>&nbsp;&nbsp;&nbsp;&nbsp;&nbsp;</span>wyrmhord abræc</div>
<div class='line'>sylfes willum,<span class='gap'>&nbsp;&nbsp;&nbsp;&nbsp;&nbsp;</span>se ðe him sare gesceod,</div>
<div class='line'>ac for þreanedlan<span class='gap'>&nbsp;&nbsp;&nbsp;&nbsp;&nbsp;</span>þeow nathwylces</div>
<div class='line'>hæleða bearna<span class='gap'>&nbsp;&nbsp;&nbsp;&nbsp;&nbsp;</span>heteswengeas fleah,</div>
<div class='line'>ærnes þearfa,<span class='gap'>&nbsp;&nbsp;&nbsp;&nbsp;&nbsp;</span>ond ðær inne fealh,</div>
<div class='line'>secg synbysig,<span class='gap'>&nbsp;&nbsp;&nbsp;&nbsp;&nbsp;</span>sona onfunde</div>
<div class='line'>þæt þær ðam gyste<span class='gap'>&nbsp;&nbsp;&nbsp;&nbsp;&nbsp;</span>gryrebroga stod;</div>
<div class='line'>hwæðre earmsceapen<span class='gap'>&nbsp;&nbsp;&nbsp;&nbsp;&nbsp;</span></div>
    ...sceapen  
&nbsp;&nbsp;&nbsp;&nbsp;&nbsp;þa hyne se fær begeat.  
<div class='line'>Sincfæt ......;<span class='gap'>&nbsp;&nbsp;&nbsp;&nbsp;&nbsp;</span>þær wæs swylcra fela</div>
<div class='line'>in ðam eorðhuse<span class='gap'>&nbsp;&nbsp;&nbsp;&nbsp;&nbsp;</span>ærgestreona,</div>
<div class='line'>swa hy on geardagum<span class='gap'>&nbsp;&nbsp;&nbsp;&nbsp;&nbsp;</span>gumena nathwylc,</div>
<div class='line'>eormenlafe<span class='gap'>&nbsp;&nbsp;&nbsp;&nbsp;&nbsp;</span>æþelan cynnes,</div>
<div class='line'>þanchycgende<span class='gap'>&nbsp;&nbsp;&nbsp;&nbsp;&nbsp;</span>þær gehydde,</div>
<div class='line'>deore maðmas.<span class='gap'>&nbsp;&nbsp;&nbsp;&nbsp;&nbsp;</span>Ealle hie deað fornam</div>
<div class='line'>ærran mælum,<span class='gap'>&nbsp;&nbsp;&nbsp;&nbsp;&nbsp;</span>ond se an ða gen</div>
<div class='line'>leoda duguðe,<span class='gap'>&nbsp;&nbsp;&nbsp;&nbsp;&nbsp;</span>se ðær lengest hwearf,</div>
<div class='line'>weard winegeomor,<span class='gap'>&nbsp;&nbsp;&nbsp;&nbsp;&nbsp;</span>wende þæs ylcan,</div>
<div class='line'>þæt he lytel fæc<span class='gap'>&nbsp;&nbsp;&nbsp;&nbsp;&nbsp;</span>longgestreona</div>
<div class='line'>brucan moste.<span class='gap'>&nbsp;&nbsp;&nbsp;&nbsp;&nbsp;</span>Beorh eallgearo</div>
<div class='line'>wunode on wonge<span class='gap'>&nbsp;&nbsp;&nbsp;&nbsp;&nbsp;</span>wæteryðum neah,</div>
<div class='line'>niwe be næsse,<span class='gap'>&nbsp;&nbsp;&nbsp;&nbsp;&nbsp;</span>nearocræftum fæst.</div>
<div class='line'>Þær on innan bær<span class='gap'>&nbsp;&nbsp;&nbsp;&nbsp;&nbsp;</span>eorlgestreona</div>
<div class='line'>hringa hyrde<span class='gap'>&nbsp;&nbsp;&nbsp;&nbsp;&nbsp;</span>hordwyrðne dæl,</div>
<div class='line'>fættan goldes,<span class='gap'>&nbsp;&nbsp;&nbsp;&nbsp;&nbsp;</span>fea worda cwæð:</div>
<div class='line'>"Heald þu nu, hruse,<span class='gap'>&nbsp;&nbsp;&nbsp;&nbsp;&nbsp;</span>nu hæleð ne moston,</div>
<div class='line'>eorla æhte!<span class='gap'>&nbsp;&nbsp;&nbsp;&nbsp;&nbsp;</span>Hwæt, hyt ær on ðe</div>
<div class='line'>gode begeaton.<span class='gap'>&nbsp;&nbsp;&nbsp;&nbsp;&nbsp;</span>Guðdeað fornam,</div>
<div class='line'>feorhbealo frecne,<span class='gap'>&nbsp;&nbsp;&nbsp;&nbsp;&nbsp;</span>fyra gehwylcne</div>
<div class='line'>leoda minra,<span class='gap'>&nbsp;&nbsp;&nbsp;&nbsp;&nbsp;</span>þara ðe þis lif ofgeaf,</div>
<div class='line'>gesawon seledream.<span class='gap'>&nbsp;&nbsp;&nbsp;&nbsp;&nbsp;</span>Ic nah hwa sweord wege</div>
<div class='line'>oððe feormie<span class='gap'>&nbsp;&nbsp;&nbsp;&nbsp;&nbsp;</span>fæted wæge,</div>
<div class='line'>dryncfæt deore;<span class='gap'>&nbsp;&nbsp;&nbsp;&nbsp;&nbsp;</span>duguð ellor sceoc.</div>
<div class='line'>Sceal se hearda helm<span class='gap'>&nbsp;&nbsp;&nbsp;&nbsp;&nbsp;</span>hyrsted golde</div>
<div class='line'>fætum befeallen;<span class='gap'>&nbsp;&nbsp;&nbsp;&nbsp;&nbsp;</span>feormynd swefað,</div>
<div class='line'>þa ðe beadogriman<span class='gap'>&nbsp;&nbsp;&nbsp;&nbsp;&nbsp;</span>bywan sceoldon,</div>
<div class='line'>ge swylce seo herepad,<span class='gap'>&nbsp;&nbsp;&nbsp;&nbsp;&nbsp;</span>sio æt hilde gebad</div>
<div class='line'>ofer borda gebræc<span class='gap'>&nbsp;&nbsp;&nbsp;&nbsp;&nbsp;</span>bite irena,</div>
<div class='line'>brosnað æfter beorne.<span class='gap'>&nbsp;&nbsp;&nbsp;&nbsp;&nbsp;</span>Ne mæg byrnan hring</div>
<div class='line'>æfter wigfruman<span class='gap'>&nbsp;&nbsp;&nbsp;&nbsp;&nbsp;</span>wide feran,</div>
<div class='line'>hæleðum be healfe.<span class='gap'>&nbsp;&nbsp;&nbsp;&nbsp;&nbsp;</span>Næs hearpan wyn,</div>
<div class='line'>gomen gleobeames,<span class='gap'>&nbsp;&nbsp;&nbsp;&nbsp;&nbsp;</span>ne god hafoc</div>
<div class='line'>geond sæl swingeð,<span class='gap'>&nbsp;&nbsp;&nbsp;&nbsp;&nbsp;</span>ne se swifta mearh</div>
<div class='line'>burhstede beateð.<span class='gap'>&nbsp;&nbsp;&nbsp;&nbsp;&nbsp;</span>Bealocwealm hafað</div>
<div class='line'>fela feorhcynna<span class='gap'>&nbsp;&nbsp;&nbsp;&nbsp;&nbsp;</span>forð onsended!"</div>
<div class='line'>Swa giomormod<span class='gap'>&nbsp;&nbsp;&nbsp;&nbsp;&nbsp;</span>giohðo mænde</div>
<div class='line'>an æfter eallum,<span class='gap'>&nbsp;&nbsp;&nbsp;&nbsp;&nbsp;</span>unbliðe hwearf</div>
<div class='line'>dæges ond nihtes,<span class='gap'>&nbsp;&nbsp;&nbsp;&nbsp;&nbsp;</span>oððæt deaðes wylm</div>
<div class='line'>hran æt heortan.<span class='gap'>&nbsp;&nbsp;&nbsp;&nbsp;&nbsp;</span>Hordwynne fond</div>
<div class='line'>eald uhtsceaða<span class='gap'>&nbsp;&nbsp;&nbsp;&nbsp;&nbsp;</span>opene standan,</div>
<div class='line'>se ðe byrnende<span class='gap'>&nbsp;&nbsp;&nbsp;&nbsp;&nbsp;</span>biorgas seceð,</div>
<div class='line'>nacod niðdraca,<span class='gap'>&nbsp;&nbsp;&nbsp;&nbsp;&nbsp;</span>nihtes fleogeð</div>
<div class='line'>fyre befangen;<span class='gap'>&nbsp;&nbsp;&nbsp;&nbsp;&nbsp;</span>hyne foldbuend</div>
<div class='line'>swiðe ondrædað.<span class='gap'>&nbsp;&nbsp;&nbsp;&nbsp;&nbsp;</span>He gesecean sceall</div>
<div class='line'>hord on hrusan,<span class='gap'>&nbsp;&nbsp;&nbsp;&nbsp;&nbsp;</span>þær he hæðen gold</div>
<div class='line'>warað wintrum frod,<span class='gap'>&nbsp;&nbsp;&nbsp;&nbsp;&nbsp;</span>ne byð him wihte ðy sel.</div>
<div class='line'>Swa se ðeodsceaða<span class='gap'>&nbsp;&nbsp;&nbsp;&nbsp;&nbsp;</span>þreo hund wintra</div>
<div class='line'>heold on hrusan<span class='gap'>&nbsp;&nbsp;&nbsp;&nbsp;&nbsp;</span>hordærna sum,</div>
<div class='line'>eacencræftig,<span class='gap'>&nbsp;&nbsp;&nbsp;&nbsp;&nbsp;</span>oððæt hyne an abealch</div>
<div class='line'>mon on mode;<span class='gap'>&nbsp;&nbsp;&nbsp;&nbsp;&nbsp;</span>mandryhtne bær</div>
<div class='line'>fæted wæge,<span class='gap'>&nbsp;&nbsp;&nbsp;&nbsp;&nbsp;</span>frioðowære bæd</div>
<div class='line'>hlaford sinne.<span class='gap'>&nbsp;&nbsp;&nbsp;&nbsp;&nbsp;</span>Ða wæs hord rasod,</div>
<div class='line'>onboren beaga hord,<span class='gap'>&nbsp;&nbsp;&nbsp;&nbsp;&nbsp;</span>bene getiðad</div>
<div class='line'>feasceaftum men.<span class='gap'>&nbsp;&nbsp;&nbsp;&nbsp;&nbsp;</span>Frea sceawode</div>
<div class='line'>fira fyrngeweorc<span class='gap'>&nbsp;&nbsp;&nbsp;&nbsp;&nbsp;</span>forman siðe.</div>
<div class='line'>Þa se wyrm onwoc,<span class='gap'>&nbsp;&nbsp;&nbsp;&nbsp;&nbsp;</span>wroht wæs geniwad;</div>
<div class='line'>stonc ða æfter stane,<span class='gap'>&nbsp;&nbsp;&nbsp;&nbsp;&nbsp;</span>stearcheort onfand</div>
<div class='line'>feondes fotlast;<span class='gap'>&nbsp;&nbsp;&nbsp;&nbsp;&nbsp;</span>he to forð gestop</div>
<div class='line'>dyrnan cræfte<span class='gap'>&nbsp;&nbsp;&nbsp;&nbsp;&nbsp;</span>dracan heafde neah.</div>
<div class='line'>Swa mæg unfæge<span class='gap'>&nbsp;&nbsp;&nbsp;&nbsp;&nbsp;</span>eaðe gedigan</div>
<div class='line'>wean ond wræcsið,<span class='gap'>&nbsp;&nbsp;&nbsp;&nbsp;&nbsp;</span>se ðe waldendes</div>
<div class='line'>hyldo gehealdeþ!<span class='gap'>&nbsp;&nbsp;&nbsp;&nbsp;&nbsp;</span>Hordweard sohte</div>
<div class='line'>georne æfter grunde,<span class='gap'>&nbsp;&nbsp;&nbsp;&nbsp;&nbsp;</span>wolde guman findan,</div>
<div class='line'>þone þe him on sweofote<span class='gap'>&nbsp;&nbsp;&nbsp;&nbsp;&nbsp;</span>sare geteode,</div>
<div class='line'>hat ond hreohmod<span class='gap'>&nbsp;&nbsp;&nbsp;&nbsp;&nbsp;</span>hlæw oft ymbehwearf</div>
<div class='line'>ealne utanweardne,<span class='gap'>&nbsp;&nbsp;&nbsp;&nbsp;&nbsp;</span>ne ðær ænig mon</div>
<div class='line'>on þære westenne;<span class='gap'>&nbsp;&nbsp;&nbsp;&nbsp;&nbsp;</span>hwæðre wiges gefeh,</div>
<div class='line'>beaduwe weorces,<span class='gap'>&nbsp;&nbsp;&nbsp;&nbsp;&nbsp;</span>hwilum on beorh æthwearf,</div>
<div class='line'>sincfæt sohte.<span class='gap'>&nbsp;&nbsp;&nbsp;&nbsp;&nbsp;</span>He þæt sona onfand</div>
<div class='line'>ðæt hæfde gumena sum<span class='gap'>&nbsp;&nbsp;&nbsp;&nbsp;&nbsp;</span>goldes gefandod,</div>
<div class='line'>heahgestreona.<span class='gap'>&nbsp;&nbsp;&nbsp;&nbsp;&nbsp;</span>Hordweard onbad</div>
<div class='line'>earfoðlice<span class='gap'>&nbsp;&nbsp;&nbsp;&nbsp;&nbsp;</span>oððæt æfen cwom;</div>
<div class='line'>wæs ða gebolgen<span class='gap'>&nbsp;&nbsp;&nbsp;&nbsp;&nbsp;</span>beorges hyrde,</div>
<div class='line'>wolde se laða<span class='gap'>&nbsp;&nbsp;&nbsp;&nbsp;&nbsp;</span>lige forgyldan</div>
<div class='line'>drincfæt dyre.<span class='gap'>&nbsp;&nbsp;&nbsp;&nbsp;&nbsp;</span>Þa wæs dæg sceacen</div>
<div class='line'>wyrme on willan;<span class='gap'>&nbsp;&nbsp;&nbsp;&nbsp;&nbsp;</span>no on wealle læg,</div>
<div class='line'>bidan wolde,<span class='gap'>&nbsp;&nbsp;&nbsp;&nbsp;&nbsp;</span>ac mid bæle for,</div>
<div class='line'>fyre gefysed.<span class='gap'>&nbsp;&nbsp;&nbsp;&nbsp;&nbsp;</span>Wæs se fruma egeslic</div>
<div class='line'>leodum on lande,<span class='gap'>&nbsp;&nbsp;&nbsp;&nbsp;&nbsp;</span>swa hyt lungre wearð</div>
<div class='line'>on hyra sincgifan<span class='gap'>&nbsp;&nbsp;&nbsp;&nbsp;&nbsp;</span>sare geendod.</div>
  
<div class='line'>Ða se gæst ongan<span class='gap'>&nbsp;&nbsp;&nbsp;&nbsp;&nbsp;</span>gledum spiwan,</div>
<div class='line'>beorht hofu bærnan;<span class='gap'>&nbsp;&nbsp;&nbsp;&nbsp;&nbsp;</span>bryneleoma stod</div>
<div class='line'>eldum on andan.<span class='gap'>&nbsp;&nbsp;&nbsp;&nbsp;&nbsp;</span>No ðær aht cwices</div>
<div class='line'>lað lyftfloga<span class='gap'>&nbsp;&nbsp;&nbsp;&nbsp;&nbsp;</span>læfan wolde.</div>
<div class='line'>Wæs þæs wyrmes wig<span class='gap'>&nbsp;&nbsp;&nbsp;&nbsp;&nbsp;</span>wide gesyne,</div>
<div class='line'>nearofages nið<span class='gap'>&nbsp;&nbsp;&nbsp;&nbsp;&nbsp;</span>nean ond feorran,</div>
<div class='line'>hu se guðsceaða<span class='gap'>&nbsp;&nbsp;&nbsp;&nbsp;&nbsp;</span>Geata leode</div>
<div class='line'>hatode ond hynde;<span class='gap'>&nbsp;&nbsp;&nbsp;&nbsp;&nbsp;</span>hord eft gesceat,</div>
<div class='line'>dryhtsele dyrnne,<span class='gap'>&nbsp;&nbsp;&nbsp;&nbsp;&nbsp;</span>ær dæges hwile.</div>
<div class='line'>Hæfde landwara<span class='gap'>&nbsp;&nbsp;&nbsp;&nbsp;&nbsp;</span>lige befangen,</div>
<div class='line'>bæle ond bronde,<span class='gap'>&nbsp;&nbsp;&nbsp;&nbsp;&nbsp;</span>beorges getruwode,</div>
<div class='line'>wiges ond wealles;<span class='gap'>&nbsp;&nbsp;&nbsp;&nbsp;&nbsp;</span>him seo wen geleah.</div>
<div class='line'>Þa wæs Biowulfe<span class='gap'>&nbsp;&nbsp;&nbsp;&nbsp;&nbsp;</span>broga gecyðed</div>
<div class='line'>snude to soðe,<span class='gap'>&nbsp;&nbsp;&nbsp;&nbsp;&nbsp;</span>þæt his sylfes ham,</div>
<div class='line'>bolda selest,<span class='gap'>&nbsp;&nbsp;&nbsp;&nbsp;&nbsp;</span>brynewylmum mealt,</div>
<div class='line'>gifstol Geata.<span class='gap'>&nbsp;&nbsp;&nbsp;&nbsp;&nbsp;</span>Þæt ðam godan wæs</div>
<div class='line'>hreow on hreðre,<span class='gap'>&nbsp;&nbsp;&nbsp;&nbsp;&nbsp;</span>hygesorga mæst;</div>
<div class='line'>wende se wisa<span class='gap'>&nbsp;&nbsp;&nbsp;&nbsp;&nbsp;</span>þæt he wealdende</div>
<div class='line'>ofer ealde riht,<span class='gap'>&nbsp;&nbsp;&nbsp;&nbsp;&nbsp;</span>ecean dryhtne,</div>
<div class='line'>bitre gebulge.<span class='gap'>&nbsp;&nbsp;&nbsp;&nbsp;&nbsp;</span>Breost innan weoll</div>
<div class='line'>þeostrum geþoncum,<span class='gap'>&nbsp;&nbsp;&nbsp;&nbsp;&nbsp;</span>swa him geþywe ne wæs.</div>
<div class='line'>Hæfde ligdraca<span class='gap'>&nbsp;&nbsp;&nbsp;&nbsp;&nbsp;</span>leoda fæsten,</div>
<div class='line'>ealond utan,<span class='gap'>&nbsp;&nbsp;&nbsp;&nbsp;&nbsp;</span>eorðweard ðone</div>
<div class='line'>gledum forgrunden;<span class='gap'>&nbsp;&nbsp;&nbsp;&nbsp;&nbsp;</span>him ðæs guðkyning,</div>
<div class='line'>Wedera þioden,<span class='gap'>&nbsp;&nbsp;&nbsp;&nbsp;&nbsp;</span>wræce leornode.</div>
<div class='line'>Heht him þa gewyrcean<span class='gap'>&nbsp;&nbsp;&nbsp;&nbsp;&nbsp;</span>wigendra hleo</div>
<div class='line'>eallirenne,<span class='gap'>&nbsp;&nbsp;&nbsp;&nbsp;&nbsp;</span>eorla dryhten,</div>
<div class='line'>wigbord wrætlic;<span class='gap'>&nbsp;&nbsp;&nbsp;&nbsp;&nbsp;</span>wisse he gearwe</div>
<div class='line'>þæt him holtwudu<span class='gap'>&nbsp;&nbsp;&nbsp;&nbsp;&nbsp;</span>helpan ne meahte,</div>
<div class='line'>lind wið lige.<span class='gap'>&nbsp;&nbsp;&nbsp;&nbsp;&nbsp;</span>Sceolde lændaga</div>
<div class='line'>æþeling ærgod<span class='gap'>&nbsp;&nbsp;&nbsp;&nbsp;&nbsp;</span>ende gebidan,</div>
<div class='line'>worulde lifes,<span class='gap'>&nbsp;&nbsp;&nbsp;&nbsp;&nbsp;</span>ond se wyrm somod,</div>
<div class='line'>þeah ðe hordwelan<span class='gap'>&nbsp;&nbsp;&nbsp;&nbsp;&nbsp;</span>heolde lange.</div>
<div class='line'>Oferhogode ða<span class='gap'>&nbsp;&nbsp;&nbsp;&nbsp;&nbsp;</span>hringa fengel</div>
<div class='line'>þæt he þone widflogan<span class='gap'>&nbsp;&nbsp;&nbsp;&nbsp;&nbsp;</span>weorode gesohte,</div>
<div class='line'>sidan herge;<span class='gap'>&nbsp;&nbsp;&nbsp;&nbsp;&nbsp;</span>no he him þa sæcce ondred,</div>
<div class='line'>ne him þæs wyrmes wig<span class='gap'>&nbsp;&nbsp;&nbsp;&nbsp;&nbsp;</span>for wiht dyde,</div>
<div class='line'>eafoð ond ellen,<span class='gap'>&nbsp;&nbsp;&nbsp;&nbsp;&nbsp;</span>forðon he ær fela</div>
<div class='line'>nearo neðende<span class='gap'>&nbsp;&nbsp;&nbsp;&nbsp;&nbsp;</span>niða gedigde,</div>
<div class='line'>hildehlemma,<span class='gap'>&nbsp;&nbsp;&nbsp;&nbsp;&nbsp;</span>syððan he Hroðgares,</div>
<div class='line'>sigoreadig secg,<span class='gap'>&nbsp;&nbsp;&nbsp;&nbsp;&nbsp;</span>sele fælsode</div>
<div class='line'>ond æt guðe forgrap<span class='gap'>&nbsp;&nbsp;&nbsp;&nbsp;&nbsp;</span>Grendeles mægum</div>
<div class='line'>laðan cynnes.<span class='gap'>&nbsp;&nbsp;&nbsp;&nbsp;&nbsp;</span>No þæt læsest wæs</div>
<div class='line'>hondgemota,<span class='gap'>&nbsp;&nbsp;&nbsp;&nbsp;&nbsp;</span>þær mon Hygelac sloh,</div>
<div class='line'>syððan Geata cyning<span class='gap'>&nbsp;&nbsp;&nbsp;&nbsp;&nbsp;</span>guðe ræsum,</div>
<div class='line'>freawine folca<span class='gap'>&nbsp;&nbsp;&nbsp;&nbsp;&nbsp;</span>Freslondum on,</div>
<div class='line'>Hreðles eafora<span class='gap'>&nbsp;&nbsp;&nbsp;&nbsp;&nbsp;</span>hiorodryncum swealt,</div>
<div class='line'>bille gebeaten.<span class='gap'>&nbsp;&nbsp;&nbsp;&nbsp;&nbsp;</span>Þonan Biowulf com</div>
<div class='line'>sylfes cræfte,<span class='gap'>&nbsp;&nbsp;&nbsp;&nbsp;&nbsp;</span>sundnytte dreah;</div>
<div class='line'>hæfde him on earme<span class='gap'>&nbsp;&nbsp;&nbsp;&nbsp;&nbsp;</span>ana XXX</div>
<div class='line'>hildegeatwa,<span class='gap'>&nbsp;&nbsp;&nbsp;&nbsp;&nbsp;</span>þa he to holme beag.</div>
<div class='line'>Nealles Hetware<span class='gap'>&nbsp;&nbsp;&nbsp;&nbsp;&nbsp;</span>hremge þorfton</div>
<div class='line'>feðewiges,<span class='gap'>&nbsp;&nbsp;&nbsp;&nbsp;&nbsp;</span>þe him foran ongean</div>
<div class='line'>linde bæron;<span class='gap'>&nbsp;&nbsp;&nbsp;&nbsp;&nbsp;</span>lyt eft becwom</div>
<div class='line'>fram þam hildfrecan<span class='gap'>&nbsp;&nbsp;&nbsp;&nbsp;&nbsp;</span>hames niosan.</div>
<div class='line'>Oferswam ða sioleða bigong<span class='gap'>&nbsp;&nbsp;&nbsp;&nbsp;&nbsp;</span>sunu Ecgðeowes,</div>
<div class='line'>earm anhaga,<span class='gap'>&nbsp;&nbsp;&nbsp;&nbsp;&nbsp;</span>eft to leodum;</div>
<div class='line'>þær him Hygd gebead<span class='gap'>&nbsp;&nbsp;&nbsp;&nbsp;&nbsp;</span>hord ond rice,</div>
<div class='line'>beagas ond bregostol,<span class='gap'>&nbsp;&nbsp;&nbsp;&nbsp;&nbsp;</span>bearne ne truwode</div>
<div class='line'>þæt he wið ælfylcum<span class='gap'>&nbsp;&nbsp;&nbsp;&nbsp;&nbsp;</span>eþelstolas</div>
<div class='line'>healdan cuðe,<span class='gap'>&nbsp;&nbsp;&nbsp;&nbsp;&nbsp;</span>ða wæs Hygelac dead.</div>
<div class='line'>No ðy ær feasceafte<span class='gap'>&nbsp;&nbsp;&nbsp;&nbsp;&nbsp;</span>findan meahton</div>
<div class='line'>æt ðam æðelinge<span class='gap'>&nbsp;&nbsp;&nbsp;&nbsp;&nbsp;</span>ænige ðinga,</div>
<div class='line'>þæt he Heardrede<span class='gap'>&nbsp;&nbsp;&nbsp;&nbsp;&nbsp;</span>hlaford wære</div>
<div class='line'>oððe þone cynedom<span class='gap'>&nbsp;&nbsp;&nbsp;&nbsp;&nbsp;</span>ciosan wolde;</div>
<div class='line'>hwæðre he him on folce<span class='gap'>&nbsp;&nbsp;&nbsp;&nbsp;&nbsp;</span>freondlarum heold,</div>
<div class='line'>estum mid are,<span class='gap'>&nbsp;&nbsp;&nbsp;&nbsp;&nbsp;</span>oððæt he yldra wearð,</div>
<div class='line'>Wedergeatum weold.<span class='gap'>&nbsp;&nbsp;&nbsp;&nbsp;&nbsp;</span>Hyne wræcmæcgas</div>
<div class='line'>ofer sæ sohtan,<span class='gap'>&nbsp;&nbsp;&nbsp;&nbsp;&nbsp;</span>suna Ohteres;</div>
<div class='line'>hæfdon hy forhealden<span class='gap'>&nbsp;&nbsp;&nbsp;&nbsp;&nbsp;</span>helm Scylfinga,</div>
<div class='line'>þone selestan<span class='gap'>&nbsp;&nbsp;&nbsp;&nbsp;&nbsp;</span>sæcyninga</div>
<div class='line'>þara ðe in Swiorice<span class='gap'>&nbsp;&nbsp;&nbsp;&nbsp;&nbsp;</span>sinc brytnade,</div>
<div class='line'>mærne þeoden.<span class='gap'>&nbsp;&nbsp;&nbsp;&nbsp;&nbsp;</span>Him þæt to mearce wearð;</div>
<div class='line'>he þær for feorme<span class='gap'>&nbsp;&nbsp;&nbsp;&nbsp;&nbsp;</span>feorhwunde hleat</div>
<div class='line'>sweordes swengum,<span class='gap'>&nbsp;&nbsp;&nbsp;&nbsp;&nbsp;</span>sunu Hygelaces,</div>
<div class='line'>ond him eft gewat<span class='gap'>&nbsp;&nbsp;&nbsp;&nbsp;&nbsp;</span>Ongenðioes bearn</div>
<div class='line'>hames niosan,<span class='gap'>&nbsp;&nbsp;&nbsp;&nbsp;&nbsp;</span>syððan Heardred læg,</div>
<div class='line'>let ðone bregostol<span class='gap'>&nbsp;&nbsp;&nbsp;&nbsp;&nbsp;</span>Biowulf healdan,</div>
<div class='line'>Geatum wealdan.<span class='gap'>&nbsp;&nbsp;&nbsp;&nbsp;&nbsp;</span>Þæt wæs god cyning!</div>
  
<div class='line'>Se ðæs leodhryres<span class='gap'>&nbsp;&nbsp;&nbsp;&nbsp;&nbsp;</span>lean gemunde</div>
<div class='line'>uferan dogrum,<span class='gap'>&nbsp;&nbsp;&nbsp;&nbsp;&nbsp;</span>Eadgilse wearð</div>
<div class='line'>feasceaftum freond,<span class='gap'>&nbsp;&nbsp;&nbsp;&nbsp;&nbsp;</span>folce gestepte</div>
<div class='line'>ofer sæ side<span class='gap'>&nbsp;&nbsp;&nbsp;&nbsp;&nbsp;</span>sunu Ohteres,</div>
<div class='line'>wigum ond wæpnum;<span class='gap'>&nbsp;&nbsp;&nbsp;&nbsp;&nbsp;</span>he gewræc syððan</div>
<div class='line'>cealdum cearsiðum,<span class='gap'>&nbsp;&nbsp;&nbsp;&nbsp;&nbsp;</span>cyning ealdre bineat.</div>
<div class='line'>Swa he niða gehwane<span class='gap'>&nbsp;&nbsp;&nbsp;&nbsp;&nbsp;</span>genesen hæfde,</div>
<div class='line'>sliðra geslyhta,<span class='gap'>&nbsp;&nbsp;&nbsp;&nbsp;&nbsp;</span>sunu Ecgðiowes,</div>
<div class='line'>ellenweorca,<span class='gap'>&nbsp;&nbsp;&nbsp;&nbsp;&nbsp;</span>oð ðone anne dæg</div>
<div class='line'>þe he wið þam wyrme<span class='gap'>&nbsp;&nbsp;&nbsp;&nbsp;&nbsp;</span>gewegan sceolde.</div>
<div class='line'>Gewat þa XIIa sum<span class='gap'>&nbsp;&nbsp;&nbsp;&nbsp;&nbsp;</span>torne gebolgen</div>
<div class='line'>dryhten Geata<span class='gap'>&nbsp;&nbsp;&nbsp;&nbsp;&nbsp;</span>dracan sceawian.</div>
<div class='line'>Hæfde þa gefrunen<span class='gap'>&nbsp;&nbsp;&nbsp;&nbsp;&nbsp;</span>hwanan sio fæhð aras,</div>
<div class='line'>bealonið biorna;<span class='gap'>&nbsp;&nbsp;&nbsp;&nbsp;&nbsp;</span>him to bearme cwom</div>
<div class='line'>maðþumfæt mære<span class='gap'>&nbsp;&nbsp;&nbsp;&nbsp;&nbsp;</span>þurh ðæs meldan hond.</div>
<div class='line'>Se wæs on ðam ðreate<span class='gap'>&nbsp;&nbsp;&nbsp;&nbsp;&nbsp;</span>þreotteoða secg,</div>
<div class='line'>se ðæs orleges<span class='gap'>&nbsp;&nbsp;&nbsp;&nbsp;&nbsp;</span>or onstealde,</div>
<div class='line'>hæft hygegiomor,<span class='gap'>&nbsp;&nbsp;&nbsp;&nbsp;&nbsp;</span>sceolde hean ðonon</div>
<div class='line'>wong wisian.<span class='gap'>&nbsp;&nbsp;&nbsp;&nbsp;&nbsp;</span>He ofer willan giong</div>
<div class='line'>to ðæs ðe he eorðsele<span class='gap'>&nbsp;&nbsp;&nbsp;&nbsp;&nbsp;</span>anne wisse,</div>
<div class='line'>hlæw under hrusan<span class='gap'>&nbsp;&nbsp;&nbsp;&nbsp;&nbsp;</span>holmwylme neh,</div>
<div class='line'>yðgewinne;<span class='gap'>&nbsp;&nbsp;&nbsp;&nbsp;&nbsp;</span>se wæs innan full</div>
<div class='line'>wrætta ond wira.<span class='gap'>&nbsp;&nbsp;&nbsp;&nbsp;&nbsp;</span>Weard unhiore,</div>
<div class='line'>gearo guðfreca,<span class='gap'>&nbsp;&nbsp;&nbsp;&nbsp;&nbsp;</span>goldmaðmas heold,</div>
<div class='line'>eald under eorðan.<span class='gap'>&nbsp;&nbsp;&nbsp;&nbsp;&nbsp;</span>Næs þæt yðe ceap</div>
<div class='line'>to gegangenne<span class='gap'>&nbsp;&nbsp;&nbsp;&nbsp;&nbsp;</span>gumena ænigum!</div>
<div class='line'>Gesæt ða on næsse<span class='gap'>&nbsp;&nbsp;&nbsp;&nbsp;&nbsp;</span>niðheard cyning,</div>
<div class='line'>þenden hælo abead<span class='gap'>&nbsp;&nbsp;&nbsp;&nbsp;&nbsp;</span>heorðgeneatum,</div>
<div class='line'>goldwine Geata.<span class='gap'>&nbsp;&nbsp;&nbsp;&nbsp;&nbsp;</span>Him wæs geomor sefa,</div>
<div class='line'>wæfre ond wælfus,<span class='gap'>&nbsp;&nbsp;&nbsp;&nbsp;&nbsp;</span>wyrd ungemete neah,</div>
<div class='line'>se ðone gomelan<span class='gap'>&nbsp;&nbsp;&nbsp;&nbsp;&nbsp;</span>gretan sceolde,</div>
<div class='line'>secean sawle hord,<span class='gap'>&nbsp;&nbsp;&nbsp;&nbsp;&nbsp;</span>sundur gedælan</div>
<div class='line'>lif wið lice,<span class='gap'>&nbsp;&nbsp;&nbsp;&nbsp;&nbsp;</span>no þon lange wæs</div>
<div class='line'>feorh æþelinges<span class='gap'>&nbsp;&nbsp;&nbsp;&nbsp;&nbsp;</span>flæsce bewunden.</div>
<div class='line'>Biowulf maþelade,<span class='gap'>&nbsp;&nbsp;&nbsp;&nbsp;&nbsp;</span>bearn Ecgðeowes:</div>
<div class='line'>"Fela ic on giogoðe<span class='gap'>&nbsp;&nbsp;&nbsp;&nbsp;&nbsp;</span>guðræsa genæs,</div>
<div class='line'>orleghwila;<span class='gap'>&nbsp;&nbsp;&nbsp;&nbsp;&nbsp;</span>ic þæt eall gemon.</div>
<div class='line'>Ic wæs syfanwintre,<span class='gap'>&nbsp;&nbsp;&nbsp;&nbsp;&nbsp;</span>þa mec sinca baldor,</div>
<div class='line'>freawine folca,<span class='gap'>&nbsp;&nbsp;&nbsp;&nbsp;&nbsp;</span>æt minum fæder genam;</div>
<div class='line'>heold mec ond hæfde<span class='gap'>&nbsp;&nbsp;&nbsp;&nbsp;&nbsp;</span>Hreðel cyning,</div>
<div class='line'>geaf me sinc ond symbel,<span class='gap'>&nbsp;&nbsp;&nbsp;&nbsp;&nbsp;</span>sibbe gemunde.</div>
<div class='line'>Næs ic him to life<span class='gap'>&nbsp;&nbsp;&nbsp;&nbsp;&nbsp;</span>laðra owihte,</div>
<div class='line'>beorn in burgum,<span class='gap'>&nbsp;&nbsp;&nbsp;&nbsp;&nbsp;</span>þonne his bearna hwylc,</div>
<div class='line'>Herebeald ond Hæðcyn<span class='gap'>&nbsp;&nbsp;&nbsp;&nbsp;&nbsp;</span>oððe Hygelac min.</div>
<div class='line'>Wæs þam yldestan<span class='gap'>&nbsp;&nbsp;&nbsp;&nbsp;&nbsp;</span>ungedefelice</div>
<div class='line'>mæges dædum<span class='gap'>&nbsp;&nbsp;&nbsp;&nbsp;&nbsp;</span>morþorbed stred,</div>
<div class='line'>syððan hyne Hæðcyn<span class='gap'>&nbsp;&nbsp;&nbsp;&nbsp;&nbsp;</span>of hornbogan,</div>
<div class='line'>his freawine,<span class='gap'>&nbsp;&nbsp;&nbsp;&nbsp;&nbsp;</span>flane geswencte,</div>
<div class='line'>miste mercelses<span class='gap'>&nbsp;&nbsp;&nbsp;&nbsp;&nbsp;</span>ond his mæg ofscet,</div>
<div class='line'>broðor oðerne<span class='gap'>&nbsp;&nbsp;&nbsp;&nbsp;&nbsp;</span>blodigan gare.</div>
<div class='line'>Þæt wæs feohleas gefeoht,<span class='gap'>&nbsp;&nbsp;&nbsp;&nbsp;&nbsp;</span>fyrenum gesyngad,</div>
<div class='line'>hreðre hygemeðe;<span class='gap'>&nbsp;&nbsp;&nbsp;&nbsp;&nbsp;</span>sceolde hwæðre swa þeah</div>
<div class='line'>æðeling unwrecen<span class='gap'>&nbsp;&nbsp;&nbsp;&nbsp;&nbsp;</span>ealdres linnan.</div>
<div class='line'>Swa bið geomorlic<span class='gap'>&nbsp;&nbsp;&nbsp;&nbsp;&nbsp;</span>gomelum ceorle</div>
<div class='line'>to gebidanne,<span class='gap'>&nbsp;&nbsp;&nbsp;&nbsp;&nbsp;</span>þæt his byre ride</div>
<div class='line'>giong on galgan,<span class='gap'>&nbsp;&nbsp;&nbsp;&nbsp;&nbsp;</span>þonne he gyd wrece,</div>
<div class='line'>sarigne sang,<span class='gap'>&nbsp;&nbsp;&nbsp;&nbsp;&nbsp;</span>þonne his sunu hangað</div>
<div class='line'>hrefne to hroðre,<span class='gap'>&nbsp;&nbsp;&nbsp;&nbsp;&nbsp;</span>ond he him helpe ne mæg,</div>
<div class='line'>eald ond infrod,<span class='gap'>&nbsp;&nbsp;&nbsp;&nbsp;&nbsp;</span>ænige gefremman.</div>
<div class='line'>Symble bið gemyndgad<span class='gap'>&nbsp;&nbsp;&nbsp;&nbsp;&nbsp;</span>morna gehwylce</div>
<div class='line'>eaforan ellorsið;<span class='gap'>&nbsp;&nbsp;&nbsp;&nbsp;&nbsp;</span>oðres ne gymeð</div>
<div class='line'>to gebidanne<span class='gap'>&nbsp;&nbsp;&nbsp;&nbsp;&nbsp;</span>burgum in innan</div>
<div class='line'>yrfeweardas,<span class='gap'>&nbsp;&nbsp;&nbsp;&nbsp;&nbsp;</span>þonne se an hafað</div>
<div class='line'>þurh deaðes nyd<span class='gap'>&nbsp;&nbsp;&nbsp;&nbsp;&nbsp;</span>dæda gefondad.</div>
<div class='line'>Gesyhð sorhcearig<span class='gap'>&nbsp;&nbsp;&nbsp;&nbsp;&nbsp;</span>on his suna bure</div>
<div class='line'>winsele westne,<span class='gap'>&nbsp;&nbsp;&nbsp;&nbsp;&nbsp;</span>windge reste</div>
<div class='line'>reote berofene.<span class='gap'>&nbsp;&nbsp;&nbsp;&nbsp;&nbsp;</span>Ridend swefað,</div>
<div class='line'>hæleð in hoðman;<span class='gap'>&nbsp;&nbsp;&nbsp;&nbsp;&nbsp;</span>nis þær hearpan sweg,</div>
<div class='line'>gomen in geardum,<span class='gap'>&nbsp;&nbsp;&nbsp;&nbsp;&nbsp;</span>swylce ðær iu wæron.</div>
  
<div class='line'>Gewiteð þonne on sealman,<span class='gap'>&nbsp;&nbsp;&nbsp;&nbsp;&nbsp;</span>sorhleoð gæleð</div>
<div class='line'>an æfter anum;<span class='gap'>&nbsp;&nbsp;&nbsp;&nbsp;&nbsp;</span>þuhte him eall to rum,</div>
<div class='line'>wongas ond wicstede.<span class='gap'>&nbsp;&nbsp;&nbsp;&nbsp;&nbsp;</span>Swa Wedra helm</div>
<div class='line'>æfter Herebealde<span class='gap'>&nbsp;&nbsp;&nbsp;&nbsp;&nbsp;</span>heortan sorge</div>
<div class='line'>weallende wæg.<span class='gap'>&nbsp;&nbsp;&nbsp;&nbsp;&nbsp;</span>Wihte ne meahte</div>
<div class='line'>on ðam feorhbonan<span class='gap'>&nbsp;&nbsp;&nbsp;&nbsp;&nbsp;</span>fæghðe gebetan;</div>
<div class='line'>no ðy ær he þone heaðorinc<span class='gap'>&nbsp;&nbsp;&nbsp;&nbsp;&nbsp;</span>hatian ne meahte</div>
<div class='line'>laðum dædum,<span class='gap'>&nbsp;&nbsp;&nbsp;&nbsp;&nbsp;</span>þeah him leof ne wæs.</div>
<div class='line'>He ða mid þære sorhge,<span class='gap'>&nbsp;&nbsp;&nbsp;&nbsp;&nbsp;</span>þe him swa sar belamp,</div>
<div class='line'>gumdream ofgeaf,<span class='gap'>&nbsp;&nbsp;&nbsp;&nbsp;&nbsp;</span>godes leoht geceas,</div>
<div class='line'>eaferum læfde,<span class='gap'>&nbsp;&nbsp;&nbsp;&nbsp;&nbsp;</span>swa deð eadig mon,</div>
<div class='line'>lond ond leodbyrig,<span class='gap'>&nbsp;&nbsp;&nbsp;&nbsp;&nbsp;</span>þa he of life gewat.</div>
<div class='line'>Þa wæs synn ond sacu<span class='gap'>&nbsp;&nbsp;&nbsp;&nbsp;&nbsp;</span>Sweona ond Geata</div>
<div class='line'>ofer wid wæter,<span class='gap'>&nbsp;&nbsp;&nbsp;&nbsp;&nbsp;</span>wroht gemæne,</div>
<div class='line'>herenið hearda,<span class='gap'>&nbsp;&nbsp;&nbsp;&nbsp;&nbsp;</span>syððan Hreðel swealt,</div>
<div class='line'>oððe him Ongenðeowes<span class='gap'>&nbsp;&nbsp;&nbsp;&nbsp;&nbsp;</span>eaferan wæran</div>
<div class='line'>frome, fyrdhwate,<span class='gap'>&nbsp;&nbsp;&nbsp;&nbsp;&nbsp;</span>freode ne woldon</div>
<div class='line'>ofer heafo healdan,<span class='gap'>&nbsp;&nbsp;&nbsp;&nbsp;&nbsp;</span>ac ymb Hreosnabeorh</div>
<div class='line'>eatolne inwitscear<span class='gap'>&nbsp;&nbsp;&nbsp;&nbsp;&nbsp;</span>oft gefremedon.</div>
<div class='line'>Þæt mægwine<span class='gap'>&nbsp;&nbsp;&nbsp;&nbsp;&nbsp;</span>mine gewræcan,</div>
<div class='line'>fæhðe ond fyrene,<span class='gap'>&nbsp;&nbsp;&nbsp;&nbsp;&nbsp;</span>swa hyt gefræge wæs,</div>
<div class='line'>þeah ðe oðer his<span class='gap'>&nbsp;&nbsp;&nbsp;&nbsp;&nbsp;</span>ealdre gebohte,</div>
<div class='line'>heardan ceape;<span class='gap'>&nbsp;&nbsp;&nbsp;&nbsp;&nbsp;</span>Hæðcynne wearð,</div>
<div class='line'>Geata dryhtne,<span class='gap'>&nbsp;&nbsp;&nbsp;&nbsp;&nbsp;</span>guð onsæge.</div>
<div class='line'>Þa ic on morgne gefrægn<span class='gap'>&nbsp;&nbsp;&nbsp;&nbsp;&nbsp;</span>mæg oðerne</div>
<div class='line'>billes ecgum<span class='gap'>&nbsp;&nbsp;&nbsp;&nbsp;&nbsp;</span>on bonan stælan,</div>
<div class='line'>þær Ongenþeow<span class='gap'>&nbsp;&nbsp;&nbsp;&nbsp;&nbsp;</span>Eofores niosað.</div>
<div class='line'>Guðhelm toglad,<span class='gap'>&nbsp;&nbsp;&nbsp;&nbsp;&nbsp;</span>gomela Scylfing</div>
<div class='line'>hreas hildeblac;<span class='gap'>&nbsp;&nbsp;&nbsp;&nbsp;&nbsp;</span>hond gemunde</div>
<div class='line'>fæhðo genoge,<span class='gap'>&nbsp;&nbsp;&nbsp;&nbsp;&nbsp;</span>feorhsweng ne ofteah.</div>
<div class='line'>Ic him þa maðmas,<span class='gap'>&nbsp;&nbsp;&nbsp;&nbsp;&nbsp;</span>þe he me sealde,</div>
<div class='line'>geald æt guðe,<span class='gap'>&nbsp;&nbsp;&nbsp;&nbsp;&nbsp;</span>swa me gifeðe wæs,</div>
<div class='line'>leohtan sweorde;<span class='gap'>&nbsp;&nbsp;&nbsp;&nbsp;&nbsp;</span>he me lond forgeaf,</div>
<div class='line'>eard, eðelwyn.<span class='gap'>&nbsp;&nbsp;&nbsp;&nbsp;&nbsp;</span>Næs him ænig þearf</div>
<div class='line'>þæt he to Gifðum<span class='gap'>&nbsp;&nbsp;&nbsp;&nbsp;&nbsp;</span>oððe to Gardenum</div>
<div class='line'>oððe in Swiorice<span class='gap'>&nbsp;&nbsp;&nbsp;&nbsp;&nbsp;</span>secean þurfe</div>
<div class='line'>wyrsan wigfrecan,<span class='gap'>&nbsp;&nbsp;&nbsp;&nbsp;&nbsp;</span>weorðe gecypan.</div>
<div class='line'>Symle ic him on feðan<span class='gap'>&nbsp;&nbsp;&nbsp;&nbsp;&nbsp;</span>beforan wolde,</div>
<div class='line'>ana on orde,<span class='gap'>&nbsp;&nbsp;&nbsp;&nbsp;&nbsp;</span>ond swa to aldre sceall</div>
<div class='line'>sæcce fremman,<span class='gap'>&nbsp;&nbsp;&nbsp;&nbsp;&nbsp;</span>þenden þis sweord þolað,</div>
<div class='line'>þæt mec ær ond sið<span class='gap'>&nbsp;&nbsp;&nbsp;&nbsp;&nbsp;</span>oft gelæste.</div>
<div class='line'>Syððan ic for dugeðum<span class='gap'>&nbsp;&nbsp;&nbsp;&nbsp;&nbsp;</span>Dæghrefne wearð</div>
<div class='line'>to handbonan,<span class='gap'>&nbsp;&nbsp;&nbsp;&nbsp;&nbsp;</span>Huga cempan;</div>
<div class='line'>nalles he ða frætwe<span class='gap'>&nbsp;&nbsp;&nbsp;&nbsp;&nbsp;</span>Frescyninge,</div>
<div class='line'>breostweorðunge,<span class='gap'>&nbsp;&nbsp;&nbsp;&nbsp;&nbsp;</span>bringan moste,</div>
<div class='line'>ac in compe gecrong<span class='gap'>&nbsp;&nbsp;&nbsp;&nbsp;&nbsp;</span>cumbles hyrde,</div>
<div class='line'>æþeling on elne;<span class='gap'>&nbsp;&nbsp;&nbsp;&nbsp;&nbsp;</span>ne wæs ecg bona,</div>
<div class='line'>ac him hildegrap<span class='gap'>&nbsp;&nbsp;&nbsp;&nbsp;&nbsp;</span>heortan wylmas,</div>
<div class='line'>banhus gebræc.<span class='gap'>&nbsp;&nbsp;&nbsp;&nbsp;&nbsp;</span>Nu sceall billes ecg,</div>
<div class='line'>hond ond heard sweord,<span class='gap'>&nbsp;&nbsp;&nbsp;&nbsp;&nbsp;</span>ymb hord wigan."</div>
<div class='line'>Beowulf maðelode,<span class='gap'>&nbsp;&nbsp;&nbsp;&nbsp;&nbsp;</span>beotwordum spræc</div>
<div class='line'>niehstan siðe:<span class='gap'>&nbsp;&nbsp;&nbsp;&nbsp;&nbsp;</span>"Ic geneðde fela</div>
<div class='line'>guða on geogoðe;<span class='gap'>&nbsp;&nbsp;&nbsp;&nbsp;&nbsp;</span>gyt ic wylle,</div>
<div class='line'>frod folces weard,<span class='gap'>&nbsp;&nbsp;&nbsp;&nbsp;&nbsp;</span>fæhðe secan,</div>
<div class='line'>mærðu fremman,<span class='gap'>&nbsp;&nbsp;&nbsp;&nbsp;&nbsp;</span>gif mec se mansceaða</div>
<div class='line'>of eorðsele<span class='gap'>&nbsp;&nbsp;&nbsp;&nbsp;&nbsp;</span>ut geseceð."</div>
<div class='line'>Gegrette ða<span class='gap'>&nbsp;&nbsp;&nbsp;&nbsp;&nbsp;</span>gumena gehwylcne,</div>
<div class='line'>hwate helmberend,<span class='gap'>&nbsp;&nbsp;&nbsp;&nbsp;&nbsp;</span>hindeman siðe,</div>
<div class='line'>swæse gesiðas:<span class='gap'>&nbsp;&nbsp;&nbsp;&nbsp;&nbsp;</span>"Nolde ic sweord beran,</div>
<div class='line'>wæpen to wyrme,<span class='gap'>&nbsp;&nbsp;&nbsp;&nbsp;&nbsp;</span>gif ic wiste hu</div>
<div class='line'>wið ðam aglæcean<span class='gap'>&nbsp;&nbsp;&nbsp;&nbsp;&nbsp;</span>elles meahte</div>
<div class='line'>gylpe wiðgripan,<span class='gap'>&nbsp;&nbsp;&nbsp;&nbsp;&nbsp;</span>swa ic gio wið Grendle dyde.</div>
<div class='line'>Ac ic ðær heaðufyres<span class='gap'>&nbsp;&nbsp;&nbsp;&nbsp;&nbsp;</span>hates wene,</div>
<div class='line'>oreðes ond attres;<span class='gap'>&nbsp;&nbsp;&nbsp;&nbsp;&nbsp;</span>forðon ic me on hafu</div>
<div class='line'>bord ond byrnan.<span class='gap'>&nbsp;&nbsp;&nbsp;&nbsp;&nbsp;</span>Nelle ic beorges weard</div>
<div class='line'>forfleon fotes trem,<span class='gap'>&nbsp;&nbsp;&nbsp;&nbsp;&nbsp;</span>ac unc furður sceal</div>
<div class='line'>weorðan æt wealle,<span class='gap'>&nbsp;&nbsp;&nbsp;&nbsp;&nbsp;</span>swa unc wyrd geteoð,</div>
<div class='line'>metod manna gehwæs.<span class='gap'>&nbsp;&nbsp;&nbsp;&nbsp;&nbsp;</span>Ic eom on mode from</div>
<div class='line'>þæt ic wið þone guðflogan<span class='gap'>&nbsp;&nbsp;&nbsp;&nbsp;&nbsp;</span>gylp ofersitte.</div>
<div class='line'>Gebide ge on beorge<span class='gap'>&nbsp;&nbsp;&nbsp;&nbsp;&nbsp;</span>byrnum werede,</div>
<div class='line'>secgas on searwum,<span class='gap'>&nbsp;&nbsp;&nbsp;&nbsp;&nbsp;</span>hwæðer sel mæge</div>
<div class='line'>æfter wælræse<span class='gap'>&nbsp;&nbsp;&nbsp;&nbsp;&nbsp;</span>wunde gedygan</div>
<div class='line'>uncer twega.<span class='gap'>&nbsp;&nbsp;&nbsp;&nbsp;&nbsp;</span>Nis þæt eower sið</div>
<div class='line'>ne gemet mannes,<span class='gap'>&nbsp;&nbsp;&nbsp;&nbsp;&nbsp;</span>nefne min anes,</div>
<div class='line'>þæt he wið aglæcean<span class='gap'>&nbsp;&nbsp;&nbsp;&nbsp;&nbsp;</span>eofoðo dæle,</div>
<div class='line'>eorlscype efne.<span class='gap'>&nbsp;&nbsp;&nbsp;&nbsp;&nbsp;</span>Ic mid elne sceall</div>
<div class='line'>gold gegangan,<span class='gap'>&nbsp;&nbsp;&nbsp;&nbsp;&nbsp;</span>oððe guð nimeð,</div>
<div class='line'>feorhbealu frecne,<span class='gap'>&nbsp;&nbsp;&nbsp;&nbsp;&nbsp;</span>frean eowerne!"</div>
<div class='line'>Aras ða bi ronde<span class='gap'>&nbsp;&nbsp;&nbsp;&nbsp;&nbsp;</span>rof oretta,</div>
<div class='line'>heard under helme,<span class='gap'>&nbsp;&nbsp;&nbsp;&nbsp;&nbsp;</span>hiorosercean bær</div>
<div class='line'>under stancleofu,<span class='gap'>&nbsp;&nbsp;&nbsp;&nbsp;&nbsp;</span>strengo getruwode</div>
<div class='line'>anes mannes.<span class='gap'>&nbsp;&nbsp;&nbsp;&nbsp;&nbsp;</span>Ne bið swylc earges sið!</div>
<div class='line'>Geseah ða be wealle<span class='gap'>&nbsp;&nbsp;&nbsp;&nbsp;&nbsp;</span>se ðe worna fela,</div>
<div class='line'>gumcystum god,<span class='gap'>&nbsp;&nbsp;&nbsp;&nbsp;&nbsp;</span>guða gedigde,</div>
<div class='line'>hildehlemma,<span class='gap'>&nbsp;&nbsp;&nbsp;&nbsp;&nbsp;</span>þonne hnitan feðan,</div>
<div class='line'>stondan stanbogan,<span class='gap'>&nbsp;&nbsp;&nbsp;&nbsp;&nbsp;</span>stream ut þonan</div>
<div class='line'>brecan of beorge.<span class='gap'>&nbsp;&nbsp;&nbsp;&nbsp;&nbsp;</span>Wæs þære burnan wælm</div>
<div class='line'>heaðofyrum hat;<span class='gap'>&nbsp;&nbsp;&nbsp;&nbsp;&nbsp;</span>ne meahte horde neah</div>
<div class='line'>unbyrnende<span class='gap'>&nbsp;&nbsp;&nbsp;&nbsp;&nbsp;</span>ænige hwile</div>
<div class='line'>deop gedygan<span class='gap'>&nbsp;&nbsp;&nbsp;&nbsp;&nbsp;</span>for dracan lege.</div>
<div class='line'>Let ða of breostum,<span class='gap'>&nbsp;&nbsp;&nbsp;&nbsp;&nbsp;</span>ða he gebolgen wæs,</div>
<div class='line'>Wedergeata leod<span class='gap'>&nbsp;&nbsp;&nbsp;&nbsp;&nbsp;</span>word ut faran,</div>
<div class='line'>stearcheort styrmde;<span class='gap'>&nbsp;&nbsp;&nbsp;&nbsp;&nbsp;</span>stefn in becom</div>
<div class='line'>heaðotorht hlynnan<span class='gap'>&nbsp;&nbsp;&nbsp;&nbsp;&nbsp;</span>under harne stan.</div>
<div class='line'>Hete wæs onhrered,<span class='gap'>&nbsp;&nbsp;&nbsp;&nbsp;&nbsp;</span>hordweard oncniow</div>
<div class='line'>mannes reorde;<span class='gap'>&nbsp;&nbsp;&nbsp;&nbsp;&nbsp;</span>næs ðær mara fyrst</div>
<div class='line'>freode to friclan.<span class='gap'>&nbsp;&nbsp;&nbsp;&nbsp;&nbsp;</span>From ærest cwom</div>
<div class='line'>oruð aglæcean<span class='gap'>&nbsp;&nbsp;&nbsp;&nbsp;&nbsp;</span>ut of stane,</div>
<div class='line'>hat hildeswat.<span class='gap'>&nbsp;&nbsp;&nbsp;&nbsp;&nbsp;</span>Hruse dynede.</div>
<div class='line'>Biorn under beorge<span class='gap'>&nbsp;&nbsp;&nbsp;&nbsp;&nbsp;</span>bordrand onswaf</div>
<div class='line'>wið ðam gryregieste,<span class='gap'>&nbsp;&nbsp;&nbsp;&nbsp;&nbsp;</span>Geata dryhten;</div>
<div class='line'>ða wæs hringbogan<span class='gap'>&nbsp;&nbsp;&nbsp;&nbsp;&nbsp;</span>heorte gefysed</div>
<div class='line'>sæcce to seceanne.<span class='gap'>&nbsp;&nbsp;&nbsp;&nbsp;&nbsp;</span>Sweord ær gebræd</div>
<div class='line'>god guðcyning,<span class='gap'>&nbsp;&nbsp;&nbsp;&nbsp;&nbsp;</span>gomele lafe,</div>
<div class='line'>ecgum unslaw;<span class='gap'>&nbsp;&nbsp;&nbsp;&nbsp;&nbsp;</span>æghwæðrum wæs</div>
<div class='line'>bealohycgendra<span class='gap'>&nbsp;&nbsp;&nbsp;&nbsp;&nbsp;</span>broga fram oðrum.</div>
<div class='line'>Stiðmod gestod<span class='gap'>&nbsp;&nbsp;&nbsp;&nbsp;&nbsp;</span>wið steapne rond</div>
<div class='line'>winia bealdor,<span class='gap'>&nbsp;&nbsp;&nbsp;&nbsp;&nbsp;</span>ða se wyrm gebeah</div>
<div class='line'>snude tosomne;<span class='gap'>&nbsp;&nbsp;&nbsp;&nbsp;&nbsp;</span>he on searwum bad.</div>
<div class='line'>Gewat ða byrnende<span class='gap'>&nbsp;&nbsp;&nbsp;&nbsp;&nbsp;</span>gebogen scriðan,</div>
<div class='line'>to gescipe scyndan.<span class='gap'>&nbsp;&nbsp;&nbsp;&nbsp;&nbsp;</span>Scyld wel gebearg</div>
<div class='line'>life ond lice<span class='gap'>&nbsp;&nbsp;&nbsp;&nbsp;&nbsp;</span>læssan hwile</div>
<div class='line'>mærum þeodne<span class='gap'>&nbsp;&nbsp;&nbsp;&nbsp;&nbsp;</span>þonne his myne sohte,</div>
<div class='line'>ðær he þy fyrste,<span class='gap'>&nbsp;&nbsp;&nbsp;&nbsp;&nbsp;</span>forman dogore</div>
<div class='line'>wealdan moste<span class='gap'>&nbsp;&nbsp;&nbsp;&nbsp;&nbsp;</span>swa him wyrd ne gescraf</div>
<div class='line'>hreð æt hilde.<span class='gap'>&nbsp;&nbsp;&nbsp;&nbsp;&nbsp;</span>Hond up abræd</div>
<div class='line'>Geata dryhten,<span class='gap'>&nbsp;&nbsp;&nbsp;&nbsp;&nbsp;</span>gryrefahne sloh</div>
<div class='line'>incgelafe,<span class='gap'>&nbsp;&nbsp;&nbsp;&nbsp;&nbsp;</span>þæt sio ecg gewac</div>
<div class='line'>brun on bane,<span class='gap'>&nbsp;&nbsp;&nbsp;&nbsp;&nbsp;</span>bat unswiðor</div>
<div class='line'>þonne his ðiodcyning<span class='gap'>&nbsp;&nbsp;&nbsp;&nbsp;&nbsp;</span>þearfe hæfde,</div>
<div class='line'>bysigum gebæded.<span class='gap'>&nbsp;&nbsp;&nbsp;&nbsp;&nbsp;</span>Þa wæs beorges weard</div>
<div class='line'>æfter heaðuswenge<span class='gap'>&nbsp;&nbsp;&nbsp;&nbsp;&nbsp;</span>on hreoum mode,</div>
<div class='line'>wearp wælfyre;<span class='gap'>&nbsp;&nbsp;&nbsp;&nbsp;&nbsp;</span>wide sprungon</div>
<div class='line'>hildeleoman.<span class='gap'>&nbsp;&nbsp;&nbsp;&nbsp;&nbsp;</span>Hreðsigora ne gealp</div>
<div class='line'>goldwine Geata;<span class='gap'>&nbsp;&nbsp;&nbsp;&nbsp;&nbsp;</span>guðbill geswac,</div>
<div class='line'>nacod æt niðe,<span class='gap'>&nbsp;&nbsp;&nbsp;&nbsp;&nbsp;</span>swa hyt no sceolde,</div>
<div class='line'>iren ærgod.<span class='gap'>&nbsp;&nbsp;&nbsp;&nbsp;&nbsp;</span>Ne wæs þæt eðe sið,</div>
<div class='line'>þæt se mæra<span class='gap'>&nbsp;&nbsp;&nbsp;&nbsp;&nbsp;</span>maga Ecgðeowes</div>
<div class='line'>grundwong þone<span class='gap'>&nbsp;&nbsp;&nbsp;&nbsp;&nbsp;</span>ofgyfan wolde;</div>
<div class='line'>sceolde ofer willan<span class='gap'>&nbsp;&nbsp;&nbsp;&nbsp;&nbsp;</span>wic eardian</div>
<div class='line'>elles hwergen,<span class='gap'>&nbsp;&nbsp;&nbsp;&nbsp;&nbsp;</span>swa sceal æghwylc mon</div>
<div class='line'>alætan lændagas.<span class='gap'>&nbsp;&nbsp;&nbsp;&nbsp;&nbsp;</span>Næs ða long to ðon</div>
<div class='line'>þæt ða aglæcean hy<span class='gap'>&nbsp;&nbsp;&nbsp;&nbsp;&nbsp;</span>eft gemetton.</div>
<div class='line'>Hyrte hyne hordweard<span class='gap'>&nbsp;&nbsp;&nbsp;&nbsp;&nbsp;</span>(hreðer æðme weoll)</div>
<div class='line'>niwan stefne;<span class='gap'>&nbsp;&nbsp;&nbsp;&nbsp;&nbsp;</span>nearo ðrowode,</div>
<div class='line'>fyre befongen,<span class='gap'>&nbsp;&nbsp;&nbsp;&nbsp;&nbsp;</span>se ðe ær folce weold.</div>
<div class='line'>Nealles him on heape<span class='gap'>&nbsp;&nbsp;&nbsp;&nbsp;&nbsp;</span>handgesteallan,</div>
<div class='line'>æðelinga bearn,<span class='gap'>&nbsp;&nbsp;&nbsp;&nbsp;&nbsp;</span>ymbe gestodon</div>
<div class='line'>hildecystum,<span class='gap'>&nbsp;&nbsp;&nbsp;&nbsp;&nbsp;</span>ac hy on holt bugon,</div>
<div class='line'>ealdre burgan.<span class='gap'>&nbsp;&nbsp;&nbsp;&nbsp;&nbsp;</span>Hiora in anum weoll</div>
<div class='line'>sefa wið sorgum;<span class='gap'>&nbsp;&nbsp;&nbsp;&nbsp;&nbsp;</span>sibb æfre ne mæg</div>
<div class='line'>wiht onwendan<span class='gap'>&nbsp;&nbsp;&nbsp;&nbsp;&nbsp;</span>þam ðe wel þenceð.</div>
  
<div class='line'>Wiglaf wæs haten<span class='gap'>&nbsp;&nbsp;&nbsp;&nbsp;&nbsp;</span>Weoxstanes sunu,</div>
<div class='line'>leoflic lindwiga,<span class='gap'>&nbsp;&nbsp;&nbsp;&nbsp;&nbsp;</span>leod Scylfinga,</div>
<div class='line'>mæg Ælfheres;<span class='gap'>&nbsp;&nbsp;&nbsp;&nbsp;&nbsp;</span>geseah his mondryhten</div>
<div class='line'>under heregriman<span class='gap'>&nbsp;&nbsp;&nbsp;&nbsp;&nbsp;</span>hat þrowian.</div>
<div class='line'>Gemunde ða ða are<span class='gap'>&nbsp;&nbsp;&nbsp;&nbsp;&nbsp;</span>þe he him ær forgeaf,</div>
<div class='line'>wicstede weligne<span class='gap'>&nbsp;&nbsp;&nbsp;&nbsp;&nbsp;</span>Wægmundinga,</div>
<div class='line'>folcrihta gehwylc,<span class='gap'>&nbsp;&nbsp;&nbsp;&nbsp;&nbsp;</span>swa his fæder ahte.</div>
<div class='line'>Ne mihte ða forhabban;<span class='gap'>&nbsp;&nbsp;&nbsp;&nbsp;&nbsp;</span>hond rond gefeng,</div>
<div class='line'>geolwe linde,<span class='gap'>&nbsp;&nbsp;&nbsp;&nbsp;&nbsp;</span>gomel swyrd geteah,</div>
<div class='line'>þæt wæs mid eldum<span class='gap'>&nbsp;&nbsp;&nbsp;&nbsp;&nbsp;</span>Eanmundes laf,</div>
<div class='line'>suna Ohteres.<span class='gap'>&nbsp;&nbsp;&nbsp;&nbsp;&nbsp;</span>þam æt sæcce wearð,</div>
<div class='line'>wræccan wineleasum,<span class='gap'>&nbsp;&nbsp;&nbsp;&nbsp;&nbsp;</span>Weohstan bana</div>
<div class='line'>meces ecgum,<span class='gap'>&nbsp;&nbsp;&nbsp;&nbsp;&nbsp;</span>ond his magum ætbær</div>
<div class='line'>brunfagne helm,<span class='gap'>&nbsp;&nbsp;&nbsp;&nbsp;&nbsp;</span>hringde byrnan,</div>
<div class='line'>eald sweord etonisc;<span class='gap'>&nbsp;&nbsp;&nbsp;&nbsp;&nbsp;</span>þæt him Onela forgeaf,</div>
<div class='line'>his gædelinges<span class='gap'>&nbsp;&nbsp;&nbsp;&nbsp;&nbsp;</span>guðgewædu,</div>
<div class='line'>fyrdsearo fuslic,<span class='gap'>&nbsp;&nbsp;&nbsp;&nbsp;&nbsp;</span>no ymbe ða fæhðe spræc,</div>
<div class='line'>þeah ðe he his broðor bearn<span class='gap'>&nbsp;&nbsp;&nbsp;&nbsp;&nbsp;</span>abredwade.</div>
<div class='line'>He frætwe geheold<span class='gap'>&nbsp;&nbsp;&nbsp;&nbsp;&nbsp;</span>fela missera,</div>
<div class='line'>bill ond byrnan,<span class='gap'>&nbsp;&nbsp;&nbsp;&nbsp;&nbsp;</span>oððæt his byre mihte</div>
<div class='line'>eorlscipe efnan<span class='gap'>&nbsp;&nbsp;&nbsp;&nbsp;&nbsp;</span>swa his ærfæder;</div>
<div class='line'>geaf him ða mid Geatum<span class='gap'>&nbsp;&nbsp;&nbsp;&nbsp;&nbsp;</span>guðgewæda,</div>
<div class='line'>æghwæs unrim,<span class='gap'>&nbsp;&nbsp;&nbsp;&nbsp;&nbsp;</span>þa he of ealdre gewat,</div>
<div class='line'>frod on forðweg.<span class='gap'>&nbsp;&nbsp;&nbsp;&nbsp;&nbsp;</span>Þa wæs forma sið</div>
<div class='line'>geongan cempan,<span class='gap'>&nbsp;&nbsp;&nbsp;&nbsp;&nbsp;</span>þæt he guðe ræs</div>
<div class='line'>mid his freodryhtne<span class='gap'>&nbsp;&nbsp;&nbsp;&nbsp;&nbsp;</span>fremman sceolde.</div>
<div class='line'>Ne gemealt him se modsefa,<span class='gap'>&nbsp;&nbsp;&nbsp;&nbsp;&nbsp;</span>ne his mæges laf</div>
<div class='line'>gewac æt wige;<span class='gap'>&nbsp;&nbsp;&nbsp;&nbsp;&nbsp;</span>þæt se wyrm onfand,</div>
<div class='line'>syððan hie togædre<span class='gap'>&nbsp;&nbsp;&nbsp;&nbsp;&nbsp;</span>gegan hæfdon.</div>
<div class='line'>Wiglaf maðelode,<span class='gap'>&nbsp;&nbsp;&nbsp;&nbsp;&nbsp;</span>wordrihta fela</div>
<div class='line'>sægde gesiðum<span class='gap'>&nbsp;&nbsp;&nbsp;&nbsp;&nbsp;</span>(him wæs sefa geomor):</div>
<div class='line'>"Ic ðæt mæl geman,<span class='gap'>&nbsp;&nbsp;&nbsp;&nbsp;&nbsp;</span>þær we medu þegun,</div>
<div class='line'>þonne we geheton<span class='gap'>&nbsp;&nbsp;&nbsp;&nbsp;&nbsp;</span>ussum hlaforde</div>
<div class='line'>in biorsele,<span class='gap'>&nbsp;&nbsp;&nbsp;&nbsp;&nbsp;</span>ðe us ðas beagas geaf,</div>
<div class='line'>þæt we him ða guðgetawa<span class='gap'>&nbsp;&nbsp;&nbsp;&nbsp;&nbsp;</span>gyldan woldon</div>
<div class='line'>gif him þyslicu<span class='gap'>&nbsp;&nbsp;&nbsp;&nbsp;&nbsp;</span>þearf gelumpe,</div>
<div class='line'>helmas ond heard sweord.<span class='gap'>&nbsp;&nbsp;&nbsp;&nbsp;&nbsp;</span>Ðe he usic on herge geceas</div>
<div class='line'>to ðyssum siðfate<span class='gap'>&nbsp;&nbsp;&nbsp;&nbsp;&nbsp;</span>sylfes willum,</div>
<div class='line'>onmunde usic mærða,<span class='gap'>&nbsp;&nbsp;&nbsp;&nbsp;&nbsp;</span>ond me þas maðmas geaf,</div>
<div class='line'>þe he usic garwigend<span class='gap'>&nbsp;&nbsp;&nbsp;&nbsp;&nbsp;</span>gode tealde,</div>
<div class='line'>hwate helmberend,<span class='gap'>&nbsp;&nbsp;&nbsp;&nbsp;&nbsp;</span>þeah ðe hlaford us</div>
<div class='line'>þis ellenweorc<span class='gap'>&nbsp;&nbsp;&nbsp;&nbsp;&nbsp;</span>ana aðohte</div>
<div class='line'>to gefremmanne,<span class='gap'>&nbsp;&nbsp;&nbsp;&nbsp;&nbsp;</span>folces hyrde,</div>
<div class='line'>for ðam he manna mæst<span class='gap'>&nbsp;&nbsp;&nbsp;&nbsp;&nbsp;</span>mærða gefremede,</div>
<div class='line'>dæda dollicra.<span class='gap'>&nbsp;&nbsp;&nbsp;&nbsp;&nbsp;</span>Nu is se dæg cumen</div>
<div class='line'>þæt ure mandryhten<span class='gap'>&nbsp;&nbsp;&nbsp;&nbsp;&nbsp;</span>mægenes behofað,</div>
<div class='line'>godra guðrinca;<span class='gap'>&nbsp;&nbsp;&nbsp;&nbsp;&nbsp;</span>wutun gongan to,</div>
<div class='line'>helpan hildfruman,<span class='gap'>&nbsp;&nbsp;&nbsp;&nbsp;&nbsp;</span>þenden hyt sy,</div>
<div class='line'>gledegesa grim.<span class='gap'>&nbsp;&nbsp;&nbsp;&nbsp;&nbsp;</span>God wat on mec</div>
<div class='line'>þæt me is micle leofre<span class='gap'>&nbsp;&nbsp;&nbsp;&nbsp;&nbsp;</span>þæt minne lichaman</div>
<div class='line'>mid minne goldgyfan<span class='gap'>&nbsp;&nbsp;&nbsp;&nbsp;&nbsp;</span>gled fæðmie.</div>
<div class='line'>Ne þynceð me gerysne<span class='gap'>&nbsp;&nbsp;&nbsp;&nbsp;&nbsp;</span>þæt we rondas beren</div>
<div class='line'>eft to earde,<span class='gap'>&nbsp;&nbsp;&nbsp;&nbsp;&nbsp;</span>nemne we æror mægen</div>
<div class='line'>fane gefyllan,<span class='gap'>&nbsp;&nbsp;&nbsp;&nbsp;&nbsp;</span>feorh ealgian</div>
<div class='line'>Wedra ðeodnes.<span class='gap'>&nbsp;&nbsp;&nbsp;&nbsp;&nbsp;</span>Ic wat geare</div>
<div class='line'>þæt næron ealdgewyrht,<span class='gap'>&nbsp;&nbsp;&nbsp;&nbsp;&nbsp;</span>þæt he ana scyle</div>
<div class='line'>Geata duguðe<span class='gap'>&nbsp;&nbsp;&nbsp;&nbsp;&nbsp;</span>gnorn þrowian,</div>
<div class='line'>gesigan æt sæcce;<span class='gap'>&nbsp;&nbsp;&nbsp;&nbsp;&nbsp;</span>urum sceal sweord ond helm,</div>
<div class='line'>byrne ond beaduscrud,<span class='gap'>&nbsp;&nbsp;&nbsp;&nbsp;&nbsp;</span>bam gemæne."</div>
<div class='line'>Wod þa þurh þone wælrec,<span class='gap'>&nbsp;&nbsp;&nbsp;&nbsp;&nbsp;</span>wigheafolan bær</div>
<div class='line'>frean on fultum,<span class='gap'>&nbsp;&nbsp;&nbsp;&nbsp;&nbsp;</span>fea worda cwæð:</div>
<div class='line'>"Leofa Biowulf,<span class='gap'>&nbsp;&nbsp;&nbsp;&nbsp;&nbsp;</span>læst eall tela,</div>
<div class='line'>swa ðu on geoguðfeore<span class='gap'>&nbsp;&nbsp;&nbsp;&nbsp;&nbsp;</span>geara gecwæde</div>
<div class='line'>þæt ðu ne alæte<span class='gap'>&nbsp;&nbsp;&nbsp;&nbsp;&nbsp;</span>be ðe lifigendum</div>
<div class='line'>dom gedreosan.<span class='gap'>&nbsp;&nbsp;&nbsp;&nbsp;&nbsp;</span>Scealt nu dædum rof,</div>
<div class='line'>æðeling anhydig,<span class='gap'>&nbsp;&nbsp;&nbsp;&nbsp;&nbsp;</span>ealle mægene</div>
<div class='line'>feorh ealgian;<span class='gap'>&nbsp;&nbsp;&nbsp;&nbsp;&nbsp;</span>ic ðe fullæstu."</div>
<div class='line'>æfter ðam wordum<span class='gap'>&nbsp;&nbsp;&nbsp;&nbsp;&nbsp;</span>wyrm yrre cwom,</div>
<div class='line'>atol inwitgæst,<span class='gap'>&nbsp;&nbsp;&nbsp;&nbsp;&nbsp;</span>oðre siðe</div>
<div class='line'>fyrwylmum fah<span class='gap'>&nbsp;&nbsp;&nbsp;&nbsp;&nbsp;</span>fionda niosian,</div>
<div class='line'>laðra manna;<span class='gap'>&nbsp;&nbsp;&nbsp;&nbsp;&nbsp;</span>ligyðum for.</div>
<div class='line'>Born bord wið rond,<span class='gap'>&nbsp;&nbsp;&nbsp;&nbsp;&nbsp;</span>byrne ne meahte</div>
<div class='line'>geongum garwigan<span class='gap'>&nbsp;&nbsp;&nbsp;&nbsp;&nbsp;</span>geoce gefremman,</div>
<div class='line'>ac se maga geonga<span class='gap'>&nbsp;&nbsp;&nbsp;&nbsp;&nbsp;</span>under his mæges scyld</div>
<div class='line'>elne geeode,<span class='gap'>&nbsp;&nbsp;&nbsp;&nbsp;&nbsp;</span>þa his agen wæs</div>
<div class='line'>gledum forgrunden.<span class='gap'>&nbsp;&nbsp;&nbsp;&nbsp;&nbsp;</span>Þa gen guðcyning</div>
<div class='line'>mærða gemunde,<span class='gap'>&nbsp;&nbsp;&nbsp;&nbsp;&nbsp;</span>mægenstrengo sloh</div>
<div class='line'>hildebille,<span class='gap'>&nbsp;&nbsp;&nbsp;&nbsp;&nbsp;</span>þæt hyt on heafolan stod</div>
<div class='line'>niþe genyded;<span class='gap'>&nbsp;&nbsp;&nbsp;&nbsp;&nbsp;</span>Nægling forbærst,</div>
<div class='line'>geswac æt sæcce<span class='gap'>&nbsp;&nbsp;&nbsp;&nbsp;&nbsp;</span>sweord Biowulfes,</div>
<div class='line'>gomol ond grægmæl.<span class='gap'>&nbsp;&nbsp;&nbsp;&nbsp;&nbsp;</span>Him þæt gifeðe ne wæs</div>
<div class='line'>þæt him irenna<span class='gap'>&nbsp;&nbsp;&nbsp;&nbsp;&nbsp;</span>ecge mihton</div>
<div class='line'>helpan æt hilde;<span class='gap'>&nbsp;&nbsp;&nbsp;&nbsp;&nbsp;</span>wæs sio hond to strong,</div>
<div class='line'>se ðe meca gehwane,<span class='gap'>&nbsp;&nbsp;&nbsp;&nbsp;&nbsp;</span>mine gefræge,</div>
<div class='line'>swenge ofersohte,<span class='gap'>&nbsp;&nbsp;&nbsp;&nbsp;&nbsp;</span>þonne he to sæcce bær</div>
<div class='line'>wæpen wundrum heard;<span class='gap'>&nbsp;&nbsp;&nbsp;&nbsp;&nbsp;</span>næs him wihte ðe sel.</div>
<div class='line'>Þa wæs þeodsceaða<span class='gap'>&nbsp;&nbsp;&nbsp;&nbsp;&nbsp;</span>þriddan siðe,</div>
<div class='line'>frecne fyrdraca,<span class='gap'>&nbsp;&nbsp;&nbsp;&nbsp;&nbsp;</span>fæhða gemyndig,</div>
<div class='line'>ræsde on ðone rofan,<span class='gap'>&nbsp;&nbsp;&nbsp;&nbsp;&nbsp;</span>þa him rum ageald,</div>
<div class='line'>hat ond heaðogrim,<span class='gap'>&nbsp;&nbsp;&nbsp;&nbsp;&nbsp;</span>heals ealne ymbefeng</div>
<div class='line'>biteran banum;<span class='gap'>&nbsp;&nbsp;&nbsp;&nbsp;&nbsp;</span>he geblodegod wearð</div>
<div class='line'>sawuldriore,<span class='gap'>&nbsp;&nbsp;&nbsp;&nbsp;&nbsp;</span>swat yðum weoll.</div>
  
<div class='line'>Ða ic æt þearfe gefrægn<span class='gap'>&nbsp;&nbsp;&nbsp;&nbsp;&nbsp;</span>þeodcyninges</div>
<div class='line'>andlongne eorl<span class='gap'>&nbsp;&nbsp;&nbsp;&nbsp;&nbsp;</span>ellen cyðan,</div>
<div class='line'>cræft ond cenðu,<span class='gap'>&nbsp;&nbsp;&nbsp;&nbsp;&nbsp;</span>swa him gecynde wæs.</div>
<div class='line'>Ne hedde he þæs heafolan,<span class='gap'>&nbsp;&nbsp;&nbsp;&nbsp;&nbsp;</span>ac sio hand gebarn</div>
<div class='line'>modiges mannes,<span class='gap'>&nbsp;&nbsp;&nbsp;&nbsp;&nbsp;</span>þær he his mæges healp,</div>
<div class='line'>þæt he þone niðgæst<span class='gap'>&nbsp;&nbsp;&nbsp;&nbsp;&nbsp;</span>nioðor hwene sloh,</div>
<div class='line'>secg on searwum,<span class='gap'>&nbsp;&nbsp;&nbsp;&nbsp;&nbsp;</span>þæt ðæt sweord gedeaf,</div>
<div class='line'>fah ond fæted,<span class='gap'>&nbsp;&nbsp;&nbsp;&nbsp;&nbsp;</span>þæt ðæt fyr ongon</div>
<div class='line'>sweðrian syððan.<span class='gap'>&nbsp;&nbsp;&nbsp;&nbsp;&nbsp;</span>Þa gen sylf cyning</div>
<div class='line'>geweold his gewitte,<span class='gap'>&nbsp;&nbsp;&nbsp;&nbsp;&nbsp;</span>wællseaxe gebræd</div>
<div class='line'>biter ond beaduscearp,<span class='gap'>&nbsp;&nbsp;&nbsp;&nbsp;&nbsp;</span>þæt he on byrnan wæg;</div>
<div class='line'>forwrat Wedra helm<span class='gap'>&nbsp;&nbsp;&nbsp;&nbsp;&nbsp;</span>wyrm on middan.</div>
<div class='line'>Feond gefyldan<span class='gap'>&nbsp;&nbsp;&nbsp;&nbsp;&nbsp;</span>(ferh ellen wræc),</div>
<div class='line'>ond hi hyne þa begen<span class='gap'>&nbsp;&nbsp;&nbsp;&nbsp;&nbsp;</span>abroten hæfdon,</div>
<div class='line'>sibæðelingas.<span class='gap'>&nbsp;&nbsp;&nbsp;&nbsp;&nbsp;</span>Swylc sceolde secg wesan,</div>
<div class='line'>þegn æt ðearfe!<span class='gap'>&nbsp;&nbsp;&nbsp;&nbsp;&nbsp;</span>þæt ðam þeodne wæs</div>
<div class='line'>siðast sigehwila<span class='gap'>&nbsp;&nbsp;&nbsp;&nbsp;&nbsp;</span>sylfes dædum,</div>
<div class='line'>worlde geweorces.<span class='gap'>&nbsp;&nbsp;&nbsp;&nbsp;&nbsp;</span>Ða sio wund ongon,</div>
<div class='line'>þe him se eorðdraca<span class='gap'>&nbsp;&nbsp;&nbsp;&nbsp;&nbsp;</span>ær geworhte,</div>
<div class='line'>swelan ond swellan;<span class='gap'>&nbsp;&nbsp;&nbsp;&nbsp;&nbsp;</span>he þæt sona onfand,</div>
<div class='line'>þæt him on breostum<span class='gap'>&nbsp;&nbsp;&nbsp;&nbsp;&nbsp;</span>bealoniðe weoll</div>
<div class='line'>attor on innan.<span class='gap'>&nbsp;&nbsp;&nbsp;&nbsp;&nbsp;</span>Ða se æðeling giong</div>
<div class='line'>þæt he bi wealle<span class='gap'>&nbsp;&nbsp;&nbsp;&nbsp;&nbsp;</span>wishycgende</div>
<div class='line'>gesæt on sesse;<span class='gap'>&nbsp;&nbsp;&nbsp;&nbsp;&nbsp;</span>seah on enta geweorc,</div>
<div class='line'>hu ða stanbogan<span class='gap'>&nbsp;&nbsp;&nbsp;&nbsp;&nbsp;</span>stapulum fæste</div>
<div class='line'>ece eorðreced<span class='gap'>&nbsp;&nbsp;&nbsp;&nbsp;&nbsp;</span>innan healde.</div>
<div class='line'>Hyne þa mid handa<span class='gap'>&nbsp;&nbsp;&nbsp;&nbsp;&nbsp;</span>heorodreorigne,</div>
<div class='line'>þeoden mærne,<span class='gap'>&nbsp;&nbsp;&nbsp;&nbsp;&nbsp;</span>þegn ungemete till</div>
<div class='line'>winedryhten his<span class='gap'>&nbsp;&nbsp;&nbsp;&nbsp;&nbsp;</span>wætere gelafede,</div>
<div class='line'>hilde sædne,<span class='gap'>&nbsp;&nbsp;&nbsp;&nbsp;&nbsp;</span>ond his helm onspeon.</div>
<div class='line'>Biowulf maþelode<span class='gap'>&nbsp;&nbsp;&nbsp;&nbsp;&nbsp;</span>(he ofer benne spræc,</div>
<div class='line'>wunde wælbleate;<span class='gap'>&nbsp;&nbsp;&nbsp;&nbsp;&nbsp;</span>wisse he gearwe</div>
<div class='line'>þæt he dæghwila<span class='gap'>&nbsp;&nbsp;&nbsp;&nbsp;&nbsp;</span>gedrogen hæfde,</div>
<div class='line'>eorðan wynne;<span class='gap'>&nbsp;&nbsp;&nbsp;&nbsp;&nbsp;</span>ða wæs eall sceacen</div>
<div class='line'>dogorgerimes,<span class='gap'>&nbsp;&nbsp;&nbsp;&nbsp;&nbsp;</span>deað ungemete neah):</div>
<div class='line'>"Nu ic suna minum<span class='gap'>&nbsp;&nbsp;&nbsp;&nbsp;&nbsp;</span>syllan wolde</div>
<div class='line'>guðgewædu,<span class='gap'>&nbsp;&nbsp;&nbsp;&nbsp;&nbsp;</span>þær me gifeðe swa</div>
<div class='line'>ænig yrfeweard<span class='gap'>&nbsp;&nbsp;&nbsp;&nbsp;&nbsp;</span>æfter wurde</div>
<div class='line'>lice gelenge.<span class='gap'>&nbsp;&nbsp;&nbsp;&nbsp;&nbsp;</span>Ic ðas leode heold</div>
<div class='line'>fiftig wintra;<span class='gap'>&nbsp;&nbsp;&nbsp;&nbsp;&nbsp;</span>næs se folccyning,</div>
<div class='line'>ymbesittendra<span class='gap'>&nbsp;&nbsp;&nbsp;&nbsp;&nbsp;</span>ænig ðara,</div>
<div class='line'>þe mec guðwinum<span class='gap'>&nbsp;&nbsp;&nbsp;&nbsp;&nbsp;</span>gretan dorste,</div>
<div class='line'>egesan ðeon.<span class='gap'>&nbsp;&nbsp;&nbsp;&nbsp;&nbsp;</span>Ic on earde bad</div>
<div class='line'>mælgesceafta,<span class='gap'>&nbsp;&nbsp;&nbsp;&nbsp;&nbsp;</span>heold min tela,</div>
<div class='line'>ne sohte searoniðas,<span class='gap'>&nbsp;&nbsp;&nbsp;&nbsp;&nbsp;</span>ne me swor fela</div>
<div class='line'>aða on unriht.<span class='gap'>&nbsp;&nbsp;&nbsp;&nbsp;&nbsp;</span>Ic ðæs ealles mæg</div>
<div class='line'>feorhbennum seoc<span class='gap'>&nbsp;&nbsp;&nbsp;&nbsp;&nbsp;</span>gefean habban;</div>
<div class='line'>for ðam me witan ne ðearf<span class='gap'>&nbsp;&nbsp;&nbsp;&nbsp;&nbsp;</span>waldend fira</div>
<div class='line'>morðorbealo maga,<span class='gap'>&nbsp;&nbsp;&nbsp;&nbsp;&nbsp;</span>þonne min sceaceð</div>
<div class='line'>lif of lice.<span class='gap'>&nbsp;&nbsp;&nbsp;&nbsp;&nbsp;</span>Nu ðu lungre geong</div>
<div class='line'>hord sceawian<span class='gap'>&nbsp;&nbsp;&nbsp;&nbsp;&nbsp;</span>under harne stan,</div>
<div class='line'>Wiglaf leofa,<span class='gap'>&nbsp;&nbsp;&nbsp;&nbsp;&nbsp;</span>nu se wyrm ligeð,</div>
<div class='line'>swefeð sare wund,<span class='gap'>&nbsp;&nbsp;&nbsp;&nbsp;&nbsp;</span>since bereafod.</div>
<div class='line'>Bio nu on ofoste,<span class='gap'>&nbsp;&nbsp;&nbsp;&nbsp;&nbsp;</span>þæt ic ærwelan,</div>
<div class='line'>goldæht ongite,<span class='gap'>&nbsp;&nbsp;&nbsp;&nbsp;&nbsp;</span>gearo sceawige</div>
<div class='line'>swegle searogimmas,<span class='gap'>&nbsp;&nbsp;&nbsp;&nbsp;&nbsp;</span>þæt ic ðy seft mæge</div>
<div class='line'>æfter maððumwelan<span class='gap'>&nbsp;&nbsp;&nbsp;&nbsp;&nbsp;</span>min alætan</div>
<div class='line'>lif ond leodscipe,<span class='gap'>&nbsp;&nbsp;&nbsp;&nbsp;&nbsp;</span>þone ic longe heold."</div>
  
<div class='line'>Ða ic snude gefrægn<span class='gap'>&nbsp;&nbsp;&nbsp;&nbsp;&nbsp;</span>sunu Wihstanes</div>
<div class='line'>æfter wordcwydum<span class='gap'>&nbsp;&nbsp;&nbsp;&nbsp;&nbsp;</span>wundum dryhtne</div>
<div class='line'>hyran heaðosiocum,<span class='gap'>&nbsp;&nbsp;&nbsp;&nbsp;&nbsp;</span>hringnet beran,</div>
<div class='line'>brogdne beadusercean<span class='gap'>&nbsp;&nbsp;&nbsp;&nbsp;&nbsp;</span>under beorges hrof.</div>
<div class='line'>Geseah ða sigehreðig,<span class='gap'>&nbsp;&nbsp;&nbsp;&nbsp;&nbsp;</span>þa he bi sesse geong,</div>
<div class='line'>magoþegn modig<span class='gap'>&nbsp;&nbsp;&nbsp;&nbsp;&nbsp;</span>maððumsigla fealo,</div>
<div class='line'>gold glitinian<span class='gap'>&nbsp;&nbsp;&nbsp;&nbsp;&nbsp;</span>grunde getenge,</div>
<div class='line'>wundur on wealle,<span class='gap'>&nbsp;&nbsp;&nbsp;&nbsp;&nbsp;</span>ond þæs wyrmes denn,</div>
<div class='line'>ealdes uhtflogan,<span class='gap'>&nbsp;&nbsp;&nbsp;&nbsp;&nbsp;</span>orcas stondan,</div>
<div class='line'>fyrnmanna fatu<span class='gap'>&nbsp;&nbsp;&nbsp;&nbsp;&nbsp;</span>feormendlease,</div>
<div class='line'>hyrstum behrorene;<span class='gap'>&nbsp;&nbsp;&nbsp;&nbsp;&nbsp;</span>þær wæs helm monig</div>
<div class='line'>eald ond omig,<span class='gap'>&nbsp;&nbsp;&nbsp;&nbsp;&nbsp;</span>earmbeaga fela</div>
<div class='line'>searwum gesæled.<span class='gap'>&nbsp;&nbsp;&nbsp;&nbsp;&nbsp;</span>Sinc eaðe mæg,</div>
<div class='line'>gold on grunde,<span class='gap'>&nbsp;&nbsp;&nbsp;&nbsp;&nbsp;</span>gumcynnes gehwone</div>
<div class='line'>oferhigian,<span class='gap'>&nbsp;&nbsp;&nbsp;&nbsp;&nbsp;</span>hyde se ðe wylle.</div>
<div class='line'>Swylce he siomian geseah<span class='gap'>&nbsp;&nbsp;&nbsp;&nbsp;&nbsp;</span>segn eallgylden</div>
<div class='line'>heah ofer horde,<span class='gap'>&nbsp;&nbsp;&nbsp;&nbsp;&nbsp;</span>hondwundra mæst,</div>
<div class='line'>gelocen leoðocræftum;<span class='gap'>&nbsp;&nbsp;&nbsp;&nbsp;&nbsp;</span>of ðam leoma stod,</div>
<div class='line'>þæt he þone grundwong<span class='gap'>&nbsp;&nbsp;&nbsp;&nbsp;&nbsp;</span>ongitan meahte,</div>
<div class='line'>wræte giondwlitan.<span class='gap'>&nbsp;&nbsp;&nbsp;&nbsp;&nbsp;</span>Næs ðæs wyrmes þær</div>
<div class='line'>onsyn ænig,<span class='gap'>&nbsp;&nbsp;&nbsp;&nbsp;&nbsp;</span>ac hyne ecg fornam.</div>
<div class='line'>Ða ic on hlæwe gefrægn<span class='gap'>&nbsp;&nbsp;&nbsp;&nbsp;&nbsp;</span>hord reafian,</div>
<div class='line'>eald enta geweorc,<span class='gap'>&nbsp;&nbsp;&nbsp;&nbsp;&nbsp;</span>anne mannan,</div>
<div class='line'>him on bearm hladon<span class='gap'>&nbsp;&nbsp;&nbsp;&nbsp;&nbsp;</span>bunan ond discas</div>
<div class='line'>sylfes dome;<span class='gap'>&nbsp;&nbsp;&nbsp;&nbsp;&nbsp;</span>segn eac genom,</div>
<div class='line'>beacna beorhtost.<span class='gap'>&nbsp;&nbsp;&nbsp;&nbsp;&nbsp;</span>Bill ær gescod</div>
<div class='line'>(ecg wæs iren)<span class='gap'>&nbsp;&nbsp;&nbsp;&nbsp;&nbsp;</span>ealdhlafordes</div>
<div class='line'>þam ðara maðma<span class='gap'>&nbsp;&nbsp;&nbsp;&nbsp;&nbsp;</span>mundbora wæs</div>
<div class='line'>longe hwile,<span class='gap'>&nbsp;&nbsp;&nbsp;&nbsp;&nbsp;</span>ligegesan wæg</div>
<div class='line'>hatne for horde,<span class='gap'>&nbsp;&nbsp;&nbsp;&nbsp;&nbsp;</span>hioroweallende</div>
<div class='line'>middelnihtum,<span class='gap'>&nbsp;&nbsp;&nbsp;&nbsp;&nbsp;</span>oðþæt he morðre swealt.</div>
<div class='line'>Ar wæs on ofoste,<span class='gap'>&nbsp;&nbsp;&nbsp;&nbsp;&nbsp;</span>eftsiðes georn,</div>
<div class='line'>frætwum gefyrðred;<span class='gap'>&nbsp;&nbsp;&nbsp;&nbsp;&nbsp;</span>hyne fyrwet bræc,</div>
<div class='line'>hwæðer collenferð<span class='gap'>&nbsp;&nbsp;&nbsp;&nbsp;&nbsp;</span>cwicne gemette</div>
<div class='line'>in ðam wongstede<span class='gap'>&nbsp;&nbsp;&nbsp;&nbsp;&nbsp;</span>Wedra þeoden</div>
<div class='line'>ellensiocne,<span class='gap'>&nbsp;&nbsp;&nbsp;&nbsp;&nbsp;</span>þær he hine ær forlet.</div>
<div class='line'>He ða mid þam maðmum<span class='gap'>&nbsp;&nbsp;&nbsp;&nbsp;&nbsp;</span>mærne þioden,</div>
<div class='line'>dryhten sinne,<span class='gap'>&nbsp;&nbsp;&nbsp;&nbsp;&nbsp;</span>driorigne fand</div>
<div class='line'>ealdres æt ende;<span class='gap'>&nbsp;&nbsp;&nbsp;&nbsp;&nbsp;</span>he hine eft ongon</div>
<div class='line'>wæteres weorpan,<span class='gap'>&nbsp;&nbsp;&nbsp;&nbsp;&nbsp;</span>oðþæt wordes ord</div>
<div class='line'>breosthord þurhbræc.<span class='gap'>&nbsp;&nbsp;&nbsp;&nbsp;&nbsp;</span></div>
<div class='line'>gomel on giohðe<span class='gap'>&nbsp;&nbsp;&nbsp;&nbsp;&nbsp;</span>(gold sceawode):</div>
<div class='line'>"Ic ðara frætwa<span class='gap'>&nbsp;&nbsp;&nbsp;&nbsp;&nbsp;</span>frean ealles ðanc,</div>
<div class='line'>wuldurcyninge,<span class='gap'>&nbsp;&nbsp;&nbsp;&nbsp;&nbsp;</span>wordum secge,</div>
<div class='line'>ecum dryhtne,<span class='gap'>&nbsp;&nbsp;&nbsp;&nbsp;&nbsp;</span>þe ic her on starie,</div>
<div class='line'>þæs ðe ic moste<span class='gap'>&nbsp;&nbsp;&nbsp;&nbsp;&nbsp;</span>minum leodum</div>
<div class='line'>ær swyltdæge<span class='gap'>&nbsp;&nbsp;&nbsp;&nbsp;&nbsp;</span>swylc gestrynan.</div>
<div class='line'>Nu ic on maðma hord<span class='gap'>&nbsp;&nbsp;&nbsp;&nbsp;&nbsp;</span>mine bebohte</div>
<div class='line'>frode feorhlege,<span class='gap'>&nbsp;&nbsp;&nbsp;&nbsp;&nbsp;</span>fremmað gena</div>
<div class='line'>leoda þearfe;<span class='gap'>&nbsp;&nbsp;&nbsp;&nbsp;&nbsp;</span>ne mæg ic her leng wesan.</div>
<div class='line'>Hatað heaðomære<span class='gap'>&nbsp;&nbsp;&nbsp;&nbsp;&nbsp;</span>hlæw gewyrcean</div>
<div class='line'>beorhtne æfter bæle<span class='gap'>&nbsp;&nbsp;&nbsp;&nbsp;&nbsp;</span>æt brimes nosan;</div>
<div class='line'>se scel to gemyndum<span class='gap'>&nbsp;&nbsp;&nbsp;&nbsp;&nbsp;</span>minum leodum</div>
<div class='line'>heah hlifian<span class='gap'>&nbsp;&nbsp;&nbsp;&nbsp;&nbsp;</span>on Hronesnæsse,</div>
<div class='line'>þæt hit sæliðend<span class='gap'>&nbsp;&nbsp;&nbsp;&nbsp;&nbsp;</span>syððan hatan</div>
<div class='line'>Biowulfes biorh,<span class='gap'>&nbsp;&nbsp;&nbsp;&nbsp;&nbsp;</span>ða ðe brentingas</div>
<div class='line'>ofer floda genipu<span class='gap'>&nbsp;&nbsp;&nbsp;&nbsp;&nbsp;</span>feorran drifað."</div>
<div class='line'>Dyde him of healse<span class='gap'>&nbsp;&nbsp;&nbsp;&nbsp;&nbsp;</span>hring gyldenne</div>
<div class='line'>þioden þristhydig,<span class='gap'>&nbsp;&nbsp;&nbsp;&nbsp;&nbsp;</span>þegne gesealde,</div>
<div class='line'>geongum garwigan,<span class='gap'>&nbsp;&nbsp;&nbsp;&nbsp;&nbsp;</span>goldfahne helm,</div>
<div class='line'>beah ond byrnan,<span class='gap'>&nbsp;&nbsp;&nbsp;&nbsp;&nbsp;</span>het hyne brucan well:</div>
<div class='line'>"þu eart endelaf<span class='gap'>&nbsp;&nbsp;&nbsp;&nbsp;&nbsp;</span>usses cynnes,</div>
<div class='line'>Wægmundinga.<span class='gap'>&nbsp;&nbsp;&nbsp;&nbsp;&nbsp;</span>Ealle wyrd forsweop</div>
<div class='line'>mine magas<span class='gap'>&nbsp;&nbsp;&nbsp;&nbsp;&nbsp;</span>to metodsceafte,</div>
<div class='line'>eorlas on elne;<span class='gap'>&nbsp;&nbsp;&nbsp;&nbsp;&nbsp;</span>ic him æfter sceal."</div>
<div class='line'>Þæt wæs þam gomelan<span class='gap'>&nbsp;&nbsp;&nbsp;&nbsp;&nbsp;</span>gingæste word</div>
<div class='line'>breostgehygdum,<span class='gap'>&nbsp;&nbsp;&nbsp;&nbsp;&nbsp;</span>ær he bæl cure,</div>
<div class='line'>hate heaðowylmas;<span class='gap'>&nbsp;&nbsp;&nbsp;&nbsp;&nbsp;</span>him of hreðre gewat</div>
<div class='line'>sawol secean<span class='gap'>&nbsp;&nbsp;&nbsp;&nbsp;&nbsp;</span>soðfæstra dom.</div>
<div class='line'>Ða wæs gegongen<span class='gap'>&nbsp;&nbsp;&nbsp;&nbsp;&nbsp;</span>guman unfrodum</div>
<div class='line'>earfoðlice,<span class='gap'>&nbsp;&nbsp;&nbsp;&nbsp;&nbsp;</span>þæt he on eorðan geseah</div>
<div class='line'>þone leofestan<span class='gap'>&nbsp;&nbsp;&nbsp;&nbsp;&nbsp;</span>lifes æt ende</div>
<div class='line'>bleate gebæran.<span class='gap'>&nbsp;&nbsp;&nbsp;&nbsp;&nbsp;</span>Bona swylce læg,</div>
<div class='line'>egeslic eorðdraca<span class='gap'>&nbsp;&nbsp;&nbsp;&nbsp;&nbsp;</span>ealdre bereafod,</div>
<div class='line'>bealwe gebæded.<span class='gap'>&nbsp;&nbsp;&nbsp;&nbsp;&nbsp;</span>Beahhordum leng</div>
<div class='line'>wyrm wohbogen<span class='gap'>&nbsp;&nbsp;&nbsp;&nbsp;&nbsp;</span>wealdan ne moste,</div>
<div class='line'>ac hine irenna<span class='gap'>&nbsp;&nbsp;&nbsp;&nbsp;&nbsp;</span>ecga fornamon,</div>
<div class='line'>hearde, heaðoscearde<span class='gap'>&nbsp;&nbsp;&nbsp;&nbsp;&nbsp;</span>homera lafe,</div>
<div class='line'>þæt se widfloga<span class='gap'>&nbsp;&nbsp;&nbsp;&nbsp;&nbsp;</span>wundum stille</div>
<div class='line'>hreas on hrusan<span class='gap'>&nbsp;&nbsp;&nbsp;&nbsp;&nbsp;</span>hordærne neah.</div>
<div class='line'>Nalles æfter lyfte<span class='gap'>&nbsp;&nbsp;&nbsp;&nbsp;&nbsp;</span>lacende hwearf</div>
<div class='line'>middelnihtum,<span class='gap'>&nbsp;&nbsp;&nbsp;&nbsp;&nbsp;</span>maðmæhta wlonc</div>
<div class='line'>ansyn ywde,<span class='gap'>&nbsp;&nbsp;&nbsp;&nbsp;&nbsp;</span>ac he eorðan gefeoll</div>
<div class='line'>for ðæs hildfruman<span class='gap'>&nbsp;&nbsp;&nbsp;&nbsp;&nbsp;</span>hondgeweorce.</div>
<div class='line'>Huru þæt on lande<span class='gap'>&nbsp;&nbsp;&nbsp;&nbsp;&nbsp;</span>lyt manna ðah,</div>
<div class='line'>mægenagendra,<span class='gap'>&nbsp;&nbsp;&nbsp;&nbsp;&nbsp;</span>mine gefræge,</div>
<div class='line'>þeah ðe he dæda gehwæs<span class='gap'>&nbsp;&nbsp;&nbsp;&nbsp;&nbsp;</span>dyrstig wære,</div>
<div class='line'>þæt he wið attorsceaðan<span class='gap'>&nbsp;&nbsp;&nbsp;&nbsp;&nbsp;</span>oreðe geræsde,</div>
<div class='line'>oððe hringsele<span class='gap'>&nbsp;&nbsp;&nbsp;&nbsp;&nbsp;</span>hondum styrede,</div>
<div class='line'>gif he wæccende<span class='gap'>&nbsp;&nbsp;&nbsp;&nbsp;&nbsp;</span>weard onfunde</div>
<div class='line'>buon on beorge.<span class='gap'>&nbsp;&nbsp;&nbsp;&nbsp;&nbsp;</span>Biowulfe wearð</div>
<div class='line'>dryhtmaðma dæl<span class='gap'>&nbsp;&nbsp;&nbsp;&nbsp;&nbsp;</span>deaðe forgolden;</div>
<div class='line'>hæfde æghwæðer<span class='gap'>&nbsp;&nbsp;&nbsp;&nbsp;&nbsp;</span>ende gefered</div>
<div class='line'>lænan lifes.<span class='gap'>&nbsp;&nbsp;&nbsp;&nbsp;&nbsp;</span>Næs ða lang to ðon</div>
<div class='line'>þæt ða hildlatan<span class='gap'>&nbsp;&nbsp;&nbsp;&nbsp;&nbsp;</span>holt ofgefan,</div>
<div class='line'>tydre treowlogan<span class='gap'>&nbsp;&nbsp;&nbsp;&nbsp;&nbsp;</span>tyne ætsomne.</div>
<div class='line'>Ða ne dorston ær<span class='gap'>&nbsp;&nbsp;&nbsp;&nbsp;&nbsp;</span>dareðum lacan</div>
<div class='line'>on hyra mandryhtnes<span class='gap'>&nbsp;&nbsp;&nbsp;&nbsp;&nbsp;</span>miclan þearfe,</div>
<div class='line'>ac hy scamiende<span class='gap'>&nbsp;&nbsp;&nbsp;&nbsp;&nbsp;</span>scyldas bæran,</div>
<div class='line'>guðgewædu,<span class='gap'>&nbsp;&nbsp;&nbsp;&nbsp;&nbsp;</span>þær se gomela læg,</div>
<div class='line'>wlitan on Wilaf.<span class='gap'>&nbsp;&nbsp;&nbsp;&nbsp;&nbsp;</span>He gewergad sæt,</div>
<div class='line'>feðecempa,<span class='gap'>&nbsp;&nbsp;&nbsp;&nbsp;&nbsp;</span>frean eaxlum neah,</div>
<div class='line'>wehte hyne wætre;<span class='gap'>&nbsp;&nbsp;&nbsp;&nbsp;&nbsp;</span>him wiht ne speow.</div>
<div class='line'>Ne meahte he on eorðan,<span class='gap'>&nbsp;&nbsp;&nbsp;&nbsp;&nbsp;</span>ðeah he uðe wel,</div>
<div class='line'>on ðam frumgare<span class='gap'>&nbsp;&nbsp;&nbsp;&nbsp;&nbsp;</span>feorh gehealdan,</div>
<div class='line'>ne ðæs wealdendes<span class='gap'>&nbsp;&nbsp;&nbsp;&nbsp;&nbsp;</span>wiht oncirran;</div>
<div class='line'>wolde dom godes<span class='gap'>&nbsp;&nbsp;&nbsp;&nbsp;&nbsp;</span>dædum rædan</div>
<div class='line'>gumena gehwylcum,<span class='gap'>&nbsp;&nbsp;&nbsp;&nbsp;&nbsp;</span>swa he nu gen deð.</div>
<div class='line'>Þa wæs æt ðam geongan<span class='gap'>&nbsp;&nbsp;&nbsp;&nbsp;&nbsp;</span>grim ondswaru</div>
<div class='line'>eðbegete<span class='gap'>&nbsp;&nbsp;&nbsp;&nbsp;&nbsp;</span>þam ðe ær his elne forleas.</div>
<div class='line'>Wiglaf maðelode,<span class='gap'>&nbsp;&nbsp;&nbsp;&nbsp;&nbsp;</span>Weohstanes sunu,</div>
<div class='line'>sec, sarigferð<span class='gap'>&nbsp;&nbsp;&nbsp;&nbsp;&nbsp;</span>(seah on unleofe):</div>
<div class='line'>"þæt, la, mæg secgan<span class='gap'>&nbsp;&nbsp;&nbsp;&nbsp;&nbsp;</span>se ðe wyle soð specan</div>
<div class='line'>þæt se mondryhten<span class='gap'>&nbsp;&nbsp;&nbsp;&nbsp;&nbsp;</span>se eow ða maðmas geaf,</div>
<div class='line'>eoredgeatwe,<span class='gap'>&nbsp;&nbsp;&nbsp;&nbsp;&nbsp;</span>þe ge þær on standað,</div>
<div class='line'>þonne he on ealubence<span class='gap'>&nbsp;&nbsp;&nbsp;&nbsp;&nbsp;</span>oft gesealde</div>
<div class='line'>healsittendum<span class='gap'>&nbsp;&nbsp;&nbsp;&nbsp;&nbsp;</span>helm ond byrnan,</div>
<div class='line'>þeoden his þegnum,<span class='gap'>&nbsp;&nbsp;&nbsp;&nbsp;&nbsp;</span>swylce he þrydlicost</div>
<div class='line'>ower feor oððe neah<span class='gap'>&nbsp;&nbsp;&nbsp;&nbsp;&nbsp;</span>findan meahte,</div>
<div class='line'>þæt he genunga<span class='gap'>&nbsp;&nbsp;&nbsp;&nbsp;&nbsp;</span>guðgewædu</div>
<div class='line'>wraðe forwurpe,<span class='gap'>&nbsp;&nbsp;&nbsp;&nbsp;&nbsp;</span>ða hyne wig beget.</div>
<div class='line'>Nealles folccyning<span class='gap'>&nbsp;&nbsp;&nbsp;&nbsp;&nbsp;</span>fyrdgesteallum</div>
<div class='line'>gylpan þorfte;<span class='gap'>&nbsp;&nbsp;&nbsp;&nbsp;&nbsp;</span>hwæðre him god uðe,</div>
<div class='line'>sigora waldend,<span class='gap'>&nbsp;&nbsp;&nbsp;&nbsp;&nbsp;</span>þæt he hyne sylfne gewræc</div>
<div class='line'>ana mid ecge,<span class='gap'>&nbsp;&nbsp;&nbsp;&nbsp;&nbsp;</span>þa him wæs elnes þearf.</div>
<div class='line'>Ic him lifwraðe<span class='gap'>&nbsp;&nbsp;&nbsp;&nbsp;&nbsp;</span>lytle meahte</div>
<div class='line'>ætgifan æt guðe,<span class='gap'>&nbsp;&nbsp;&nbsp;&nbsp;&nbsp;</span>ond ongan swa þeah</div>
<div class='line'>ofer min gemet<span class='gap'>&nbsp;&nbsp;&nbsp;&nbsp;&nbsp;</span>mæges helpan;</div>
<div class='line'>symle wæs þy sæmra,<span class='gap'>&nbsp;&nbsp;&nbsp;&nbsp;&nbsp;</span>þonne ic sweorde drep</div>
<div class='line'>ferhðgeniðlan,<span class='gap'>&nbsp;&nbsp;&nbsp;&nbsp;&nbsp;</span>fyr unswiðor</div>
<div class='line'>weoll of gewitte.<span class='gap'>&nbsp;&nbsp;&nbsp;&nbsp;&nbsp;</span>Wergendra to lyt</div>
<div class='line'>þrong ymbe þeoden,<span class='gap'>&nbsp;&nbsp;&nbsp;&nbsp;&nbsp;</span>þa hyne sio þrag becwom.</div>
<div class='line'>Nu sceal sincþego<span class='gap'>&nbsp;&nbsp;&nbsp;&nbsp;&nbsp;</span>ond swyrdgifu,</div>
<div class='line'>eall eðelwyn<span class='gap'>&nbsp;&nbsp;&nbsp;&nbsp;&nbsp;</span>eowrum cynne,</div>
<div class='line'>lufen alicgean;<span class='gap'>&nbsp;&nbsp;&nbsp;&nbsp;&nbsp;</span>londrihtes mot</div>
<div class='line'>þære mægburge<span class='gap'>&nbsp;&nbsp;&nbsp;&nbsp;&nbsp;</span>monna æghwylc</div>
<div class='line'>idel hweorfan,<span class='gap'>&nbsp;&nbsp;&nbsp;&nbsp;&nbsp;</span>syððan æðelingas</div>
<div class='line'>feorran gefricgean<span class='gap'>&nbsp;&nbsp;&nbsp;&nbsp;&nbsp;</span>fleam eowerne,</div>
<div class='line'>domleasan dæd.<span class='gap'>&nbsp;&nbsp;&nbsp;&nbsp;&nbsp;</span>Deað bið sella</div>
  
<div class='line'>eorla gehwylcum<span class='gap'>&nbsp;&nbsp;&nbsp;&nbsp;&nbsp;</span>þonne edwitlif!"</div>
<div class='line'>Heht ða þæt heaðoweorc<span class='gap'>&nbsp;&nbsp;&nbsp;&nbsp;&nbsp;</span>to hagan biodan</div>
<div class='line'>up ofer ecgclif,<span class='gap'>&nbsp;&nbsp;&nbsp;&nbsp;&nbsp;</span>þær þæt eorlweorod</div>
<div class='line'>morgenlongne dæg<span class='gap'>&nbsp;&nbsp;&nbsp;&nbsp;&nbsp;</span>modgiomor sæt,</div>
<div class='line'>bordhæbbende,<span class='gap'>&nbsp;&nbsp;&nbsp;&nbsp;&nbsp;</span>bega on wenum,</div>
<div class='line'>endedogores<span class='gap'>&nbsp;&nbsp;&nbsp;&nbsp;&nbsp;</span>ond eftcymes</div>
<div class='line'>leofes monnes.<span class='gap'>&nbsp;&nbsp;&nbsp;&nbsp;&nbsp;</span>Lyt swigode</div>
<div class='line'>niwra spella<span class='gap'>&nbsp;&nbsp;&nbsp;&nbsp;&nbsp;</span>se ðe næs gerad,</div>
<div class='line'>ac he soðlice<span class='gap'>&nbsp;&nbsp;&nbsp;&nbsp;&nbsp;</span>sægde ofer ealle:</div>
<div class='line'>"Nu is wilgeofa<span class='gap'>&nbsp;&nbsp;&nbsp;&nbsp;&nbsp;</span>Wedra leoda,</div>
<div class='line'>dryhten Geata,<span class='gap'>&nbsp;&nbsp;&nbsp;&nbsp;&nbsp;</span>deaðbedde fæst,</div>
<div class='line'>wunað wælreste<span class='gap'>&nbsp;&nbsp;&nbsp;&nbsp;&nbsp;</span>wyrmes dædum.</div>
<div class='line'>Him on efn ligeð<span class='gap'>&nbsp;&nbsp;&nbsp;&nbsp;&nbsp;</span>ealdorgewinna</div>
<div class='line'>sexbennum seoc;<span class='gap'>&nbsp;&nbsp;&nbsp;&nbsp;&nbsp;</span>sweorde ne meahte</div>
<div class='line'>on ðam aglæcean<span class='gap'>&nbsp;&nbsp;&nbsp;&nbsp;&nbsp;</span>ænige þinga</div>
<div class='line'>wunde gewyrcean.<span class='gap'>&nbsp;&nbsp;&nbsp;&nbsp;&nbsp;</span>Wiglaf siteð</div>
<div class='line'>ofer Biowulfe,<span class='gap'>&nbsp;&nbsp;&nbsp;&nbsp;&nbsp;</span>byre Wihstanes,</div>
<div class='line'>eorl ofer oðrum<span class='gap'>&nbsp;&nbsp;&nbsp;&nbsp;&nbsp;</span>unlifigendum,</div>
<div class='line'>healdeð higemæðum<span class='gap'>&nbsp;&nbsp;&nbsp;&nbsp;&nbsp;</span>heafodwearde</div>
<div class='line'>leofes ond laðes.<span class='gap'>&nbsp;&nbsp;&nbsp;&nbsp;&nbsp;</span>Nu ys leodum wen</div>
<div class='line'>orleghwile,<span class='gap'>&nbsp;&nbsp;&nbsp;&nbsp;&nbsp;</span>syððan underne</div>
<div class='line'>Froncum ond Frysum<span class='gap'>&nbsp;&nbsp;&nbsp;&nbsp;&nbsp;</span>fyll cyninges</div>
<div class='line'>wide weorðeð.<span class='gap'>&nbsp;&nbsp;&nbsp;&nbsp;&nbsp;</span>Wæs sio wroht scepen</div>
<div class='line'>heard wið Hugas,<span class='gap'>&nbsp;&nbsp;&nbsp;&nbsp;&nbsp;</span>syððan Higelac cwom</div>
<div class='line'>faran flotherge<span class='gap'>&nbsp;&nbsp;&nbsp;&nbsp;&nbsp;</span>on Fresna land,</div>
<div class='line'>þær hyne Hetware<span class='gap'>&nbsp;&nbsp;&nbsp;&nbsp;&nbsp;</span>hilde genægdon,</div>
<div class='line'>elne geeodon<span class='gap'>&nbsp;&nbsp;&nbsp;&nbsp;&nbsp;</span>mid ofermægene,</div>
<div class='line'>þæt se byrnwiga<span class='gap'>&nbsp;&nbsp;&nbsp;&nbsp;&nbsp;</span>bugan sceolde,</div>
<div class='line'>feoll on feðan,<span class='gap'>&nbsp;&nbsp;&nbsp;&nbsp;&nbsp;</span>nalles frætwe geaf</div>
<div class='line'>ealdor dugoðe.<span class='gap'>&nbsp;&nbsp;&nbsp;&nbsp;&nbsp;</span>Us wæs a syððan</div>
<div class='line'>Merewioingas<span class='gap'>&nbsp;&nbsp;&nbsp;&nbsp;&nbsp;</span>milts ungyfeðe.</div>
<div class='line'>Ne ic to Sweoðeode<span class='gap'>&nbsp;&nbsp;&nbsp;&nbsp;&nbsp;</span>sibbe oððe treowe</div>
<div class='line'>wihte ne wene,<span class='gap'>&nbsp;&nbsp;&nbsp;&nbsp;&nbsp;</span>ac wæs wide cuð</div>
<div class='line'>þætte Ongenðio<span class='gap'>&nbsp;&nbsp;&nbsp;&nbsp;&nbsp;</span>ealdre besnyðede</div>
<div class='line'>Hæðcen Hreþling<span class='gap'>&nbsp;&nbsp;&nbsp;&nbsp;&nbsp;</span>wið Hrefnawudu,</div>
<div class='line'>þa for onmedlan<span class='gap'>&nbsp;&nbsp;&nbsp;&nbsp;&nbsp;</span>ærest gesohton</div>
<div class='line'>Geata leode<span class='gap'>&nbsp;&nbsp;&nbsp;&nbsp;&nbsp;</span>Guðscilfingas.</div>
<div class='line'>Sona him se froda<span class='gap'>&nbsp;&nbsp;&nbsp;&nbsp;&nbsp;</span>fæder Ohtheres,</div>
<div class='line'>eald ond egesfull,<span class='gap'>&nbsp;&nbsp;&nbsp;&nbsp;&nbsp;</span>ondslyht ageaf,</div>
<div class='line'>abreot brimwisan,<span class='gap'>&nbsp;&nbsp;&nbsp;&nbsp;&nbsp;</span>bryd ahredde,</div>
<div class='line'>gomela iomeowlan<span class='gap'>&nbsp;&nbsp;&nbsp;&nbsp;&nbsp;</span>golde berofene,</div>
<div class='line'>Onelan modor<span class='gap'>&nbsp;&nbsp;&nbsp;&nbsp;&nbsp;</span>ond Ohtheres,</div>
<div class='line'>ond ða folgode<span class='gap'>&nbsp;&nbsp;&nbsp;&nbsp;&nbsp;</span>feorhgeniðlan,</div>
<div class='line'>oððæt hi oðeodon<span class='gap'>&nbsp;&nbsp;&nbsp;&nbsp;&nbsp;</span>earfoðlice</div>
<div class='line'>in Hrefnesholt<span class='gap'>&nbsp;&nbsp;&nbsp;&nbsp;&nbsp;</span>hlafordlease.</div>
<div class='line'>Besæt ða sinherge<span class='gap'>&nbsp;&nbsp;&nbsp;&nbsp;&nbsp;</span>sweorda lafe,</div>
<div class='line'>wundum werge,<span class='gap'>&nbsp;&nbsp;&nbsp;&nbsp;&nbsp;</span>wean oft gehet</div>
<div class='line'>earmre teohhe<span class='gap'>&nbsp;&nbsp;&nbsp;&nbsp;&nbsp;</span>ondlonge niht,</div>
<div class='line'>cwæð, he on mergenne<span class='gap'>&nbsp;&nbsp;&nbsp;&nbsp;&nbsp;</span>meces ecgum</div>
<div class='line'>getan wolde,<span class='gap'>&nbsp;&nbsp;&nbsp;&nbsp;&nbsp;</span>sum on galgtreowum</div>
<div class='line'>fuglum to gamene.<span class='gap'>&nbsp;&nbsp;&nbsp;&nbsp;&nbsp;</span>Frofor eft gelamp</div>
<div class='line'>sarigmodum<span class='gap'>&nbsp;&nbsp;&nbsp;&nbsp;&nbsp;</span>somod ærdæge,</div>
<div class='line'>syððan hie Hygelaces<span class='gap'>&nbsp;&nbsp;&nbsp;&nbsp;&nbsp;</span>horn ond byman,</div>
<div class='line'>gealdor ongeaton,<span class='gap'>&nbsp;&nbsp;&nbsp;&nbsp;&nbsp;</span>þa se goda com</div>
<div class='line'>leoda dugoðe<span class='gap'>&nbsp;&nbsp;&nbsp;&nbsp;&nbsp;</span>on last faran.</div>
  
<div class='line'>Wæs sio swatswaðu<span class='gap'>&nbsp;&nbsp;&nbsp;&nbsp;&nbsp;</span>Sweona ond Geata,</div>
<div class='line'>wælræs weora<span class='gap'>&nbsp;&nbsp;&nbsp;&nbsp;&nbsp;</span>wide gesyne,</div>
<div class='line'>hu ða folc mid him<span class='gap'>&nbsp;&nbsp;&nbsp;&nbsp;&nbsp;</span>fæhðe towehton.</div>
<div class='line'>Gewat him ða se goda<span class='gap'>&nbsp;&nbsp;&nbsp;&nbsp;&nbsp;</span>mid his gædelingum,</div>
<div class='line'>frod, felageomor,<span class='gap'>&nbsp;&nbsp;&nbsp;&nbsp;&nbsp;</span>fæsten secean,</div>
<div class='line'>eorl Ongenþio,<span class='gap'>&nbsp;&nbsp;&nbsp;&nbsp;&nbsp;</span>ufor oncirde;</div>
<div class='line'>hæfde Higelaces<span class='gap'>&nbsp;&nbsp;&nbsp;&nbsp;&nbsp;</span>hilde gefrunen,</div>
<div class='line'>wlonces wigcræft,<span class='gap'>&nbsp;&nbsp;&nbsp;&nbsp;&nbsp;</span>wiðres ne truwode,</div>
<div class='line'>þæt he sæmannum<span class='gap'>&nbsp;&nbsp;&nbsp;&nbsp;&nbsp;</span>onsacan mihte,</div>
<div class='line'>heaðoliðendum<span class='gap'>&nbsp;&nbsp;&nbsp;&nbsp;&nbsp;</span>hord forstandan,</div>
<div class='line'>bearn ond bryde;<span class='gap'>&nbsp;&nbsp;&nbsp;&nbsp;&nbsp;</span>beah eft þonan</div>
<div class='line'>eald under eorðweall.<span class='gap'>&nbsp;&nbsp;&nbsp;&nbsp;&nbsp;</span>Þa wæs æht boden</div>
<div class='line'>Sweona leodum,<span class='gap'>&nbsp;&nbsp;&nbsp;&nbsp;&nbsp;</span>segn Higelaces</div>
<div class='line'>freoðowong þone<span class='gap'>&nbsp;&nbsp;&nbsp;&nbsp;&nbsp;</span>forð ofereodon,</div>
<div class='line'>syððan Hreðlingas<span class='gap'>&nbsp;&nbsp;&nbsp;&nbsp;&nbsp;</span>to hagan þrungon.</div>
<div class='line'>Þær wearð Ongenðiow<span class='gap'>&nbsp;&nbsp;&nbsp;&nbsp;&nbsp;</span>ecgum sweorda,</div>
<div class='line'>blondenfexa,<span class='gap'>&nbsp;&nbsp;&nbsp;&nbsp;&nbsp;</span>on bid wrecen,</div>
<div class='line'>þæt se þeodcyning<span class='gap'>&nbsp;&nbsp;&nbsp;&nbsp;&nbsp;</span>ðafian sceolde</div>
<div class='line'>Eafores anne dom.<span class='gap'>&nbsp;&nbsp;&nbsp;&nbsp;&nbsp;</span>Hyne yrringa</div>
<div class='line'>Wulf Wonreding<span class='gap'>&nbsp;&nbsp;&nbsp;&nbsp;&nbsp;</span>wæpne geræhte,</div>
<div class='line'>þæt him for swenge<span class='gap'>&nbsp;&nbsp;&nbsp;&nbsp;&nbsp;</span>swat ædrum sprong</div>
<div class='line'>forð under fexe.<span class='gap'>&nbsp;&nbsp;&nbsp;&nbsp;&nbsp;</span>Næs he forht swa ðeh,</div>
<div class='line'>gomela Scilfing,<span class='gap'>&nbsp;&nbsp;&nbsp;&nbsp;&nbsp;</span>ac forgeald hraðe</div>
<div class='line'>wyrsan wrixle<span class='gap'>&nbsp;&nbsp;&nbsp;&nbsp;&nbsp;</span>wælhlem þone,</div>
<div class='line'>syððan ðeodcyning<span class='gap'>&nbsp;&nbsp;&nbsp;&nbsp;&nbsp;</span>þyder oncirde.</div>
<div class='line'>Ne meahte se snella<span class='gap'>&nbsp;&nbsp;&nbsp;&nbsp;&nbsp;</span>sunu Wonredes</div>
<div class='line'>ealdum ceorle<span class='gap'>&nbsp;&nbsp;&nbsp;&nbsp;&nbsp;</span>ondslyht giofan,</div>
<div class='line'>ac he him on heafde<span class='gap'>&nbsp;&nbsp;&nbsp;&nbsp;&nbsp;</span>helm ær gescer,</div>
<div class='line'>þæt he blode fah<span class='gap'>&nbsp;&nbsp;&nbsp;&nbsp;&nbsp;</span>bugan sceolde,</div>
<div class='line'>feoll on foldan;<span class='gap'>&nbsp;&nbsp;&nbsp;&nbsp;&nbsp;</span>næs he fæge þa git,</div>
<div class='line'>ac he hyne gewyrpte,<span class='gap'>&nbsp;&nbsp;&nbsp;&nbsp;&nbsp;</span>þeah ðe him wund hrine.</div>
<div class='line'>Let se hearda<span class='gap'>&nbsp;&nbsp;&nbsp;&nbsp;&nbsp;</span>Higelaces þegn</div>
<div class='line'>bradne mece,<span class='gap'>&nbsp;&nbsp;&nbsp;&nbsp;&nbsp;</span>þa his broðor læg,</div>
<div class='line'>eald sweord eotonisc,<span class='gap'>&nbsp;&nbsp;&nbsp;&nbsp;&nbsp;</span>entiscne helm</div>
<div class='line'>brecan ofer bordweal;<span class='gap'>&nbsp;&nbsp;&nbsp;&nbsp;&nbsp;</span>ða gebeah cyning,</div>
<div class='line'>folces hyrde,<span class='gap'>&nbsp;&nbsp;&nbsp;&nbsp;&nbsp;</span>wæs in feorh dropen.</div>
<div class='line'>Ða wæron monige<span class='gap'>&nbsp;&nbsp;&nbsp;&nbsp;&nbsp;</span>þe his mæg wriðon,</div>
<div class='line'>ricone arærdon,<span class='gap'>&nbsp;&nbsp;&nbsp;&nbsp;&nbsp;</span>ða him gerymed wearð</div>
<div class='line'>þæt hie wælstowe<span class='gap'>&nbsp;&nbsp;&nbsp;&nbsp;&nbsp;</span>wealdan moston.</div>
<div class='line'>Þenden reafode<span class='gap'>&nbsp;&nbsp;&nbsp;&nbsp;&nbsp;</span>rinc oðerne,</div>
<div class='line'>nam on Ongenðio<span class='gap'>&nbsp;&nbsp;&nbsp;&nbsp;&nbsp;</span>irenbyrnan,</div>
<div class='line'>heard swyrd hilted<span class='gap'>&nbsp;&nbsp;&nbsp;&nbsp;&nbsp;</span>ond his helm somod,</div>
<div class='line'>hares hyrste<span class='gap'>&nbsp;&nbsp;&nbsp;&nbsp;&nbsp;</span>Higelace bær.</div>
<div class='line'>He ðam frætwum feng<span class='gap'>&nbsp;&nbsp;&nbsp;&nbsp;&nbsp;</span>ond him fægre gehet</div>
<div class='line'>leana mid leodum,<span class='gap'>&nbsp;&nbsp;&nbsp;&nbsp;&nbsp;</span>ond gelæste swa;</div>
<div class='line'>geald þone guðræs<span class='gap'>&nbsp;&nbsp;&nbsp;&nbsp;&nbsp;</span>Geata dryhten,</div>
<div class='line'>Hreðles eafora,<span class='gap'>&nbsp;&nbsp;&nbsp;&nbsp;&nbsp;</span>þa he to ham becom,</div>
<div class='line'>Iofore ond Wulfe<span class='gap'>&nbsp;&nbsp;&nbsp;&nbsp;&nbsp;</span>mid ofermaðmum,</div>
<div class='line'>sealde hiora gehwæðrum<span class='gap'>&nbsp;&nbsp;&nbsp;&nbsp;&nbsp;</span>hund þusenda</div>
<div class='line'>landes ond locenra beaga<span class='gap'>&nbsp;&nbsp;&nbsp;&nbsp;&nbsp;</span>(ne ðorfte him ða lean oðwitan</div>
<div class='line'>mon on middangearde),<span class='gap'>&nbsp;&nbsp;&nbsp;&nbsp;&nbsp;</span>syððan hie ða mærða geslogon,</div>
<div class='line'>ond ða Iofore forgeaf<span class='gap'>&nbsp;&nbsp;&nbsp;&nbsp;&nbsp;</span>angan dohtor,</div>
<div class='line'>hamweorðunge,<span class='gap'>&nbsp;&nbsp;&nbsp;&nbsp;&nbsp;</span>hyldo to wedde.</div>
<div class='line'>Þæt ys sio fæhðo<span class='gap'>&nbsp;&nbsp;&nbsp;&nbsp;&nbsp;</span>ond se feondscipe,</div>
<div class='line'>wælnið wera,<span class='gap'>&nbsp;&nbsp;&nbsp;&nbsp;&nbsp;</span>ðæs ðe ic wen hafo,</div>
<div class='line'>þe us seceað to<span class='gap'>&nbsp;&nbsp;&nbsp;&nbsp;&nbsp;</span>Sweona leoda,</div>
<div class='line'>syððan hie gefricgeað<span class='gap'>&nbsp;&nbsp;&nbsp;&nbsp;&nbsp;</span>frean userne</div>
<div class='line'>ealdorleasne,<span class='gap'>&nbsp;&nbsp;&nbsp;&nbsp;&nbsp;</span>þone ðe ær geheold</div>
<div class='line'>wið hettendum<span class='gap'>&nbsp;&nbsp;&nbsp;&nbsp;&nbsp;</span>hord ond rice</div>
<div class='line'>æfter hæleða hryre,<span class='gap'>&nbsp;&nbsp;&nbsp;&nbsp;&nbsp;</span>hwate Scildingas,</div>
<div class='line'>folcred fremede<span class='gap'>&nbsp;&nbsp;&nbsp;&nbsp;&nbsp;</span>oððe furður gen</div>
<div class='line'>eorlscipe efnde.<span class='gap'>&nbsp;&nbsp;&nbsp;&nbsp;&nbsp;</span>Nu is ofost betost</div>
<div class='line'>þæt we þeodcyning<span class='gap'>&nbsp;&nbsp;&nbsp;&nbsp;&nbsp;</span>þær sceawian</div>
<div class='line'>ond þone gebringan,<span class='gap'>&nbsp;&nbsp;&nbsp;&nbsp;&nbsp;</span>þe us beagas geaf,</div>
<div class='line'>on adfære.<span class='gap'>&nbsp;&nbsp;&nbsp;&nbsp;&nbsp;</span>Ne scel anes hwæt</div>
<div class='line'>meltan mid þam modigan,<span class='gap'>&nbsp;&nbsp;&nbsp;&nbsp;&nbsp;</span>ac þær is maðma hord,</div>
<div class='line'>gold unrime<span class='gap'>&nbsp;&nbsp;&nbsp;&nbsp;&nbsp;</span>grimme geceapod,</div>
<div class='line'>ond nu æt siðestan<span class='gap'>&nbsp;&nbsp;&nbsp;&nbsp;&nbsp;</span>sylfes feore</div>
<div class='line'>beagas gebohte.<span class='gap'>&nbsp;&nbsp;&nbsp;&nbsp;&nbsp;</span>þa sceall brond fretan,</div>
<div class='line'>æled þeccean,<span class='gap'>&nbsp;&nbsp;&nbsp;&nbsp;&nbsp;</span>nalles eorl wegan</div>
<div class='line'>maððum to gemyndum,<span class='gap'>&nbsp;&nbsp;&nbsp;&nbsp;&nbsp;</span>ne mægð scyne</div>
<div class='line'>habban on healse<span class='gap'>&nbsp;&nbsp;&nbsp;&nbsp;&nbsp;</span>hringweorðunge,</div>
<div class='line'>ac sceal geomormod,<span class='gap'>&nbsp;&nbsp;&nbsp;&nbsp;&nbsp;</span>golde bereafod,</div>
<div class='line'>oft nalles æne<span class='gap'>&nbsp;&nbsp;&nbsp;&nbsp;&nbsp;</span>elland tredan,</div>
<div class='line'>nu se herewisa<span class='gap'>&nbsp;&nbsp;&nbsp;&nbsp;&nbsp;</span>hleahtor alegde,</div>
<div class='line'>gamen ond gleodream.<span class='gap'>&nbsp;&nbsp;&nbsp;&nbsp;&nbsp;</span>Forðon sceall gar wesan</div>
<div class='line'>monig, morgenceald,<span class='gap'>&nbsp;&nbsp;&nbsp;&nbsp;&nbsp;</span>mundum bewunden,</div>
<div class='line'>hæfen on handa,<span class='gap'>&nbsp;&nbsp;&nbsp;&nbsp;&nbsp;</span>nalles hearpan sweg</div>
<div class='line'>wigend weccean,<span class='gap'>&nbsp;&nbsp;&nbsp;&nbsp;&nbsp;</span>ac se wonna hrefn</div>
<div class='line'>fus ofer fægum<span class='gap'>&nbsp;&nbsp;&nbsp;&nbsp;&nbsp;</span>fela reordian,</div>
<div class='line'>earne secgan<span class='gap'>&nbsp;&nbsp;&nbsp;&nbsp;&nbsp;</span>hu him æt æte speow,</div>
<div class='line'>þenden he wið wulf<span class='gap'>&nbsp;&nbsp;&nbsp;&nbsp;&nbsp;</span>wæl reafode."</div>
<div class='line'>Swa se secg hwata<span class='gap'>&nbsp;&nbsp;&nbsp;&nbsp;&nbsp;</span>secggende wæs</div>
<div class='line'>laðra spella;<span class='gap'>&nbsp;&nbsp;&nbsp;&nbsp;&nbsp;</span>he ne leag fela</div>
<div class='line'>wyrda ne worda.<span class='gap'>&nbsp;&nbsp;&nbsp;&nbsp;&nbsp;</span>Weorod eall aras;</div>
<div class='line'>eodon unbliðe<span class='gap'>&nbsp;&nbsp;&nbsp;&nbsp;&nbsp;</span>under Earnanæs,</div>
<div class='line'>wollenteare<span class='gap'>&nbsp;&nbsp;&nbsp;&nbsp;&nbsp;</span>wundur sceawian.</div>
<div class='line'>Fundon ða on sande<span class='gap'>&nbsp;&nbsp;&nbsp;&nbsp;&nbsp;</span>sawulleasne</div>
<div class='line'>hlimbed healdan<span class='gap'>&nbsp;&nbsp;&nbsp;&nbsp;&nbsp;</span>þone þe him hringas geaf</div>
<div class='line'>ærran mælum;<span class='gap'>&nbsp;&nbsp;&nbsp;&nbsp;&nbsp;</span>þa wæs endedæg</div>
<div class='line'>godum gegongen,<span class='gap'>&nbsp;&nbsp;&nbsp;&nbsp;&nbsp;</span>þæt se guðcyning,</div>
<div class='line'>Wedra þeoden,<span class='gap'>&nbsp;&nbsp;&nbsp;&nbsp;&nbsp;</span>wundordeaðe swealt.</div>
<div class='line'>Ær hi þær gesegan<span class='gap'>&nbsp;&nbsp;&nbsp;&nbsp;&nbsp;</span>syllicran wiht,</div>
<div class='line'>wyrm on wonge<span class='gap'>&nbsp;&nbsp;&nbsp;&nbsp;&nbsp;</span>wiðerræhtes þær</div>
<div class='line'>laðne licgean;<span class='gap'>&nbsp;&nbsp;&nbsp;&nbsp;&nbsp;</span>wæs se legdraca</div>
<div class='line'>grimlic, gryrefah,<span class='gap'>&nbsp;&nbsp;&nbsp;&nbsp;&nbsp;</span>gledum beswæled.</div>
<div class='line'>Se wæs fiftiges<span class='gap'>&nbsp;&nbsp;&nbsp;&nbsp;&nbsp;</span>fotgemearces</div>
<div class='line'>lang on legere,<span class='gap'>&nbsp;&nbsp;&nbsp;&nbsp;&nbsp;</span>lyftwynne heold</div>
<div class='line'>nihtes hwilum,<span class='gap'>&nbsp;&nbsp;&nbsp;&nbsp;&nbsp;</span>nyðer eft gewat</div>
<div class='line'>dennes niosian;<span class='gap'>&nbsp;&nbsp;&nbsp;&nbsp;&nbsp;</span>wæs ða deaðe fæst,</div>
<div class='line'>hæfde eorðscrafa<span class='gap'>&nbsp;&nbsp;&nbsp;&nbsp;&nbsp;</span>ende genyttod.</div>
<div class='line'>Him big stodan<span class='gap'>&nbsp;&nbsp;&nbsp;&nbsp;&nbsp;</span>bunan ond orcas,</div>
<div class='line'>discas lagon<span class='gap'>&nbsp;&nbsp;&nbsp;&nbsp;&nbsp;</span>ond dyre swyrd,</div>
<div class='line'>omige, þurhetone,<span class='gap'>&nbsp;&nbsp;&nbsp;&nbsp;&nbsp;</span>swa hie wið eorðan fæðm</div>
<div class='line'>þusend wintra<span class='gap'>&nbsp;&nbsp;&nbsp;&nbsp;&nbsp;</span>þær eardodon.</div>
<div class='line'>Þonne wæs þæt yrfe,<span class='gap'>&nbsp;&nbsp;&nbsp;&nbsp;&nbsp;</span>eacencræftig,</div>
<div class='line'>iumonna gold<span class='gap'>&nbsp;&nbsp;&nbsp;&nbsp;&nbsp;</span>galdre bewunden,</div>
<div class='line'>þæt ðam hringsele<span class='gap'>&nbsp;&nbsp;&nbsp;&nbsp;&nbsp;</span>hrinan ne moste</div>
<div class='line'>gumena ænig,<span class='gap'>&nbsp;&nbsp;&nbsp;&nbsp;&nbsp;</span>nefne god sylfa,</div>
<div class='line'>sigora soðcyning,<span class='gap'>&nbsp;&nbsp;&nbsp;&nbsp;&nbsp;</span>sealde þam ðe he wolde</div>
<div class='line'>(he is manna gehyld)<span class='gap'>&nbsp;&nbsp;&nbsp;&nbsp;&nbsp;</span>hord openian,</div>
<div class='line'>efne swa hwylcum manna<span class='gap'>&nbsp;&nbsp;&nbsp;&nbsp;&nbsp;</span>swa him gemet ðuhte.</div>
  
<div class='line'>Þa wæs gesyne<span class='gap'>&nbsp;&nbsp;&nbsp;&nbsp;&nbsp;</span>þæt se sið ne ðah</div>
<div class='line'>þam ðe unrihte<span class='gap'>&nbsp;&nbsp;&nbsp;&nbsp;&nbsp;</span>inne gehydde</div>
<div class='line'>wræte under wealle.<span class='gap'>&nbsp;&nbsp;&nbsp;&nbsp;&nbsp;</span>Weard ær ofsloh</div>
<div class='line'>feara sumne;<span class='gap'>&nbsp;&nbsp;&nbsp;&nbsp;&nbsp;</span>þa sio fæhð gewearð</div>
<div class='line'>gewrecen wraðlice.<span class='gap'>&nbsp;&nbsp;&nbsp;&nbsp;&nbsp;</span>Wundur hwar þonne</div>
<div class='line'>eorl ellenrof<span class='gap'>&nbsp;&nbsp;&nbsp;&nbsp;&nbsp;</span>ende gefere</div>
<div class='line'>lifgesceafta,<span class='gap'>&nbsp;&nbsp;&nbsp;&nbsp;&nbsp;</span>þonne leng ne mæg</div>
<div class='line'>mon mid his magum<span class='gap'>&nbsp;&nbsp;&nbsp;&nbsp;&nbsp;</span>meduseld buan.</div>
<div class='line'>Swa wæs Biowulfe,<span class='gap'>&nbsp;&nbsp;&nbsp;&nbsp;&nbsp;</span>þa he biorges weard</div>
<div class='line'>sohte, searoniðas;<span class='gap'>&nbsp;&nbsp;&nbsp;&nbsp;&nbsp;</span>seolfa ne cuðe</div>
<div class='line'>þurh hwæt his worulde gedal<span class='gap'>&nbsp;&nbsp;&nbsp;&nbsp;&nbsp;</span>weorðan sceolde.</div>
<div class='line'>Swa hit oð domes dæg<span class='gap'>&nbsp;&nbsp;&nbsp;&nbsp;&nbsp;</span>diope benemdon</div>
<div class='line'>þeodnas mære,<span class='gap'>&nbsp;&nbsp;&nbsp;&nbsp;&nbsp;</span>þa ðæt þær dydon,</div>
<div class='line'>þæt se secg wære<span class='gap'>&nbsp;&nbsp;&nbsp;&nbsp;&nbsp;</span>synnum scildig,</div>
<div class='line'>hergum geheaðerod,<span class='gap'>&nbsp;&nbsp;&nbsp;&nbsp;&nbsp;</span>hellbendum fæst,</div>
<div class='line'>wommum gewitnad,<span class='gap'>&nbsp;&nbsp;&nbsp;&nbsp;&nbsp;</span>se ðone wong strude,</div>
<div class='line'>næs he goldhwæte<span class='gap'>&nbsp;&nbsp;&nbsp;&nbsp;&nbsp;</span>gearwor hæfde</div>
<div class='line'>agendes est<span class='gap'>&nbsp;&nbsp;&nbsp;&nbsp;&nbsp;</span>ær gesceawod.</div>
<div class='line'>Wiglaf maðelode,<span class='gap'>&nbsp;&nbsp;&nbsp;&nbsp;&nbsp;</span>Wihstanes sunu:</div>
<div class='line'>"Oft sceall eorl monig<span class='gap'>&nbsp;&nbsp;&nbsp;&nbsp;&nbsp;</span>anes willan</div>
<div class='line'>wræc adreogan,<span class='gap'>&nbsp;&nbsp;&nbsp;&nbsp;&nbsp;</span>swa us geworden is.</div>
<div class='line'>Ne meahton we gelæran<span class='gap'>&nbsp;&nbsp;&nbsp;&nbsp;&nbsp;</span>leofne þeoden,</div>
<div class='line'>rices hyrde,<span class='gap'>&nbsp;&nbsp;&nbsp;&nbsp;&nbsp;</span>ræd ænigne,</div>
<div class='line'>þæt he ne grette<span class='gap'>&nbsp;&nbsp;&nbsp;&nbsp;&nbsp;</span>goldweard þone,</div>
<div class='line'>lete hyne licgean<span class='gap'>&nbsp;&nbsp;&nbsp;&nbsp;&nbsp;</span>þær he longe wæs,</div>
<div class='line'>wicum wunian<span class='gap'>&nbsp;&nbsp;&nbsp;&nbsp;&nbsp;</span>oð woruldende;</div>
<div class='line'>heold on heahgesceap.<span class='gap'>&nbsp;&nbsp;&nbsp;&nbsp;&nbsp;</span>Hord ys gesceawod,</div>
<div class='line'>grimme gegongen;<span class='gap'>&nbsp;&nbsp;&nbsp;&nbsp;&nbsp;</span>wæs þæt gifeðe to swið</div>
<div class='line'>þe ðone þeodcyning<span class='gap'>&nbsp;&nbsp;&nbsp;&nbsp;&nbsp;</span>þyder ontyhte.</div>
<div class='line'>Ic wæs þær inne<span class='gap'>&nbsp;&nbsp;&nbsp;&nbsp;&nbsp;</span>ond þæt eall geondseh,</div>
<div class='line'>recedes geatwa,<span class='gap'>&nbsp;&nbsp;&nbsp;&nbsp;&nbsp;</span>þa me gerymed wæs,</div>
<div class='line'>nealles swæslice<span class='gap'>&nbsp;&nbsp;&nbsp;&nbsp;&nbsp;</span>sið alyfed</div>
<div class='line'>inn under eorðweall.<span class='gap'>&nbsp;&nbsp;&nbsp;&nbsp;&nbsp;</span>Ic on ofoste gefeng</div>
<div class='line'>micle mid mundum<span class='gap'>&nbsp;&nbsp;&nbsp;&nbsp;&nbsp;</span>mægenbyrðenne</div>
<div class='line'>hordgestreona,<span class='gap'>&nbsp;&nbsp;&nbsp;&nbsp;&nbsp;</span>hider ut ætbær</div>
<div class='line'>cyninge minum.<span class='gap'>&nbsp;&nbsp;&nbsp;&nbsp;&nbsp;</span>Cwico wæs þa gena,</div>
<div class='line'>wis ond gewittig;<span class='gap'>&nbsp;&nbsp;&nbsp;&nbsp;&nbsp;</span>worn eall gespræc</div>
<div class='line'>gomol on gehðo<span class='gap'>&nbsp;&nbsp;&nbsp;&nbsp;&nbsp;</span>ond eowic gretan het,</div>
<div class='line'>bæd þæt ge geworhton<span class='gap'>&nbsp;&nbsp;&nbsp;&nbsp;&nbsp;</span>æfter wines dædum</div>
<div class='line'>in bælstede<span class='gap'>&nbsp;&nbsp;&nbsp;&nbsp;&nbsp;</span>beorh þone hean,</div>
<div class='line'>micelne ond mærne,<span class='gap'>&nbsp;&nbsp;&nbsp;&nbsp;&nbsp;</span>swa he manna wæs</div>
<div class='line'>wigend weorðfullost<span class='gap'>&nbsp;&nbsp;&nbsp;&nbsp;&nbsp;</span>wide geond eorðan,</div>
<div class='line'>þenden he burhwelan<span class='gap'>&nbsp;&nbsp;&nbsp;&nbsp;&nbsp;</span>brucan moste.</div>
<div class='line'>Uton nu efstan<span class='gap'>&nbsp;&nbsp;&nbsp;&nbsp;&nbsp;</span>oðre siðe,</div>
<div class='line'>seon ond secean<span class='gap'>&nbsp;&nbsp;&nbsp;&nbsp;&nbsp;</span>searogimma geþræc,</div>
<div class='line'>wundur under wealle;<span class='gap'>&nbsp;&nbsp;&nbsp;&nbsp;&nbsp;</span>ic eow wisige,</div>
<div class='line'>þæt ge genoge<span class='gap'>&nbsp;&nbsp;&nbsp;&nbsp;&nbsp;</span>neon sceawiað</div>
<div class='line'>beagas ond brad gold.<span class='gap'>&nbsp;&nbsp;&nbsp;&nbsp;&nbsp;</span>Sie sio bær gearo,</div>
<div class='line'>ædre geæfned,<span class='gap'>&nbsp;&nbsp;&nbsp;&nbsp;&nbsp;</span>þonne we ut cymen,</div>
<div class='line'>ond þonne geferian<span class='gap'>&nbsp;&nbsp;&nbsp;&nbsp;&nbsp;</span>frean userne,</div>
<div class='line'>leofne mannan,<span class='gap'>&nbsp;&nbsp;&nbsp;&nbsp;&nbsp;</span>þær he longe sceal</div>
<div class='line'>on ðæs waldendes<span class='gap'>&nbsp;&nbsp;&nbsp;&nbsp;&nbsp;</span>wære geþolian."</div>
<div class='line'>Het ða gebeodan<span class='gap'>&nbsp;&nbsp;&nbsp;&nbsp;&nbsp;</span>byre Wihstanes,</div>
<div class='line'>hæle hildedior,<span class='gap'>&nbsp;&nbsp;&nbsp;&nbsp;&nbsp;</span>hæleða monegum,</div>
<div class='line'>boldagendra,<span class='gap'>&nbsp;&nbsp;&nbsp;&nbsp;&nbsp;</span>þæt hie bælwudu</div>
<div class='line'>feorran feredon,<span class='gap'>&nbsp;&nbsp;&nbsp;&nbsp;&nbsp;</span>folcagende,</div>
<div class='line'>godum togenes:<span class='gap'>&nbsp;&nbsp;&nbsp;&nbsp;&nbsp;</span>"Nu sceal gled fretan,</div>
<div class='line'>weaxan wonna leg<span class='gap'>&nbsp;&nbsp;&nbsp;&nbsp;&nbsp;</span>wigena strengel,</div>
<div class='line'>þone ðe oft gebad<span class='gap'>&nbsp;&nbsp;&nbsp;&nbsp;&nbsp;</span>isernscure,</div>
<div class='line'>þonne stræla storm<span class='gap'>&nbsp;&nbsp;&nbsp;&nbsp;&nbsp;</span>strengum gebæded</div>
<div class='line'>scoc ofer scildweall,<span class='gap'>&nbsp;&nbsp;&nbsp;&nbsp;&nbsp;</span>sceft nytte heold,</div>
<div class='line'>feðergearwum fus<span class='gap'>&nbsp;&nbsp;&nbsp;&nbsp;&nbsp;</span>flane fulleode."</div>
<div class='line'>Huru se snotra<span class='gap'>&nbsp;&nbsp;&nbsp;&nbsp;&nbsp;</span>sunu Wihstanes</div>
<div class='line'>acigde of corðre<span class='gap'>&nbsp;&nbsp;&nbsp;&nbsp;&nbsp;</span>cyninges þegnas</div>
<div class='line'>syfone tosomne,<span class='gap'>&nbsp;&nbsp;&nbsp;&nbsp;&nbsp;</span>þa selestan,</div>
<div class='line'>eode eahta sum<span class='gap'>&nbsp;&nbsp;&nbsp;&nbsp;&nbsp;</span>under inwithrof</div>
<div class='line'>hilderinca;<span class='gap'>&nbsp;&nbsp;&nbsp;&nbsp;&nbsp;</span>sum on handa bær</div>
<div class='line'>æledleoman,<span class='gap'>&nbsp;&nbsp;&nbsp;&nbsp;&nbsp;</span>se ðe on orde geong.</div>
<div class='line'>Næs ða on hlytme<span class='gap'>&nbsp;&nbsp;&nbsp;&nbsp;&nbsp;</span>hwa þæt hord strude,</div>
<div class='line'>syððan orwearde<span class='gap'>&nbsp;&nbsp;&nbsp;&nbsp;&nbsp;</span>ænigne dæl</div>
<div class='line'>secgas gesegon<span class='gap'>&nbsp;&nbsp;&nbsp;&nbsp;&nbsp;</span>on sele wunian,</div>
<div class='line'>læne licgan;<span class='gap'>&nbsp;&nbsp;&nbsp;&nbsp;&nbsp;</span>lyt ænig mearn</div>
<div class='line'>þæt hi ofostlice<span class='gap'>&nbsp;&nbsp;&nbsp;&nbsp;&nbsp;</span>ut geferedon</div>
<div class='line'>dyre maðmas.<span class='gap'>&nbsp;&nbsp;&nbsp;&nbsp;&nbsp;</span>Dracan ec scufun,</div>
<div class='line'>wyrm ofer weallclif,<span class='gap'>&nbsp;&nbsp;&nbsp;&nbsp;&nbsp;</span>leton weg niman,</div>
<div class='line'>flod fæðmian<span class='gap'>&nbsp;&nbsp;&nbsp;&nbsp;&nbsp;</span>frætwa hyrde.</div>
<div class='line'>þa wæs wunden gold<span class='gap'>&nbsp;&nbsp;&nbsp;&nbsp;&nbsp;</span>on wæn hladen,</div>
<div class='line'>æghwæs unrim,<span class='gap'>&nbsp;&nbsp;&nbsp;&nbsp;&nbsp;</span>æþeling boren,</div>
<div class='line'>har hilderinc<span class='gap'>&nbsp;&nbsp;&nbsp;&nbsp;&nbsp;</span>to Hronesnæsse.</div>
  
<div class='line'>Him ða gegiredan<span class='gap'>&nbsp;&nbsp;&nbsp;&nbsp;&nbsp;</span>Geata leode</div>
<div class='line'>ad on eorðan<span class='gap'>&nbsp;&nbsp;&nbsp;&nbsp;&nbsp;</span>unwaclicne,</div>
<div class='line'>helmum behongen,<span class='gap'>&nbsp;&nbsp;&nbsp;&nbsp;&nbsp;</span>hildebordum,</div>
<div class='line'>beorhtum byrnum,<span class='gap'>&nbsp;&nbsp;&nbsp;&nbsp;&nbsp;</span>swa he bena wæs;</div>
<div class='line'>alegdon ða tomiddes<span class='gap'>&nbsp;&nbsp;&nbsp;&nbsp;&nbsp;</span>mærne þeoden</div>
<div class='line'>hæleð hiofende,<span class='gap'>&nbsp;&nbsp;&nbsp;&nbsp;&nbsp;</span>hlaford leofne.</div>
<div class='line'>Ongunnon þa on beorge<span class='gap'>&nbsp;&nbsp;&nbsp;&nbsp;&nbsp;</span>bælfyra mæst</div>
<div class='line'>wigend weccan;<span class='gap'>&nbsp;&nbsp;&nbsp;&nbsp;&nbsp;</span>wudurec astah,</div>
<div class='line'>sweart ofer swioðole,<span class='gap'>&nbsp;&nbsp;&nbsp;&nbsp;&nbsp;</span>swogende leg</div>
<div class='line'>wope bewunden<span class='gap'>&nbsp;&nbsp;&nbsp;&nbsp;&nbsp;</span>(windblond gelæg),</div>
<div class='line'>oðþæt he ða banhus<span class='gap'>&nbsp;&nbsp;&nbsp;&nbsp;&nbsp;</span>gebrocen hæfde,</div>
<div class='line'>hat on hreðre.<span class='gap'>&nbsp;&nbsp;&nbsp;&nbsp;&nbsp;</span>Higum unrote</div>
<div class='line'>modceare mændon,<span class='gap'>&nbsp;&nbsp;&nbsp;&nbsp;&nbsp;</span>mondryhtnes cwealm;</div>
<div class='line'>swylce giomorgyd<span class='gap'>&nbsp;&nbsp;&nbsp;&nbsp;&nbsp;</span>Geatisc meowle</div>
    bundenheorde  
<div class='line'>song sorgcearig<span class='gap'>&nbsp;&nbsp;&nbsp;&nbsp;&nbsp;</span>swiðe geneahhe</div>
<div class='line'>þæt hio hyre heofungdagas<span class='gap'>&nbsp;&nbsp;&nbsp;&nbsp;&nbsp;</span>hearde ondrede,</div>
<div class='line'>wælfylla worn,<span class='gap'>&nbsp;&nbsp;&nbsp;&nbsp;&nbsp;</span>werudes egesan,</div>
<div class='line'>hynðo ond hæftnyd.<span class='gap'>&nbsp;&nbsp;&nbsp;&nbsp;&nbsp;</span>Heofon rece swealg.</div>
<div class='line'>Geworhton ða<span class='gap'>&nbsp;&nbsp;&nbsp;&nbsp;&nbsp;</span>Wedra leode</div>
<div class='line'>hleo on hoe,<span class='gap'>&nbsp;&nbsp;&nbsp;&nbsp;&nbsp;</span>se wæs heah ond brad,</div>
<div class='line'>wægliðendum<span class='gap'>&nbsp;&nbsp;&nbsp;&nbsp;&nbsp;</span>wide gesyne,</div>
<div class='line'>ond betimbredon<span class='gap'>&nbsp;&nbsp;&nbsp;&nbsp;&nbsp;</span>on tyn dagum</div>
<div class='line'>beadurofes becn,<span class='gap'>&nbsp;&nbsp;&nbsp;&nbsp;&nbsp;</span>bronda lafe</div>
<div class='line'>wealle beworhton,<span class='gap'>&nbsp;&nbsp;&nbsp;&nbsp;&nbsp;</span>swa hyt weorðlicost</div>
<div class='line'>foresnotre men<span class='gap'>&nbsp;&nbsp;&nbsp;&nbsp;&nbsp;</span>findan mihton.</div>
<div class='line'>Hi on beorg dydon<span class='gap'>&nbsp;&nbsp;&nbsp;&nbsp;&nbsp;</span>beg ond siglu,</div>
<div class='line'>eall swylce hyrsta,<span class='gap'>&nbsp;&nbsp;&nbsp;&nbsp;&nbsp;</span>swylce on horde ær</div>
<div class='line'>niðhedige men<span class='gap'>&nbsp;&nbsp;&nbsp;&nbsp;&nbsp;</span>genumen hæfdon,</div>
<div class='line'>forleton eorla gestreon<span class='gap'>&nbsp;&nbsp;&nbsp;&nbsp;&nbsp;</span>eorðan healdan,</div>
<div class='line'>gold on greote,<span class='gap'>&nbsp;&nbsp;&nbsp;&nbsp;&nbsp;</span>þær hit nu gen lifað</div>
<div class='line'>eldum swa unnyt<span class='gap'>&nbsp;&nbsp;&nbsp;&nbsp;&nbsp;</span>swa hit æror wæs.</div>
<div class='line'>Þa ymbe hlæw riodan<span class='gap'>&nbsp;&nbsp;&nbsp;&nbsp;&nbsp;</span>hildediore,</div>
<div class='line'>æþelinga bearn,<span class='gap'>&nbsp;&nbsp;&nbsp;&nbsp;&nbsp;</span>ealra twelfe,</div>
<div class='line'>woldon ceare cwiðan<span class='gap'>&nbsp;&nbsp;&nbsp;&nbsp;&nbsp;</span>ond kyning mænan,</div>
<div class='line'>wordgyd wrecan<span class='gap'>&nbsp;&nbsp;&nbsp;&nbsp;&nbsp;</span>ond ymb wer sprecan;</div>
<div class='line'>eahtodan eorlscipe<span class='gap'>&nbsp;&nbsp;&nbsp;&nbsp;&nbsp;</span>ond his ellenweorc</div>
<div class='line'>duguðum demdon,<span class='gap'>&nbsp;&nbsp;&nbsp;&nbsp;&nbsp;</span>swa hit gedefe bið</div>
<div class='line'>þæt mon his winedryhten<span class='gap'>&nbsp;&nbsp;&nbsp;&nbsp;&nbsp;</span>wordum herge,</div>
<div class='line'>ferhðum freoge,<span class='gap'>&nbsp;&nbsp;&nbsp;&nbsp;&nbsp;</span>þonne he forð scile</div>
<div class='line'>of lichaman<span class='gap'>&nbsp;&nbsp;&nbsp;&nbsp;&nbsp;</span>læded weorðan.</div>
<div class='line'>Swa begnornodon<span class='gap'>&nbsp;&nbsp;&nbsp;&nbsp;&nbsp;</span>Geata leode</div>
<div class='line'>hlafordes hryre,<span class='gap'>&nbsp;&nbsp;&nbsp;&nbsp;&nbsp;</span>heorðgeneatas,</div>
<div class='line'>cwædon þæt he wære<span class='gap'>&nbsp;&nbsp;&nbsp;&nbsp;&nbsp;</span>wyruldcyninga</div>
<div class='line'>manna mildust<span class='gap'>&nbsp;&nbsp;&nbsp;&nbsp;&nbsp;</span>ond monðwærust,</div>
<div class='line'>leodum liðost<span class='gap'>&nbsp;&nbsp;&nbsp;&nbsp;&nbsp;</span>ond lofgeornost.</div>
