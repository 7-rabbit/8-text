<div class='block'>
<div class='line'>𒀀𒈾 𒈗 𒂗𒐊</div>
<div class='line'>𒀴𒅗 𒁹𒀸𒅎𒂗𒀀𒋃</div>
<div class='line'>𒇻𒌑 𒂄𒈬 𒀀𒈾 𒌋𒌋 𒂗𒐊</div>
<div class='line'>𒀭𒉺 𒀭𒈩 𒀀𒈾 𒌋𒌋 𒂗𒐊 𒌨𒊒𒁍</div>
<div class='line'>𒀭𒈨𒌍 𒀀𒅆𒁍𒋼 𒌷𒂦𒌋𒌋𒁺</div>
<div class='line'>𒌓𒈨𒌍 𒁍𒁕𒈨𒌍 𒀀𒈾 𒌋𒌋 𒂗𒐊 𒀖𒁲𒉡</div>
<div class='line'>𒌦𒈨𒌍 𒄞𒈨𒌍 𒊭 𒋬</div>
<div class='line'>𒌷𒄖𒍝𒈾 𒈾𒍮𒉌𒉌</div>
<div class='line'>𒀀𒁲 𒌷𒊭𒁉𒊑𒋙</div>
<div class='line'>𒀸 𒅕𒋾𒋙𒉡 𒀜𒋫𒋃</div>
<div class='line'>𒀀𒋫𒊬 𒀀𒋫𒄩𒌒</div>
<div class='line'>𒄑𒈪 𒌑𒊓𒊍𒂍</div>
<div class='line'>𒄿𒁀𒅆 𒇲𒂊 𒀸 𒊮𒁉</div>
<div class='line'>𒁹𒆠𒈾𒀀 𒈣𒁻 𒋢𒈦𒄫 𒐈 𒍣</div>
<div class='line'>𒁹𒊓𒀭𒁕𒉿𒄿 𒉡𒄑𒌨𒆥 𒐈 𒍣</div>
<div class='line'>𒁹𒄷𒇷𒄿 𒀳 𒐊 𒍣</div>
<div class='line'>𒁹𒆪𒍝𒀀 𒃻𒊓𒂵𒋼𒋙 𒐉 𒍣</div>
<div class='line'>𒉽 𒌋𒐊 𒍣 𒇲𒂊 𒊭 𒄑𒍪𒅀</div>
<div class='line'>𒋬 𒊮 𒌷𒃻𒁉𒊑𒋙</div>
<div class='line'>𒄥𒁍𒌓 𒀸 𒌋𒅗𒄭𒋙𒉡</div>
<div class='line'>𒀀𒈾 𒌷𒄖𒍝𒈾 𒌨</div>
<div class='line'>𒌑𒊓𒄭𒅕</div>
<div class='line'>𒉡𒊌 𒀀𒌨 𒊑𒄴𒋼 𒌦𒈨𒌍</div>
<div class='line'>𒄿𒍝 𒀠𒅗 𒁉𒆷</div>
<div class='line'>𒀸 𒆳𒉌𒌓𒁹 𒈗 𒂗 𒀸 𒆍𒀭</div>
<div class='line'>𒄴𒋻𒁺𒌋𒉌 𒃻𒊍𒁍𒋢</div>
<div class='line'>𒊭 𒈫 𒈨 𒄀𒃮𒈨𒌍</div>
<div class='line'>𒀀𒈾 𒌋𒌆𒇷 𒃻 𒂍𒀭𒉺 𒀀𒋾𒁷</div>
<div class='line'>𒌑𒈠𒀀 𒁹𒉽𒌇𒅆</div>
<div class='line'>𒅅𒄭𒁉𒀀 𒈠𒀀 𒊭 𒈫 𒈨</div>
<div class='line'>𒄀𒃮𒈨𒌍 𒊑𒂊𒋙 𒄿𒅆</div>
<div class='line'>𒀭𒉡𒋆 𒁹𒁼𒆍𒀭</div>
<div class='line'>𒀸 𒉺𒀭 𒈗 𒂗𒐊 𒇺𒌑𒇻</div>
<div class='line'>𒋳𒈠 𒋗𒌋 𒄿𒁕𒀭</div>
<div class='line'>𒀀𒈾𒆪 𒆷𒁷𒉌</div>
<div class='line'>𒈪𒄿𒉡 𒊭 𒈗 𒂗</div>
<div class='line'>𒄿𒋡𒁍𒌑𒉌</div>
<div class='line'>𒈫 𒋡 𒃻𒈨𒌍 𒈫 𒋡 𒁉𒈨𒌍 𒊭 𒈦𒈦</div>
<div class='line'>𒁹 𒋡 𒃻𒈨𒌍 𒁹 𒋡 𒁉𒈨𒌍 𒊭 𒂟𒄭𒉌</div>
<div class='line'>𒉽 𒐋 𒋡 𒃻𒈨𒌍 𒁉𒈨𒌍 𒄀𒉡𒌋</div>
<div class='line'>𒌓𒊒 𒃻 𒂍𒀭𒀝</div>
<div class='line'>𒈗 𒂗 𒇻 𒌑𒁲</div>
<div class='line'>𒀀𒈾 𒈨𒈨𒉌 𒆷 𒊏𒋡</div>
</div>