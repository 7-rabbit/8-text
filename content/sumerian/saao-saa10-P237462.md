<div class='block'>
<div class='line'>𒀀𒈾 𒈗 𒆳𒆳 𒁁𒉌𒅀 𒀴𒅗 𒁹𒀭𒂗𒌑𒊺𒍦</div>
<div class='line'>𒀭𒂗 𒀭𒀝 𒌋 𒀭𒌓 𒀀𒈾 𒈗 𒁁𒉌𒅀 𒌨𒊒𒌑𒁍</div>
<div class='line'>𒁹 𒌋𒌋 𒀸 𒊮 𒉣𒇬 𒁺 𒀸 𒆳 𒆕𒀀𒁉 𒆤𒋾 𒄿𒋫𒈬𒌑</div>
<div class='line'>𒌉 𒆠 𒀜𒋙 𒆤𒋾 𒄿𒋫𒈪</div>
<div class='line'>𒀯𒇻𒅂𒊕𒍑 𒀸 𒊮 𒉣𒇬 𒌍 𒁺𒈠</div>
<div class='line'>𒁹 𒌍 𒉣𒇬 𒆸𒆸𒈠 𒀯𒀠𒈜 𒀸 𒊮𒋙 𒁺𒄑</div>
<div class='line'>𒈗 𒌵𒆠 𒁷 𒌨𒊩</div>
<div class='line'>𒁹 𒌍 𒀀𒇉 𒆸𒈪 𒊑𒄴𒍮 𒌋 𒊏𒀀𒁺 𒃲𒈨𒌍 𒅅𒈨𒌍</div>
<div class='line'>𒀯𒀠𒈜 𒀸 𒉣𒇬 𒌍 𒁺𒈠</div>
<div class='line'>𒈗 𒆗𒉡 𒆠𒄿𒉡 𒇷𒀪𒌑 𒀜𒋫 𒆠𒄿</div>
<div class='line'>𒄿𒈾 𒋻𒍢 𒈗 𒀜𒅗 𒊩𒈠 𒁉𒄿𒋙 𒄿𒁍𒋙</div>
<div class='line'>𒅇 𒀀𒈾 𒈗 𒁁𒉌𒅀 𒄴𒂅𒌑 𒀀</div>
<div class='line'>𒌌 𒁕𒀀𒁉 𒇻𒌑 𒇽𒊕𒉡</div>
<div class='line'>𒇽𒂗𒉿𒆤𒋾 𒈠𒆷</div>
<div class='line'>𒈾𒁕𒉡 𒌌 𒀉</div>
<div class='line'>𒌋𒌋𒁲𒂊𒈠 𒇽𒊕𒉡</div>
<div class='line'>𒁉𒄿𒋙 𒄿𒁍𒋙 𒉽𒁀𒉡𒌑</div>
<div class='line'>𒇽𒂗𒉿𒆤𒋾</div>
<div class='line'>𒄿𒊐𒁉</div>
<div class='line'>𒁹𒀴𒀭𒊩𒌆𒆤</div>
<div class='line'>𒌝𒈠 𒃻 𒀸 𒌋𒅗𒄭 𒊺𒈠𒆪 𒇽𒌋𒅗 𒀀𒆳 𒀀𒂵𒀀</div>
<div class='line'>𒃻 𒁹𒈥𒁲𒅀 𒅋𒋼𒈨 𒁹𒌋 𒇽𒈾𒋛𒆪</div>
<div class='line'>𒁹𒅀𒁲𒀪 𒇽𒈾𒋛𒆪 𒅇 𒇽𒈾𒋛𒅗𒌅</div>
<div class='line'>𒃻 𒆳𒅀𒆠𒈠𒉡 𒃮𒁉 𒀸 𒅆 𒇽𒃲𒊕 𒀸 𒆳𒌋𒌋𒉡𒀀𒀀</div>
<div class='line'>𒊌𒁷𒉡𒋙 𒌋 𒂗𒈾 𒄿𒃮𒁍𒌑 𒌝𒈠 𒂗𒁕𒈨 𒃻 𒂗𒄿𒉡 𒀸 𒌋𒅗𒄿𒉡</div>
<div class='line'>𒌌 𒄿𒊐𒁉 𒂗 𒈗𒈨 𒇽𒃲𒊕𒈨 𒇺𒀠 𒃻𒇴 𒈗 𒇺𒈨</div>
<div class='line'>𒀀𒆠 𒅅𒂵𒀭𒉏𒈠 𒁹𒈥𒁲𒅀 𒇽𒃻𒅆𒁲𒈾𒌅</div>
<div class='line'>𒃻 𒂍 𒇽𒃲𒊕 𒂗𒋙 𒆠𒄿 𒌑𒈦𒅆𒊒 𒀸 𒋗𒉺𒆷</div>
<div class='line'>𒁹𒀭𒌋𒄥𒊕𒆗 𒄿𒋼𒊒𒌒 𒇽𒌨𒇷𒃻𒉡</div>
<div class='line'>𒅇 𒇽𒃲𒆠𒈲𒈨𒌍 𒀀𒈾 𒉺𒀭 𒁹𒀭𒌋𒄥𒊕𒆗</div>
<div class='line'>𒅁𒁀𒅗 𒀀𒁲𒂊 𒄿𒂟𒁀𒌅𒌑</div>
<div class='line'>𒅇 𒁹 𒄘𒌦 𒀀𒀭 𒆬𒌓 𒀉𒋾𒋙𒉡</div>
<div class='line'>𒀀𒈾 𒂍𒈨𒋙𒉡 𒄿𒈾𒀾𒋙</div>
<div class='line'>𒄿𒈬𒊒𒋙 𒃻𒄭𒀀 𒊺 𒁉</div>
<div class='line'>𒄑𒂟𒆗𒉌 𒈗 𒇻𒌋</div>
<div class='line'>𒄿𒁲</div>
</div>