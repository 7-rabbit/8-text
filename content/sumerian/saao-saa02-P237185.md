<div class='block'>
<div class='line'>𒀭𒁁𒀖</div>
<div class='line'>𒆕𒋙𒉡 𒀭𒈨𒌍 𒃲𒈨𒌍 𒊭 𒀭𒂊 𒌋 𒆠𒁴</div>
<div class='line'>𒆠𒄿 𒌌𒌅 𒌓𒈬 𒀭𒉌𒄿 𒀀𒁲 𒌓𒈬 𒈠𒆷 𒁄𒁕𒀀𒉌</div>
<div class='line'>𒋗𒌋 𒁹𒀭𒊹𒆕𒌉𒍑 𒈗 𒆳𒀸𒋩𒆠 𒈗𒀀𒉌 𒂗𒀀𒉌 𒊮𒁉𒉌</div>
<div class='line'>𒀉𒋾 𒁹𒀭𒊹𒆕𒌉𒍑 𒈗 𒆳𒀸𒋩𒆠 𒂗𒄿𒉌 𒄖𒌝𒈬𒊒 𒇻𒌑 𒅆𒌓𒋾</div>
<div class='line'>𒇻𒌑 𒀀𒆥 𒃻 𒁹𒀭𒄑𒉢𒈬𒄀𒈾 𒈗 𒁷𒌁𒆠</div>
<div class='line'>𒄿𒁍𒋗 𒇻𒌑 𒌌𒌅 𒉺𒀭 𒌉𒈨𒌍 𒃻 𒁹𒀭𒄑𒉢𒈬𒄀𒈾 𒇻𒌑</div>
<div class='line'>𒌌𒌅 𒉺𒉌 𒂗𒉽 𒃻 𒁹𒀭𒊹𒆕𒌉𒍑 𒈗 𒆳𒀸𒋩𒆠 𒂗𒄿𒉌 𒅋𒇷𒅗</div>
<div class='line'>𒉌𒅁𒋼𒄑𒉡 𒌋 𒀀𒈾 𒉺𒅆𒊑 𒉌𒅋𒋫𒃶𒌑 𒀀𒈾 𒁹𒀭𒊹𒆕𒌉𒍑</div>
<div class='line'>𒈗 𒆳𒀸𒋩𒆠 𒂗𒄿𒉌 𒉌𒉺𒅁𒌓𒍑 𒋰𒁉𒈠𒊍𒇡𒌓 𒃻 𒁹𒀭𒊹𒆕𒌉𒍑</div>
<div class='line'>𒈗 𒆳𒀸𒋩𒆠 𒂗𒄿𒉌 𒉌𒈾𒊍𒍝𒊒 𒌋 𒈠𒊍𒇡𒌓 𒃻 𒂗𒉿𒆤𒋾 𒃻 𒀸 𒌋𒅗𒄭𒉌</div>
<div class='line'>𒅁𒆠𒁺 𒉌𒈾𒊍𒍝𒊒 𒇻𒌑 𒌋𒌋𒈠 𒈾𒊍𒊒 𒈬𒌑𒄭𒍮</div>
<div class='line'>𒈬𒆳𒁉𒁍 𒃻 𒀀𒆳 𒆷 𒁕𒀊𒋾 𒀀𒈾 𒌋𒅗𒄭 𒁹𒀭𒊹𒆕𒌉𒍑 𒈗 𒆳𒀸𒋩𒆠 𒂗𒄿𒉌</div>
<div class='line'>𒄿𒃮𒁍𒌑 𒇻𒌑 𒀀𒈾 𒌋𒅗𒄭 𒂗𒉿𒆤𒋾 𒃻 𒁹𒀭𒊹𒆕𒌉𒍑 𒈗 𒆳𒀸𒋩𒆠 𒂗𒄿𒉌</div>
<div class='line'>𒄿𒃮𒁍𒌑 𒌋 𒀀𒉌𒉌 𒉌𒅋𒋼𒈬𒌑 𒌋 𒉌𒆤𒀸 𒄑𒋡𒁴</div>
<div class='line'>𒋛𒈨𒊑𒂊 𒉌𒉆𒁺𒅆𒈾 𒀀𒈾 𒁹𒀭𒊹𒆕𒌉𒍑 𒈗 𒆳𒀸𒋩𒆠 𒂗𒄿𒉌 𒉌𒉺𒅁𒌓𒍑</div>
<div class='line'>𒌌𒌅 𒌓𒈬 𒀭𒉌𒄿 𒀀𒁲 𒌓𒈬 𒈠𒆷 𒁄𒁕𒀀𒉌 𒃻 𒁹𒀭𒊹𒆕𒌉𒍑</div>
<div class='line'>𒈗 𒆳𒀸𒋩𒆠 𒊏𒀪𒈠𒉌𒋙 𒌋 𒆳𒋙 𒆷 𒁕𒀊𒋾</div>
<div class='line'>𒉌𒋼𒅁𒋗 𒉡𒌌𒋼𒉿𒋗 𒉌𒅅𒋫𒁉</div>
<div class='line'>𒂗𒈾𒋼𒀀 𒃻 𒁹𒀭𒊹𒆕𒌉𒍑 𒈗 𒆳𒀸𒋩𒆠 𒂗𒄿𒉌</div>
<div class='line'>𒆷 𒂗𒊓𒇴𒄿𒉌 𒊩𒈠 𒈠𒆷 𒁹𒀭𒊹𒆕𒌉𒍑 𒈗 𒆳𒀸𒋩𒆠 𒂗𒀀𒉌</div>
<div class='line'>𒄿𒃮𒁀𒀭𒈾𒀀𒋙 𒀀𒆠𒄿 𒉿𒄿𒋙 𒉌𒅁𒁍𒋗</div>
<div class='line'>𒄑𒉼𒈨𒌍𒉌 𒉌𒁲𒅅𒆪𒌑𒈠 𒀉𒋾 𒁹𒀸𒋩𒆕𒌉𒍑 𒈗 𒆳𒀸𒋩𒆠 𒂗𒄿𒉌</div>
<div class='line'>𒉌𒄑𒍣𒄑𒍪𒌑𒈠 𒉌𒋾 𒀀𒈾 𒊮𒁉 𒉽𒋙 𒉌𒅁𒁍𒋗</div>
<div class='line'>𒉽𒋙 𒀸 𒁉𒉈 𒊮𒁉𒉌 𒉌𒋝𒆠𒁍 𒈬𒉌 𒀸 𒉺𒀭 𒁹𒀭𒊹𒆕𒌉𒍑 𒈗 𒆳𒀸𒋩𒆠</div>
<div class='line'>𒂗𒄿𒉌 𒉡𒉼𒉡𒌑 𒄭𒂅𒌑𒉌 𒃻</div>
<div class='line'>𒀀𒈾 𒁹𒀭𒊹𒆕𒌉𒍑 𒈗 𒆳𒀸𒋩𒆠 𒂗𒄿𒉌 𒀸 𒌋𒅗 𒁹𒀭𒄑𒉢𒈬𒄀𒈾 𒉌𒄴𒂅𒌑</div>
<div class='line'>𒀸 𒉺𒀭 𒁹𒀭𒊹𒆕𒌉𒍑 𒈗 𒆳𒀸𒋩𒆠 𒂗𒄿𒉌 𒅀𒀪𒉡 𒇻𒌑</div>
<div class='line'>𒃻 𒁹𒀭𒄑𒉢𒈬𒄀𒈾 𒇻𒌑 𒆳 𒃻𒉌𒌓 𒈠𒆷 𒁹𒀭𒊹𒆕𒌉𒍑 𒈗 𒆳𒀸𒋩𒆠</div>
<div class='line'>𒂗𒄿𒉌 𒆷 𒄿𒆳𒁕𒁺 𒀀𒈾 𒉺𒉌𒉌 𒀉𒊑𒅗</div>
<div class='line'>𒀊𒇻 𒉌𒂟𒁁𒌑𒈠 𒀀𒈾 𒈗 𒂗𒄿𒉌 𒉌𒉺𒅁𒉺𒊒 𒁹𒀭𒊹𒆕𒌉𒍑</div>
<div class='line'>𒈗 𒆳𒀸𒋩𒆠 𒂗𒄿𒉌 𒉌𒊏𒀪𒀀𒈬 𒌋 𒉽𒋙 𒉌𒍣𒀪𒄿𒊒 𒌌𒌅 𒌓𒈬</div>
<div class='line'>𒀭𒉌𒄿 𒀀𒁲 𒌓𒈬 𒈠𒆷 𒁄𒁕𒀀𒉌 𒁹𒀭𒊹𒆕𒌉𒍑 𒈗 𒆳𒀸𒋩𒆠 𒈗𒀀𒉌 𒂗𒀀𒉌</div>
<div class='line'>𒋗𒌅𒌑𒈠 𒈗 𒃻𒉆𒈠 𒂗 𒃻𒉆𒈠 𒀀𒈾 𒌋𒅗𒄭𒉌 𒉌𒅋𒋫𒃶𒌑</div>
<div class='line'>𒉡𒌒𒋼𒀪𒌑 𒅆𒌓𒋾 𒀀𒈾 𒉽 𒃻 𒁹𒀭𒊹𒆕𒌉𒍑 𒈗 𒆳𒀸𒋩𒆠 𒂗𒄿𒉌</div>
<div class='line'>𒇻𒌑 𒅆𒌓𒋾 𒇻𒌑 𒀀𒆥 𒃻 𒌌𒌅 𒆳 𒃻𒉌𒌓𒈠 𒀀𒈾 𒉺𒉌𒉌</div>
<div class='line'>𒀉𒊑𒅗 𒆜𒈫 𒀀𒈾 𒄊𒈫𒋙 𒉌𒊕𒃶𒌑𒈠 𒀀𒈾 𒉺𒉌 𒁹𒀭𒊹𒆕𒌉𒍑 𒈗 𒆳𒀸𒋩𒆠</div>
<div class='line'>𒉌𒉺𒅁𒌓 𒌋𒌋𒈠 𒃻 𒀀𒈾 𒉺𒉌 𒁹𒀭𒊹𒆕𒌉𒍑 𒈗 𒆳𒀸𒋩𒆠</div>
<div class='line'>𒀀𒈬 𒃻</div>
<div class='line'>𒀭𒈨𒌍 𒃻 𒆳𒀸𒋩𒆠 𒌋 𒆳𒌵𒆠</div>
<div class='line'>𒆠𒄿 𒀀𒉌𒉌 𒀀𒈾 𒀀𒁲𒂊 𒀭𒉡𒋾 𒃻 𒁹𒀭𒊹𒆕𒌉𒍑 𒈗 𒆳𒀸𒋩𒆠 𒂗𒄿𒉌</div>
<div class='line'>𒉌𒈪𒄑𒋢 𒉌𒉺𒊍𒊓𒋢</div>
<div class='line'>𒀭𒊹 𒀜 𒀭𒈨𒌍 𒈬𒋆 𒅆𒈠𒀀𒋾 𒅆𒆳 𒊩𒅆𒌨𒋾 𒆷 𒄭𒂵𒋾 𒇷𒋆𒀭𒈾𒀀𒅆</div>
<div class='line'>𒀭𒀫𒌓 𒈗 𒀭𒈨𒌍 𒂗 𒆳𒆳 𒀀</div>
<div class='line'>𒀭𒀝 𒉺𒆤 𒆧𒆳 𒀭𒂊 𒌋 𒆠𒁴 𒄑</div>
<div class='line'>𒀭𒌓 𒁲𒋻𒃲 𒀭𒂊 𒌋 𒆠𒁴 𒁁</div>
<div class='line'>𒁲𒄿𒉌 𒉺𒋆𒋾 𒇷𒁲𒈾𒈾𒅆</div>
<div class='line'>𒉌𒀉𒇻 𒅆𒈫𒉌 𒇺𒅆 𒄿𒈾 𒅅𒇷𒋾 𒉌𒊑𒆷𒅗</div>
<div class='line'>𒀭𒌍 𒈾𒀭𒈾𒊒 𒀭𒂊 𒌋 𒆠𒁴</div>
<div class='line'>𒂍𒆳 𒌋 𒂍𒃲 𒂊𒊑𒁀𒉡 𒌑</div>
<div class='line'>𒀭𒂍𒀀 𒈗 𒍪𒀊 𒀀𒈨𒌍 𒅘𒁉 𒂊𒇺 𒀸 𒋾𒆷𒈨𒌍</div>
<div class='line'>𒇷𒄑𒈽𒀭𒈾𒀀𒋙 𒉺𒅁𒇺 𒀸 𒆠𒁴 𒂊𒁶𒈠𒀀𒉡 𒀀𒈨𒌍 𒇷𒍝𒈨</div>
<div class='line'>𒀭𒅎 𒄘𒃲𒆷 𒀭𒂊 𒌋 𒆠𒁴</div>
<div class='line'>𒊩𒈠 𒀸 𒊮𒁉 𒆷 𒅋𒆷𒀀 𒆷</div>
<div class='line'>𒀭𒊩𒌆𒅁 𒌉𒍑 𒊕𒌅𒌑</div>
<div class='line'>𒀭𒌋𒄥 𒆗𒉡𒆗𒉡 𒀭𒈨𒌍 𒀸</div>
<div class='line'>𒀭𒍝𒂷𒂷 𒂗 𒃻𒄣𒌑 𒃻</div>
<div class='line'>𒀭𒅆𒁺 𒈗 𒂔 𒄿𒈾</div>
<div class='line'>𒀭𒇡𒉺𒉌𒌈 𒈾𒁲𒈾𒀜 𒈬 𒌋 𒆰</div>
<div class='line'>𒀭𒈾𒈾𒀀 𒁁𒀖 𒊑𒂊𒈬 𒌋</div>
<div class='line'>𒅂 𒌋 𒉣 𒌅𒌑𒊑𒄑𒀭𒈾𒅆</div>
<div class='line'>𒀭𒈹 𒀀𒅆𒁁 𒇹𒀭𒆠 𒄿𒆳 𒋫𒄩𒍝𒀀𒋾</div>
<div class='line'>𒀸 𒃻𒁄 𒄊𒈫 𒃻 𒉽𒉌 𒇷𒊕𒈨𒄑𒀭𒈾𒅆</div>
<div class='line'>𒋝</div>
</div>