<div class='block'>
<div class='line'>𒀀𒁲 𒂇 𒀭𒂗 𒌑</div>
<div class='line'>𒆳𒆳𒈨𒌍 𒄿𒄭𒅁𒉿</div>
<div class='line'>𒄿 𒇽 𒊭 𒀸 𒂍𒋗 𒄿𒊏𒀪𒁍𒌑𒉌</div>
<div class='line'>𒀭𒂗 𒋗𒌑 𒀸 𒂍 𒇽𒍝𒀊𒋼 𒋗𒌑𒌅 𒅗𒇷 𒇽 𒊭 𒌓𒐌𒄰 𒊭 𒌗𒁈 𒋬</div>
<div class='line'>𒌦𒉌 𒇽𒀀𒆥 𒊭 𒀭𒌓 𒀭𒅎 𒋗𒌑𒌅 𒋬 𒂍 𒇽𒍝𒀊𒋼 𒌑𒊺𒍝𒀾𒋗</div>
<div class='line'>𒈠𒀀 𒊭 𒆷𒀀 𒇽𒀀𒆥 𒊭 𒂗𒈨𒌍𒋗 𒌋𒌋𒉡 𒌑𒊺𒍝𒀾𒋗 𒇽𒀀𒆥 𒋗𒌋 𒊭 𒅋𒋃𒌋𒉌 𒌑𒊺𒍝𒀾𒋙𒉌</div>
<div class='line'>𒄿𒊏𒆏𒌋𒉌 𒀀𒈾 𒄯𒊓𒀭 𒋗𒌑 𒅋𒋃 𒄿𒈾 𒊮 𒂍𒀉𒆠𒋾 𒊭 𒅋𒋃𒌋𒉌 𒂍 𒋗𒌑 𒀸 𒌋𒅗 𒉺𒅁𒋼 𒊭 𒄯𒊓𒀭 𒀸 𒊮 𒄿𒊭𒀪𒌑𒇻𒋙</div>
<div class='line'>𒀭𒀝 𒊭 𒋬 𒁈𒉺𒇻𒆠 𒅋𒋃𒀭𒉌 𒀸 𒌋𒅗 𒊭 𒅗𒇻𒌑𒉌 𒋗𒌑𒌅 𒅋𒆷𒅗 𒌑𒌓𒊒𒆪 𒆠𒄿 𒊭 𒂍 𒉡</div>
<div class='line'>𒄿𒉻𒌅𒌑𒉌 𒂁𒆗𒇻 𒊭 𒀸 𒃻𒊒𒊑 𒃻 𒀭𒌓</div>
<div class='line'>𒈠𒀀 𒀜𒌅𒊻𒍢 𒀀𒋢𒄯𒅗 𒀭 𒀭𒉌 𒈠𒀀 𒃻𒊒𒊑</div>
<div class='line'>𒌗𒁈 𒄿𒍝𒄠𒈠𒊒𒌑𒉌 𒀸 𒌋𒅗 𒊭 𒍝𒁉𒌅𒉌</div>
<div class='line'>𒉺𒉌𒋗 𒌨𒊏𒍪𒌑𒉌 𒁕𒊒𒌑𒉌</div>
<div class='line'>𒋗𒌑 𒀾𒋗 𒄑𒍝𒊍 𒉺𒄩</div>
<div class='line'>𒀀𒈾 𒈠𒇡𒋾𒋗 𒃻𒉿𒅕 𒀀𒀭 𒀸 𒉺𒉌𒋗 𒅋𒋃 𒍜𒌫</div>
<div class='line'>𒄀𒌫𒈨𒌍 𒊭 𒋚𒈨𒌍 𒊭 𒀸 𒅆 𒆜 𒊭 𒀭𒀝 𒆠𒄿 𒋬 𒁈𒉺𒇻𒆠 𒅋𒆷𒅗𒀭𒉌 𒄿𒋼𒀀𒊏𒊒𒌋𒉌 𒀭𒀝 𒊭 𒅋𒋃𒀭𒉌 𒀸 𒌋𒅗𒄭 𒄿𒍝𒍪𒌋𒌋𒉌 𒅎𒈥𒌑𒉌 𒂗𒄭𒀉𒁲 𒊭 𒋬 𒀭𒂗 𒄿𒍣𒍪𒌋𒉌 𒋗𒉡 𒀭𒀸𒋩 𒄿𒁺𒀝𒋗𒉡</div>
<div class='line'>𒀭𒀝 𒊭 𒀀𒈾 𒁈𒉺𒇻𒆠 𒄿𒊓𒄯𒌋𒉌 𒅋𒋃𒌑𒉌 𒄑𒊑𒊑𒇷 𒊭 𒀸 𒊮𒋗 𒄿𒊓𒀠𒆷𒀪𒌑𒉌 𒋛𒄷 𒌑𒀉𒋫𒁄𒆑 𒀸 𒋡𒊏𒁍 𒀸 𒊮𒁉 𒌒𒁍𒋗</div>
<div class='line'>𒀭𒊭 𒄑𒋛𒋙 𒆷 𒅋𒋃𒌋𒉌 𒌉 𒀭𒀸𒋩 𒋗𒌑𒌅 𒈠𒍮𒊒 𒋗𒌋 𒀸 𒌋𒅗𒄭𒋙 𒉺𒆤 𒀸 𒌷𒄘𒃮𒀀𒆠 𒌷𒄵𒌓 𒀸 𒌋𒅗𒄭𒋙 𒄿𒈾𒇡</div>
<div class='line'>𒀭𒊭 𒄑𒋛𒋙 𒆷 𒅋𒋃𒌋𒉌 𒈠𒀀 𒆷 𒂗𒄭𒀉𒁲 𒀀𒈾𒆪 𒈠𒀀 𒆷 𒊻𒊓𒌓𒈠𒄴 𒄑𒋛𒋙 𒀸 𒌋𒅗𒄭 𒀭𒀸𒋩 𒁲𒈾𒀀𒉌 𒀸 𒉺𒉌𒋙 𒅁𒋾𒆤 𒈠𒀀 𒆠𒂊𒉡 𒋗𒌑 𒁲𒈾𒉌 𒂊𒈪𒀉</div>
<div class='line'>𒀭𒁁𒀖𒀭𒈨𒌍 𒊭 𒀸 𒋢𒋡𒋡𒀀𒋼 𒄿𒁺𒌌𒇻𒌋𒉌 𒀭𒂗 𒌑𒁀𒀪 𒈠𒀀 𒀀𒀀𒅗 𒍝𒂍</div>
<div class='line'>𒆷 𒅋𒋃𒌑𒉌 𒌆𒈨𒌍𒋗 𒀉𒋫𒄴𒊒𒍑 𒀀𒈾 𒃻𒀀𒋙 𒀀𒈾 𒌋𒅗 𒄯𒊓𒀭 𒀉𒌅𒁉𒇻𒋙</div>
<div class='line'>𒀭𒂗 𒊭 𒀭𒂊 𒄿𒁕𒃲𒌋𒉌 𒀀𒈾 𒀭𒀸𒋩 𒀭𒀀𒉏 𒀭𒌍 𒀭𒌓 𒀭𒅎 𒌑𒉌𒆷 𒈠𒀀 𒁄𒇷𒁕𒀀𒉌 𒌆𒊺𒅕𒄿𒌓 𒊭 𒆗𒁍𒋗𒌋𒉌 𒀸 𒅗𒁮𒈨 𒋗𒌑 𒂊𒋛𒅁</div>
<div class='line'>𒇽𒈦𒈦𒈨𒌍 𒊭 𒀸 𒉺𒈾𒌅𒋙 𒅋𒋃𒌋𒉌 𒅆𒅁𒌅 𒄿𒈠𒀭𒉡𒌋𒉌 𒌦𒈨𒌍𒋙 𒋗𒉡 𒀸 𒉺𒈾𒌅𒍑𒋗 𒌑𒈾𒀊𒁍𒌋 𒅋𒇻𒆪</div>
<div class='line'>𒀸 𒌋𒅗 𒈪𒂊𒋾 𒋫𒆸𒋗 𒊭 𒀸 𒆠𒋫𒋙 𒋠𒋰𒊑𒁍 𒊭 𒆗𒁍𒋗𒉌 𒈪𒄴𒍢 𒊭 𒈤𒄷𒍮𒌋𒉌 𒋙𒉡 𒀸 𒁕𒈨𒋙 𒇡𒁍</div>
<div class='line'>𒀭𒂗 𒊭 𒀸 𒂍𒀀𒆠𒋾 𒅋𒋃𒌋𒉌 𒉺𒄀𒇷 𒊭 𒀀𒆠 𒅎𒈠𒀠𒇻𒌋𒉌 𒋗 𒌑𒂵𒈥𒌋𒉌 𒀸 𒁍𒇻𒄴𒋾 𒋗𒌑 𒀀𒈨𒌍 𒌒𒌓 𒄿𒍝𒄠𒈬 𒀀𒈨𒌍 𒊭</div>
<div class='line'>𒄿𒈠𒄩𒄷𒉌 𒌑𒇡𒊏𒊒𒌋𒉌 𒉺𒄩𒀀𒍪 𒋗𒌑 𒇽𒉺𒄴𒄭𒍪 𒀸 𒊮 𒄀𒁲𒈠𒀀𒋾 𒀸 𒊮 𒅖𒆠 𒍮𒊏𒀀𒊑 𒌑𒇡𒊏𒅈</div>
<div class='line'>𒀭𒊭 𒋬 𒀭𒂗 𒀀𒈾 𒂍𒀀𒆠𒋾 𒆷 𒌑𒍮𒌋𒉌 𒄑𒅪𒌑 𒊭 𒇽𒍝𒀊𒋼 𒄿𒈾𒀾𒅆 𒄑𒋛𒋙 𒍜𒅗𒉈 𒆷𒁀𒀝𒋼 𒀸 𒅆 𒀭𒂗 𒄿𒋼𒀀𒊏𒊒𒌋𒉌 𒃻 𒋡𒁺𒌨𒋼 𒋙𒌋</div>
<div class='line'>𒍣𒁕 𒊭 𒀸 𒊮 𒌗𒁈 𒀀𒈾 𒈠𒃲 𒈠𒀪𒁺𒉌 𒊭 𒆠𒄿 𒍝𒂍𒌋𒉌 𒄑𒍣𒍪𒌑𒉌 𒋗𒌋 𒀀𒈨𒌍 𒋗𒈫 𒊭 𒌑𒃼𒊏𒁍𒌋𒉌 𒁉𒀉 𒅁𒆪𒌋𒉌 𒋗𒌋 𒁲𒀪𒀀𒋼𒋙 𒀸 𒊮𒁉 𒌑</div>
<div class='line'>𒂊𒉡𒈠 𒂊𒇺 𒊭 𒁕𒁉𒅁𒌋𒉌 𒀸 𒅆 𒀭𒂗 𒀸 𒌗𒁈 𒄿𒍝𒄠𒈬𒊒𒌑𒋗𒉌 𒀸 𒌋𒅗 𒊭 𒍝𒂍𒌋𒉌 𒋗𒌑 𒍮𒌌𒇷𒂊𒋙𒉡 𒌑𒉌𒆷 𒍮𒊏𒊑𒋙𒉡 𒌑𒍝𒊏𒅈</div>
<div class='line'>𒀸 𒅆 𒀭𒌓 𒋗𒌓 𒄿𒁕𒁍𒌒 𒈠𒀀 𒁮𒋡𒀀𒋾 𒊭 𒀭𒀸𒋩 𒅆𒈾 𒂊𒋫𒉺𒀾 𒀸 𒌋𒅗 𒉿𒄿 𒊭 𒀭𒀸𒋩 𒋡𒊏𒁍 𒌑𒋰𒄫 𒈠𒀀 𒈪𒄿𒉡 𒄭𒁕𒀀𒀀</div>
<div class='line'>𒀭𒇡𒉺𒉌𒌈 𒊭 𒋗𒈫𒃻 𒋻𒍝𒉌 𒀀𒈾 𒀭𒀸𒋩 𒀭𒀀𒉏 𒀭𒌍 𒀭𒌓 𒀭𒅎 𒌅𒍝𒀠𒆷 𒈠𒀀 𒀭𒂗 𒁄𒇷𒁕 𒈠𒀀 𒆷 𒋫𒂁𒅗𒀀𒋗</div>
<div class='line'>𒇽𒈤𒄷𒌋 𒊭 𒀸 𒅆 𒀭𒁁𒀖𒆍𒀭𒊏𒆠 𒅋𒋃𒌋𒉌 𒇽𒈬𒉺𒋛𒊒 𒋗𒌑 𒀀𒈾 𒃮𒋙 𒄿𒄷𒆠 𒅋𒋃 𒀀𒈾 𒄯𒊓𒀭 𒌒𒁍𒇻𒋗 𒅆𒄿 𒋫𒁕𒋥 𒈠𒀀 𒋀𒌋𒀀 𒋀𒌋𒀀</div>
<div class='line'>𒀭𒁁𒀖𒀭𒈨𒌍 𒊭 𒊑𒋃𒌑𒉌 𒆍 𒋡𒁍𒊏𒋼 𒋗𒌑 𒊑𒋃 𒌅𒁀𒀪𒋗 𒈠𒀀 𒀸 𒂍 𒋡𒁍𒊑 𒇻 𒅗𒊑𒅕 𒆷𒀭𒌅𒄩 𒆷𒀝𒄵𒋗</div>
<div class='line'>𒀭𒁁𒀖𒆍𒀭𒊏𒆠 𒊭 𒋠𒈪 𒀸 𒆪𒊑𒇷𒃻𒉌 𒋠𒋰𒊑𒁍 𒀸 𒉺𒉌𒃻𒉌 𒀸 𒉺𒈾𒌅𒍑𒋙 𒁕𒈬 𒃻 𒀫𒊑 𒃻 𒋰𒆪𒌋𒉌 𒋗𒉡</div>
<div class='line'>𒀭𒁁𒀖𒆍𒀭𒊏𒆠 𒊭 𒌓𒐍𒆚 𒊭 𒌗𒁈 𒋚 𒀸 𒉺𒉌𒃻 𒄿𒁕𒁀𒄷𒌋𒉌 𒊩𒃻𒆠𒅔𒌓 𒊭 𒂍 𒅆𒄿 𒄿𒊭𒀪𒇻𒅆</div>
<div class='line'>𒈠𒀀 𒌋𒌋𒉡 𒂗𒄭𒀉𒁲 𒈠𒀀 𒁉 𒌑𒁄𒌑𒉌 𒂗𒄭𒀉𒁲 𒄿𒉺𒌈</div>
<div class='line'>𒊕𒁺 𒊭 𒀸 𒄑𒊑𒇷 𒊭 𒀭𒁁𒀖𒆍𒀭𒊏𒆠 𒀪𒆷𒀭𒉌 𒊕𒁺 𒊭 𒂗𒄭𒀉𒁲 𒊭 𒄑𒋛𒋗 𒄿𒍣𒍪𒌑𒉌 𒅎𒇷𒆪𒌑𒋙𒉌 𒋗𒌑 𒊕𒁺𒋢</div>
<div class='line'>𒀸 𒍜𒄘 𒊭 𒀭𒁁𒀖𒆍𒀭𒊏𒆠 𒂊𒋫𒀪𒇻 𒋢𒂊𒁍 𒊭 𒀸 𒂍 𒀭𒁁𒀖𒆍𒀭𒊏𒆠 𒌒𒁀𒇻𒌑𒉌</div>
<div class='line'>𒀉𒄷𒌨 𒋗𒌋𒌓 𒌑𒊺𒁄𒀾𒅆 𒉌𒈪𒅋 𒀀𒈾 𒃻𒀀𒋗 𒆷𒀀 𒌑𒊬𒌋𒉌 𒆷 𒌑𒍮𒌋𒉌 𒀭𒌨𒈨𒌈 𒃻 𒄑𒋛𒋙 𒄰𒈬𒊓𒌓𒉌 𒀀𒈾 𒂄𒈨𒋙 𒋫𒀜𒋫𒀠𒅗</div>
<div class='line'>𒅆𒄑𒁍 𒊭 𒀸 𒅆 𒀭𒌋𒐊 𒊭 𒀏𒆠 𒄿𒄬𒇷𒁍𒉌 𒉌𒈪𒅋 𒅆𒄿 𒌅𒊏𒁍𒋙𒉌 𒊑𒂊𒈬 𒀸 𒌋𒅗𒄭𒋙 𒌑𒆗𒅆 𒀸 𒂍𒍦𒋫𒋼𒋙 𒌅𒊺𒁄𒀾𒋙</div>
<div class='line'>𒊭 𒀸 𒋛𒄥𒊑𒋼 𒂊𒉿𒋗𒉌 𒀀𒆠 𒀭𒈨𒌍 𒂊𒋛𒊒𒋗𒉌 𒄴𒋾𒌨 𒀸 𒊮 𒂊𒋼𒇷 𒈠𒀀 𒄑𒋢𒊑 𒌑𒊺𒍝𒀊 𒋬 𒊮𒁉 𒊻𒋛𒊑𒁺𒉌𒋙</div>
<div class='line'>𒄑𒅅 𒄵𒊑 𒊭 𒄿𒋡𒁍𒌋𒉌 𒀭𒈨𒌍 𒋗𒉡 𒄿𒋫𒊍𒊒𒋙 𒀸 𒂍 𒂊𒋻𒁀 𒄑𒅅 𒀸 𒅆𒋙 𒂊𒋼𒁲𒇷 𒋗𒉡 𒄷𒌨𒊏𒋾 𒀸 𒊮 𒄑𒅅 𒌒𒊑𒇷𒋙 𒋡𒊏𒁍 𒀸 𒊮𒁉 𒌒𒁍𒋙</div>
<div class='line'>𒂗𒄭𒀉𒁲 𒃻 𒋬 𒀭𒂗 𒄿𒍣𒍪𒌋𒌋𒉌 𒄿𒁺𒆪𒋙𒉌</div>
<div class='line'>𒂗𒈨𒌍 𒌑𒈠𒊺 𒊭 𒀸 𒆍 𒊭 𒂍𒊕𒅍 𒄿𒍝𒍪𒌋𒉌 𒇽𒂗𒉣𒈨𒌍𒋙 𒋗𒉡 𒀸 𒌋𒅗𒋙 𒄷𒁺 𒄿𒈾𒍮𒊒𒋗</div>
<div class='line'>𒌆𒊺𒅕𒀪𒄿𒌅 𒊭 𒀸 𒌋𒅗𒄭𒋙 𒊭 𒄿𒋡𒁍𒌋𒉌 𒈠𒀀 𒀀𒈨𒌍 𒋙𒉡 𒋛𒇷𒀪𒀀𒋼 𒅆𒈾 𒋗𒌑 𒀸 𒊮 𒂊𒉡𒈠 𒂊𒇺 𒅅𒁲𒁉</div>
<div class='line'>𒆠𒄿 𒀭𒂊 𒆠𒁴 𒆷 𒅁𒁀𒉡𒌋𒉌 𒀭𒊹 𒀉𒋰𒅆 𒆠𒄿 𒌷 𒌋 𒂍 𒅁𒋗𒌋𒉌 𒋗𒌑 𒀉𒋰𒅆 𒀀𒈨𒌍 𒊭 𒀸 𒌋𒅗 𒀭𒀸𒋩 𒋙𒌑</div>
<div class='line'>𒊭 𒄭𒁲𒋙 𒀸 𒊮 𒅗𒁮𒈨 𒋗𒌑 𒂊𒋛𒅁</div>
<div class='line'>𒆷 𒀀𒈨𒌍 𒆷𒄫 𒅗𒁮𒈬 𒌉𒊩 𒀭𒀀𒉏 𒀉𒁺</div>
<div class='line'>𒁺 𒈨𒊺𒀪𒌓𒋗 𒅆𒄿</div>
<div class='line'>𒀭𒈨𒌍 𒀜𒈨𒌍𒋙 𒋙𒉡 𒂊𒈬𒊒𒋙</div>
<div class='line'>𒁕𒁀𒁍 𒃮𒁍 𒊭 𒀸 𒊮𒁉 𒇽𒍑𒆪𒈨𒌍 𒁕𒁉𒁍𒌋𒉌 𒊭 𒄩𒁀𒀀𒋼 𒊭 𒄿𒄩𒁀𒌅𒋗𒉌 𒊭 𒌑𒊩𒉺𒌅𒌑𒋗𒉌 𒋗𒌋 𒀭𒈨𒌍 𒀜𒈨𒌍𒋙 𒋙𒉡 𒂊𒇷𒌑</div>
<div class='line'>𒇷𒄑𒈬 𒊭 𒀸 𒌗𒃶 𒀸 𒅆 𒀭𒂗 𒅇 𒈠𒄩𒍝𒀀𒉌 𒃮𒁍 𒄿𒆗𒁍𒌋𒉌 𒊭 𒀭𒈦 𒋗𒌑</div>
<div class='line'>𒆠𒄿 𒀭𒀸𒋩 𒀭𒊩𒌆𒅁 𒀸 𒌋𒅗 𒅗𒃻𒁲 𒊭 𒀭𒍣𒄿 𒀭𒆥𒅔𒄖 𒀭𒀀𒊕𒆪 𒅖𒁍𒊒𒌑𒉌</div>
<div class='line'>𒀭𒌋𒄥 𒀸 𒅆 𒀭𒀸𒋩 𒅅𒁲𒁉 𒈠𒀀 𒀭𒍪𒌋 𒀭𒆥𒅔𒄖 𒀭𒀀𒊕𒆪 𒅗𒀾𒁺</div>
<div class='line'>𒈠𒀀 𒀀𒌨 𒀀𒈾 𒀭𒈨𒌍𒉌 𒃮𒁍 𒉺𒋛𒅕 𒌑𒉺𒊓𒅈 𒋗𒉡 𒀸 𒌋𒅗 𒄿𒄩𒁲𒌋 𒅋𒇻𒆪</div>
<div class='line'>𒆠 𒋗𒌑 𒀭𒈛𒈬 𒀀𒆠 𒄩𒊑𒅁 𒋗𒌅𒌑𒈠 𒈠𒄩𒍪</div>
<div class='line'>𒈨𒌍 𒊭 𒈾𒄀𒄿 𒆠 𒆷𒀀 𒀸 𒌋𒅗</div>
<div class='line'>𒉌𒈪𒅋 𒆷𒀀 𒆷𒁉𒊒 𒋗𒌅𒉌 𒌑𒁀𒇻𒉡</div>
<div class='line'>𒌑𒊓𒈾𒄣𒌑𒉌 𒆥𒌑</div>
<div class='line'>𒄷𒌑𒉌 𒀸 𒆥𒌑</div>
<div class='line'>𒆪 𒃮𒁍 𒊭 𒆪𒍦𒁍 𒆗𒁍𒋗𒌋𒉌 𒀜 𒂍 𒆠</div>
<div class='line'>𒁀𒆠𒋢𒌋𒉌 𒋡𒁕𒊒𒌓𒌅 𒊒</div>
<div class='line'>𒀭𒊕𒆪𒆪𒌓 𒊭 𒋫 𒌷 𒋫𒆗𒁀𒀭𒉌 𒁀𒆠𒋢 𒅆𒄿 𒋬 𒌷 𒋫𒆷𒁉𒀀 𒌑𒆗𒇻𒈬</div>
<div class='line'>𒌨𒆪 𒊭 𒂍𒊓𒁁 𒅁𒄵𒀭𒉌 𒇽𒀀𒆥 𒋗𒌑𒌅 𒀭𒄖𒆷 𒀸 𒌋𒅗𒄭𒋙 𒋫𒉺𒅁𒉺𒊏 𒋬 𒌷 𒄿𒆗𒁉𒀀 𒍑𒉺𒅁</div>
<div class='line'>𒊭 𒄿𒄷𒆪𒌑𒉌 𒋾𒆷 𒄿𒄷𒆪𒌋𒉌 𒀸 𒌋𒅗 𒀭𒂗 𒋗𒌋 𒄿𒄷𒆠</div>
<div class='line'>𒄑𒇀 𒊭 𒀀𒈾 𒂍𒀀𒆠𒀉 𒋫𒋃𒌋𒉌 𒋫𒆷𒃶𒀭𒉌 𒂗𒃻 𒆷𒀸𒋗 𒊭 𒆷 𒀭𒂗 𒋫𒊓𒀊𒁍𒀪</div>
<div class='line'>𒌑𒉌 𒀀𒆠 𒄿𒁀𒌑𒊩𒁍𒌑𒉌 𒌑𒆗𒇻𒈬</div>
<div class='line'>𒋢𒋼 𒋗𒌑 𒍮𒋼 𒆪𒁀𒁲𒋙𒉡</div>
<div class='line'>𒌋𒌋𒉡 𒀜𒋫 𒇻𒌋 𒇽𒍪 𒇻𒌋 𒇽𒊭 𒁾𒁍 𒀭𒉌𒌋 𒂊𒈥𒊏𒄣𒌋𒉌 𒇻𒌋 𒀸 𒀀𒇉 𒇻𒌋 𒀸 𒇥 𒄿𒋼𒀀𒊏𒊒𒌋𒉌</div>
<div class='line'>𒅇 𒅎𒈥𒌋𒉌 𒀀𒈾 𒊭 𒆷 𒌑𒁺𒌋𒉌 𒆷 𒌑𒃻𒀾𒈬𒌑𒉌</div>
<div class='line'>𒀭𒀸𒋩 𒀭𒌍 𒀭𒌓 𒀭𒅎 𒀭𒅖𒋻 𒀭𒂗 𒀭𒀝 𒀭𒌋𒄥 𒀭𒌋𒐊 𒃻 𒀏𒆠 𒀭𒌋𒐊 𒃻 𒌷 𒇹𒀭 𒀭𒌋𒐊 𒃻 𒂍𒆤𒄯𒊑 𒀭𒈨𒌍</div>
<div class='line'>𒊭 𒀭𒂊 𒅇 𒆠𒁴 𒅇 𒀭𒈨𒌍 𒆳𒀸𒋩𒆠 𒅗𒇷𒋙𒉡 𒅈𒋥 𒆷 𒀮𒋗𒊑 𒈠𒊒𒍑𒌓 𒇷𒊏𒊒𒋙𒈠 𒀀𒁲 𒌓𒈨𒌍 𒁄𒂅 𒀀𒀀 𒅕𒋗𒋗 𒊑𒂊𒈬</div>
<div class='line'>𒈬𒋙 𒆰𒋙 𒀸 𒆳 𒇷𒊺𒇻𒌑 𒍜𒈨𒌍𒋙 𒀸 𒉿𒄿 𒊭 𒆗𒁉 𒇺𒆪𒉡</div>
</div>