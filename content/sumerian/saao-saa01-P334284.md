<div class='block'>
<div class='line'>𒀀𒈾 𒈗 𒂗𒅀</div>
<div class='line'>𒀴𒅗 𒁹𒂗𒌨𒁉</div>
<div class='line'>𒇻 𒁲𒈬 𒀀𒈾 𒈗 𒂗𒅀</div>
<div class='line'>𒌷𒄭𒂊𒊓 𒂍𒈥𒁲𒋾𒅀</div>
<div class='line'>𒌦𒈨𒌍 𒀸 𒊮𒁉 𒆷𒀾𒋙</div>
<div class='line'>𒃲𒆗𒇷𒂊 𒑱 𒃲𒊩𒋛</div>
<div class='line'>𒌑𒁲𒋙𒉡 𒀸 𒊮𒁉 𒆷𒀀 𒄿𒄩𒊑𒁺</div>
<div class='line'>𒌑𒈠𒀀 𒀀𒈾𒆪 𒌍 𒂍𒈨𒌍</div>
<div class='line'>𒇻𒃻𒁉𒃻 𒀸 𒊮𒁉 𒆷𒀾𒆪𒉡</div>
<div class='line'>𒂟𒈨𒌍 𒊭 𒁹𒀭𒉺𒉌𒆷 𒃻𒉡</div>
<div class='line'>𒌉𒆠𒀉𒆠𒋼𒂊 𒁹𒂗</div>
<div class='line'>𒆠𒈲 𒀸 𒊮𒁉 𒌷𒄭𒂊𒊓</div>
<div class='line'>𒄰𒈬𒋢 𒇻𒊺𒍢𒋙𒉡</div>
<div class='line'>𒀸 𒊮𒁉 𒌷𒅈𒄀𒋼</div>
<div class='line'>𒇻𒊺𒈨𒋙𒉡 𒀀𒊮𒈨𒌍 𒄑𒊬𒈨𒌍</div>
<div class='line'>𒇷𒁲𒈾𒀾𒋙𒉡</div>
<div class='line'>𒋳𒈠 𒈠𒄭𒅕 𒉺𒀭 𒈗</div>
<div class='line'>𒂊𒄫𒌓 𒀸 𒌋𒅗 𒁹𒀭𒉺𒉌𒆷</div>
<div class='line'>𒃻𒉌 𒇺𒉺𒊒𒌋𒉌</div>
<div class='line'>𒁹𒅀𒀪𒄿𒊒 𒈫𒌋</div>
<div class='line'>𒀀𒈾 𒃲𒌷𒈨𒋼</div>
<div class='line'>𒀸 𒊮𒁉 𒆷𒀊𒆤</div>
<div class='line'>𒅇 𒁹𒀭𒌍𒋧𒈾</div>
<div class='line'>𒃲𒂍 𒊭 𒁹𒌋𒄩𒋾</div>
<div class='line'>𒀸 𒌷𒊓𒍝𒈾𒀀 𒆷𒀊𒆤</div>
<div class='line'>𒁀𒋛 𒂍𒈥𒁲𒀀𒋼 𒀭𒉡𒋼</div>
<div class='line'>𒄿𒄩𒊑𒁺 𒈗</div>
<div class='line'>𒄿𒉺𒇻𒄷 𒑱 𒅈𒁀𒀀𒀀</div>
<div class='line'>𒀀𒆠 𒊭 𒋾𒈠𒇷 𒃻𒋗𒈨</div>
<div class='line'>𒂊𒊒𒁍 𒌑𒍮𒌋 𒁲𒈬 𒀀𒆗𒌋𒌋</div>
<div class='line'>𒁹𒀀𒈪𒇷𒀪𒋾 𒌉 𒁹𒀀𒈨𒊑</div>
<div class='line'>𒀸 𒌷𒍮𒉿𒋼 𒀸 𒌋𒅗𒄭𒅀</div>
<div class='line'>𒄿𒊑𒅗 𒉈𒈠𒋼 𒀀𒊓𒀪𒀠𒋙</div>
<div class='line'>𒁲𒈬 𒀀𒆗𒌋𒌋 𒌉 𒁹𒀀𒃻𒉿</div>
<div class='line'>𒀀𒈾 𒆳𒈠𒉌𒀪 𒊭 𒅋𒌨𒌋𒉌</div>
<div class='line'>𒌑𒁲𒉌 𒉈𒂗𒋙 𒆷𒀀 𒉌𒃻𒈨</div>
</div>