<div class='block'>
<div class='line'>𒁹 𒀯𒊕𒈨𒃻 𒀀𒈾 𒀭𒌓𒋙𒀀 𒄿𒋾𒅅</div>
<div class='line'>𒆠𒆪 𒉌𒄴𒋾 𒋗𒈝 𒊩𒅆𒂟 𒁹 𒆳 𒌨𒊏𒁕</div>
<div class='line'>𒄿𒈾 𒉺𒀭 𒀯𒀠𒈜 𒅔𒉆𒈥𒈠</div>
<div class='line'>𒁹 𒀯𒊕𒈨𒃻 𒀸 𒆜 𒋗𒌓 𒀭𒂗𒆤 𒁺𒈠 𒂟𒋙</div>
<div class='line'>𒊺𒅕𒍣 𒅍𒈠 𒀭𒉌𒁉𒊒</div>
<div class='line'>𒆳𒌵𒆠 𒀸𒄭𒅖 𒈗 𒌵𒆠 𒄿𒆗𒊩𒌆</div>
<div class='line'>𒁹 𒀯𒉌𒁉𒊒 𒊬𒈠 𒀭𒈨𒌍 𒁲𒈠 𒌇𒈨𒌍</div>
<div class='line'>𒈨𒂡𒌅 𒅅𒅆 𒂊𒃻𒀀𒋾 𒄿𒉆𒈪𒊏</div>
<div class='line'>𒊑𒄩𒀀𒋾 𒄿𒍠𒅗𒀀 𒀀𒀭 𒌋 𒀀𒆗</div>
<div class='line'>𒁺𒈨𒌍𒉌 𒁲𒅖 𒂙 𒀀𒈾 𒂗𒋼𒈾</div>
<div class='line'>𒁲𒅖 𒂗𒋼𒈾 𒀀𒈾 𒂙 𒍑𒋫𒁇𒊑</div>
<div class='line'>𒆳𒆳 𒆠𒆪 𒉌𒄴𒋾 𒆪𒈨𒌍 𒀭𒈨𒌍 𒀬</div>
<div class='line'>𒈤𒊒 𒌨𒇷𒋾 𒊺𒈬𒌑 𒍜𒄯𒈨𒌍 𒇽𒄬</div>
<div class='line'>𒄿𒋫𒀮𒁄</div>
<div class='line'>𒁹 𒀯𒃲 𒃻 𒆠𒈠 𒉈𒃻 𒋫 𒀭𒌓𒌓𒁺 𒋩𒈠</div>
<div class='line'>𒀸 𒀭𒌓𒋙𒀀 𒋙𒁉 𒂟𒉌 𒇽𒉽 𒀸 𒀞</div>
<div class='line'>𒑱 𒂟𒉌 𒇽𒉽 𒀸 𒂂𒃻 𒊒𒌓</div>
<div class='line'>𒊑𒌍 𒈗𒋾𒅗 𒀯𒊕𒈨𒃻 𒀸 𒌋𒌋𒍝𒍣𒋙</div>
<div class='line'>𒆠𒄿𒉌 𒀉𒆗𒈥 𒂗 𒀭𒈨𒌍 𒊮𒁀𒅗</div>
<div class='line'>𒇻𒁲𒅁𒅗 𒌓𒈨𒅗 𒇻𒌨𒋆</div>
<div class='line'>𒃻 𒁹𒀀𒃻𒊑𒁺 𒌉 𒁹𒁮𒋡</div>
</div>