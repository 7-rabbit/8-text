<div class='block'>
<div class='line'>𒀭𒌓 𒂗 𒃲𒌑 𒃻 𒀀𒊩𒇻𒅗 𒀭𒈾 𒄀𒈾 𒀀𒁄𒀭𒉌</div>
<div class='line'>𒋫 𒌓𒈬 𒉈𒄿 𒌓 𒈫𒆚 𒃻 𒌗 𒉈𒄿 𒌗𒃻 𒈬𒀭𒈾 𒉈𒋾</div>
<div class='line'>𒂗 𒌓 𒌋𒌋𒁹𒆚 𒃻 𒌗𒋞𒂵 𒃻 𒈬𒀭𒈾 𒉈𒋾 𒌓𒈨𒌍 𒈪𒈨𒌍 𒅆𒆥 𒀀𒆗𒉌𒅀</div>
<div class='line'>𒄿𒈾 𒅆𒆥 𒀀𒆗𒉌 𒋗𒀀𒌓 𒁹𒀭𒀸𒋩𒋀𒋧𒈾 𒈗 𒆳𒀸𒋩𒆠</div>
<div class='line'>𒃻 𒋫𒀭𒉌 𒋗𒌑 𒀀𒊬 𒊮𒁀𒋙 𒈾𒋙𒌋 𒀀𒆷𒆪 𒋾𒄑𒈬𒊒𒈠 𒀭𒌓𒅗 𒃲𒋾 𒍪𒌋</div>
<div class='line'>𒁶 𒅗 𒀭𒋾𒅗 𒃲𒋾 𒀭𒌓 𒂗 𒃲𒌑 𒌋 𒌍𒁇𒅗 𒊩𒈬</div>
<div class='line'>𒂗𒈬𒈬 𒉈𒄿 𒁹𒀭𒊹𒋀𒋧𒈾 𒈗 𒆳𒀭𒊹 𒇷𒄑𒆸 𒌨𒁁𒈠</div>
<div class='line'>𒂗 𒇽𒂟𒈨𒌍𒋙 𒋙 𒄑𒇀𒈨𒌍𒋙 𒌋 𒄑𒆪𒈨𒌍𒋙 𒋛𒀀 𒊮𒁀𒋙 𒌒𒇻</div>
<div class='line'>𒉈𒄿 𒉌𒄿𒄵 𒀀𒇉</div>
<div class='line'>𒀀𒈾 𒂊𒄵𒀀𒇉 𒀀𒈾 𒌷𒅖𒋡𒇻𒉌 𒌨𒄩 𒆜 𒇷𒄑𒁁𒈠 𒇸𒌨</div>
<div class='line'>𒁶 𒄑𒁀𒌅𒈠 𒀉𒊑𒆪 𒂗𒈬𒈬 𒉈𒄿 𒁹𒀭𒊹𒋀𒋧𒈾 𒈗 𒆳𒀭𒊹</div>
<div class='line'>𒄿𒈾 𒄭𒌒 𒊮𒁉 𒋗𒌑 𒀀𒈾 𒂊𒄵𒀀𒇉</div>
<div class='line'>𒀀𒈾 𒌷𒅖𒋡𒇻𒉌 𒄿𒁉𒃻𒀀𒁕 𒌌𒌅 𒌷𒅖𒋡𒇻𒉌 𒁷𒊻𒋢</div>
<div class='line'>𒄿𒌉𒉘𒈠 𒄿𒈾 𒂍𒃲𒋙 𒃻 𒌷𒉌𒈾𒀀 𒅕𒊒𒁀𒀀</div>
<div class='line'>𒅆𒊏 𒅆𒊒 𒊺𒌑 𒊺𒂊 𒀭𒌓𒅗 𒃲𒋾 𒍪𒂊</div>
<div class='line'>𒂊𒍦 𒃻 𒂗𒈬𒈬 𒉈𒄿 𒁹𒀭𒊹𒋀𒋧𒈾 𒈗 𒆳𒀭𒊹</div>
<div class='line'>𒂊𒍦 𒃻 𒀀𒈾 𒂊𒄵𒀀𒇉 𒀀𒈾 𒌷𒅖𒋡𒇻𒉌</div>
<div class='line'>𒂊𒍦 𒃻 𒉺𒅁𒋢 𒊏𒀪𒁍 𒍑𒋙𒋙 𒀀𒆳 𒉈𒈪𒋙 𒅕𒀪𒁍 𒀉𒁍𒁍</div>
<div class='line'>𒂊𒍦 𒃻 𒅅𒆗 𒀭 𒈪𒊕𒋾 𒈨𒆳 𒀭 𒌋 𒀭𒌋𒐊</div>
<div class='line'>𒂊𒍦 𒃻 𒅅𒆗 𒁲𒉏 𒌓𒈬 𒉈𒄿 𒁶 𒄭𒀊 𒁶 𒄩𒂅𒌑</div>
<div class='line'>𒂊𒍦 𒃻 𒄿𒈾 𒆠 𒉈𒄿 𒇻𒀪𒌑 𒈧 𒈧𒌑</div>
<div class='line'>𒂊𒍦 𒃻 𒋳𒀉 𒁍𒌓 𒇻𒀴 𒌆 𒄀𒉌𒂊𒋙 𒌒𒆳 𒆗𒋙</div>
<div class='line'>𒂊𒍦 𒃻 𒁹𒆪 𒌉𒇽𒄬 𒀴𒅗 𒌆 𒄀𒉌𒂊𒀀 𒌒𒆳 𒆗𒃻𒆪</div>
<div class='line'>𒊩𒈬 𒇻𒀪𒌋 𒀀𒆪𒇻 𒅘𒌑 𒋁𒋙 𒆪𒌦 𒋡𒋾 𒁄𒌑 𒍑𒉿𒇻</div>
<div class='line'>𒋫𒁁 𒀸 𒅗𒐊 𒅁𒋻𒊑𒁺 𒇻𒌑 𒍣𒈨𒌍 𒇻𒌑 𒁇𒈨𒌍</div>
<div class='line'>𒂊𒌅𒌑</div>
<div class='line'>𒀀𒊩𒅗 𒀭𒌓 𒂗 𒃲𒌑 𒆠𒄿 𒂗𒈬𒈬 𒉈𒄿 𒁹𒀭𒊹𒋀𒋧𒈾 𒈗 𒆳𒀭𒊹</div>
<div class='line'>𒇻𒌑 𒂊𒈬𒆠𒋙 𒄑𒇀𒈨𒌍𒋙 𒅇 𒄑𒆪𒈨𒌍𒋙</div>
<div class='line'>𒀀𒈾 𒂊𒄵𒀀𒇉 𒀀𒈾 𒌷𒅖𒋡𒇻𒉌 𒄿𒁉𒃻𒁺𒈠</div>
<div class='line'>𒌌𒌅 𒌷𒅖𒋡𒇻𒉌 𒁷𒊻𒋢 𒄿𒌉𒉘𒈠</div>
<div class='line'>𒀀𒈾 𒂍𒃲𒋙 𒃻 𒌷𒉌𒈾𒀀 𒅕𒊒𒁀</div>
<div class='line'>𒉠 𒅆 𒀭𒋫𒌈</div>
<div class='line'>𒌋𒅗 𒀭𒋾𒅗 𒃲𒋾 𒀭𒌓 𒂗 𒃲𒌑 𒇸𒌨𒈠 𒆥 𒇷𒋰𒁄</div>
<div class='line'>𒁹𒈾𒍢𒊒 𒌋 𒁹𒀭𒀫𒌓𒈬𒋀</div>
</div>