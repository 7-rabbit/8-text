<div class='block'>
<div class='line'>𒉿𒆤𒌅 𒀀𒈾 𒉌𒉌</div>
<div class='line'>𒀀𒄩𒋢 𒂍 𒈬𒄭𒀉 𒋾𒊏𒉌 𒈠 𒋗𒌑 𒅎𒊑𒌨</div>
<div class='line'>𒅆𒈫 𒁁 𒅆 𒊭𒊍𒋢𒆠 𒂗𒄣𒌑𒋾 𒈾𒍢𒅕 𒉿𒊕𒋾 𒁁𒉌𒋙𒌦</div>
<div class='line'>𒁲 𒅗 𒇽𒃻𒈨𒌍 𒅇 𒇽𒃲𒈨𒌍 𒅋𒋼𒌋𒌋 𒌑𒉺𒆤𒋢𒉡𒋾𒈠 𒈠𒇡𒋾 𒃻𒂵𒋙 𒌑𒆗𒊩𒌆</div>
<div class='line'>𒊏𒀀𒋾 𒁹𒁕𒀀𒁕 𒇽𒈬𒋙 𒅆𒋼𒀀 𒆳𒄿 𒈠𒆷 𒁀𒋙𒌑 𒈠𒆷 𒀭𒃻𒈦 𒂊𒇷𒋙 𒈾𒀊𒄷</div>
<div class='line'>𒁀𒄷𒆷𒋾𒋙 𒀀𒈾 𒋡𒋾𒋙 𒌑𒈠𒀠𒇷 𒅇 𒋗𒌑 𒀉𒋾 𒀫𒊑𒋙 𒌌 𒄿𒋫𒀀𒈠 𒃻𒈝𒈠𒌅 𒅎𒅆𒄿𒈠</div>
<div class='line'>𒄿𒈾 𒂊𒄀𒀉 𒊮 𒃻 𒁍𒈛𒌓 𒆗𒃻𒌅 𒄿𒅆𒀉𒈠 𒅅𒁍𒌓𒈠 𒊮𒁀𒋙 𒀀𒈾 𒂊𒄫 𒄭𒂵</div>
<div class='line'>𒊓𒁲𒊑𒄿𒋙 𒅎𒉡𒈠 𒆠𒈠 𒀀𒈨𒌍 𒇥 𒆳𒇷𒂊 𒌨𒊏 𒅇 𒈪 𒄘𒈾𒀀𒋾 𒋛𒆳 𒈗𒌑𒋾 𒌑𒃻𒊍𒈾𒀭 𒀀𒈾 𒂵𒉡𒉌𒋙</div>
<div class='line'>𒂊𒊑𒂊𒁉 𒃻𒌇 𒋛𒆳 𒈠𒀀𒋾 𒊏𒀪𒅎 𒋼𒉌𒊺𒂊𒋾 𒆠𒈠 𒀉𒋼𒂊 𒅇 𒆪𒌒𒊑 𒊭 𒌌𒌅 𒈾𒀝𒁉 𒅋𒇴𒈠 𒄿𒈾 𒅆 𒆹</div>
<div class='line'>𒅎𒆗𒂵 𒇽𒂁𒋡𒁓 𒃲𒈨𒌍 𒌑𒄬𒆗𒅆𒈠 𒌌𒌅 𒍑𒅆𒃻 𒀀𒁲 𒂵𒁀𒁳𒁉𒃻 𒆬𒌓 𒍑𒈠𒀠𒇷</div>
<div class='line'>𒅇 𒂦𒈨𒌍 𒊑𒅅𒅎 𒆥𒆗 𒀏𒆠 𒌷 𒁁𒇻𒌑𒋾 𒄯𒊏𒀭 𒂄𒈨 𒅇 𒈨𒃻𒊑</div>
<div class='line'>𒂊 𒉌 𒋢 𒈾 𒈨𒌍 𒄷𒊏𒋢 𒍢𒅖 𒅇 𒂅𒁀𒀀𒋾 𒌑𒃻𒊍𒁉𒌅𒅆</div>
<div class='line'>𒄿𒉻𒆗𒉌 𒆠𒃻𒁲 𒄿𒊒𒁄𒌀𒆠 𒀀𒈾 𒂊𒊑𒁉 𒂊𒋾𒄣 𒉿𒄿𒋙 𒅁𒋼𒂊𒈠 𒆠𒈠 𒇽 𒀉𒋾𒋙</div>
<div class='line'>𒄿𒈾𒄩 𒂊𒈾𒈠 𒄿𒊏𒅔𒄖 𒊮𒁉 𒀫𒊏𒋙 𒅗𒃻 𒈝𒉌 𒄿𒈾 𒊮𒁉𒋙 𒌌</div>
<div class='line'>𒈬𒋙 𒌁 𒁲 𒄑 𒁉 𒀭 𒀀𒈾 𒆷 𒋗𒁉𒀀𒈾 𒂊𒋼𒄣</div>
<div class='line'>𒄿𒈾 𒌓𒈨𒋙𒈠 𒄿𒈾 𒋾 𒂊𒂅𒌑𒌓 𒋚 𒌑𒀮𒁄 𒈗 𒈤𒊏𒀀</div>
<div class='line'>𒄿 𒌌 𒅋𒌨𒈠 𒀀𒈾 𒌉 𒇽𒀀𒁀 𒌑 𒅁𒋼</div>
<div class='line'>𒇻 𒅅 𒀀𒈾 𒌋𒌋𒉌𒋾𒋙 𒂊𒍣𒄑 𒅇 𒂵𒉡𒉌</div>
<div class='line'>𒀉𒋫𒄿𒈾𒀀𒄩 𒈪 𒌌 𒄿𒉌𒀀 𒁉𒆠𒄿𒌅 𒉌</div>
<div class='line'>𒌓 𒐌𒆚 𒁄𒄩𒀀𒈠 𒆷 𒀉𒋫𒀭𒀠𒆷𒅗</div>
<div class='line'>𒂊𒁹𒅆𒋙 𒋙 𒋢𒋡𒉌 𒄿𒁀𒀪 𒀸 𒂍 𒄩𒃻𒁲 𒉌𒄖𒋾 𒀭 𒄠𒈬𒌋</div>
<div class='line'>𒌑 𒆜𒁍 𒊏𒆏𒋾 𒅇 𒅆𒌓 𒉌𒆸𒋾 𒀉𒋾 𒉆𒍝𒊑𒋙 𒅕𒌓 𒅅𒌈</div>
<div class='line'>𒌑𒋾 𒀸 𒆠𒁴 𒃻 𒆷 𒆠𒊑𒀉 𒈗 𒈠𒅗𒇷𒂊 𒃲𒈨𒌍 𒀮𒄯 𒁺 𒅗</div>
<div class='line'>𒌑𒋙 𒅆𒌨𒈨𒌍 𒌋𒅗 𒀭 𒆷 𒅆𒅎𒋾𒋙 𒂍 𒁺𒌨</div>
<div class='line'>𒀀𒀭 𒈬𒀭𒈾𒈨𒌍 𒅋𒆪 𒅇 𒆬𒄀 𒃮𒁍𒍮𒌑 𒀉𒋾 𒋫𒈥𒋾</div>
<div class='line'>𒌅 𒀀𒈾𒀭𒌅 𒂊𒇷 𒇽𒌉𒈨𒌍 𒄿𒍣𒍪𒈠 𒄿𒁀𒇻 𒌑 𒉡</div>
<div class='line'>𒅇 𒇽𒉺𒇻 𒌦𒈨𒌍 𒊐𒁀𒀀𒋾 𒀀𒈾 𒌈𒆠 𒅗𒀀𒀀𒈠𒉆𒈠 𒀸 𒌓𒈨𒋙 𒁹𒆪𒌝𒈠𒀀 𒌉 𒀀𒈾 𒂍𒆳 𒄿𒊒𒌝𒈠</div>
<div class='line'>𒀀𒈾 𒀀𒊏𒁲 𒀀𒊏𒇷𒄿 𒋾 𒉠 𒋾 𒈬 𒁶𒊑 𒌑𒇡𒊏𒄠𒈠</div>
<div class='line'>𒃻𒈾 𒋆𒇷 𒅖𒆲𒈠 𒇷𒄴𒅆 𒌑𒌓𒌓 𒉿𒄿 𒀭𒈨𒌍 𒌑𒃲𒇸 𒅇 𒊮𒁉 𒀭 𒌑𒍣𒄑 𒅅𒋻𒊐</div>
<div class='line'>𒀭𒀠𒆷𒌈 𒀭𒀠𒆷𒌈 𒁁𒂖𒌅 𒆠 𒀀𒊏𒀠𒇷𒄿 𒈾𒁷 𒆠𒈤𒈨𒌍 𒃻 𒅗𒊒</div>
<div class='line'>𒂊𒆪𒌓𒋾 𒄩𒌨𒋾 𒉺𒉡𒃻 𒀖𒁷𒄠𒈠 𒃻 𒇻 𒅅 𒈨 𒈾 𒄿𒋫𒉈 𒅆</div>
<div class='line'>𒀸 𒅻𒈨𒌍 𒃻 𒆪𒅆 𒅅𒋫𒁀𒀀 𒀀𒇷 𒆷 𒀴𒈨𒌍 𒇷 𒀀𒁲 𒌓𒌝 𒁄𒁕𒆪 𒀀𒈾</div>
<div class='line'>𒄿𒈾 𒌓𒌝 𒋆𒋾𒅀 𒀀𒈾 𒀭𒀀𒉣𒈾𒆠 𒊏 𒂄𒈠 𒊭𒀀 𒂍 𒀸 𒇻𒍑 𒀀𒋫𒇻</div>
<div class='line'>𒄿𒈾 𒍣𒅅𒊑 𒋗𒈨𒂊𒆠 𒆏𒋼 𒄿𒈾 𒉿𒅋𒆷𒀀 𒀊𒁉 𒅖𒊭𒉺 𒉌𒄿 𒋗 𒄯 𒀝</div>
<div class='line'>𒀭𒊩𒌆𒆠𒃲 𒀸 𒊭𒀜𒈬𒅆 𒀸 𒈧𒈪 𒄿𒍣𒍝𒈠 𒅅𒁉𒄿𒋙 𒁹𒂗 𒇻𒀬𒅗 𒀀𒈾𒆪𒈠 𒋢𒌒𒉿𒄿𒅗 𒇻𒍑𒈨 𒄭𒋚𒋫𒅗 𒇻𒆗𒅆𒅗</div>
<div class='line'>𒉿𒄿 𒀭𒋾𒅀 𒃲𒋾 𒅔𒌇𒋫 𒁓 𒋙 𒌌 𒀊𒁄𒅗 𒈪𒉡 𒌨𒄷𒉘𒈠 𒀭𒃻𒈦 𒋫</div>
<div class='line'>𒁹𒆪𒈠𒀀𒀀 𒅅𒃲𒋾𒈠 𒆠𒈠 𒋢𒌝𒈨 𒀉𒈬𒌝𒈠 𒆕𒋡𒊑 𒆕𒋡𒊑 𒇻 𒄿𒁀𒆠 𒋤𒌈 𒀉𒋫𒈾𒊍𒍝𒅈</div>
<div class='line'>𒅖𒉌𒈠 𒅖𒅆 𒋗𒈫𒋙 𒌑𒊓𒀊𒉿 𒀀𒈾 𒀭𒊩𒌆𒆠𒃲 𒀀𒈾 𒉺𒀭 𒀭𒌋𒄥 𒈗 𒆠𒁴 𒂼𒁴 𒄩𒀪𒄿𒊑𒃻 𒅋𒆷𒅗 𒁲𒈠𒀀𒋙</div>
<div class='line'>𒀀𒈾 𒁲𒈾𒉌𒆪𒉡 𒌦𒈨𒌍 𒀀𒉺𒋾 𒌑 𒁹𒂗 𒉡𒌋 𒉺𒉌𒌓𒅗𒀀𒋾 𒌑𒊕𒁍𒁍</div>
<div class='line'>𒁉𒉡𒌅 𒋚 𒌑𒀮𒁄 𒌅𒉺𒅁𒋫𒉌 𒉺𒀭 𒉌𒈲𒋾 𒂊 𒆷 𒋫𒅆𒈠 𒀀</div>
<div class='line'>𒁹𒆪𒌝𒈠𒀀𒀀 𒈿𒈠 𒋰𒊑𒀉 𒈬𒅆 𒄿𒈾𒁕𒀠 𒀸 𒈧𒈪𒋙 𒀀𒈾 𒂍 𒍝𒀊𒉌𒌓 𒊏𒊒𒁁𒋢 𒀊𒁄𒇺</div>
<div class='line'>𒀭𒉆𒋻 𒈛 𒆠𒁴 𒁀𒉡𒌋 𒋼𒊑𒂊𒋾 𒀀𒈬𒌨𒈠 𒇽 𒀸 𒉺𒉌𒋙 𒌑𒋗𒊻 𒋠𒍚 𒊕𒋙 𒀸 𒆏𒋙 𒍝𒂍 𒀸 𒌋𒐊𒋙 𒉆𒍝𒊒 𒍝𒂍</div>
<div class='line'>𒀭𒉆𒋻𒌅 𒊩𒂟 𒊕𒁺 𒆪𒊑𒄿𒁉 𒊕𒈾𒀜 𒋗𒈫 𒄊𒈫 𒊭 𒇽 𒀭𒈬𒌑𒌅 𒊕𒁺 𒈲𒄭𒄊 𒊭𒆠𒅔 𒋗𒈫𒋙 𒇽𒈨𒌍 𒄊𒈫𒋙</div>
<div class='line'>𒀭𒆘 𒅆𒌨 𒊕𒁺 𒋗𒈫 𒊭 𒇽𒈨𒌍 𒂇 𒀀𒉿𒅕 𒄊𒈫 𒀀𒅆𒄷 𒀸 𒄊𒈫 𒆏𒋙 𒆪𒊺𒂊 𒅗𒁉𒄑 𒀭𒀠𒇻𒆸𒁍 𒊕𒁺 𒌨𒈤 𒐉 𒋗𒈫 𒄊𒈫 𒇽𒈨𒌍</div>
<div class='line'>𒊕𒅆𒌨𒄩𒍝 𒊕𒁺 𒊭 𒄷 𒀀𒆏𒉺𒀀𒋙 𒉿𒋫𒀀 𒀉𒋫𒀮𒊏𒀾 𒋗𒈫 𒄊𒈫 𒇽𒈨𒌍 𒀭𒄷𒄷𒄭𒋫𒁄 𒇽𒈣𒁺𒁺 𒆠𒁴 𒊕𒁺 𒀭𒍪𒄷 𒐉 𒋗𒈫 𒄊𒈫</div>
<div class='line'>𒄇 𒊕𒁺 𒄞 𒐉 𒋗𒈫 𒄊𒈫 𒇽𒈨𒌍 𒌑𒌇𒆪 𒅆𒉡 𒊕𒁺 𒌨𒈤 𒋗𒈫 𒄊𒈫 𒀭𒍪𒄷 𒀭𒋗𒋃 𒌨𒈤 𒅗𒀀𒀀𒈠𒉌𒌑 𒀸 𒌋𒅗 𒄊𒈫𒋙 𒌒𒅗𒀀𒋾 𒌑𒋗𒊻</div>
<div class='line'>𒀭𒉆𒂟 𒊕𒁺 𒇻𒍚 𒋗𒈫 𒄊𒈫 𒇽𒈨𒌍 𒀭𒉈𒃮 𒉌𒃮 𒆠𒁴 𒊕𒁺 𒌨𒈤 𒋗𒈫 𒇽𒈨𒌍 𒄊𒈫 𒄷 𒊩𒈠 𒅆𒉡 𒈫 𒊕𒁺𒈨𒌍𒋙 𒁹𒂗 𒊕𒁺 𒌨𒈤 𒈫𒌋 𒊕𒁺</div>
<div class='line'>𒀭𒅆𒊏𒈨𒌍 𒐈 𒄊𒈫𒋙 𒈫 𒈤𒊏𒀀𒋾 𒄷 𒅈𒆠𒌅 𒄞𒀴 𒁍𒌌𒄭 𒈨𒇴𒈨 𒊏𒅆 𒈫 𒀭𒈨𒌍 𒈬𒋙𒉡 𒌌 𒄿𒁲 𒁹𒂗 𒊕𒁺 𒋗𒈫 𒄊𒈫 𒀭𒍪𒄷 𒀸 𒆏𒋙 𒋗𒈫</div>
<div class='line'>𒃻𒉡𒌑 𒊕𒁺 𒇽 𒃻 𒂇 𒀀𒉿𒅕 𒀸 𒍠𒋙 𒄑𒈨𒄿𒂅 𒈾𒅆 𒀸 𒆏𒋙 𒀸 𒈤𒊑𒋙 𒋫 𒋃 𒆸𒆸 𒌋𒐊 𒀭𒈨𒌍 𒌑𒋗𒊻𒍪 𒀀𒄯𒋙𒉡𒋾 𒌑𒍝𒀠𒇷𒋙𒉡𒋾</div>
<div class='line'>𒁹𒂗 𒀉𒈝 𒍪𒄯𒋙 𒆠𒈠 𒀉𒋼𒂊 𒍝𒅆 𒀀𒈾 𒊭 𒀭𒍣𒄿 𒉺𒉡𒋙 𒈠𒀾𒇻 𒈾𒄴𒆗𒋾 𒊓𒄠𒋾 𒆷𒄫 𒀸 𒆏𒋙 𒄑𒉼 𒈾𒅆 𒀸 𒍠𒋙 𒉆𒍝𒊒 𒍝𒂍 𒀸 𒄊𒈫 𒆏 𒍢𒊏 𒌑𒅗𒁉𒄑</div>
<div class='line'>𒅆𒈫𒅀 𒆠𒄿 𒀜𒆪𒌑 𒌨𒊕 𒀭𒌋𒄥 𒀸 𒄑𒄖𒍝 𒈗𒌑𒋾 𒀀𒅆𒅁 𒀀𒄖𒌋 𒈗𒌑𒋾 𒀀𒉿𒅕 𒀸 𒋗𒈫𒋙 𒆠𒇳𒇷𒂊 𒈫 𒄑𒈨𒄿𒁲 𒊨𒈨𒌍 𒍝𒂍 𒈫𒀀𒀀 𒊕𒁺𒈨𒌍 𒀭𒁺</div>
<div class='line'>𒋙𒉡 𒄰𒊒 𒄿𒋼 𒄿𒁲𒋙 𒉏𒄈 𒄿𒁇𒊑𒅅 𒀭𒐞 𒀭𒈨𒌍 𒃲𒈨𒌍 𒌋𒐊 𒐖𒌍 𒄰𒋢 𒁍</div>
<div class='line'>𒀀𒊏𒀠𒇻 𒈠𒇷 𒁍𒈛𒌅 𒄿𒈾 𒉺𒀭 𒌉 𒉣𒂊 𒈾𒁲 𒅆𒅖𒋙 𒆗𒉡 𒀸 𒀀𒁍𒊓𒋾𒅀 𒄑𒁁𒀭𒉌𒈠 𒀀𒈾 𒈤𒊑𒋙 𒌑𒃼𒊑𒉼𒉌</div>
<div class='line'>𒀀𒄯𒋙𒈠 𒄿𒋻𒊒𒊏 𒅖𒁕𒀀𒀀 𒈨𒇴𒈬𒋗 𒄑𒍪𒋾 𒄑𒄷𒁍𒌋𒉌 𒄊𒈫 𒀭𒋾𒋙 𒃲𒋾 𒀾𒋝𒈠 𒀝𒈩 𒀀𒍣𒄑 𒄿𒈾𒁕𒀠𒀭𒉌𒈠 𒌑𒈾𒀀𒊭 𒊕𒁺𒋢</div>
<div class='line'>𒊑𒁶𒋗 𒌑𒆗𒊩𒌆𒄠𒈠 𒆠𒈠 𒌓𒈨 𒊺𒄀𒄿 𒄑𒍣𒅖 𒂊𒇷𒅀 𒄿𒃻𒊍𒋛 𒉺𒅁𒁉𒂅 𒋛𒆳 𒀭𒋾𒋙 𒃻 𒆠𒈠 𒁀𒀾𒈨 𒁍𒈛𒌅 𒈠𒇻𒌑</div>
<div class='line'>𒀀𒈾 𒊮𒁉𒅀 𒄿𒃻𒀀𒁕 𒀀𒈾 𒁕𒆠𒅀 𒀭𒄿𒋳 𒈠𒌨𒋙 𒈬𒆸 𒀊𒁍𒌓𒋾 𒋼𒀀𒅕 𒍣𒁴 𒊏𒀪𒅎 𒆠𒈾𒀀𒋾 𒅇 𒆠𒀀𒄠 𒅅𒋫𒁉 𒀉𒈝 𒆷 𒆪𒈠𒋫 𒈗 𒆠𒁴 𒂼𒁴</div>
<div class='line'>𒌨𒊑𒄭𒄿𒅗 𒁀𒄷𒆷𒋾 𒊭 𒆳 𒆕𒀀𒁉 𒇸𒌓𒈬𒌑 𒊮𒁉 𒁉𒅗𒅆 𒆗𒆗𒉌 𒅗𒈨𒄿 𒅆𒌨𒈨𒌍 𒆠𒈠 𒀀𒈨𒌍 𒇥 𒂖𒇻𒌑𒋾 𒌑𒉌𒄴𒋙</div>
<div class='line'>𒀉𒁷 𒀭𒌋𒄥 𒀭𒈾𒀀 𒋡𒁀𒀀𒋙 𒄠𒈨𒄿𒉌 𒄭𒅕𒋾 𒈾𒊏𒄠𒋾 𒊬𒋥 𒀀𒊏𒀠𒇻 𒌅𒃻𒊍𒇷</div>
<div class='line'>𒄿𒈾 𒆠𒂍𒄿𒃻 𒍢𒅕𒋾 𒊭 𒆷 𒌓𒋳𒅗𒊒 𒀭𒁉𒅁𒁍 𒄈𒇲 𒆠𒁴 𒀀𒈾 𒀭𒈗𒋢𒆷 𒉌𒃮 𒈜𒆤𒅗𒈠 𒆍 𒀭𒈹 𒀭𒀀𒀀 𒌑𒊺𒍢𒅗</div>
<div class='line'>𒆷 𒌓𒋫𒅆𒈠 𒆷 𒌅𒈦𒊬𒀭𒉌𒈠 𒁲𒅔 𒅗𒊏𒅆𒄿 𒌌 𒀀𒊭𒄠 𒄿𒈾 𒆠𒂍 𒀭𒃻𒈦 𒅁𒉿𒊒 𒁕𒍝𒀀𒋾 𒅇 𒆤𒈠𒃻𒀀𒋾</div>
<div class='line'>𒅋𒋼𒌋𒌋 𒀖𒁲𒁀𒉌𒅗𒀀𒈠 𒀸 𒄷𒁓𒊑𒅆𒈾 𒌑𒊏𒀀𒋾 𒀀𒀀 𒅕𒄭𒄿𒅗 𒅆𒀉𒌓</div>
<div class='line'>𒇽𒍗 𒀭𒉡𒌑 𒃻 𒀸 𒆠𒁴 𒋫𒄠𒊒 𒊭 𒊑𒀪𒂊 𒋃𒊏𒄭 𒊭 𒀜𒅀 𒀭𒊹 𒈗 𒀭𒈨𒌍 𒌑𒌑𒍮𒌋 𒈠𒆷 𒈜𒁍𒋙</div>
<div class='line'>𒈗 𒃻 𒌌𒌅 𒀀𒍢𒂊 𒀭𒌑𒅆 𒀀𒁲 𒂊𒆗𒀭𒌓𒅆 𒈠𒋫𒀀𒋾 𒀮𒄯𒅆𒈾 𒆠𒈠 𒆠𒂊 𒍑𒋰𒊒𒌑𒈠 𒄿𒁁𒇻 𒄀𒅎𒊒</div>
<div class='line'>𒈗 𒃻 𒀭𒊹 𒄿𒈾 𒉺𒀭 𒊓𒀭𒄖𒋾𒋙 𒂊𒄫 𒀀𒆠𒀉 𒂔 𒂖𒇷𒋾 𒊭 𒄑𒊬 𒃶𒉣 𒌓𒋻 𒆳𒆗𒈾𒈾 𒃮𒊭 𒍝𒅆 𒀀𒈾 𒁺𒌨 𒁕𒊑</div>
<div class='line'>𒄿𒅆𒈬𒋙𒈠 𒀭𒅀𒀊𒊒 𒀭𒈝𒁀 𒀭𒀮𒊒𒋙 𒍪𒄯𒋙 𒈾𒊍𒊒 𒌑𒊩𒆷𒈬 𒆰𒋙 𒌝𒌋𒌋𒋙 𒆠𒆗𒋙 𒌑𒊺𒍝𒁍 𒄿𒈾 𒌓𒄩𒊑 𒇽𒈜𒅗𒁀𒋾 𒆷 𒅅𒊒𒁀𒀾𒋙</div>
<div class='line'>𒋗𒌑 𒍝𒊒𒌑𒅗 𒅆𒂊𒄷 𒈬𒁲𒂊 𒀀𒈠𒋾 𒊏𒉺𒀾 𒊻𒉌 𒁄𒆪𒌋 𒅗𒊏𒀾 𒋫𒋆𒋾 𒊭 𒄑𒄯𒈨𒌍 𒃻 𒈥𒆜 𒆕𒋡𒊑 𒄭𒄿𒂅</div>
<div class='line'>𒊭𒀀 𒀸 𒋡𒁉𒂊𒋙 𒅁𒄷𒌑 𒄩𒋛𒊓𒋙 𒀀𒊕𒆪 𒄿𒆪𒆷 𒀭𒉣𒆷 𒌑𒆏𒁉𒊓 𒄩𒀭𒁹 𒈨𒇴𒈨 𒈗𒋾𒋙 𒃲𒌅𒋾 𒂊𒆤𒆸𒆪𒉡 𒀀𒁲 𒃻𒀀𒊑</div>
<div class='line'>𒀀𒈠𒌅 𒀭𒉌𒌅 𒆠𒄿 𒄀𒄑𒍢 𒀸 𒊮𒁉𒆪𒉡 𒇻𒌑 𒈾𒁕𒀀𒋫 𒀜𒋃 𒀀𒈾 𒂊𒆷𒀀𒋾 𒀀𒁲 𒀀𒄩𒊓𒊓𒅗 𒅅𒁀𒄠𒈠</div>
<div class='line'>𒀀𒃲𒋾𒈠 𒆠𒈠 𒀉𒇷 𒋫𒉿𒅅 𒁕𒈨 𒃻 𒀸 𒍮𒍢𒂊 𒄿𒁲𒅆𒋙 𒀉𒆗𒀠𒆷𒆪 𒂗𒄵𒆠 𒅅𒉐𒈬𒋙𒈠 𒄿𒋻𒊏𒆪 𒊮𒁍𒌋𒋙</div>
<div class='line'>𒅇 𒆠𒈠 𒇸𒇷𒁲 𒂄 𒍢𒄴𒊒 𒃻 𒀸 𒌋𒅗 𒌍𒌋𒌋𒋾𒋙 𒂊𒇻𒌑 𒊮𒁍𒋙 𒀉𒆗𒄠𒉺𒄷 𒅎 𒀀𒈾 𒅗𒋙 𒅇 𒂕𒋙 𒀉𒋼𒉌𒄑𒍢</div>
<div class='line'>𒅗𒂍𒌅 𒌑𒃻𒊍𒊑𒄴𒈠 𒇇𒀀 𒊮𒁉 𒄿𒃮𒁉 𒀸 𒋢𒌑𒆠 𒋻𒋫𒌓 𒌑𒍢𒈠 𒅁𒊑 𒂊𒁍 𒋻𒂼𒆷 𒀀𒈾 𒅗𒋙 𒌑𒊓𒀊 𒊑𒅅𒈬 𒃲𒌅 𒅖𒋫𒅘𒃶 𒇇𒀀 𒀀𒀀</div>
<div class='line'>𒈪𒉡𒌑 𒀭𒈾𒀀𒋾 𒋫𒅆𒌋𒌋𒉌 𒅀𒀀𒅆 𒄿𒃻𒊍𒋛 𒄥𒁲 𒀭𒌋𒄥 𒀭𒊩𒌆𒆠𒃲 𒊭 𒀀𒈾 𒊑𒍮𒋾 𒉣𒈠 𒄿𒍣𒍪 𒀸 𒉺𒀭 𒁀𒄷𒆷𒋾 𒆳𒀸𒋩𒆠 𒈥𒍢𒅖 𒀉𒁕𒇳</div>
<div class='line'>𒅇 𒋗𒌑 𒇽𒀀𒁀 𒊭 𒀸 𒈤𒊑𒂊 𒁕𒀪𒌅 𒅎𒄷𒊒 𒀸 𒌋𒌋𒉌𒋾 𒀜𒋙 𒂊𒍣𒍪 𒄿𒈾 𒊻𒉌 𒉌𒆸𒋾 𒊭 𒀭𒂍𒀀 𒌑𒆳𒇷𒈬𒋙</div>
<div class='line'>𒅗𒃻𒂊 𒁲𒇷𒇷 𒄿𒈾 𒊮𒁉𒋙 𒅖𒁺𒌓𒈠 𒆠𒀀𒄠 𒀸 𒀫𒊑𒋙 𒅅𒁉 𒈠𒀀 𒀾𒋙 𒀀𒁲𒂊 𒀀𒈾 𒇷𒄷𒄭𒋾 𒀀𒀀 𒀉𒄷𒉌 𒀀𒀀 𒄑𒊩𒌨𒌋𒉌</div>
<div class='line'>𒃻 𒀭𒌋𒄥 𒅅𒁍𒌋 𒅁𒅆𒋾𒅀 𒇻𒁍𒍑 𒅋𒌨𒈠 𒀀𒈾 𒂍𒃲 𒌑𒃻𒀭𒉌 𒈠𒀀 𒀭𒉡𒌑 𒇻 𒉆𒁔𒁉𒅀</div>
</div>