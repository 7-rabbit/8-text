<div class='block'>
<div class='line'>𒀀𒈾 𒈗 𒂗𒅀</div>
<div class='line'>𒀴𒅗 𒁹𒁀𒆷𒋛𒄿</div>
<div class='line'>𒇻𒌋 𒁲𒈬 𒀀𒈾 𒈗 𒂗𒅀</div>
<div class='line'>𒀭𒉺 𒀭𒀫𒌓 𒀀𒈾 𒈗 𒂗𒅀</div>
<div class='line'>𒌨𒊒𒁍 𒀸 𒌋𒅗 𒌑𒉀𒄷</div>
<div class='line'>𒊭 𒈗 𒁁𒉌 𒅖𒁓𒀭𒉌</div>
<div class='line'>𒁹 𒌑𒉀𒄷 𒈨𒅎𒈠</div>
<div class='line'>𒁹 𒂍 𒈾 𒌑𒊺𒊑𒅁</div>
<div class='line'>𒇽 𒁉 𒈨𒅎𒈠 𒆷 𒋗𒀀𒌓</div>
<div class='line'>𒋗𒋢 𒆳𒄉</div>
<div class='line'>𒁹 𒊨𒆕𒄷 𒇻 𒀀𒊑𒁍𒄷</div>
<div class='line'>𒈨𒅎𒈠 𒊭 𒈾𒋗𒌑</div>
<div class='line'>𒀀𒈾 𒂍 𒈾 𒃻𒉌𒅖</div>
<div class='line'>𒁹 𒅆 𒈾 𒀉𒁲</div>
<div class='line'>𒂍 𒁉 𒅖𒁲𒄷 𒌇𒅆</div>
<div class='line'>𒅖𒁲𒄷 𒉌𒈨𒇻</div>
<div class='line'>𒁹 𒄑𒍮𒊒 𒇻𒌋 𒍜</div>
<div class='line'>𒇻𒌋 𒄑𒍮𒊒</div>
<div class='line'>𒇻𒌋 𒈨𒅎𒈠 𒈾𒅆𒈠</div>
<div class='line'>𒁹 𒀀𒈾 𒂍 𒈾 𒊒𒁲</div>
<div class='line'>𒈾 𒁉 𒍣𒀉𒌓 𒊏𒁉𒌓</div>
<div class='line'>𒅅𒅗𒀠</div>
<div class='line'>𒀭𒉺 𒀭𒀫𒌓 𒀀𒈾 𒈗</div>
<div class='line'>𒂗𒅀 𒌨𒊒𒁍 𒋾𒆷</div>
<div class='line'>𒌓𒈨𒌍 𒊒𒄣𒋾 𒅆𒁍𒌑𒌓</div>
<div class='line'>𒀖𒌓𒌅 𒀀𒈾 𒈗 𒂗𒅀</div>
<div class='line'>𒀖𒁲𒉡 𒇽𒀴𒈨𒌍𒅀</div>
<div class='line'>𒄿𒁀𒀾𒅆 𒀸 𒆳𒇽𒃲𒃻𒆠𒂊</div>
<div class='line'>𒀀𒊮 𒄑𒊬 𒄿𒁀𒀾𒅆</div>
<div class='line'>𒇽𒀴𒈨𒌍𒉌 𒊭 𒇽𒃲𒁉𒈜</div>
<div class='line'>𒄑𒊬𒈨𒌍𒅀 𒄑𒍝𒄴𒌓</div>
<div class='line'>𒀉𒋫𒍮 𒌦𒈨𒌍𒅀</div>
<div class='line'>𒊌𒋫𒀾𒅆𒁺𒉌 𒌦𒈨𒌍</div>
<div class='line'>𒋬 𒋡𒉌 𒌑𒁉𒅆𒁺𒌋𒉌</div>
<div class='line'>𒅅𒁺𒌨𒊒 𒄴𒊑𒄣</div>
<div class='line'>𒀭𒈨𒌍𒉌 𒆷 𒌑𒊏𒄠𒈬𒉌</div>
<div class='line'>𒀀𒈾 𒈗 𒊑𒂊𒈬</div>
<div class='line'>𒇷𒄑𒁁𒋢 𒇽𒃻𒂗𒉣</div>
<div class='line'>𒄑𒋛𒅀 𒈜𒆠𒁺</div>
<div class='line'>𒁲𒂊𒉌 𒇷𒁍𒍑</div>
</div>