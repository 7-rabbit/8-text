<div class='block'>
<div class='line'>𒀀𒈾 𒈗 𒂗𒅀</div>
<div class='line'>𒀴𒅗 𒁹𒀭𒈦𒂗𒉽</div>
<div class='line'>𒇻 𒁲𒈬 𒀀𒈾 𒈗 𒂗𒅀</div>
<div class='line'>𒋬 𒌋𒅗 𒁹𒀭𒈦𒀀𒀸</div>
<div class='line'>𒊭 𒁁𒉌 𒅖𒁓𒀀𒉌</div>
<div class='line'>𒈠𒀀 𒀲𒆳𒊏𒈨𒌍 𒄞𒀴𒈨𒌍</div>
<div class='line'>𒇻𒄭𒀀𒈨𒌍 𒊭 𒋬 𒆳𒋫𒁀𒇷</div>
<div class='line'>𒈾𒍝𒉌 𒈠𒀀 𒆠 𒈠𒍢 𒀸 𒅆𒅗</div>
<div class='line'>𒅁𒆤𒁲 𒈠 𒀀𒋫𒀀 𒆷 𒌨𒁓</div>
<div class='line'>𒈫𒋙 𒈠𒍢 𒀸 𒌋𒅗 𒂗𒅀</div>
<div class='line'>𒀀𒊓𒉺𒊏 𒐏𒐋 𒀲𒆳𒊏𒈨𒌍</div>
<div class='line'>𒁹 𒈨 𒐕𒐊 𒄞𒈨𒌍 𒐉 𒅆 𒐋 𒈨 𒌍𒐊</div>
<div class='line'>𒇻𒄭𒀀𒈨𒌍 𒀸 𒉺𒉌𒅀</div>
<div class='line'>𒌍𒐈 𒀲𒆳𒊏𒈨𒌍 𒁹 𒈨 𒌍𒐊</div>
<div class='line'>𒄞𒀴𒈨𒌍 𒀸 𒅆 𒁹𒀸𒋩𒉽𒅕</div>
<div class='line'>𒀀𒈾 𒃻𒀀𒋙 𒉈𒂊𒈬</div>
<div class='line'>𒀀𒊓𒃶𒋙 𒅗𒉌𒆪 𒀀𒍝𒁁𒀜</div>
<div class='line'>𒀀𒆗𒋙 𒀸 𒌋𒅗 𒂗𒄿𒅀</div>
<div class='line'>𒄿𒋫𒋫𒅗 𒌋𒐋 𒄑𒃡𒈨𒌍</div>
<div class='line'>𒊭 𒋬 𒅆 𒁹𒂗𒅁𒉌</div>
<div class='line'>𒄿𒇷𒆪𒉌𒉌 𒁹𒀀𒀀𒉌𒊑</div>
<div class='line'>𒅎𒋫𒀜𒄩 𒀸 𒌋𒅗𒄭𒅀</div>
<div class='line'>𒅅𒋫𒊏𒌒 𒀀𒈾𒆪</div>
<div class='line'>𒄠𒋫𒄩𒌒 𒀉𒋾𒈠𒇷</div>
<div class='line'>𒀸 𒐈𒌓𒈨 𒁹𒀀𒋻𒋧𒆠 𒁹𒈠𒋾𒀭</div>
<div class='line'>𒀸 𒌋𒅗 𒉺𒅁𒋾 𒀀𒇉 𒄑𒃡𒈨𒌍</div>
<div class='line'>𒄿𒋼𒀀𒊏𒊒𒉌 𒌋 𒀀𒈾𒆪</div>
<div class='line'>𒀸 𒊮𒁉 𒀝𒋫𒊏𒉌</div>
<div class='line'>𒌑𒈠𒀀 𒀸 𒌋𒅗𒅀</div>
<div class='line'>𒈠𒀀 𒇷𒄩𒍝𒉌 𒀸 𒁀𒋼</div>
<div class='line'>𒀭𒉌𒋼 𒊺𒁉𒊏𒉌</div>
<div class='line'>𒈗 𒂗 𒇻 𒌑𒁕</div>
<div class='line'>𒆷 𒅋𒆠𒉌 𒋗𒌑</div>
<div class='line'>𒀀𒈾 𒈠𒀀𒋾 𒊭 𒂗𒅀</div>
<div class='line'>𒁲𒈬 𒀀𒆗𒌋𒌋 𒀀𒉌𒉡</div>
<div class='line'>𒌋𒌆𒇷𒉌 𒉌𒉺𒀾</div>
<div class='line'>𒊮𒁉 𒈗 𒂗𒅀 𒀀𒆗𒌋𒌋</div>
<div class='line'>𒇻 𒄭𒂵</div>
</div>