<div class='block'>
<div class='line'>𒀀𒈾 𒈗 𒂗𒅀</div>
<div class='line'>𒀴𒅗 𒁹𒀴𒀭𒉺</div>
<div class='line'>𒇻𒌋 𒁲𒈬 𒀀𒈾 𒈗 𒂗𒐊</div>
<div class='line'>𒀸𒋩 𒀭𒌍 𒀭𒌓 𒀭𒀫𒌓</div>
<div class='line'>𒀭𒇡𒉺𒉌𒌈 𒀭𒉺 𒀭𒌨𒈨𒌈</div>
<div class='line'>𒀭𒌋𒐊 𒊭 𒌷𒀏 𒀭𒌋𒐊 𒊭 𒌷𒇹𒀭</div>
<div class='line'>𒀭𒈨𒌍 𒀭𒉡𒌋𒋼 𒃲𒈨𒌍</div>
<div class='line'>𒊏𒄿𒈬𒋼 𒈗𒋾𒅗</div>
<div class='line'>𒁹 𒈨 𒈬𒀭𒈾𒈨𒌍 𒀀𒈾 𒈗 𒂗𒅀</div>
<div class='line'>𒇻𒁄𒇷𒂅 𒅆𒁍𒋾 𒀖𒌅𒌅</div>
<div class='line'>𒀀𒈾 𒈗 𒂗𒅀 𒇻𒉺𒅁𒁉𒌋</div>
<div class='line'>𒀸 𒌋𒅗 𒇻𒀬𒈨𒌍 𒊭 𒈗 𒂗 𒅖𒁓𒀭𒉌</div>
<div class='line'>𒈠𒀀 𒇻 𒀉𒅗𒆪𒉡 𒇲𒂊 𒇻 𒆷𒀾𒋗</div>
<div class='line'>𒃮𒁍 𒁲𒅀𒆥 𒀀𒆗𒌋𒌋</div>
<div class='line'>𒊮𒁍 𒊭 𒈗 𒂗𒅀 𒇻 𒄭𒂵𒋙</div>
<div class='line'>𒌉𒈨𒌍𒁀𒉌𒂊 𒊭 𒆍𒀭𒆠</div>
<div class='line'>𒌉𒈨𒌍𒁀𒉌𒂊 𒊭 𒁈𒉺𒇻𒆠</div>
<div class='line'>𒀀𒈾 𒂄𒈨 𒊭 𒈗 𒂗𒅀</div>
<div class='line'>𒄿𒊑𒆪𒌑𒉌</div>
<div class='line'>𒈠𒀀 𒄿𒋛𒉡 𒊭 𒆍𒀭𒆠</div>
<div class='line'>𒋗𒌑</div>
<div class='line'>𒈠𒀀 𒀀𒆠𒂊 𒉌𒀉𒊒𒌨 𒉌𒋾𒅅</div>
<div class='line'>𒈠𒀀 𒉌𒊒𒌒 𒇻𒀬𒈨𒌍</div>
<div class='line'>𒀸 𒅆 𒀭𒂗 𒉌𒁍𒍑</div>
<div class='line'>𒈪𒄿𒉡 𒊭 𒈗 𒂗 𒄿𒃮𒁍𒉌</div>
<div class='line'>𒁹𒀭𒋙𒆰𒆕 𒌉𒌉 𒊭 𒁹𒂊𒁲𒊑</div>
<div class='line'>𒈗 𒁁𒉌 𒌑𒁕𒋙 𒌅𒂍</div>
<div class='line'>𒌉𒌉 𒌅𒂍 𒋗𒌋 𒈠𒀀 𒇷𒊒𒌒</div>
<div class='line'>𒈠𒀀 𒄀𒉡𒌋 𒆷𒀾𒆲</div>
</div>