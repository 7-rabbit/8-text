<div class='block'>
<div class='line'>𒁳𒁉 𒃻 𒀭𒈪 𒀸 𒉿𒅀 𒀀𒈾 𒈗 𒁁𒉌𒐊 𒌌 𒌑𒊺𒌍𒈬</div>
<div class='line'>𒀀𒁺𒌑 𒈠𒀠𒁕𒊒 𒆪𒌑𒈬 𒀀𒈾 𒈗 𒁁𒉌𒐊 𒀠𒋰𒊏</div>
<div class='line'>𒃻 𒀭𒈪 𒅆𒌨𒋙 𒀀𒈾 𒂗 𒌗 𒂗 𒌓𒈬 𒂗 𒈠𒊍𒇡𒌈 𒂗 𒌨𒊑𒌈</div>
<div class='line'>𒀀𒊬 𒌑𒊬𒊒𒌑 𒅇 𒀀𒊬 𒀭𒌍 𒀭𒈪𒋙 𒄿𒋚𒄩𒂅𒈠 𒄿𒈾𒊍𒋢𒆪</div>
<div class='line'>𒅆𒌨𒋙 𒀭𒉡𒌈 𒄿𒈤𒄩𒊒 𒌗𒋞 𒆳𒈥𒌅𒆠 𒅇</div>
<div class='line'>𒁍𒊒𒊻𒋢𒌑 𒀀𒈾 𒋀𒀕𒆠 𒈾𒁷 𒅆𒌨 𒃻 𒌓 𒌋𒐉𒆚 𒃻 𒋡𒁍𒌑</div>
<div class='line'>𒌓 𒌋𒐉𒆚 𒆳𒉏𒈠𒆠 𒌨𒊑𒌈 𒀀𒊬 𒌑𒊺𒅕𒊒𒌑 𒌌 𒉌𒄿𒁺</div>
<div class='line'>𒈪𒉌𒌓 𒀭𒈪𒋙 𒀀𒈾 𒌋𒅗 𒅎𒍇𒇻 𒌋 𒅎𒈥𒌅 𒅋𒋫𒄩𒀜</div>
<div class='line'>𒅆𒌨 𒃻 𒆳𒉏𒈠𒆠 𒌋 𒆳𒈥𒌅𒆠 𒌌𒌅 𒅎𒆳𒊏 𒌋 𒅎𒋛𒁲</div>
<div class='line'>𒆠 𒃻 𒅎𒂇 𒅆𒂟 𒃻 𒋢𒁇𒌈𒆠 𒌋 𒌵𒆠𒄿 𒃮𒁉𒋙 𒃻 𒄿𒊑𒈬</div>
<div class='line'>𒀉𒌈 𒃻 𒈠𒋫𒀀𒋾 𒃮𒁉 𒅆𒄿 𒌋𒐊 𒀭𒌍 𒆳𒌵𒆠 𒐖𒌍 𒀭𒌍</div>
<div class='line'>𒆳𒉏𒈠𒆠 𒂊𒆷𒀀𒋾 𒀭𒌍 𒆳𒈥𒌅𒆠 𒉺𒅁𒆷𒀀𒋾 𒀭𒌍 𒆳𒋢𒂔𒆠</div>
<div class='line'>𒀾𒋙 𒈠𒊍𒇡𒌈 𒃻 𒁀𒊏𒊑𒌅 𒃻 𒌑𒍝𒀀</div>
<div class='line'>𒃮𒁉𒋙 𒃻 𒄿𒊑𒈬</div>
<div class='line'>𒌋 𒌋𒌋𒈠 𒅗𒆷𒈬 𒆷</div>
<div class='line'>𒇽𒊬𒊏𒁍 𒄿𒃮𒁉</div>
<div class='line'>𒌦𒈨𒌍 𒈠𒀀𒋾 𒆷 𒄿𒋆𒈬𒌑</div>
<div class='line'>𒇽𒃲𒀀𒅆𒉿 𒀀𒆠 𒃻 𒄿𒇷𒀪𒌑 𒇷𒁍𒍑</div>
<div class='line'>𒅇 𒀸 𒃲𒈨𒌍 𒃻 𒇽𒅗𒀠𒁺 𒇻𒌑 𒇽𒀀𒊏𒈬 𒆳</div>
<div class='line'>𒁹𒂗 𒉣 𒈗 𒇻𒊺𒂗𒉌 𒆷 𒄒𒋾𒋙 𒇻𒉿𒀉𒌅𒋙 𒀭𒉡𒌅</div>
<div class='line'>𒀉𒌈 𒄿𒈤𒄩𒊒𒈠 𒊮𒁉 𒈗 𒁁𒉌𒐊 𒄿𒁕𒀊 𒀸 𒀭𒈪 𒀭𒌍</div>
<div class='line'>𒀯𒊕𒈨𒃻 𒁺𒄑 𒀀𒈾 𒈗 𒋗𒈝 𒆪𒈪𒋙 𒆏𒌅 𒂊𒁺𒌑 𒍗</div>
<div class='line'>𒀸 𒌋𒅗 𒋗𒈬 𒀀𒂵𒀀 𒈗 𒈠𒀪𒁺 𒇻𒌑 𒊏𒄷𒊻 𒀀𒁲 𒌋𒌋𒉡 𒋗𒈝</div>
<div class='line'>𒀀𒈾 𒈗 𒄿𒃮𒁍𒌑 𒆠𒄿 𒈗 𒄿𒄒𒉿 𒈗 𒀭𒈨𒌍 𒃻 𒀭𒂊 𒌋 𒆠𒁴</div>
<div class='line'>𒋗𒈝 𒀀𒈾 𒈗 𒁁𒉌𒐊 𒅋𒋰𒊏 𒌋𒌋𒁲𒂊𒈠 𒈗 𒄿𒃮𒁉 𒌝𒈠</div>
<div class='line'>𒈗 𒀭𒈨𒌍𒈠 𒋗𒈝 𒅋𒋰𒊏 𒃻 𒇽𒊬𒊏𒁍 𒅇 𒃻 𒊒𒁉𒂊</div>
<div class='line'>𒄠𒈨𒉌𒄿 𒌨𒁍𒊏 𒀀𒈾𒆪 𒌝𒈠 𒈗 𒂊𒇷 𒌋𒌆𒇷𒋙 𒇻𒌑</div>
<div class='line'>𒂊𒋾𒅅𒈠 𒂊𒇷 𒌋𒌆𒇷𒋙 𒇻𒌑 𒃻𒆥𒈠 𒊮𒁉 𒈗 𒁁𒉌𒐊 𒇷𒁳</div>
<div class='line'>𒀭𒂗 𒌋 𒀭𒀝 𒈠𒋫𒀀𒋾 𒃮𒁉 𒀀𒈾 𒁍𒄴 𒈗 𒁁𒉌𒐊 𒀖𒁲𒉡</div>
<div class='line'>𒈗 𒉈𒂊𒈬 𒅋𒋳𒈾𒀭𒉌 𒌝𒈠 𒂗𒉣𒀀 𒌑𒀫 𒌋 𒊩𒈠 𒃻 𒋾𒁺𒌑</div>
<div class='line'>𒆠𒁀𒀀 𒂗𒈾 𒊩𒈠 𒃻 𒀸 𒉺𒉌𒐊 𒁀𒉡𒌑 𒅇 𒃻𒇴 𒆳 𒀸 𒌋𒅗 𒈗 𒁁𒉌𒐊</div>
<div class='line'>𒁕𒀀𒁍 𒀀𒈾 𒈗 𒀠𒋰𒊏 𒈫𒋙 𒐈𒋙 𒈠𒀠𒋻 𒀸 𒉺𒀭 𒈗</div>
<div class='line'>𒇸𒋢𒈠 𒈗 𒀀𒈾 𒊮 𒁳𒁉 𒇷𒊒𒌒 𒈗 𒇻𒈪𒄑𒋢</div>
<div class='line'>𒃻 𒁳𒁉 𒊭 𒆤𒌈 𒀀𒈾 𒈗 𒁁𒉌𒐊 𒀾𒁓</div>
<div class='line'>𒃻 𒁹𒁵𒈾𒁉𒋼</div>
</div>