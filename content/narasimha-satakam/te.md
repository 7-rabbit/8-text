
<h1>నరసింహ శతకము</h1>
<p>
సీ. శ్రీమనోహర! సురా - ర్చిత సింధుగంభీర!<br/>
భక్తవత్సల! కోటి - భానుతేజ!<br/>
కంజనేత్ర! హిరణ్య - కశ్యపాంతక! శూర!<br/>
సాధురక్షణ! శంఖ - చక్రహస్త!<br/>
ప్రహ్లాద వరద! పా - పధ్వంస! సర్వేశ!<br/>
క్షీరసాగరశాయి! - కృష్ణవర్ణ!<br/>
పక్షివాహన! నీల - భ్రమరకుంతలజాల!<br/>
పల్లవారుణపాద - పద్మయుగళ!<br/>
<br/>
తే. చారుశ్రీచందనాగరు - చర్చితాంగ!<br/>
కుందకుట్మలదంత! వై - కుంఠధామ!<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. పద్మలోచన! సీస - పద్యముల్ నీ మీద<br/>
జెప్పబూనితినయ్య! - చిత్తగింపు<br/>
గణ యతి ప్రాస ల - క్షణము జూడగలేదు<br/>
పంచకావ్య శ్లోక - పఠన లేదు<br/>
అమరకాండత్రయం - బరసి చూడగలేదు<br/>
శాస్త్రీయ గ్రంథముల్ - చదువలేదు<br/>
నీ కటాక్షంబున - నే రచించెద గాని<br/>
ప్రజ్ఞ నాయది గాదు - ప్రస్తుతింప<br/>
<br/>
తే. దప్పుగలిగిన సద్భక్తి - తక్కువౌనె<br/>
చెఱకునకు వంకపోయిన - చెడునె తీపు?<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. నరసింహ! నీ దివ్య - నామమంత్రముచేత<br/>
దురితజాలము లన్ని - దోలవచ్చు<br/>
నరసింహ! నీ దివ్య - నామమంత్రముచేత<br/>
బలువైన రోగముల్ - పాపవచ్చు<br/>
నరసింహ! నీ దివ్య - నామమంత్రముచేత<br/>
రిపుసంఘముల సంహ - రింపవచ్చు<br/>
నరసింహ! నీ దివ్య - నామమంత్రముచేత<br/>
దండహస్తుని బంట్ల - దరమవచ్చు<br/>
<br/>
తే. భళిర! నే నీ మహామంత్ర - బలముచేత<br/>
దివ్య వైకుంఠ పదవి సా - ధింపవచ్చు<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. ఆదినారాయణా! - యనుచు నాలుకతోడ<br/>
బలుక నేర్చినవారి - పాదములకు<br/>
సాష్టాంగముగ నమ - స్కార మర్పణ జేసి<br/>
ప్రస్తుతించెదనయ్య - బహువిధముల<br/>
ధరణిలో నరులెంత - దండివారైనను<br/>
నిన్ను గాననివారి - నే స్మరింప<br/>
మేము శ్రేష్ఠుల మంచు - మిడుకుచుంచెడివారి<br/>
చెంత జేరగబోను - శేషశయన<br/>
<br/>
తే. పరమ సాత్వికులైన నీ - భక్తవరుల<br/>
దాసులకు దాసుడను సుమీ - ధాత్రిలోన<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. ఐశ్వర్యమునకు ని - న్ననుసరింపగలేదు<br/>
ద్రవ్య మిమ్మని వెంట - దగులలేదు<br/>
కనక మిమ్మని చాల - కష్టపెట్టగలేదు<br/>
పరుస మిమ్మని నోట - బలకలేదు<br/>
సొమ్ము లిమ్మని నిన్ను - నమ్మి కొల్వగలేదు<br/>
భూము లిమ్మని పేరు - బొగడలేదు<br/>
బలము నిమ్మని నిన్ను - బ్రతిమాలగాలేదు<br/>
పసుల నిమ్మని పట్టు - పట్టలేదు<br/>
<br/>
తే. నేను కోరిన దొక్కటే - నీలవర్ణ<br/>
చయ్యనను మోక్షమిచ్చిన - జాలు నాకు<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. మందుడనని నన్ను - నింద జేసిననేమి?<br/>
నా దీనతను జూచి - నవ్వ నేమి?<br/>
దూరభారములేక - తూలనాడిన నేమి?<br/>
ప్రీతిసేయక వంక - బెట్ట నేమి?<br/>
కక్కసంబులు పల్కి - వెక్కిరించిన నేమి?<br/>
తీవ్రకోపముచేత - దిట్ట నేమి?<br/>
హెచ్చుమాటలచేత - నెమ్మె లాడిన నేమి?<br/>
చేరి దాపట గేలి - చేయనేమి?<br/>
<br/>
తే. కల్పవృక్షంబువలె నీవు - గల్గ నింక<br/>
బ్రజల లక్ష్యంబు నాకేల? - పద్మనాభ!<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. చిత్తశుద్ధిగ నీకు - సేవజేసెదగాని<br/>
పుడమిలో జనుల మె - ప్పులకు గాదు<br/>
జన్మపావనతకై - స్మరణజేసెద గాని<br/>
సరివారిలో బ్రతి - ష్ఠలకు గాదు<br/>
ముక్తికోసము నేను - మ్రొక్కి వేడెదగాని<br/>
దండిభాగ్యము నిమి - త్తంబు గాదు<br/>
నిన్ను బొగడను విద్య - నేర్చితినేకాని<br/>
కుక్షినిండెడు కూటి - కొఱకు గాదు<br/>
<br/>
తే. పారమార్థికమునకు నే బాటుపడితి<br/>
గీర్తికి నపేక్షపడలేదు - కృష్ణవర్ణ!<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. శ్రవణ రంధ్రముల నీ - సత్కథల్ పొగడంగ<br/>
లేశ మానందంబు - లేనివాడు<br/>
పుణ్యవంతులు నిన్ను - బూజసేయగ జూచి<br/>
భావమందుత్సాహ - పడనివాడు<br/>
భక్తవర్యులు నీ ప్ర - భావముల్ పొగడంగ<br/>
దత్పరత్వములేక - తలగువాడు<br/>
తనచిత్తమందు నీ - ధ్యాన మెన్నడు లేక<br/>
కాలమంతయు వృథా - గడపువాడు<br/>
<br/>
తే. వసుధలోపల వ్యర్థుండు - వాడె యగును<br/>
మఱియు జెడుగాక యెప్పుడు - మమతనొంది.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. గౌతమీస్నానాన - గడతేఱుద మటన్న<br/>
మొనసి చన్నీళ్లలో - మునుగలేను<br/>
తీర్థయాత్రలచే గృ - తార్థు డౌదమటన్న<br/>
బడలి నేమంబు లే - నడపలేను<br/>
దానధర్మముల స - ద్గతిని జెందుదమన్న<br/>
ఘనముగా నాయొద్ద - ధనములేదు<br/>
తపమాచరించి సా - ర్థకము నొందుదమన్న<br/>
నిమిషమైన మనస్సు - నిలుపలేను<br/>
<br/>
తే. కష్టములకోర్వ నాచేత - గాదు నిన్ను<br/>
స్మరణచేసెద నా యథా - శక్తి కొలది.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. అర్థివాండ్రకు నీకు - హాని జేయుట కంటె<br/>
దెంపుతో వసనాభి - దినుట మేలు<br/>
ఆడుబిడ్డలసొమ్ము - లపహరించుట కంటె<br/>
బండ గట్టుక నూత - బడుట మేలు<br/>
పరులకాంతల బట్టి - బల్మి గూడుట కంటె<br/>
బడబాగ్ని కీలల - బడుట మేలు<br/>
బ్రతుకజాలక దొంగ - పనులు చేయుట కంటె<br/>
గొంగుతో ముష్టెత్తు - కొనుట మేలు<br/>
<br/>
తే. జలజదళనేత్ర నీ భక్త - జనులతోడి<br/>
జగడమాడెడు పనికంటె - జావు మేలు<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. గార్దభంబున కేల - కస్తూరి తిలకంబు?<br/>
మర్కటంబున కేల - మలయజంబు?<br/>
శార్ధూలమునక కేల - శర్కరాపూపంబు?<br/>
సూకరంబున కేల - చూతఫలము?<br/>
మార్జాలమున కేల - మల్లెపువ్వులబంతి?<br/>
గుడ్లగూబల కేల - కుండలములు?<br/>
మహిషంబునకు యేల ని - ర్మలమైన వస్త్రముల్?<br/>
బక సంతతికి నేల - పంజరంబు?<br/>
<br/>
తే. ద్రోహచింతన జేసెడి - దుర్జనులకు<br/>
మధురమైనట్టి నీనామ - మంత్రమేల?<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. పసరంబు పందైన - బసులకాపరి తప్పు<br/>
ప్రజలు దుర్జనులైన - ప్రభుని తప్పు<br/>
భార్య గయ్యాళైన - బ్రాణనాధుని తప్పు<br/>
తనయుండు దుష్టైన - తండ్రి తప్పు<br/>
సైన్యంబు చెదిరిన - సైన్యనాధుని తప్పు<br/>
కూతురు చెడుగైన - మాత తప్పు<br/>
అశ్వంబు చెడుగైన - నారోహకుని తప్పు<br/>
దంతి దుష్టయిన మా - వంతు తప్పు<br/>
<br/>
తే. ఇట్టి తప్పులెఱుంగక - యిచ్చవచ్చి<br/>
నటుల మెలగుదు రిప్పు డీ - యవని జనులు.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. కోతికి జలతారు - కుళ్లాయి యేటికి?<br/>
విరజాజి పూదండ - విధవ కేల?<br/>
ముక్కిడితొత్తుకు - ముత్తెంపు నత్తేల?<br/>
నద్ద మేమిటికి జా - త్యంధునకును?<br/>
మాచకమ్మకు నేల - మౌక్తికహారముల్?<br/>
క్రూరచిత్తునకు స - ద్గోష్ఠు లేల?<br/>
ఱంకుబోతుకు నేల - బింకంపు నిష్ఠలు?<br/>
వావి యేటికి దుష్ట - వర్తనునకు?<br/>
<br/>
తే. మాట నిలుకడ సుంకరి - మోటు కేల?<br/>
చెవిటివానికి సత్కథా - శ్రవణ మేల?<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. మాన్యంబులీయ స - మర్ధుడొక్కడు లేడు<br/>
మాన్యముల్ జెఱుప స - మర్ధు లంత<br/>
యెండినయూళ్ల గో - డెఱిగింప డెవ్వడు<br/>
బండిన యూళ్లకు - బ్రభువు లంత<br/>
యితడు పేద యటంచు - నెఱిగింప డెవ్వడు<br/>
కలవారి సిరు లెన్న - గలరు చాల<br/>
దనయాలి చేష్టల - తప్పెన్న డెవ్వడు<br/>
పరకాంత ఱంకెన్న - బెద్ద లంత<br/>
<br/>
తే. యిట్టి దుష్టుల కధికార - మిచ్చినట్టి<br/>
ప్రభువు తప్పు లటంచును - బలుకవలెను.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. తల్లిగర్భమునుండి - ధనము తే డెవ్వడు<br/>
వెళ్లిపోయిననాడు - వెంటరాదు<br/>
లక్షాధికారైన - లవణ మన్నమె కాని<br/>
మెఱుగు బంగారంబు - మ్రింగబోడు<br/>
విత్త మార్జనజేసి - విఱ్ఱవీగుటె కాని<br/>
కూడబెట్టిన సొమ్ము - కుడువ బోడు<br/>
పొందుగా మఱుగైన - భూమిలోపల బెట్టి<br/>
దానధర్మము లేక - దాచి దాచి<br/>
<br/>
తే. తుదకు దొంగల కిత్తురో - దొరల కవునొ<br/>
తేనె జుంటీగ లియ్యవా - తెరువరులకు?<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. లోకమం దెవడైన - లోభిమానవు డున్న<br/>
భిక్ష మర్థికి జేత - బెట్టలేడు<br/>
తాను బెట్టకయున్న - తగవు పుట్టదు గాని<br/>
యొరులు పెట్టగ జూచి - యోర్వ లేడు<br/>
దాతదగ్గఱ జేరి - తన ముల్లె పోయినట్లు<br/>
జిహ్వతో జాడీలు - చెప్పుచుండు<br/>
ఫలము విఘ్నంబైన - బలు సంతసము నొందు<br/>
మేలు కల్గిన జాల - మిడుకు చుండు<br/>
<br/>
తే. శ్రీరమానాథ! యిటువంటి - క్రూరునకును<br/>
భిక్షుకుల శత్రువని - పేరు బెట్టవచ్చు.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. తనువులో బ్రాణముల్ - తరలిపోయెడు వేళ<br/>
నీ స్వరూపమును ధ్యా - నించునతడు<br/>
నిమిషమాత్రములోన - నిన్ను జేరును గాని<br/>
యముని చేతికి జిక్కి - శ్రమలబడడు<br/>
పరమసంతోషాన - భజన జేసెడివాని<br/>
పుణ్య మేమనవచ్చు - భోగిశయన<br/>
మోక్షము నీ దాస - ముఖ్యుల కగు గాని<br/>
నరక మెక్కడిదయ్య - నళిననేత్ర<br/>
<br/>
తే. కమలనాభ నీ మహిమలు - గానలేని<br/>
తుచ్ఛులకు ముక్తిదొరకుట - దుర్లభంబు.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. నీలమేఘశ్యామ! - నీవె తండ్రివి మాకు<br/>
కమలవాసిని మమ్ము - గన్నతల్లి<br/>
నీ భక్తవరులంత - నిజమైన బాంధవుల్<br/>
నీ కటాక్షము మా క - నేకధనము<br/>
నీ కీర్తనలు మాకు - లోక ప్రపంచంబు<br/>
నీ సహాయము మాకు - నిత్యసుఖము<br/>
నీ మంత్రమే మాకు - నిష్కళంకపు విద్య<br/>
నీ పద ధ్యానంబు - నిత్యజపము<br/>
<br/>
తే. తోయజాతాక్ష నీ పాద - తులసిదళము<br/>
రోగముల కౌషధము బ్రహ్మ - రుద్రవినుత.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. బ్రతికినన్నాళ్లు నీ - భజన తప్పను గాని<br/>
మరణకాలమునందు - మఱతునేమొ<br/>
యావేళ యమదూత - లాగ్రహంబున వచ్చి<br/>
ప్రాణముల్ పెకలించి - పట్టునపుడు<br/>
కఫ వాత పైత్యముల్ - గప్పగా భ్రమచేత<br/>
గంప ముద్భవమంది - కష్టపడుచు<br/>
నా జిహ్వతో నిన్ను - నారాయణా యంచు<br/>
బిలుతునో శ్రమచేత - బిలువలేనొ<br/>
<br/>
తే. నాటి కిప్పుడె చేసెద - నామభజన<br/>
తలచెదను, జెవి వినవయ్య! - ధైర్యముగను.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. పాంచభౌతికము దు - ర్బరమైన కాయం బి<br/>
దెప్పుడో విడుచుట - యెఱుక లేదు<br/>
శతవర్షములదాక - మితము జెప్పిరి గాని<br/>
నమ్మరా దామాట - నెమ్మనమున<br/>
బాల్యమందో మంచి - ప్రాయమందో లేక<br/>
ముదిమియందో లేక - ముసలియందొ<br/>
యూరనో యడవినో - యుదకమధ్యముననో<br/>
యెప్పుడో విడుచుట - యేక్షణంబొ<br/>
<br/>
తే. మరణమే నిశ్చయము బుద్ధి - మంతుడైన<br/>
దేహమున్నంతలో మిమ్ము - దెలియవలయు.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. తల్లిదండ్రులు భార్య - తనయు లాప్తులు బావ<br/>
మఱదు లన్నలు మేన - మామగారు<br/>
ఘనముగా బంధువుల్ - గల్గినప్పటికైన<br/>
దాను దర్లగ వెంట - దగిలి రారు<br/>
యముని దూతలు ప్రాణ - మపహరించుక పోగ<br/>
మమతతో బోరాడి - మాన్పలేరు<br/>
బలగ మందఱు దుఃఖ - పడుట మాత్రమె కాని<br/>
యించుక యాయుష్య - మియ్యలేరు<br/>
తే. చుట్టములమీది భ్రమదీసి - చూర జెక్కి<br/>
సంతతము మిమ్ము నమ్ముట - సార్థకంబు.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. ఇభరాజవరద! ని - న్నెంత బిల్చినగాని<br/>
మాఱు పల్క వదేమి - మౌనితనమొ?<br/>
మునిజనార్చిత! నిన్ను - మ్రొక్కి వేడినగాని<br/>
కనుల జూడ వదేమి - గడుసుదనమొ?<br/>
చాల దైన్యమునొంది - చాటు చొచ్చినగాని<br/>
భాగ్య మియ్య వదేమి - ప్రౌఢతనమొ?<br/>
స్థిరముగా నీపాద - సేవ జేసెద నన్న<br/>
దొరకజాల వదేమి - ధూర్తతనమొ?<br/>
<br/>
తే. మోక్షదాయక! యిటువంటి - మూర్ఖజనుని<br/>
కష్టపెట్టిన నీకేమి - కడుపునిండు.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. నీమీద కీర్తనల్ - నిత్యగానము జేసి<br/>
రమ్యమొందింప నా - రదుడగాను<br/>
సావధానముగ నీ - చరణ పంకజ సేవ<br/>
సలిపి మెప్పంపంగ - శబరిగాను<br/>
బాల్యమప్పటినుండి - భక్తి నీయందున<br/>
గలుగను బ్రహ్లాద - ఘనుడగాను<br/>
ఘనముగా నీమీది - గ్రంథముల్ గల్పించి<br/>
వినుతిసేయను వ్యాస - మునినిగాను<br/>
<br/>
తే. సాధుడను మూర్ఖమతి మను - ష్యాధముడను<br/>
హీనుడను జుమ్మి నీవు - న న్నేలుకొనుము.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. అతిశయంబుగ గల్ల - లాడనేర్చితిగాని<br/>
పాటిగా సత్యముల్ - పలుకనేర<br/>
సత్కార్య విఘ్నముల్ - సలుప నేర్చితిగాని<br/>
యిష్ట మొందగ నిర్వ - హింపనేర<br/>
నొకరి సొమ్ముకు దోసి - లొగ్గ నేర్చితిగాని<br/>
చెలువుగా ధర్మంబు - సేయనేర<br/>
ధనము లియ్యంగ వ - ద్దనగ నేర్చితిగాని<br/>
శీఘ్ర మిచ్చెడునట్లు - చెప్పనేర<br/>
<br/>
తే. బంకజాతాక్ష! నే నతి - పాతకుడను<br/>
దప్పులన్నియు క్షమియింప - దండ్రి వీవె!<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. ఉర్విలో నాయుష్య - మున్న పర్యంతంబు<br/>
మాయ సంసారంబు - మరగి నరుడు<br/>
సకల పాపములైన - సంగ్రహించును గాని<br/>
నిన్ను జేరెడి యుక్తి - నేర్వలేడు<br/>
తుదకు గాలునియొద్ది - దూత లిద్దఱు వచ్చి<br/>
గుంజుక చని వారు - గ్రుద్దుచుండ<br/>
హింస కోర్వగ లేక - యేడ్చి గంతులువేసి<br/>
దిక్కు లేదని నాల్గు - దిశలు చూడ<br/>
<br/>
తే. దన్ను విడిపింప వచ్చెడి - ధన్యు డేడి<br/>
ముందు నీదాసుడై యున్న - ముక్తి గలుగు.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. అధిక విద్యావంతు - లప్రయోజకులైరి<br/>
పూర్ణశుంఠలు సభా - పూజ్యులైరి<br/>
సత్యవంతులమాట - జన విరోధంబాయె<br/>
వదరుబోతులమాట - వాసికెక్కె<br/>
ధర్మవాదనపరుల్ - దారిద్ర్యమొందిరి<br/>
పరమలోభులు ధన - ప్రాప్తులైరి<br/>
పుణ్యవంతులు రోగ - భూత పీడితులైరి<br/>
దుష్టమానవులు వ - ర్ధిష్ణులైరి<br/>
<br/>
తే. పక్షివాహన! మావంటి - భిక్షుకులకు<br/>
శక్తిలేదాయె నిక నీవె - చాటు మాకు.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. భుజబలంబున బెద్ద - పులుల జంపగవచ్చు<br/>
పాముకంఠము జేత - బట్టవచ్చు<br/>
బ్రహ్మ రాక్షసకోట్ల - బాఱద్రోలగవచ్చు<br/>
మనుజుల రోగముల్ - మాన్పవచ్చు<br/>
జిహ్వ కిష్టముగాని - చేదు మ్రింగగవచ్చు<br/>
బదను ఖడ్గము చేత - నదమవచ్చు<br/>
గష్టమొందుచు ముండ్ల - కంపలో జొరవచ్చు<br/>
దిట్టుబోతుల నోళ్లు - కట్టవచ్చు<br/>
<br/>
తే. బుడమిలో దుష్టులకు జ్ఞాన - బోధ తెలిపి<br/>
సజ్జనుల జేయలే డెంత - చతురుదైన.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. అవనిలోగల యాత్ర - లన్ని చేయగవచ్చు<br/>
ముఖ్యుడై నదులందు - మునుగవచ్చు<br/>
ముక్కుపట్టుక సంధ్య - మొనసి వార్వగవచ్చు<br/>
దిన్నగా జపమాల - ద్రిప్పవచ్చు<br/>
వేదాల కర్థంబు - విఱిచి చెప్పగవచ్చు<br/>
శ్రేష్ఠ్ క్రతువు లెల్ల - జేయవచ్చు<br/>
ధనము లక్షలు కోట్లు - దానమియ్యగవచ్చు<br/>
నైష్ఠికాచారముల్ - నడుపవచ్చు<br/>
<br/>
తే. జిత్త మన్యస్థలంబున - జేరకుండ<br/>
నీ పదాంభోజములయందు - నిలపరాదు.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. కర్ణయుగ్మమున నీ - కథలు సోకినజాలు<br/>
పెద్ద పోగుల జోళ్లు - పెట్టినట్లు<br/>
చేతు లెత్తుచు బూజ - సేయగల్గినజాలు<br/>
తోరంపు కడియాలు - దొడిగినట్లు<br/>
మొనసి మస్తకముతో - మ్రొక్క గల్గినజాలు<br/>
చెలువమైన తురాయి - చెక్కినట్లు<br/>
గళము నొవ్వగ నిన్ను - బలుక గల్గినజాలు<br/>
వింతగా గంఠీలు - వేసినట్లు<br/>
<br/>
తే. పూని నిను గొల్చుటే సర్వ - భూషణంబు<br/>
లితర భూషణముల నిచ్చ - గింపనేల.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. భువనరక్షక! నిన్ను - బొగడనేరని నోరు<br/>
వ్రజ కగోచరమైన - పాడుబొంద<br/>
సురవరార్చిత! నిన్ను - జూడగోరని కనుల్<br/>
జలములోపల నెల్లి - సరపుగుండ్లు<br/>
శ్రీరమాధిమ! నీకు - సేవజేయని మేను<br/>
కూలి కమ్ముడువోని - కొలిమితిత్తి<br/>
వేడ్కతో నీకథల్ - వినని కర్ణములైన<br/>
గఠినశిలాదుల - గలుగు తొలలు<br/>
<br/>
తే. పద్మలోచన నీమీద - భక్తిలేని<br/>
మానవుడు రెండుపాదాల - మహిషమయ్య.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. అతివిద్యనేర్చుట - అన్నవస్త్రములకే<br/>
పసుల నార్జించుట - పాలకొఱకె<br/>
సతిని బెండ్లాడుట - సంసార సుఖముకే<br/>
సుతుల బోషించుట - గతులకొఱకె<br/>
సైన్యముల్ గూర్చుట - శత్రుజయమునకే<br/>
సాము నేర్చుటలెల్ల - చావుకొఱకె<br/>
దానమిచ్చుటయు ముం - దటి సంచితమునకే<br/>
ఘనముగా జదువుట - కడుపు కొఱకె<br/>
<br/>
తే. యితర కామంబు గోరక - సతతముగను<br/>
భక్తి నీయందు నిలుపుట - ముక్తి కొఱకె<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. ధరణిలో వేయేండ్లు - తనువు నిల్వగబోదు<br/>
ధన మెప్పటికి శాశ్వ - తంబు గాదు<br/>
దారసుతాదులు - తనవెంట రాలేరు<br/>
భృత్యులు మృతిని ద - ప్పింపలేరు<br/>
బంధుజాలము తన్ను - బ్రతికించుకోలేరు<br/>
బలపరాక్రమ మేమి - పనికి రాదు<br/>
ఘనమైన సకల భా - గ్యం బెంత గల్గిన<br/>
గోచిమాత్రంబైన - గొనుచుబోడు<br/>
<br/>
తే. వెఱ్ఱి కుక్కల భ్రమలన్ని - విడిచి నిన్ను<br/>
భజన జేసెడివారికి - బరమసుఖము.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. నరసింహ ! నాకు దు - ర్ణయములే మెండాయె<br/>
సుగుణ మొక్కటిలేదు - చూడ జనిన<br/>
నన్యకాంతల మీద - నాశ మానగలేను<br/>
నొరుల క్షేమము చూచి - యోర్వలేను<br/>
ఇటువంటి దుర్బుద్ధు - లిన్ని నా కున్నవి<br/>
నేను జేసెడివన్ని - నీచకృతులు<br/>
నావంటి పాపిష్ఠి - నరుని భూలోకాన<br/>
బుట్టజేసితి వేల - భోగిశయన !<br/>
<br/>
తే. అబ్జదళనేత్ర! నాతండ్రి - వైన ఫలము<br/>
నేరములు గాచి రక్షింపు - నీవె దిక్కు.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. ధీరత బరుల నిం - దింప నేర్చితి గాని<br/>
తిన్నగా నిను బ్రస్తు - తింపనైతి<br/>
బొరుగు కామినులందు - బుద్ధి నిల్పితి గాని<br/>
నిన్ను సంతతము ధ్యా - నింపనైతి<br/>
బెరికిముచ్చట లైన - మురిసి వింటినిగాని<br/>
యెంచి నీకథ లాల - కించనైతి<br/>
గౌతుకంబున బాత - కము గడించితిగాని<br/>
హెచ్చు పుణ్యము సంగ్ర - హింపనైతి<br/>
<br/>
తే. నవనిలో నేను జన్మించి - నందు కేమి<br/>
సార్థకము గానరాదాయె - స్వల్పమైన.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. అంత్యకాలమునందు - నాయాసమున నిన్ను<br/>
దలతునో తలపనో - తలతు నిపుడె<br/>
నరసింహ! నరసింహ! - నరసింహ! లక్ష్మీశ!<br/>
దానవాంతక! కోటి - భానుతేజ!<br/>
గోవింద! గోవింద! - గోవింద! సర్వేశ!<br/>
పన్నగాధిపశాయి! - పద్మనాభ!<br/>
మధువైరి! మధువైరి! - మధువైరి! లోకేశ!<br/>
నీలమేఘశరీర! నిగమవినుత!<br/>
<br/>
తే. ఈ విధంబున నీనామ - మిష్టముగను<br/>
భజనసేయుచు నుందు నా - భావమందు.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. ఆయురారోగ్య పు - త్రార్థ సంపదలన్ని<br/>
కలుగజేసెడి భార - కర్త వీవె<br/>
చదువు లెస్సగ నేర్పి - సభలో గరిష్ఠాధి<br/>
కార మొందించెడి - ఘనుడ వీవె<br/>
నడక మంచిది పెట్టి - నరులు మెచ్చేడునట్టి<br/>
పేరు రప్పించెడి - పెద్ద వీవె<br/>
బలువైన వైరాగ్య - భక్తిజ్ఞానములిచ్చి<br/>
ముక్తి బొందించెడు - మూర్తి వీవె<br/>
<br/>
తే. అవనిలో మానవుల కన్ని - యాసలిచ్చి<br/>
వ్యర్థులను జేసి తెలిపెడి - వాడ వీవె.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. కాయ మెంత భయాన - గాపాడిననుగాని<br/>
ధాత్రిలో నది చూడ - దక్క బోదు<br/>
ఏవేళ నేరోగ - మేమరించునొ? సత్త్వ<br/>
మొందంగ జేయు నే - చందమునను<br/>
ఔషధంబులు మంచి - వనుభవించిన గాని<br/>
కర్మ క్షీణంబైన గాని - విడదు;<br/>
కోటివైద్యులు గుంపు - గూడివచ్చిన గాని<br/>
మరణ మయ్యెడు వ్యాధి - మాన్పలేరు<br/>
<br/>
తే. జీవుని ప్రయాణకాలంబు - సిద్ధమైన<br/>
నిలుచునా దేహ మిందొక్క - నిమిషమైన?<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. జందె మింపుగ వేసి - సంధ్య వార్చిన నేమి<br/>
బ్రహ్మ మందక కాడు - బ్రాహ్మణుండు<br/>
తిరుమణి శ్రీచూర్ణ - గురురేఖ లిడినను<br/>
విష్ణు నొందక కాడు - వైష్ణవుండు<br/>
బూదిని నుదుటను - బూసికొనిన నేమి<br/>
శంభు నొందక కాడు - శైవజనుడు<br/>
కాషాయ వస్త్రాలు - గట్టి కప్పిన నేమి<br/>
యాశ పోవక కాడు - యతివరుండు<br/>
<br/>
తే. ఎన్ని లౌకికవేషాలు - గట్టుకొనిన<br/>
గురుని జెందక సన్ముక్తి - దొరకబోదు.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. నరసింహ ! నే నిన్ను - నమ్మినందుకు జాల<br/>
నెనరు నాయందుంచు - నెమ్మనమున<br/>
నన్ని వస్తువులు ని - న్నడిగి వేసటపుట్టె<br/>
నింకనైన గటాక్ష - మియ్యవయ్య<br/>
సంతసంబున నన్ను - స్వర్గమందే యుంచు<br/>
భూమియందే యుంచు - భోగశయన!<br/>
నయముగా వైకుంఠ - నగరమందే యుంచు<br/>
నరకమందే యుంచు - నళిననాభ!<br/>
<br/>
తే. ఎచట నన్నుంచిననుగాని - యెపుడు నిన్ను<br/>
మఱచి పోకుండ నీనామ - స్మరణనొసగు.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. దేహ మున్నవఱకు - మోహసాగరమందు<br/>
మునుగుచుందురు శుద్ధ - మూఢజనులు<br/>
సలలితైశ్వర్యముల్ - శాశ్వతం బనుకొని<br/>
షడ్భ్రమలను మాన - జాల రెవరు<br/>
సర్వకాలము మాయ - సంసార బద్ధులై<br/>
గురుని కారుణ్యంబు గోరుకొనరు<br/>
జ్ఞాన భక్తి విరక్తు - లైన పెద్దల జూచి<br/>
నింద జేయక - తాము నిలువలేరు<br/>
<br/>
తే. మత్తులైనట్టి దుర్జాతి - మనుజులెల్ల<br/>
నిన్ను గనలేరు మొదటికే - నీరజాక్ష.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. ఇలలోన నే జన్మ - మెత్తినప్పటినుండి<br/>
బహు గడించితినయ్య - పాతకములు<br/>
తెలిసి చేసితి గొన్ని - తెలియజాలక చేసి<br/>
బాధ నొందితి నయ్య - పద్మనాభ<br/>
అనుభవించెడు నప్పు - దతి ప్రయాసంబంచు<br/>
బ్రజలు చెప్పగ జాల - భయము గలిగె<br/>
నెగిరి పోవుటకునై - యే యుపాయంబైన<br/>
జేసి చూతమటన్న - జేతగాదు<br/>
<br/>
తే. సూర్యశశినేత్ర! నీచాటు - జొచ్చి నాను<br/>
కలుషములు ద్రుంచి నన్నేలు - కష్టమనక.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. తాపసార్చిత! నేను - పాపకర్ముడనంచు<br/>
నాకు వంకలబెట్ట - బోకుచుమ్మి<br/>
నాటికి శిక్షలు - నన్ను చేయుటకంటె<br/>
నేడు సేయుము నీవు - నేస్తమనక<br/>
అతిభయంకరులైన - యమదూతలకు నన్ను<br/>
నొప్పగింపకు మయ్య - యురగశయన!<br/>
నీ దాసులను బట్టి - నీవు దండింపంగ<br/>
వద్దు వద్దన రెంత - పెద్దలైన<br/>
<br/>
తే. దండ్రివై నీవు పరపీడ - దగులజేయ<br/>
వాసిగల పేరు కపకీర్తి - వచ్చునయ్య.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. ధరణిలోపల నేను - తల్లిగర్భమునందు<br/>
బుట్టినప్పటినుండి - పుణ్యమెఱుగ<br/>
నేకాదశీవ్రతం - బెన్న డుండుగ లేదు<br/>
తీర్థయాత్రలకైన - దిరుగలేదు<br/>
పారమార్థికమైన - పనులు చేయగలేదు<br/>
భిక్ష మొక్కనికైన - బెట్టలేదు<br/>
జ్ఞానవంతులకైన - బూని మ్రొక్కగలేదు<br/>
ఇతర దానములైన - నియ్యలేదు<br/>
<br/>
తే. నళినదళనేత్ర! నిన్ను నే - నమ్మినాను<br/>
జేరి రక్షింపవే నన్ను - శీఘ్రముగను.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. అడవిపక్షుల కెవ్వ - డాహార మిచ్చెను<br/>
మృగజాతి కెవ్వడు - మేతబెట్టె<br/>
వనచరాదులకు భో - జన మెవ్వ డిప్పించె<br/>
జెట్ల కెవ్వడు నీళ్ళు - చేదిపోసె<br/>
స్త్రీలగర్భంబున - శిశువు నెవ్వడు పెంచె<br/>
ఫణుల కెవ్వడు పోసె - బరగ బాలు<br/>
మధుపాళి కెవ్వడు - మకరంద మొనరించె<br/>
బసుల కెవ్వ డొసంగె - బచ్చిపూరి<br/>
<br/>
తే. జీవకోట్లను బోషింప - నీవెకాని<br/>
వేఱె యొక దాత లేడయ్య - వెదకిచూడ.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. దనుజారి! నావంటి - దాసజాలము నీకు<br/>
కోటి సంఖ్య గలరు - కొదువ లేదు<br/>
బంట్లసందడివల్ల - బహుపరాకై నన్ను<br/>
మఱచి పోకుము భాగ్య - మహిమచేత<br/>
దండిగా భృత్యులు - దగిలి నీకుండంగ<br/>
బక్కబం టేపాటి - పనికి నగును?<br/>
నీవు మెచ్చెడి పనుల్ - నేను జేయగలేక<br/>
యింత వృథాజన్మ - మెత్తినాను<br/>
<br/>
తే. భూజనులలోన నే నప్ర - యోజకుడను<br/>
గనుక నీ సత్కటాక్షంబు - గలుగజేయు.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. కమలలోచన! నన్ను - గన్నతండ్రివిగాన<br/>
నిన్ను నేమఱకుంటి - నేను విడక<br/>
యుదరపోషణకునై - యొకరి నే నాశింప<br/>
నేర నా కన్నంబు - నీవు నడపు<br/>
పెట్టలే నంటివా - పిన్న పెద్దలలోన<br/>
దగవు కిప్పుడు దీయ - దలచినాను<br/>
ధనము భారంబైన - దలకిరీటము నమ్ము<br/>
కుండలంబులు పైడి - గొలుసు లమ్ము<br/>
<br/>
తే. కొసకు నీ శంఖ చక్రముల్ - కుదువబెట్టి<br/>
గ్రాసము నొసంగి పోషించు - కపటముడిగి.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. కువలయశ్యామ! నీ - కొలువు చేసిన నాకు<br/>
జీత మెందుకు ముట్ట - జెప్పవైతి<br/>
మంచిమాటలచేత - గొంచెమియ్యగలేవు<br/>
కలహమౌ నిక జుమ్మి - ఖండితముగ<br/>
నీవు సాధువు గాన - నింత పర్యంతంబు<br/>
చనవుచే నిన్నాళ్లు - జరుపవలసె<br/>
నిక నే సహింప నీ - విపుడు నన్నేమైన<br/>
శిక్ష చేసిన జేయు - సిద్ధమయితి<br/>
<br/>
తే. నేడు కరుణింపకుంటివా - నిశ్చయముగ<br/>
దెగబడితి చూడు నీతోడ - జగడమునకు.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. హరి! నీకు బర్యంక - మైన శేషుడు చాల<br/>
బవనము భక్షించి - బ్రతుకుచుండు<br/>
ననువుగా నీకు వా - హనమైన ఖగరాజు<br/>
గొప్పపామును నోట - గొఱుకుచుండు<br/>
అదిగాక నీ భార్య - యైన లక్ష్మీదేవి<br/>
దినము పేరంటంబు - దిరుగుచుండు<br/>
నిన్ను భక్తులు పిల్చి - నిత్యపూజలు చేసి<br/>
ప్రేమ బక్వాన్నముల్ - పెట్టుచుండ్రు<br/>
<br/>
తే. స్వస్థముగ నీకు గ్రాసము - జరుగుచుండు<br/>
గాసు నీ చేతి దొకటైన - గాదు వ్యయము.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. పుండరీకాక్ష! నా - రెండు కన్నుల నిండ<br/>
నిన్ను జూచెడి భాగ్య - మెన్నడయ్య<br/>
వాసిగా నా మనో - వాంఛ దీరెడునట్లు<br/>
సొగసుగా నీరూపు - చూపవయ్య<br/>
పాపకర్ముని కంట - బడకపోవుదమంచు<br/>
బరుషమైన ప్రతిజ్ఞ - బట్టినావె?<br/>
వసుధలో బతిత పా - వనుడ వీ వంచు నే<br/>
బుణ్యవంతులనోట - బొగడ వింటి<br/>
<br/>
తే. నేమిటికి విస్తరించె నీ - కింత కీర్తి<br/>
ద్రోహినైనను నా కీవు - దొరకరాదె?<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. పచ్చి చర్మపు దిత్తి - పసలేదు దేహంబు<br/>
లోపల నంతట - రోయ రోత<br/>
నరములు శల్యముల్ - నవరంధ్రములు రక్త<br/>
మాంసంబు కండలు - మైల తిత్తి<br/>
బలువైన యెండ వా - నల కోర్వ దింతైన<br/>
దాళలే దాకలి - దాహములకు<br/>
సకల రోగములకు - సంస్థానమె యుండు<br/>
నిలువ దస్థిరమైన - నీటిబుగ్గ<br/>
<br/>
తే. బొందిలో నుండు ప్రాణముల్ - పోయినంత<br/>
గాటికే గాని కొఱగాదు - గవ్వకైన.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. పలురోగములకు నీ - పాదతీర్థమే కాని<br/>
వలపు మందులు నాకు - వలదు వలదు<br/>
చెలిమి సేయుచు నీకు - సేవ జేసెద గాన<br/>
నీ దాసకోటిలో - నిలుపవయ్య<br/>
గ్రహభయంబునకు జ - క్రము దలచెదగాని<br/>
ఘోరరక్షలు గట్ట - గోరనయ్య<br/>
పాముకాటుకు నిన్ను - భజన జేసెదగాని<br/>
దాని మంత్రము నేను - తలపనయ్య<br/>
<br/>
తే. దొరికితివి నాకు దండి వై - ద్యుడవు నీవు<br/>
వేయికష్టాలు వచ్చినన్ - వెఱవనయ్య.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. కూటికోసరము నే - గొఱగాని జనులచే<br/>
బలుగద్దరింపులు - పడగవలసె?<br/>
దార సుత భ్రమ - దగిలియుండగగదా<br/>
దేశదేశములెల్ల - దిరుగవలసె?<br/>
బెను దరిద్రత పైని - బెనగియుండగగదా<br/>
చేరి నీచులసేవ - చేయవలసె?<br/>
నభిమానములు మది - నంటియుండగగదా<br/>
పరుల జూచిన భీతి - పడగవలసె?<br/>
<br/>
తే. నిటుల సంసారవారిధి - నీదలేక<br/>
వేయివిధముల నిన్ను నే - వేడుకొంటి.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. సాధు సజ్జనులతో - జగడమాడిన గీడు<br/>
కవులతో వైరంబు - గాంచ గీడు<br/>
పరమ దీనుల జిక్క - బట్టి కొట్టిన గీడు<br/>
భిక్షగాండ్రను దుఃఖ - పెట్ట గీడు<br/>
నిరుపేదలను జూచి - నిందజేసిన గీడు<br/>
పుణ్యవంతుల దిట్ట - బొసగు గీడు<br/>
సద్భక్తులను దిర - స్కారమాడిన గీడు<br/>
గురుని ద్రవ్యము దోచు - కొనిన గీడు<br/>
<br/>
తే. దుష్టకార్యము లొనరించు - దుర్జనులకు<br/>
ఘనతరంబైన నరకంబు - గట్టిముల్లె.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. పరులద్రవ్యముమీద - భ్రాంతి నొందినవాడు<br/>
పరకాంతల నపేక్ష - పడెడువాడు<br/>
అర్థుల విత్తంబు - లపహరించెడువాడు<br/>
దానమియ్యంగ వ - ద్దనెడివాడు<br/>
సభలలోపల నిల్చి - చాడిచెప్పెడివాడు<br/>
పక్షపు సాక్ష్యంబు - పలుకువాడు<br/>
విష్ణుదాసుల జూచి - వెక్కిరించెడివాడు<br/>
ధర్మసాధుల దిట్ట - దలచువాడు<br/>
<br/>
తే. ప్రజల జంతుల హింసించు - పాతకుండు<br/>
కాలకింకర గదలచే - గష్టమొందు.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. నరసింహ! నా తండ్రి - నన్నేలు నన్నేలు<br/>
కామితార్థము లిచ్చి - కావు కావు<br/>
దైత్యసంహార! చాల - దయయుంచు దయయుంచు<br/>
దీనపోషక! నీవె - దిక్కు దిక్కు<br/>
రత్నభూషితవక్ష! - రక్షించు రక్షించు<br/>
భువనరక్షక! నన్ను - బ్రోవు బ్రోవు<br/>
మారకోటిసురూప! - మన్నించు మన్నించు<br/>
పద్మలోచన! చేయి - పట్టు పట్టు<br/>
<br/>
తే. సురవినుత! నేను నీచాటు - జొచ్చినాను<br/>
నా మొఱాలించి కడతేర్చు - నాగశయన!<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. నీ భక్తులను గనుల్ - నిండ జూచియు రెండు<br/>
చేతుల జోహారు - సేయువాడు<br/>
నేర్పుతో నెవరైన - నీ కథల్ చెప్పంగ<br/>
వినయమందుచు జాల - వినెడువాడు<br/>
తన గృహంబునకు నీ - దాసులు రా జూచి<br/>
పీటపై గూర్చుండ - బెట్టువాడు<br/>
నీసేవకుల జాతి - నీతు లెన్నక చాల<br/>
దాసోహ మని చేర - దలచువాడు<br/>
<br/>
తే. పరమభక్తుండు ధన్యుండు - భానుతేజ!<br/>
వాని గనుగొన్న బుణ్యంబు - వసుధలోన.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. పక్షివాహన! నేను - బ్రతికినన్నిదినాలు<br/>
కొండెగాండ్రను గూడి - కుమతినైతి<br/>
నన్నవస్త్రము లిచ్చి - యాదరింపుము నన్ను<br/>
గన్నతండ్రివి నీవె - కమలనాభ!<br/>
మరణ మయ్యెడినాడు - మమతతో నీయొద్ది<br/>
బంట్ల దోలుము ముందు - బ్రహ్మజనక!<br/>
ఇనజభటావళి - యీడిచికొనిపోక<br/>
కరుణతో నాయొద్ద - గావ లుంచు<br/>
<br/>
తే. కొసకు నీ సన్నిధికి బిల్చు - కొనియు నీకు<br/>
సేవకుని జేసికొనవయ్య - శేషశయన!<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. నిగమాదిశాస్త్రముల్ - నేర్చిన ద్విజుడైన<br/>
యజ్ఞకర్తగు సోమ - యాజియైన<br/>
ధరణిలోపల బ్రభా - త స్నానపరుడైన<br/>
నిత్యసత్కర్మాది - నిరతుడైన<br/>
నుపవాస నియమంబు - లొందు సజ్జనుడైన<br/>
గావివస్త్రముగట్టు - ఘనుడునైన<br/>
దండిషోడశమహా - దానపరుండైన<br/>
సకల యాత్రలు సల్పు - సరసుడైన<br/>
<br/>
తే. గర్వమున గష్టపడి నిన్ను - గానకున్న<br/>
మోక్షసామ్రాజ్య మొందడు - మోహనాంగ!<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. పంజరంబున గాకి - బట్టి యుంచిన లెస్స<br/>
పలుకునే వింతైన - చిలుకవలెను?<br/>
గార్దభంబును దెచ్చి - కళ్లెమింపుగవేయ<br/>
దిరుగునే గుఱ్ఱంబు - తీరుగాను?<br/>
ఎనుపపోతును మావ - టీ డు శిక్షించిన<br/>
నడచునే మదవార - ణంబువలెను?<br/>
పెద్దపిట్టను మేత - బెట్టి పెంచిన గ్రొవ్వి<br/>
సాగునే వేటాడు - డేగవలెను?<br/>
<br/>
తే. కుజనులను దెచ్చి నీ సేవ - కొఱకు బెట్ట<br/>
వాంఛతో జేతురే భక్త - వరులవలెను?<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. నీకు దాసుడ నంటి - నిన్ను నమ్ముకయుంటి<br/>
గాన నాపై నేడు - కరుణజూడు<br/>
దోసిలొగ్గితి నీకు - ద్రోహ మెన్నగబోకు<br/>
పద్మలోచన! నేను - పరుడగాను<br/>
భక్తి నీపై నుంచి - భజన జేసెద గాని<br/>
పరుల వేడను జుమ్మి - వరము లిమ్ము<br/>
దండిదాతవు నీవు - తడవుసేయక కావు<br/>
ఘోరపాతకరాశి - గొట్టివైచి<br/>
<br/>
తే. శీఘ్రముగ గోర్కు లీడేర్చు - చింత దీర్చు<br/>
నిరతముగ నన్ను బోషించు - నెనరు నుంచు.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. విద్య నేర్చితి నంచు - విఱ్ఱవీగగలేదు<br/>
భాగ్యవంతుడ నంచు - బలుకలేదు<br/>
ద్రవ్యవంతుడ నంచు - దఱచు నిక్కగలేదు<br/>
నిరతదానములైన - నెఱపలేదు<br/>
పుత్రవంతుడ నంచు - బొగడుచుండగలేదు<br/>
భ్రుత్యవంతుడ నంచు - బొగడలేదు<br/>
శౌర్యవంతుడ నంచు - సంతసింపగలేదు<br/>
కార్యవంతుడ నంచు - గడపలేదు<br/>
<br/>
తే. నలుగురికి మెప్పుగానైన - నడువలేదు<br/>
నళినదళనేత్ర! నిన్ను నే - నమ్మినాను.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. అతిలోభులను భిక్ష - మడుగబోవుట రోత<br/>
తనద్రవ్య మొకరింట - దాచ రోత<br/>
గుణహీను డగువాని - కొలువు గొల్చుట రోత<br/>
యొరుల పంచలక్రింద - నుండ రోత<br/>
భాగ్యవంతునితోడ - బంతమాడుట రోత<br/>
గుఱిలేని బంధుల - గూడ రోత<br/>
ఆదాయములు లేక - యప్పుదీయుట రోత<br/>
జార చోరుల గూడి - చనుట రోత<br/>
<br/>
తే. యాదిలక్ష్మీశ! నీబంట - నైతినయ్య!<br/>
యింక నెడబాసి జన్మంబు - లెత్త రోత.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. వెఱ్ఱివానికి నేల - వేదాక్షరంబులు?<br/>
మోటువానికి మంచి - పాట లేల?<br/>
పసులకాపరి కేల - పరతత్త్వబోధలు?<br/>
విటకాని కేటికో - విష్ణుకథలు?<br/>
వదరు శుంఠల కేల - వ్రాత పుస్తకములు?<br/>
తిరుగు ద్రిమ్మరి కేల - దేవపూజ?<br/>
ద్రవ్యలోభికి నేల - ధాతృత్వ గుణములు?<br/>
దొంగబంటుకు మంచి - సంగ తేల?<br/>
<br/>
తే. క్రూరజనులకు నీమీద - గోరి కేల?<br/>
ద్రోహి పాపాత్మునకు దయా - దుఃఖ మేల?<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. నా తండ్రి నాదాత - నాయిష్టదైవమా<br/>
నన్ను మన్ననసేయు - నారసింహ!<br/>
దయయుంచు నామీద - దప్పులన్ని క్షమించు<br/>
నిగమగోచర! నాకు - నీవె దిక్కు<br/>
నే దురాత్ముడ నంచు - నీమనంబున గోప<br/>
గింపబోకుము స్వామి! - కేవలముగ<br/>
ముక్తిదాయక నీకు - మ్రొక్కినందుకు నన్ను<br/>
గరుణించి రక్షించు - కమలనాభ!<br/>
<br/>
తే. దండిదొర వంచు నీవెంట - దగిలినాను<br/>
నేడు ప్రత్యక్షమై నన్ను - నిర్వహింపు.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. వేమాఱు నీకథల్ - వినుచు నుండెడివాడు<br/>
పరుల ముచ్చటమీద - భ్రాంతి పడడు<br/>
అగణితంబుగ నిన్ను - బొగడ నేర్చినవాడు<br/>
చెడ్డమాటలు నోట - జెప్పబోడు<br/>
ఆసక్తిచేత ని - న్ననుసరించెడివాడు<br/>
ధనమదాంధులవెంట - దగుల బోడు<br/>
సంతసంబున నిన్ను - స్మరణజేసెడివాడు<br/>
చెలగి నీచులపేరు - దలపబోడు<br/>
<br/>
తే. నిన్ను నమ్మిన భక్తుండు - నిశ్చయముగ<br/>
గోరి చిల్లర వేల్పుల - గొల్వబోడు.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. నే నెంత వేడిన - నీ కేల దయరాదు?<br/>
పలుమాఱు పిలిచిన - బలుక వేమి?<br/>
పలికిన నీ కున్న - పద వేమిబోవు? నీ<br/>
మోమైన బొడచూప - వేమి నాకు?<br/>
శరణు జొచ్చినవాని - సవరింపవలె గాక<br/>
పరిహరించుట నీకు - బిరుదు గాదు<br/>
నీదాసులను నీవు - నిర్వహింపక యున్న<br/>
బరు లెవ్వ రగుదురు - పంకజాక్ష!<br/>
<br/>
తే. దాత దైవంబు తల్లియు - దండ్రి వీవె<br/>
నమ్మియున్నాను నీపాద - నళినములను.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. వేదముల్ చదివెడు - విప్రవర్యుండైన<br/>
రణము సాధించెడు - రాజెయైన<br/>
వర్తకకృషికుడౌ - వైశ్యముఖ్యుండైన<br/>
బరిచగించెడు శూద్ర - వర్యుడయిన<br/>
మెచ్చుఖడ్గము బట్టి - మెఱయు మ్లేచ్ఛుండైన<br/>
బ్రజల కక్కఱపడు - రజకుడైన<br/>
చర్మ మమ్మెడి హీన - చండాలనరుడైన<br/>
నీ మహీతలమందు - నెవ్వడైన<br/>
<br/>
తే. నిన్ను గొనియాడుచుండెనా - నిశ్చయముగ<br/>
వాడు మోక్షాధికారి యీ - వసుధలోన.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. సకలవిద్యలు నేర్చి - సభ జయింపగవచ్చు<br/>
శూరుడై రణమందు - బోరవచ్చు<br/>
రాజరాజై పుట్టి - రాజ్య మేలగవచ్చు<br/>
హేమ గోదానంబు - లియ్యవచ్చు<br/>
గగనమం దున్న చు - క్కల నెంచగావచ్చు<br/>
జీవరాసుల పేళ్లు - చెప్పవచ్చు<br/>
నష్టాంగయోగము - లభ్యసింపగవచ్చు<br/>
మేక రీతిగ నాకు - మెసవవచ్చు<br/>
<br/>
తే. తామరసగర్భ హర పురం - దరులకైన<br/>
నిన్ను వర్ణింప దరమౌనె - నీరజాక్ష!<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. నరసింహ! నీవంటి - దొరను సంపాదించి<br/>
కుమతి మానవుల నే - గొల్వజాల<br/>
నెక్కు వైశ్వర్యంబు - లియ్యలేకున్నను<br/>
బొట్టకుమాత్రము - పోయరాదె?<br/>
ఘనముగా దిది నీకు - కరవున బోషింప<br/>
గష్ట మెంతటి స్వల్ప - కార్యమయ్య?<br/>
పెట్టజాలక యేల - భిక్షమెత్తించెదు<br/>
నన్ను బీదను జేసి - నా వదేమి?<br/>
<br/>
తే. అమల! కమలాక్ష! నే నిట్లు - శ్రమపడంగ<br/>
గన్నులకు బండువై నీకు - గానబడునె?<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. వనరుహనాభ! నీ - వంక జేరితి నేను<br/>
గట్టిగా నను గావు - కావు మనుచు<br/>
వచ్చినందుకు వేగ - వరము లియ్యకకాని<br/>
లేవబోయిన నిన్ను - లేవనియ్య<br/>
గూర్చుండబెట్టి నీ - కొంగు గట్టిగ బట్టి<br/>
పుచ్చుకొందును జూడు - భోగిశయన!<br/>
యీవేళ నీ కడ్డ - మెవరు వచ్చినగాని<br/>
వారికైనను లొంగి - వడకబోను<br/>
<br/>
తే. గోపగాడను నీవు నా - గుణము తెలిసి<br/>
యిప్పుడే నన్ను రక్షించి - యేలుకొమ్ము.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. ప్రహ్లాదు డేపాటి - పైడి కానుక లిచ్చె?<br/>
మదగజం బెన్నిచ్చె - మౌక్తికములు?<br/>
నారదుం డెన్నిచ్చె - నగలు రత్నంబు? ల<br/>
హల్య నీ కే యగ్ర - హార మిచ్చె?<br/>
ఉడుత నీ కేపాటి - యూడిగంబులు చేసె?<br/>
ఘనవిభీషణు డేమి - కట్న మిచ్చె?<br/>
పంచపాండవు లేమి - లంచ మిచ్చిరి నీకు?<br/>
ద్రౌపది నీ కెంత - ద్రవ్య మిచ్చె?<br/>
<br/>
తే. నీకు వీరంద ఱయినట్లు - నేను గాన?<br/>
యెందు కని నన్ను రక్షింప - విందువదన!<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. వాంఛతో బలిచక్ర - వర్తిదగ్గర జేరి<br/>
భిక్షమెత్తితి వేల - బిడియపడక?<br/>
యడవిలో శబరి ది - య్యని ఫలా లందియ్య<br/>
జేతులొగ్గితి వేల - సిగ్గుపడక?<br/>
వేడ్కతో వేవేగ - విదురునింటికి నేగి<br/>
విందుగొంటి వదేమి - వెలితిపడక?<br/>
అడుకు లల్పము కుచే - లుడు గడించుక తేర<br/>
బొక్కసాగితి వేల - లెక్కగొనక?<br/>
<br/>
తే. భక్తులకు నీవు పెట్టుట - భాగ్యమౌను<br/>
వారి కాశించితివి తిండి - వాడ వగుచు.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. స్తంభమం దుదయించి - దానవేంద్రుని ద్రుంచి<br/>
కరుణతో బ్రహ్లాదు - గాచినావు<br/>
మకరిచే జిక్కి సా - మజము దుఃఖించంగ<br/>
గృపయుంచి వేగ ర - క్షించినావు<br/>
శరణంచు నా విభీ - షణుడు నీ చాటున<br/>
వచ్చినప్పుడె లంక - నిచ్చినావు<br/>
ఆ కుచేలుడు చేరె - డటుకు లర్పించిన<br/>
బహుసంపదల నిచ్చి - పంపినావు<br/>
<br/>
తే. వారివలె నన్ను బోషింప - వశముగాదె?<br/>
యంత వలపక్ష మేల శ్రీ - కాంత! నీకు?<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. వ్యాసు డే కులమందు - వాసిగా జన్మించె?<br/>
విదురు డే కులమందు - వృద్ధి బొందె?<br/>
గర్ణు డేకులమందు - ఘనముగా వర్ధిల్లె?<br/>
నా వసిష్ఠుం డెందు - నవతరించె?<br/>
నింపుగా వాల్మీకి - యే కులంబున బుట్టె?<br/>
గుహు డను పుణ్యు డే - కులమువాడు?<br/>
శ్రీశుకు డెక్కట - జెలగి జన్మించెను?<br/>
శబరి యేకులమందు - జన్మమొందె?<br/>
<br/>
తే. నే కులంబున వీ రింద - ఱెచ్చినారు?<br/>
నీకృపాపాత్రులకు జాతి - నీతు లేల?<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. వసుధాస్థలంబున - వర్ణహీనుడు గాని<br/>
బహుళ దురాచార - పరుడు గాని<br/>
తడసి కాసియ్యని - ధర్మశూన్యుడు గాని<br/>
చదువనేరని మూఢ - జనుడు గాని<br/>
సకలమానవులు మె - చ్చని కృతఘ్నుడు గాని<br/>
చూడ సొంపును లేని - శుంఠ గాని<br/>
అప్రతిష్ఠలకు లో - నైన దీనుడు గాని<br/>
మొదటి కే మెఱుగని - మోటు గాని<br/>
<br/>
తే. ప్రతిదినము నీదు భజనచే - బరగునట్టి<br/>
వాని కే వంక లేదయ్య - వచ్చు ముక్తి.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. ఇభకుంభములమీది - కెగిరెడి సింగంబు<br/>
ముట్టునే కుఱుచైన - మూషకమును?<br/>
నవచూతపత్రముల్ - నమలుచున్న పికంబు<br/>
గొఱుకునే జిల్లేడు - కొనలు నోట?<br/>
అరవిందమకరంద - మనుభవించెడి తేటి<br/>
పోవునే పల్లేరు - పూలకడకు?<br/>
లలిత మైన రసాల - ఫలము గోరెడి చిల్క<br/>
మెసవునే భమత ను - మ్మెత్తకాయ?<br/>
<br/>
తే. నిలను నీకీర్తనలు పాడ - నేర్చినతడు<br/>
పరులకీర్తన బాడునే - యరసి చూడ?<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. సర్వేశ! నీపాద - సరసిజద్వయమందు<br/>
జిత్త ముంపగలేను - జెదరకుండ<br/>
నీవైన దయయుంచి - నిలిచి యుండెడునట్లు<br/>
చేరి నన్నిపు డేలు - సేవకుడను<br/>
వనజలోచన! నేను - వట్టి మూర్ఖుడ జుమ్మి<br/>
నీస్వరూపము జూడ - నేర్పు వేగ<br/>
తన కుమారున కుగ్గు - తల్లి వోసినయట్లు<br/>
భక్తిమార్గం బను - పాలు పోసి<br/>
<br/>
తే. ప్రేమతో నన్ను బోషించి - పెంచుకొనుము<br/>
ఘనత కెక్కించు నీదాస - గణములోన.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. జీమూతవర్ణ! నీ - మోముతో సరిరాక<br/>
కమలారి యతికళం - కమును బడసె<br/>
సొగసైన నీ నేత్ర - యుగముతో సరిరాక<br/>
నళినబృందము నీళ్ల - నడుమ జేరె<br/>
గరిరాజవరద! నీ - గళముతో సరిరాక<br/>
పెద్దశంఖము బొబ్బ - పెట్ట బొడగె<br/>
శ్రీపతి! నీదివ్య - రూపుతో సరి రాక<br/>
పుష్పబాణుడు నీకు - బుత్రు డయ్యె<br/>
<br/>
తే. నిందిరాదేవి నిన్ను మో - హించి విడక<br/>
నీకు బట్టమహిషి యయ్యె - నిశ్చయముగ.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. హరిదాసులను నింద - లాడకుండిన జాలు<br/>
సకల గ్రంథమ్ములు - చదివినట్లు<br/>
భిక్ష మియ్యంగ ద - ప్పింపకుండిన జాలు<br/>
జేముట్టి దానంబు - చేసినట్లు<br/>
మించి సజ్జనుల వం - చించకుండిన జాలు<br/>
నింపుగా బహుమాన - మిచ్చినట్లు<br/>
దేవాగ్రహారముల్ - దీయకుండిన జాలు<br/>
గనకకంబపు గుళ్లు - గట్టినట్లు<br/>
<br/>
తే. ఒకరి వర్శాశనము ముంచ - కున్న జాలు<br/>
బేరుకీర్తిగ సత్రముల్ - పెట్టినట్లు.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. ఇహలోకసౌఖ్యము - లిచ్చగించెద మన్న<br/>
దేహ మెప్పటికి దా - స్థిరత నొంద<br/>
దాయుష్య మున్న ప - ర్యంతంబు పటుతయు<br/>
నొక్కతీరున నుండ - దుర్విలోన<br/>
బాల్యయువత్వదు - ర్బలవార్ధకము లను<br/>
మూటిలో మునిగెడి - ముఱికికొంప<br/>
భ్రాంతితో దీని గా - పాడుద మనుమొన్న<br/>
గాలమృత్యువుచేత - గోలుపోవు<br/>
<br/>
తే. నమ్మరా దయ్య! యిది మాయ - నాటకంబు<br/>
జన్మ మిక నొల్ల న న్నేలు - జలజనాభ!<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. వదనంబు నీనామ - భజన గోరుచునుండు<br/>
జిహ్వ నీకీర్తనల్ - సేయ గోరు<br/>
హస్తయుగ్మంబు ని - న్నర్చింప గోరును<br/>
గర్ణముల్ నీ మీది - కథలు గోరు<br/>
తనువు నీసేవయే - ఘనముగా గోరును<br/>
నయనముల్ నీదర్శ - నంబు గోరు<br/>
మూర్ధమ్ము నీపద - మ్ముల మ్రొక్కగా గోరు<br/>
నాత్మ నీదై యుండు - నరసి చూడ<br/>
<br/>
తే. స్వప్నమున నైన నేవేళ - సంతతమును<br/>
బుద్ధి నీ పాదములయందు - బూనియుండు.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. పద్మాక్ష! మమతచే - బరము నందెద మంచు<br/>
విఱ్ఱవీగుదుమయ్య - వెఱ్ఱిపట్టి<br/>
మాస్వతంత్రంబైన - మదము గండ్లకు గప్పి<br/>
మొగము పట్టదు కామ - మోహమునను<br/>
బ్రహ్మదేవుండైన - బైడిదేహము గల్గ<br/>
జేసివేయక మమ్ము - జెఱిచె నతడు<br/>
తుచ్ఛమైనటువంటి - తో లెమ్ముకలతోడి<br/>
ముఱికి చెత్తలు చేర్చి - మూట కట్టె<br/>
<br/>
తే. నీ శరీరాలు పడిపోవు - టెఱుగ కేము<br/>
కాముకుల మైతి మిక మిమ్ము - గానలేము.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. గరుడవాహన! దివ్య - కౌస్తుభాలంకార!<br/>
రవికోటితేజ! సా - రంగవదన!<br/>
మణిగణాన్విత! హేమ - మకుటాభరణ! చారు<br/>
మకరకుండల! లస - న్మందహాస!<br/>
కాంచనాంబర! రత్న - కాంచివిభూషిత!<br/>
సురవరార్చిత! చంద్ర - సూర్యనయన!<br/>
కమలనాభ! ముకుంద! - గంగాధరస్తుత!<br/>
రాక్షసాంతక! నాగ - రాజశయన!<br/>
<br/>
తే. పతితపావన! లక్షీశ! - బ్రహ్మజనక!<br/>
భక్తవత్సల! సర్వేశ! - పరమపురుష!<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. పలుమాఱు దశరూప - ములు దరించితి వేల?<br/>
యేకరూపము బొంద - వేల నీవు?<br/>
నయమున క్షీరాబ్ధి - నడుమ జేరితి వేల?<br/>
రత్నకాంచన మంది - రములు లేవె?<br/>
పన్నగేంద్రునిమీద - బవ్వళించితి వేల?<br/>
జలతారుపట్టెమం - చములు లేవె?<br/>
ఱెక్కలు గలపక్షి - నెక్కసాగితి వేల?<br/>
గజతురంగాందోళి - కములు లేవె?<br/>
<br/>
తే. వనజలోచన! యిటువంటి - వైభవములు<br/>
సొగసుగా నీకు దోచెనో - సుందరాంగ?<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. తిరుపతి స్థలమందు - దిన్నగా నే నున్న<br/>
వేంకటేశుడు మేత - వేయలేడొ?<br/>
పురుషోత్తమమున కే - బోయినజాలు జ<br/>
గన్నాథు డన్నంబు - గడపలేడొ?<br/>
శ్రీరంగమునకు నే - జేర బోయిన జాలు<br/>
స్వామి గ్రాసము బెట్టి - సాకలేడొ?<br/>
కాంచీపురములోన - గదిసి నే గొలువున్న<br/>
గరివరదుడు పొట్ట - గడపలేడొ?<br/>
<br/>
తే. యెందు బోవక నేను నీ - మందిరమున<br/>
నిలిచితిని నీకు నామీద - నెనరు లేదు.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. తార్క్ష్యవాహన! నీవు - దండిదాత వటంచు<br/>
గోరి వేడుక నిన్ను - గొల్వవచ్చి<br/>
యర్థిమార్గమును నే - ననుసరించితినయ్య<br/>
లావైన బదునాల్గు - లక్ష లైన<br/>
వేషముల్ వేసి నా - విద్యాప్రగల్భత<br/>
జూపసాగితి నీకు - సుందరాంగ!<br/>
యానంద మైన నే - నడుగ వచ్చిన దిచ్చి<br/>
వాంఛ దీర్పుము - నీలవర్ణ! వేగ<br/>
<br/>
తే. నీకు నావిద్య హర్షంబు - గాక యున్న<br/>
తేపతేపకు వేషముల్ - దేను సుమ్మి.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. అమరేంద్రవినుత! నే - నతిదురాత్ముడ నంచు<br/>
గలలోన నైనను - గనుల బడవు<br/>
నీవు ప్రత్యక్షమై - నిలువకుండిన మానె<br/>
దొడ్డగా నొక యుక్తి - దొరకెనయ్య!<br/>
గట్టికొయ్యను దెచ్చి - ఘనముగా ఖండించి<br/>
నీస్వరూపము చేసి - నిలుపుకొంచు<br/>
ధూప దీపము లిచ్చి - తులసితో బూజించి<br/>
నిత్యనైవేద్యముల్ - నేమముగను<br/>
<br/>
తే. నడుపుచును నిన్ను గొలిచెద - నమ్మి బుద్ధి<br/>
నీ ప్రపంచంబు గలుగు నా - కింతె చాలు.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. భువనేశ! గోవింద! - రవికోటిసంకాశ!<br/>
పక్షివాహన! భక్త - పారిజాత!<br/>
యంభోజభవ రుద్ర - జంభారిసన్నుత!<br/>
సామగానవిలోల! - సారసాక్ష!<br/>
వనధిగంభీర! శ్రీ - వత్సకౌస్తుభవక్ష!<br/>
శంఖచక్రగదాసి - శార్జ్ఞహస్త!<br/>
దీనరక్షక! వాసు - దేవ! దైత్యవినాశ!<br/>
నారదార్చిత! దివ్య - నాగశయన!<br/>
<br/>
తే. చారు నవరత్నకుండల - శ్రవణయుగళ!<br/>
విబుధవందిత పాదబ్జ! - విశ్వరూప!<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. నాగేంద్రశయన! నీ - నామమాధుర్యంబు<br/>
మూడుకన్నుల సాంబ - మూర్తి కెఱుక<br/>
పంకజాతాక్ష! నీ - బలపరాక్రమ మెల్ల<br/>
భారతీపతి యైన - బ్రహ్మ కెఱుక<br/>
మధుకైటభారి! నీ - మాయాసమర్థత<br/>
వసుధలో బలిచక్ర - వర్తి కెఱుక<br/>
పరమాత్మ! నీ దగు - పక్షపాతిత్వంబు<br/>
దశశతాక్షుల పురం - దరుని కెఱుక<br/>
<br/>
తే. వీరి కెఱుకగు నీకథల్ - వింత లెల్ల<br/>
నరుల కెఱు కన్న నెవరైన - నవ్విపోరె?<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. అర్థు లేమైన ని - న్నడుగవచ్చెద రంచు<br/>
క్షీరసాగరమందు - జేరినావు<br/>
నీచుట్టు సేవకుల్ - నిలువకుండుటకునై<br/>
భయదసర్పముమీద - బండినావు<br/>
భక్తబృందము వెంట - బడి చరించెద రంచు<br/>
నెగసి పోయెడిపక్షి - నెక్కినావు<br/>
దాసులు నీద్వార - మాసింపకుంటకు<br/>
మంచి యోధుల కావ - లుంచినావు<br/>
<br/>
తే. లావు గలవాడ వైతి వే - లాగు నేను<br/>
నిన్ను జూతును నాతండ్రి! - నీరజాక్ష!<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. నీకథల్ చెవులలో - సోకుట మొదలుగా<br/>
బులకాంకురము మెన - బుట్టువాడు<br/>
నయమైన నీ దివ్య - నామకీర్తనలోన<br/>
మగ్నుడై దేహంబు - మఱచువాడు<br/>
ఫాలంబుతో నీదు - పాదయుగ్మమునకు<br/>
బ్రేమతో దండ మ - ర్పించువాడు<br/>
హా పుండరీకాక్ష! - హా రామ! హరి! యంచు<br/>
వేడ్కతో గేకలు - వేయువాడు<br/>
<br/>
తే. చిత్తకమలంబునను నిన్ను - జేర్చువాడు<br/>
నీదులోకంబునం దుండు - నీరజాక్ష!<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. నిగమగోచర నేను నీకు మెప్పగునట్లు<br/>
లెస్సగాఁ బూజింపలేను సుమ్మి<br/>
నాకుఁ దోఁచిన భూషణములు పెట్టెదనన్నఁ<br/>
గౌస్తుభమణి నీకుఁ గలదు ముందె<br/>
భక్ష్యభోజ్యముల నర్పణముఁ జేసెద నన్న<br/>
నీవు పెట్టితి సుధ నిర్జరులకుఁ<br/>
గలిమికొలదిగఁ గానుకల నొసంగెద నన్న<br/>
భార్గవీదేవి నీ భార్యయయ్యె<br/>
తే. నన్ని గలవాఁడ వఖిల లోకాధిపతివి!<br/>
నీకు సొమ్ములు పెట్ట నేనెంతవాఁడ!<br/>
భూషణవికాస! శ్రీధర్మపురనివాస!<br/>
దుష్టసంహార! నరసింహ దురితదూర!
</p>
<p>
సీ. నవ సరోజదళాక్ష! నన్నుఁ బోషించెడు<br/>
దాతవు నీవంచు ధైర్యపడితి<br/>
నా మనంబున నిన్ను నమ్మినందుకుఁ దండ్రి!<br/>
మేలు నా కొనరింపు నీలదేహ!<br/>
భళిభళీ! నీ యంత ప్రభువు నెక్కడఁ జూడఁ<br/>
బుడమిలో నీ పేరు పొగడవచ్చు<br/>
ముందుఁ జేసిన పాపమును నశింపఁగఁ జేసి<br/>
నిర్వహింపుము నన్ను నేర్పుతోడఁ<br/>
<br/>
తే. బరమ సంతోషమాయె నా ప్రాణములకు<br/>
నీ ఋణము దీర్చుకొననేర నీరజాక్ష!<br/>
భూషణవికాస! శ్రీధర్మపురనివాస!<br/>
దుష్టసంహార! నరసింహ దురితదూర!
</p>
<p>
సీ. ఫణుల పుట్టల మీఁదఁ బవ్వళించిన యట్లు<br/>
పులుల గుంపునఁ జేరఁబోయిన యట్లు<br/>
మకరి వర్గంబున్న మడుఁగుఁ జొచ్చినయట్లు<br/>
గంగ దాపున నిండ్లు గట్టినట్లు చెదల భూమిని చెరగు చాఁప బఱచినయట్లు<br/>
ఓటిబిందెలఁ బాల నునిచినట్లు<br/>
వెఱ్ఱివానికిఁ బహువిత్త మిచ్చినయట్లు<br/>
కమ్మగుడిసె మందుఁ గాల్చినట్లు<br/>
<br/>
తే. స్వామి నీ భక్తవరులు దుర్జనులతోడఁ<br/>
జెలిమిఁ జేసిన యట్లైనఁ జేటు వచ్చు<br/>
భూషణవికాస! శ్రీధర్మపురనివాస!<br/>
దుష్టసంహార! నరసింహ దురితదూర!
</p>
<p>
సీ. దనుజసంహార! చక్ర - ధర! నీకు దండంబు<br/>
లిందిరాధిప! నీకు - వందనంబు<br/>
పతితపావన! నీకు - బహునమస్కారముల్<br/>
నీరజాతదళాక్ష! - నీకు శరణు<br/>
వాసవార్చిత! మేఘ - వర్ణ! నీకు శుభంబు<br/>
మందరధర! నీకు - మంగళంబు<br/>
కంబుకంధర! శార్జ్గ - కర! నీకు భద్రంబు<br/>
దీనరక్షక! నీకు - దిగ్విజయము<br/>
<br/>
తే. సకలవైభవములు నీకు - సార్వభౌమ!<br/>
నిత్యకల్యాణములు నగు - నీకు నెపుడు.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. మత్స్యావతార మై - మడుగులోపల జొచ్చి<br/>
సోమకాసురు ద్రుంచి - చోద్యముగను<br/>
దెచ్చి వేదము లెల్ల - మెచ్చ దేవతలెల్ల<br/>
బ్రహ్మ కిచ్చితి వీవు - భళి! యనంగ<br/>
నా వేదముల నియ్య - నాచారనిష్ఠల<br/>
ననుభవించుచు నుందు - రవనిసురులు<br/>
సకలపాపంబులు - సమసిపోవు నటంచు<br/>
మనుజు లందఱు నీదు - మహిమ దెలిసి<br/>
<br/>
తే. యుందు రరవిందనయన! నీ - యునికి దెలియు<br/>
వారలకు వేగ మోక్షంబు - వచ్చు ననఘ!<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. కూర్మావతారమై - కుధరంబుక్రిందను<br/>
గోర్కితో నుండవా - కొమరు మిగుల?<br/>
వరహావతారమై - వనభూములను జొచ్చి<br/>
శిక్షింపవా హిర - ణ్యాక్షు నపుడు?<br/>
నరసింహమూర్తివై - నరభోజను హిరణ్య<br/>
కశిపుని ద్రుంపవా - కాంతి మీఱ?<br/>
వామనరూపమై - వసుధలో బలిచక్ర<br/>
వర్తి నఱంపవా - వైర ముడిగి?<br/>
<br/>
తే. యిట్టి పను లెల్ల జేయగా - నెవరికేని<br/>
తగునె నరసింహ! నీకిది - దగును గాక!<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. లక్ష్మీశ! నీదివ్య - లక్షణగుణముల<br/>
వినజాల కెప్పుడు - వెఱ్ఱినైతి<br/>
నా వెఱ్ఱిగుణములు - నయముగా ఖండించి<br/>
నన్ను రక్షింపు మో - నళిననేత్ర!<br/>
నిన్ను నే నమ్మితి - నితరదైవముల నే<br/>
నమ్మలే దెప్పుడు - నాగశయన!<br/>
కాపాడినను నీవె - కష్టపెట్టిన నీవె<br/>
నీపాదకమలముల్ - నిరత మేను<br/>
<br/>
తే. నమ్మియున్నాను నీపాద - నళినభక్తి<br/>
వేగ దయచేసి రక్షింపు - వేదవేద్య!<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. అమరేంద్రవినుత! ని - న్ననుసరించినవారు<br/>
ముక్తి బొందిరి వేగ - ముదముతోను<br/>
నీపాదపద్మముల్ - నెఱ నమ్మియున్నాను<br/>
నాకు మోక్షం బిమ్ము - నళిననేత్ర!<br/>
కాచి రక్షించు నన్ - గడతేర్చు వేగమే<br/>
నీ సేవకుని జేయు - నిశ్చలముగ<br/>
గాపాడినను నీకు - గైంకర్యపరుడ నై<br/>
చెలగి నీపనులను - జేయువాడ<br/>
<br/>
తే. ననుచు బలుమాఱు వేడెద - నబ్జనాభ!<br/>
నాకు బ్రత్యక్ష మగుము నిన్ - నమ్మినాను.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
<p>
సీ. శేషప్ప యను కవి - చెప్పిన పద్యముల్<br/>
చెవుల కానందమై - చెలగుచుండు<br/>
నే మనుజుండైన - నెలమి నీ శతకంబు<br/>
భక్తితో విన్న స - త్ఫలము గలుగు<br/>
జెలగి యీ పద్యముల్ - చేర్చి వ్రాసినవారు<br/>
కమలాక్షుకరుణను - గాంతు రెపుడు<br/>
నింపుగా బుస్తకం - బెపుడు బూజించిన<br/>
దురితజాలంబులు - దొలగిపోవు<br/>
<br/>
తే. నిద్ది పుణ్యాకరం బని - యెపుడు జనులు<br/>
గషట మెన్నక పఠియింప - గలుగు ముక్తి.<br/>
భూషణవికాస! శ్రీధర్మ - పురనివాస!<br/>
దుష్టసంహార! నరసింహ - దురితదూర!
</p>
