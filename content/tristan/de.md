<h1>Tristan</h1>
<h2>Prolog</h2>
<p>
Der guote man swaz der in guot<br/>
und niwan der werlt ze guote tuot,<br/>
swer daz iht anders wan in guot<br/>
vernemen wil, der missetuot.
</p>
<p>
Ich hoere es velschen harte vil,<br/>
daz man doch gerne haben wil:<br/>
dâ ist des lützelen ze vil,<br/>
dâ wil man, des man niene wil.
</p>
<p>
Ez zimet dem man ze lobene wol,<br/>
des er iedoch bedürfen sol,<br/>
und lâze ez ime gevallen wol,<br/>
die wîle ez ime gevallen sol.
</p>
<p>
Tiure unde wert ist mir der man,<br/>
der guot und übel betrahten kan,<br/>
der mich und iegelîchen man<br/>
nâch sînem werde erkennen kan.
</p>
<p>
Êre unde lop diu schepfent list,<br/>
dâ list ze lobe geschaffen ist:<br/>
swâ er mit lobe geblüemet ist,<br/>
dâ blüejet aller slahte list.
</p>
<p>
Rehte als daz dinc z'unruoche gât,<br/>
daz lobes noch êre niene hât,<br/>
als liebet daz, daz êre hât<br/>
und sînes lobes niht irre gât.
</p>
<p>
Ir ist sô vil, die des nu pflegent,<br/>
daz si daz guote z'übele wegent,<br/>
daz übel wider ze guote wegent:<br/>
die pflegent niht, si widerpflegent.
</p>
<p>
Cunst unde nâhe sehender sin<br/>
swie wol diu schînen under in,<br/>
geherberget nît zuo z'in,<br/>
er leschet kunst unde sin.
</p>
<p>
Hei tugent, wie smal sint dîne stege,<br/>
wie kumberlîch sint dîne wege!<br/>
die dîne stege, die dîne wege,<br/>
wol ime, der si wege unde stege!
</p>
<p>
Trîbe ich die zît vergebene hin,<br/>
sô zîtic ich ze lebene bin,<br/>
sône var ich in der werlt sus hin<br/>
niht sô gewerldet, alse ich bin.
</p>
<p>
Ich hân mir eine unmüezekeit<br/>
der werlt ze liebe vür geleit<br/>
und edelen herzen z'einer hage,<br/>
den herzen, den ich herze trage,<br/>
der werlde, in die mîn herze siht.<br/>
ine meine ir aller werlde niht<br/>
als die, von der ich hoere sagen,<br/>
diu keine swaere enmüge getragen<br/>
und niwan in vröuden welle sweben.<br/>
die lâze ouch got mit vröuden leben!<br/>
Der werlde und diseme lebene<br/>
enkumt mîn rede niht ebene.<br/>
ir leben und mînez zweient sich.<br/>
ein ander werlt die meine ich,<br/>
diu samet in eime herzen treit<br/>
ir süeze sûr, ir liebez leit,<br/>
ir herzeliep, ir senede nôt,<br/>
ir liebez leben, ir leiden tôt,<br/>
ir lieben tôt, ir leidez leben.<br/>
dem lebene sî mîn leben ergeben,<br/>
der werlt wil ich gewerldet wesen,<br/>
mit ir verderben oder genesen.<br/>
ich bin mit ir biz her beliben<br/>
und hân mit ir die tage vertriben,<br/>
die mir ûf nâhe gêndem leben<br/>
lêre unde geleite solten geben:<br/>
der hân ich mîne unmüezekeit<br/>
ze kurzewîle vür geleit,<br/>
daz sî mit mînem maere<br/>
ir nâhe gênde swaere<br/>
ze halber senfte bringe,<br/>
ir nôt dâ mite geringe.<br/>
wan swer des iht vor ougen hât,<br/>
dâ mite der muot z'unmuoze gât,<br/>
daz entsorget sorgehaften muot,<br/>
daz ist ze herzesorgen guot.<br/>
ir aller volge diu ist dar an :<br/>
swâ sô der müezege man<br/>
mit senedem schaden sî überladen,<br/>
dâ mêre muoze seneden schaden.<br/>
bî senedem leide müezekeit,<br/>
dâ wahset iemer senede leit.<br/>
durch daz ist guot, swer herzeclage<br/>
und senede nôt ze herzen trage,<br/>
daz er mit allem ruoche<br/>
dem lîbe unmuoze suoche.<br/>
dâ mite sô müezeget der muot<br/>
und ist dem muote ein michel guot;<br/>
und gerâte ich niemer doch dar an,<br/>
daz iemer liebe gernde man<br/>
dekeine solhe unmuoze im neme,<br/>
diu reiner liebe missezeme:<br/>
ein senelîchez maere<br/>
daz trîbe ein senedaere<br/>
mit herzen und mit munde<br/>
und senfte sô die stunde.
</p>
<p>
Nû ist aber einer jehe ze vil,<br/>
der ich vil nâch gevolgen wil:<br/>
der senede muot sô der ie mê<br/>
mit seneden maeren umbe gê,<br/>
sô sîner swaere ie mêre sî.<br/>
der selben jehe der stüende ich bî,<br/>
wan ein dinc, daz mir widerstât:<br/>
swer inneclîche liebe hât,<br/>
doch ez im wê von herzen tuo,<br/>
daz herze stêt doch ie dar zuo.<br/>
der inneclîche minnen muot,<br/>
sô der in sîner senegluot<br/>
ie mêre und mêre brinnet,<br/>
sô er ie sêrer minnet.<br/>
diz leit ist liebes alse vol,<br/>
daz übel daz tuot sô herzewol,<br/>
daz es kein edele herze enbirt,<br/>
sît ez hie von geherzet wirt.<br/>
ich weiz es wârez alse den tôt<br/>
und erkenne ez bî der selben nôt:<br/>
der edele senedaere<br/>
der minnet senediu maere.<br/>
von diu swer seneder maere ger,<br/>
der envar niht verrer danne her.<br/>
ich wil in wol bemaeren<br/>
von edelen senedaeren,<br/>
die reiner sene wol tâten schîn:<br/>
ein senedaere unde ein senedaerîn,<br/>
ein man ein wîp, ein wîp ein man,<br/>
Tristan Isolt, Isolt Tristan.
</p>
<p>
Ich weiz wol, ir ist vil gewesen,<br/>
die von Tristande hânt gelesen;<br/>
und ist ir doch niht vil gewesen,<br/>
die von im rehte haben gelesen.
</p>
<p>
Tuon aber ich diu gelîche nuo<br/>
und schepfe mîniu wort dar zuo,<br/>
daz mir ir iegelîches sage<br/>
von disem maere missehage,<br/>
so wirbe ich anders, danne ich sol.<br/>
ich entuon es niht: sî sprâchen wol<br/>
und niwan ûz edelem muote<br/>
mir unde der werlt ze guote.<br/>
binamen si tâten ez in guot.<br/>
und swaz der man in guot getuot,<br/>
daz ist ouch guot und wol getân.<br/>
aber als ich gesprochen hân,<br/>
daz sî niht rehte haben gelesen,<br/>
daz ist, als ich iu sage, gewesen:<br/>
sîne sprâchen in der rihte niht,<br/>
als Thômas von Britanje giht,<br/>
der âventiure meister was<br/>
und an britûnschen buochen las<br/>
aller der lanthêrren leben<br/>
und ez uns ze künde hât gegeben.<br/>
Als der von Tristande seit,<br/>
die rihte und die wârheit<br/>
begunde ich sêre suochen<br/>
in beider hande buochen<br/>
walschen und latînen<br/>
und begunde mich des pînen,<br/>
daz ich in sîner rihte<br/>
rihte dise tihte.<br/>
sus treip ich manege suoche,<br/>
unz ich an eime buoche<br/>
alle sîne jehe gelas,<br/>
wie dirre âventiure was.<br/>
waz aber mîn lesen dô waere<br/>
von disem senemaere,<br/>
daz lege ich mîner willekür<br/>
allen edelen herzen vür,<br/>
daz sî dâ mite unmüezic wesen.<br/>
ez ist in sêre guot gelesen.<br/>
guot? jâ, inneclîche guot.<br/>
ez liebet liebe und edelet muot,<br/>
ez staetet triuwe und tugendet leben,<br/>
ez kan wol lebene tugende geben;<br/>
wan swâ man hoeret oder list,<br/>
daz von sô reinen triuwen ist,<br/>
dâ liebent dem getriuwen man<br/>
triuwe und ander tugende van:<br/>
liebe, triuwe, staeter muot,<br/>
êre und ander manic guot,<br/>
daz geliebet niemer anderswâ<br/>
sô sêre noch sô wol sô dâ,<br/>
dâ man von herzeliebe saget<br/>
und herzeleit ûz liebe claget.<br/>
liebe ist ein alsô saelic dinc,<br/>
ein alsô saeleclîch gerinc,<br/>
daz nieman âne ir lêre<br/>
noch tugende hât noch êre.<br/>
sô manec wert leben, sô liebe vrumet,<br/>
sô vil sô tugende von ir kumet,<br/>
owê daz allez, daz der lebet,<br/>
nâch herzeliebe niene strebet,<br/>
daz ich sô lützel vinde der,<br/>
die lûterlîche herzeger<br/>
durch vriunt ze herzen wellen tragen<br/>
niwan durch daz vil arme clagen,<br/>
daz hie bî z'etelîcher zît<br/>
verborgen in dem herzen lît!<br/>
War umbe enlite ein edeler muot<br/>
niht gerne ein übel durch tûsent guot,<br/>
durch manege vröude ein ungemach?<br/>
swem nie von liebe leit geschach,<br/>
dem geschach ouch liep von liebe nie.<br/>
liep unde leit diu wâren ie<br/>
an minnen ungescheiden.<br/>
man muoz mit disen beiden<br/>
êre unde lop erwerben<br/>
oder âne sî verderben.<br/>
von den diz senemaere seit,<br/>
und haeten die durch liebe leit,<br/>
durch herzewunne senedez clagen<br/>
in einem herzen niht getragen,<br/>
sone waere ir name und ir geschiht<br/>
sô manegem edelen herzen niht<br/>
ze saelden noch ze liebe komen.<br/>
uns ist noch hiute liep vernomen,<br/>
süeze und iemer niuwe<br/>
ir inneclîchiu triuwe<br/>
ir liep, ir leit, ir wunne, ir nôt;<br/>
al eine und sîn si lange tôt,<br/>
ir süezer name der lebet iedoch<br/>
und sol ir tôt der werlde noch<br/>
ze guote lange und iemer leben,<br/>
den triuwe gernden triuwe geben,<br/>
den êre gernden êre:<br/>
ir tôt muoz iemer mêre<br/>
uns lebenden leben und niuwe wesen;<br/>
wan swâ man noch hoeret lesen<br/>
ir triuwe, ir triuwen reinekeit,<br/>
ir herzeliep, ir herzeleit,
</p>
<p>
Deist aller edelen herzen brôt.<br/>
hie mite sô lebet ir beider tôt.<br/>
wir lesen ir leben, wir lesen ir tôt<br/>
und ist uns daz süeze alse brôt.
</p>
<p>
Ir leben, ir tôt sint unser brôt.<br/>
sus lebet ir leben, sus lebet ir tôt.<br/>
sus lebent si noch und sint doch tôt<br/>
und ist ir tôt der lebenden brôt.
</p>
<p>
Und swer nu ger, daz man im sage<br/>
ir leben, ir tôt, ir vröude, ir clage,<br/>
der biete herze und ôren her:<br/>
er vindet alle sîne ger.<br/>
<h2>Riwalin und Blanscheflur</h2>
</p>
<p>
Ein hêrre in Parmenîe was,<br/>
der jâre ein kint, als ich ez las.<br/>
der was, als uns diu wârheit<br/>
an sîner âventiure seit,<br/>
wol an gebürte künege genôz,<br/>
an lande vürsten ebengrôz,<br/>
des lîbes schoene und wunneclîch,<br/>
getriuwe, küene, milte, rîch;<br/>
und den er vröude solte tragen,<br/>
den was der hêrre in sînen tagen<br/>
ein vröude berndiu sunne:<br/>
er was der werlde ein wunne,<br/>
der ritterschefte ein lêre,<br/>
sîner mâge ein êre,<br/>
sînes landes ein zuoversiht.<br/>
an ime brast al der tugende niht,<br/>
der hêrre haben solte,<br/>
wan daz er ze verre wolte<br/>
in sînes herzen luften sweben<br/>
und niwan nâch sînem willen leben.<br/>
daz ime ouch sît ze leide ergie,<br/>
wan leider diz ist und was ie,<br/>
ûfgêndiu jugent und vollez guot,<br/>
diu zwei diu vüerent übermuot.<br/>
vertragen, daz doch vil manic man<br/>
in michelem gewalte kan,<br/>
dar an gedâhte er selten.<br/>
übel mit übele gelten,<br/>
craft erzeigen wider craft:<br/>
dar zuo was er gedanchaft.
</p>
<p>
Nu enloufet ez die lenge niht,<br/>
der allez daz, daz ime geschiht,<br/>
mit Karles lôte gelten wil.<br/>
weiz got, der man muoz harte vil<br/>
an disem borge übersehen<br/>
oder ime muoz dicke schade geschehen.<br/>
swer keinen schaden vertragen kan,<br/>
dâ wahsent dicke schaden an.<br/>
und ist ein veiclîcher site,<br/>
hie vâhet man den bern mite:<br/>
der richet einzele schaden,<br/>
unz er mit schaden wirt beladen.<br/>
ich waene, ouch ime alsam geschach,<br/>
wan er sich alse vil gerach,<br/>
biz er den schaden dar an genam.<br/>
daz aber er ie ze schaden kam,<br/>
daz enkam von archeite niht,<br/>
dâ von doch manegem schade geschiht.<br/>
ez kam von dem geleite<br/>
sîner kintheite.<br/>
daz er in sîner blüenden jugent<br/>
mit jugentlîcher hêrren tugent<br/>
wider sîn selbes saelden streit,<br/>
daz geschuof sîn spilndiu kintheit,<br/>
diu mit ir übermuote<br/>
in sînem herzen bluote.<br/>
er tete vil rehte als elliu kint,<br/>
diu selten vorbesihtic sint.<br/>
er nam vür sich niht sorgen war,<br/>
wan lebete und lebete und lebete êt dar.<br/>
dô sîn leben ze lebene vienc,<br/>
ûf alse der tagesterne gienc<br/>
und lachende in die werlde sach,<br/>
dô wânde er, des doch niene geschach,<br/>
daz er iemer alsô solte leben<br/>
und in der lebenden süeze sweben.<br/>
nein, sînes lebenes begin<br/>
der gie mit kurzem lebene hin;<br/>
diu morgenlîche sunne<br/>
sîner werltwunne,<br/>
dô diu von êrste spiln began,<br/>
dô viel sîn gaeher âbent an,<br/>
der ime vor was verborgen,<br/>
und laschte im sînen morgen.<br/>
Wie er aber genennet waere,<br/>
daz kündet uns diz maere.<br/>
sîn âventiure tuot es schîn:<br/>
sîn rehter name was Riwalîn,<br/>
sîn ânam was Canêlengres.<br/>
genuoge jehent und waenent des,<br/>
der selbe hêrre er waere<br/>
ein Lohnoisaere,<br/>
künec über daz lant ze Lohnois:<br/>
nu tuot uns aber Thômas gewis,<br/>
der ez an den âventiuren las,<br/>
daz er von Parmenîe was<br/>
und haete ein sunderez lant<br/>
von eines Britûnes hant<br/>
und solte dem sîn undertân:<br/>
der selbe hiez li duc Morgân.
</p>
<p>
Nu daz der hêrre Riwalîn<br/>
wol und nâch grôzen êren sîn<br/>
wol driu jâr ritter was gewesen<br/>
und haete wol hin heim gelesen<br/>
ganzlîche kunst ze ritterschaft,<br/>
ze urliuge volleclîche craft,<br/>
(er haete lant, liute unde guot)<br/>
weder ez dô nôt alde übermuot<br/>
geschüefe, des enweiz ich niht,<br/>
wan als sîn âventiure giht,<br/>
sô greif er Morgânen an<br/>
als einen schuldegen man.<br/>
er kam geriten in sîn lant<br/>
mit alsô creftiger hant,<br/>
daz er im mit gewalte<br/>
genuoge bürge valte;<br/>
die stete muosen sich ergeben<br/>
und loesen ir guot unde ir leben,<br/>
rehte alse liep als ez in was,<br/>
unz er zesamene gelas<br/>
gülte unde guotes die craft,<br/>
daz er sîne ritterschaft<br/>
sô starke gemêrte,<br/>
swar er mit her kêrte,<br/>
ez waeren bürge oder stete,<br/>
daz er vil sînes willen tete.<br/>
ouch nam er dicke schaden dar an:<br/>
er galt mit manegem biderben man,<br/>
wan Morgân was an sîner wer;<br/>
der bestuont in ofte mit her<br/>
und tete in dicke schadehaft;<br/>
wan ze urliuge und ze ritterschaft<br/>
hoeret verlust unde gewin:<br/>
hie mite sô gânt urliuge hin;<br/>
verliesen unde gewinnen<br/>
daz treit die criege hinnen.<br/>
ich waene, im Morgân alsam tete:<br/>
er valte im ouch bürge unde stete<br/>
und brach im underwîlen abe<br/>
sîne liute und sîne habe<br/>
und tete im, swaz er mohte,<br/>
daz doch niht vil entohte,<br/>
wan in tete iemer Riwalîn<br/>
mit grôzem schaden wider în<br/>
und treip des mit im also vil,<br/>
unz er in brâhte ûf daz zil,<br/>
daz er sich nihtes kunde erwern<br/>
noch sich niender trûte ernern<br/>
niwan in sînen vesten,<br/>
den sterkesten und den besten.<br/>
die selben besaz Riwalîn<br/>
und gab ûz voller hant dar în<br/>
bataljen unde strîten.<br/>
er tete in z'allen zîten<br/>
strackes rehte unz in diu tor.<br/>
ouch haete er dicke dâ vor<br/>
turneie und rîche ritterschaft.<br/>
alsus lag er im obe mit craft<br/>
und herete in in dem lande<br/>
mit roube und mit brande,<br/>
biz sich Morgân ze tage dô bôt<br/>
und daz erwarp mit aller nôt,<br/>
daz ez getaget wart under in zwein<br/>
und ein jâr vride getragen in ein,<br/>
und wart der von in beiden<br/>
mit bürgen und mit eiden<br/>
gestaetet, alse er solte sîn.<br/>
hie mite sô kêrte Riwalîn<br/>
mit den sînen heim rîch unde vrô.<br/>
ûz milter hant lônde er in dô<br/>
und machte si alle rîche.<br/>
er lie sî vrôlîche<br/>
und wol nâch sînen êren<br/>
wider z'ir heimüete kêren.
</p>
<p>
Nu daz Canêle alsus gelanc,<br/>
nu was dar nâch vil harte unlanc,<br/>
unz daz er aber einer vart<br/>
durch banekîe in eine wart<br/>
und er sich aber ûz reite<br/>
mit grôzer rîcheite,<br/>
alsô der êrengire tuot.<br/>
al daz geraete und al daz guot,<br/>
des er bedürfen wolte<br/>
und ein jâr haben solte,<br/>
daz wart im an ein schif getragen.<br/>
er haete vil gehoeret sagen,<br/>
wie höfsch und wie êrbaere<br/>
der junge künic waere<br/>
von Curnewâle Marke,<br/>
des êre wuohs dô starke:<br/>
der haete dô ze sîner hant<br/>
Curnewal und Engelant.<br/>
Curnwal was aber sîn erbe dô.<br/>
umbe Engelanden stuond ez sô:<br/>
daz haete er sît des mâles,<br/>
daz die Sahsen von Gâles<br/>
die Britûne dâ vertriben<br/>
und sî dâ hêrren beliben,<br/>
von den ez ouch den namen verliez<br/>
daz lant, daz ê Britanje hiez,<br/>
und wart ouch iesâ dô genant<br/>
nâch den von Gâles Engelant.<br/>
dô die daz lant besâzen<br/>
und ez under sich gemâzen,<br/>
dô wolten si alle künegelîn<br/>
und hêrren von in selben sîn:<br/>
diz wart ir aller ungewin.<br/>
sus begunden sî sich under in<br/>
slahen unde morden starke<br/>
und bevulhen ouch dô Marke<br/>
sich und daz lant in sîne pflege:<br/>
sît her diende ez im alle wege<br/>
sô sêre und sô vorhtlîche,<br/>
daz nie kein künicrîche<br/>
eim künege mê gediende baz.<br/>
ouch saget diu istôrje von im daz,<br/>
daz allen den bîlanden,<br/>
diu sînen namen erkanden,<br/>
kein künec sô werder was als er.<br/>
dâ hin was Riwalînes ger.<br/>
aldâ dâhte er belîben,<br/>
ein jâr mit ime vertrîben<br/>
und von im werden tugenthaft<br/>
und lernen niuwan ritterschaft<br/>
und ebenen sîne site baz.<br/>
sîn edelez herze seite im daz:<br/>
erkante er vremeder lande site,<br/>
dâ bezzert er die sîne mite<br/>
und würde selbe erkant dervan.<br/>
Mit disen sinnen huob er an:<br/>
er bevalch sîn liut und sîn lant<br/>
an sînes marschalkes hant,<br/>
eines hêrren von dem lande,<br/>
an dem er triuwe erkande,<br/>
der hiez Rûal li foitenant.<br/>
sus kêrte Riwalîn zehant<br/>
mit zwelf gesellen über sê.<br/>
er bedorfte dô dekeines mê,<br/>
er haete her hie mite genuoc.<br/>
nu sich diu zît alsô getruoc,<br/>
daz er ze Curnewâle kam<br/>
und ûf dem mer aldâ vernam,<br/>
daz Marke der maere<br/>
ze Tintajêle waere,<br/>
dâ kêrte er sîne reise hin.<br/>
dâ stiez er ûz, dâ vand er in<br/>
und wart des inneclîche vrô.<br/>
sich und die sîne cleite er dô<br/>
rîlîche und alse im wol gezam.<br/>
nu daz er dô ze hove kam,<br/>
Marke der tugende rîche<br/>
der enpfienc in tugentlîche<br/>
und mit im al die sîne.<br/>
man bôt dâ Riwalîne<br/>
den anpfanc und die êre,<br/>
daz ez ime dâ vor nie mêre<br/>
ze keinen zîten anderswâ<br/>
sô werde erboten wart sô dâ.<br/>
hie spilten sîne gedanke mite;<br/>
diz liebete ime den hovesite.<br/>
er dâhte dicke wider sich:<br/>
«binamen got selbe der hât mich<br/>
ze diseme lantgesinde brâht!<br/>
mîn saelde hât mich wol bedâht:<br/>
swaz ich von Markes tugenden ie<br/>
gehôrte sagen, deist allez hie.<br/>
sîn leben daz ist höfsch unde guot.»<br/>
sus seite er Marke sînen muot,<br/>
war umbe er komen waere.<br/>
nu Marke sîniu maere<br/>
und sînen muot haete vernomen,<br/>
er sprach: «got und mir willekomen!<br/>
lîp unde guot und swaz ich hân,<br/>
daz sol z'iuwerem gebote stân.»
</p>
<p>
Canêlengres der was dâ wol<br/>
des hoves, der hof der was sîn vol.<br/>
arme unde rîche haeten in<br/>
liep unde werden under in<br/>
und enwart nie gast geminnet baz.<br/>
ouch kunde er wol geschulden daz:<br/>
der tugenthafte Riwalîn<br/>
der was und kunde wol gesîn<br/>
mit lîbe und mit guote,<br/>
mit geselleclîchem muote<br/>
z'ir aller dienste gereit.<br/>
also lebete er in der werdekeit<br/>
und in der rehten güete,<br/>
die er in sîn gemüete<br/>
mit tegelîchen tugenden nam,<br/>
unz Markes hôhgezît dô kam.<br/>
die hôhzît haete Marke<br/>
besetzet alsô starke<br/>
sô mit gebote sô mit bete:<br/>
swenne er in sînen boten tete,<br/>
sô kam diu ritterschaft zehant<br/>
von dem künicrîche z'Engelant<br/>
in dem jâre z'einem mâle<br/>
gevarn ze Curnewâle.<br/>
die selben brâhten mit in dar<br/>
mange süeze vrouwîne schar<br/>
und ander manege schônheit.<br/>
Nu was diu hôhgezît geleit,<br/>
benennet unde besprochen<br/>
die blüenden vier wochen,<br/>
sô der vil süeze meie în gât<br/>
unz an daz, dâ er ende hât,<br/>
bî Tintajêl sô nâhen,<br/>
daz sî sich undersâhen,<br/>
in die schoenesten ouwe,<br/>
die keines ougen schouwe<br/>
ie überlûhte ê oder sît.<br/>
diu senfte süeze sumerzît<br/>
diu haete ir süeze unmüezekeit<br/>
mit süezem vlîze an sî geleit.<br/>
diu cleinen waltvogelîn,<br/>
diu des ôren vröude sulen sîn,<br/>
bluomen, gras, loup unde bluot<br/>
und swaz dem ougen sanfte tuot<br/>
und edeliu herze ervröuwen sol,<br/>
des was diu sumerouwe vol:<br/>
man vant dâ, swaz man wolte,<br/>
daz der meie bringen solte:<br/>
den schate bî der sunnen,<br/>
die linden bî dem brunnen,<br/>
die senften, linden winde,<br/>
die Markes ingesinde<br/>
sîn wesen engegene macheten.<br/>
die liehten bluomen lacheten<br/>
ûz dem betouwetem grase.<br/>
des meien vriunt, der grüene wase<br/>
der haete ûz bluomen ane geleit<br/>
sô wunneclîchiu sumercleit,<br/>
daz sî den lieben gesten<br/>
in ir ougen widerglesten.<br/>
diu süeze boumbluot sach den man<br/>
sô rehte suoze lachende an,<br/>
daz sich daz herze und al der muot<br/>
wider an die lachende bluot<br/>
mit spilnden ougen machete<br/>
und ir allez widerlachete.<br/>
daz senfte vogelgedoene,<br/>
daz süeze, daz schoene,<br/>
daz ôren unde muote<br/>
vil dicke kumet ze guote,<br/>
daz vulte dâ berge unde tal.<br/>
diu saelege nahtegal,<br/>
daz liebe süeze vogelîn,<br/>
daz iemer süeze müeze sîn,<br/>
daz kallete ûz der blüete<br/>
mit solher übermüete,<br/>
daz dâ manc edele herze van<br/>
vröude unde hôhen muot gewan.
</p>
<p>
Dâ haete diu geselleschaft<br/>
vrô unde sêre vröudehaft<br/>
gehütet ûf daz grüene gras,<br/>
alse iegelîches wille was.<br/>
dâ nâch alse iegelîches ger<br/>
ze vröuden stuont, dâ nâch lag er:<br/>
die rîchen lâgen rîche,<br/>
die höfschen hovelîche;<br/>
dise lâgen under sîden dâ,<br/>
jene under bluomen anderswâ;<br/>
diu linde was genuoger dach;<br/>
genuoge man gehütet sach<br/>
mit loupgrüenen esten.<br/>
von gesinde noch von gesten<br/>
wart geherberget nie<br/>
sô wunneclîchen alse hie.<br/>
ouch vant man dâ rât über rât,<br/>
als man ze hôhgezîten hât,<br/>
an spîse und edeler waete,<br/>
des iegelîcher haete<br/>
ze wunsche sich gewarnet dar.<br/>
dar zuo sô nam ir Marke war<br/>
sô grôze und alsô rîche,<br/>
daz si alle rîlîche<br/>
lebeten unde wâren vrô.<br/>
sus huob diu hôhgezît sich dô.<br/>
und swes der gerne sehende man<br/>
ze sehene guoten muot gewan,<br/>
daz lie diu state dâ wol geschehen;<br/>
man sach dâ, swaz man wolte sehen:<br/>
dise vuoren sehen vrouwen,<br/>
jene ander tanzen schouwen;<br/>
dise sâhen bûhurdieren,<br/>
jene ander justieren.<br/>
swâ zuo den man sîn wille truoc,<br/>
des alles vand er dâ genuoc.<br/>
wan alle, die dâ wâren<br/>
von vröudebaeren jâren,<br/>
die vlizzen sich inwiderstrît<br/>
ze vröuden an der hôhgezît.<br/>
Und Marke der guote,<br/>
der höfsche hôhgemuote<br/>
âne ander vrouwen schônheit,<br/>
die er haete an sînen rinc geleit,<br/>
sô haete er doch besunder<br/>
ein sunderlîchez wunder,<br/>
Blanscheflûr sîne swester dâ:<br/>
ein maget, daz dâ noch anderswâ<br/>
schoener wîp nie wart gesehen.<br/>
wir hoeren von ir schoene jehen,<br/>
sine gesaehe nie kein lebende man<br/>
mit inneclîchen ougen an,<br/>
ern minnete dâ nâch iemer mê<br/>
wîp und tugende baz dan ê.
</p>
<p>
Diu saelige ougenweide<br/>
diu machete ûf der heide<br/>
vil manegen man vrech unde vruot,<br/>
manec edele herze hôhgemuot.<br/>
dar zuo was in der ouwe<br/>
manec ander schoeniu vrouwe,<br/>
der iegelîchiu mohte sîn<br/>
von schoene ein rîchiu künigîn,<br/>
die muot und vröude ouch bâren<br/>
den allen, die dâ wâren,<br/>
und macheten manic herze vrô.<br/>
hie mite huob sich der bûhurt dô<br/>
von gesinde und ouch von gesten:<br/>
die werdesten und die besten,<br/>
die riten dâ zuo wâ unde wâ.<br/>
ouch was der werde Marke dâ<br/>
und sîn geselle Riwalîn<br/>
âne ander ingesinde sîn,<br/>
die sich ouch gevlizzen haeten,<br/>
wie sîz dâ sô getaeten,<br/>
daz ez dâ sagebaere<br/>
und wol ze lobene waere.<br/>
man sach dâ zuo dem mâle<br/>
von pfelle und von zendâle<br/>
manc ors bedact ze vlîze,<br/>
manege decke snêwîze,<br/>
gel, brûn, rôt, grüene unde blâ;<br/>
sô sach man ander anderswâ<br/>
von edeler sîden wol gebriten,<br/>
jene ander manege wîs zesniten,<br/>
gevêhet und geparrieret,<br/>
sus und sô gefeitieret.<br/>
diu ritterschaft diu vuorte cleit<br/>
mit wunderlîcher rîcheit<br/>
zersniten und zerhouwen.<br/>
ouch lie der sumer wol schouwen,<br/>
daz er dâ mit Marke wolte sîn:<br/>
manec wunneclîch schapelekîn<br/>
von bluomen sach man an der schar,<br/>
diu er im ze stiure brâhte dar.
</p>
<p>
In dirre süezen sumercraft<br/>
huop sich ein süeziu ritterschaft.<br/>
diu schar sich dâ dicke underwar.<br/>
si zogeten sich her unde dar<br/>
und triben des vil und sô genuoc,<br/>
biz sich der bûhurt dô getruoc,<br/>
dâ Blanscheflûr diu werde,<br/>
ein wunder ûf der erde,<br/>
und manc ander schoeniu vrouwe<br/>
sâzen an ir schouwe.<br/>
wan dise die riten sô rîche,<br/>
sô rehte keiserlîche,<br/>
daz ez manic ouge gerne sach.<br/>
swaz aber von ieman dâ geschach,<br/>
sô was der höfsche Riwalîn<br/>
und muose ez ouch binamen sîn,<br/>
der ez des tages und an der stete<br/>
ze wunsche vor in allen tete.<br/>
ouch nâmen sîn die vrouwen war<br/>
und jâhen des, daz in der schar<br/>
nieman nâch ritterlîchem site<br/>
alsô behendeclîchen rite,<br/>
und lobeten elliu sîniu dinc.<br/>
«seht» sprâchen sî «der jungelinc<br/>
der ist ein saeliger man:<br/>
wie saeleclîche stêt im an<br/>
allez daz, daz er begât!<br/>
wie gâr sîn lîp ze wunsche stât!<br/>
wie gânt im sô gelîche in ein<br/>
diu sîniu keiserlîchen bein!<br/>
wie rehte sîn schilt z'aller zît<br/>
an sîner stat gelîmet lît!<br/>
wie zimet der schaft in sîner hant!<br/>
wie wol stât allez sîn gewant!<br/>
wie stât sîn houbet und sîn hâr!<br/>
wie süeze ist aller sîn gebâr!<br/>
wie saeleclîche stât sîn lîp!<br/>
ô wol si saeligez wîp,<br/>
der vröude an ime belîben sol!»<br/>
nu marcte ir aller maere wol<br/>
Blanscheflûr diu guote,<br/>
wan sî in ouch in ir muote,<br/>
swaz ir dekeiniu taete,<br/>
ze hôhem werde haete.<br/>
sî haete in in ir muot genomen,<br/>
er was ir in ir herze komen;<br/>
er truoc gewalteclîche<br/>
in ir herzen künicrîche<br/>
den cepter und die crône:<br/>
daz sî doch alsô schône<br/>
und alsô tougenlîchen hal,<br/>
daz sî'z in allen vor verstal.
</p>
<p>
Nu daz der bûhurt dô zergie<br/>
und sich diu ritterschaft zerlie<br/>
und iegelîcher kêrte,<br/>
dar in sîn muot gelêrte,<br/>
dô kam ez von âventiure alsô,<br/>
daz Riwalîn gekêrte dô,<br/>
dâ Blanscheflûr diu schoene saz.<br/>
hie mite gesprancte er nâher baz<br/>
und als er under ir ougen sach,<br/>
vil minneclîche er zuo z'ir sprach:<br/>
«â, dê vus saut, bêle!»<br/>
«mercî!»dît la buzêle<br/>
und sprach vil schemelîche:<br/>
«hêrre got der rîche,<br/>
der elliu herze rîche tuot,<br/>
der rîche iu herze unde muot!<br/>
und iu sî grôze genigen,<br/>
und aber des rehtes unverzigen,<br/>
des ich an iuch ze redene hân.»<br/>
«ach süeze, waz hân ich getân?»<br/>
sprach aber der höfsche Riwalîn.<br/>
sî sprach: «an einem vriunde mîn,<br/>
dem besten den ich ie gewan,<br/>
dâ habet ir mich beswaeret an.»<br/>
«ja hêrre» dâhte er wider sich<br/>
«waz maere ist diz? oder waz hân ich<br/>
begangen wider ir hulden?<br/>
waz gît sî mir ze schulden?»<br/>
und wânde, daz er eteswen<br/>
ir mâge, disen oder den,<br/>
unwizzende an der ritterschaft<br/>
gemachet haete schadehaft,<br/>
dâ von ir herze swaere<br/>
und ime erbolgen waere.<br/>
nein, der vriunt, des sî gewuoc,<br/>
daz was ir herze, in dem sî truoc<br/>
von sînen schulden ungemach,<br/>
daz was der vriunt, von dem sî sprach.<br/>
iedoch enweste er niht hie mite.<br/>
nâch sînem ellîchem site<br/>
sprach er vil minneclîche z'ir:<br/>
«schoene, ine wil niht, daz ir mir<br/>
haz oder argen willen traget;<br/>
wan ist ez wâr, als ir mir saget,<br/>
sô rihtet selbe über mich:<br/>
swaz ir gebietet, daz tuon ich.»<br/>
diu süeze sprach: «durch dise geschiht<br/>
enhazze ich iuch ze sêre niht;<br/>
ine minne iuch ouch nicht umbe daz.<br/>
ich wil iuch aber versuochen baz,<br/>
wie ir mir ze buoze wellet stân<br/>
umbe daz, daz ir mir habet getân.»<br/>
Sus neig er ir und wolte dan,<br/>
und sî diu schoene ersûfte in an<br/>
vil tougenlîchen unde sprach<br/>
ûz inneclîchem herzen: «ach,<br/>
vriunt lieber, got gesegen dich!»<br/>
dô alêrste huob ez sich<br/>
mit gedanken under in.<br/>
Canêlengres der kêrte hin<br/>
in maneger slahte trahte:<br/>
er trahte maneger slahte,<br/>
waz Blanschefliure swaere<br/>
und dirre maere waere.<br/>
ir gruoz, ir rede betrahte er gâr,<br/>
ir sûft, ir segen, al ir gebâr<br/>
daz marcte er al besunder<br/>
und begunde iedoch hier under<br/>
ir siuften unde ir süezen segen<br/>
ûf den wec der minne wegen:<br/>
er kam binamen an den wân,<br/>
diu zwei diu waeren getân<br/>
durch niht niwan durch minne.<br/>
daz enzunte ouch sîne sinne,<br/>
daz sî sâ wider vuoren<br/>
und nâmen Blanschefluoren<br/>
und vuorten sî mit in zehant<br/>
in Riwalînes herzen lant<br/>
und crônden sî dar inne<br/>
im z'einer küniginne.<br/>
jâ Blanscheflûr und Riwalîn,<br/>
der künec, diu süeze künigîn,<br/>
die teilten wol gelîche<br/>
ir herzen künicrîche:<br/>
daz ir wart Riwalîne,<br/>
dâ wider wart ir daz sîne;<br/>
und wiste iedoch dewederz niht<br/>
umbe des andern geschiht.<br/>
si haeten sich wol under in zwein<br/>
einmüeteclîche und rehte in ein<br/>
mit ir gedanken undernomen.<br/>
dâ was wol reht ze rehte komen:<br/>
sî lag ouch ime ze herzen<br/>
mit dem selben smerzen,<br/>
den sî von sînen schulden leit.<br/>
und wande er aber gewisheit<br/>
ir willen niene haete,<br/>
in welher wîs sî'z taete,<br/>
durch haz oder aber durch minne,<br/>
daz machete sîne sinne<br/>
in zwîvele wanken:<br/>
er wancte mit gedanken<br/>
wîlent abe und wîlent an.<br/>
iezuo wolt er benamen dan<br/>
und al zehant sô wolte er dar,<br/>
unz er sich alsô gâr verwar<br/>
in den stricken sîner trahte,<br/>
daz er dannen niene mahte.
</p>
<p>
Der gedanchafte Riwalîn<br/>
der tete wol an im selben schîn,<br/>
daz der minnende muot<br/>
rehte alse der vrîe vogel tuot,<br/>
der durch die vrîheit, die er hât,<br/>
ûf daz gelîmde zwî gestât:<br/>
als er des lîmes danne entsebet<br/>
und er sich ûf ze vlühte hebet,<br/>
sô clebet er mit den vüezen an;<br/>
sus reget er vedern und wil dan;<br/>
dâ mite gerüeret er daz zwî<br/>
an keiner stat, swie kûme ez sî,<br/>
ez enbinde in unde mache in haft;<br/>
sô sleht er danne ûz aller craft<br/>
dar unde dar und aber dar,<br/>
unz er ze jungeste gar<br/>
sich selben vehtende übersiget<br/>
und gelîmet an dem zwîge liget.<br/>
rehte in der selben wîse tuot<br/>
der unbetwungene muot:<br/>
sô der in senede trahte kumet<br/>
und liebe an ime ir wunder vrumet<br/>
mit senelîcher swaere,<br/>
sô wil der senedaere<br/>
ze sîner vrîheite wider;<br/>
sô ziuhet in diu süeze nider<br/>
der gelîmeten minne.<br/>
dâ verwirret er sich inne<br/>
sô sêre, daz er sich von dan<br/>
noch sus noch sô verrihten kan.<br/>
als ergieng ez Riwalîne,<br/>
den ouch die trahte sîne<br/>
verwurren in der minne<br/>
sînes herzen küniginne.<br/>
in haete wol beworrenheit<br/>
in wunderlîch pârât geleit;<br/>
wan er enwiste, weder ir muot<br/>
wider in waere übel oder guot;<br/>
ern erkante dannoch diz noch daz,<br/>
weder ir minne noch ir haz.<br/>
ern sach noch trôst noch zwîvel an,<br/>
daz enliez ouch in noch dar noch dan.<br/>
trôst unde zwîvel vuorten in<br/>
unendeclîchen under in.<br/>
trôst seite im minne, zwîvel haz.<br/>
durch disen criec und umbe daz<br/>
sone mohte er sînen vesten wân<br/>
an ir dewederez verlân,<br/>
an haz noch ouch an minne.<br/>
sus swebeten sîne sinne<br/>
in einer ungewissen habe:<br/>
trôst truog in an und zwîvel abe.<br/>
ern vant niht staetes an in zwein.<br/>
sin gehullen sô noch sus inein:<br/>
sô zwîvel kam und seite im daz,<br/>
sîn Blanscheflûr waere ime gehaz,<br/>
sô wancte er und wolte dan.<br/>
zehant kam trôst und truog in an<br/>
ir minne und einen lieben wân:<br/>
sus muose er aber dâ bestân.<br/>
mit diseme criege enwiste er war:<br/>
ern mohte weder dan noch dar.<br/>
sô er ie serre dannen ranc,<br/>
sô minne ie vaster wider twanc.<br/>
sô er ie harter dannen vlôch,<br/>
sô minne ie vaster wider zôch.<br/>
sus treip ez minne mit im an,<br/>
biz doch der trôst den sige gewan<br/>
und er den zwîvel gâr vertreip<br/>
und Riwalîn gewis beleip,<br/>
sîn Blanscheflûr diu minnet in:<br/>
des was sîn herze und al sîn sin<br/>
einbaerelîche an sî geleit,<br/>
daz nieman dô dâ wider streit.<br/>
Nu daz diu süeze minne<br/>
sîn herze und sîne sinne<br/>
al nâch ir willen haete brâht,<br/>
dannoch was ime vil ungedâht,<br/>
daz herzeliebe waere<br/>
sô nâhe gênde ein swaere.<br/>
do er dô sîn âventiure<br/>
von sîner Blanschefliure<br/>
von ende her betrahtete<br/>
und allez sunder ahtete:<br/>
ir hâr, ir stirne, ir tinne,<br/>
ir wange, ir munt, ir kinne,<br/>
den vröuderîchen ôstertac,<br/>
der lachende in ir ougen lac,<br/>
dô kam diu rehte minne,<br/>
diu wâre viuraerinne<br/>
und stiez ir seneviuwer an,<br/>
daz viur, dâ von sîn herze enbran,<br/>
daz sînem lîbe sâ zestunt<br/>
schînbaerelîche tete kunt,<br/>
waz nâhe gêndiu swaere<br/>
und senediu sorge waere.<br/>
wan er greif in ein ander leben;<br/>
ein niuwe leben wart ime gegeben:<br/>
er verwandelte dâ mite<br/>
al sîne sinne und sîne site<br/>
und wart mitalle ein ander man;<br/>
wan allez daz, des er began,<br/>
daz was mit wunderlîchen siten<br/>
und mit blintheit undersniten.<br/>
sîne ane geborne sinne<br/>
die wâren von der minne<br/>
als wilde und alse unstaete,<br/>
als er s'erbeten haete.<br/>
sîn leben begunde swachen:<br/>
von rehtem herzen lachen,<br/>
des er dâ vor was wol gewon,<br/>
dâ zôch er sich mitalle von;<br/>
swîgen unde wesen unvrô<br/>
daz was sîn beste leben dô.<br/>
wan elliu sîn gemuotheit<br/>
was gâr in senede nôt geleit.
</p>
<p>
Ouch vergie sîn senelîch geschiht<br/>
die seneden Blanschefliure niht:<br/>
diu was ouch mit dem selben schaden<br/>
durch in als er durch sî beladen.<br/>
diu gewaltaerinne Minne<br/>
diu was ouch in ir sinne<br/>
ein teil ze sturmelîche komen<br/>
und haete ir mit gewalte genomen<br/>
den besten teil ir mâze.<br/>
sine was an ir gelâze<br/>
ir selber noch der werlt niht mite<br/>
nâch ir gewonlîchem site.<br/>
swaz sî sich vröuden an genam,<br/>
swaz schimpfes ir ê wol gezam,<br/>
daz missestuont ir allez dô.<br/>
ir leben enschuof sich niuwan sô,<br/>
als ez ir an der nôt gewac,<br/>
diu nâhen an ir herzen lac.<br/>
und alles des, des sî geleit<br/>
von senelîcher arbeit,<br/>
sone wiste sî niht, waz ir war.<br/>
wan sî enwart nie dâ vor gewar,<br/>
waz sus getâniu swaere<br/>
und herzesorge waere.<br/>
Und sprach vil dicke wider sich:<br/>
«owê got hêrre, wie leb ich!<br/>
wie unde waz ist mir geschehen?<br/>
ich hân doch manegen man gesehen,<br/>
von dem mir nie kein leit geschach.<br/>
und sît ich disen man gesach,<br/>
sît wart mîn herze niemer mê<br/>
noch vrî noch vröudehaft als ê.<br/>
diz sehen, daz ich in hân getân,<br/>
daz ist ein dinc, dâ von ich hân<br/>
erworben nâhe gêndiu leit.<br/>
mîn herze, daz nie nôt erleit,<br/>
daz ist dâ von versêret;<br/>
ez hât mich gâr verkêret<br/>
an muote und an dem lîbe.<br/>
sol iegelîchem wîbe,<br/>
diu in gehoeret unde gesiht,<br/>
geschehen, alse mir geschiht,<br/>
und ist ez danne an ime geborn,<br/>
so ist michel schoene an ime verlorn<br/>
und ist unnütze lebende ein man.<br/>
ist aber daz er von lêre kan<br/>
dekeiner slahte zouberlist,<br/>
dâ von diz vremede wunder ist<br/>
und disiu wunderlîche nôt,<br/>
sô waere er maneges bezzer tôt<br/>
und ensolte in niemer wîp gesehen.<br/>
durch got, wiest mir von ime geschehen<br/>
sô leide und alsô swâre!<br/>
nune gesach ich doch zewâre<br/>
noch in noch nie dekeinen man<br/>
mit vîntlîchen ougen an<br/>
noch engetruoc nie nieman haz:<br/>
wâ mite mag ich geschulden daz,<br/>
daz mir von ieman leit geschehe,<br/>
den ich mit vriundes ougen sehe?<br/>
Waz wîze ich aber dem guoten man?<br/>
er ist hie lîhte unschuldic an.<br/>
swaz herzesorge ich mir von im<br/>
und ouch durch sînen willen nim,<br/>
daz wizze got, deist allermeist<br/>
mîn selbes herzen volleist.<br/>
ich sach dâ manegen man und in.<br/>
waz mag er mir des, daz mîn sin<br/>
von den andern allen<br/>
an in einen ist gevallen?<br/>
dô ich sô vil manic edele wîp<br/>
den sînen keiserlîchen lîp<br/>
und sînen ritterlîchen prîs<br/>
mit lobe gehôrte in ballen wîs<br/>
alse umbe trîben unde tragen<br/>
und sînes lobes sô vil gesagen<br/>
und ich mit ougen selbe sach<br/>
die tugende, der man von im jach,<br/>
und allez in mîn herze las,<br/>
swaz lobelîches an im was.<br/>
dâ von ergouchete mîn sin,<br/>
hie von geviel mîn herze an in.<br/>
entriuwen daz erblante mich,<br/>
daz was daz zouber, dâ von ich<br/>
mîn selber sus vergezzen hân.<br/>
ern hât mir leides niht getân,<br/>
der liebe man, von dem ich clage,<br/>
den ich mit clage ze maere trage.<br/>
mîn tumber meisterlôser muot<br/>
der ist, der mir dâ leide tuot,<br/>
der ist, der mînen schaden wil.<br/>
er wil und wil joch al ze vil,<br/>
des er niht wellen solte,<br/>
ob er bedenken wolte,<br/>
waz vuoge waere und êre.<br/>
nune siht aber er niht mêre<br/>
niwan sîn selbes willen an<br/>
an disem saeligen man,<br/>
an den er in sô kurzer vrist<br/>
sô rehte gâr gevallen ist.<br/>
und semmir got, ich waene wol,<br/>
ob ich's mit êren waenen sol<br/>
und sol ich mich der rede niht schamen<br/>
durch mînen magetlîchen namen,<br/>
sô dunket mich, diu herzeclage,<br/>
die ich durch in ze herzen trage,<br/>
diu ensî niwan von minnen.<br/>
des wirde ich hier an innen,<br/>
daz ich ime sô gerne waere bî.<br/>
und swaz sô dirre maere sî,<br/>
mir wahset eteswaz hier an,<br/>
daz minne meinet unde man.<br/>
wan swaz ich allen mînen lîp<br/>
umbe rehte minnendiu wîp<br/>
und umbe liebe hân vernomen,<br/>
daz ist mir in mîn herze komen:<br/>
der süeze herzesmerze,<br/>
der vil manic edele herze<br/>
quelt mit süezem smerzen,<br/>
der liget in mînem herzen.»<br/>
Nu daz diu höfsche guote<br/>
mit ganzlîchem muote<br/>
sich in ir herzen des enstuont,<br/>
als die minnenden alle tuont,<br/>
daz ir geselle Riwalîn<br/>
ir herzen vröude müese sîn,<br/>
ir meister trôst, ir beste leben:<br/>
sî begunde im ouge und ouge geben<br/>
und sach in, swâ sî'n mohte sehen.<br/>
swenne ez diu vuoge lie geschehen,<br/>
sô gruozte sî'n vil tougen<br/>
mit inneclîchen ougen.<br/>
ir senelîche blicke<br/>
die sâhen in vil dicke<br/>
lange unde minneclîchen an.<br/>
dô daz der minnende man,<br/>
ir vriunt, begunde merken,<br/>
alrêrste begunde in sterken<br/>
diu minne und ouch sîn trôst an ir;<br/>
alrêrste enbran sîn herzegir,<br/>
und sach der süezen allez sider<br/>
baltlîcher unde süezer wider,<br/>
dan er ie dâ vor getaete.<br/>
swenne er die state haete,<br/>
sô gruozte ouch er mit ougen dar.<br/>
nu sîn diu schoene wart gewar,<br/>
daz er si meinde als si in,<br/>
dô was ir meistiu sorge hin;<br/>
wan sî wânde allez ê, daz er<br/>
hin z'ir enhaete keine ger.<br/>
nu wiste aber sî wol, daz sîn muot<br/>
hin z'ir was süeze und alse guot,<br/>
als liebes muot ze liebe sol.<br/>
daz selbe wiste er an ir wol.<br/>
daz selbe enzunte ir beider sin.<br/>
dâ von begunden s'under in<br/>
sich meinen unde minnen<br/>
mit herzenlîchen sinnen.<br/>
ez ergienc in rehte, als man giht:<br/>
swâ liep in liebes ouge siht,<br/>
daz ist der minnen viure<br/>
ein wahsendiu stiure.
</p>
<p>
Nu Markes hôhgezît ergie<br/>
und sich diu hêrschaft gar zerlie,<br/>
dô kâmen Marke maere,<br/>
daz ein sîn vîent waere,<br/>
ein künec, geriten in sîn lant<br/>
mit alsô creftiger hant,<br/>
der in niht schiere taete wider,<br/>
er braeche im allez daz dernider,<br/>
daz er berîten kunde.<br/>
zehant und an der stunde<br/>
besande Marke ein michel her<br/>
und kam in an mit starker wer.<br/>
er vaht mit ime und sigete im an<br/>
und sluog und vienc sô manegen man,<br/>
daz ez von grôzen saelden was,<br/>
der dannen kam oder dâ genas.<br/>
dâ wart der werde Riwalîn<br/>
mit eime sper zer sîten în<br/>
gestochen und sô sêre wunt,<br/>
daz in die sîne sâ zestunt<br/>
vür einen halptôten man<br/>
mit manegem jâmer vuorten dan<br/>
hin heim ze Tintajêle wider.<br/>
dâ leiten sî'n tôtsiechen nider.<br/>
zehant erschullen maere,<br/>
Canêlengres der waere<br/>
tôtwunt und in dem strîte erslagen.<br/>
des wart ein jaemerlîchez clagen<br/>
in dem hove und in dem lande.<br/>
swer sîne tugende erkande,<br/>
dem was sîn schade von herzen leit.<br/>
sî clageten, daz sîn vrümekeit,<br/>
sîn schoener lîp, sîn süeziu jugent,<br/>
sîn wol gelobetiu hêrren tugent<br/>
sô schiere solte an ime zergân<br/>
und ein sô vrüejez ende hân.<br/>
sîn vriunt der künic Marke<br/>
der clagete in alsô starke,<br/>
daz er durch nie dekeinen man<br/>
sô nâhe gênde clage gewan.<br/>
in weinde manic edele wîp,<br/>
manc vrouwe clagete sînen lîp.<br/>
und swer in ie dâ vor gesach,<br/>
den erbarmete sîn ungemach.<br/>
Swaz aber ir aller swaere<br/>
umbe sînen schaden waere,<br/>
sô was ez iemer eine<br/>
sîn Blanscheflûr, diu reine,<br/>
diu höfsche, diu guote,<br/>
diu mit durnehtem muote,<br/>
mit ougen und mit herzen<br/>
ir herzeliebes smerzen<br/>
beclagete und ouch beweinete;<br/>
und aber, dô sî vereinete<br/>
und sî ze clagene state gewan,<br/>
dô gie si sich mit handen an:<br/>
die sluoc si tûsent stunde dar<br/>
und niuwan dar, da'z ir dâ war;<br/>
da engegen, dâ daz herze lac,<br/>
dar tete diu schoene manegen slac.<br/>
sus quelte daz vil süeze wîp<br/>
ir jungen, schoenen, süezen lîp<br/>
mit alsô clegelîcher nôt,<br/>
daz s'einen anderen tôt,<br/>
der niht von minnen waere komen,<br/>
dô haete vür ir leben genomen;<br/>
und waere iedoch verdorben<br/>
und in dem leide erstorben,<br/>
wan daz sî der trôst labete<br/>
und der gedinge ûf habete,<br/>
daz sî'n binamen wolte sehen,<br/>
swie sô'z möhte geschehen;<br/>
und alse sî'n gesaehe,<br/>
swaz ir dar nâch geschaehe,<br/>
daz sî daz allez gerne lite.<br/>
hie vriste sî daz leben mite,<br/>
biz daz sî wider ze sinnen kam<br/>
und in ir trahte dô genam,<br/>
wie sî'n gesehen möhte,<br/>
als ez ir leide töhte.
</p>
<p>
Sus kam ir in ir sinne<br/>
umbe eine ir meisterinne,<br/>
diu s'alle zît und alle wege<br/>
haete in ir lêre und in ir pflege<br/>
und s'ûz ir huote nie verlie:<br/>
die nam sî sunder unde gie,<br/>
dâ nieman was niwan sî zwô,<br/>
und huop ir clage hin z'ir alsô,<br/>
als sî ie tâten und noch tuont,<br/>
den ir dinc stât, als ez ir stuont:<br/>
ir ougen über wielen,<br/>
die heizen trehene vielen<br/>
gedîhteclîche und ange<br/>
über ir vil liehtiu wange;<br/>
ir hende sî zesamene vielt,<br/>
vlêhlîche sî die vür sich hielt:<br/>
«ach mînes lîbes!» sî dô sprach<br/>
«ach» sprach si «mînes lîbes ach!<br/>
ach herzeliebiu meisterîn,<br/>
nu tuo mir dîner triuwe schîn,<br/>
der vil und wunder an dir ist!<br/>
und sît du nû sô saelic bist,<br/>
daz al mîn saelde und al mîn rât<br/>
niwan an dîme râte stât,<br/>
sô clage ich dir mîn herzeleit<br/>
ûf alle dîne saelekeit:<br/>
dune helfes mir, sô bin ich tôt!»<br/>
«nu vrouwe, waz ist iuwer nôt<br/>
und iuwer clegelîchez clagen?»<br/>
«ei trût, getar ich dir'z gesagen?»<br/>
«jâ liebiu vrouwe, sprechet an!»<br/>
«mich toetet dirre tôte man,<br/>
von Parmenîe Riwalîn:<br/>
den saehe ich gerne, möhte ez sîn<br/>
und wiste ich, wie ich'z erwürbe,<br/>
ê danne er volle erstürbe;<br/>
wan leider ern mac niht genesen.<br/>
maht dû mir dar zuo guot gewesen,<br/>
ich engan dir niemer nihtes abe,<br/>
die wîle und ich daz leben habe.»<br/>
Diu meisterinne gedâhte dô:<br/>
«gestate ich dirre dinge alsô,<br/>
waz mag dâ schaden gewahsen an?<br/>
wan dirre halptôte man<br/>
der stirbet morgen oder noch:<br/>
sô hân ich mîner vrouwen doch<br/>
gevristet lîp und êre<br/>
und bin ir iemer mêre<br/>
lieber danne ein ander wîp.»<br/>
«trût vrouwe» sprach sî «lieber lîp,<br/>
iur clage ist mir von herzen leit<br/>
und swâ ich iuwer arbeit<br/>
mit mînem lîbe erwenden kan,<br/>
dane gezwîvelt niemer an.<br/>
ich sol selbe gân dar nider<br/>
und in gesehen und iesâ wider.<br/>
ich sol die state erkunnen dâ,<br/>
wie er dâ lige oder wâ,<br/>
und ouch der liute nemen war.»<br/>
sus kam s'in den gebaerden dar,<br/>
als sî sîn angest wolte clagen<br/>
und begunde im tougenlîche sagen,<br/>
ir vrouwe wolte in gerne sehen,<br/>
daz er ez lieze geschehen<br/>
nâch vuogen und nâch êren.<br/>
sus begunde sî dô kêren<br/>
mit disen maeren wider dan.<br/>
si nam die maget und leite ir an<br/>
eines armen betewîbes cleit;<br/>
ir antlützes schônheit<br/>
mit dicken rîsen sî verbant<br/>
und nam ir vrouwen an ir hant<br/>
und kam ze Riwalîne.<br/>
nu haete ouch er die sîne<br/>
al besunder ûz getriben<br/>
und was al eine beliben.<br/>
er sagete in allen unde jach,<br/>
einoete waere sîn gemach.<br/>
ouch jach diu meisterinne,<br/>
sî braehte ein arzaetinne,<br/>
und erwarp, daz man si zuo z'im liez.<br/>
daz slôz sî vür die tür dô stiez.<br/>
«nu vrouwe» sprach si «sehet in!»<br/>
und sî, diu schoene, diu gie hin<br/>
und dô sî'm under ougen sach,<br/>
«ach» sprach si «hiute und iemer ach!<br/>
owê daz ich ie wart geborn:<br/>
wie ist mîn trôst alsus verlorn!»<br/>
Alsus neig ir dô Riwalîn<br/>
vil kûme, als ez dô mohte sîn<br/>
von eime tôtsiechem man.<br/>
ouch sach sî daz vil lützel an<br/>
und nam es harte cleine war,<br/>
wan saz et blintlîchen dar<br/>
und leite Riwalîne<br/>
ir wange an daz sîne,<br/>
biz daz ir aber dô beide<br/>
von liebe und ouch von leide<br/>
ir lîbes craft dâ von gesweich.<br/>
ir rôsevarwer munt wart bleich,<br/>
ir lîch diu kam vil garwe<br/>
von der viel liehten varwe,<br/>
diu dâ vor an ir lîbe lac.<br/>
ir clâren ougen wart der tac<br/>
trüebe unde vinster als diu naht.<br/>
sus lac si in der unmaht<br/>
und âne sinne lange,<br/>
ir wange an sînem wange,<br/>
gelîche als ob si waere tôt.<br/>
Nu daz sî dô von dirre nôt<br/>
ein lützel wider ze crefte kam,<br/>
ir trût si an ir arm dô nam<br/>
und leite ir munt an sînen munt<br/>
und kuste in hundert tûsent stunt<br/>
in einer cleinen stunde,<br/>
unz ime ir munt enzunde<br/>
sinne unde craft zer minne,<br/>
wan minne was dar inne:<br/>
ir munt der tete in vröudehaft,<br/>
ir munt der brâhte im eine craft,<br/>
daz er daz keiserlîche wîp<br/>
an sînen halptôten lîp<br/>
vil nâhe und inneclîche twanc.<br/>
dar nâch sô was vil harte unlanc,<br/>
unz daz ir beider wille ergienc<br/>
und daz vil süeze wîp enpfienc<br/>
ein kint von sînem lîbe.<br/>
ouch was er von dem wîbe<br/>
und von der minne vil nâch tôt;<br/>
wan daz im got half ûz der nôt,<br/>
sône kunde er niemer sîn genesen:<br/>
sus genas er, wan ez solte wesen.
</p>
<p>
Sus was, daz Riwalîn genas<br/>
und Blanscheflûr diu schoene was<br/>
von ime entladen unde beladen<br/>
mit zweier hande herzeschaden:<br/>
grôz leit lie sî bî dem man<br/>
unde truoc daz groezer dan;<br/>
sî lie dâ senede herzenôt<br/>
und truoc mit ir von dan den tôt:<br/>
die nôt sî mit der minne lie,<br/>
den tôt sî mit dem kinde enpfie.<br/>
und iedoch swie sô sî genas,<br/>
in swelher wîse sô sî was<br/>
von ime entladen unde beladen<br/>
sô mit vrumen sô mit schaden,<br/>
sone sach sî doch niht anders an<br/>
wan liebe liebe und lieben man.<br/>
weder kint noch tôdes ungeschiht<br/>
enwiste s'an ir lîbe niht:<br/>
minne unde man wiste si wol<br/>
und tete reht als der lebende sol<br/>
und als der minnende tuot:<br/>
ir herze, ir sin, ir gernder muot<br/>
lac niwan an Riwalîne.<br/>
dâ wider lac ouch der sîne<br/>
an ir und an ir minnen.<br/>
si haeten in ir sinnen<br/>
beide eine liebe und eine ger.<br/>
sus was er sî und sî was er.<br/>
er was ir und sî was sîn.<br/>
dâ Blanscheflûr, dâ Riwalîn,<br/>
dâ Riwalîn, dâ Blanscheflûr,<br/>
dâ beide, dâ lêal amûr.<br/>
ir leben was vil gemeine dô,<br/>
sî wâren mit ein ander vrô<br/>
und hôhten ir gemüete<br/>
mit vil gemeiner güete.<br/>
und swenne sî mit vuogen<br/>
ir state in ein getruogen,<br/>
sô was ir werltwunne vol,<br/>
sô was in sanfte und alsô wol,<br/>
daz sî enhaeten niht ir leben<br/>
umb kein ander himelrîche gegeben.<br/>
Doch werte daz unlange.<br/>
wan in ir anevange,<br/>
dô s'allerbeste lebeten<br/>
und in dem wunsche swebeten,<br/>
dô kâmen Riwalîne boten:<br/>
Morgân sîn vînt haete geboten<br/>
eine starke samenung in sîn lant.<br/>
mit disem maere und al zehant<br/>
wart Riwalîne ein schif bereit<br/>
und al sîn dinc dar an geleit;<br/>
spîse unde ros, daz allez wart<br/>
zehant bereitet an die vart.
</p>
<p>
Diu minneclîche Blanschefluor,<br/>
dô sî diu leiden maere ervuor<br/>
umbe den vil herzelieben man,<br/>
alrêrste gienc ir kumber an.<br/>
von herzeleide ir aber geschach,<br/>
daz sîne gehôrte noch gesach.<br/>
ir lîch wart an ir lîbe<br/>
als eime tôten wîbe.<br/>
ûz ir munde gie niemê<br/>
wan daz vil arme wort «owê!»<br/>
daz eine sprach s'und ouch niemê.<br/>
«owê!» sprach sî vil lange «owê!<br/>
owê nu minne und ouwê man!<br/>
wie sît ir mich gevallen an<br/>
mit alsô maneger arbeit!<br/>
minne, al der werlde unsaelekeit,<br/>
sô kurziu vröude als an dir ist,<br/>
sô rehte unstaete sô du bist,<br/>
waz minnet al diu werlt an dir?<br/>
ich sihe doch wol, du lônest ir,<br/>
als der vil valschafte tuot.<br/>
dîn ende daz ist niht sô guot,<br/>
als dû der werlde geheizest,<br/>
sô dû sî von êrste reizest<br/>
mit kurzem liebe ûf langez leit.<br/>
dîn gespenstigiu trügeheit,<br/>
diu in sô valscher süeze swebet,<br/>
diu triuget allez, daz der lebet.<br/>
daz ist an mir wol worden schîn.<br/>
daz al mîn vröude solte sîn,<br/>
dâ von hân ich nû niht mêre<br/>
wan tôtlîch herzesêre.<br/>
mîn trôst vert hin und lât mich hie!»<br/>
In disem clagemaere gie<br/>
ir trûtgeselle Riwalîn<br/>
mit weinendem herzen în<br/>
und wolte nemen urloup von ir.<br/>
«vrouwe» sprach er «gebietet mir,<br/>
ich sol und muoz ze lande varn;<br/>
iuch, schoene, müeze got bewarn:<br/>
weset iemer saelec unde gesunt!»<br/>
alsus geswant ir anderstunt,<br/>
aber viel sî von der herzenôt<br/>
vor ime in unmaht und vür tôt<br/>
in ir meisterinne schôz.<br/>
der ir getriuwe senegenôz<br/>
dô der daz michel ungemach<br/>
an sîme herzeliebe ersach,<br/>
er leiste ir wol gesellekeit;<br/>
wan er nam sich ir senede leit<br/>
vil inneclîche mit ir an.<br/>
sîn varwe und al sîn craft began<br/>
an sînem lîbe swachen.<br/>
nâch clegelîchen sachen<br/>
gesaz er riuweclîchen nider<br/>
und erbeite kûme, daz si wider<br/>
und alsô vil ze creften kam,<br/>
daz er sî dô mit handen nam<br/>
und hiels daz vröudelôse wîp<br/>
vil suozeclîche an sînen lîp<br/>
und kuste ie z'eteslîcher stunt<br/>
ir wange, ir ougen unde ir munt<br/>
und trûte sî sus unde sô,<br/>
biz sî ze jungeste dô<br/>
z'ir selber kam baz unde baz<br/>
und ûfreht von ir selber saz.<br/>
Nu Blanscheflûr z'ir selber kam<br/>
und aber ir vriundes war genam,<br/>
sî sach in jaemerlîchen an:<br/>
«ach» sprach sî «saeliger man,<br/>
wie ist mir sô leide an iu geschehen!<br/>
hêrre, wie hân ich iuch gesehen<br/>
ze sô vil maneger herzeclage,<br/>
als ich an mînem herzen trage<br/>
von iu, von iuwern schulden!<br/>
getörste ich ez mit hulden<br/>
hin z'iu gereden, sô möhtet ir<br/>
vriuntlîcher tuon und baz ze mir.<br/>
hêrre unde vriunt, ich hân von iu<br/>
manc leit und vor den allen driu,<br/>
diu toedic unde unwendic sint.<br/>
daz eine ist, daz ich trage ein kint,<br/>
des entrûwe ich niemer genesen,<br/>
got enwelle mîn gehelfe wesen.<br/>
daz ander deist noch mêrre:<br/>
mîn bruoder und mîn hêrre<br/>
sô der an mir dise ungeschiht<br/>
und ouch sîn selbes laster siht,<br/>
der heizet mich verderben<br/>
und lesterlîche ersterben.<br/>
daz dritte ist aber diu meiste nôt<br/>
und maneges erger danne der tôt:<br/>
ich weiz wol, ob daz wol ergât,<br/>
daz mich mîn bruoder leben lât<br/>
und er mich niht ersterbet,<br/>
daz er mich aber enterbet<br/>
und nimet mir guot und êre.<br/>
sô muoz ich iemer mêre<br/>
unwert und swaches namen sîn.<br/>
dar zuo muoz ich mîn kindelîn,<br/>
daz einen lebenden vater hât,<br/>
ziehen âne vater rât.<br/>
Und enwolte ich daz niemêr geclagen,<br/>
solt ich daz laster eine tragen,<br/>
daz mîn vil hôch geslehte<br/>
und der künic mîn bruoder mehte<br/>
des itewîzes unde mîn<br/>
mit êren ledec und âne sîn.<br/>
swenne aber alle, die nu sint,<br/>
diu maere sagent, ich habe ein kint<br/>
erworben kebeslîche,<br/>
deist disem und jenem rîche,<br/>
Curnwâle und Engelande<br/>
ein offenbaeriu schande.<br/>
und ouwê, swenne daz geschiht,<br/>
daz man mich mit den ougen siht,<br/>
daz zwei lant von den schulden mîn<br/>
genidert unde geswechet sîn,<br/>
sô waere ich eine bezzer tôt.<br/>
seht hêrre» sprach si «deist diu nôt,<br/>
daz ist diu wernde herzeclage,<br/>
in der ich alle mîne tage<br/>
mit lebendem lîbe sterben muoz.<br/>
hêrre, iuwer helfe diu entuoz<br/>
und got envüege ez danne alsô,<br/>
sone wirde ich niemer mêre vrô.»
</p>
<p>
«Trût vrouwe» sprach er dô ze ir<br/>
«habet ir dekeine nôt von mir,<br/>
die sol ich büezen, ob ich mac,<br/>
und ouch bewarn vür disen tac,<br/>
daz iu durch mîne schulde iht mê<br/>
leit oder laster ûf erstê.<br/>
ich hân, swaz her nâch süle geschehen,<br/>
sô lieben tac an iu gesehen,<br/>
daz ez unbillîch waere,<br/>
ob ir dekeine swaere<br/>
mit mînem willen soltet tragen.<br/>
vrouwe, ich wil iu rehte sagen<br/>
mîn herze und allen mînen muot.<br/>
leit unde liep, übel unde guot<br/>
und allez daz, daz iu geschiht,<br/>
dâ von enscheide ich mich niht.<br/>
dâ wil ich iemer wesen bî,<br/>
swie kumberlîch ez danne sî,<br/>
und biute iu zweier dinge kür,<br/>
diu leget iuwerm herzen vür:<br/>
weder ich belîbe oder var.<br/>
hier under nemet selbe war.<br/>
welt ir, daz ich hie bestê<br/>
und sehe, wie iuwer dinc ergê,<br/>
daz sî, geruochet aber ir<br/>
heim unde hinnen varn mit mir,<br/>
ich selbe und allez, daz ich hân,<br/>
daz ist iu iemer undertân.<br/>
ir erbietet mir ez hie sô wol,<br/>
daz ich es wol gedenken sol<br/>
mit aller slahte guote.<br/>
swes iu nu sî ze muote,<br/>
vrouwe, des bewîset mich,<br/>
wan swaz ir wellet, daz wil ich.»<br/>
«Genâde hêrre» sprach si dô<br/>
«ir redet und bietet mir'z alsô,<br/>
als iu got lônen müeze<br/>
und alse ich iuwer vüeze<br/>
iemer gerne suochen sol.<br/>
vriunt unde hêrre, ir wizzet wol,<br/>
belîbens mac hie niht gesîn:<br/>
mîn angest umb min kindelîn<br/>
die enmag ich leider niht verheln.<br/>
wan möhte et ich mich hin versteln!<br/>
daz waere nû der beste rât<br/>
nâch dem dinge, als ez mir stât.<br/>
vriunt hêrre, dar zuo râtet ir.»<br/>
«nû vrouwe» sprach er «volget mir:<br/>
ze naht als ich ze schiffe gê,<br/>
sô vüeget ir daz, daz ir ê<br/>
vil tougenlîche dar sît komen<br/>
(biz daz hân ich urloup genomen),<br/>
daz ich iuch danne vinde<br/>
bî mînem ingesinde.<br/>
sus werbet! alsô muoz ez sîn.»<br/>
mit dirre rede kam Riwalîn<br/>
ze Marke und seite im maere,<br/>
waz ime enboten waere<br/>
umbe sîn liut und umb sîn lant.<br/>
urloup nam er von ime zehant,<br/>
dâ nâch von al den sînen.<br/>
die clageten Riwalînen,<br/>
daz er die clage ê nie gesach,<br/>
diu dô und dâ nâch ime geschach.<br/>
manc segen wart im nâch gegeben,<br/>
daz got sîn êre und sîn leben<br/>
geruohte in sînem schirme hân.<br/>
nu'z an die naht begunde gân<br/>
und er ze sînem schiffe kam<br/>
und al sîn dinc dar an genam,<br/>
dô vand er sîne vrouwen dâ,<br/>
die schoenen Blanschefliure. ie sâ<br/>
sô wart daz schif gestôzen an.<br/>
alsus sô vuoren sî von dan.
</p>
<p>
Nû Riwalîn ze lande kam<br/>
und die vil grôze nôt vernam,<br/>
die Morgân haete ûf in gewant<br/>
mit übercrefteclîcher hant,<br/>
sînen marschalc er besande,<br/>
an dem er triuwe erkande,<br/>
an dem sîn meister trôst dô lac,<br/>
der aller sîner êren pflac<br/>
über sîn liut und über sîn lant:<br/>
daz was Rûal li foitenant,<br/>
der êren unde der triuwe ein habe,<br/>
der nie gewancte an triuwen abe.<br/>
der seite im aller hande,<br/>
als er ez wol erkande,<br/>
waz engeslîcher swaere<br/>
dem lande erstanden waere.<br/>
«doch» sprach er «sît daz ir enzît<br/>
ze trôste uns allen komen sît<br/>
und iuch got wider gesendet hât,<br/>
sô sol sîn alles werden rât<br/>
und mugen vil harte wol genesen.<br/>
wir suln nu hôhes muotes wesen,<br/>
unser angest sol nu cleine sîn.»<br/>
Hier under sagete im Riwalîn<br/>
die lieben âventiure<br/>
umbe sîne Blanschefliure.<br/>
des wart er inneclîche vrô.<br/>
«ich sihe wol, hêrre» sprach er dô<br/>
«iuwer êre wehset alle wîs,<br/>
iuwer werdekeit und iuwer prîs,<br/>
iuwer vröude und iuwer wunne<br/>
diu stîget als diu sunne.<br/>
irne möhtet ûf der erden<br/>
von wîbe niemer werden<br/>
sô hôhes namen als von ir.<br/>
von danne, hêrre, volget mir.<br/>
habe sî wol ze iu getân,<br/>
des sult ir sî geniezen lân.<br/>
sô wir unser dinc nu genden,<br/>
die nôt von uns gewenden,<br/>
diu uns nu sô ze rucke lît,<br/>
sô gebietet eine hôhgezît<br/>
wol hêrlîche unde rîche:<br/>
dâ nemet sî offenlîche<br/>
vor mâgen und vor mannen ze ê.<br/>
und râte zwâre, daz ir ê<br/>
ze kirchen ir geruochet jehen,<br/>
da ez pfaffen unde leien sehen,<br/>
der ê nach cristenlîchem site.<br/>
dâ saeleget ir iuch selben mite.<br/>
und wizzet waerlîchen daz,<br/>
iuwer dinc sol iemer deste baz<br/>
ze êren und ze guote ergân.»
</p>
<p>
Nu daz geschach, daz was getân,<br/>
daz er des alles vollekam.<br/>
und alse er sî dô ze ê genam,<br/>
er bevalch si hant von hande<br/>
dem getriuwen Foitenande.<br/>
der vuorte sî ze Canoêl<br/>
ûf daz selbe castêl,<br/>
nâch dem sîn hêrre, als ich ez las,<br/>
Canêlengres genennet was,<br/>
Canêl nach Canoêle.<br/>
ûf dem selben castêle<br/>
haete er dô sîn selbes wîp,<br/>
ein wîp, diu muot unde lîp<br/>
mit wîplîcher staete<br/>
der werlt gewerldet haete.<br/>
der bevalch er sîne vrouwen dô<br/>
und schuof ir ir gemach alsô,<br/>
als ez ir namen wol gezam.<br/>
Nu Rûal wider zem hêrren kam,<br/>
do wurden sî zwêne under in zwein<br/>
umbe ir angest in ein,<br/>
alse ez in dô was gewant.<br/>
si sanden über al ir lant<br/>
und samenten ir ritterschaft;<br/>
alle ir state und alle ir craft<br/>
die kêrten sî niwan ze wer.<br/>
alsus kâmen sî mit her<br/>
Morgâne engegene geriten.<br/>
ouch wart ir harte wol gebiten<br/>
von Morgâne und von den sînen:<br/>
sî enpfiengen Riwalînen<br/>
mit einer herten vehte.<br/>
hei waz dâ guoter knehte<br/>
gevellet unde geveiget wart!<br/>
wie lützel der dâ wart gespart!<br/>
wie manic man kam dâ ze nôt,<br/>
und wie vil maneger lac dâ tôt<br/>
und wunt von ietwederm her!<br/>
an dirre veigen lantwer<br/>
wart der vil clagebaere erslagen,<br/>
den al diu werlt wol solte clagen,<br/>
ob clegelîchiu swaere<br/>
nâch tôde nütze waere.<br/>
Canêlengres der guote,<br/>
der ritterlîchem muote<br/>
noch hêrren tugende an keiner stete<br/>
nie vuoz noch halben wanc getete,<br/>
der lac dâ jaemerlîchen tôt.<br/>
iedoch in aller dirre nôt<br/>
kâmen die sînen über in<br/>
und brâhten in mit noeten hin.<br/>
mit maneger clage vuorten si'n dan<br/>
und bestatten in als einen man,<br/>
der minner noch mêre<br/>
niwan ir aller êre<br/>
mit ime dô vuorte hin ze grabe.<br/>
daz ich nu vil von ungehabe<br/>
und von ir jâmer sagete,<br/>
waz iegelîcher clagete,<br/>
waz solte daz? es waere unnôt.<br/>
si wâren alle mit im tôt<br/>
an êren unde an guote,<br/>
an allem dem muote,<br/>
der guoten liuten solte geben<br/>
saelde und saeleclîchez leben.
</p>
<p>
Diz ist geschehen, ez muoz nu sîn.<br/>
er ist tôt der guote Riwalîn.<br/>
dane hoeret nû niht mêre zuo<br/>
wan eine, daz man umbe in tuo<br/>
als mit rehte umb einen tôten man.<br/>
da enist doch nû niht anders an:<br/>
man sol und muoz sich sîn bewegen,<br/>
und sol sîn got von himele pflegen,<br/>
der edeler herzen nie vergaz!<br/>
und sul wir sprechen vürbaz,<br/>
wie'z umbe Blanschefliure kam.<br/>
dô diu vil schoene vernam<br/>
diu clagebaeren maere,<br/>
wie dô ir herzen waere,<br/>
got hêrre, daz solt dû bewarn,<br/>
daz wir daz iemer ervarn!<br/>
ich enhân dâ keinen zwîvel an,<br/>
gewan ie wîp durch lieben man<br/>
tôtlîchen herzesmerzen,<br/>
dern waere ouch in ir herzen.<br/>
daz was tôtlîches leides vol.<br/>
sî bewârte al der werlde wol,<br/>
daz ir sîn tôt ze herzen gie.<br/>
ir ougen diu enwurden nie<br/>
in allem disem leide naz.<br/>
jâ got hêrre, wie kam daz,<br/>
daz dâ niht wart geweinet?<br/>
dâ was ir herze ersteinet.<br/>
da enwas niht lebenes inne<br/>
niwan diu lebende minne<br/>
und daz vil lebelîche leit,<br/>
daz lebende ûf ir leben streit.<br/>
geclagete s'aber ir hêrren iht<br/>
mit clageworten? nein sî niht.<br/>
sî erstummete an der stunde,<br/>
ir clage starp in ir munde.<br/>
ir zunge, ir munt, ir herze, ir sin,<br/>
daz was allez dô dâ hin.<br/>
diu schoene enclagete dô niemê.<br/>
sine sprach dô weder ach noch wê.<br/>
si seic et nider unde lac<br/>
quelende unz an den vierden tac<br/>
erbermeclîcher danne ie wîp;<br/>
si want sich unde brach ir lîp<br/>
sus unde sô, her unde dar<br/>
und treip daz an, biz sî gebar<br/>
ein sünelîn mit maneger nôt.<br/>
seht, daz genas und lac sî tôt.
</p>
<p>
Owê der ougenweide,<br/>
dâ man nâch leidem leide<br/>
mit leiderem leide<br/>
siht leider ougenweide!
</p>
<p>
Der êre an Riwalîne lac,<br/>
der er nâch grôzen êren pflac,<br/>
die wîle ez got wolte,<br/>
daz er ir pflegen solte,<br/>
der leit was leider alze grôz<br/>
und alles leides übergenôz.<br/>
wan al ir trôst und al ir craft,<br/>
ir tuon und al ir ritterschaft,<br/>
ir êre und al ir werdekeit,<br/>
daz allez was dô hin geleit.<br/>
sîn tôt was aber wol lobelîch,<br/>
der ir ze sêre erbermeclîch.<br/>
swie schedelîch diu swaere<br/>
liute unde lande waere,<br/>
diu von ir hêrren tôde kam,<br/>
ezn was doch niht sô clagesam,<br/>
sô daz man dise quelende nôt<br/>
und den erbermeclîchen tôt<br/>
an dem vil süezen wîbe sach.<br/>
ir jâmer unde ir ungemach<br/>
beclage ein ieclîch saelec man.<br/>
und swer von wîbe ie muot gewan<br/>
oder iemer wil gewinnen,<br/>
der trahte in sînen sinnen,<br/>
wie lîhte misselinge<br/>
an sus getânem dinge<br/>
guoten liuten ûf erstât,<br/>
wie lîhte ez in ze leide ergât<br/>
an vröuden unde an lîbe,<br/>
und sî dem reinen wîbe<br/>
genâden wünschende umbe got,<br/>
daz sîn güete und sîn gebot<br/>
ir helfe, ir trôst geruoche sîn!<br/>
und sagen wir umbe daz kindelîn,<br/>
daz vater noch muoter haete,<br/>
waz got mit deme getaete.<br/>
<h2>Rual di Foitenant</h2>
</p>
<p>
Swer nâch dem vriunde riuwe hât,<br/>
nâch tôde triuwe an ime begât,<br/>
daz ist vor allem lône,<br/>
deist aller triuwe ein crône.<br/>
mit der selben crône was<br/>
gecroenet dô, als ich ez las,<br/>
der marschalc und sîn saelec wîp,<br/>
die beide ein triuwe unde ein lîp<br/>
got unde der werlde wâren,<br/>
des sî guot bilde bâren<br/>
beidiu der werlde unde gote,<br/>
wan sî wol nach gotes gebote<br/>
ganzlîcher triuwe wielten<br/>
und ouch die wol behielten<br/>
âne alle missewende<br/>
unz an ir beider ende.<br/>
solt ieman ûf der erden<br/>
von triuwen halben werden<br/>
künic oder künigîn,<br/>
binamen daz möhten sî wol sîn,<br/>
als ich iu von in beiden<br/>
waerlîche mag bescheiden,<br/>
wie er gevuor und sî gewarp.<br/>
dô Blanscheflûr, ir vrouwe, erstarp<br/>
und Riwalîn begraben was,<br/>
des weisen dinc, der dô genas,<br/>
das gevuor nâch ungenaden wol<br/>
als des, der vürbaz komen sol:<br/>
der marschalc und diu marschalkîn<br/>
nâmen daz cleine weiselîn<br/>
und burgen ez vil tougen<br/>
den liuten von den ougen.<br/>
si sageten unde hiezen sagen,<br/>
ir vrouwe haete ein kint getragen,<br/>
daz waere in ir und mit ir tôt.<br/>
von der gedrîeten nôt<br/>
wart aber des landes clage dô mê;<br/>
ir clage wart aber dô mê dan ê:<br/>
clage, daz Riwalîn erstarp,<br/>
clage, daz Blanscheflûr verdarp,<br/>
clage umbe ir beider kindelîn,<br/>
an dem ir trôst dô solte sîn,<br/>
daz daz verdorben waere.<br/>
zuo aller dirre swaere<br/>
gieng in diu starke vorhte,<br/>
die Morgân an in worhte,<br/>
als nâhen alse ir hêrren tôt.<br/>
wan diz daz ist diu meiste nôt,<br/>
die man zer werlde haben mac:<br/>
swâ sô der man naht unde tac<br/>
den tôtvînt vor ougen hât,<br/>
daz ist diu nôt, diu nâhen gât,<br/>
und ist ein lebelîcher tôt.<br/>
in aller dirre lebenden nôt<br/>
wart Blanscheflûr ze grabe getragen.<br/>
michel jâmer unde clagen<br/>
daz wart begangen ob ir grabe.<br/>
ir muget wol wizzen, ungehabe<br/>
der was dâ vil und alze vil.<br/>
nune sol ich aber noch enwil<br/>
iuwer ôren niht beswaeren<br/>
mit z'erbermeclîchen maeren,<br/>
wan ez den ôren missehaget,<br/>
swâ man von clage ze vil gesaget;<br/>
und ist vil lützel iht sô guot,<br/>
ez enswache, der's ze vil getuot.<br/>
von diu sô lâzen langez clagen<br/>
und vlîzen uns, wie wir gesagen<br/>
umbe daz verweisete kint,<br/>
von dem diu maere erhaben sint.
</p>
<p>
Sich treit der werlde sache<br/>
vil ofte z'ungemache<br/>
und aber von ungemache<br/>
wider ze guoter sache.
</p>
<p>
Reht in den noeten sol der vrome,<br/>
ze swelhem ende ez danne kome,<br/>
bedenken, wie sîn werde rât.<br/>
die wîle und er daz leben hât,<br/>
sô sol er mit den lebenden leben,<br/>
im selben trôst ze lebene geben.<br/>
als tete der marschalc Foitenant.<br/>
wan ez ime ze sorgen was gewant,<br/>
dô bedâhte er mitten in der nôt<br/>
des landes schaden, sîn selbes tôt.<br/>
wan ime diu wer niht tohte<br/>
noch sich mit wer enmohte<br/>
wider den vînt gevristen,<br/>
dô vriste er sich mit listen.<br/>
er sprach die hêrren al zehant<br/>
über allez sînes hêrren lant<br/>
und brâhte sî ze suone.<br/>
wan in was niht ze tuone<br/>
wan vlêhen unde sich ergeben.<br/>
sie ergâben guot unde leben<br/>
an Morgânes hulde.<br/>
die hazlîchen schulde<br/>
under Morgâne und under in<br/>
die legeten sî mit listen hin<br/>
und nerten ir liut unde ir lant.<br/>
Der getriuwe marschalc Foitenant<br/>
vuor heim und sprach sîn saelic wîp<br/>
und bevalch ir verre und an den lîp,<br/>
daz sî sich in leite<br/>
nâch der gewonheite,<br/>
als ein wîp kindes inne lît,<br/>
und daz sî nâch der selben zît<br/>
jaehe unde jehende waere,<br/>
daz sî daz kint gebaere,<br/>
daz ir junchêrre solte sîn.<br/>
diu saelege marschalkîn,<br/>
diu guote, diu staete,<br/>
diu reine Floraete,<br/>
diu wîbes êre ein spiegelglas<br/>
und rehter güete ein gimme was,<br/>
diu was des lîhte gemant,<br/>
daz ir doch z'êren was gewant.<br/>
sie stalte ir muot und al ir lîp<br/>
ze clage und rehte alse ein wîp,<br/>
diu eines kindes sol genesen.<br/>
si hiez ir kamere unde ir wesen<br/>
stellen unde machen<br/>
ze heinlîchen sachen.<br/>
und wande s'ouch erkande wol,<br/>
wie man hie zuo gebâren sol,<br/>
dô nam si'r willeclage hier abe.<br/>
si gelîchsente grôz ungehabe<br/>
an muote unde an lîbe<br/>
gelîch einem wîbe,<br/>
diu ze solhen noeten gât,<br/>
diu al ir dinc gestellet hât<br/>
ze sus getâner arbeit.<br/>
sus wart daz kint zuo z'ir geleit<br/>
vil tougenlîche unde alsô,<br/>
daz ez vil lützel ieman dô<br/>
âne eine ir ammen bevant.<br/>
hie wart ein maere sâ zehant,<br/>
diu guote marschalkinne<br/>
laege eines sunes inne.<br/>
ez was ouch wâr, sie tete alsô:<br/>
si lag des sunes inne dô,<br/>
der ir sunlîcher triuwe pflac<br/>
unz an ir beider endetac.<br/>
daz selbe süeze kint truoc ir<br/>
als süezelîche kindes gir,<br/>
als ein kint sîner muoter sol.<br/>
und was daz billîch unde wol.<br/>
si leite ouch allen ir sin<br/>
mit muoterlîcher liebe an in<br/>
und was des alsô staete,<br/>
als ob sî'n selbe ie haete<br/>
under ir brüsten getragen.<br/>
als wir daz maere hoeren sagen,<br/>
sone geschach ez weder sît noch ê,<br/>
daz ein man unde ein wîp ie mê<br/>
mit solher liebe ir hêrren zugen.<br/>
als wir her nâch erkennen mugen<br/>
an disem selben maere,<br/>
wie veterlîche swaere<br/>
und wie vil manege arbeit<br/>
der getriuwe marschalc durch in leit.
</p>
<p>
Nu daz diu guote marschalkîn<br/>
der noete genesen solte sîn<br/>
und nâch ir sehs wochen,<br/>
als den vrouwen ist besprochen,<br/>
des suns ze kirchen solte gân,<br/>
von dem ich her gesaget hân,<br/>
si selbe in an ir arm nam<br/>
und truog in suoze, als ir gezam,<br/>
mit ir zem gotes hûse alsô.<br/>
und als si ir înleite dô<br/>
gotelîche haete enpfangen<br/>
und was von opfer gangen<br/>
mit schoenem ingesinde,<br/>
dô was dem cleinen kinde<br/>
der heilege touf bereit,<br/>
durch daz ez sîne cristenheit<br/>
in gotes namen enpfienge,<br/>
swie'z ime dar nâch ergienge,<br/>
daz ez doch cristen waere.<br/>
nu daz sîn toufaere<br/>
alles sînes dinges was bereit,<br/>
nâch touflîcher gewonheit<br/>
er vrâgete umb daz kindelîn,<br/>
wie sîn name solte sîn.<br/>
diu höfsche marschalkîn gie dan<br/>
und sprach vil tougenlîche ir man<br/>
und vrâgete in, wie er wolte,<br/>
daz man ez nennen solte.<br/>
der marschalc der sweic lange.<br/>
er trahte ange und ange,<br/>
waz namen ime gebaere<br/>
nâch sînen dingen waere.<br/>
hier under sô betrahte er<br/>
des kindes dinc von ende her,<br/>
rehte alse er haete vernomen,<br/>
wie sîn dinc allez dar was komen:<br/>
«seht» sprach er «vrouwe, als ich vernam<br/>
von sînem vater, wie'z dem kam<br/>
umbe sîne Blanschefliure,<br/>
mit wie vil maneger triure<br/>
ir gernder wille an ime ergie,<br/>
wie sî diz kint mit triure enpfie,<br/>
mit welher triure sî'z gewan,<br/>
sô nenne wir in Tristan.»<br/>
nu heizet triste triure,<br/>
und von der âventiure<br/>
sô wart daz kint Tristan genant,<br/>
Tristan getoufet al zehant.<br/>
von triste Tristan was sîn nam.<br/>
der name was ime gevallesam<br/>
und alle wîs gebaere.<br/>
daz kiesen an dem maere.<br/>
sehen wir trûreclîch ez was,<br/>
dâ sîn sîn muoter genas.<br/>
sehen wie vruo im arbeit<br/>
und nôt ze rucke wart geleit.<br/>
sehen wie trûreclîch ein leben<br/>
ime ze lebene wart gegeben.<br/>
sehen an den trûreclîchen tôt,<br/>
der alle sîne herzenôt<br/>
mit einem ende beslôz<br/>
daz alles tôdes übergenôz<br/>
und aller triure ein galle was.<br/>
diz maere, der daz ie gelas,<br/>
der erkennet sich wol, daz der nam<br/>
dem lebene was gehellesam.<br/>
er was reht alse er hiez ein man<br/>
und hiez reht alse er was: Tristan.<br/>
und swer nu gerne haete erkant,<br/>
durch welhe liste Foitenant<br/>
daz hieze sagen ze maere,<br/>
daz Tristan daz kint waere<br/>
von der gebürteclîchen nôt<br/>
in sîner tôten muoter tôt,<br/>
den suln wir ez wizzen lân:<br/>
ez wart durch triuwe getân.<br/>
der getriuwe tete ez umbe daz:<br/>
er vorhte Morgânes haz.<br/>
ob er daz kint dâ wiste,<br/>
daz er ez sô mit liste<br/>
sô mit gewalt verdarpte,<br/>
daz lant an ime entarpte.<br/>
durch daz nam der getriuwe man<br/>
ze kinde sich den weisen an<br/>
und zôch ez alsô schône,<br/>
daz ime diu werlt ze lône<br/>
des gotes genâden wünschen sol.<br/>
daz verdiente er an dem weisen wol.
</p>
<p>
Nu daz daz kint getoufet wart,<br/>
nâch cristenlîchem site bewart,<br/>
diu tugende rîche marschalkîn<br/>
nam aber ir liebez kindelîn<br/>
in ir vil heinlîche pflege.<br/>
si wolte wizzen alle wege<br/>
und sehen, ob ime sîn sache<br/>
stüende ze gemache.<br/>
sîn süeziu muoter leite an in<br/>
mit alsô süezem vlîze ir sin,<br/>
daz s'ime des niht engunde,<br/>
daz er ze keiner stunde<br/>
unsanfte nider getraete.<br/>
Nu sî daz mit im haete<br/>
getriben unz an sîn sibende jâr,<br/>
daz er wol rede und ouch gebâr<br/>
vernemen kunde und ouch vernam,<br/>
sîn vater der marschalc in dô nam<br/>
und bevalch in einem wîsen man.<br/>
mit dem sante er in iesâ dan<br/>
durch vremede sprâche in vremediu lant.<br/>
und daz er aber al zehant<br/>
der buoche lêre an vienge<br/>
und den ouch mite gienge<br/>
von aller slahte lêre.<br/>
daz was sîn erstiu kêre<br/>
ûz sîner vrîheite.<br/>
dô trat er in daz geleite<br/>
betwungenlîcher sorgen,<br/>
die ime dâ vor verborgen<br/>
und vor behalten wâren.<br/>
in den ûf blüenden jâren,<br/>
dô al sîn wunne solte enstân,<br/>
dô er mit vröuden solte gân<br/>
in sînes lebenes begin,<br/>
dô was sîn beste leben hin.<br/>
dô er mit vröuden blüen began,<br/>
dô viel der sorgen rîfe in an,<br/>
der maneger jugent schaden tuot,<br/>
und darte im sîner vröuden bluot.<br/>
in sîner êrsten vrîheit<br/>
wart al sîn vrîheit hin geleit.<br/>
der buoche lêre und ir getwanc<br/>
was sîner sorgen anevanc.<br/>
und iedoch dô er ir began,<br/>
dô leite er sînen sin dar an<br/>
und sînen vlîz sô sêre,<br/>
daz er der buoche mêre<br/>
gelernete in sô kurzer zît<br/>
danne ie kein kint ê oder sît.<br/>
Under disen zwein lernungen<br/>
der buoche unde der zungen<br/>
sô vertete er sîner stunde vil<br/>
an iegelîchem seitspil.<br/>
dâ kêrte er spâte unde vruo<br/>
sîn emezekeit sô sêre zuo,<br/>
biz er es wunder kunde.<br/>
er lernete alle stunde<br/>
hiute diz, morgen daz,<br/>
hiure wol, ze jâre baz.<br/>
über diz allez lernet er<br/>
mit dem schilte und mit dem sper<br/>
behendeclîche rîten,<br/>
daz ors ze beiden sîten<br/>
bescheidenlîche rüeren,<br/>
von sprunge ez vreche vüeren,<br/>
turnieren und leisieren,<br/>
mit schenkeln sambelieren<br/>
rehte und nâch ritterlîchem site.<br/>
hie bankete er sich ofte mite.<br/>
wol schirmen, starke ringen,<br/>
wol loufen, sêre springen,<br/>
dar zuo schiezen den schaft,<br/>
daz tete er wol nâch sîner craft.<br/>
ouch hoere wir diz maere sagen,<br/>
ezn gelernete birsen unde jagen<br/>
nie kein man sô wol sô er,<br/>
ez waere dirre oder der.<br/>
aller hande hovespil<br/>
diu tete er wol und kunde ir vil.<br/>
ouch was er an dem lîbe,<br/>
daz jungelinc von wîbe<br/>
nie saeleclîcher wart geborn.<br/>
sîn dinc was allez ûz erkorn<br/>
beide an dem muote und an den siten.<br/>
nu was aber diu saelde undersniten<br/>
mit werndem schaden, als ich ez las,<br/>
wan er leider arbeitsaelic was.
</p>
<p>
Nu sîn vierzehende jâr vür kam,<br/>
der marschalc in hin heim dô nam<br/>
und hiez in z'allen zîten<br/>
varn unde rîten,<br/>
erkunnen liute unde lant,<br/>
durch daz im rehte würde erkant,<br/>
wie des landes site waere.<br/>
diz tete der lobebaere<br/>
sô lobelîchen unde alsô,<br/>
daz in den zîten unde dô<br/>
in allem dem rîche<br/>
nie kint sô tugentlîche<br/>
gelebete alse Tristan.<br/>
al diu werlt diu truog in an<br/>
vriundes ouge und holden muot,<br/>
als man dem billîche tuot<br/>
des muot niwan ze tugende stât,<br/>
der alle untugende unmaere hât.<br/>
<h2>Die Entführung</h2>
</p>
<p>
kam ez von âventiure alsô,<br/>
daz von Norwaege über sê<br/>
ein koufschif unde dekeinez mê<br/>
in daz lant ze Parmenîe kam<br/>
und sîn gelende dâ genam<br/>
und ûz gestiez ze Canoêl<br/>
vür daz selbe castêl,<br/>
dâ der marschalc ze staete<br/>
sîn wesen ûfe haete<br/>
und sîn junchêrre Tristan.<br/>
nu daz die vremeden koufman<br/>
ir market haeten ûz geleit,<br/>
vil schiere wart ze hove geseit,<br/>
waz dâ koufrâtes waere.<br/>
hier under kâmen maere<br/>
Tristande z'unheile:<br/>
dâ waeren valken veile<br/>
und ander schoene vederspil.<br/>
und wart des maeres alsô vil,<br/>
biz zwei des marschalkes kint<br/>
(wan kint der dinge vlîzec sint)<br/>
under in zwein wurden in ein,<br/>
daz sî Tristanden zuo z'in zwein,<br/>
ir wânbruoder, nâmen<br/>
und an ir vater kâmen<br/>
und bâten den bihanden,<br/>
daz er in durch Tristanden<br/>
der valken koufen hieze.<br/>
der edele Rûal lieze<br/>
und haete ez nôte verlân,<br/>
ez enmüese allez vür sich gân,<br/>
des sîn vriunt Tristan baete,<br/>
wan er in werder haete<br/>
und bôt ez baz im einem<br/>
dan aller der dekeinem<br/>
von lande oder von gesinde.<br/>
sîner eigenen kinde<br/>
was er sô vlîzec niht sô sîn.<br/>
dar an tete er der werlde schîn,<br/>
wie vollekomener triuwe er pflac,<br/>
waz tugende und êren an im lac.<br/>
Er stuont ûf unde nam zehant<br/>
sînen sun Tristanden an die hant<br/>
nâch vil vaterlîchem site.<br/>
sîn ander süne giengen mite<br/>
und dar zuo hovegesindes vil,<br/>
die sô durch ernest sô durch spil<br/>
in volgeten unz an den kiel.<br/>
und swaz ieman dâ geviel,<br/>
dâ in sîn wille zuo getruoc,<br/>
des vant er umbe kouf genuoc.<br/>
kleinoede, sîden, edele wât:<br/>
des was dâ rât über rât.<br/>
ouch was dâ schoene vederspil,<br/>
valken pilgerîne vil,<br/>
smirlîne und sperwaere,<br/>
habeche mûzaere<br/>
und ouch in rôten vederen:<br/>
von disen ietwederen<br/>
vant man vollen market dâ.<br/>
Tristande hiez man koufen sâ<br/>
valken unde smirlîn.<br/>
die sîne bruoder solten sîn,<br/>
den wart ouch dâ gekouft durch in.<br/>
man gewan in allen drin,<br/>
swes iegelîcher gerte.<br/>
Nu man sî dô gewerte<br/>
alles, des sî wolten,<br/>
und dannen kêren solten,<br/>
von âventiure ez dô geschach,<br/>
daz Tristan in dem schiffe ersach<br/>
ein schâchzabel hangen,<br/>
an brete und an den spangen<br/>
vil schône und wol gezieret,<br/>
ze wunsche gefeitieret.<br/>
dâ bî hienc ein gesteine<br/>
von edelem helfenbeine<br/>
ergraben wol meisterlîche.<br/>
Tristan der tugende rîche<br/>
der sach ez vlîzeclîchen an.<br/>
«ei» sprach er «edelen koufman,<br/>
sô helfe iu got! und kunnet ir<br/>
schâchzabelspil? daz saget mir!»<br/>
und sprach daz in ir zungen.<br/>
nu sâhen sî den jungen<br/>
aber noch vlîzeclîcher an,<br/>
dô er ir sprâche reden began,<br/>
die lützel ieman kunde dâ.<br/>
sus begunden s'an dem jungen sâ<br/>
merken elliu sîniu dinc.<br/>
nun gedûhte sî nie jungelinc<br/>
sô saeleclîche sîn getân<br/>
noch alsô schoene site hân.<br/>
«jâ» sprach ir einer «vriunt, ir ist<br/>
under uns genuoc, die disen list<br/>
wol kunnen; wellet ir'z besehen,<br/>
sô mag ez harte wol geschehen.<br/>
wol her, sô wil ich iuch bestân!»<br/>
Tristan der sprach: «diz sî getân!»<br/>
suz sâzen sî zwêne über daz spil.<br/>
der marschalc sprach: «Tristan, ich wil<br/>
wider ûf ze herbergen gân.<br/>
wiltû, du maht wol hie bestân.<br/>
mîn ander süne die gên mit mir.<br/>
sô sî dîn meister hie bî dir,<br/>
der neme dîn war und hüete dîn.»<br/>
sus gie der marschalc wider în<br/>
und sîn liut al gemeine<br/>
niwan Tristan al eine<br/>
und sîn meister, der sîn pflac,<br/>
von dem ich iu wol sagen mac<br/>
vür wâr, als uns diz maere seit,<br/>
daz knappe nie von höfscheit<br/>
und von edeles herzen art<br/>
baz noch schôner geedelt wart;<br/>
und was der Curvenal genant.<br/>
er haete manege tugende erkant,<br/>
als er dem wol ze lêre zam,<br/>
der ouch von sîner lêre nam<br/>
vil manegiu tugentlîchiu dinc.
</p>
<p>
Der tugende rîche jungelinc,<br/>
der wol gezogene Tristan<br/>
saz unde spilte vür sich an<br/>
sô schône und sô höfschlîche,<br/>
daz in gemeinlîche<br/>
die vremeden aber an sâhen<br/>
und in ir herzen jâhen,<br/>
sine gesaehen nie dekeine jugent<br/>
gezieret mit sô maneger tugent.<br/>
swaz vuoge er aber an der stete<br/>
mit gebaerden oder mit spil getete,<br/>
daz was in dâ wider alse ein wint:<br/>
si nam des wunder, daz ein kint<br/>
sô manege sprâche kunde;<br/>
die vluzzen ime ze munde,<br/>
daz sî'z ê nie vernâmen,<br/>
an swelhe stat sî ie kâmen.<br/>
der höfsche hovebaere<br/>
lie sîniu hovemaere<br/>
und vremediu zabelwortelîn<br/>
under wîlen vliegen în.<br/>
diu sprach er wol und kunde ir vil,<br/>
dâ mite sô zierte er in sîn spil.<br/>
ouch sang er wol ze prîse<br/>
schanzûne und spaehe wîse,<br/>
refloit und stampenîe.<br/>
alsolher cûrtôsîe<br/>
treip er vil und sô vil an,<br/>
biz aber die werbenden man<br/>
ze râte wurden under in:<br/>
kunden s'in iemer bringen hin<br/>
mit keiner slahte sinnen,<br/>
sî möhten sîn gewinnen<br/>
grôzen vrumen und êre.<br/>
und biten ouch dô nimêre:<br/>
sî gebuten ir ruoderaeren,<br/>
daz sî bereite waeren,<br/>
und zugen sî selbe ir anker în,<br/>
als ez der rede niht solte sîn.<br/>
si stiezen an und vuoren dan:<br/>
sô lîse, daz es Tristan<br/>
noch Curvenal nie wart gewar,<br/>
biz sî si haeten von dem var<br/>
wol eine grôze mîle brâht.<br/>
wan jene die wâren verdâht<br/>
an ir spil sô sêre,<br/>
daz sî dô nihtes mêre<br/>
niwan ir spîles gedâhten.<br/>
nu sî'z dô vollebrâhten,<br/>
sô daz Tristan daz spil gewan,<br/>
und er sich umbe sehen began,<br/>
dô sach er wol, wie'z was gevarn.<br/>
nune gesâhet ir nie muoterbarn<br/>
sô rehte leidegen als in.<br/>
ûf sprang er und stuont under in.<br/>
«ach» sprach er «edelen koufman,<br/>
durch got waz gât ir mit mir an?<br/>
saget, wâ welt ir mich hin?»<br/>
«seht, vriunt» sprach einer under in<br/>
«diz enmac nu nieman bewarn,<br/>
ir enmüezet hinnen mit uns varn.<br/>
gehabet iuch et wol und sît vrô!»<br/>
Tristan der arme der huop dô<br/>
sô jaemerlîchez clagen an,<br/>
daz Curvenal sîn vriunt began<br/>
mit ime von herzen weinen<br/>
und solhe clage erscheinen,<br/>
daz al daz kielgesinde<br/>
von ime und von dem kinde<br/>
unmuotic wart und sêre unvrô.<br/>
Curvenâlen satzten sî dô<br/>
in ein vil cleine schiffelîn<br/>
und leiten zuo z'ime dar în<br/>
ein ruoder unde ein cleine brôt<br/>
zer verte und zer hungers nôt<br/>
und sprâchen, daz er kêrte,<br/>
swar in sîn muot gelêrte.<br/>
Tristan der müese hin mit in.<br/>
mit der rede vuoren si hin<br/>
und liezen in dâ swebenden,<br/>
in manegen sorgen lebenden.
</p>
<p>
Curvenal swebete ûf dem sê.<br/>
in manegen wîs sô was im wê:<br/>
wê umbe daz michel ungemach,<br/>
daz er an Tristande sach;<br/>
wê umbe sîn selbes nôt,<br/>
durch daz er vorhte den tôt,<br/>
wan er niht varn kunde<br/>
noch es nie dâ vor begunde.<br/>
und clagende sprach er wider sich:<br/>
«got hêrre, wie gewirbe ich?<br/>
ine wart alsus besorget nie.<br/>
nu bin ich âne liute hie<br/>
und enkan ouch selbe niht gevarn.<br/>
got hêrre, dû solt mich bewarn<br/>
und mîn geverte hinnen sîn!<br/>
ich wil ûf die genâde dîn,<br/>
des ich nie began, beginnen.<br/>
wis mîn geleite hinnen!»<br/>
hie mite greif er sîn ruoder an.<br/>
in gotes namen vuor er dan<br/>
und kam in kurzer stunde,<br/>
als es im got gegunde,<br/>
wider heim und seite maere,<br/>
wie ez gevaren waere.<br/>
Der marschalc und sîn saelic wîp<br/>
diu beidiu leiten an ir lîp<br/>
sô jaemerlîche clagenôt,<br/>
und waere er vor ir ougen tôt,<br/>
daz in diu selbe swaere<br/>
niht nâher gangen waere.<br/>
sus giengen sî dô beide<br/>
in ir gemeinem leide<br/>
und al ir ingesinde<br/>
nâch ir verlornem kinde<br/>
weinen ûf des meres stat.<br/>
manec zunge dâ mit triuwen bat,<br/>
daz got sîn helfe waere.<br/>
dâ wart manic clagemaere.<br/>
ir clage was sus, ir clage was sô.<br/>
und alse ez an den abent dô<br/>
und an ein scheiden muose gân,<br/>
ir clage, diu ê was undertân,<br/>
diu wart dô gar einbaere.<br/>
si triben dô niwan ein maere,<br/>
si riefen hie, si riefen dort<br/>
niht anders wan daz eine wort:<br/>
«bêâs Tristant, cûrtois Tristant,<br/>
tun cors, ta vie a dê commant!<br/>
dîn schoener lîp, dîn süeze leben<br/>
daz sî hiute gote ergeben!»
</p>
<p>
In disen dingen vuorten in<br/>
die Norwaegen allez hin<br/>
und haeten ez alsô bedâht,<br/>
si haeten an im vollebrâht<br/>
ir willen allen unde ir ger.<br/>
dô widerschuof ez allez der,<br/>
der elliu dinc beslihtet,<br/>
beslihtende berihtet,<br/>
dem winde, mer und elliu craft<br/>
bibenende sint dienesthaft.<br/>
als der wolte unde der gebot,<br/>
dô huop sich ein sô michel nôt<br/>
von sturmwetere ûf dem sê,<br/>
daz s'alle samet in selben mê<br/>
enmohten niht ze staten gestân,<br/>
wan daz s'et ir schif liezen gân,<br/>
dar ez die wilden winde triben,<br/>
und si selbe âne trôst beliben<br/>
umbe ir lîp und umbe ir leben.<br/>
si haeten sich mitalle ergeben<br/>
an die vil armen stiure,<br/>
diu dâ heizet âventiure.<br/>
si liezen ez an die geschiht,<br/>
weder si genaesen oder niht.<br/>
wan ir dinges was nimê,<br/>
wan daz si mit dem wilden sê<br/>
ûf als in den himel stigen<br/>
und iesâ wider nider sigen<br/>
als in daz abgründe.<br/>
si triben die tobenden ünde<br/>
wîlent ûf und wîlent nider,<br/>
iezuo dar und iesâ wider.<br/>
ir aller keiner kunde<br/>
noch enmohte keine stunde<br/>
ûf sînen vüezen gestân.<br/>
alsus sô was ir leben getân<br/>
wol ahte tage und ahte naht.<br/>
hie von sô haeten s'alle ir maht<br/>
vil nâch verlorn unde ir sin.<br/>
Nu sprach ir einer under in:<br/>
«ir hêrren alle, sammir got,<br/>
mich dunket, diz sî gotes gebot<br/>
umbe unser angestlîchez leben.<br/>
daz wir sô kûme lebende sweben<br/>
in disen tobenden ünden,<br/>
deist niuwan von den sünden<br/>
und von den untriuwen komen,<br/>
daz wir Tristanden hân genomen<br/>
sînen vriunden rouplîche.»<br/>
«jâ» sprâchen s'al gelîche<br/>
«sich, dû hâst wâr, im ist alsô.»<br/>
hie mite berieten sî sich dô:<br/>
möhten sî stille vinden<br/>
an wazzer unde an winden,<br/>
daz sî ze stade gestiezen,<br/>
daz sî'n vil gerne liezen<br/>
vrîliche, swar er wolte, gân.<br/>
und iesâ dô diz was getân,<br/>
daz diz ir aller wille wart,<br/>
dô wart ir kumberlîchiu vart<br/>
gesenftet an der stunde.<br/>
wint unde wac begunde<br/>
sich sâ zerloesen und zerlân,<br/>
daz mer begunde nider gân,<br/>
diu sunne schînen liehte als ê.<br/>
hie mite enbiten s'ouch dô nimê,<br/>
wan der wint haete sî geslagen<br/>
innerthalp den ahte tagen<br/>
in daz lant ze Curnewâle<br/>
und wâren zuo dem mâle<br/>
bî dem stade sô nâhen,<br/>
daz sî'n bereite sâhen,<br/>
und stiezen ûz ze lande aldâ.<br/>
Tristanden nâmen si sâ<br/>
und satzten den ûz an daz lant<br/>
und gâben ime brôt an die hant<br/>
und anderre ir spîse ein teil.<br/>
«vriunt» sprâchen sî «got gebe dir heil<br/>
und müeze dînes lîbes pflegen!»<br/>
hie mite sô buten s'im alle ir segen<br/>
und kêrten iesâ wider dan.
</p>
<p>
Nu wie gewarp dô Tristan?<br/>
Tristan der ellende? jâ,<br/>
dâ saz er unde weinde aldâ;<br/>
wan kint kunnen anders niht<br/>
niwan weinen, alse in iht geschiht.<br/>
der trôstlôse ellende<br/>
der vielt ûf sîne hende<br/>
ze gote vil inneclîche:<br/>
«ei» sprach er «got der rîche,<br/>
sô rîche dû genâden bist,<br/>
sô vil güete als an dir ist,<br/>
vil süezer got, sô bite ich dich,<br/>
daz dû genâde wider mich<br/>
und dîne güete noch begâst,<br/>
sît daz du des verhenget hâst,<br/>
daz ich alsus vervüeret bin.<br/>
und wîse mich doch noch dâ hin,<br/>
dâ ich bî liuten müge gesîn!<br/>
nu warte ich allenthalben mîn<br/>
und sihe niht lebendes umbe mich.<br/>
dise grôze wilde die vürht ich.<br/>
swar ich mîn ougen wende,<br/>
da ist mir der werlde ein ende.<br/>
swâ ich mich hin gekêre,<br/>
dane sihe ich ie nimêre<br/>
niwan ein toup gevilde<br/>
und wüeste unde wilde,<br/>
wilde velse und wilden sê.<br/>
disiu vorhte tuot mir wê.<br/>
über daz allez sô vürhte ich,<br/>
wolve unde tier diu vrezzen mich,<br/>
swelhen enden ich gekêre.<br/>
ouch sîget der tac sêre<br/>
gegen der abentzîte.<br/>
swaz ich nu mê gebîte,<br/>
daz ich von hinnen niht engân,<br/>
daz ist vil übele getân.<br/>
ich enîle hinnen balde,<br/>
ich benahte in disem walde<br/>
und enwirt mîn danne niemer rât.<br/>
nu sihe ich, daz hie bî mir stât<br/>
hôher velse und berge vil.<br/>
ich waene, ich ûf ir einen wil<br/>
climmen, ob ich iemer mac,<br/>
und sehen, die wîle ich hân den tac,<br/>
ob keiner slahte bû hie sî<br/>
eintweder verre oder nâhen bî,<br/>
dâ ich liute vinde,<br/>
ze den ich mich gesinde,<br/>
mit den ich aber vürbaz genese,<br/>
in swelher wîse ez danne wese.»<br/>
Sus stuont er ûf und kêrte dan.<br/>
roc unde mantel haete er an<br/>
von einem pfelle, der was rîch<br/>
und an gewürhte wunderlîch.<br/>
er was von Sarrazînen<br/>
mit cleinen bortelînen<br/>
in vremedeclîchem prîse<br/>
nâch heidenischer wîse<br/>
wol underworht und underbriten<br/>
und was der alsô wol gesniten<br/>
nâch sînem schoenem lîbe,<br/>
daz von manne noch von wîbe<br/>
enwurden edeler cleider nie<br/>
baz gesniten danne die.<br/>
dar zuo seit uns daz maere,<br/>
der selbe pfelle er waere<br/>
ingrüener danne ein meiesch gras,<br/>
und dâ mit er gevüllet was,<br/>
daz was sô rehte wîz hermîn,<br/>
daz ez niht wîzer kunde sîn.<br/>
hie mite bereitet er sich dô<br/>
weinende unde sêre unvrô<br/>
ûf sîne kumberlîche vart,<br/>
dô ime diu vart unwendic wart.<br/>
under sînen gürtel zôher<br/>
sînen roc ein lützel hôher.<br/>
den mantel wand er in ein<br/>
und leite in ûf sîn ahselbein<br/>
und streich ûf gein der wilde<br/>
durch walt und durch gevilde.<br/>
ern haete weder wec noch pfat,<br/>
wan alse er selbe getrat.<br/>
mit sînen vüezen wegeter,<br/>
mit sînen handen stegeter.<br/>
er reit sîn arme und sîniu bein.<br/>
über stoc und über stein<br/>
wider berc er allez clam,<br/>
unz er ûf eine hoehe kam.<br/>
dâ vand er von geschihte<br/>
einen waltstîc âne slihte<br/>
mit grase verwahsen unde smal.<br/>
den kêrte er anderhalp ze tal:<br/>
er trüege in eine rihte hin.<br/>
in kurzer wîle brâhte er in<br/>
ûf eine schoene strâze,<br/>
diu was ze guoter mâze<br/>
breit unde geriten hin unde her.<br/>
An dem selben wege saz er<br/>
durch ruowe weinende nider.<br/>
nu truog in ie sîn herze wider<br/>
zen vriunden und zem lande,<br/>
dâ er die liute erkande.<br/>
diz truog in grôzen jâmer an.<br/>
vil jaemerlîche er aber began<br/>
ze gote clagen sîn ungemach;<br/>
ze himel er inneclîche sach:<br/>
«got» sprach er «hêrre guoter,<br/>
mîn vater und mîn muoter<br/>
wie hânt si mich alsus verlorn!<br/>
owê wie wol haete ich verborn<br/>
mîn veigez schâchzabelspil,<br/>
daz ich iemer hazzen wil!<br/>
sperwaere, valken, smirlîn<br/>
die lâze got unsaelic sîn!<br/>
die hânt mich mînem vater benomen,<br/>
von der schulden bin ich komen<br/>
von vriunden und von kunden.<br/>
und alle, die mir gunden<br/>
gelückes unde guotes,<br/>
die sint nu swaeres muotes<br/>
und sêre trûric umbe mich.<br/>
â süeziu muoter, wie du dich<br/>
mit clage nu quelest, daz weiz ich wol.<br/>
vater, dîn herze ist leides vol.<br/>
ich weiz wol, ir sît beide<br/>
sêre überladen mit leide.<br/>
und ouwê hêrre, wiste ich doch,<br/>
daz ir daz wistet, daz ich noch<br/>
mit wol gesundem lîbe lebe,<br/>
daz waere ein michel gotes gebe<br/>
iu beiden unde dâ nâch mir.<br/>
wan zwâre ich weiz vil wol, daz ir<br/>
kûme oder niemer werdet vrô,<br/>
ezn gevüege danne got alsô,<br/>
daz ir bevindet, daz ich lebe.<br/>
aller sorgaere râtgebe,<br/>
got hêrre, nû gevüege daz!»
</p>
<p>
Under diu dô er sô saz<br/>
clagende, als ich gesaget hân,<br/>
dô gesach er zuo von verren gân<br/>
zwêne alte wallaere.<br/>
die wâren gote gebaere,<br/>
getaget unde gejâret.<br/>
gebartet unde gehâret,<br/>
alsô diu wâren gotes kint<br/>
und wallaere dicke sint.<br/>
die selben wallenden man<br/>
die truogen unde haeten an<br/>
lînkappen unde solhe wât,<br/>
diu wallaeren rehte stât,<br/>
und ûzen an ir waete<br/>
mermuschelen genaete<br/>
und vremeder zeichen genuoc.<br/>
ir ietwederer der truoc<br/>
einen wallestap an sîner hant.<br/>
ir hüete unde ir beingewant<br/>
daz stuont wol nâch ir rehte.<br/>
die selben gotes knehte<br/>
die truogen an ir schenkelen<br/>
lînhosen, die ob ir enkelen<br/>
wol einer hende erwunden,<br/>
nâhe an ir bein gebunden.<br/>
vüeze und enkele wâren blôz<br/>
vür den trit und vür den stôz.<br/>
ouch truogen s'über ir ruckebein,<br/>
dar an ir riuwic leben schein,<br/>
geistlîche stênde palmen.<br/>
ir gebet unde ir salmen<br/>
und swaz si guotes kunden,<br/>
daz lâsen s'an den stunden.<br/>
Tristan dâ mite und er s'ersach,<br/>
vorhtlîche er wider sich selben sprach:<br/>
«genaedeclîcher trehtîn,<br/>
welch rât gewirdet aber nu mîn?<br/>
jene zwêne man, die dort her gânt,<br/>
ist daz sî mich ersehen hânt,<br/>
die mugen mich aber wol vâhen.»<br/>
Nu s'ime begunden nâhen<br/>
und er ir dinc erkande<br/>
an staben und an gewande,<br/>
zehant erkande er wol ir leben<br/>
und begunde im selben herze geben.<br/>
sîn gemüete wart ein lützel vrô.<br/>
ûz vollem herzen sprach er dô:<br/>
«lop dich, hêrre trehtîn!<br/>
diz mugen wol guote liute sîn;<br/>
ine darf kein angest von in haben.»<br/>
vil schiere wart, daz sî den knaben<br/>
vor in sitzen sâhen.<br/>
nu s'ime begunden nâhen,<br/>
höfschlîche er ûf gein in spranc,<br/>
sîne schoene hende er vür sich twanc.<br/>
nu begunden in die zwêne man<br/>
vil vlîzeclîche sehen an<br/>
und nâmen sîner zühte war.<br/>
guotlîche giengen si dar<br/>
und gruozten in vil suoze<br/>
mit disem süezen gruoze:<br/>
«dêu sal, bêâs amîs!<br/>
vil lieber vriunt, swer sô du sîs,<br/>
got müeze dich gehalten.»<br/>
Tristan geneic den alten:<br/>
«ei» sprach er «dê benîe<br/>
si sainte companîe!<br/>
sus heilege geselleschaft<br/>
die gesegene got mit sîner craft!»<br/>
Aber sprâchen ime die zwêne zuo:<br/>
«vil liebez kint, wannen bist duo<br/>
oder wer hât dich dâ her brâht?»<br/>
Tristan der was vil wol bedâht<br/>
und sinnesam von sînen tagen,<br/>
er begunde in vremediu maere sagen:<br/>
«saelegen hêrren» sprach er z'in<br/>
«von disem lande ich bürtic bin<br/>
und solte rîten hiute,<br/>
ich und ander liute,<br/>
jagen ûf disem walde alhie.<br/>
do entreit ich, ine weiz selbe wie,<br/>
den jegeren unde den hunden.<br/>
die die waltstîge kunden,<br/>
die gevuoren alle baz dan ich.<br/>
wan âne stîc verreit ich mich,<br/>
unz daz ich gar verirret wart.<br/>
sus traf ich eine veige vart,<br/>
diu truoc mich unz ûf einen graben,<br/>
dane kunde ich mîn pfert nie gehaben,<br/>
ezn wolte allez nider vür sich.<br/>
ze jungest gelac pfert und ich<br/>
beidiu z'einem hûfen nider.<br/>
done kunde ich nie sô schiere wider<br/>
ze mînem stegereife komen,<br/>
ezn haete mir den zügel genomen<br/>
und lief allez den walt în.<br/>
sus kam ich an diz pfedelîn,<br/>
daz hât mich unz her getragen.<br/>
nu enkan ich nieman gesagen,<br/>
wâ ich bin oder war ich sol.<br/>
nu guoten liute, tuot sô wol<br/>
und saget mir, wâ welt ir hin?»<br/>
«vriunt» sprâchen sî dô wider in<br/>
«geruochet unser trehtîn,<br/>
sô welle wir noch hînaht sîn<br/>
ze Tintajêle in der stat.»<br/>
Tristan guotlîche sî dô bat,<br/>
daz sî'n mit in dar liezen gân.<br/>
«vil liebez kint, daz sî getân»<br/>
sprâchen die wallenden man<br/>
«wil dû dâ hin, sô kêre dan.»
</p>
<p>
Tristan der kêrte mit in hin.<br/>
hie mite sô huop sich under in<br/>
maneger slahte maere.<br/>
Tristan der hovebaere<br/>
der was mit rede alsô gewar,<br/>
si vrâgeten her oder dar,<br/>
daz er des alles antwurt bôt<br/>
niwan ze staten und ze nôt.<br/>
er haete sîne mâze<br/>
an rede und an gelâze<br/>
sô wol, daz es die wîsen,<br/>
die getageten und die grîsen<br/>
ze grôzen saelden jâhen<br/>
und aber ie baz besâhen<br/>
sîne gebaerde und sîne site<br/>
und sînen schoenen lîp dâ mite;<br/>
sîniu cleider, diu er an truoc,<br/>
diu gemarcten sî genuoc,<br/>
durch daz si wâren sêre rîch<br/>
und an gewürhte wunderlîch.<br/>
und sprâchen in ir muote:<br/>
«â hêrre got der guote,<br/>
wer oder wannen ist diz kint,<br/>
des site sô rehte schoene sint?»<br/>
sus giengen sî'n betrahtende<br/>
und allez sîn dinc ahtende<br/>
(diz was ir kurzewîle)<br/>
wol eine welsche mîle.<br/>
<h2>Die Jagd</h2>
</p>
<p>
sînes oeheimes hunde,<br/>
Markes von Curnewâle,<br/>
die haeten zuo dem mâle,<br/>
als uns daz wâre maere saget,<br/>
einen zîtegen hirz gejaget<br/>
zuo der strâze nâhen.<br/>
dâ liez er sich ergâhen<br/>
und stuont aldâ ze bîle.<br/>
im haete vluht und île<br/>
alle sîne craft benomen.<br/>
nu wâren ouch die jegere komen<br/>
mit michelem geschelle<br/>
hürnende zuo gevelle.<br/>
Tristan dô er den bîl ersach,<br/>
wider die pilgerîne er sprach<br/>
wîslîche, als er wol kunde:<br/>
«ir hêrren, dise hunde,<br/>
disen hirz und dise liute,<br/>
die verlôs ich hiute.<br/>
nu hân ich s'aber vunden.<br/>
diz sint mîne kunden.<br/>
gebietet mir, ze den wil ich.»<br/>
«kint» sprâchen sî «got segene dich.<br/>
ze saelden müezest dû gevarn!»<br/>
«genâde, und got müez iuch bewarn!»<br/>
sprach aber der guote Tristan.<br/>
sus neig er in und kêrte dan<br/>
gein dem hirze ûf sîne vart.
</p>
<p>
Nu daz der hirz gevellet wart,<br/>
der dâ jegermeister was,<br/>
der stracte in nider ûf daz gras<br/>
ûf alle viere alsam ein swîn:<br/>
«wie nû meister, waz sol diz sîn?»<br/>
sprach aber der höfsche Tristan:<br/>
«lât stân! durch got, waz gât ir an?<br/>
wer gesach ie hirz zewürken sô?»<br/>
der jeger stuont ûf hôher dô;<br/>
er sach in an und sprach im zuo:<br/>
«wie wiltu kint, daz ich im tuo?<br/>
hie ze lande enist kein ander list,<br/>
wan alse der hirz enthiutet ist,<br/>
sô spaltet man in über al<br/>
von dem houbete ze tal<br/>
und dâ nâch danne in viere,<br/>
sô daz der vier quartiere<br/>
dekeinez iht vil groezer sî<br/>
danne daz ander dâ bî.<br/>
diz ist in disem lande site.<br/>
kint, kanstu ihtes iht dâ mite?»<br/>
«Jâ meister» sprach er wider in<br/>
«daz lant, dâ ich gezogen bin,<br/>
dane ist der site niht alsô.»<br/>
«wie danne?» sprach der meister dô.<br/>
«man enbestet dâ den hirz.»<br/>
«entriuwen, vriunt, du enzeiges mir'z,<br/>
sone weiz ich, waz enbesten ist.<br/>
ez enweiz nieman disen list<br/>
in disem künicrîche hie.<br/>
sone gehôrte in ouch genennen nie<br/>
von kunden noch von gesten.<br/>
trût kint, waz ist enbesten?<br/>
als guot du sîs, nu zeige mir'z.<br/>
gâ her, enbeste disen hirz!»<br/>
Tristan sprach: «lieber meister mîn,<br/>
sol ez mit iuwern hulden sîn<br/>
und mag iu liep dar an geschehen,<br/>
sô lâze ich iuch vil gerne sehen,<br/>
als verre als ichs gemerket hân,<br/>
wie mîn lantsite ist getân,<br/>
als ir dâ vrâget umbe den bast.»<br/>
der meister sach den jungen gast<br/>
vil guotlîche lachende an,<br/>
wan er was selbe ein höfscher man<br/>
und erkante al die vuoge wol,<br/>
die guot man erkennen sol.<br/>
«jâ» sprach er «lieber vriunt, nû tuo!<br/>
wol her, bistû ze cranc derzuo,<br/>
trût geselle, liebez kint,<br/>
ich selbe und die hie mit mir sint,<br/>
wir helfen dir'n mit henden<br/>
legen und umbe wenden,<br/>
swie sô du vor gebiutest<br/>
und mit dem vinger tiutest.»
</p>
<p>
Tristan der ellende knabe<br/>
sînen mantel zôch er abe<br/>
und leite den ûf einen stoc.<br/>
er zôch hôher sînen roc;<br/>
sîn ermel vielt er vorne wider.<br/>
sîn schoene hâr daz streich er nider,<br/>
ûf sîn ôre leite er daz.<br/>
nu besâhen si'n baz unde baz,<br/>
die dâ zem baste wâren.<br/>
sîn gelâz und sîn gebâren<br/>
daz nâmen s'alle in ir muot<br/>
und dûhte sî daz also guot,<br/>
daz sî'z vil gerne sâhen<br/>
und in ir herzen jâhen,<br/>
sîn dinc waere allez edelîch,<br/>
sîniu cleider vremede unde rîch,<br/>
sîn lîp ze wunsche getân.<br/>
sî begunden alle zuo z'im gân<br/>
und sîner dinge nemen war.<br/>
nu gie der ellende dar,<br/>
der junge meister Tristan.<br/>
er greif den hirz mit handen an<br/>
und wolte in ûf den rucke legen.<br/>
done kunde er in nie dar gewegen,<br/>
wan er was ime ze swaere.<br/>
dô bat der hovebaere,<br/>
daz sî'n im rehte leiten<br/>
und ûf den bast bereiten.<br/>
nu daz was schiere getân.<br/>
zem hirze gieng er obene stân.<br/>
dâ begunde er in entwaeten,<br/>
er sneit in unde entnaeten<br/>
unden von dem mûle nider.<br/>
ze den buocbeinen kêrte er wider,<br/>
diu entrante er beide nâch ir zît,<br/>
daz rehte vor, daz linke sît.<br/>
diu zwei hufbein er dô nam<br/>
unde beschelte diu alsam.<br/>
dô begunde er die hût scheiden<br/>
von den sîten beiden,<br/>
dô von den heften über al,<br/>
al von obene hin ze tal<br/>
und breite sîne hût dô nider.<br/>
ze sînen büegen kêrte er wider.<br/>
von der brust enbaste er die,<br/>
daz er die brust dô ganze lie.<br/>
die büege leite er dort hin dan.<br/>
sîne brust er dô began<br/>
ûz dem rucke scheiden<br/>
und von den sîten beiden<br/>
ietwederhalp driu rippe dermite.<br/>
daz ist der rehte bastsite.<br/>
diu lât er iemer dar an,<br/>
der die brust geloesen kan.<br/>
und al zehant sô kêrte er her,<br/>
vil kündeclîche enbaste er<br/>
beidiu sîniu hufbein,<br/>
besunder niht wan beide in ein.<br/>
ir reht er ouch den beiden liez,<br/>
den brâten, dâ der rucke stiez<br/>
über lanken gein dem ende<br/>
wol anderhalber hende,<br/>
daz die dâ cimbre nennent,<br/>
die den bastlist erkennent.<br/>
die rieben er dô beide schiet,<br/>
beide er si von dem rucke schriet,<br/>
dar nâch den panzen ûf den pas.<br/>
und wan daz ungebaere was<br/>
sînen schoenen handen, dô sprach er:<br/>
«wol balde zwêne knehte her!<br/>
tuot diz dort hin danne baz<br/>
unde bereitet uns daz!»<br/>
sus was der hirz enbestet,<br/>
diu hût billîche entlestet.<br/>
die brust, die büege, sîten, bein,<br/>
daz haete er allez über ein<br/>
vil schône dort hin dan geleit.<br/>
hie mite sô was der bast bereit.
</p>
<p>
Tristan der ellende gast<br/>
«seht» sprach er «meister, deist der bast<br/>
und alse ist disiu kunst getan.<br/>
nu geruochet ir her nâher gân<br/>
ir unde iur massenîe<br/>
und machet die furkîe!»<br/>
«furkîe? trût kint, waz ist daz?<br/>
du nennenst mir vor, ine weiz waz.<br/>
du hâst uns disen jagelist,<br/>
der vremede und guot ze lobene ist,<br/>
wol meisterlîchen her getân.<br/>
nu lâz in ouch noch vür sich gân.<br/>
volvüere dîne meisterschaft!<br/>
wir sîn dir iemer dienesthaft.»<br/>
Tristan spranc enwec zehant.<br/>
eine zwisele hiu er an die hant,<br/>
daz die dâ furke nennent,<br/>
die die furkîe erkennent.<br/>
doch enist niht sunders an den zwein:<br/>
furke und zwisele deist al ein.<br/>
sus kam er wider mit sînem stabe.<br/>
die lebere sneit er sunder abe,<br/>
netze unde lumbele schiet er dan.<br/>
die cimberen er abe gewan<br/>
von dem lide, an dem si was.<br/>
sus saz er nider ûf daz gras,<br/>
diu stucke nam er elliu driu.<br/>
an sîne furken bant er diu<br/>
mit sînem netze vaste.<br/>
mit einem grüenen baste<br/>
verstricte er'z sus unde sô.<br/>
«nu seht, ir hêrren» sprach er dô<br/>
«diz heizent sî furkîe<br/>
in unser jegerîe.<br/>
und wan ez an der furken ist,<br/>
durch daz sô heizet dirre list<br/>
furkîe und vüeget ouch daz wol,<br/>
sît ez an der furken wesen sol.<br/>
diz neme ein kneht an sîne hant!<br/>
nu tâlanc weset ir gemant<br/>
umbe iuwer curîe.»<br/>
«curîe? dê benîe!»<br/>
sprâchen s'alle «waz ist daz?<br/>
wir vernaemen sarrazênesch baz!<br/>
waz ist curîe, lieber man?<br/>
swîc unde sage uns niht hie van.<br/>
swaz ez sî, daz lâ geschehen,<br/>
daz wir'z mit ougen ane sehen.<br/>
diz tuo durch dîne hövescheit!»
</p>
<p>
Nu Tristan der was aber bereit.<br/>
den herzeric er dô gevienc<br/>
(ich meine, an dem daz herze hienc)<br/>
und enblôzte in aller sîner habe.<br/>
daz herze sneit er halbez abe<br/>
hin gegen dem spitzen ende<br/>
und nam ez in sîne hende.<br/>
er begunde ez teilieren,<br/>
in criuzewîs zevieren<br/>
und warf daz ûf die hût nider.<br/>
ze sîme ricke kêrte er wider.<br/>
milz unde lungen lôste er abe.<br/>
dô was si hin des rickes habe.<br/>
nu daz lac ûf der hiute dâ,<br/>
ric unde gorgen sneit er sâ<br/>
obene, dâ diu brust da want.<br/>
daz houbet lôste er al zehant<br/>
mit dem gehürne von dem cragen<br/>
und hiez daz zuo der brüste tragen.<br/>
«nu wol her balde!» sprach er z'in<br/>
«nemt balde disen rucke hin!<br/>
kome ieman armer liute her,<br/>
der es geruoche oder ger,<br/>
dem teilet disen rucke mite<br/>
oder tuot dermite nâch iuwerm site.<br/>
sô mache ich die curîe.»<br/>
dar gie diu cumpanîe<br/>
und nâmen sîner künste war.<br/>
Tristan hiez im bringen dar,<br/>
daz er im ê bereiten bat.<br/>
nu daz lac allez an der stat<br/>
wol gemachet unde bereit,<br/>
als er in haete vor geseit.<br/>
nû wâren der quartiere<br/>
von dem herzen viere<br/>
vier halben ûf die hût geleit<br/>
nâch jegelîcher gewonheit<br/>
und lâgen ûf der hiute alsô.<br/>
milz unde lungen sneit er dô,<br/>
dar nâch den panzen unde den pas<br/>
und swaz der hunde spîse was,<br/>
in alsô cleiniu stuckelîn,<br/>
als ez ein vuoge mohte sîn,<br/>
und spreite ez allez ûf die hût.<br/>
hie mite begunde er überlût<br/>
den hunden ruofen: «zâ zâ zâ!»<br/>
vil schiere wâren s'alle dâ<br/>
und stuonden ob ir spîse.<br/>
«seht» sprach der wortwîse<br/>
«diz heizent sî curîe<br/>
dâ heime in Parmenîe<br/>
und wil iu sagen umbe waz.<br/>
ez heizet curîe umbe daz,<br/>
durch daz ez ûf der cuire lît,<br/>
swaz man den hunden danne gît.<br/>
als hât diu jegerîe<br/>
den selben namen curîe<br/>
von cuire vunden unde genomen.<br/>
von cuire sô ist curîe komen.<br/>
und zwâre ez wart den hunden<br/>
ze guoten dingen vunden<br/>
und ist ein guot gewonheit,<br/>
wan swaz man in dar ûf geleit,<br/>
daz ist in süeze durch daz bluot<br/>
und machet ouch die hunde guot.<br/>
nu sehet an disen bastsite,<br/>
da enist kein ander spaehe mite.<br/>
nemt war, wie er iu gevalle.»<br/>
«â hêrre!» sprâchen s'alle<br/>
«waz seistu, saeligez kint?<br/>
wir sehen wol, dise liste sint<br/>
bracken unde hunden<br/>
ze grôzen vrumen vunden.»
</p>
<p>
Aber sprach der guote Tristan:<br/>
«nu nemet iuwer hût hin dan,<br/>
wan ine kan hie mite niht baz.<br/>
und wizzet waerlîche daz,<br/>
kund ich iu baz gedienet hân,<br/>
daz haete ich gerne getân.<br/>
der man der houwe sîne wit<br/>
und widet ûf sunder iuriu lit.<br/>
daz houbet vüeret an der hant<br/>
und bringet iuwern prîsant<br/>
ze hove nâch hovelîchem site.<br/>
dâ hovet ir iuch selben mite.<br/>
sô wizzet ouch ir selbe wol,<br/>
wie man den hirz prîsanten sol.<br/>
prîsantet in ze rehte!»<br/>
den meister und die knehte<br/>
die nam aber dô wunder,<br/>
daz in daz kint besunder<br/>
und mit bescheidenheite<br/>
sô manc jagereht vür leite<br/>
und daz ez sô vil wiste<br/>
von sus getânem liste.<br/>
«sich» sprâchen sî «saeligez kint!<br/>
diu wunderlîchen underbint,<br/>
diu du uns vür zelst und hâst gezalt,<br/>
diu dunkent uns sô manicvalt:<br/>
wirn sehen sî noch baz z'ende gân,<br/>
swaz dû biz dâ her hâst getân,<br/>
daz ahte wir ze nihte.»<br/>
sus zugen s'ime enrihte<br/>
ein pferit dar und bâten in,<br/>
daz er durch sîne tugent mit in<br/>
nâch sîner kunst ze hove rite<br/>
und er si sînen lantsite<br/>
unz an ein ende lieze sehen.<br/>
Tristan sprach: «daz mac wol geschehen.<br/>
nemet den hirz ûf und wol hin!»<br/>
sus saz er ûf und reit mit in.
</p>
<p>
Nu s'also mit ein ander riten,<br/>
nu haeten jene vil kûme erbiten<br/>
der state unde der stunde.<br/>
ir iegelîch begunde<br/>
entwerfen sîniu maere,<br/>
von welhem lande er waere<br/>
und wie er dâ hin waere komen.<br/>
sî haeten gerne vernomen<br/>
sîn dinc und sîn ahte.<br/>
diz nam in sîne trahte<br/>
der sinnesame Tristan.<br/>
vil sinneclîche er aber began<br/>
sîn âventiure vinden.<br/>
sîn rede diu enwas kinden<br/>
niht gelîch noch sus noch sô.<br/>
vil sinneclîche sprach er dô:<br/>
«jensît Britanje lît ein lant,<br/>
deist Parmenîe genant.<br/>
dâ ist mîn vater ein koufman,<br/>
der wol nâch sîner ahte kan<br/>
der werlde leben schône unde wol,<br/>
ich meine aber, alse ein koufman sol.<br/>
und wizzet endeclîche:<br/>
ern ist doch niht sô rîche<br/>
der habe unde des guotes<br/>
sô tugentlîches muotes.<br/>
der hiez mich lêren, daz ich kan.<br/>
nû kâmen dicke koufman<br/>
von vremeden künicrîchen dar.<br/>
der dinges nam ich sô vil war<br/>
beide an ir sprâche und an ir siten,<br/>
unz mich mîn muot begunde biten<br/>
und schünden staeteclîche<br/>
in vremediu künicrîche.<br/>
und wan ich gerne haete erkant<br/>
unkunde liute und vremediu lant,<br/>
dô was ich spâte unde vruo<br/>
alsô betrahtic dar zuo,<br/>
biz daz ich mînem vater entran<br/>
und vuor mit koufliuten dan.<br/>
als bin ich her ze lande komen.<br/>
Nu habet ir al mîn dinc vernomen.<br/>
ine weiz, wie'z iu gevalle.»<br/>
«â trût kint» sprâchen s'alle<br/>
«ez was an dir ein edeler muot.<br/>
unkünde ist manegem herzen guot<br/>
und lêret maneger hande tugent.<br/>
trût geselle, süeziu jugent,<br/>
gebenedîet sî daz lant<br/>
von gote, dâ ie kein marschant<br/>
erzôch sô tugentlîchez kint!<br/>
alle die künege, die nu sint,<br/>
dien erzügen alle ein kint niht baz.<br/>
nu liebez kint, nu sage uns daz:<br/>
dîn höfscher vater wie nante er dich?»<br/>
«Tristan» sprach er «Tristan heiz ich.»<br/>
«dêus adjût» sprach einer dô<br/>
«durch got, wie nante er dich dô sô?<br/>
du waerest zwâre baz genant<br/>
juvente bêle et la riant,<br/>
diu schoene jugent, diu lachende.»<br/>
sus riten s'ir maere machende,<br/>
dirre sus und jener sô.<br/>
ir kurzewîle diu was dô<br/>
niwan mit disem kinde.<br/>
sus vrâgete daz gesinde,<br/>
swes iegelîchen dô gezam.
</p>
<p>
In kurzen zîten ez dô kam,<br/>
Tristan daz er die burc gesach.<br/>
von einer linden er dô brach<br/>
zwei schapel wol geloubet:<br/>
eines sazte er ûf sîn houbet,<br/>
daz ander er dô wîter maz;<br/>
dem jegermeister bôt er daz:<br/>
«ei» sprach er «lieber meister mîn,<br/>
saget waz bürge mag diz sîn?<br/>
diz ist ein küniclîch castêl.»<br/>
der meister sprach: «deist Tintajêl.»<br/>
«Tintajêl? â welh ein castêl!<br/>
dê te saut, Tintajêl<br/>
und allez dîn gesinde!»<br/>
«â wol dir süezem kinde!»<br/>
sprâchen sîne geverten dô<br/>
«wis iemer saelic unde vrô<br/>
und dir müez alse wol geschehen,<br/>
als vil gerne wir'z gesehen!»<br/>
Sus kâmen sî zem bürgetor.<br/>
Tristan gehabete dô dâ vor.<br/>
«ir hêrren» sprach er aber dô z'in<br/>
«ine weiz, wan ich iu vremede bin,<br/>
wie iuwer keiner ist genamet.<br/>
wan varn ie zwêne und zwêne samet<br/>
und rîtet rehte ein ander bî,<br/>
alse der hirz geschaffen sî.<br/>
daz gehürne daz gê vor,<br/>
diu brust dâ nâch in sînem spor,<br/>
die rieben nâch den büegen.<br/>
dâ nâch sô sult ir vüegen,<br/>
daz daz jungeste lit<br/>
iesâ den rieben volge mit.<br/>
dâ nâch sô sult ir nemen war,<br/>
daz allerjungeste var<br/>
diu cuire und diu furkîe.<br/>
deist rehtiu jegerîe.<br/>
und lâzet iu niht sîn ze gâch,<br/>
rîtet schône ein ander nâch.<br/>
mîn meister hie und ich sîn kneht<br/>
wir rîten samet, dunk ez iuch reht<br/>
und ob ez iu gevalle.»<br/>
«jâ trût kint» sprâchen s'alle<br/>
«swie sô du wilt, als wellen wir.»<br/>
«diz sî!» sprach er «nu lîhet mir<br/>
ein horn, daz mir ze mâze sî,<br/>
und sît ouch des gemant dâ bî,<br/>
swenn ich an hebe, sô hoeret mir,<br/>
und alse ich hürne, als hürnet ir!»<br/>
der meister der sprach ime dô zuo:<br/>
«vil lieber vriunt, hürne unde tuo<br/>
rehte als dir gevalle.<br/>
des volge wir dir alle,<br/>
ich und die hie mit mir sint.»<br/>
«â bon eure» sprach daz kint<br/>
«mit guote, daz lât alsô sîn.»<br/>
ein cleine hellez hornelîn<br/>
daz gâben s'ime an sîne hant.<br/>
«nû hin!» sprach er «allez avant!»<br/>
Sus riten si gerottieret în,<br/>
zwêne unde zwêne: als solte ez sîn.<br/>
und als diu rotte gar în kam,<br/>
Tristan sîn hornelîn dô nam<br/>
und hürnete alsô rîche<br/>
und alsô wunneclîche,<br/>
jene alle, die dâ mit im riten,<br/>
daz die vor vröuden kûme erbiten,<br/>
daz s'ime ze helfe kâmen<br/>
und alle ir horn nâmen<br/>
und hürneten vil schône<br/>
mit ime in sîme dône.<br/>
er vuor in vor ze prîse,<br/>
si nâch in sîner wîse<br/>
bescheidenlîchen unde wol.<br/>
diu burc diu wart gedoenes vol.
</p>
<p>
Der künic und al diu hovediet,<br/>
dô sî daz vremede jageliet<br/>
gehôrten und vernâmen,<br/>
si erschrâken unde erkâmen<br/>
vil inneclîche sêre,<br/>
wan ez dâ vor nie mêre<br/>
dâ ze hove wart vernomen.<br/>
nu was diu rotte iezuo komen<br/>
vür den palas an die tür.<br/>
dâ was vil ingesindes vür<br/>
geloufen durch den hornschal.<br/>
si nam grôz wunder über al,<br/>
waz des geschelles waere.<br/>
ouch was der lobebaere<br/>
Marke selbe komen dar<br/>
nemen dirre maere war<br/>
und mit im manic cûrtois man.<br/>
nu Tristan den künic sehen began,<br/>
er begunde im wol gevallen<br/>
vor den andern allen.<br/>
sîn herze in sunder ûz erlas,<br/>
wan er von sînem bluote was.<br/>
diu natiure zôch in dar.<br/>
er nam sîn mit den ougen war<br/>
und begunde in grüezen schône.<br/>
in vremedem horndône<br/>
ein ander wîse huob er an.<br/>
sô lûte er hürnen began,<br/>
daz im nieman an der stunde<br/>
wol gevolgen kunde.<br/>
nu des was schiere ein ende.<br/>
der wol gezogen ellende<br/>
der lie sîn hürnen unde sweic.<br/>
vil schône er gein dem künege neic<br/>
und sprach mit süezem munde<br/>
vil suoze, als er wol kunde:<br/>
«dêu sal le roi et sa mehnîe.<br/>
künec und sîne massenîe<br/>
die gehalte got der guote!»<br/>
Marke der wol gemuote<br/>
und al sîn ingesinde<br/>
die danketen dem kinde<br/>
vil tugentlîchen unde wol,<br/>
als man dem tugenthaften sol.<br/>
«â!» sprâchen s'al gemeine<br/>
grôze unde cleine,<br/>
«dê duin dûze âventûre<br/>
si dûze crêatûre:<br/>
got gebe süeze âventiure<br/>
sô süezer crêatiure!»
</p>
<p>
Der künec der nam des kindes war.<br/>
den jeger den besande er dar:<br/>
«sag an» sprach er «wer ist diz kint,<br/>
des wort sô wol besniten sind?»<br/>
«â hêrre, ez ist ein Parmenois<br/>
sô wunderlîchen cûrtois<br/>
und alsô rehte tugentsam,<br/>
daz ich'z an kinde nie vernam,<br/>
und giht, er heize Tristan<br/>
und sî sîn vater ein koufman.<br/>
in geloube ez aber niemer.<br/>
wie haete ein koufman iemer<br/>
in sîner unmüezekeit<br/>
sô grôze muoze an in geleit?<br/>
solt er die muoze mit im hân,<br/>
der sich unmuoze sol begân?<br/>
Â hêrre, er ist sô tugenthaft.<br/>
seht, dise niuwe meisterschaft,<br/>
als wir nû ze hove sîn komen,<br/>
die habe wir gar von ime genomen.<br/>
und hoeret wunderlîchen list:<br/>
rehte alse der hirz geschaffen ist,<br/>
als ist er her ze hove brâht.<br/>
wâ wart ie list sô wol bedâht?<br/>
nu seht, daz houbet daz gât vor,<br/>
diu brust dâ nâch in sînem spor,<br/>
büege unde bein, diz unde daz,<br/>
daz wart schôner unde baz<br/>
ze hove geprîsantet nie.<br/>
seht dort, gesâhet ir ie<br/>
sus gemachete furkîe?<br/>
ine vernam von jegerîe<br/>
solher liste nie niht mê.<br/>
dâ zuo liez er uns sehen ê,<br/>
wie man den hirz enbesten sol.<br/>
diu kunst gevellet mir sô wol,<br/>
daz ich niemer hirz noch tier<br/>
gehouwen wil in vier quartier,<br/>
und solte ich iemer mêre jagen.»<br/>
sus begunde er sînem hêrren sagen<br/>
von ende sîniu maere,<br/>
wie vollekomen er waere<br/>
an höfscher jegerîe<br/>
und wie er die curîe<br/>
den hunden vür leite.<br/>
und swaz der jeger seite,<br/>
des nam der künec vil guote war<br/>
und hiez dem kinde ruofen dar,<br/>
die jegere ze herbergen varn,<br/>
ir ambet unde ir dinc bewarn.<br/>
die kêrten umbe und riten dan.<br/>
der jegermeister Tristan<br/>
der gap sîn hornelîn dâ wider<br/>
und erbeizete zuo der erde nider.<br/>
Daz junge hovegesinde<br/>
daz lief engegen dem kinde<br/>
und condewierte ez schône<br/>
under armen vür die crône.<br/>
ouch kunde er selbe schône gân.<br/>
dar zuo was ime der lîp getân,<br/>
als ez diu Minne gebôt.<br/>
sîn munt was rehte rôsenrôt,<br/>
sîn varwe lieht, sîn ougen clâr.<br/>
brûnreideloht was ime daz hâr,<br/>
gecrûspet bî dem ende.<br/>
sîn arme und sîne hende<br/>
wol gestellet unde blanc.<br/>
sîn lîp ze guoter mâze lanc.<br/>
sîne vüeze und sîniu bein,<br/>
dar an sîne schoene almeistic schein,<br/>
diu stuonden sô ze prîse wol,<br/>
als man'z an manne prisen sol.<br/>
sîn gewant, als ich iu hân geseit,<br/>
daz was mit grôzer höfscheit<br/>
nâch sînem lîbe gesniten.<br/>
an gebaerde unde an schoenen siten<br/>
was ime sô rehte wol geschehen,<br/>
daz man in gerne mohte sehen.
</p>
<p>
Marke sach Tristanden an:<br/>
«vriunt» sprach er «heizestû Tristan?»<br/>
«jâ hêrre, Tristan; dêu sal!»<br/>
«dêu sal, bêâs vassal!»<br/>
«mercî» sprach er «gentil rois,<br/>
edeler künic curnewalois,<br/>
ir und iur gesinde<br/>
ir sît von gotes kinde<br/>
iemer gebenedîet!»<br/>
dô wart gemerzîet<br/>
wunder von der hovediet.<br/>
si triben niwan daz eine liet:<br/>
«Tristan, Tristan li Parmenois<br/>
cum est bêâs et cum cûrtois!»<br/>
Marke sprach aber Tristande zuo:<br/>
«ich sage dir, Tristan, waz du tuo.<br/>
du solt mich einer bete gewern,<br/>
der enwil ich niht von dir enbern.»<br/>
«swaz ir gebietet, hêrre mîn.»<br/>
«dû solt mîn jegermeister sîn!»<br/>
hie wart ein michel lahter van.<br/>
hier under sprach dô Tristan:<br/>
«hêrre, gebietet über mich.<br/>
swaz ir gebietet, daz bin ich.<br/>
iuwer jeger und iuwer dienestman<br/>
daz bin ich, alse ich beste kan.»<br/>
«mit guote, vriunt» sprach Marke dô<br/>
«diz ist gelobet, nu sî alsô!»<br/>
<h2>Der junge Künstler</h2>
</p>
<p>
unwizzende, alse ir habet vernomen,<br/>
und wânde doch ellende sîn.<br/>
der unverwânde vater sîn,<br/>
Marke der tugende rîche<br/>
der gewarp vil tugentlîche.<br/>
ouch was des dô vil michel nôt.<br/>
er bat besunder unde gebôt<br/>
al dem hovegesinde,<br/>
daz sî dem vremedem kinde<br/>
guot unde genaedic waeren<br/>
und daz s'im êre baeren<br/>
mit rede und mit gesellekeit.<br/>
des wâren s'alle samet bereit<br/>
mit willeclîchem muote.<br/>
sus was Tristan der guote<br/>
des küneges ingesinde dô.<br/>
der sach in gerne und was sîn vrô,<br/>
wan in truog ouch sîn herze dar<br/>
und nam sîn gerne und ofte war;<br/>
wan er was z'allen zîten<br/>
höfschlîche an sîner sîten<br/>
und truog in sînen dienest an<br/>
als ofte, als er sîn state gewan.<br/>
swâ Marke was oder swar er gie,<br/>
dâ was Tristan der ander ie<br/>
und nam daz Marke wol vür guot.<br/>
er truoc im harte holden muot<br/>
und tete im wol, swenne er in sach.<br/>
In den dingen ez geschach,<br/>
innerthalp den ahte tagen<br/>
reit Marke selbe mit im jagen<br/>
und hovegesindes vil dâ mite<br/>
schouwen sînen jagesite<br/>
und sîner künste nemen war.<br/>
nu hiez im Marke bringen dar<br/>
sîn jagephert und gab im daz.<br/>
Tristan wart nie geriten baz,<br/>
wan ez was starc, schoene unde snel.<br/>
ein hornelîn süeze unde hel<br/>
hiez er im geben an sîne hant.<br/>
«Tristan» sprach er «nu wis gemant,<br/>
daz dû mîn jegermeister bist,<br/>
und zeige uns dînen jagelist.<br/>
nim dîne hunde unde var<br/>
und schicke dîne warte dar,<br/>
dâ sî dich rehte dunken stân.»<br/>
«nein hêrre, ezn mac sô nicht ergân»<br/>
sprach aber der höfsche Tristan<br/>
«heizet die jegere kêren dan,<br/>
die suln die warte sâzen<br/>
und suln von ruore lâzen.<br/>
die erkennent hie ze lande sich<br/>
und wizzent michel baz dan ich,<br/>
wâ der hirz hin ziuhet<br/>
und vor den hunden vliuhet.<br/>
die erkennent die gelegenheit.<br/>
sô bin ich, der hie nie gereit,<br/>
und bin mitalle ein vremede kneht.»<br/>
«daz weiz got, Tristan, dû hâst reht.<br/>
du enkanst dich hier an niht bewarn.<br/>
die jegere müezen selbe varn<br/>
und sich verrihten under in.»<br/>
hie mite kêrten die jegere hin<br/>
und koppelten ir hunde<br/>
und stalten an der stunde<br/>
ir warte, als sî wol wisten wâ,<br/>
und liezen z'einem hirze sâ<br/>
und jageten den ze strîte<br/>
unz gein der abentzîte.<br/>
dô erliefen in die hunde.<br/>
und an der selben stunde<br/>
kam Marke und sîn Tristan<br/>
und mit in zwein manc hoveman<br/>
gerant ze dem gevelle.<br/>
dô wart grôz horngeschelle<br/>
in maneger slahte dône.<br/>
si hürneten sô schône,<br/>
daz ez Marken sanfte tete<br/>
und mit im manegem an der stete.
</p>
<p>
Nu sî den hirz gevalten,<br/>
ir meister sî dar stalten,<br/>
Tristanden, den heinlîchen gast,<br/>
und bâten, daz er sî den bast<br/>
von ende z'ende lieze sehen.<br/>
Tristan der sprach: «diz sol geschehen!»<br/>
und mit der rede bereite er sich.<br/>
nu waene ich wol und dunket mich,<br/>
daz ez undurften waere,<br/>
ob ich iu zwir ein maere<br/>
nâch ein ander vür leite.<br/>
rehte alse ich iu ê seite<br/>
von jenem hirze, rehte alsô<br/>
enbaste er aber disen dô.<br/>
den bast und die furkîe,<br/>
die kunst von der curîe,<br/>
dô si die begunden sehen,<br/>
si begunden eines mundes jehen,<br/>
daz nieman von dem liste<br/>
niht bezzers enwiste<br/>
noch niemer kunde ervinden.<br/>
der künec der hiez dô binden<br/>
den hirz ûf unde kêrte dan.<br/>
er und sîn jegere Tristan<br/>
und al sîn massenîe<br/>
mit gehürne und mit furkîe<br/>
riten sî dô ze hûse wider.<br/>
als was der guote Tristan sider<br/>
ein lieber hoveman under in.<br/>
künec unde gesinde haeten in<br/>
in guoter geselleschaft.<br/>
ouch was er alsô dienesthaft<br/>
dem armen unde dem rîchen.<br/>
möhte er ir iegelîchen<br/>
ûf sîner hant getragen hân,<br/>
daz haete er gerne getân.<br/>
die saelde haete im got gegeben:<br/>
er kunde und wolte in allen leben.<br/>
lachen, tanzen, singen,<br/>
rîten, loufen, springen,<br/>
zuhten unde schallen,<br/>
daz kunde er mit in allen.<br/>
er lebete, swie man wolte<br/>
und als diu jugent solte.<br/>
swes ir dekeiner began,<br/>
daz huob er iemer mit im an.
</p>
<p>
Nu gevuogete sich daz,<br/>
daz Marke an eime tage gesaz<br/>
ein lützel nâch der ezzenzît,<br/>
sô man doch kurzewîle pflît,<br/>
und losete sêre an einer stete<br/>
einem leiche, den ein harpfaere tete,<br/>
ein meister sîner liste,<br/>
der beste den man wiste.<br/>
der selbe der was ein Gâlois.<br/>
nu kam Tristan der Parmenois<br/>
und saz ze sînen vüezen dar<br/>
und nam sô vlîzeclîche war<br/>
des leiches unde der süezen noten.<br/>
waere ez im an den lîp geboten,<br/>
ern möhte ez niht verswigen hân:<br/>
sîn muot begunde im ûf gân,<br/>
sîn herze daz wart muotes vol.<br/>
«meister» sprach er «ir harpfet wol.<br/>
die noten sint rehte vür brâht,<br/>
senelîche und alse ir wart gedâht.<br/>
die macheten Britûne<br/>
von mînem hêrn Gurûne<br/>
und von sîner vriundinne.»<br/>
diz nam in sîne sinne<br/>
der harpfaere und loste allez dar,<br/>
als er der rede niht naeme war,<br/>
unz er den leich volante.<br/>
gein dem kinde er sich dô wante:<br/>
«waz weistu» sprach er «liebez kint,<br/>
von wannen dise noten sint?<br/>
kanstu ihtes iht hier an?»<br/>
«jâ schoener meister» sprach Tristan<br/>
«ich haete es hie vor meisterschaft.<br/>
nû hât ez aber sô cleine craft,<br/>
daz ich vor iu niht engetar.»<br/>
«nein vriunt, sê dise harpfen dar,<br/>
lâ hoeren, welher hande<br/>
kan man in dînem lande?»<br/>
«gebietet ir daz, meister mîn,<br/>
und sol ez mit iuwerm urloub sîn,<br/>
daz ich iu harpfe?» sprach Tristan.<br/>
«jâ trût geselle, sê harpfe an!»
</p>
<p>
Als er die harpfen dô genam,<br/>
sînen handen sî vil wol gezam.<br/>
die wâren, alse ich hân gelesen,<br/>
daz sî niht schoener kunden wesen:<br/>
weich unde linde, cleine, lanc<br/>
und rehte alsam ein harm blanc.<br/>
mit den sô ruorte er unde sluoc<br/>
ursuoche und notelîne genuoc<br/>
seltsaene, süeze, guote.<br/>
hie mite wart ime ze muote<br/>
umbe sîne leiche von Britûn.<br/>
sus nam er sînen plectrûn:<br/>
nagel unde seiten zôher,<br/>
dise niderer, jene hôher,<br/>
rehte als er si wolte hân.<br/>
nu diz was schiere getân.<br/>
Tristan, der niuwe spilman,<br/>
sîn niuwez ambet huob er an<br/>
mit vlîzeclîchem ruoche.<br/>
sîne noten und sîne ursuoche,<br/>
sîne seltsaene grüeze<br/>
die harpfete er sô süeze<br/>
und machete sî schoene<br/>
mit schoenem seitgedoene,<br/>
daz iegelîcher dâ zuo lief,<br/>
dirre jenem dar nâher rief.<br/>
vil schiere kam diu hoveschar<br/>
almeistic loufende dar<br/>
und wânde niemer komen ze vruo.<br/>
nu Marke der sach allez zuo<br/>
und saz allez trahtende,<br/>
sînen vriunt Tristanden ahtende<br/>
und wunderte in des sêre,<br/>
daz er sô höfsche lêre<br/>
und alsô guote liste,<br/>
die er an im selben wiste,<br/>
alsô verhelen kunde.<br/>
Nu Tristan der begunde<br/>
einen leich dô lâzen clingen în<br/>
von der vil stolzen vriundîn<br/>
Grâlandes des schoenen.<br/>
do begunde er suoze doenen<br/>
und harpfen sô ze prîse<br/>
in britûnischer wîse,<br/>
daz maneger dâ stuont unde saz,<br/>
der sîn selbes namen vergaz.<br/>
dâ begunden herze und ôren<br/>
tumben unde tôren<br/>
und ûz ir rehte wanken.<br/>
dâ wurden gedanken<br/>
in maneger wîse vür brâht.<br/>
dâ wart vil ofte gedâht:<br/>
«â saelic sî der koufman,<br/>
der ie sô höfschen sun gewan!»<br/>
jâ sîne vinger wîze<br/>
die giengen wol ze vlîze<br/>
walgende in den seiten.<br/>
si begunden doene breiten,<br/>
daz der palas voller wart.<br/>
dane wart ouch ougen niht gespart,<br/>
der kapfete vil manegez dar<br/>
und nâmen sîner hende war.
</p>
<p>
Nu dirre leich der was getân:<br/>
nu hiez der guote künec dar gân<br/>
und sprach, daz man in baete,<br/>
daz er noch einen taete.<br/>
«mû voluntiers!» sprach Tristan.<br/>
rîlîche huob er aber an<br/>
einen senelîchen leich als ê<br/>
de la cûrtoise Tispê<br/>
von der alten Bâbilône.<br/>
den harpfete er sô schône<br/>
und gie den noten sô rehte mite<br/>
nâch rehte meisterlîchem site,<br/>
daz es den harpfaer wunder nam.<br/>
und alse ez ie ze staten kam,<br/>
sô lie der tugende rîche<br/>
suoze unde wunneclîche<br/>
sîne schanzûne vliegen în.<br/>
er sanc diu leichnotelîn<br/>
britûnsche und gâloise,<br/>
latînsche und franzoise<br/>
sô suoze mit dem munde,<br/>
daz nieman wizzen kunde,<br/>
wederez süezer waere<br/>
oder baz lobebaere,<br/>
sîn harpfen oder sîn singen.<br/>
sich huop von sînen dingen<br/>
und von sîner vuoge<br/>
rede unde zal genuoge.<br/>
si jâhen al gelîche,<br/>
sine vernaemen in dem rîche<br/>
an einem man die vuoge nie.<br/>
der sprach dort und dirre hie:<br/>
«â waz ist diz von kinde?<br/>
waz hân wir zuo gesinde?<br/>
ez ist allez umbe den wint,<br/>
elliu diu kint, diu nu sint,<br/>
wider unserm Tristande!»<br/>
Tristan dô der verande<br/>
sînen leich nâch sîner ger,<br/>
Marke sprach: «Tristan, gâ her.<br/>
der dich dâ hât gelêret,<br/>
der sî vor gote gêret<br/>
und dû mit ime! daz ist vil wol.<br/>
dîne leiche ich gerne hoeren sol<br/>
underwîlen wider naht,<br/>
sô dû doch niht geslâfen maht.<br/>
diz tuostu wol mir unde dir.»<br/>
«jâ hêrre, wol.» «nu sage mir,<br/>
kanstû kein ander seitspil noch?»<br/>
«nein hêrre» sprach er. «nû iedoch?<br/>
rehte als lieb als ich dir sî,<br/>
Tristan, dâ vrâge ich dich es bî.»<br/>
«hêrre» sprach Tristan al zehant<br/>
«irn dörftet mich niht hân gemant<br/>
sô verre, ich seite ez iu doch wol,<br/>
sît ich'z iu doch sagen sol<br/>
und ir ez wellet wizzen.<br/>
hêrre, ich hân gevlizzen<br/>
an iegelîchem seitspil<br/>
und enkan doch keines alsô vil,<br/>
ine kunde es gerne mêre.<br/>
ouch hân ich dise lêre<br/>
niht vil manegen tac getriben<br/>
und zwâre ich bin derbî beliben<br/>
under mâlen kûme siben jâr<br/>
oder lützel mêre, daz ist wâr.<br/>
mich lêrten Parmenîen<br/>
videln und symphonîen.<br/>
harpfen unde rotten<br/>
daz lêrten mich Galotten,<br/>
zwêne meister Gâloise.<br/>
mich lêrten Britûnoise,<br/>
die wâren ûz der stat von Lût,<br/>
rehte lîren und sambjût.»<br/>
«sambjût, waz ist daz, lieber man?»<br/>
«daz beste seitspil, daz ich kan.»<br/>
«seht» sprach daz gesinde<br/>
«got der hât disem kinde<br/>
ûf rehte wunneclîchez leben<br/>
sîner genâden vil gegeben!»<br/>
Marke der vrâgte in aber dô mê:<br/>
«Tristan, ich hôrte dich doch ê<br/>
britûnsch singen und gâlois,<br/>
guot latîne und franzois.<br/>
kanstû die sprâche?» «hêrre, jâ,<br/>
billîche wol.» nu kam iesâ<br/>
der hûfe dar gedrungen.<br/>
und swer iht vremeder zungen<br/>
von den bîlanden kunde,<br/>
der versuohte in sâ zestunde:<br/>
dirre sus und jener sô.<br/>
hier under antwurte er dô<br/>
höfschlîche ir aller maeren:<br/>
Norwaegen, Irlandaeren,<br/>
Almânjen, Schotten unde Tenen.<br/>
dâ begunde sich manc herze senen<br/>
nâch Tristandes vuoge.<br/>
dâ wolten genuoge<br/>
vil gerne sîn gewesen als er.<br/>
im sprach vil maneges herzen ger<br/>
suoze und inneclîche zuo:<br/>
«â Tristan, waere ich alse duo!<br/>
Tristan, dû maht gerne leben!<br/>
Tristan, dir ist der wunsch gegeben<br/>
aller der vuoge, die kein man<br/>
ze dirre werlde gehaben kan.»<br/>
ouch macheten sî hier under<br/>
mit rede michel wunder:<br/>
«hôrâ!» sprach diser, «hôrâ!» sprach der<br/>
«elliu diu werlt diu hoere her!<br/>
ein vierzehenjaerec kint<br/>
kan al die liste, die nu sint!»
</p>
<p>
Der künec sprach: «Tristan, hoere her:<br/>
an dir ist allez, des ich ger.<br/>
dû kanst allez, daz ich wil:<br/>
jagen, sprâche, seitspil.<br/>
nu suln ouch wir gesellen sîn,<br/>
dû der mîn und ich der dîn.<br/>
tages sô sul wir rîten jagen,<br/>
des nahtes uns hie heime tragen<br/>
mit höfschlîchen dingen:<br/>
harpfen, videlen, singen,<br/>
daz kanstu wol, daz tuo du mir.<br/>
sô kan ich spil, daz tuon ich dir,<br/>
des ouch dîn herze lîhte gert:<br/>
schoeniu cleider unde pfert,<br/>
der gibe ich dir swie vil du wilt.<br/>
dâ mite hân ich dir wol gespilt.<br/>
sich, mîn swert und mîne sporn,<br/>
mîn armbrust und mîn guldîn horn,<br/>
geselle, daz bevilhe ich dir.<br/>
des underwint dich, des pflic mir<br/>
und wistu höfsch unde vrô!»<br/>
sus was der ellende dô<br/>
dâ ze hove ein trût gesinde.<br/>
ezn gesach nie man von kinde<br/>
die saelde, die man an im sach.<br/>
swaz er getete, swaz er gesprach,<br/>
daz dûhte und was ouch alse guot,<br/>
daz ime diu werlt holden muot<br/>
und inneclîchez herze truoc.<br/>
hie mite sî der rede genuoc.<br/>
wir suln diz maere legen nider<br/>
und grîfen aber an jenez wider,<br/>
sîn vater, der marschalc dan Rûal<br/>
li foitenant et li lêal,<br/>
waz der nâch ime getaete,<br/>
dô er'n verloren haete.<br/>
<h2>Wiedersehen</h2>
</p>
<p>
wan ime was wol ze muote,<br/>
ern wolte niemer wider komen,<br/>
ern haete eteswaz vernomen<br/>
endeclîcher maere,<br/>
wâ sîn junchêrre waere,<br/>
und stiez ze Norwaege zuo.<br/>
dâ vorschete er spâte unde vruo<br/>
in allem dem lande<br/>
nâch sînem vriunt Tristande.<br/>
waz half daz? ern was dâ niht.<br/>
al sîn suochen was ein wiht.<br/>
und alse er sîn dô niht envant,<br/>
dô kêrte er wider Irlant.<br/>
seht, dâne kunde er ihte mê<br/>
von ime ervorschen danne als ê.<br/>
hie mite begunde er an der habe<br/>
sô swachen unde nemen abe,<br/>
daz er sich nider ze vuozen liez<br/>
und sîniu phert verkoufen hiez<br/>
und mit dem guote sande<br/>
sîne liute wider ze lande.<br/>
sich selben liez er in der nôt,<br/>
wan er gie beteln umbe brôt<br/>
und treip daz staeteclîche<br/>
von rîche ze rîche,<br/>
von lande ze lande,<br/>
vorschende nâch Tristande<br/>
wol driu jâr oder mêre,<br/>
biz daz er alsô sêre<br/>
von sînes lîbes schoene kam<br/>
und an der varwe als abe genam:<br/>
swer in dô haete gesehen,<br/>
dern haete niemer gejehen,<br/>
daz er ie hêrre würde.<br/>
die schamelîchen bürde<br/>
die truoc der werde dan Rûalt<br/>
gelîche alsam ein art ribalt,<br/>
daz ime dekein sîn armuot,<br/>
als ez doch weizgot manegem tuot,<br/>
sînen guoten willen nie benam.
</p>
<p>
Nu ez in daz vierde jâr dô kam,<br/>
dô was er ze Tenemarke<br/>
und vorschete ouch dâ starke<br/>
von stete ze stete, hin unde her:<br/>
von gotes genâden dô vant er<br/>
die zwêne wallende man,<br/>
die sîn junchêrre Tristan<br/>
ûf der waltstrâze vant.<br/>
die selben vrâgete er zehant.<br/>
die seiten ime ouch maere,<br/>
wenne und wie lange es waere,<br/>
daz s'einen knaben haeten gesehen,<br/>
rehte als si in dâ hôrten jehen<br/>
und wie s'in mit in liezen gân,<br/>
wie sîn dinc allez was getân<br/>
an antlütze unde an hâre,<br/>
an rede und an gebâre,<br/>
an lîbe und an gewande,<br/>
und wie maneger hande<br/>
sprâche und vuoge er kunde.<br/>
zehant und an der stunde<br/>
bekande er wol, im waere alsô.<br/>
die wallaere bat er dô,<br/>
daz si'z durch got taeten,<br/>
swâ sî'n gelâzen haeten,<br/>
ob sî die stat erkanden,<br/>
daz sî s'im rehte nanden.<br/>
sus seiten sî Rûâle,<br/>
ez waere in Curnewâle<br/>
ze Tintajêle in der stat.<br/>
die stat er ime dô nennen bat<br/>
aber und aber und sprach dô z'in:<br/>
«nu wâ lît Curnewâle hin?»<br/>
«ez stôzet» sprâchen jene zehant<br/>
«jensît Britanje an daz lant.»<br/>
«â!» dâhte er «hêrre trehtîn,<br/>
diz mac wol dîn genâde sîn.<br/>
ist Tristan, als ich hân vernomen,<br/>
alsus ze Curnewâle komen,<br/>
sô ist er rehte komen hin heim;<br/>
wan Marke der ist sîn oeheim.<br/>
dâ wîse mich hin, süezer got!<br/>
â hêrre got, durch dîn gebot<br/>
du lâ mir noch sô wol geschehen,<br/>
daz ich Tristanden müeze sehen!<br/>
diz maere, daz ich hân vernomen,<br/>
daz müeze mir ze vröuden komen!<br/>
ez dunket mich und ist ouch guot.<br/>
ez hât mir mînen swaeren muot<br/>
erwecket unde gemachet vrô.<br/>
«saeligen liute» sprach er dô<br/>
«der megede sun müeze iuch bewarn!<br/>
ich wil ûf mîne strâze varn<br/>
und sehen, ob ich in vinde.»<br/>
«nu gewîse iuch nâch dem kinde,<br/>
der al der werlde hât gewalt!»<br/>
«genâde!» sprach aber dô Rûalt,<br/>
«gebietet mir, hiest bite nimê.»<br/>
«vriunt» sprâchen jene «â dê, â dê!»<br/>
Rûal dô sîne strâze gie,<br/>
sô daz er sîme lîbe nie<br/>
ruowe einen halben tac genam,<br/>
unz daz er zuo dem mere kam.<br/>
dâ ruowete er, daz was im leit;<br/>
wan schif diu wâren umbereit.<br/>
und alse er dô schiffunge vant,<br/>
er vuor ze Britanje in daz lant.<br/>
durch Britanje streich er dô<br/>
sô strîteclîchen unde alsô,<br/>
daz nie kein tac sô langer wart,<br/>
daz des iht würde gespart,<br/>
ern striche in iemer in die naht.<br/>
dâ zuo gab ime muot unde maht<br/>
der gedinge, der im was geseit.<br/>
ez machete ime sîn arbeit<br/>
senfte und harte lîhtsam.<br/>
nû er ze Curnewâle kam,<br/>
zehant dô vrâgete er maere,<br/>
wâ Tintajêle waere.<br/>
vil schiere er des bewîset wart.<br/>
sus kêrte er aber ûf sîne vart<br/>
und kam ze Tintajêle zuo<br/>
eines sunnenâbendes vruo,<br/>
dô man ze messe solte gân.<br/>
sus gieng er vür daz münster stân.<br/>
dâ gie daz volc her unde dar<br/>
und er nam allenthalben war<br/>
und spehete wâ unde wâ,<br/>
ob er ieman vünde dâ,<br/>
der ime reht unde gebaere<br/>
ze sîner vrâge waere.<br/>
wan er dâhte allez wider sich:<br/>
«diz volc ist allez baz dan ich.<br/>
swen ich mit rede bevâhe,<br/>
ich vürhte, ez in versmâhe,<br/>
daz er mir gebe antwürte umbe in,<br/>
sît ich als armer vuore bin.<br/>
rât, hêrre got, waz ich getuo!»<br/>
Nu gie der künic Marke zuo<br/>
mit einer wunneclîchen schar.<br/>
der getriuwe der nam aber war<br/>
und ersach niht, des er wolte.<br/>
und alse der künec dô solte<br/>
von messe wider ze hove gân,<br/>
Rûal gie von dem wege stân<br/>
und nam sunder dort hin dan<br/>
einen getageten hoveman:<br/>
«â hêrre» sprach er «saget mir<br/>
durch iuwer güete, wizzet ir,<br/>
ob ein kint hie ze hove sî.<br/>
man seit, ez wone dem künege bî<br/>
und ist daz Tristan genant.»<br/>
«ein kint?» sprach jener al zehant<br/>
«ine sage iu niht von kinde.<br/>
ein knappe ist hie gesinde,<br/>
der sol schiere nemen swert<br/>
und ist dem künege harte wert,<br/>
wan er kan kunst genuoge<br/>
und erkennet manege vuoge<br/>
und manege höfschlîchiu dinc.<br/>
der ist ein starker jungelinc<br/>
mit brûnreidem hâre,<br/>
mit schoenem gebâre<br/>
und ist ein ellender man:<br/>
den heize wir hie Tristan.»
</p>
<p>
«Nu hêrre» sprach Rûal iesâ<br/>
«sît ir hie hovegesinde?» «jâ.»<br/>
«hêrre, durch iuwer êre<br/>
sô tuot ein lützel mêre,<br/>
wan ir tuot harte wol dar an:<br/>
saget ime, hie sî ein armer man,<br/>
der welle in sprechen unde sehen.<br/>
ouch muget ir ime des wol verjehen,<br/>
ich sî von sînem lande.»<br/>
sus seite jener Tristande,<br/>
ein sîn lantman waere dâ.<br/>
Tristan der kêrte dar iesâ,<br/>
und al dâ mite daz er'n gesach,<br/>
mit herzen und mit munde er sprach:<br/>
«Nu müeze unser trehtîn<br/>
iemer gebenedîet sîn,<br/>
vater, daz ich dich sehen muoz!»<br/>
diz was sîn alrêrster gruoz.<br/>
dâ nâch lief er in lachende an<br/>
und kuste den getriuwen man,<br/>
als ein kint sînen vater sol.<br/>
daz was vil billîch unde wol.<br/>
er was sîn vater und er sîn kint.<br/>
alle die vetere, die nu sint<br/>
oder die vor uns wurden ie,<br/>
dien getâten alle ir kinde nie<br/>
vaterlîcher danne ouch er im tete.<br/>
jâ Tristan der haete an der stete<br/>
vater, muoter, mâge, man,<br/>
alle die vriunt, die er ie gewan,<br/>
zwischen sînen handen dâ.<br/>
vil inneclîche sprach er: «â,<br/>
getriuwer vater guoter,<br/>
sag an, mîn süeziu muoter<br/>
und mîne bruoder lebent die noch?»<br/>
«ine weiz» sprach er «trût sun, jedoch<br/>
lebeten si, dô ich si nâhest sach,<br/>
wan daz si michel ungemach<br/>
von dînen schulden haeten.<br/>
wie s'aber sît her getaeten,<br/>
desn kan ich dir niht gesagen,<br/>
wan ine gesach in manegen tagen<br/>
nieman, den ich erkande.<br/>
sone kam ich ouch ze lande<br/>
sît der veigen stunde nie,<br/>
daz mir an dir sô missegie.»<br/>
«Â» sprach er» trût vater mîn,<br/>
waz sol dirre maere sîn?<br/>
dîn schoener lîp war ist der komen?»<br/>
«sun, dâ hâstu mir'n genomen.»<br/>
«sô wil ich dir'n wider geben.»<br/>
«sun, daz müge wir ouch geleben!»<br/>
«nu vater, gâ dan ze hove mit mir!»<br/>
«nein sun, dar engân ich niht mit dir.<br/>
du sihest doch wol, ich waere<br/>
alsus niht hovebaere.»<br/>
«nein vater» sprach er «diz muoz geschehen.<br/>
der künec, mîn hêrre, sol dich sehen.»<br/>
Rûal der höfsche guote<br/>
der gedâhte in sînem muote:<br/>
«mîn nacketage enwirret niht,<br/>
swie mich der künec nu varnde siht,<br/>
er wirt mich gerne sehende<br/>
und wirde ich ime verjehende<br/>
umbe sînen neven, der hie stât.<br/>
swenne ich im alle mîne tât<br/>
von anegenge her gesage,<br/>
ez wirt vil schoene, daz ich trage.»
</p>
<p>
Tristan der nam in an die hant.<br/>
sîn bereitschaft unde sîn gewant<br/>
daz was, als ez dô mohte sîn:<br/>
ein vil armez rockelîn<br/>
beschaben und verslizzen,<br/>
wâ unde wâ zerizzen,<br/>
daz truog er âne mantel an.<br/>
diu cleider, diu der guote man<br/>
under sînem rocke truoc,<br/>
diu wâren armeclîch genuoc,<br/>
vernozzen und verselwet gâr.<br/>
von unruoche was sîn hâr<br/>
an houbete unde an barte<br/>
verwalken alsô harte,<br/>
als ob er wilde waere.<br/>
ouch gie der sagebaere<br/>
an vüezen unde an beinen bar.<br/>
dar zuo was er sô wetervar,<br/>
als alle die von rehte sint,<br/>
den hunger, vrost, sunne unde wint<br/>
ir varwe und ir lîch hât benomen.<br/>
alsus was er vür Marken komen,<br/>
daz er im under ougen sach.<br/>
Marke ze Tristande sprach:<br/>
«sag an, Tristan, wer ist der man?»<br/>
«mîn vater, hêrre» sprach Tristan.<br/>
«hâstu wâr?» «jâ hêrre mîn.»<br/>
«der sol uns willekomen sîn!»<br/>
sprach aber der tugende rîche.<br/>
Rûal neig im hovelîche.<br/>
hie mite sô kam diu ritterschaft<br/>
zuo geloufen herhaft<br/>
und dâ mit al diu hoveschar,<br/>
und riefen alle sunder dar:<br/>
«sire, sire, dêu sal!»<br/>
nu wizzet doch daz, daz Rûal,<br/>
swie unhovebaere<br/>
gewandeshalp er waere,<br/>
er was iedoch zewâre<br/>
an lîbe und an gebâre<br/>
vollekomen unde rîch.<br/>
er was des lîbes edelîch,<br/>
an geliden und an geliune<br/>
gewahsen alse ein hiune.<br/>
sîn arme und sîniu bein wol lanc,<br/>
schoene unde hêrlîch was sîn ganc,<br/>
sîn lîp was aller wol gestalt.<br/>
ern was weder ze junc noch z'alt,<br/>
wan in der aller besten tugent,<br/>
dâ daz alter und diu jugent<br/>
dem lebene gebent die besten craft.<br/>
er was an rehter hêrschaft<br/>
aller keiser genôz.<br/>
sîn stimme alsam ein horn dôz,<br/>
sîn rede diu was vil wol besniten.<br/>
man sach in mit hêrlîchen siten<br/>
vor aller der hêrschefte stân.<br/>
er haete ouch ê alsam getân.
</p>
<p>
Hie huop sich michel rûnen<br/>
von rittern und barûnen.<br/>
si redeten hin, si redeten her:<br/>
«jâ» sprâchen s'alle «und ist daz der?<br/>
ist daz der höfsche koufman,<br/>
von dem uns sîn sun Tristan<br/>
sô manege tugende hât geseit?<br/>
wir haben von sîner vrümekeit<br/>
maere unde maere vil vernomen.<br/>
wie ist er alsus ze hove komen?»<br/>
und spelleten sus unde sô.<br/>
der rîche künec der hiez in dô<br/>
vüeren ze kemenâten<br/>
und hiez in dâ berâten<br/>
mit rîlîcher waete.<br/>
Tristan in schiere haete<br/>
schône gebadet unde gecleit.<br/>
ein hüetelîn was dâ bereit.<br/>
ûf sîn houbet sazte er daz<br/>
und gestuont ouch daz nie manne baz,<br/>
wan er was under ougen rîch.<br/>
sîn geschepfede was hêrlîch.<br/>
Tristan der nam in an die hant<br/>
lieplîche, als ez im was gewant,<br/>
und vuorte in wider ze Marke.<br/>
nu begunde er in dô starke<br/>
und sêre wol gevallen.<br/>
si sprâchen under in allen:<br/>
«nu kieset, wie schiere edeliu wât<br/>
den man ze lobe gestellet hât!<br/>
diu cleider stânt dem koufman<br/>
wol unde lobelîchen an.<br/>
ouch ist er selbe hêrlîch.<br/>
wer weiz, ern sî vil tugende rîch.<br/>
er gebâret diu gelîche wol,<br/>
ob man der wârheit jehen sol.<br/>
nu seht, wie hêrlîche er gât,<br/>
wie schoene gebaerde er hât<br/>
in edelem gewande,<br/>
und niuwan an Tristande<br/>
dâ kieset sîne tugende an.<br/>
wie kunde ein werbender man<br/>
sîn kint sô schône erzogen hân,<br/>
ezn müeze ûz edelem herzen gân?»<br/>
Nu haete man wazzer genomen<br/>
und was der künec ze tische komen.<br/>
sînen gast Rûâlen sazte er sâ<br/>
ze sînem tische und hiez im dâ<br/>
höfschlîche dienen unde wol,<br/>
als man dem höfschen dienen sol.<br/>
«Tristan» sprach er «gâ balde dar,<br/>
nim selbe dînes vater war!»<br/>
deiswâr ich weiz wol, daz geschach.<br/>
elliu diu êre und daz gemach,<br/>
daz er'm erbieten kunde,<br/>
daz tete er, als er im gunde.<br/>
ouch az Rûal der guote<br/>
mit willeclîchem muote,<br/>
wan Tristan tete in vröudehaft.<br/>
Tristan der was sîn wirtschaft.<br/>
daz er Tristanden an sach,<br/>
daz was sîn meiste gemach.<br/>
und als man dô von tische gie,<br/>
der künec den gast mit rede bevie<br/>
und vrâgete in aller hande<br/>
beidiu von sînem lande<br/>
unde ouch umbe sîne vart.<br/>
und alse er in vrâgende wart,<br/>
diu ritterschaft losete elliu dar<br/>
und nam Rûâles maere war.
</p>
<p>
«Hêrre» sprach er «es ist vür wâr<br/>
vil nâch wol vierdehalp jâr<br/>
sît des, daz ich von lande schiet.<br/>
und swar ich sider hin geriet,<br/>
dane gevrâgte ich keines maeres nie<br/>
wan des, dâ mite ich umbe gie<br/>
und daz mich her geleitet hât.»<br/>
«waz was daz?» «Tristan, der hie stât.<br/>
und zwâre, hêrre, ich hân noch kint,<br/>
diu mîn von gotes halben sint,<br/>
und gan den guotes alse wol,<br/>
als kein man sînen kinden sol.<br/>
drî süne, waere ich gewesen bî in,<br/>
daz eteslîcher under in drin<br/>
iezuo wol ritter waere.<br/>
haete ich die halben swaere<br/>
erliten durch si alle drî,<br/>
swie vremede sô mir Tristan sî,<br/>
die ich durch in erliten hân,<br/>
es waere vil und vil getân.»<br/>
«vremede?» sprach der künic dô<br/>
«saget an, wie ist dem maere sô?<br/>
er ist iuwer sun doch, alse er giht?»<br/>
«nein hêrre, ern bestât mich niht,<br/>
wan alse vil: ich bin sîn man.»<br/>
Tristan erschrac und sach in an.<br/>
Aber sprach der künec: «nu saget uns daz,<br/>
durch welhe schulde und umbe waz<br/>
habet ir die nôt durch in erliten,<br/>
iuwer wîp und iuwer kint vermiten,<br/>
als ir dâ jehet, sô lange vrist,<br/>
sît daz er iuwer sun niht ist?»<br/>
«hêrre, daz weiz got und ich.»<br/>
«nû vriunt, bewîset ouch mich!»<br/>
sprach aber der guote Marke<br/>
«es wundert mich starke.»<br/>
«wist ich» sprach der getriuwe<br/>
«ob ez mich niht geriuwe<br/>
und ob ez mir hie waere<br/>
ze sagene gebaere,<br/>
hêrre, ich möhte iu wunder sagen,<br/>
wie sich diz dinc hât her getragen<br/>
und wie ez sich gevüeget hât<br/>
umbe Tristanden, der hie stât.»<br/>
und al diu massenîe,<br/>
Marke und sîn barûnîe<br/>
die bâten an der stunde<br/>
alle alse ûz einem munde:<br/>
«saget an, saeliger man,<br/>
getriuwer man, wer ist Tristan?»
</p>
<p>
Der guote Rûal der sprach dô:<br/>
«hêrre, ez kam hie vor alsô,<br/>
als ir wol wizzet unde die,<br/>
die bî den zîten wâren hie,<br/>
daz mîn hêrre Riwalîn,<br/>
des man ich was und solte sîn,<br/>
ob ez got alsô wolte,<br/>
daz er noch leben solte,<br/>
dem wart von iuwer vrümekeit<br/>
sô vil und alsô vil geseit,<br/>
daz er mir sîn liut und sîn lant<br/>
allez bevalch in mîne hant.<br/>
sus kam er her ze lande,<br/>
wan er iuch gerne erkande,<br/>
und wart ingesinde hie.<br/>
sô wizzet ir wol, wie ez ergie<br/>
umbe die âventiure<br/>
der schoenen Blanschefliure,<br/>
wie er die ze vriunt gewan<br/>
und sî mit ime von hinne entran.<br/>
nu sî dô heim kâmen,<br/>
ein ander ze ê genâmen,<br/>
(in mînem hûse daz geschach,<br/>
daz ichz und manic man sach)<br/>
dô bevalch er mir s'in mîne pflege.<br/>
sît her pflag ich ir alle wege,<br/>
sô ich iemer beste kunde.<br/>
zehant und an der stunde<br/>
warb er unde besande<br/>
eine reise in sînem lande<br/>
mit mâgen und mit mannen<br/>
und vuor ouch iesâ dannen<br/>
und wart in eime strîte erslagen,<br/>
als ir wol habet gehoeret sagen.<br/>
und als daz maere vür kam<br/>
und diu vil schoene vernam<br/>
wie ez gevaren waere,<br/>
diu tôtlîche swaere<br/>
sô sêre ir in ir herze sluoc,<br/>
Tristan hie stât, den sî dô truoc,<br/>
daz sî den von der nôt gewan<br/>
und lac sî selbe tôt dervan.»<br/>
Hie mite gie den getriuwen man<br/>
als inneclîcher jâmer an,<br/>
als er ez wol bescheinete,<br/>
wan er saz unde weinete,<br/>
als er ein kint waere.<br/>
ouch begunde von dem maere<br/>
den anderen allen<br/>
ir ougen über wallen.<br/>
der guote künic Marke<br/>
dem gieng ez alsô starke<br/>
mit jâmer in sîn herze,<br/>
daz ime der herzesmerze<br/>
mit trehenen ûz den ougen vlôz<br/>
und ime wange unde wât begôz.<br/>
Tristande was daz maere<br/>
vil inneclîche swaere<br/>
von anders nihte wan von dan,<br/>
daz er an dem getriuwen man<br/>
vater unde vaterwân<br/>
alsô verlorn solte hân.
</p>
<p>
Sus saz Rûal der guote<br/>
mit trûreclîchem muote<br/>
und seite dem gesinde<br/>
von dem vil armen kinde,<br/>
wie starke er des hiez nemen war,<br/>
dô ez diu muoter gebar;<br/>
wie er'z an tougenlîcher stat<br/>
verbergen und verheln bat;<br/>
wie er ze maere werden liez,<br/>
den lantliuten sagen hiez,<br/>
ez waere in sîner muoter tôt;<br/>
wie er sînem wîbe gebôt,<br/>
als ich iu ê seite,<br/>
daz sî sich în leite,<br/>
als ein wîp kindes inne lît,<br/>
und daz sî nâch der selben zît<br/>
der werlde jehende waere,<br/>
daz sî daz kint gebaere;<br/>
wie sî mit ime ze kirchen gie,<br/>
und wie er dâ die toufe enpfie;<br/>
war umbe er Tristan wart genant;<br/>
wie er in sante in vremediu lant,<br/>
und swaz er vuoge kunde<br/>
mit handen und mit munde,<br/>
wie er in daz lêren hiez;<br/>
wie er in in dem schiffe liez<br/>
und wie er ime dâ wart genomen,<br/>
wie er nâch ime dar was komen<br/>
mit maneger arbeite.<br/>
Sus saz er unde seite<br/>
diz maere gar von ende her.<br/>
daz weinde Marke, daz weinde er,<br/>
daz weinden s'al gemeine.<br/>
niwan Tristan al eine,<br/>
der enmohte es niht beclagen,<br/>
swes er dâ gehôrte sagen.<br/>
in kam diu rede ze gâhes an.<br/>
swaz aber Rûal der guote man<br/>
dem gesinde erbermekeite<br/>
von den gelieben seite,<br/>
Canêle und Blanschefliure:<br/>
elliu diu âventiure<br/>
diu was hie wider cleine<br/>
niwan diu triuwe al eine,<br/>
die er nâch tôde an ime begie,<br/>
als ir wol habet gehoeret wie,<br/>
an ir beider kinde.<br/>
daz was dem ingesinde<br/>
diu meiste triuwe, die kein man<br/>
ze sîner hêrschefte ie gewan.<br/>
Nu disiu rede alsus geschach,<br/>
Marke zuo dem gaste sprach:<br/>
«nu hêrre, ist diser rede alsô?»<br/>
Rûal der guote bôt im dô<br/>
ein vingerlîn an sîne hant:<br/>
«nu hêrre» sprach er «sît gemant<br/>
mîner rede und mîner maere.»<br/>
der guote und der gewaere<br/>
Marke der nam ez und sach ez an.<br/>
der jâmer, den er dô gewan,<br/>
der wart aber dô vester.<br/>
«â» sprach er «süeziu swester,<br/>
diz vingerlîn daz gab ich dir,<br/>
und mîn vater der gab ez mir,<br/>
dô er an sînem tode lac.<br/>
disem maere ich wol gelouben mac.<br/>
Tristan, gâ her und küsse mich!<br/>
und zwâre, soltu leben und ich,<br/>
ich wil dîn erbevater sîn.<br/>
Blanschefliure, der muoter dîn,<br/>
und dînem vater Canêle,<br/>
den genâde got zer sêle<br/>
und geruoche in beiden samet geben<br/>
daz êweclîche lebende leben!<br/>
sît ez alsus gevaren ist,<br/>
daz doch dû mir worden bist<br/>
von der vil lieben swester mîn,<br/>
geruochet es mîn trehtîn,<br/>
sô wil ich iemer wesen vrô.»<br/>
Zem gaste sprach er aber dô:<br/>
«nû lieber vriunt, nû saget mir,<br/>
wer sît ir und wie heizet ir?»<br/>
«Rûal, hêrre.» «Rûal?» «jâ!»<br/>
hie mite versan sich Marke sâ,<br/>
wan er ouch ê in sînen tagen<br/>
von ime vil haete gehoeret sagen,<br/>
wie wîse und wie êrbaere<br/>
und wie getriuwe er waere,<br/>
und sprach: «Rûal li foitenant?»<br/>
«jâ hêrre, alsô bin ich genant.»<br/>
unde der guote Marke hin<br/>
und kuste in unde enpfieng in<br/>
hêrlîche und alse im wol gezam.<br/>
diu hêrschaft al zehant dô kam<br/>
und kusten in besunder.<br/>
si begunden in ze wunder<br/>
mit armen enbrazieren,<br/>
höfschlîche salûieren:<br/>
«willekomen Rûal der werde,<br/>
ein wunder ûf der erde!»
</p>
<p>
Rûal was dâ willekomen.<br/>
nu haete ouch in der künec genomen<br/>
an sîne hant und leite in hin.<br/>
vil lieplîche sazte er in<br/>
ze sich an sîne sîten nider<br/>
und griffen an ir maere wider<br/>
und redeten aller hande<br/>
beidiu von Tristande<br/>
und ouch von Blanschefliure,<br/>
alle die âventiure,<br/>
waz Canêl unde Morgân<br/>
ein ander haeten getân<br/>
und wie daz ouch ein ende nam.<br/>
vil schiere ez an daz maere kam,<br/>
daz der künec Rûâle seite,<br/>
mit welher kündekeite<br/>
Tristan dar komen waere<br/>
und wie er seite maere,<br/>
sîn vater der waere ein koufman.<br/>
Rûal der sach Tristanden an:<br/>
«vriunt» sprach er «ich hân lange<br/>
vil anclîch und vil ange<br/>
mîne marschandîse<br/>
in armeclîcher wîse<br/>
durch dînen willen her getriben.<br/>
deist aber allez nû beliben<br/>
an einem guoten ende.<br/>
dar umbe ich mîne hende<br/>
iemer ze gote bieten sol.»<br/>
Tristan der sprach: «ich hoere wol:<br/>
sich machent disiu maere alsô,<br/>
daz ich ir spâte wirde vrô.<br/>
ich bin, alse ich hân vernomen,<br/>
ze wunderlîchen maeren komen.<br/>
ich hoere mînen vater sagen,<br/>
mîn vater der sî lange erslagen.<br/>
hie mite verzîhet er sich mîn.<br/>
sus muoz ich âne vater sîn,<br/>
zweier vetere, die ich gewunnen hân.<br/>
â vater unde vaterwân,<br/>
wie sît ir mir alsus benomen!<br/>
an den ich jach, mir waere komen<br/>
ein vater, an dem selben man<br/>
dâ verliuse ich zwêne veter an:<br/>
in unde den ich nie gesach.»<br/>
der guote marschalc aber dô sprach:<br/>
«wie nû, geselle Tristan,<br/>
lâ dise rede, dân ist niht an.<br/>
jâ bistu von der künfte mîn<br/>
werder, dan du wândest sîn,<br/>
und bist ir gêret iemer mê<br/>
und hâst doch zwêne veter als ê,<br/>
hie mînen hêrren unde mich.<br/>
er ist dîn vater, alsô bin ich,<br/>
volge et mîner lêre<br/>
und wis iemer mêre<br/>
allen künegen ebenhêr.<br/>
lâz alle rede und tuo nimêr:<br/>
mînen hêrren dînen oeheim<br/>
den bite, daz er dir helfe heim<br/>
und dich hie ritter mache.<br/>
wan dû maht dîner sache<br/>
sus hin wol selbe nemen war.<br/>
ir hêrren, sprechet alle dar,<br/>
daz ez mîn hêrre gerne tuo!»<br/>
sus sprâchen s'alle samet derzuo:<br/>
«hêrre, ez hât guote vuoge.<br/>
Tristan hât craft genuoge<br/>
und ist ein wol gewahsen man.»<br/>
der künec sprach: «neve Tristan,<br/>
sag an, wie stât dîn muot hie zuo?<br/>
ist ez dir liep, daz ich ez tuo?»<br/>
«trût hêrre, ich sage iu mînen muot.<br/>
haete ich sô rîlîchez guot,<br/>
daz ich wol nâch dem willen mîn<br/>
und alsô ritter möhte sîn,<br/>
daz ich mich ritterlîches namen<br/>
noch er sich mîn niht dörfte schamen<br/>
und ritterlîchiu werdekeit<br/>
an mir niht würde nider geleit,<br/>
sô wolte ich gerne ritter sîn,<br/>
die müezige jugende mîn<br/>
üeben unde kêren<br/>
ze werltlîchen êren.<br/>
wan ritterschaft, alsô man seit,<br/>
diu muoz ie von der kintheit<br/>
nemen ir anegenge<br/>
oder sî wirt selten strenge.<br/>
daz ich mîn unversuochte jugent<br/>
ûf werdekeit unde ûf tugent<br/>
sô rehte selten güebet hân,<br/>
daz ist vil sêre missetân<br/>
und hân es an mich selben haz.<br/>
nu weiz ich doch nu lange daz:<br/>
senfte und ritterlîcher prîs<br/>
diu missehellent alle wîs<br/>
und mugen vil übele samet wesen.<br/>
ouch hân ich selbe wol gelesen,<br/>
daz êre wil des lîbes nôt.<br/>
gemach daz ist der êren tôt,<br/>
dâ man's ze lange und ouch ze vil<br/>
in der kintheite pflegen wil.<br/>
und wizzet wol zewâre,<br/>
haete ich vor einem jâre<br/>
oder ê mîn dinc sô wol gewist,<br/>
als ez mir hie gesaget ist,<br/>
ez enwaere niht biz her gespart.<br/>
sît ez aber dô gesûmet wart,<br/>
so ist reht, daz ich mich noch erhol,<br/>
wan mîn dinc stât billîche wol<br/>
an lîbe und an dem muote.<br/>
got râte mir zem guote,<br/>
daz ich dem muote vollevar!»<br/>
Marke sprach: «neve, nim selbe war,<br/>
sich, wie du werben woltest,<br/>
ob du künic wesen soltest<br/>
und hêrre über allez Curnewal.<br/>
sô sitzet hie dîn vater Rûal,<br/>
der ganze triuwe zuo dir hât,<br/>
der sî dîn râtgebe und dîn rât,<br/>
daz dîn dinc alsô vollegê,<br/>
daz ez nâch dînem willen stê.<br/>
vil lieber neve Tristan,<br/>
nim dich niht armuotes an.<br/>
wan Parmenîe daz ist dîn<br/>
und muoz dîn eigen iemer sîn,<br/>
sol ich und dîn vater Rûal leben.<br/>
dar zuo wil ich dir stiure geben.<br/>
mîn lant, mîn liut und swaz ich hân,<br/>
trût neve, daz sî dir ûf getân.<br/>
wiltû dîn herze kêren<br/>
ze vorderlîchen êren<br/>
und ist dîn wille alsô getân,<br/>
als ich von dir vernomen hân,<br/>
sone spar des mînen niht dervor.<br/>
Curnwal daz sî dîn urbor,<br/>
mîn crône sî dîn zinsaerîn.<br/>
wiltû zer werlde gewerdet sîn,<br/>
sô schaffe et umbe rîchen muot.<br/>
ich gibe dir rîlîchez guot.<br/>
sich, dû hâst keiserlîche habe,<br/>
nun ganc dir selber nihtes abe,<br/>
bistû dir selbem alsô holt<br/>
und hâstu muot, als du solt<br/>
unde als dû mir hâst verjehen,<br/>
daz hân ich schiere an dir gesehen.<br/>
sich, vinde ich hêrren muot an dir,<br/>
du vindest iemer mêre an mir<br/>
dînes willen vollen schrîn.<br/>
Tintajêl muoz iemer sîn<br/>
dîn triskamere und dîn trisor.<br/>
gesprengestû mir rehte vor<br/>
mit rîlîchem muote,<br/>
volge ich dir niht mit guote,<br/>
sô muoz mir allez daz zegân,<br/>
daz ich ze Curnewâle hân.»
</p>
<p>
Hie wart genigen rîche.<br/>
si nigen al gelîche,<br/>
die bî dem maere wâren.<br/>
si buten im unde bâren<br/>
êre unde lop mit schalle.<br/>
«künec Marke» sprachen s'alle,<br/>
«du sprichest, als der höfsche sol.<br/>
diu wort gezement der crône wol.<br/>
dîn zunge, dîn herze und dîn hant<br/>
die gebieten iemer über diz lant!<br/>
wis iemer künic über Curnwal!»<br/>
der getriuwe marschalc dan Rûal<br/>
und sîn junchêrre Tristan<br/>
die griffen ir gescheffede an<br/>
nâch solher rîcheite,<br/>
als in der künec vür leite<br/>
und in diu mâze was gegeben.<br/>
Nu strîte ich umbe ir beider leben<br/>
beidiu des vater unde des suns.<br/>
wan eteswer der vrâget uns<br/>
durch daz, daz alter unde jugent<br/>
selten gehellent einer tugent<br/>
und jugent daz guot unruochet,<br/>
dâ ez daz alter suochet,<br/>
wie sî sich under in beiden<br/>
ie kunden sô bescheiden,<br/>
daz ietwederre besunder<br/>
sîner ger hier under<br/>
und sînes rehtes wielte,<br/>
sô daz Rûal behielte<br/>
die mâze an dem guote<br/>
und Tristan sînem muote<br/>
mit vollem guote vollezüge?<br/>
diz prüeve ich schiere sunder lüge.<br/>
Rûal unde Tristan<br/>
die truogen beide ein ander an<br/>
als ebenwillegen muot,<br/>
daz ir dewederer übel noch guot<br/>
weder riet noch râten solte,<br/>
wan alse der ander wolte.<br/>
Rûal der tugende erkande<br/>
der geloubete Tristande<br/>
und sach die jugende an im an.<br/>
sô entweich aber Tristan<br/>
den tugenden an Rûâle.<br/>
diz truoc si z'einem mâle<br/>
und z'einem zil gemeiner ger,<br/>
daz dirre gerte alse der.<br/>
alsus sô wâren s'under in zwein<br/>
mit willen und mit muote al ein.<br/>
hie von wart alter unde jugent<br/>
gehellesam an einer tugent.<br/>
alhie viel hôher muot in sin.<br/>
hie mite behielten si under in<br/>
Tristan sîn reht an muote,<br/>
Rûal die mâze an guote,<br/>
daz ir ietwederer an der stete<br/>
niht wider sînem rehte tete.<br/>
<h2>Tristans Schwertleite</h2>
</p>
<p>
si gewunnen harnasch unde gewant<br/>
innerhalp den drîzec tagen,<br/>
daz drîzec ritter solten tragen,<br/>
die sich der höfsche Tristan<br/>
ze gesellen wolte nemen an.<br/>
Swer mich nu vrâget umbe ir cleit<br/>
und umbe ir cleider rîcheit,<br/>
wie diu zesamene wurden brâht,<br/>
des bin ich kurze bedâht,<br/>
dem sage ich, als daz maere giht.<br/>
sage ich im anders iht,<br/>
sô widertrîbe er mich dar an<br/>
und sage er selbe baz dâ van.<br/>
ir cleider wâren ûf geleit<br/>
mit vierhande rîcheit<br/>
und was der vierer iegelîch<br/>
in ir ambete rîch.<br/>
daz eine daz was hôher muot;<br/>
daz ander daz was vollez guot;<br/>
daz dritte was bescheidenheit,<br/>
diu disiu zwei zesamene sneit;<br/>
daz vierde daz was höfscher sin,<br/>
der naete disen allen drin.<br/>
si worhten alle viere<br/>
vil rehte in ir maniere.<br/>
der hôhe muot der gerte,<br/>
daz volle guot gewerte,<br/>
bescheidenheit schuof unde sneit,<br/>
der sin der naete ir aller cleit<br/>
und ander ir feitiure,<br/>
baniere und covertiure<br/>
und anderen der ritter rât,<br/>
der den ritter bestât.<br/>
swaz sô daz ros und ouch den man<br/>
ze rittere geprüeven kan,<br/>
der geziuc was aller sêre rîch<br/>
und alsô rîch, daz iegelîch<br/>
einem künege wol gezaeme,<br/>
daz er swert dar inne naeme.
</p>
<p>
Sît die gesellen sint bereit<br/>
mit bescheidenlîcher rîcheit,<br/>
wie gevâhe ich nû mîn sprechen an,<br/>
daz ich den werden houbetman<br/>
Tristanden sô bereite<br/>
ze sîner swertleite,<br/>
daz man ez gerne verneme<br/>
und an dem maere wol gezeme?<br/>
ine weiz, waz ich dâ von gesage,<br/>
daz iu gelîche und iu behage<br/>
und schône an disem maere stê.<br/>
wan bî mînen tagen und ê<br/>
hât man sô rehte wol geseit<br/>
von werltlîcher zierheit,<br/>
von rîchem geraete:<br/>
ob ich der sinne haete<br/>
zwelve, der ich einen hân,<br/>
mit den ich umbe solte gân,<br/>
und waere daz gevüege,<br/>
daz ich zwelf zungen trüege<br/>
in mîn eines munde,<br/>
der iegelîchiu kunde<br/>
sprechen, alse ich sprechen kan,<br/>
ine wiste wie gevâhen an,<br/>
daz ich von rîcheite<br/>
sô guotes iht geseite,<br/>
mane haete baz dâ von geseit.<br/>
jâ ritterlîchiu zierheit<br/>
diu ist sô manege wîs beschriben<br/>
und ist mit rede alsô zetriben,<br/>
daz ich niht kan gereden dar abe,<br/>
da von kein herze vröude habe.
</p>
<p>
Hartman der Ouwaere,<br/>
âhî, wie der diu maere<br/>
beide ûzen unde innen<br/>
mit worten und mit sinnen<br/>
durchverwet und durchzieret!<br/>
wie er mit rede figieret<br/>
der âventiure meine!<br/>
wie lûter und wie reine<br/>
sîniu cristallînen wortelîn<br/>
beidiu sint und iemer müezen sîn!<br/>
si koment den man mit siten an,<br/>
si tuont sich nâhen zuo dem man<br/>
und liebent rehtem muote.<br/>
swer guote rede ze guote<br/>
und ouch ze rehte kan verstân,<br/>
der muoz dem Ouwaere lân<br/>
sîn schapel und sîn lôrzwî.
</p>
<p>
Swer nû des hasen geselle sî<br/>
und ûf der wortheide<br/>
hôchsprünge und wîtweide<br/>
mit bickelworten welle sîn<br/>
und ûf daz lôrschapelekîn<br/>
wân âne volge welle hân,<br/>
der lâze uns bî dem wâne stân.<br/>
wir wellen an der kür ouch wesen.<br/>
wir, die die bluomen helfen lesen,<br/>
mit den daz selbe loberîs<br/>
undervlohten ist in bluomen wîs,<br/>
wir wellen wizzen, wes er ger.<br/>
wan swer es ger, der springe her<br/>
und stecke sîne bluomen dar.<br/>
sô nemen wir an den bluomen war,<br/>
ob sî sô wol dar an gezemen,<br/>
daz wirz dem Ouwaere nemen<br/>
und geben ime daz lôrzwî.<br/>
sît aber noch nieman komen sî,<br/>
der ez billîcher süle hân,<br/>
sô helfe iu got, sô lâzen'z stân.<br/>
wir ensuln ez nieman lâzen tragen,<br/>
sîniu wort ensîn vil wol getwagen,<br/>
sîn rede ensî ebene unde sleht,<br/>
ob ieman schône und ûfreht<br/>
mit ebenen sinnen dar getrabe,<br/>
daz er dar über iht besnabe.<br/>
vindaere wilder maere,<br/>
der maere wildenaere,<br/>
die mit den ketenen liegent<br/>
und stumpfe sinne triegent,<br/>
die golt von swachen sachen<br/>
den kinden kunnen machen<br/>
und ûz der bühsen giezen<br/>
stoubîne mergriezen:<br/>
die bernt uns mit dem stocke schate,<br/>
niht mit dem grüenem meienblate,<br/>
mit zwîgen noch mit esten.<br/>
ir schate der tuot den gesten<br/>
vil selten in den ougen wol.<br/>
ob man der wârheit jehen sol,<br/>
dâne gât niht guotes muotes van,<br/>
dâne lît niht herzelustes an.<br/>
ir rede ist niht alsô gevar,<br/>
daz edele herze iht lache dar.<br/>
die selben wildenaere<br/>
si müezen tiutaere<br/>
mit ir maeren lâzen gân.<br/>
wirn mugen ir dâ nâch niht verstân,<br/>
als man si hoeret unde siht.<br/>
sône hân wir ouch der muoze niht,<br/>
daz wir die glôse suochen<br/>
in den swarzen buochen.
</p>
<p>
Noch ist der verwaere mêr:<br/>
von Steinahe Blikêr,<br/>
diu sînen wort sint lussam.<br/>
si worhten vrouwen an der ram<br/>
von golde und ouch von sîden.<br/>
man möhte s'undersnîden<br/>
mit criecheschen borten.<br/>
er hât den wunsch von worten.<br/>
sînen sin den reinen<br/>
ich waene daz in feinen<br/>
ze wundere haben gespunnen<br/>
und haben in in ir brunnen<br/>
geliutert unde gereinet.<br/>
er ist binamen gefeinet.<br/>
sîn zunge, diu die harpfen treit,<br/>
diu hât zwô volle saelekeit:<br/>
daz sint diu wort, daz ist der sin.<br/>
diu zwei diu harpfent under in<br/>
ir maere in vremedem prîse.<br/>
der selbe wortwîse,<br/>
nemt war, wie der hier under<br/>
an dem umbehange wunder<br/>
mit spaeher rede entwirfet;<br/>
wie er diu mezzer wirfet<br/>
mit behendeclîchen rîmen!<br/>
wie kan er rîme lîmen,<br/>
als ob si dâ gewahsen sîn!<br/>
ez ist noch der geloube mîn,<br/>
daz er buoch unde buochstabe<br/>
vür vedern an gebunden habe;<br/>
wan wellet ir sîn nemen war,<br/>
sîniu wort diu sweiment alse der ar.
</p>
<p>
Wen mag ich nû mêr ûz gelesen?<br/>
ir ist und ist genuoc gewesen<br/>
vil sinnic und vil rederîch.<br/>
von Veldeken Heinrîch<br/>
der sprach ûz vollen sinnen.<br/>
wie wol sang er von minnen!<br/>
wie schône er sînen sin besneit!<br/>
ich waene, er sîne wîsheit<br/>
ûz Pegases urspringe nam,<br/>
von dem diu wîsheit elliu kam.<br/>
ine hân sîn selbe niht gesehen;<br/>
nu hoere ich aber die besten jehen<br/>
die, die bî sînen jâren<br/>
und sît her meister wâren,<br/>
die selben gebent im einen prîs:<br/>
er inpfete daz erste rîs<br/>
in tiutischer zungen.<br/>
dâ von sît este ersprungen,<br/>
von den die bluomen kâmen,<br/>
dâ sî die spaehe ûz nâmen<br/>
der meisterlîchen vünde.<br/>
und ist diu selbe künde<br/>
sô wîten gebreitet,<br/>
sô manege wîs zeleitet,<br/>
daz alle, die nu sprechent,<br/>
daz die den wunsch dâ brechent<br/>
von bluomen und von rîsen<br/>
an worten unde an wîsen.
</p>
<p>
Der nahtegalen der ist vil,<br/>
von den ich nû niht sprechen wil:<br/>
si enhoerent niht ze dirre schar.<br/>
durch daz sprich ich niht anders dar,<br/>
wan daz ich iemer sprechen sol:<br/>
sî kunnen alle ir ambet wol<br/>
und singent wol ze prîse<br/>
ir süeze sumerwîse.<br/>
ir stimme ist lûter unde guot,<br/>
si gebent der werlde hôhen muot<br/>
und tuont rehte in dem herzen wol.<br/>
diu werlt diu waere unruoches vol<br/>
und lebete rehte als âne ir danc<br/>
wan der vil liebe vogelsanc.<br/>
der ermant vil dicke den man,<br/>
der ie ze liebe muot gewan,<br/>
beidiu liebes unde guotes<br/>
und maneger hande muotes,<br/>
der edelem herzen sanfte tuot.<br/>
ez wecket vriuntlîchen muot,<br/>
hie von kumt inneclîch gedanc,<br/>
sô der vil liebe vogelsanc<br/>
der werlde ir lieb beginnet zalen.<br/>
«nu sprechet umb die nahtegalen!»<br/>
die sint ir dinges wol bereit<br/>
und kunnen alle ir senede leit<br/>
sô wol besingen unde besagen.<br/>
welhiu sol ir baniere tragen,<br/>
sît diu von Hagenouwe,<br/>
ir aller leitevrouwe<br/>
der werlde alsus geswigen ist,<br/>
diu aller doene houbetlist<br/>
versigelt in ir zungen truoc?<br/>
von der denk ich vil unde genuoc,<br/>
(ich meine aber von ir doenen<br/>
den süezen, den schoenen),<br/>
wâ sî der sô vil naeme,<br/>
wannen ir daz wunder kaeme<br/>
sô maneger wandelunge.<br/>
ich waene, Orphêes zunge,<br/>
diu alle doene kunde,<br/>
diu doenete ûz ir munde.
</p>
<p>
Sît daz man der nû niht enhât,<br/>
sô gebet uns eteslîchen rât!<br/>
ein saelic man der spreche dar:<br/>
wer leitet nû die lieben schar?<br/>
wer wîset diz gesinde?<br/>
ich waene, ich sî wol vinde,<br/>
diu die baniere vüeren sol.<br/>
ir meisterinne kan ez wol,<br/>
diu von der Vogelweide.<br/>
hî wie diu über heide<br/>
mit hôher stimme schellet!<br/>
waz wunders sî stellet!<br/>
wie spaehe s'organieret!<br/>
wie s'ir sanc wandelieret -<br/>
ich meine aber in dem dône<br/>
dâ her von Zythêrône,<br/>
dâ diu gotinne Minne<br/>
gebiutet ûf und inne!<br/>
diust dâ ze hove kameraerîn.<br/>
diu sol ir leitaerinne sîn!<br/>
diu wîset sî ze wunsche wol,<br/>
diu weiz wol, wâ si suochen sol<br/>
der minnen melodîe.<br/>
si unde ir cumpanîe<br/>
die müezen sô gesingen,<br/>
daz sî ze vröuden bringen<br/>
ir trûren unde ir senedez clagen.<br/>
und daz geschehe bî mînen tagen!
</p>
<p>
Nû hân ich rede genuoge<br/>
von guoter liute vuoge<br/>
gevüegen liuten vür geleit.<br/>
ie noch ist Tristan umbereit<br/>
ze sîner swertleite.<br/>
ine weiz, wie in bereite.<br/>
der sin wil niender dar zuo.<br/>
sone weiz diu zunge, waz si tuo<br/>
al eine und âne des sinnes rât,<br/>
von dem s'ir ambet allez hât.<br/>
waz aber in werre, in beiden,<br/>
des wil ich iuch bescheiden:<br/>
si zwei hât daz verirret,<br/>
daz tûsenden wirret.<br/>
dem man, der niht wol reden kan,<br/>
kumt dem ein rederîcher man,<br/>
im erlischet in dem munde<br/>
daz selbe, daz er kunde.<br/>
ich waene, mir ist alsam geschehen.<br/>
ich sihe und hân biz her gesehen<br/>
sô manegen schône redenden man,<br/>
daz ich des niht gereden kan,<br/>
ezn dunke mich dâ wider ein wint,<br/>
als nû die liute redende sint.<br/>
man sprichet nû sô rehte wol,<br/>
daz ich von grôzem rehte sol<br/>
mîner worte nemen war<br/>
und sehen, daz s'alsô sîn gevar,<br/>
als ich wolte, daz si waeren<br/>
an vremeder liute maeren<br/>
und alse ich rede geprüeven kan<br/>
an einem anderen man.<br/>
nune weiz ich, wie's beginne.<br/>
mîn zunge und mîne sinne<br/>
die enmugen mir niht ze helfe komen.<br/>
mir ist von worten genomen<br/>
enmitten ûz dem munde<br/>
daz selbe, daz ich kunde.<br/>
Hie zuo enweiz ich, waz getuo,<br/>
ich entuo daz eine dar zuo,<br/>
deiswâr daz ich noch nie getete:<br/>
mîne vlêhe und mîne bete<br/>
die wil ich êrste senden<br/>
mit herzen und mit henden<br/>
hin wider Elicône<br/>
ze dem niunvalten trône,<br/>
von dem die brunnen diezent,<br/>
ûz den die gâbe vliezent<br/>
der worte unde der sinne.<br/>
der wirt, die niun wirtinne,<br/>
Apolle und die Camênen,<br/>
der ôren niun Sirênen,<br/>
die dâ ze hove der gâben pflegent,<br/>
ir genâde teilent unde wegent,<br/>
als s'ir der werlde gunnen,<br/>
die gebent ir sinne brunnen<br/>
sô volleclîche manegem man,<br/>
daz sî mir einen trahen dâ van<br/>
mit êren niemer mugen versagen.<br/>
und mag ouch ich den dâ bejagen,<br/>
so behalte ich mîne stat dâ wol,<br/>
da man sî mit rede behalten sol.<br/>
der selbe trahen der eine<br/>
der ist ouch nie sô cleine,<br/>
er enmüeze mir verrihten,<br/>
verrihtende beslihten<br/>
beidiu zungen unde sin,<br/>
an den ich sus entrihtet bin.<br/>
diu mînen wort muoz er mir lân<br/>
durch den vil liehten tegel gân<br/>
der camênischen sinne<br/>
und muoz mir diu dar inne<br/>
ze vremedem wunder eiten,<br/>
dem wunsche bereiten<br/>
als golt von Arâbe.<br/>
die selben gotes gâbe<br/>
des wâren Elicônes,<br/>
des oberesten trônes,<br/>
von dem diu wort enspringent,<br/>
diu durch daz ôre clingent<br/>
und in daz herze lachent,<br/>
die rede durchliuhtec machent<br/>
als eine erwelte gimme,<br/>
die geruochen mîne stimme<br/>
und mîne bete erhoeren<br/>
oben in ir himelkoeren<br/>
und rehte als ich gebeten hân!<br/>
Nu diz lât allez sîn getân,<br/>
daz ich des alles sî gewert,<br/>
des ich von worten hân gegert,<br/>
und habe des alles vollen hort,<br/>
senfte allen ôren mîniu wort,<br/>
ber iegelîchem herzen schate<br/>
mit dem ingrüenen lindenblate,<br/>
gê mîner rede als ebene mite,<br/>
daz ich ir an iegelîchem trite<br/>
rûme unde reine ir strâze<br/>
noch an ir strâze enlâze<br/>
dekeiner slahte stoubelîn,<br/>
ezn müeze dan gescheiden sîn,<br/>
und daz si niuwan ûfe clê<br/>
unde ûf liehten bluomen gê;<br/>
dannoch gewende ich mînen sin,<br/>
sô cleine als ich gesinnet bin,<br/>
kûme oder niemer dar an,<br/>
dar an sich alsô manic man<br/>
versuochet und verpirset hât.<br/>
deiswâr ich sol es haben rât.<br/>
Wan kêrte ich alle mîne craft<br/>
ze ritters bereitschaft,<br/>
als weizgot maneger hât getân,<br/>
und seite iu daz, wie Vulkân<br/>
der wîse, der maere,<br/>
der guote listmachaere<br/>
Tristande sînen halsperc,<br/>
swert unde hosen und ander werc,<br/>
daz den ritter sol bestân,<br/>
durch sîne hende lieze gân<br/>
schône und nâch meisterlîchem site;<br/>
wie er'm entwürfe unde snite,<br/>
den kuonheit nie bevilte,<br/>
den eber an dem schilte;<br/>
wie er'm den helm betihte<br/>
und oben dar ûf rihte<br/>
al nâch der minnen quâle<br/>
die viurîne strâle;<br/>
wie er im al besunder<br/>
ze wunsche und ze wunder<br/>
bereite ein und ander<br/>
und wie mîn vrou Cassander,<br/>
diu wîse Troiaerinne,<br/>
ir liste und alle ir sinne<br/>
dar zuo haete gewant,<br/>
daz sî Tristande sîn gewant<br/>
berihte und bereite<br/>
nâch solher wîsheite,<br/>
sô si'z aller beste<br/>
von ir sinnen weste,<br/>
der geist ze himele, als ich'z las,<br/>
von den goten gefeinet was:<br/>
waz haete daz iht ander craft<br/>
dan alse ich die geselleschaft<br/>
Tristandes ê bereite<br/>
ze sîner swertleite?<br/>
mag ich die volge von iu hân,<br/>
sô ist mîn wân alsô getân,<br/>
und weiz daz wol: muot unde guot,<br/>
swer zuo den zwein gerâten tuot<br/>
bescheidenheit und höfschen sin,<br/>
diu vieriu würkent under in<br/>
als wol als ieman ander.<br/>
jâ Vulkân und Cassander<br/>
diu zwei bereiten ritter nie<br/>
baz ze prîse danne ouch die.
</p>
<p>
Sît nû die vier rîcheite<br/>
rîlîche swertleite<br/>
sus kunnen gesprûvieren,<br/>
so bevelhen wir in vieren<br/>
unsern vriunt Tristanden.<br/>
die nemen in ze handen,<br/>
bereiten uns den werden man,<br/>
sît ez niht bezzer werden kan,<br/>
mit dem geziuge und mit dem snite,<br/>
dâ sîne reitgesellen mite<br/>
sô schône sint bereitet.<br/>
sus sî Tristan geleitet<br/>
ze hove und ouch ze ringe,<br/>
mit allem sînem dinge<br/>
sînen gesellen ebengelîch,<br/>
ebenziere und ebenrîch.<br/>
ich meine aber an der waete,<br/>
die mannes hant dâ naete,<br/>
niht an der an gebornen wât,<br/>
diu von des herzen kamere gât,<br/>
die sî dâ heizent edelen muot,<br/>
diu den man wolgemuoten tuot<br/>
und werdet lîp unde leben.<br/>
diu wât wart den gesellen geben<br/>
dem hêrren ungelîche.<br/>
jâ weizgot der muotrîche,<br/>
der êregire Tristan<br/>
truoc sunderlîchiu cleider an<br/>
von gebâre und von gelâze<br/>
gezieret ûz der mâze.<br/>
er haete s'alle an schoenen siten<br/>
unde an tugenden übersniten.<br/>
und iedoch an der waete,<br/>
die mannes hant dâ naete,<br/>
da enwas niht underscheidunge an.<br/>
des truoc der werde houbetman<br/>
in allen gelîche.<br/>
Sus was der muotrîche,<br/>
der voget von Parmenîe<br/>
und al sîn massenîe<br/>
ze münster mit ein ander komen<br/>
und haeten messe vernomen<br/>
und ouch enpfangen den segen,<br/>
des man in dâ solte pflegen.<br/>
Marke nam dô Tristanden<br/>
sînen neven ze handen,<br/>
swert unde sporn stricte er im an.<br/>
«sich» sprach er «neve Tristan,<br/>
sît dir nû swert gesegenet ist<br/>
und sît dû ritter worden bist,<br/>
nû bedenke ritterlîchen prîs<br/>
und ouch dich selben, wer dû sîs.<br/>
dîn geburt und dîn edelkeit<br/>
sî dînen ougen vür geleit.<br/>
wis diemüete und wis unbetrogen,<br/>
wis wârhaft und wis wolgezogen;<br/>
den armen den wis iemer guot,<br/>
den rîchen iemer hochgemuot;<br/>
ziere unde werde dînen lîp,<br/>
êre unde minne elliu wîp;<br/>
wis milte unde getriuwe<br/>
und iemer dar an niuwe!<br/>
wan ûf mîn êre nim ich daz,<br/>
daz golt noch zobel gestuont nie baz<br/>
dem sper unde dem schilte<br/>
dan triuwe unde milte.»<br/>
Hie mite bôt er im den schilt dar.<br/>
er kuste in und sprach: «neve, nû var<br/>
und gebe dir got durch sîne craft<br/>
heil ze dîner ritterschaft!<br/>
wis iemer höfsch, wis iemer vrô!»<br/>
Tristan verrihte aber dô<br/>
sîne gesellen an der stete,<br/>
rehte als in sîn oeheim tete,<br/>
an swerte, an sporn, an schilte.<br/>
diemüete, triuwe, milte<br/>
die leite er iegelîches kür<br/>
mit bescheidenlîcher lêre vür.<br/>
und enwart ouch dâ nimê gebiten.<br/>
gebuhurdieret unde geriten<br/>
wart dâ, zewâre deist mîn wân.<br/>
wie s'aber von ringe liezen gân,<br/>
wie sî mit scheften staechen,<br/>
wie vil sî der zebraechen -<br/>
daz suln die garzûne sagen:<br/>
die hulfen ez zesamene tragen.<br/>
ine mag ir buhurdieren<br/>
niht allez becrôieren,<br/>
wan einen dienest biute ich in,<br/>
des ich in sêre willic bin:<br/>
daz sich ir aller êre<br/>
an allen dingen mêre<br/>
und in got ritterlîchez leben<br/>
z'ir ritterschefte müeze geben!<br/>
<h2>Heimfahrt und Rache</h2>
</p>
<p>
bî staeteclîcher saelekeit,<br/>
sô truoc Tristan ie staete leit<br/>
bî staeteclîcher saelekeit.
</p>
<p>
Als ich ez iu bescheiden wil:<br/>
im was ein endeclîchez zil<br/>
gegeben der zweier dinge,<br/>
leides unde linge.<br/>
wan allez daz, des er began,<br/>
dâ lang im allerdickest an<br/>
und was ie leit der linge bî,<br/>
swie ungelîch diz jenem sî.<br/>
sus wâren diu zwei conterfeit,<br/>
staetiu linge und wernde leit,<br/>
gesellet an dem einen man.<br/>
«sô helfe iu got, nu sprechet an:<br/>
Tristan der hât nû swert genomen<br/>
und ist ze rîcher linge komen<br/>
mit ritterlîcher werdekeit.<br/>
lât hoeren, welher hande leit<br/>
haete er bî dirre linge?»<br/>
weiz got an einem dinge,<br/>
daz iegelîchem herzen ie<br/>
und ouch dem sînen nâhe gie:<br/>
daz ime der vater was erslagen,<br/>
als er Rûâlen hôrte sagen,<br/>
daz qual in in dem muote.<br/>
alsus was übel bî guote,<br/>
bî linge schade, bî liebe leit<br/>
eines herzen staetiu sicherheit.
</p>
<p>
Ir aller jehe lît dar an,<br/>
haz der lige ie dem jungen man<br/>
mit groezerem ernest an<br/>
dan einem stündigen man.
</p>
<p>
Ob aller sîner werdekeit<br/>
sô swebete Tristande ie daz leit<br/>
und daz verborgen ungemach,<br/>
daz nieman lebender an im sach,<br/>
daz im Riwalînes tôt<br/>
und Morgânes leben bôt.<br/>
daz leit lag ime mit sorgen an.<br/>
der sorcsame Tristan<br/>
und sîn getriulîcher rât,<br/>
der noch von triuwen namen hât,<br/>
der saelige Foitenant,<br/>
die bereiteten zehant<br/>
mit rîchem geraete,<br/>
des man den wunsch dâ haete,<br/>
eine rîlîche barken.<br/>
sus kâmen sî vür Marken.<br/>
Tristan sprach: «lieber hêrre mîn,<br/>
ez sol mit iuwern hulden sîn,<br/>
daz ich ze Parmenîe var<br/>
und neme nâch iuwerm râte war,<br/>
wie unser dinc dâ sî gewant<br/>
umbe liut und umbe lant,<br/>
daz ir dâ sprechet, ez sî mîn.»<br/>
Der künec sprach: «neve, diz sol sîn.<br/>
swie kûme ich dîn doch müge enbern,<br/>
ich wil dich dirre bete gewern.<br/>
var heim ze Parmenîe,<br/>
dû und dîn cumpanîe.<br/>
bedarft dû ritterschefte mê,<br/>
die nim, als dir ze muote stê.<br/>
nim ros, nim silber unde golt<br/>
und swes dû bedürfen solt,<br/>
als dû's bedürfen wellest.<br/>
und swen dû dir gesellest,<br/>
dem biut ez sô mit guote,<br/>
mit geselleclîchem muote,<br/>
daz er dîn dienest gerne sî<br/>
und dir mit triuwen wese bî.<br/>
vil lieber neve, wirb unde lebe,<br/>
als dir dîn vater lêre gebe,<br/>
der getriuwe Rûal, der hie stât,<br/>
der michel triuwe und êre hât<br/>
mit dir begangen unze her.<br/>
und sî daz dich des got gewer,<br/>
daz dû dich dâ verrihtest<br/>
und dîn dinc dâ beslihtest<br/>
nâch vrumen und nâch êren,<br/>
sô soltu wider kêren.<br/>
kêre wider her ze mir.<br/>
ein dinc lob ich und leiste dir:<br/>
sê mîne triuwe in dîne hant,<br/>
daz ich dir mîn guot und mîn lant<br/>
iemer gelîche teile.<br/>
und sî'z an dînem heile,<br/>
daz dû mich sülest überleben,<br/>
sô sî dir allez z'eigene geben.<br/>
wan ich wil durch den willen dîn<br/>
êlîches wîbes âne sîn,<br/>
die wîle ich iemer leben sol.<br/>
neve, dû hâst vernomen wol<br/>
mîne bete und mînen sin.<br/>
bistû mir holt, als ich dir bin,<br/>
treistû mir herze, als ich dir trage,<br/>
weiz got sô sul wir unser tage<br/>
vrôlîche mit ein ander leben.<br/>
hie mite sî dir urloup gegeben.<br/>
der megede sun der hüete dîn!<br/>
und lâ dir wol bevolhen sîn<br/>
dîn gescheffede und dîn êre!»<br/>
hie enbiten s'ouch nimêre.<br/>
Tristan und sîn vriunt Rûal<br/>
die schiffeten von Curnewal,<br/>
sî unde ir massenîe,<br/>
heim wider ze Parmenîe.
</p>
<p>
Ob iu nu lieb ist vernomen<br/>
umb dirre hêrren willekomen,<br/>
ich sage iu, alse ich hân vernomen,<br/>
wie sî dâ wâren willekomen:
</p>
<p>
Ir aller leitaere,<br/>
der getriuwe, der gewaere<br/>
Rûal trat vor ûz an daz lant.<br/>
sîn hüetelîn und sîn gewant<br/>
leit er höfschlîche dort hin dan.<br/>
Tristanden lief er lachend an,<br/>
er kuste in und sprach: «hêrre mîn,<br/>
gote sult ir willekomen sîn,<br/>
iuwerm lande unde mir!<br/>
kieset, hêrre: sehet ir<br/>
diz schoene lant bî disem mer?<br/>
veste stete, starke wer<br/>
und manic schoene castêl:<br/>
seht, daz hât iuwer vater Canêl<br/>
an iuch geerbet unde brâht.<br/>
sît ir nu biderbe unde bedâht,<br/>
swes iuwer ouge hie gesiht,<br/>
des engât iu niemer niht.<br/>
des bin ich iemer iuwer wer.»<br/>
mit diser rede sô kêrte er her<br/>
mit rîchem herzen unde vrô.<br/>
vil vrôlîche enpfieng er dô<br/>
die ritter al besunder.<br/>
er begunde sî ze wunder<br/>
mit sînen worten süezen<br/>
salûieren unde grüezen.<br/>
hie mite vuorte er s'ûf Canoêl.<br/>
die stete unde diu castêl,<br/>
diu von Canêles jâren<br/>
in sîner pflege wâren<br/>
in allem dem lande,<br/>
diu gab er ûf Tristande<br/>
nâch vil getriuwelîchem site<br/>
und ouch diu sînen dâ mite,<br/>
diu in wâren an gevallen<br/>
von sînen vordern allen.<br/>
Waz sol der rede nû mêre?<br/>
er haete rât und êre;<br/>
durch daz bôt er dem hêrren rât<br/>
als der, der rât und êre hât,<br/>
und mit im al den sînen.<br/>
daz vlîzen und daz pînen,<br/>
daz er mit süezem muote<br/>
in allen ze guote<br/>
und alle wîs an in begie,<br/>
dazn gesach mannes ouge nie.
</p>
<p>
Wie dô? wie ist mir sus geschehen?<br/>
ich hân mich selben übersehen.<br/>
wâ sint nû mîne sinne?<br/>
die guoten marschalkinne,<br/>
die reinen, die staeten,<br/>
mîne vrouwen Floraeten,<br/>
daz ich die sus verswigen hân,<br/>
deist niht dâ her von hove getân.<br/>
ich sol ez aber der süezen<br/>
bezzeren unde büezen:<br/>
diu hôfsche, diu guote,<br/>
diu guote gemuote,<br/>
diu werdeste, diu beste,<br/>
ich weiz wol, daz si ir geste<br/>
niht eine mit dem munde enpfie.<br/>
wan swâ daz wort von munde gie,<br/>
dâ gie der süeze wille ie vor.<br/>
ir herze daz vuor rehte enbor,<br/>
als ez gevidert waere.<br/>
si wâren vil einbaere<br/>
beidiu ir wille und ir wort.<br/>
ich weiz wol, daz si über bort<br/>
vil geselleclîchen giengen,<br/>
dâ sî die geste enpfiengen.<br/>
diu saelige Floraete<br/>
waz vröude ir herze haete<br/>
wider ir hêrren unde ir kint,<br/>
daz kint, des disiu maere sint,<br/>
(ir sun Tristanden den mein ich)<br/>
entriuwen des erkenne ich mich<br/>
an manegen unde genuogen<br/>
ir tugenden unde ir vuogen,<br/>
die ich von der saeligen las.<br/>
daz der niht ein lützel was,<br/>
daz bewârte s'alsô wol,<br/>
als ein wîp allerbeste sol.<br/>
wan si schuof ir kinde<br/>
und sînem ingesinde<br/>
al die êre und daz gemach,<br/>
daz ie rittern geschach.
</p>
<p>
Hie mite sô wurden besant<br/>
ze Parmenîe über al daz lant<br/>
die hêrren und diu hêrschaft,<br/>
die dâ haeten die craft<br/>
der stete und der castêle.<br/>
nû die ze Canoêle<br/>
gemeinlîche kâmen,<br/>
gesâhen und vernâmen<br/>
von Tristande die warheit,<br/>
als uns daz maere von im seit<br/>
und alse ir selbe habet vernomen,<br/>
dô vlugen tûsent willekomen<br/>
von iegelîches munde.<br/>
liut unde lant begunde<br/>
von langem leide erwachen<br/>
und sich ze vröuden machen,<br/>
ze wunderlîchem wunder.<br/>
sî empfiengen al besunder<br/>
ir lêhen, ir liut unde ir lant<br/>
von ir hêrren Tristandes hant.<br/>
si swuoren hulde und wurden man.<br/>
hier under haete ie Tristan<br/>
den tougenlîchen smerzen<br/>
verborgen in dem herzen,<br/>
der dâ von Morgâne gie.<br/>
der smerze der begab in nie<br/>
weder vruo noch spâte.<br/>
alsus gieng er ze râte<br/>
mit mâgen und mit mannen<br/>
und jach, er wolte dannen<br/>
ze Britanje gâhen,<br/>
sîn lêhen enpfâhen<br/>
von sînes vîendes hant,<br/>
durch daz er sînes vater lant<br/>
mit rehte haete deste baz.<br/>
diz sprach er unde tete ouch daz:<br/>
er vuor von Parmenîe<br/>
er und sîn cumpanîe<br/>
bereitet unde gewarnet wol,<br/>
alse der man ze rehte sol,<br/>
der ûf angestlîche tât<br/>
ernestlîchen willen hât.
</p>
<p>
Dô Tristan ze Britanje kam,<br/>
von âventiure er dô vernam<br/>
und hôrte waerlîche sagen,<br/>
Morgân der herzoge rite dâ jagen<br/>
von walde ze walde.<br/>
nû hiez er îlen balde,<br/>
die ritter sich bereiten<br/>
und under ir rocke leiten<br/>
ir halsperge unde ir dinc,<br/>
und so daz nieman keinen rinc<br/>
ûz dem gewande lieze gân.<br/>
nu diz geschach, diz was getân.<br/>
und über daz leite ie der man<br/>
sîne reisekappen an<br/>
und sâzen ûf ir ors alsô.<br/>
ir gezoc hiezen si dô<br/>
stetelîche wider rîten<br/>
und niemannes bîten<br/>
und teilten ir ritterschaft.<br/>
dâ wart diu groezere craft<br/>
geschicket an die widervart,<br/>
daz der gezoc waere bewart,<br/>
dâ der ûf sîne strâze gie.<br/>
dô diz geschach, dô haeten die,<br/>
die mit Tristande kêrten hin,<br/>
wol drîzec ritter under in.<br/>
jene an der widerkêre<br/>
wol sehzic oder mêre.<br/>
vil schiere wart, daz Tristan<br/>
hunde unde jegere sehen began.<br/>
die selben vrâgte er maere,<br/>
wâ der herzoge waere.<br/>
die tâten ez im iesâ kunt.<br/>
und er des endes sâ zestunt<br/>
und vant ouch dâ vil schiere<br/>
ûf einer waltriviere<br/>
vil ritter Britûne.<br/>
den wâren pavelûne<br/>
und hüten ûf daz gras geslagen,<br/>
dar umbe und dar în getragen<br/>
loub unde liehter bluomen vil.<br/>
ir hunde unde ir vederspil<br/>
daz haeten sî ze handen.<br/>
die gruozten ouch Tristanden<br/>
und sîne rotte dâ mite<br/>
höfschlîche nâch dem hovesite.<br/>
die seiten im ouch iesâ,<br/>
Morgân ir hêrre rite dâ<br/>
vil nâhen in dem walde.<br/>
dar îlten sî dô balde.<br/>
dâ vunden s'ouch Morgânen<br/>
und ûfe castelânen<br/>
vil ritter Britûne haben.<br/>
nu sî begunden zuo z'im traben.
</p>
<p>
Morgân enpfie die geste,<br/>
der willen er niht weste<br/>
vil gestlîchen unde wol,<br/>
als man die geste enpfâhen sol.<br/>
sîn lantgesinde tete alsam:<br/>
ir iegelîcher der kam<br/>
gerant mit sînem gruoze<br/>
nâch diser unmuoze,<br/>
dô diz grüezen gar geschach,<br/>
Tristan ze Morgâne sprach:<br/>
«hêrre, ich bin komen dâ her<br/>
nâch mînem lêhen unde ger,<br/>
daz ir mir daz hie lîhet<br/>
und mir des niht verzîhet,<br/>
des ich ze rehte haben sol.<br/>
sô tuot ir höfschlîch unde wol.»<br/>
Morgân sprach: «hêrre, saget mir,<br/>
von wannen oder wer sît ir?»<br/>
Tristan sprach aber dô wider in:<br/>
«von Parmenîe ich bürtic bin<br/>
und hiez mîn vater Riwalîn.<br/>
hêrre, des erbe sol ich sîn.<br/>
ich selbe heize Tristan.»<br/>
Morgân sprach: «hêrre, ir komet mich an<br/>
mit alse unnützen maeren,<br/>
daz s'alse waege waeren<br/>
verswigen alse vür brâht.<br/>
ich bin des kurze bedâht:<br/>
soltet ir iht von mir hân,<br/>
des waere iu schiere state getân.<br/>
wan iu enwürre niht dar an,<br/>
ir enwaeret ein gezaeme man<br/>
einen iegelîchen êren,<br/>
daz ir ez soltet kêren.<br/>
wir wizzen aber alle wol,<br/>
(diu lant sint dirre maere vol)<br/>
in welher wîse Blanschefluor<br/>
mit iuwerm vater von lande vuor,<br/>
ze welhen êren ez ir kam,<br/>
wie diu vriuntschaft ende nam.»<br/>
«vriuntschaft? wie meinet ir daz?»<br/>
«ich ensage iu nû niht vür baz,<br/>
wan diser rede der ist alsô.»<br/>
«Hêrre» sprach aber Tristan dô<br/>
«bî disem maere erkenne ich mich.<br/>
ir meinet ez alsô, daz ich<br/>
niht êlîche sî geborn<br/>
und süle dâ mit hân verlorn<br/>
mîn lêhen und mîn lêhenreht.»<br/>
«entriuwen, hêrre guot kneht,<br/>
dâ vür hân ichz und manic man.»<br/>
«ir redet übel» sprach Tristan<br/>
«ich wânde doch, ez waere<br/>
gevellec unde gebaere,<br/>
swer dem man leide taete,<br/>
daz er mit rede doch haete<br/>
sin unde vuoge wider in.<br/>
haetet ir nu vuoge unde sin,<br/>
sô leide als ir mir habet getân,<br/>
ir möhtet mir doch rede erlân,<br/>
diu niuwe swaere wecket<br/>
und alte schulde recket.<br/>
ir sluoget mir den vater doch.<br/>
hie mite endunket iuch noch<br/>
mînes leides niht genuoc,<br/>
irn jehet, mîn muoter, diu mich truoc,<br/>
diu trüege mich kebeslîche.<br/>
sem mir got der rîche!<br/>
ich weiz wol, sô manc edele man,<br/>
des ich hie niht genennen kan,<br/>
sîne hende mir gevalten hât.<br/>
und haeten sî dise untât,<br/>
der ir dâ jehet, an mir erkant,<br/>
ir keiner haete sîne hant<br/>
zwischen die mîne nie geleit.<br/>
die wizzen wol die wârheit,<br/>
daz mîn vater Riwalîn<br/>
mîne muoter an daz ende sîn<br/>
brâhte vür ein êlîch wîp.<br/>
ist daz ich daz ûf iuwern lîp<br/>
bewaeren unde bereden sol,<br/>
entriuwen daz berede ich wol.»<br/>
«ûz» sprach Morgân «in gotes haz!<br/>
iuwer bereden waz sol daz?<br/>
iuwer slac engât ze keinem man,<br/>
der ie ze hove reht gewan.»<br/>
«diz wirt wol schîn» sprach Tristan.<br/>
er zucte swert und rande in an.<br/>
er sluoc im obene ze tal<br/>
beidiu hirne und hirneschal,<br/>
daz ez im an der zungen want.<br/>
hie mite sô stach er ime zehant<br/>
daz swert gein dem herzen în.<br/>
dô wart diu wârheit wol schîn<br/>
des sprichwortes, daz dâ giht,<br/>
daz schulde ligen und vûlen niht.
</p>
<p>
Morgânes cumpanjûne,<br/>
die vrechen Britûne,<br/>
die enkunden ime dâ niht gevromen<br/>
noch ze helfe im nie sô schiere komen,<br/>
ern laege an dem valle.<br/>
iedoch sô wâren s'alle,<br/>
als sî dô mohten, an ir wer.<br/>
ir wart viel schiere ein michel her.<br/>
die ungewarneten man<br/>
si kâmen alle ir vînde an<br/>
mit manlîchem muote.<br/>
warnunge unde huote<br/>
der nam dâ lützel ieman war,<br/>
wan drungen et mit hûfen dar<br/>
und tâten s'alle mit gewalt<br/>
ûz hin se velde vür den walt.<br/>
hie huop sich ein michel ruoft,<br/>
michel weinen unde wuoft.<br/>
alsus vlouc Morgânes tôt<br/>
mit maneger hande clagenôt,<br/>
als ob er vlücke waere.<br/>
er seite leidiu maere<br/>
ûf die bürge und in daz lant.<br/>
in dem lande vlouc zehant<br/>
niht wan daz eine clagewort:<br/>
«â noster sires, il est mort!<br/>
welch rât wirt des landes nuo?<br/>
nu zieren helde, kêret zuo<br/>
von steten und von vesten<br/>
gelônen disen gesten,<br/>
des s'uns ze leide haben getân!»<br/>
sus liezen s'ûf ir rucke gân<br/>
mit staeteclîchem strîte;<br/>
ouch vunden s'alle zîte<br/>
an ir gesten vollen strît.<br/>
die kêrten ie ze maneger zît<br/>
mit einer ganzen rotte wider<br/>
und wurfen manigen dâ nider<br/>
und wâren doch ie vliehende<br/>
und allez wider ziehende,<br/>
dâ sî dâ westen ir craft.<br/>
sus kâmen s'ûf ir ritterschaft.<br/>
dâ nâmen s'ouch herberge<br/>
ûf einem vesten berge,<br/>
dar ûfe was ir wesen die naht.<br/>
der nehte wart des landes maht<br/>
sô starc und alsô veste,<br/>
daz s'aber ir leiden geste,<br/>
als schiere als ez wart tagende,<br/>
mit gewalte wurden jagende<br/>
und manegen nider stâchen,<br/>
den hûfen dicke brâchen<br/>
mit speren und mit swerten,<br/>
diu dâ niht lange werten.<br/>
dâ wâren swert unde sper<br/>
deiswâr in harte kurzer wer.<br/>
ir wart dâ manigez vertân,<br/>
so s'in die rotte liezen gân.<br/>
ouch was daz lützele her<br/>
sô vrechlîche an sîner wer,<br/>
daz dâ vil michel schade geschach,<br/>
dâ man in in den hûfen brach.<br/>
die schar die wurden beider sît<br/>
ze einer und ze maneger zît<br/>
mit grôzem schaden überladen.<br/>
si nâmen unde tâten schaden<br/>
vil schedelîche an manegem man.<br/>
sus triben si'z mit ein ander an,<br/>
biz daz daz innere her<br/>
begunde swachen an der wer,<br/>
wan in gienc abe und jenen zuo.<br/>
die mêrten sich spâte unde vruo<br/>
an ir state und an ir maht,<br/>
sô daz si dannoch vor der naht<br/>
besâzen aber die geste<br/>
in einer wazzerveste,<br/>
dâ sich die geste ûz werten<br/>
und sich die naht dâ nerten.<br/>
sus was daz her besezzen,<br/>
mit her al umbemezzen,<br/>
als ez beziunet waere.<br/>
die vremeden sorgaere,<br/>
Tristan unde sîne man,<br/>
nu wie geviengen s'ir dinc an?<br/>
daz sage ich iu, wie ez in ergie,<br/>
wie sich ir sorge zerlie,<br/>
wie sî von dannen kâmen,<br/>
sige an ir vînden nâmen.
</p>
<p>
Tristan dô der von lande schiet,<br/>
als ime sîn rât Rûal geriet,<br/>
sîn lêhen dâ z'enpfâhene<br/>
und iesâ wider ze gâhene,<br/>
sît des lac z'allem mâle<br/>
dem saeligen Rûâle<br/>
der selbe wân ze herzen ie,<br/>
reht alse ez ouch Tristande ergie.<br/>
iedoch geriet er die geschiht<br/>
umbe Morgânes schaden niht.<br/>
hundert ritter er besande<br/>
und kêrte nâch Tristande<br/>
eben unde rehte ûf sîne vart.<br/>
unlanges und vil schiere ez wart,<br/>
daz er ze Britanje kam.<br/>
vil rehte er al zehant vernam,<br/>
wie ez gevaren waere.<br/>
und nâch des landes maere<br/>
sô nam er sîner reise ein mez<br/>
ze den Britûnen ûf daz sez.<br/>
nu sî begunden nâhen,<br/>
daz sî die vînde sâhen,<br/>
do enwart an ir rotte<br/>
ir keinem ze spotte<br/>
weder nâch noch niender abe gezogen.<br/>
si kâmen alle samet gevlogen<br/>
mit vliegenden banieren.<br/>
dâ wart michel crôieren<br/>
under ir massenîe:<br/>
«schevelier Parmenîe!<br/>
Parmenîe schevelier!»<br/>
dâ jagete banier und banier<br/>
schaden und ungevüere<br/>
durch die hütesnüere.<br/>
si tâten die Britûne<br/>
durch ir pavelûne<br/>
mit toedegen wunden.<br/>
nu die inneren begunden<br/>
ir lantbaniere erkennen,<br/>
ir zeichen hoeren nennen,<br/>
si begunden ir rûm wîten,<br/>
ûz an die wîte rîten.<br/>
Tristan lie vaste strîten gân.<br/>
dâ wart michel schade getân<br/>
an den lantgesellen.<br/>
vâhen unde vellen,<br/>
slahen unde stechen,<br/>
daz begunde ir schar durchbrechen<br/>
ze beiden sîten in dem her<br/>
und brâhte s'ouch daz ûzer wer,<br/>
daz die zwô cumpanîe<br/>
«schevelier Parmenîe!»<br/>
sô vil geriefen unde getriben.<br/>
des wâren s'âne wer beliben.<br/>
under in was wer noch kêre<br/>
noch keines strîtes mêre<br/>
wan tuschen unde vliehen,<br/>
zogen unde ziehen<br/>
wider bürge und wider walt.<br/>
der strît der wart dâ manicvalt.<br/>
ir vluht was ir meistiu wer<br/>
und vür den tôt ir bestiu ner.
</p>
<p>
Nu disiu schunfentiure ergie,<br/>
diu ritterschaft sich nider lie<br/>
und nâmen herberge sâ.<br/>
und die von ir gesinde dâ<br/>
ze velde lâgen erslagen,<br/>
die hiezen sî ze grabe tragen.<br/>
jene, die dâ wunt wâren,<br/>
die hiezen sî ûf bâren<br/>
und kêrten wider ze lande.<br/>
hie mite sô was Tristande<br/>
sîn lêhen und sîn sunderlant<br/>
verlihen ûz sîn selbes hant.<br/>
er was von dem hêrre unde man,<br/>
von dem sîn vater nie niht gewan.<br/>
sus haete er sich verrihtet<br/>
und al sîn dinc beslihtet:<br/>
verrihtet an dem guote,<br/>
beslihtet an dem muote.<br/>
sîn unreht daz was allez reht,<br/>
sîn swaerer muot lîht unde sleht.<br/>
er haete dô ze sîner hant<br/>
sînes vater erbe und al sîn lant<br/>
unversprochenlîche unde alsô,<br/>
daz nieman in den zîten dô<br/>
ansprâche haete an kein sîn guot.<br/>
hie mite sô kêrte er sînen muot,<br/>
als ime gebôt und ime geriet<br/>
sîn oeheim, dô er von im schiet,<br/>
hin wider ze Curnewâle<br/>
und enmohte ouch von Rûâle<br/>
niht gewenden sîn gemüete,<br/>
der alsô manege güete<br/>
mit veterlîcher staete<br/>
an ime erzeiget haete.<br/>
sîn herze daz lac starke<br/>
an Rûal unde an Marke.<br/>
an disen zwein was al sîn sin.<br/>
der sin stuont ime her unde hin.<br/>
Nu spreche ein saeliger man:<br/>
der saelige Tristan<br/>
wie gewirbet er nû hie zuo,<br/>
daz er in beiden rehte tuo<br/>
und lône ietwederem, alse er sol?<br/>
iuwer iegelîch der weiz daz wol:<br/>
ern kan daz niemer bewarn,<br/>
ern müeze ir einen lâzen varn<br/>
und bî dem andern bestân.<br/>
lât hoeren, wie sol ez ergân?<br/>
vert er ze Curnewâle wider,<br/>
sô leit er Parmenîe nider<br/>
an aller sîner werdekeit<br/>
und ist ouch Rûal nider geleit<br/>
an vröuden unde an muote,<br/>
an allem dem guote,<br/>
von dem sîn wunne solte gân.<br/>
und wil er aber dâ bestân,<br/>
sone wil er sich niht kêren<br/>
ze hoeheren êren<br/>
und übergât ouch Markes rât,<br/>
an dem al sîn êre stât.<br/>
wie sol er sich hier an bewarn?<br/>
weiz got dâ muoz er wider varn.<br/>
daz sol man ime billîchen.<br/>
er sol an êren rîchen<br/>
und stîgen an dem muote,<br/>
wil ez sich ime ze guote<br/>
und ouch ze saelden kêren.<br/>
er sol wol aller êren<br/>
billîche muoten unde gern.<br/>
wil ouch in saelde der gewern,<br/>
des hât sî reht, daz sî daz tuo,<br/>
wan al sîn muot der stât dar zuo.
</p>
<p>
Tristan der sinnerîche<br/>
der kam vil sinneclîche<br/>
sînes willen über ein,<br/>
daz er sich sînen vetern zwein<br/>
als ebene teilen wolte,<br/>
als man in snîden solte.<br/>
sich selben teilet er inzwei<br/>
gelîche und ebene alse ein ei<br/>
und gab ir ietwederem daz,<br/>
daz er wiste, daz im baz<br/>
an allen sînen dingen kam.<br/>
swer nû die teile nie vernam,<br/>
die man an ganzem lîbe hât,<br/>
dem sage ich, wie diu teile ergât:<br/>
dane hât nieman zwîvel an,<br/>
zwô sache enmachen einen man,<br/>
ich meine lîp, ich meine guot.<br/>
von disen zwein kumt edeler muot<br/>
und werltlîcher êren vil.<br/>
der aber diu zwei scheiden wil,<br/>
sô wirt daz guot ein armuot.<br/>
der lîp, dem nieman rehte tuot,<br/>
der kumt von sînem namen dervan,<br/>
und wirt der man ein halber man<br/>
und doch mit ganzem lîbe.<br/>
als habet iu von dem wîbe:<br/>
ez sî man oder wîp,<br/>
sô muoz ie guot unde lîp<br/>
mit gemeinlîchen sachen<br/>
einen ganzen namen machen.<br/>
und werdent s'aber gescheiden,<br/>
sone ist niht an in beiden.
</p>
<p>
Dise rede die huop Tristan<br/>
rîche unde willeclîchen an<br/>
und ante s'ouch mit sinnen:<br/>
er hiez ime gewinnen<br/>
schoeniu ros und edele wât,<br/>
spîse und anderen rât,<br/>
des man ze hôhgezîten pflît,<br/>
und machete eine hôhgezît.<br/>
dar ladete er unde besande<br/>
die besten von dem lande,<br/>
an den des landes craft dô stuont.<br/>
die tâten, als die vriunde tuont,<br/>
und kâmen, alse in wart geseit.<br/>
nû was ouch Tristan bereit<br/>
mit allen sînen dingen.<br/>
er gap zwein jungelingen,<br/>
sînes vater Rûâles sünen, swert,<br/>
wan er ir z'erben haete gert<br/>
nâch ir vater Rûâle.<br/>
und swaz er zuo dem mâle<br/>
z'ir wirde und z'ir êren<br/>
sîner koste mohte kêren,<br/>
dâ haete er spâte unde vruo<br/>
als inneclîchen willen zuo,<br/>
als ob sî waeren sîniu kint.<br/>
nû daz sî ritter worden sint<br/>
und zwelf gesellen mit in zwein,<br/>
nû was der zwelf gesellen ein<br/>
Curvenal der hovelîche.<br/>
Tristan der tugende rîche<br/>
nam sîne bruoder an die hant,<br/>
wan ez ime ze höfscheit was gewant,<br/>
und vuorte sî bihanden dan.<br/>
sîne mâge unde sîne man<br/>
und alle, die dâ wâren<br/>
von sinnen oder von jâren<br/>
oder aber von in beiden<br/>
betrehtic unde bescheiden,<br/>
die wurden alle zehant<br/>
ze hove geladet unde besant.<br/>
nu hêrre, die sint alle dâ.<br/>
Tristan stuont ûf vor in sâ.<br/>
«ir hêrren alle» sprach er z'in<br/>
«den ich iemer gerne bin<br/>
mit triuwen und mit durnehtekeit<br/>
an allem dienste bereit,<br/>
als verre alse ich iemer kan,<br/>
mîne mâge und mîne liebe man,<br/>
von der genâden ich ez hân,<br/>
swaz mir got êren hât getân,<br/>
von iuwer helfe hân ich mich<br/>
verrihtet alles, des ich<br/>
in mînem herzen gerte.<br/>
swie mich's got gewerte,<br/>
sô weiz ich doch wol, daz ez ie<br/>
von iuwer vrümede vollegie.<br/>
waz mag ich nû mêre sagen?<br/>
ir habet in disen unmangen tagen<br/>
iuwer êre und iuwer saelekeit<br/>
sô manege wîs an mich geleit,<br/>
daz ich des keinen zwîvel hân,<br/>
disiu werlt diu enmüeze ê zergân,<br/>
ê ir mir iemer keine zît<br/>
mînes willen wider gesît.<br/>
Vriunt unde man und alle die,<br/>
die durch mînen willen hie<br/>
oder durch ir selber tugende sîn,<br/>
nû lâzet iu die rede mîn<br/>
niht sêre missevallen.<br/>
ich künde und sage iu allen,<br/>
als Rûal mîn vater, der hie stât,<br/>
gesehen und ouch gehoeret hât:<br/>
daz mir mîn oeheim sîn lant<br/>
gesetzet hât in mîne hant<br/>
und wil ouch durch den willen mîn<br/>
êlîches wîbes âne sîn,<br/>
durch daz ich sîn erbe sî,<br/>
und wil, daz ich im wone bî,<br/>
swâ er sî oder swar er var.<br/>
nû hân ich mich bewegen dar<br/>
und stât mir al mîn muot dar zuo,<br/>
daz ich al sînen willen tuo<br/>
und wider zuo z'im kêre.<br/>
mîn urbor und mîn êre,<br/>
die ich in disen landen hân,<br/>
die wil ich lîhen unde lân<br/>
mînem vater Rûâle,<br/>
ob mir'z ze Curnewâle<br/>
iht anders danne wol ergê,<br/>
sweder ich sterbe oder dâ bestê,<br/>
daz ez sîn erbelêhen sî.<br/>
sô stânt ouch sîne süne hie bî<br/>
und mit im ander sîniu kint.<br/>
die aber sîn erben vürbaz sint,<br/>
die haben alle reht dar an.<br/>
mîne man und mîne dienestman,<br/>
diu lêhen über allez lant<br/>
diu wil ich haben ze mîner hant<br/>
al mîniu jâr und mîne tage.»<br/>
hie wart grôz jâmer unde clage<br/>
under aller dirre ritterschaft.<br/>
si wurden alle unherzehaft.<br/>
ir muot, ir trôst was aller hin.<br/>
«â hêrre» sprâchen s'under in<br/>
«nû waere uns michel baz geschehen,<br/>
und haete wir iuch nie gesehen.<br/>
sone waere ouch disses leides niht,<br/>
daz uns nû von iu geschiht.<br/>
hêrre, unser trôst und unser wân<br/>
der was alsô hin z'iu getân,<br/>
uns waere ein leben an iu gegeben.<br/>
nein leider unser aller leben,<br/>
daz wir ze vröuden solten haben,<br/>
daz ist erstorben unde begraben,<br/>
swenne ir von hinnen kêret.<br/>
hêrre, ir habt uns gemêret<br/>
und niht geminret unser leit.<br/>
unser aller saelekeit<br/>
diu was ein lützel ûf gestigen<br/>
und ist nû wider nider gesigen.»<br/>
ich weiz ez wârez alse den tôt,<br/>
swie starc ir aller clagenôt<br/>
und swie grôz ir swaere<br/>
von disem maere waere -<br/>
Rûal, dem ez ze guote ergienc,<br/>
der grôze vrume dâ von enpfienc<br/>
und michel êre an guote,<br/>
daz ez im in dem muote<br/>
unsanfter danne in allen tete.<br/>
er enpfieng ein lêhen an der stete,<br/>
weiz got daz er dekeinez nie<br/>
mit solhem jâmer enpfie.<br/>
Nu Rûal unde siniu kint<br/>
belêhent unde g'erbet sint<br/>
von ir hêrren Tristandes hant,<br/>
Tristan ergab liut unde lant<br/>
gote und vuor von lande.<br/>
ouch kêrte mit Tristande<br/>
Curvenal sîn meister dan.<br/>
Rûal und ander sîne man,<br/>
daz lantliut al gemeine,<br/>
ob ir clage iht cleine<br/>
unde ir herzeswaere<br/>
nâch ir trûthêrren waere?<br/>
entriuwen daz verweiz ich wol:<br/>
Parmenîe daz was vol<br/>
clage unde clagemaere.<br/>
ir clage was sagebaere.<br/>
diu marschalkîn Floraete,<br/>
diu triuwe und êre haete,<br/>
diu leite marter an in lîp<br/>
als mit allem rehte ein wîp,<br/>
der got ein gerehtez leben<br/>
an wîbes êren hât gegeben.<br/>
<h2>Morold</h2>
</p>
<p>
ein maere er al zehant vernam,<br/>
daz ime vil swaere was vernommen:<br/>
daz von Îrlande waere komen<br/>
Môrolt der sêre starke<br/>
und vorderte von Marke<br/>
mit kampflîchen handen<br/>
den zins von beiden landen,<br/>
von Curnwal und von Engelant.<br/>
umbe den zins was ez sô gewant:<br/>
der dô z'Îrlanden künic was,<br/>
als ich'z an der istôrje las<br/>
und als daz rehte maere seit,<br/>
der hiez Gurmûn Gemuotheit<br/>
und was geborn von Affricâ<br/>
und was sîn vater künic dâ.<br/>
dô der verschiet, dô viel daz lant<br/>
an in und sînes bruoder hant,<br/>
der als wol erbe was als er.<br/>
Gurmûn was aber sô rîcher ger<br/>
und alse hôhe gemuot,<br/>
daz er dekein gemeine guot<br/>
mit niemanne wolte hân.<br/>
sîn herze enwolte in niht erlân,<br/>
ern müese selbe ein hêrre wesen.<br/>
er begunde ûz welen unde ûz lesen<br/>
die starken, die muotvesten<br/>
und zuo der nôt die besten,<br/>
die ieman erkande,<br/>
ritter und sarjande,<br/>
die er mit sînem guote<br/>
oder mit höfschlîchem muote<br/>
zuo z'ime gewinnen kunde,<br/>
und liez ouch an der stunde<br/>
sînem bruoder al sîn lant.<br/>
sus kêrte er dannen zehant<br/>
und nam von den maeren,<br/>
den gewaltegen Rômaeren<br/>
urloup unde botschaft,<br/>
swaz er betwünge mit craft,<br/>
daz er daz z'eigen haete<br/>
und ouch in dâ von taete<br/>
eteslîch reht und êre.<br/>
und enbeite ouch dô niemêre.<br/>
er vuor mit eime starken her<br/>
über lant und über mer,<br/>
biz daz er z'Îrlande kam<br/>
und an dem lande sige genam<br/>
und sî mit strîte des betwanc,<br/>
daz sî'n ze hêrren âne ir danc<br/>
und ze künege nâmen<br/>
und sît her dar an kâmen,<br/>
daz s'ime z'allen zîten<br/>
mit stürmen und mit strîten<br/>
diu bîlant hulfen twingen.<br/>
in disen selben dingen<br/>
betwanc er ouch ze sîner hant<br/>
Curnewal und Engelant.<br/>
dô was aber Marke ein kint,<br/>
als kint ze wer unveste sint,<br/>
und kam alsô von sîner craft<br/>
und wart Gurmûne zinshaft.<br/>
ouch half Gurmûnen sêre<br/>
und gab im craft und êre,<br/>
daz er Môroldes swester nam.<br/>
von dem sô wart er vorhtsam.<br/>
der was ein herzoge dâ<br/>
und haete ouch vil gerne eteswâ<br/>
selbe ein lant besezzen;<br/>
wan er as wol vermezzen<br/>
und haete lant und michel guot,<br/>
lîp unde manlîchen muot.<br/>
der was sîn vorvehtaere.
</p>
<p>
Waz aber des zinses waere,<br/>
den man z'Îrlanden sande<br/>
von ietwederem lande,<br/>
des bescheide ich iuch reht und vür wâr:<br/>
si sanden in daz êrste jâr<br/>
driu hundert marc messinges<br/>
und anders keines dinges;<br/>
daz ander silber, daz dritte golt;<br/>
des vierden sô kam Môrolt<br/>
der starke von Îrlanden dar<br/>
ze wîge und ouch ze kampfe gar.<br/>
vür den sô wurden besant<br/>
ze Curnewâle und z'Engelant<br/>
barûne und ir genôze.<br/>
die giengen ouch ze lôze<br/>
ze sîner gegenwürte,<br/>
welher im antwürte<br/>
sîn kint, daz dienestbaere<br/>
und an dem lîbe waere<br/>
sô schoene und sô genaeme,<br/>
als ez dem hove gezaeme,<br/>
niht megede, niuwan knebelîn,<br/>
und solten ouch der drîzec sîn<br/>
von ietwederem lande.<br/>
und ensolte dirre schande<br/>
nieman anders widerstân,<br/>
ez enmüese mit einwîge ergân<br/>
oder aber mit lantvehte.<br/>
nu enmohten s'aber ze rehte<br/>
mit offenlîcher wer niht komen,<br/>
wan diu lant haeten abe genomen.<br/>
sô was ouch Môrolt alse starc,<br/>
als unerbermig unde als arc,<br/>
daz wider in lützel kein man,<br/>
sach er in under ougen an,<br/>
getorste wâgen den lîp<br/>
ihte mêre danne ein wîp.<br/>
und alse der zins ûf sîne vart<br/>
hin wider Îrlant geschicket wart<br/>
und daz vünfte jâr în gie,<br/>
sô muosen aber diu zwei lant ie<br/>
iemer ze sunnewenden<br/>
die boten ze Rôme senden,<br/>
die Rôme wol gezaemen,<br/>
und daz die dâ vernaemen,<br/>
welch gebot und welhen rât<br/>
der gewaltege sênât<br/>
enbüte unde sande<br/>
einem iegelîchem lande,<br/>
daz undertân ze Rôme was.<br/>
wan man in alle jâr dâ las<br/>
und tete in ouch kunt mit maeren,<br/>
wie sî nâch Rômaeren<br/>
loys unde lantreht solten wegen,<br/>
wie s'ir gerihtes solten pflegen.<br/>
und muosen ouch reht alsô leben,<br/>
als in dâ lêre wart gegeben.<br/>
diz zinsreht unde disen prîsant<br/>
den liezen disiu zwei lant<br/>
in dem vünften jâre ie schouwen<br/>
die werden Rôme, ir vrouwen.<br/>
doch buten s'ir dise êre<br/>
niht ellîche alsô sêre<br/>
weder durch reht noch durch got<br/>
sô durch Gurmûnes gebot.<br/>
Nu sul wir wider zem maere komen.<br/>
Tristan der haete wol vernomen<br/>
diz leit ze Curnewâle.<br/>
ouch was im vor dem mâle<br/>
wol kunt, mit welher sicherheit<br/>
der selbe zins was ûf geleit.<br/>
iedoch sô hôrte er alle tage<br/>
von der lantliute sage<br/>
des landes laster und sîn leit,<br/>
swelhen enden er gereit<br/>
vür stete oder vür castêl.<br/>
und als er aber ze Tintajêl<br/>
zuo dem hovegesinde kam,<br/>
seht, dâ hôrte er und vernam<br/>
in gazzen unde in strâzen<br/>
von clage al solch gelâzen,<br/>
daz ez in muote starke.<br/>
vil schiere kâmen Marke<br/>
und hin ze hove maere,<br/>
daz Tristan komen waere.<br/>
des wâren s'alle samet vrô.<br/>
vrô meine ich aber, als ez in dô<br/>
nâch ir leide was gewant.<br/>
wan die allerbesten, die man vant<br/>
in allem Curnewâle,<br/>
die wâren zuo dem mâle<br/>
alle dar ze hove komen<br/>
ze laster, alse ir habet vernomen.<br/>
die edelen lantgenôze<br/>
die giengen dâ ze lôze<br/>
ir kinden z'einem valle.<br/>
sus vant si Tristan alle<br/>
kniuwende und an ir gebete,<br/>
daz iegelîcher sunder tete<br/>
unschamelîch unde untougen,<br/>
mit riezenden ougen,<br/>
mit inneclîchem smerzen<br/>
des lîbes unde des herzen:<br/>
daz im got der guote<br/>
beschirmete unde behuote<br/>
sîn edelkeit und ouch sîn kint.<br/>
nu s'alle an ir gebete sint,<br/>
Tristan kam zuo gegangen.<br/>
wie wart aber er enpfangen?<br/>
daz ist iu lîhte geseit:<br/>
Tristan wart von der wârheit<br/>
under allem dem gesinde<br/>
von keinem muoterkinde<br/>
noch ouch von Markes gruoze<br/>
enpfangen niht sô suoze,<br/>
als er doch waere getân,<br/>
und haete sî diz leit verlân.<br/>
Des nam aber Tristan cleine war,<br/>
wan gienc et baltlîchen dar,<br/>
dâ man in daz lôz dâ maz,<br/>
dâ Môrolt unde Marke saz.<br/>
«ir hêrren» sprach er «alle samet,<br/>
alle mit einem namen genamet,<br/>
die hie ze lôze loufent,<br/>
ir edelkeit verkoufent,<br/>
schamt ir iuch der schanden niht,<br/>
diu disem lande an iu geschiht?<br/>
sô manhaft alse ir alle zît<br/>
alle unde an allen dingen sît,<br/>
sô soltet ir billîche<br/>
beide iuch und iuwer rîche<br/>
ahpaeren unde hêren<br/>
und an den êren mêren!<br/>
nu habet ir iuwer vrîheit<br/>
iuwern vînden geleit<br/>
ze vüezen und ze handen<br/>
mit zinslîchen schanden.<br/>
und iuwer edelen kindelîn,<br/>
diu iuwer wunne solten sîn,<br/>
iuwer lust und iuwer leben,<br/>
diu gebet ir und habet gegeben<br/>
ze schalken unde z'eigen<br/>
und enkunnet niht gezeigen,<br/>
wer iuch betwinge dar zuo<br/>
oder welher hande nôt ez tuo<br/>
niwan ein einwîc unde ein man.<br/>
kein ander nôt enist hier an.<br/>
und enkunnet under iu allen<br/>
an einen niht gevallen,<br/>
der wider einen man sîn leben<br/>
an die wâge welle geben,<br/>
weder er belîbe oder gesige.<br/>
nû sî daz, daz er dâ belige,<br/>
deiswâr so ist doch der kurze tôt<br/>
und disiu lange lebende nôt<br/>
ze himele und ûf der erde<br/>
in ungelîchem werde.<br/>
ist aber, daz er dâ gesiget<br/>
und daz daz unreht geliget,<br/>
sô hât er iemer mêre<br/>
dort gotes lôn, hie êre.<br/>
jâ suln vetere vür ir kint,<br/>
wan sî mit in ein leben sint,<br/>
ir leben geben: deist mit gote.<br/>
ez ist gâr wider gotes gebote,<br/>
der sîner kinde vrîheit<br/>
der eigenschefte vür leit,<br/>
daz er sî ze schalken gebe<br/>
und er mit vrîheite lebe.<br/>
sol ich iu rât umbe iuwer leben<br/>
nâch gote und nâch den êren geben,<br/>
sô râte ich zwâre dar an,<br/>
daz ir iu kieset einen man,<br/>
swâ sô man den vinde<br/>
under disem lantgesinde,<br/>
der ze kampfe sî getân<br/>
und an gelücke welle lân,<br/>
weder er genese oder entuo.<br/>
und bitet den alle derzuo<br/>
durch gotes willen allermeist,<br/>
daz ime der heilege geist<br/>
gelücke gebe und êre,<br/>
und envürhte niht ze sêre<br/>
Môroldes groeze und sîne craft.<br/>
sî et an gote gemuothaft,<br/>
der nie dekeinen man verlie,<br/>
der mit dem rehten umbe gie.<br/>
wol balde gêt ze râte.<br/>
berâtet iuch wol drâte,<br/>
wie ir iuch dirre schande erwert<br/>
und iuch vor einem manne ernert!<br/>
g'unêret niemer mêre<br/>
iur geburt und iuwer êre!»
</p>
<p>
«Â hêrre» sprâchen s'alle dô<br/>
«jâ ist disem manne niht alsô.<br/>
ime kan nieman vor genesen.»<br/>
Tristan sprach: «lât die rede wesen!<br/>
durch got versinnet iuch doch noch.<br/>
nû sît ir an gebürte doch<br/>
allen künegen ebengrôz<br/>
und aller keisere genôz,<br/>
und wellet iuwer edelen kint,<br/>
diu iu gelîche edele sint,<br/>
versellen und versachen<br/>
und ze schalken machen?<br/>
und ist daz, daz ir keinen man<br/>
niht muget geherzen hier an,<br/>
daz er durch iuwer aller leit<br/>
und durch des landes armekeit<br/>
getürre nâch dem rehten<br/>
in gotes namen vehten<br/>
gegen dem einem manne,<br/>
geruochet ir es danne<br/>
an got gelâzen unde an mich,<br/>
deiswâr, ir hêrren, sô wil ich<br/>
mîne jugent und mîn leben<br/>
durch got an âventiure geben<br/>
und wil den kampf durch iuch bestân.<br/>
got lâze in iu ze guote ergân<br/>
und bringe iuch wider ze rehte!<br/>
ouch swie mir an der vehte<br/>
iht anders danne wol geschiht,<br/>
daz enschadet iu z'iuwerm rehte niht.<br/>
gelige ich an dem kampfe tôt,<br/>
dâ mite ist iuwer keines nôt<br/>
weder abe noch an gekêret,<br/>
geminret noch gemêret.<br/>
sô stât ez aber rehte als ê.<br/>
sî daz ez aber ze heile ergê,<br/>
daz ist binamen von gotes gebote.<br/>
des endanket nieman niuwan gote.<br/>
wan den ich eine sol bestân,<br/>
als ich vil wol vernomen hân,<br/>
der ist von muote und ouch von craft<br/>
ze ernestlîcher ritterschaft<br/>
ein lange her bewaeret man.<br/>
sô gân ich alrêrest an<br/>
an muote und an der crefte<br/>
und bin ze ritterschefte<br/>
niht alsô kürbaere,<br/>
als uns nu nôt waere.<br/>
wan daz ich aber zer vehte<br/>
an gote und ouch an rehte<br/>
zwô sigebaere helfe hân,<br/>
die suln mit mir ze kampfe gân!<br/>
dar zuo hân ich willigen muot,<br/>
der selbe ist ouch ze kampfe guot.<br/>
und helfent mir die selben drî,<br/>
swie unversuoht ich anders sî,<br/>
sô hân ich guoten trôst dar an,<br/>
ich genese wol vor einem man.»<br/>
«Hêrre» sprach al diu ritterschaft<br/>
«diu heilege gotes craft,<br/>
diu al die werlt geschaffen hât,<br/>
diu vergelte iu trôst unde rât<br/>
unde den saeleclîchen wân,<br/>
den ir uns allen habet getân.<br/>
hêrre, lât iu daz ende sagen:<br/>
unser rât mag lützel vür getragen.<br/>
solte unser saelde hân geruoht,<br/>
sô vil sô wir sîn haben versuoht,<br/>
als ofte es ie begunnen wart,<br/>
ez waere niht biz her gespart.<br/>
wirn haben niht z'einem mâle<br/>
wir hie ze Curnewâle<br/>
umbe unser angest rât genomen.<br/>
wir sîn an manege sprâche komen<br/>
und enkunden doch dekeinen nie<br/>
under uns vinden, ern wolt ie<br/>
sîn kint vür eigen gerner geben,<br/>
dan er verlür sîn selbes leben<br/>
wider disen vâlandes man.»<br/>
«wie redet ir sus!» sprach Tristan<br/>
«jâ ist der dinge vil geschehen.<br/>
man hât des wunder gesehen,<br/>
daz unrehtiu hôhvart<br/>
mit cleiner craft genidert wart.<br/>
daz möhte ouch vil wol noch ergân,<br/>
der ez getörste bestân.»<br/>
Nu Môrolt der hôrte allez an<br/>
und verdûhte in sêre, daz Tristan<br/>
sô vaste nâch dem kampfe sprach,<br/>
dô er'n sô kindeschen sach,<br/>
und truog im in dem herzen haz.<br/>
Tristan sprach aber dô vürbaz:<br/>
«ir hêrren alle, redet hie zuo,<br/>
waz ist iu noch liep, daz ich tuo?»<br/>
«hêrre» sprachen s'alle dô<br/>
«kunde ez iemer werden sô,<br/>
der wân, den ir uns habet getân,<br/>
daz der möhte vür sich gân:<br/>
daz waere unser aller ger.»<br/>
«ist iu daz liep?» sprach aber er.<br/>
«sît daz ez danne an dise vrist<br/>
und her ze mir behalten ist,<br/>
wil's danne got geruochen,<br/>
sô wil ich versuochen,<br/>
ob iu got habe ûf geleit<br/>
an mir dekeine saelekeit<br/>
und ob ich selbe iht saelden habe.»<br/>
hie begunde in Marke leiten abe<br/>
mit allen sînen sinnen.<br/>
er wânde im abe gewinnen,<br/>
ob er'z in lâzen hieze,<br/>
daz er ez durch in lieze.<br/>
nein er, weiz got, er entete.<br/>
weder mit gebote noch mit bete<br/>
kund er ime sô vil niht mite gegân,<br/>
daz er'z durch in wolde lân.<br/>
Wan gieng et hin, dâ Môrolt saz<br/>
und redete aber dô vürbaz:<br/>
«hêrre» sprach er «saget mir,<br/>
sô helfe iu got, waz werbet ir?»<br/>
«vriunt» sprach Môrolt sâ zestunt<br/>
«wes vrâget ir? iu ist doch wol kunt,<br/>
waz ich hie wirbe und wes ich ger.»<br/>
«ir hêrren alle, hoeret her:<br/>
der künec mîn hêrre und sîne man!»<br/>
sprach aber der wîse Tristan;<br/>
«mîn hêr Môrolt, ir habet wâr,<br/>
ich weiz ez unde erkennez gâr:<br/>
al sî ez lasterbaere,<br/>
ez ist iedoch ein maere,<br/>
daz nieman undertreten mac.<br/>
man hât den zins nu manegen tac<br/>
von hinnen und von Engelant<br/>
z'Îrlanden âne reht gesant.<br/>
dar zuo brach ez sich lange<br/>
mit michelem getwange,<br/>
mit manigem gewalte;<br/>
wan man den landen valte<br/>
beidiu bürge unde stete<br/>
und in ouch an den liuten tete<br/>
sô grôzen und sô manegen schaden,<br/>
biz daz si wurden überladen<br/>
mit gewalte und mit unrehte,<br/>
unz daz die guoten knehte,<br/>
die dannoch wâren genesen,<br/>
die muosen undertaenic wesen<br/>
alles des man in gebôt,<br/>
durch daz si vorhten den tôt<br/>
und enmohten, alse in was getân,<br/>
die zît niht anders ane gegân.<br/>
als ist daz michel unreht,<br/>
als ir noch hiutes tages seht,<br/>
an in begangen iemer sît<br/>
und waere zwâre lange zît,<br/>
daz sî der grôzen swacheit<br/>
mit wîge haeten widerseit;<br/>
wan sî sint sêre vür komen.<br/>
diu lant diu habent zuo genomen<br/>
an kunden unde an gesten,<br/>
an steten unde an vesten,<br/>
an guote und an den êren.<br/>
man sol ez wider kêren,<br/>
daz uns her verkêret ist,<br/>
wan unser aller genist<br/>
muoz sus hin an gewalte wesen.<br/>
sul wir iemer genesen,<br/>
daz müeze wir beherten<br/>
mit wîge und mit herverten.<br/>
unser dinc stât an den liuten wol.<br/>
diu lant sint beidiu liute vol.<br/>
man sol ez uns her wider geben,<br/>
daz man uns allez unser leben<br/>
mit gewalte hât genomen.<br/>
wir suln dar selbe zuo z'in komen,<br/>
swenne uns got schiereste lât.<br/>
swaz man des unseren dâ hât,<br/>
es sî lützel oder vil,<br/>
der mînes willen volgen wil<br/>
und mînes râtes dar an pflegen:<br/>
man muoz ez uns her wider wegen<br/>
unz an den jungesten rinc.<br/>
ie noch möht unser messinc<br/>
ze rôtem golde werden.<br/>
ez ist vil ûf der erden<br/>
vremeder dinge geschehen,<br/>
der man sich minre hât versehen.<br/>
und dirre hêrren edeliu kint,<br/>
diu dâ ze schalken worden sint,<br/>
diu möhten noch wol werden vrî,<br/>
swie ungedâht es in doch sî.<br/>
got sî, der mich noch des gewer!<br/>
wan ich's in sînem namen ger,<br/>
daz ich noch mit mîn selbes hant<br/>
den hervanen in Îrlant<br/>
mit disen lantgenôzen<br/>
alsô müez ûf gestôzen,<br/>
daz daz lant und diu erde<br/>
von mir genidert werde!»
</p>
<p>
Môrolt sprach aber: «hêr Tristan,<br/>
naemet ir iuch minre an<br/>
dirre dinge und dirre maere,<br/>
ich waene, ez iu guot waere.<br/>
wan swaz hier under rede geschiht,<br/>
wirn lâzen doch dar umbe niht,<br/>
des wir ze rehte sulen hân.»<br/>
hie mite gieng er vür Marken stân:<br/>
«künec Marke» sprach er «sprechet hie,<br/>
lât hoeren ir und alle die,<br/>
die hie ze gegenwürte sint<br/>
mit mir ze redene umbe ir kint,<br/>
bescheidet mich der maere baz.<br/>
ist iuwer aller wille daz<br/>
und lît ouch iuwer muot dar an,<br/>
als iuwer voget hêr Tristan<br/>
mit worten hie bescheiden hât?»<br/>
«jâ hêrre, eist unser aller rât,<br/>
unser wille und unser muot,<br/>
swaz er gesprichet oder getuot.»<br/>
Môrolt sprach aber: «sô brechet ir<br/>
mînem hêrren unde mir<br/>
iuwer triuwe und iuwern eit<br/>
und alle die sicherheit,<br/>
diu under uns allen ie geschach.»<br/>
der höfsche Tristan aber dô sprach:<br/>
«nein hêrre, ir misseredet hier an.<br/>
ez lûtet übele, swer dem man<br/>
an sîne triuwe sprichet.<br/>
ir aller keiner brichet<br/>
weder triuwe noch eit.<br/>
ein gelübede unde ein sicherheit<br/>
wart wîlent under iu getân,<br/>
die sol man ouch noch staete lân:<br/>
daz s'alle jâr z'Îrlanden<br/>
mit guotem willen sanden<br/>
von Curnewal und von Engelant<br/>
den zins, der in dâ wart benant,<br/>
oder aber si sazten sich ze wer<br/>
mit einwîge oder mit lanther.<br/>
sint s'iu der dinge noch bereit<br/>
und loesent ir triuwe unde ir eit<br/>
mit zinse oder aber mit vehte,<br/>
sô tuont s'iu allez rehte.<br/>
hêrre, hie zuo denket ir:<br/>
berâtet iuch und saget mir,<br/>
weder iu lieber sî getân.<br/>
an swederz ir iuch wellet lân,<br/>
an kampf oder aber an lantstrît,<br/>
des sît ir nû und alle zît<br/>
an uns gewis und ouch gewert.<br/>
ez müezen doch sper unde swert<br/>
under uns und iu bescheiden.<br/>
nu kieset under den beiden<br/>
ir einez unde saget uns daz.<br/>
der zins enlîchet nû niht baz.»<br/>
Môrolt sprach aber: «hêr Tristan,<br/>
hie bin ich schiere komen an.<br/>
ich weiz wol, wederz ich dâ wil.<br/>
mîn ist hie nû niht alse vil,<br/>
daz ich ze lantstrîte<br/>
iht gewerlîche rîte.<br/>
ich vuor von lande über mer<br/>
mit einem heinlîchen her<br/>
und kam vil vridelîche<br/>
her in disiu rîche,<br/>
als ich ê mâles hân getân.<br/>
ich wânde, ez sus niht solte ergân.<br/>
in versach mich dirre geschiht<br/>
an dise lanthêrren niht.<br/>
ich wânde varn von hinnen<br/>
mit rehte und ouch mit minnen.<br/>
nû habet ir mir wîc vür geleit,<br/>
dar zuo bin ich noch unbereit.»
</p>
<p>
Tristan sprach: «hêrre, ist iuwer muot<br/>
ze einem lantstrîte guot,<br/>
sô kêret umbe zehant,<br/>
vart wider heim in iuwer lant,<br/>
besendet iuwer ritterschaft,<br/>
besamenet alle iuwer craft<br/>
und kumet her wider und lât uns sehen,<br/>
wie unde waz uns süle geschehen.<br/>
und tuot ir des niht zwâre<br/>
in disem halben jâre,<br/>
sô nemet ir unser dâ z'iu war:<br/>
sô komen wir sicherlîchen dar.<br/>
man hât uns doch hie vor gezalt,<br/>
gewalt hoere wider gewalt<br/>
und craft wider crefte.<br/>
sît man mit ritterschefte<br/>
lant unde reht sol swachen,<br/>
hêrren ze schalken machen<br/>
und daz ein billîch wesen sol,<br/>
sô getrûwen wir des gote wol,<br/>
daz unser aller swacheit<br/>
noch werde wider hin z'iu geleit.»<br/>
«Got weiz» sprach Môrolt «hêr Tristan,<br/>
ich hoere vil wol, daz ein man,<br/>
der nie ze solhem schalle kam<br/>
noch dirre drô nie niht vernam,<br/>
dem waeren disiu maere<br/>
sorclîch und angestbaere.<br/>
ich trûwe ir aber vil wol genesen.<br/>
ich bin ouch dicker dâ gewesen,<br/>
dâ schallen unde hôhvart<br/>
mit solher rede getriben wart.<br/>
ez ist wol der geloube mîn,<br/>
Gurmûn welle âne sorge sîn<br/>
umbe sîn liut und umbe sîn lant<br/>
vor iuwerm vanen unde iuwer hant.<br/>
ouch wirt dise übermüetekeit,<br/>
man enbreche uns danne triuwe und eit,<br/>
niemer gespart z'Îrlanden.<br/>
wir suln ez hie mit handen,<br/>
wir zwêne under uns beiden<br/>
in einem ringe scheiden,<br/>
weder ir reht habet oder ich.»<br/>
Tristan sprach aber: «diz muoz ich<br/>
mit gotes helfe erzeigen,<br/>
und müeze den geveigen,<br/>
der unreht under uns beiden habe!»<br/>
sînen hantschuoch zôh er abe.<br/>
er bôt in Môrolde dar.<br/>
«ir hêrren» sprach er «nemet war:<br/>
der künec mîn hêrre und alle die,<br/>
die hie sîn, die hoeren, wie<br/>
ich disen kampf bespreche,<br/>
daz ich daz reht niht breche.<br/>
daz mîn hêr Môrolt, der hie stât,<br/>
noch der in her gesendet hât,<br/>
noch mit gewalt kein ander man<br/>
zins ze rehte nie gewan<br/>
ze Curnewal noch z'Engelant:<br/>
daz wil ich mit mîner hant<br/>
wâr machen und wârbaeren,<br/>
got unde der werlt bewaeren<br/>
ûf disen hêrren, der hie stât,<br/>
der unz her gevrumet hât<br/>
daz laster und daz ungemach,<br/>
daz disen zwein landen ie geschach.»<br/>
dâ rief an der stunde<br/>
von herzen und von munde<br/>
manec edeliu zunge hin ze gote,<br/>
daz got mit sînem gebote<br/>
bedaehte ir laster unde ir leit<br/>
und lôste sî von schalcheit.<br/>
swaz aber ir aller swaere<br/>
von disem kampfe waere,<br/>
daz gie Môrolde cleine<br/>
ze herzen oder ze beine:<br/>
er was vil unrekomen dâ van.<br/>
der wol gestandene man<br/>
der enleite ez niender nidere.<br/>
er bôt ouch ime dâ widere<br/>
des kampfes bewaerde<br/>
mit herter gebaerde,<br/>
mit fierer contenanze.<br/>
in dûhte disiu schanze<br/>
vil wol nâch sînem willen wesen.<br/>
er trûte ir harte wol genesen.
</p>
<p>
Nû diz gewisset was alsô,<br/>
der kampf der wart den hêrren dô<br/>
unz an den dritten tac gespart.<br/>
nû daz der dritte tac dô wart,<br/>
dô kam al diu lantschaft<br/>
und volkes ein sô michel craft,<br/>
daz der stat bî dem mer<br/>
aller bevangen was mit her.<br/>
Môrolt vuor wâfenen sich.<br/>
mit des gewaefene wil ich<br/>
noch mit sîner sterke<br/>
mînes herzen merke<br/>
noch mînes sinnes spitze sehe<br/>
mit nâhe merkender spehe<br/>
niht stumpfen noch lesten,<br/>
sô dicke als er zem besten<br/>
an rehter manheit ist gezalt.<br/>
diu zal von ime ist manicvalt,<br/>
daz er an muote, an groeze, an craft<br/>
ze vollekomener ritterschaft<br/>
daz lob in allen rîchen truoc.<br/>
hie sî des lobes von ime genuoc.<br/>
ich weiz wol, daz er kunde<br/>
dô unde z'aller stunde<br/>
ze kampfe und ouch ze vehte<br/>
nâch ritteres rehte<br/>
sînem lîbe vil wol mite gân.<br/>
er haete es ê sô vil getân.
</p>
<p>
Der guote künic Marke<br/>
dem gie der kampf sô starke<br/>
mit herzeleide an sînen lîp,<br/>
daz nie kein herzelôsez wîp<br/>
die nôt umbe einen man gewan.<br/>
er enhaete keinen trôst dar an,<br/>
ez enwaere Tristandes tôt,<br/>
und haete gerne jene nôt<br/>
iemer umbe den zins geliten,<br/>
daz der kampf waere vermiten.<br/>
nu ergieng ez aber allez baz<br/>
umbe diz und umbe daz,<br/>
umbe zins und umbe man.<br/>
Der unversuohte Tristan<br/>
ze nôtlîchen dingen<br/>
der begunde ouch sich mit ringen<br/>
warnen an der stunde,<br/>
sô er allerbeste kunde.<br/>
sînen lîp und sîniu bein<br/>
diu bewârte er schone und wol in ein.<br/>
dar über leite er edel werc,<br/>
zwô hosen und einen halsperc,<br/>
die wâren lieht unde wîz,<br/>
als der meister sînen vlîz<br/>
und alle sîne wîsheit<br/>
an sî haete geleit.<br/>
zwên edele sporen starke<br/>
die spîen im sîn vriunt Marke<br/>
und sîn getriuwer dienestman<br/>
mit weinendem herzen an.<br/>
sîne wâfenriemen er im bant<br/>
alle mit sîn selbes hant.<br/>
ein wâfenroc wart dar getragen,<br/>
der was, alse ich hôrte sagen,<br/>
mit drîhen in den spelten<br/>
zen vuogen und zen velten,<br/>
z'allen sînen enden<br/>
mit vrouwînen henden<br/>
in vremedem prîse bedâht<br/>
und noch prîslîcher vollebrâht.<br/>
hî! dô er den an sich genam,<br/>
wie lustic und wie lobesam<br/>
er dô dar inne waere,<br/>
daz waere sagebaere!<br/>
wan daz aber ichz niht lengen wil.<br/>
der rede der würde alze vil,<br/>
ob ich ez allez wolte<br/>
ergründen, alse ich solte.<br/>
und sult ir doch wol wizzen daz:<br/>
der man gezam dem rocke baz<br/>
und truog in lobes und êren an<br/>
vil mêre danne der roc den man.<br/>
swie guot, swie lobebaere<br/>
der wâfenroc doch waere,<br/>
er was doch sîner werdekeit,<br/>
der in dô haete ane geleit,<br/>
kûme unde kûmeclîche wert.<br/>
dar über gurte im Marke ein swert,<br/>
daz sîn leben und sîn herze was,<br/>
von dem er allermeist genas<br/>
vor Môrolde und ouch dicke sider.<br/>
und wac daz alsô rehte nider<br/>
und lac ûf sîner strâze<br/>
in sô gevüeger mâze,<br/>
daz ez noch ûf noch nider wac<br/>
wan rehte, dâ sîn weide lac.<br/>
ein helm wart ouch besendet dar,<br/>
der was als ein cristalle var,<br/>
lûter unde veste,<br/>
der schoeneste unde der beste,<br/>
den ie ritter ûf genam.<br/>
ich waene ouch ie sô guoter kam<br/>
inz lant ze Curnewâle.<br/>
dar ûffe stuont diu strâle,<br/>
der minnen wîsaginne,<br/>
diu sît her mit der minne<br/>
an ime vil wol bewaeret wart,<br/>
swie lange ez würde dar gespart.<br/>
den sazte im Marke ûf unde sprach:<br/>
«â neve, daz ich dich ie gesach,<br/>
daz wil ich gote vil tiure clagen.<br/>
ich wil dem allem widersagen,<br/>
des kein man ze vröuden giht,<br/>
ist, daz mir leide an dir geschiht.»
</p>
<p>
Ein schilt der wart ouch dar besant.<br/>
an dem haete ein gevüegiu hant<br/>
gewendet allen ir vlîz<br/>
und was der niuwan silberwîz,<br/>
durch daz er einbaere<br/>
helm unde ringen waere.<br/>
er was aber gebrûnieret,<br/>
mit lûtere gezieret<br/>
reht alse ein niuwe spiegelglas.<br/>
ein eber dar ûf gesniten was<br/>
vil meisterlîchen unde wol<br/>
von swarzem zobel alsam ein kol.<br/>
den leite im aber sîn oeheim an.<br/>
der stuont dem keiserlîchem man<br/>
und vuogete ime zer sîten<br/>
dô unde z'allen zîten,<br/>
als er dar gelîmet waere.<br/>
nû daz der lobebaere,<br/>
der genaeme kindesche man<br/>
Tristan den schilt an sich gewan,<br/>
nû lûhten disiu vier werc,<br/>
helm unde halsperc,<br/>
schilt unde hosen ein ander an<br/>
sô schône, ob sî der wercman<br/>
alle viere alsô haete ûf geleit,<br/>
daz iegelîches schônheit<br/>
dem andern schoene baere<br/>
und sîn geschoenet waere,<br/>
sone kunde ir aller vierer schîn<br/>
ebenliehter niemer sîn.<br/>
und aber daz niuwe wunder,<br/>
daz dar inne und dar under<br/>
ze schaden und ze sorgen<br/>
den vînden was verborgen,<br/>
haete aber daz dekeine craft<br/>
wider dirre vremeden meisterschaft,<br/>
diu ûzen an gebildet lac?<br/>
ich weiz ez wârez alse den tac:<br/>
swie sô der ûzer waere,<br/>
der innere bildaere<br/>
der was baz betihtet,<br/>
bemeistert unde berihtet<br/>
ze ritters figiure<br/>
dan diu ûzere faitiure.<br/>
daz werc daz was dar inne<br/>
an geschepfede unde an sinne<br/>
vil lobelîchen ûf geleit.<br/>
des wercmannes wîsheit<br/>
hî, wie wol diu dar an schein!<br/>
sîn brust, sîn arme und sîniu bein<br/>
diu wâren hêrlîch unde rîch,<br/>
wol gestalt und edelîch.<br/>
im stuont daz îsen dar obe<br/>
wol und ze wunderlîchem lobe.<br/>
sîn ors daz habete ein knappe dâ.<br/>
in Spanjenlant noch anderswâ<br/>
wart nie kein schoenerez erzogen.<br/>
ezn was niender în gesmogen:<br/>
ez was rîch und offen<br/>
zer brust und zuo den goffen,<br/>
starc ze beiden wenden,<br/>
erwünschet z'allen enden.<br/>
sîne vüeze und sîniu bein<br/>
diu behielten ouch vil wol in ein<br/>
al ir geschepfede unde ir reht.<br/>
die vüeze sinewel, diu bein sleht,<br/>
ûfrihtic alle viere<br/>
als einem wilden tiere;<br/>
ouch was ez kurzlîcher kust:<br/>
hin vor dem satel und vor der brust<br/>
dâ stuont ez alsô rehte wol,<br/>
als ein ros iemer beste sol.<br/>
dar ûffe ein wîziu decke lac,<br/>
lieht unde lûter alse der tac,<br/>
den andern ringen gelîch,<br/>
und was diu lanc und alsô rîch,<br/>
daz sî wol ebene nider gie<br/>
dem orse vaste vür diu knie.<br/>
Nû daz Tristan ze vehte<br/>
nâch ritteres rehte<br/>
nâch kampfes gewonheit<br/>
wol und ze prîse was bereit,<br/>
die dô wol kunden prîsen<br/>
beidiu man und îsen,<br/>
die kâmen alle samet dar an,<br/>
daz beidiu, îsen unde man,<br/>
geworhten schoener bilde nie.<br/>
swie wol daz aber schîne hie,<br/>
ez schein doch vil und verre baz,<br/>
sît dô er ûf daz ors gesaz<br/>
und sper ze handen genam,<br/>
dô was daz bilde lussam,<br/>
dô was der ritter lobelîch,<br/>
ob dem satel und unden rîch.<br/>
arme und ahsele beide<br/>
die haeten breite weide.<br/>
in den satel kunde er sich wol,<br/>
dâ man den satel sitzen sol,<br/>
gesetzen unde gevüegen.<br/>
hin neben des orses büegen<br/>
dâ swebeten sîniu schoeniu bein<br/>
strac unde sleht alsam ein zein.<br/>
dô stuont daz ors, dô stuont der man<br/>
sô rehte wol ein ander an,<br/>
als ob si waeren under in zwein<br/>
mit ein ander unde in ein<br/>
alsô gewahsen unde geborn.<br/>
die gebaerde wâren ûz erkorn,<br/>
staetelîch und staete,<br/>
die Tristan z'orse haete.<br/>
dar zuo swie wol gebaere<br/>
gebaerdehalp er waere,<br/>
sô was doch innerthalp der muot<br/>
sô reine g'artet und sô guot,<br/>
daz edeler muot und reiner art<br/>
under helme nie bedecket wart.
</p>
<p>
Sus was den kempfen beiden<br/>
ein kampfstat bescheiden,<br/>
ein cleiniu insel in dem mer,<br/>
dem stade sô nâhe unde dem her,<br/>
daz man dâ wol bereite sach,<br/>
swaz in der insele geschach.<br/>
und was ouch daz beredet dar an,<br/>
daz âne dise zwêne man<br/>
nieman dar în kaeme,<br/>
biz der kampf ende naeme.<br/>
daz wart ouch wol behalten.<br/>
sus wurden dar geschalten<br/>
den kempfen zwein zwei schiffelîn,<br/>
der ietwederz mohte sîn,<br/>
daz ez ein ors und einen man<br/>
gewâfent wol trüege dan.<br/>
nû disiu schif diu stuonden dâ.<br/>
Môrolt zôch in ir einez sâ.<br/>
daz ruoder nam er an die hant,<br/>
er schiffete anderhalp an lant.<br/>
und alse er ûz zem werde kam,<br/>
sîn schiffelîn er iesâ nam,<br/>
zuo dem stade hafte er daz.<br/>
ûf sîn ors er balde saz,<br/>
an sîne hant nam er sîn sper,<br/>
al über den wert sô liez er her<br/>
rîlîche gân punieren,<br/>
hin unde her laisieren.<br/>
und wâren sîn puneize<br/>
in dem ernestcreize<br/>
sô ringe und sô schimpfbaere,<br/>
als ez ze schimpfe waere.<br/>
Als Tristan ouch ze schiffe kam,<br/>
sîn dinc dar în ze sich genam,<br/>
beidiu sîn ors und ouch sîn sper.<br/>
vorn in dem schiffe dâ stuont er.<br/>
«künec» sprach er «hêrre Marke,<br/>
nune sorget niht ze starke<br/>
umbe mînen lîp und umbe mîn leben.<br/>
wir suln ez allez gote ergeben.<br/>
unser angest hilfet hie zuo niht.<br/>
waz obe uns lîhte baz geschiht,<br/>
dan man uns habe ûf geleit?<br/>
unser sige und unser saelekeit<br/>
diu enstât an keiner ritterschaft<br/>
wan an der einen gotes craft.<br/>
lât alle vorvorhte wesen,<br/>
wan ich mac harte wol genesen.<br/>
mir ist ze disem dinge<br/>
mîn gemüete harte ringe.<br/>
als tuot ouch ir: gehabet iuch wol!<br/>
ez ergât doch niuwan, alse ez sol.<br/>
und aber swie sô mîn ding ergê,<br/>
an swelhem ende sô'z gestê,<br/>
sô lât ir iuch doch hiute,<br/>
iuwer lant und iuwer liute,<br/>
an den ich mich verlâzen hân.<br/>
got selbe, der mit mir sol gân<br/>
ze ringe und ouch ze vehte,<br/>
der bringe reht ze rehte!<br/>
got muoz binamen mit mir gesigen<br/>
oder mit mir sigelôs beligen.<br/>
der walte es unde müeze es pflegen!»<br/>
hie mite bôt er in sînen segen.<br/>
sîn schiffelîn daz stiez er an<br/>
und vuor in gotes namen dan.<br/>
hie wart sîn lîp und ouch sîn leben<br/>
von manegem munde gote ergeben.<br/>
im wart von maneger edelen hant<br/>
manec süeze segen nâch gesant.<br/>
und alse er ûz ze stade gestiez,<br/>
sîn schiffelîn er vliezen liez<br/>
und saz ûf sîn ors iesâ.<br/>
nu was ouch Môrolt iesâ dâ.<br/>
«sag an» sprach er «waz tiutet daz,<br/>
durch welhen list und umbe waz<br/>
hâstû daz schif lâzen gân?»<br/>
«daz hân ich umbe daz getân:<br/>
hie ist ein schif unde zwêne man,<br/>
und enist ouch dâ kein zwîvel an,<br/>
belîbent die niht beide hie,<br/>
daz aber binamen ir einer ie<br/>
ûf disem werde tôt beliget,<br/>
sô hât ouch jener, der dâ gesiget,<br/>
an disem einen genuoc,<br/>
daz dich dâ her zem werde truoc.»<br/>
Môrolt sprach aber: «ich hoere wol,<br/>
daz diz unwendic wesen sol,<br/>
der kampf enmüeze vür sich gân.<br/>
liezestû'n noch understân<br/>
und schiede wir mit minnen<br/>
ûf solhe rede von hinnen,<br/>
daz ich mîn zinsreht staete<br/>
von disen zwein landen haete.<br/>
daz diuhte mich dîn saelekeit.<br/>
wan zwâre mir ist sêre leit,<br/>
ist daz ich dich slâhen sol.<br/>
mirn geviel nie ritter alsô wol,<br/>
den ich mit ougen ie gesach.»<br/>
der gemuote Tristan aber dô sprach:<br/>
«der zins muoz vürder sîn getân,<br/>
sol kein suone under uns ergân.»<br/>
«entriuwen» sprach der ander dô<br/>
«diu suone wirdet niht alsô.<br/>
sus kome wir niht ze minnen.<br/>
der zins muoz mit mir hinnen.»<br/>
«sô trîbe wir» sprach Tristan<br/>
«vil harte unnütziu teidinc an.<br/>
Môrolt, sît daz du danne mîn<br/>
ze slahene sô gewis wilt sîn,<br/>
sô wer dich, wellestû genesen.<br/>
hie enmac niht anders an gewesen.»
</p>
<p>
Daz ors daz warf er umbe,<br/>
er machte ûz einer crumbe<br/>
eine rihtige slihte.<br/>
er lie her gân enrihte<br/>
mit aller sînes herzen ger<br/>
mit gesenketem sper.<br/>
mit vliegenden schenkelen,<br/>
mit sporn und mit enkelen<br/>
nam er daz ors zen sîten.<br/>
wes mohte ouch jener dô bîten,<br/>
dem ez umbe daz leben dô stuont?<br/>
der tete reht als sî alle tuont,<br/>
die ûf rehte manheit<br/>
alle ir sinne hânt geleit:<br/>
er nam ouch eine kêre<br/>
nâch sînes herzen lêre<br/>
wol balde hin und balder wider.<br/>
sper warf er ûf und iesâ nider.<br/>
sus kam er her gerüeret,<br/>
als den der tiuvel vüeret.<br/>
beidiu ros unde man<br/>
kâmen Tristanden vliegende an<br/>
noch balder danne ein smirlîn.<br/>
als giric was ouch Tristan sîn.<br/>
si kâmen mit gelîcher ger<br/>
gelîche vliegende her,<br/>
daz sî diu sper zestâchen,<br/>
daz s'in den schilten brâchen<br/>
wol ze tûsent stucken.<br/>
dô gieng ez an ein zucken<br/>
der swerte von den sîten.<br/>
si giengen z'orse strîten.<br/>
got selbe möhte ez gerne sehen.
</p>
<p>
Nu hoere ich al die werlde jehen<br/>
und stât ouch an dem maere,<br/>
daz diz ein einwîc waere,<br/>
und ist ir aller jehe dar an,<br/>
hiene waeren niuwan zwêne man.<br/>
ich prüeve ez aber an dirre zît,<br/>
daz ez ein offener strît<br/>
von zwein ganzen rotten was.<br/>
swie ich doch daz nie gelas<br/>
an Tristandes maere,<br/>
ich mache ez doch wârbaere.<br/>
Môrolt, als uns diu wârheit<br/>
ie hât gesaget und hiute seit,<br/>
der haete vier manne craft,<br/>
diz was vier manne ritterschaft.<br/>
daz was der strit in eine sît.<br/>
sô was anderhalp der strît:<br/>
daz eine got, daz ander reht,<br/>
daz dritte was ir zweier kneht<br/>
und ir gewaerer dienestman,<br/>
der wol gewaere Tristan,<br/>
daz vierde was willeger muot,<br/>
der wunder in den noeten tuot.<br/>
die viere und jene viere<br/>
ûz den gebilde ich schiere<br/>
zwô ganze rotte oder ahte man,<br/>
als übel als ich doch bilden kan.
</p>
<p>
Ê dûhte iuch, daz diz maere<br/>
gâr ungevüege waere,<br/>
daz ûf zwein orsen zwei her<br/>
iemer möhten komen ze wer.<br/>
nû habt ir'z vür wâr vernomen,<br/>
daz hie zesamene waeren komen<br/>
under einem helme ieweder sît<br/>
vier ritter oder vier ritter strît.<br/>
die riten ouch zuo den zîten<br/>
vaste ûf ein ander strîten.<br/>
alsus kam ein geselleschaft,<br/>
Môrolt mit vier manne craft,<br/>
Tristanden alse ein dunre an.<br/>
der veige vâlandes man<br/>
der sluoc sô crefteclîche ûf in,<br/>
daz er im craft unde sin<br/>
vil nâch mit slegen haete benomen.<br/>
waere ime der schilt ze staten niht komen,<br/>
under dem er sich mit listen<br/>
kunde schirmen unde vristen,<br/>
weder helm noch halsperc<br/>
noch kein sîn ander kampfwerc<br/>
daz enhaete in dâ niht vür getragen,<br/>
ern haete in durch die ringe erslagen.<br/>
ern liez im nie die state geschehen,<br/>
daz er vor slegen möhte ûf gesehen.<br/>
sus gieng er in mit slegen an,<br/>
biz er'm mit slegen an gewan,<br/>
daz Tristan von der slege nôt<br/>
den schilt ze verre von im bôt<br/>
unde den schirm ze hôhe truoc,<br/>
biz er im durch daz diech sluoc<br/>
einen alsô hezlîchen slac,<br/>
der vil nâch hin zem tôde wac,<br/>
daz ime daz vleisch und daz bein<br/>
durch hosen und durch halsperc schein<br/>
und daz daz bluot ûf schraete<br/>
und after dem werde waete.<br/>
«wie dô?» sprach Môrolt «wiltu jehen?<br/>
hier an mahtû wol selbe sehen,<br/>
daz nieman unreht vüeren sol.<br/>
dîn unreht schînet hier an wol.<br/>
noch denke, wellestû genesen,<br/>
in welher wîse ez müge gewesen;<br/>
wan zwâre, Tristan, disiu nôt<br/>
diu ist dîn endeclîcher tôt.<br/>
ich eine enwende ez danne,<br/>
von wîbe noch von manne<br/>
sone wirdestû niemêr gesunt.<br/>
du bist mit eime swerte wunt,<br/>
daz toedic unde gelüppet ist.<br/>
arzât noch arzâte list<br/>
ernert dich niemer dirre nôt,<br/>
ez entuo mîn swester eine, Îsôt,<br/>
diu künegîn von Îrlande.<br/>
diu erkennet maneger hande<br/>
wurze und aller crûte craft<br/>
und arzâtlîche meisterschaft.<br/>
diu kan eine disen list<br/>
und anders nieman, der der ist.<br/>
diun ner dich, dû bist ungenesen.<br/>
wiltû mir noch gevolgic wesen<br/>
und mir des zinses jehende sîn,<br/>
mîn swester diu künigîn<br/>
diu muoz dich selbe heilen<br/>
und ich wil mit dir teilen<br/>
geselleclîche, swaz ich hân,<br/>
und wil dir nihtes abe gân,<br/>
dâ dich dîn wille zuo getreit.»<br/>
Tristan sprach: «mîne wârheit<br/>
und mîn êre die engibe ich<br/>
durch dîne swester noch durch dich.<br/>
ich hân in mîner vrîen hant<br/>
dâ her gevuort zwei vrîiu lant,<br/>
diu varnt ouch mit mir hinnen<br/>
oder ich muoz ir gewinnen<br/>
groezern schaden oder aber den tôt.<br/>
ouch enbin ich noch ze solher nôt<br/>
mit einer wunden niht getriben,<br/>
daz ez allez hier an sî beliben.<br/>
der kampf ist under uns beiden<br/>
ie noch vil ungescheiden.<br/>
der zins ist dîn tôt oder der mîn.<br/>
hie enmac niht anders ane gesîn.»<br/>
Hie mite ruorte er in aber an.<br/>
nu sprichet daz vil lîhte ein man,<br/>
ich selbe spriche ez ouch dar zuo:<br/>
«got unde reht, wâ sint sî nuo,<br/>
Tristandes strîtgesellen?<br/>
ob s'im iht helfen wellen,<br/>
des nimt mich michel wunder.<br/>
si sûment sich hier under.<br/>
ir rotte und ir geselleschaft<br/>
diu ist sêre worden schadehaft.<br/>
sine komen danne drâte,<br/>
sô koment s'al ze spâte.<br/>
von diu sô komen schiere!<br/>
hie rîtent zwêne an viere<br/>
und strîtent niuwan umbe ir leben.<br/>
daz selbe deist ouch sêre ergeben<br/>
an zwîvel unde an untrôst.<br/>
suln s'iemer werden erlôst,<br/>
daz muoz vil kurzlîche sîn!» -<br/>
got unde reht diu riten dô în<br/>
mit rehtem urteile,<br/>
ir rotte ze heile,<br/>
ir vînden ze valle.<br/>
hie begunden sî sich alle<br/>
gelîche rottieren:<br/>
viere wider vieren.<br/>
alsus reit schar wider schar.<br/>
und Tristan, alse er wart gewar<br/>
der sînen strîtgesellen,<br/>
dô wuohs im muot und ellen.<br/>
im brâhte sîn geselleschaft<br/>
beidiu herze unde craft.<br/>
daz ors er mit den sporn nam.<br/>
sô sêre er her gerüeret kam,<br/>
daz er nâch sîner gelust<br/>
hurtende mit des orses brust<br/>
den vînt sô sêre erschalte,<br/>
daz er'n zer erden valte<br/>
mit orse mit alle.<br/>
und alse er von dem valle<br/>
ein lützel sich erholte<br/>
und wider zem orse wolte,<br/>
nû was ouch Tristan iesâ dâ.<br/>
den helm den sluog er ime iesâ,<br/>
dar er waete al dort hin dan.<br/>
hie mite sô lief in Môrolt an.<br/>
durch die covertiure er sluoc<br/>
Tristandes orse abe den buoc,<br/>
daz ez under ime dar nider gesaz,<br/>
und er tete weder wirs noch baz,<br/>
wan sprang et anderhalp dervan.<br/>
Môrolt der listege man<br/>
den schilt ze rucke er kêrte,<br/>
als in sîn witze lêrte.<br/>
mit der hant sô greif er nider,<br/>
den helm den nam er aber wider.<br/>
er haete in sîner wîsheit<br/>
alsô gedâht und ûf geleit,<br/>
sô er wider z'orse kaeme,<br/>
daz er den helm ûf naeme<br/>
und rite aber Tristanden an.<br/>
nû er den helm ze sich gewan<br/>
und hin zem orse gâhete<br/>
und dem alsô genâhete,<br/>
daz er die hant zem brîtel liez<br/>
und den linken vuoz gestiez<br/>
wol vaste in den stegereif<br/>
und mit der hant den satel ergreif,<br/>
nu haete in ouch Tristan erzogen.<br/>
er sluoc im ûf dem satelbogen<br/>
daz swert und ouch die zeswen hant,<br/>
daz si beidiu vielen ûf den sant<br/>
mit ringen mit alle.<br/>
und under disem valle<br/>
gab er im aber einen slac<br/>
reht obene, dâ diu kuppe lac,<br/>
und truoc ouch der sô sêre nider,<br/>
dô er daz wâfen zucte wider,<br/>
daz von dem selben zucke<br/>
des swertes ein stucke<br/>
in sîner hirneschal beleip,<br/>
daz ouch Tristanden sider treip<br/>
ze sorgen und ze grôzer nôt:<br/>
ez haete in nâch brâht ûf den tôt.<br/>
Môrolt, daz trôstelôse her,<br/>
do er âne craft und âne wer<br/>
sô sêre türmelende gie<br/>
und sich an den val verlie,<br/>
«wie dô, wie dô?» sprach Tristan<br/>
«sô dir got, Môrolt, sag an,<br/>
ist dir dirre maere iht kunt?<br/>
mich dunket, dû sîst sêre wunt.<br/>
ich waene, dîn dinc übele stê.<br/>
swie ez mîner wunden ergê,<br/>
dir waere guoter wurze nôt.<br/>
swaz sô dîn swester Îsôt<br/>
von erzenîe hât gelesen,<br/>
des wirt dir nôt, wiltû genesen.<br/>
der rehte und der gewaere got<br/>
und gotes waerlîch gebot<br/>
die habent dîn unreht wol bedâht<br/>
und reht an mir ze rehte brâht.<br/>
der müeze mîn ouch vürbaz pflegen!<br/>
disiu hôhvart diu ist gelegen!»<br/>
hie mite trat er im nâher baz.<br/>
daz swert daz nam er und gab daz<br/>
ze beiden sînen handen.<br/>
er sluoc sînem anden<br/>
daz houbet mit der cuppen abe.
</p>
<p>
Sus kêrte er wider zuo der habe,<br/>
dâ er Môroldes schif dâ vant.<br/>
dâ saz er în und vuor zehant<br/>
gein dem stade und gein dem her.<br/>
aldâ gehôrte er bî dem mer<br/>
grôze vröude und grôze clage,<br/>
vröude unde clage, als ich iu sage.<br/>
der saelde an sîner sige lac,<br/>
den was ein saeleclîcher tac<br/>
und michel vröude erstanden.<br/>
si slageten mit handen,<br/>
si lobeten got mit munde,<br/>
si sungen an der stunde<br/>
ze himele michel sigeliet.<br/>
so was ez aber der vremeden diet,<br/>
den leiden gesten von Îrlant,<br/>
die dar wâren gesant,<br/>
ze michelem leide ertaget.<br/>
von den wart als vil geclaget,<br/>
als von disen gesungen.<br/>
si wunden unde twungen<br/>
ir jâmer under ir henden.<br/>
die jâmerigen ellenden,<br/>
die clagenden Îrlandaere,<br/>
die wîle si in ir swaere<br/>
ze schiffen wolten gâhen,<br/>
Tristan begunde in nâhen<br/>
und an dem stade bekam er in.<br/>
«ir hêrren» sprach er «kêret hin,<br/>
enpfâhet jenez zinsreht,<br/>
daz ir dort ûf dem werde seht,<br/>
und bringet iuwerm hêrren heim<br/>
und saget im, daz mîn oeheim<br/>
der künic Marke und sîniu lant<br/>
diu senden ime den prîsant<br/>
unde enbieten ime dâ bî:<br/>
swenne ez an sînem willen sî,<br/>
daz er's geruoche unde ger,<br/>
daz er sîne boten her<br/>
nâch solhem zinse sende,<br/>
wir enlâzen s'îtelhende<br/>
niemer wider gekêren.<br/>
mit sus getânen êren<br/>
sende wir s'im hinnen,<br/>
swie kûme wir'z gewinnen.»<br/>
und swaz hier under rede ergie,<br/>
mit dem schilte dacte er ie<br/>
daz bluot und die wunden<br/>
vor den unkunden<br/>
und ernerte in ouch daz selbe sider.<br/>
wan jene die kâmen alsô wider,<br/>
daz ez ir keiner nie bevant.<br/>
wan si schieden dan zehant<br/>
und vuoren hin zem werde sâ<br/>
und vunden vür ir hêrren dâ<br/>
einen zestucketen man.<br/>
den selben vuorten s'ouch von dan.
</p>
<p>
Nu sî ze lande kâmen,<br/>
ze handen si nâmen<br/>
den jaemerlîchen prîsant,<br/>
der bî in dar was gesant.<br/>
diu stucke meine ich elliu driu.<br/>
zesamene leiten si diu,<br/>
daz ieman iht dâ von verlür.<br/>
ir hêrren truogen sî si vür<br/>
und seiten ime, als ich ê las,<br/>
vil rehte als ime enboten was.<br/>
ich waene und versihe mich wol,<br/>
des ich mich wol versehen sol:<br/>
der künec Gurmûn Gemuotheit<br/>
der haete unmuot und michel leit<br/>
und gieng in ouch des nôt an.<br/>
er verlôs an disem einen man<br/>
herze unde muot, trôst unde craft<br/>
und maneges mannes ritterschaft.<br/>
diu schîbe, diu sîn êre truoc,<br/>
die Môrolt vrîlîche sluoc<br/>
in den bîlanden allen,<br/>
diu was dô nider gevallen.<br/>
diu künigîn sîn swester,<br/>
der leit was aber noch vester,<br/>
ir jâmer unde ir clagenôt.<br/>
sî unde ir tohter Îsôt<br/>
die quelten manege wîs ir lîp,<br/>
als ir wol wizzet, daz diu wîp<br/>
vil nâhe gênde clage hânt,<br/>
dâ in diu leit ze herzen gânt.<br/>
si sâhen disen tôten man<br/>
durch niht niwan durch jâmer an,<br/>
durch daz ir herzeswaere<br/>
al deste groezer waere.<br/>
daz houbet kusten s'und die hant,<br/>
diu in liute unde lant<br/>
haete gemachet undertân,<br/>
als ich hie vor gesaget hân.<br/>
des houbetes wunden<br/>
besâhen s'oben und unden<br/>
ange unde jaemerlîche.<br/>
nû ersach diu sinnerîche,<br/>
diu wîse küniginne<br/>
die scharten dar inne.<br/>
si besante ein cleinez zengelîn;<br/>
dâ mite sô reichte sî dar în<br/>
unde gewan die scharten dan.<br/>
sî unde ir tohter sâhen s'an<br/>
mit jâmer und mit leide<br/>
und nâmen sî dô beide<br/>
und leiten sî in einen schrîn,<br/>
dâ sît daz selbe stuckelîn<br/>
Tristanden brâhte ze nôt.
</p>
<p>
Nû hêrre Môrolt der ist tôt.<br/>
tribe ich nu michel maere<br/>
von ir aller swaere<br/>
und von ir clage, waz hülfe daz?<br/>
uns waere nihtes deste baz.<br/>
wer möhte ir aller leit beclagen?<br/>
Môrolt der wart ze grabe getragen,<br/>
begraben alse ein ander man.<br/>
Gurmûn dô trûren began<br/>
und hiez gebieten al zehant<br/>
über al daz rîche z'Îrlant,<br/>
daz man genôte naeme war,<br/>
swaz in der werlde lebendes dar<br/>
von Curnewâle kaeme,<br/>
daz man ime den lîp naeme,<br/>
ez waere wîp oder man.<br/>
diz gebot und dirre ban<br/>
der gie vür sich sô sêre,<br/>
daz nieman keine kêre<br/>
ze keiner slahte stunde<br/>
dâ hin gehaben kunde<br/>
von curnewalscher diete,<br/>
daz er dekeine miete<br/>
möhte gebieten oder gegeben,<br/>
ez engienge im niuwan an daz leben,<br/>
biz maneger muoter kint dâ van<br/>
unschuldeclîche schaden gewan.<br/>
und was daz allez âne nôt,<br/>
wan Môrolt lac billîche tôt.<br/>
der was niwan an sîner craft<br/>
und niht an gote gemuothaft<br/>
und vuorte z'allen zîten<br/>
ze allen sînen strîten<br/>
gewalt unde hôhvart,<br/>
in den er ouch gevellet wart.<br/>
<h2>Tantris</h2>
</p>
<p>
gedrungen mit ir gruoze<br/>
ze orse und ze vuoze.<br/>
si enpfiengen in vrôlîche.<br/>
künec unde künicrîche<br/>
dien gelebeten nie sô lieben tac,<br/>
des man in wol getrûwen mac.<br/>
wan in was ûf erstanden<br/>
grôz êre ûz sînen handen.<br/>
ir aller laster unde ir leit<br/>
daz haete er eine hin geleit.<br/>
und aber die wunden, die er truoc,<br/>
die beclageten sî genuoc<br/>
und gieng in sêre nâhen.<br/>
wan sî sich aber versâhen,<br/>
daz er von dirre swaere<br/>
schiere genesen waere,<br/>
done ahten sî'z ze nihte.<br/>
si vuorten in in rihte<br/>
hin wider zem palas under in.<br/>
wol balde entwâfenten si in<br/>
und schuofen ime senfte unde gemach,<br/>
als er oder ieman vor gesprach.<br/>
arzâte man besande,<br/>
von bürgen und von lande<br/>
die allerbesten die man vant.<br/>
wie dô? die wâren besant,<br/>
die leiten allen ir sin<br/>
mit arzâtlîchem liste an in.<br/>
waz truoc daz vür oder waz half daz?<br/>
im was doch nihtes deste baz.<br/>
daz s'alle samet wisten<br/>
von arzâtlîchen listen,<br/>
daz enmohte im niht ze staten gestân.<br/>
daz gelüppe was alsô getân,<br/>
daz sî'z mit nihte kunden<br/>
gescheiden von der wunden,<br/>
unz ez im al den lîp ergienc<br/>
und eine varwe gevienc<br/>
sô jaemerlîcher hande,<br/>
daz man in kûme erkande.<br/>
dar zuo gevie der selbe slac<br/>
einen sô griulîchen smac,<br/>
daz ime daz leben swârte,<br/>
sîn eigen lîp unmârte.<br/>
ouch was sîn meistez ungemach,<br/>
daz er daz alle zît wol sach,<br/>
daz er den begunde swâren,<br/>
die sîne vriunde ê wâren,<br/>
und erkande ie baz unde baz<br/>
Môroldes rede. ouch haete er daz<br/>
ê mâles dicke wol vernomen,<br/>
wie schoene und wie vollekomen<br/>
Îsôt sîn swester waere.<br/>
wan von ihr vlouc ein maere<br/>
in allen den bîlanden,<br/>
diu ir namen erkanden:<br/>
diu wîse Îsôt, diu schoene Îsôt<br/>
diu liuhtet alse der morgenrôt.<br/>
Tristan der sorchafte man<br/>
hie gedâhte er z'allen zîten an<br/>
und wiste wol: solt er genesen,<br/>
daz enkünde niemer gewesen<br/>
wan eine von ir liste,<br/>
diu disen list dâ wiste,<br/>
diu sinnerîche künigîn.<br/>
wie'z aber möhte gesîn,<br/>
des enkunde er niht betrahten.<br/>
nu begunde er aber daz ahten,<br/>
sît ez sîn tôt doch waere,<br/>
sô waere im alsô maere<br/>
der lîp gewâget oder tôt<br/>
als disiu tôtlîche nôt.<br/>
hie mite besazte er sînen sin,<br/>
er wolte binamen dâ hin,<br/>
er engienge im, swie got wolte,<br/>
genaese, ob er solte.<br/>
sînen oeheim den besande er.<br/>
er seite im al von ende her<br/>
sîn tougen unde sînen muot,<br/>
als ein vriunt sînem vriunde tuot,<br/>
wes im wille waere<br/>
nâch Môroldes maere.<br/>
diz geviel im übele unde wol.<br/>
wan daz man schaden ze noeten sol<br/>
dulten, als man beste kan.<br/>
under zwein übelen kiese ein man,<br/>
daz danne minner übel ist.<br/>
daz selbe ist ouch ein nütze list.<br/>
sus wurden sî zwêne under in zwein<br/>
ir dinges alles inein,<br/>
als ez ouch allez gendet wart,<br/>
wie er volante sîne vart:<br/>
wie manz verswîgen solte,<br/>
daz er z'Îrlanden wolte;<br/>
wie man solte sagen maere,<br/>
daz er in Salerne waere<br/>
durch sînes lîbes genist.<br/>
nu disiu rede besetzet ist,<br/>
Curvenal wart ouch besant.<br/>
dem selben sageten s'ouch zehant<br/>
ir beider willen unde ir muot.<br/>
diz dûhte Curvenâlen guot<br/>
und jach, er wolte mit im wesen,<br/>
mit ime ersterben oder genesen.<br/>
und alse ez âbendende wart,<br/>
nu bereite man in zuo z'ir vart<br/>
eine barken unde ein schiffelîn<br/>
und schuof in vollen rât dar în<br/>
an lîpnar unde an spîse,<br/>
an anderre schifwîse.<br/>
da wart der arme Tristan<br/>
mit maneger clage getragen an<br/>
vil tougenlîche unde alsô,<br/>
daz dirre schiffunge dô<br/>
vil lützel ieman wart gewar,<br/>
wan die man ouch besande dar.<br/>
sînem oeheime Marke<br/>
dem bevalh er harte starke<br/>
sîn gesinde und ander sîn dinc.<br/>
daz sînes dinges iemer rinc<br/>
von ein ander kaeme,<br/>
biz man von ime vernaeme<br/>
gewislîchiu maere,<br/>
wie'z ime ergangen waere.<br/>
sîne harphen er besande.<br/>
die vuorte er ouch von lande<br/>
und sînes dinges nie niht mê.
</p>
<p>
Hie mite so stiezen s'an den sê.<br/>
sus vuoren sî von dannen<br/>
niwan mit ahte mannen.<br/>
die selben haeten ouch ir leben<br/>
ze bürgen und ze pfande geben<br/>
und ouch versichert bî gote,<br/>
daz s'ûz ir zweier gebote<br/>
niemer vuoz getraeten.<br/>
nu sî geschiffet haeten<br/>
und Marke nâch Tristande sach,<br/>
sîn kurzewîle und sîn gemach,<br/>
ich weiz wol, daz was cleine.<br/>
ze herzen und ze beine<br/>
gieng ime daz selbe scheiden.<br/>
wan daz ez aber in beiden<br/>
ze vröuden und ze liebe kam.<br/>
nu daz daz lantvolc vernam,<br/>
mit wie getâner swaere<br/>
Tristan gevaren waere<br/>
hin wider Salerne durch genesen,<br/>
waere er ir aller kint gewesen,<br/>
sîn leit enwaere in allen nie<br/>
nâher gegangen, danne ez gie.<br/>
und wan im ouch sîn ungemach<br/>
in ir dieneste geschach,<br/>
al deste nâher gieng ez in.<br/>
Nu Tristan der vuor allez hin<br/>
über state und über maht<br/>
beidiu tac unde naht<br/>
die rihte wider Îrlant,<br/>
als in des marnaeres hant<br/>
wol geleiten kunde.<br/>
und als daz schif begunde<br/>
Îrlande alsô genâhen,<br/>
daz sî daz lant wol sâhen,<br/>
Tristan den stiurmeister bat,<br/>
daz er sich gein der houbetstat<br/>
ze Develîne wante,<br/>
wan er daz wol erkante,<br/>
daz diu wîse küniginne<br/>
haete ir wesen dar inne.<br/>
des endes er dô gâhete.<br/>
und alse er ir genâhete,<br/>
daz er si kôs und ebene sach,<br/>
«seht hêrre» er zuo Tristande sprach<br/>
«ich sihe die stat: waz râtet ir?»<br/>
Tristan dô sprach: «dâ sulen wir<br/>
hie enkeren unde belîben,<br/>
disen âbent hie vertrîben<br/>
und ouch der naht ein teil hie sîn.»<br/>
sus wurfen sî den anker în<br/>
und ruoweten den âbent dâ.<br/>
und in der naht dô hiez er sâ<br/>
gein der stat hin lâzen gân.<br/>
und alse daz dô was getân,<br/>
daz sî sô nâhe kâmen,<br/>
daz s'ir gemerke nâmen<br/>
eine halbe mîle von der stat,<br/>
Tristan ime dô geben bat<br/>
daz aller ermeste gewant,<br/>
daz man in der barken vant.<br/>
und als man ime daz ane getete,<br/>
er hiez sich legen an der stete<br/>
ûz der barken in daz schiffelîn.<br/>
sîne harpfen hiez er ouch dar în<br/>
und in der mâze spîse geben,<br/>
daz er ir möhte geleben<br/>
drî tage oder viere.<br/>
nû diz was allez schiere<br/>
nâch sînem willen getân.<br/>
Curvenâlen hiez er vür sich gân<br/>
und ouch die schifman mit im.<br/>
«vriunt Curvenal» sprach er «nû nim<br/>
dise barken und diz liut an dich<br/>
und pflig ir schône und wol durch mich<br/>
alle stunde und alle zît!<br/>
und alse ir wider komen sît,<br/>
sô lône in alsô rîche,<br/>
daz s'unser heinlîche<br/>
getriuwelîche mit uns tragen<br/>
und nieman niht hier umbe sagen.<br/>
und kêre balde wider heim.<br/>
grüeze mînen oeheim<br/>
und sage im daz, daz ich noch lebe<br/>
und müge ouch noch mit gotes gebe<br/>
wol vürbaz leben unde genesen.<br/>
er ensol niht leidic umbe mich wesen.<br/>
und sage im daz zewâre,<br/>
ich kome in disem jâre,<br/>
ist daz ich genesen sol.<br/>
gelinget mînen dingen wol,<br/>
daz wirt im schiere bekant.<br/>
sage in den hof und in daz lant,<br/>
daz ich belîbe in dirre nôt<br/>
under wegen ûf der verte tôt.<br/>
mîn gesinde, daz ich noch dâ habe,<br/>
des lâ binamen niht komen abe.<br/>
sich, daz si mîn dâ bîten<br/>
biz zuo den selben zîten,<br/>
als ich dir hie gesaget hân.<br/>
und ist aber ez alsô getân,<br/>
daz mir in dirre jâres vrist<br/>
gelücke niht geschehen ist,<br/>
sô muget ir iuch mîn wol bewegen,<br/>
sô lât ir got der sêle pflegen<br/>
und nemet ir iuwer selbe war:<br/>
sô nim dû mîn liut unde var<br/>
hin heim ze Parmenîe wider<br/>
und lâ dich bî Rûâle nider,<br/>
mînem lieben vater. dem sage von mir,<br/>
daz er mir mîner triuwe an dir<br/>
durch sîne triuwe lône<br/>
und biete dir ez schône<br/>
und tugentlîche, als er wol kan,<br/>
und underwîse in ouch dar an:<br/>
die mir habent gedienet her,<br/>
daz er mich an den gewer<br/>
einer bete und keiner mê:<br/>
als iegelîches dienest stê,<br/>
daz er im danke und lône alsô.<br/>
nû lieben liute» sprach er dô<br/>
«hie mite sô sît ir gote ergeben,<br/>
vart iuwer strâze und lât mich sweben.<br/>
ich muoz ze disen zîten<br/>
der gotes genâden bîten.<br/>
sô habet ouch ir zît, daz ir vart,<br/>
iuwern lîp und iuwer leben bewart.<br/>
ez nâhet vaste gein dem tage.»<br/>
sus kêrten sî mit maneger clage<br/>
und mit manegem jâmer hin.<br/>
mit manegem trahene liezen s'in<br/>
swebende ûf dem wilden sê.<br/>
in getete nie scheiden alsô wê.<br/>
ein iegelîch getriuwer man,<br/>
der ie getriuwen vriunt gewan<br/>
und weiz, wie man den meinen sol,<br/>
entriuwen der verstât sich wol<br/>
umbe Curvenâles swaere.<br/>
swie swaere im aber waere<br/>
al sîn herze und al sîn sin,<br/>
sô schiffete er doch allez hin.
</p>
<p>
Tristan beleip al eine dâ.<br/>
der swebete dâ wâ unde wâ<br/>
mit jâmer und mit sorgen<br/>
unz an den liehten morgen.<br/>
unde als die von Develîn<br/>
daz wîselôse schiffelîn<br/>
in dem wâge ersâhen,<br/>
sie hiezen balde gâhen<br/>
und nemen des schiffelînes war.<br/>
die boten die kêrten iesâ dar.<br/>
nu sî begunden nâhen<br/>
und dannoch nieman sâhen,<br/>
nu gehôrten s'al dort her<br/>
suoze unde nâch ir herzen ger<br/>
eine süeze harpfen clingen<br/>
und mit der harpfen singen<br/>
einen man sô rehte suoze,<br/>
daz sîz in z'eime gruoze<br/>
und ze âventiure nâmen<br/>
und von der stat nie kâmen,<br/>
die wîle er harpfete unde sanc.<br/>
diu vröude diu was aber unlanc,<br/>
die sî von im haeten an der stete,<br/>
wan swaz er in dâ spiles getete<br/>
mit handen oder mit munde,<br/>
daz engie niht von grunde:<br/>
daz herze dazn was niht dermite.<br/>
so enist ez ouch niht spiles site,<br/>
daz man'z dekeine wîle tuo,<br/>
daz herze daz enstê darzuo.<br/>
al eine geschehe es harte vil,<br/>
ez enheizet doch niht rehte spil,<br/>
daz man sus ûzen hin getuot<br/>
âne herze und âne muot.<br/>
wan daz diu jugent Tristanden<br/>
mit munde und ouch mit handen<br/>
ir z'einer kurzewîle twanc,<br/>
daz er ir harpfete unde sanc,<br/>
ez was dem marteraere<br/>
ein marter unde ein swaere.<br/>
und alse er sîn spil dô verliez,<br/>
daz ander schif dar nâher stiez.<br/>
sus griffen s'an sîn schiffelîn<br/>
und warten widerstrît dar în.
</p>
<p>
Nu si sîn begunden nemen war<br/>
und in sô jaemerlîche var<br/>
und sô getânen sâhen,<br/>
nu begunde ez in versmâhen,<br/>
daz er daz wunder kunde<br/>
mit handen und mit munde.<br/>
doch gruozten s'in als einen man,<br/>
der guoten gruoz verdienen kan,<br/>
mit munde und ouch mit handen<br/>
und bâten dô Tristanden,<br/>
daz er in seite maere,<br/>
wie'z ime ergangen waere.<br/>
«diz sage ich iu» sprach Tristan<br/>
«ich was ein höfscher spilman<br/>
und kunde genuoge<br/>
höfscheit unde vuoge.<br/>
sprechen unde swîgen,<br/>
lîren unde gîgen,<br/>
harpfen unde rotten,<br/>
schimpfen unde spotten,<br/>
daz kunde ich allez alsô wol,<br/>
als sô getân liut von rehte sol.<br/>
dâ mite gewan ich sô genuoc,<br/>
biz mich daz guot über truoc<br/>
und mêre haben wolte,<br/>
dan ich von rehte solte.<br/>
sus liez ich mich an koufrât,<br/>
daz mir den lîp verrâten hât.<br/>
zuo gesellen ich gewan<br/>
einen rîchen koufman<br/>
und luode wir zwêne einen kiel<br/>
mit allem dem, als uns geviel,<br/>
dâ heime ze Hispanje<br/>
und wolten ze Britanje.<br/>
alsus bestuont uns ûf dem mer<br/>
in einem schiffe ein roupher,<br/>
die nâmen uns cleine unde grôz<br/>
und sluogen mînen koufgenôz<br/>
und allez, daz dâ lebende was.<br/>
daz aber ich eine genas<br/>
mit dirre wunden, die ich hân,<br/>
daz hât diu harpfe getân,<br/>
an der ir iegelîcher sach,<br/>
als ich in selbe verjach,<br/>
ich waere ein art spilman.<br/>
sus gewan ich in mit noeten an<br/>
diz selbe cleine schiffelîn<br/>
und sô vil spîse dar în,<br/>
daz ich ir hân biz her gelebet.<br/>
sus bin ich eine sider geswebet<br/>
mit marter und mit maneger clage<br/>
wol vierzic naht und vierzic tage,<br/>
swar mich die winde sluogen,<br/>
die wilden ünde truogen<br/>
wîlent her und wîlent hin.<br/>
und enkan niht wizzen, wâ ich bin,<br/>
und weiz noch minre, war ich sol.<br/>
nu tuot ir hêrren alsô wol,<br/>
daz iu lône unser trehtîn,<br/>
und helfet mir, dâ liute sîn!»<br/>
«Geselle» sprâchen aber die boten<br/>
«dîner süezen stimme und dîner noten<br/>
der soltu hie geniezen.<br/>
dune solt niht langer vliezen<br/>
âne trôst und âne rât.<br/>
swaz sô dich her gevüeret hât,<br/>
got oder wazzer oder wint,<br/>
wir bringen dich, dâ liute sint.»<br/>
diz tâten s'ouch: si vuorten in<br/>
mit schiffe mit alle hin<br/>
reht in die stat, als er si bat.<br/>
sîn schif daz haften s'an den stat<br/>
und sprâchen aber: «sich, spilman,<br/>
nim war, sich dise burc an<br/>
und dise schoene stat hie bî.<br/>
weistu noch, waz stete ez sî?»<br/>
«nein hêrre, in weiz niht, waz ez ist.»<br/>
«sô sage wir dir daz, daz du bist<br/>
ze Develîne in Îrlant.»<br/>
«des lobe ich den heilant,<br/>
daz ich doch under liuten bin!<br/>
wan eteswer ist under in,<br/>
der sîne güete an mir begât<br/>
und tuot mir eteslîchen rât.»
</p>
<p>
Hie mite kêrten die boten hin<br/>
unde begunden under in<br/>
mit rede von sînen sachen<br/>
vil michel wunder machen.<br/>
si seiten wider ze maere,<br/>
daz in widervaren waere<br/>
âventiure an einem man,<br/>
dâ man sich es lützel an<br/>
und niemer solte versehen.<br/>
si seiten, alse ez was geschehen:<br/>
ê sî dar nâher kaemen,<br/>
daz s'aldort her vernaemen<br/>
einen alsô süezen harpfen clanc<br/>
und mit der harpfen einen sanc.<br/>
got möhte in gerne hoeren<br/>
in sînen himelkoeren.<br/>
und jâhen, daz daz waere<br/>
ein armer marteraere,<br/>
ein tôtwunder spilman.<br/>
«wol hin, ir seht ez ime wol an,<br/>
er stirbet morgen oder noch.<br/>
und in der marter hat er doch<br/>
einen muot sô lebelîchen.<br/>
in allen künicrîchen<br/>
envünde man ein herze niht,<br/>
daz alsô grôzer ungeschiht<br/>
möhte genemen sô cleine war.»<br/>
Die burgaere kêrten dar<br/>
und triben maneger hande<br/>
maere mit Tristande<br/>
und vrâgeten in sus unde sô.<br/>
aber seite er iegelîchem dô<br/>
in der gelegenheite,<br/>
als er den boten ê seite.<br/>
sus baten s'in, er harpfete in.<br/>
und er kêrte allen sînen sin<br/>
an ir gebot und an ir bete,<br/>
wan er'z von allem herzen tete.<br/>
swâ mite er sich in kunde<br/>
mit handen oder mit munde<br/>
gelieben, daz was al sîn ger,<br/>
des vleiz er sich und daz tete er.<br/>
und alse der arme spilman<br/>
wider sînes lîbes state began<br/>
sîn harpfen und sîn singen<br/>
sô rehte suoze bringen,<br/>
ez begunde s'alle erbarmen.<br/>
sus hiezen sî den armen<br/>
ûz sînem schiffelîne tragen<br/>
und einem arzâte sagen,<br/>
daz er'n ze hûse naeme.<br/>
und swaz im rehte kaeme,<br/>
daz er des vlîz haete<br/>
und umbe ir guot im taete<br/>
beidiu helfe unde gemach.<br/>
diz wart getân und diz geschach.<br/>
und alse er'n heim brâhte,<br/>
al sîn gemach bedâhte,<br/>
alse er'z allerbeste<br/>
von sînem liste weste,<br/>
dô half ez allez cleine.<br/>
diz maere wart gemeine<br/>
über al die stat ze Develîn.<br/>
ein schar gienc ûz, diu ander în<br/>
und clageten sîn ungemach.
</p>
<p>
In der wîle ez dô geschach,<br/>
daz ein pfaffe dar în kam<br/>
und sîne vuoge vernam<br/>
an handen unde an munde.<br/>
wan er ouch selbe kunde<br/>
list unde kunst genuoge,<br/>
mit handen manege vuoge<br/>
an iegelîchem seitspil<br/>
und kunde ouch vremeder sprâche vil.<br/>
an vuoge unde an höfscheit<br/>
haete er gewendet unde geleit<br/>
sîne tage und sîne sinne.<br/>
der was der küniginne<br/>
meister unde gesinde<br/>
und haete sî von kinde<br/>
gewitzeget sêre<br/>
an maneger guoten lêre,<br/>
mit manegem vremedem liste,<br/>
den sî von im wiste.<br/>
ouch lêrte er ie genôte<br/>
ir tohter Îsôte,<br/>
die erwünscheten maget,<br/>
von der diu werlt elliu saget<br/>
und von der disiu maere sint:<br/>
diu was ir einegez kint,<br/>
und haete alle ir vlîzekeit<br/>
sît des tages an sî geleit,<br/>
daz s'iht gelernen kunde<br/>
mit handen oder mit munde.<br/>
die haete er ouch in sîner pflege.<br/>
die lêrte er dô und alle wege<br/>
beidiu buoch und seitspil.<br/>
dô der an Tristande alse vil<br/>
schoener künste und vuoge ersach,<br/>
in erbarmete sîn ungemach<br/>
vil inneclîche sêre<br/>
und enbeite ouch dô niemêre.<br/>
er gie zer küniginne dan<br/>
und seite ir, daz ein spilman<br/>
in der stat dâ waere,<br/>
der waere ein marteraere<br/>
und tôt mit lebendem lîbe<br/>
und daz nie man von wîbe<br/>
sîner künste als ûz erkorn<br/>
noch baz gemuot würde geborn.<br/>
«â» sprach er «edeliu künigîn,<br/>
möhte ez iemer gesîn,<br/>
daz wir dar zuo gedaehten,<br/>
daz wir in eteswar braehten,<br/>
dar ir mit vuoge kaemet,<br/>
daz wunder vernaemet,<br/>
daz ein sterbender man<br/>
als inneclîche suoze kan<br/>
geharpfen unde gesingen<br/>
und doch an sînen dingen<br/>
weder rât noch helfe kan gewesen.<br/>
wan ern kan niemer genesen.<br/>
sîn meister und sîn arzât,<br/>
der sîn biz her gepflegen hât,<br/>
der hât in ûz der pflege gelân,<br/>
ern mag im niht ze staten gestân<br/>
mit keiner slahte sinne.»<br/>
«Sich» sprach diu küniginne<br/>
«ich sol den kameraeren sagen,<br/>
müge er ez iemer vertragen<br/>
und verdoln, daz man in handele<br/>
und under handen wandele,<br/>
daz sî'n uns her ûf bringen,<br/>
ob ime ze sînen dingen<br/>
dekeiner slahte helfe tüge<br/>
oder obe in iht generen müge.»
</p>
<p>
Diz wart getân und diz geschach.<br/>
nu daz diu künigîn gesach<br/>
sîn angest al begarwe,<br/>
die wunden unde ir varwe,<br/>
nu erkande sîz gelüppe dâ.<br/>
«ach armer spilman» sprach si sâ<br/>
«dû bist mit gelüppe wunt.»<br/>
«ine weiz» sprach Tristan sâ zestunt<br/>
«ine kan niht wizzen, waz ez ist,<br/>
wan mir enmac kein arzâtlist<br/>
gehelfen noch gevrumen hie zuo.<br/>
nune weiz ich mêre, waz getuo,<br/>
wan daz ich mich gote muoz ergeben<br/>
und leben, die wîle ich mac geleben.<br/>
swer aber genâde an mir begê,<br/>
sît ez mir kumberlîche stê,<br/>
dem lône got: mirst helfe nôt,<br/>
ich bin mit lebendem lîbe tôt.»<br/>
Diu wîse sprach im aber zuo:<br/>
«spilman, sag an, wie heizestuo?»<br/>
«vrouwe, ich heize Tantris.»<br/>
«Tantris, nu wis an mir gewis,<br/>
daz ich dich binamen neren sol.<br/>
wis gemuot, und gehabe dich wol!<br/>
ich wil dîn arzât selbe sîn.»<br/>
«genâde, süeziu künigîn,<br/>
diu zunge diu gruone iemer,<br/>
daz herze ersterbe niemer,<br/>
diu wîsheit diu müeze iemer leben,<br/>
den helfelôsen helfe geben,<br/>
dîn name der müeze werden<br/>
gewerdet ûf der erden!»<br/>
«Tantris» sprach aber diu künigîn<br/>
«möhte ez an dînen staten gesîn,<br/>
wan dazt aber alse uncreftic bist,<br/>
als ez kein wunder an dir ist,<br/>
sô hôrte ich gerne harpfenspil.<br/>
des kanstu, hoere ich sagen, vil.»<br/>
«nein vrouwe, sprechet alsô niht.<br/>
mich enirret kein mîn ungeschiht,<br/>
ine tuo und müge ez harte wol,<br/>
daz iuwer dienest wesen sol.»<br/>
sus wart sîn harpfe dar besant.<br/>
ouch besande man zehant<br/>
die jungen küniginne.<br/>
daz wâre insigel der minne,<br/>
mit dem sîn herze sider wart<br/>
versigelt unde vor verspart<br/>
aller der werlt gemeiner<br/>
niuwan ir al einer,<br/>
diu schoene Îsôt si kam ouch dar<br/>
und nam vil vlîzeclîche war,<br/>
dâ Tristan harpfende saz.<br/>
nu harpfete er ouch michel baz,<br/>
dan er ie dâ vor getaete.<br/>
wan er gedingen haete,<br/>
sîn ungelücke waere hin,<br/>
dâ sang er unde harphete in<br/>
niht alse ein lebelôser man,<br/>
er vieng ez lebelîchen an<br/>
und alse der wol gemuote tuot.<br/>
er machete ez in sô rehte guot<br/>
mit handen und mit munde,<br/>
daz er in der kurzen stunde<br/>
ir aller hulde alsô gevienc,<br/>
daz ez im z'allem guote ergienc.<br/>
und al des spiles, des er getete,<br/>
beide anderswâ und an der stete,<br/>
sô smacte ie der veige slac<br/>
und machete einen solhen smac,<br/>
daz nieman keine stunde<br/>
bî ime belîben kunde.
</p>
<p>
Aber sprach diu küniginne dô:<br/>
«Tantris, swenne ez gevüege alsô,<br/>
daz dir dîn dinc alsô gestê,<br/>
daz dirre smac an dir zergê<br/>
und ieman bî dir müge genesen,<br/>
sô lâ dir wol bevolhen wesen<br/>
dise jungen maget Îsôte,<br/>
diu lernete ie genôte<br/>
diu buoch und dar zuo seitspil<br/>
und kan des ouch billîche vil<br/>
nâch den tagen und nâch der vrist,<br/>
als sî derbî gewesen ist.<br/>
und kanstu keiner lêre<br/>
und keiner vuoge mêre<br/>
danne ir meister oder ich,<br/>
des underwîse sî durch mich.<br/>
dar umbe wil ich dir dîn leben<br/>
und dînen lîp ze miete geben<br/>
wol gesunt und wol getân.<br/>
diu mag ich geben unde lân,<br/>
diu beidiu sint in mîner hant.»<br/>
«jâ ist ez danne alsô gewant»<br/>
sprach aber der sieche spilman<br/>
«daz ich sô wider komen kan<br/>
und mit spil genesen sol,<br/>
ob got wil, sô genise ich wol.<br/>
saeligiu küniginne,<br/>
sît daz iuwer sinne<br/>
alsô stânt, als ir dâ saget,<br/>
umbe iuwer tohter die maget,<br/>
sô trûwe ich harte wol genesen.<br/>
ich hân der buoche gelesen<br/>
in der mâze und alsô vil,<br/>
daz ich mir wol getrûwen wil,<br/>
ich gediene iu wol ze danke an ir.<br/>
dâ zuo sô weiz ich wol an mir,<br/>
daz mîner jâre kein man<br/>
sô manic edele seitspil kan.<br/>
swaz ir dar über geruochet<br/>
und her ze mir gesuochet,<br/>
daz ist allez getân,<br/>
als verre als ich's state hân.»<br/>
Sus beschiet man ime ein kamerlîn<br/>
und schuof im alle tage dar în<br/>
alle die pflege und daz gemach,<br/>
daz er selbe vor gesprach.<br/>
alrêrste was diu wîsheit<br/>
ze vrumen und ze staten geleit,<br/>
die er in dem schiffe begienc,<br/>
dô er den schilt zer sîten hienc<br/>
und barc sîne wunden<br/>
vor den unkunden,<br/>
vor der îrlandeschen diet,<br/>
dô sî von Curnewâle schiet.<br/>
hie von sô was in unkunt<br/>
und enwisten niht, daz er was wunt.<br/>
wan haeten s'iht bevunden<br/>
umbe keine sîne wunden,<br/>
sô wol als in daz was erkant,<br/>
wie'z umbe die wunden was gewant,<br/>
die Môrolt mit dem swerte sluoc,<br/>
daz er in allen noeten truoc,<br/>
ezn waere Tristande nie<br/>
ergangen, alse ez ime ergie.<br/>
nû half aber ime, daz er genas,<br/>
daz er sô vorbedaehtic was.<br/>
hie mac ein man erkennen an<br/>
und wizzen wol, wie dicke ein man<br/>
guote vorbedaehte<br/>
ze guotem ende braehte,<br/>
der gerne sinnebaere<br/>
und vorbesihtic waere.
</p>
<p>
Diu wîse küniginne<br/>
diu kêrte alle ir sinne<br/>
und alle ir witze dar an,<br/>
wie sî generte einen man,<br/>
umbe des lîp und umbe des leben<br/>
si gerne haete gegeben<br/>
ir lîp und alle ir êre.<br/>
si hazzete in noch mêre<br/>
dan sî sich selben minnete.<br/>
und swes si sich versinnete,<br/>
daz ime ze senfte und ze vromen<br/>
und ze heile möhte komen,<br/>
dâ was si spâte unde vruo<br/>
betrehtic unde gescheffec zuo.<br/>
daz enwas kein wunderlîch geschiht.<br/>
sine erkande ir vîndes niht.<br/>
und möhte sî daz wizzen,<br/>
an wen sî was vervlizzen<br/>
und wem sî half ûz tôdes nôt.<br/>
waere iht ergers danne der tôt,<br/>
den haete s'ime zewâre gegeben<br/>
vil michel gerner dan daz leben.<br/>
nu enwiste aber sî dâ niuwan guot<br/>
und truog im niuwan guoten muot.
</p>
<p>
Ob ich iu nû vil seite<br/>
und lange rede vür leite<br/>
von mîner vrouwen meisterschaft,<br/>
wie wunderlîche guote craft<br/>
ir arzenîe haete<br/>
und wie s'ir siechen taete,<br/>
waz hülfe ez und waz solte daz?<br/>
in edelen ôren lûtet baz<br/>
ein wort, daz schône gezimt,<br/>
dan daz man ûz der bühsen nimt.<br/>
als verre als ichz bedenken kan,<br/>
so sol ich mich bewarn dar an,<br/>
daz ich iu iemer wort gesage,<br/>
daz iuwern ôren missehage<br/>
und iuwerm herzen widerstê.<br/>
ich spriche ouch deste minner ê<br/>
von iegelîcher sache,<br/>
ê ich iu daz maere mache<br/>
unlîdic unde unsenfte bî<br/>
mit rede, diu niht des hoves sî.<br/>
umbe mîner vrouwen arzâtlist<br/>
und umbe ir siechen genist<br/>
wil ich iu kurzlîche sagen:<br/>
si half im inner zweinzec tagen,<br/>
daz man in allenthalben leit<br/>
und nieman durch die wunden meit,<br/>
der anders bî im wolte sîn.<br/>
sît gie diu junge künigîn<br/>
alle zît ze sîner lêre.<br/>
an die sô leite er sêre<br/>
sînen vlîz und sîne stunde.<br/>
daz beste daz er kunde,<br/>
sô schuollist, sô hantspil,<br/>
daz ich niht sunder zalen wil,<br/>
daz leite er ir besunder vür,<br/>
daz sî nâch ir selber kür<br/>
ze lêre dar ûz naeme,<br/>
swes sô sî gezaeme.<br/>
Îsôt diu schoene tete alsô:<br/>
daz allerbeste, daz si dô<br/>
under allen sînen listen vant,<br/>
des underwant si sich zehant<br/>
und was ouch vlîzec dar an,<br/>
swes s'in der werlde began.<br/>
ouch half si harte sêre<br/>
diu vordere lêre.<br/>
si kunde ê schoene vuoge<br/>
und höfscheit genuoge<br/>
mit handen und mit munde.<br/>
diu schoene si kunde<br/>
ir sprâche dâ von Develîn,<br/>
si kunde franzois und latîn,<br/>
videlen wol ze prîse<br/>
in welhischer wîse.<br/>
ir vingere die kunden,<br/>
swenne sî's begunden,<br/>
die lîren wol gerüeren<br/>
und ûf der harpfen vüeren<br/>
die doene mit gewalte.<br/>
sie steigete unde valte<br/>
die noten behendeclîche.<br/>
ouch sanc diu saeldenrîche<br/>
suoze unde wol von munde.<br/>
und swaz s'ê vuoge kunde,<br/>
dâ kam si dô ze vrumen an.<br/>
ir meister der spilman<br/>
der bezzerte si sêre.<br/>
under aller dirre lêre<br/>
gab er ir eine unmüezekeit,<br/>
die heizen wir morâliteit.<br/>
diu kunst diu lêret schoene site.<br/>
dâ solten alle vrouwen mite<br/>
in ir jugent unmüezic wesen.<br/>
morâliteit daz süeze lesen<br/>
deist saelic unde reine.<br/>
ir lêre hât gemeine<br/>
mit der werlde und mit gote.<br/>
si lêret uns in ir gebote<br/>
got unde der werlde gevallen.<br/>
s'ist edelen herzen allen<br/>
ze einer ammen gegeben,<br/>
daz sî ir lîpnar unde ir leben<br/>
suochen in ir lêre.<br/>
wan sîne hânt guot noch êre,<br/>
ezn lêre sî morâliteit.<br/>
diz was ir meiste unmüezekeit<br/>
der jungen küniginne.<br/>
hie banekete s'ir sinne<br/>
und ir gedanke dicke mite.<br/>
hie von sô wart si wol gesite,<br/>
schône unde reine gemuot,<br/>
ir gebaerde süeze unde guot.
</p>
<p>
Sus kam diu süeze junge<br/>
ze solher bezzerunge<br/>
an lêre und an gebâre<br/>
in dem halben jâre,<br/>
daz von ir saelekeite<br/>
allez daz lant seite<br/>
und ouch ir vater der künec dâ van<br/>
vil grôze vröude gewan.<br/>
ir muoter ward ez sêre vrô.<br/>
nu gevuogete ez sich dicke alsô,<br/>
ir vater sô der was vröudehaft<br/>
oder alse vremediu ritterschaft<br/>
dâ ze hove vor dem künege was,<br/>
daz Îsôt in den palas<br/>
vür ir vater wart besant.<br/>
und allez daz ir was bekant<br/>
höfschlîcher liste und schoener site,<br/>
dâ kürzete s'ime die stunde mite<br/>
und mit im manegem an der stete.<br/>
swaz vröude sî dem vater getete,<br/>
daz vröute s'al gelîche:<br/>
arme unde rîche<br/>
sî haeten an ir beide<br/>
eine saelige ougenweide,<br/>
der ôren unde des herzen lust.<br/>
ûzen und innerhalp der brust<br/>
dâ was ir lust gemeine.<br/>
diu süeze Îsôt, diu reine<br/>
si sang in, si schreip und si las.<br/>
und swaz ir aller vröude was,<br/>
daz was ir banekîe.<br/>
si videlte ir stampenîe,<br/>
leiche und sô vremediu notelîn,<br/>
diu niemer vremeder kunden sîn,<br/>
in franzoiser wîse<br/>
von Sanze und San Dinîse.<br/>
der kunde s'ûzer mâze vil.<br/>
ir lîren unde ir harpfenspil<br/>
sluoc sî ze beiden wenden<br/>
mit harmblanken henden<br/>
ze lobelîchem prîse.<br/>
in Lût noch in Thamîse<br/>
gesluogen vrouwen hende nie<br/>
seiten süezer danne hie<br/>
la dûze Îsôt, la bêle.<br/>
si sang ir pasturêle,<br/>
ir rotruwange und ir rundate,<br/>
schanzûne, refloit und folate<br/>
wol unde wol und alze wol.<br/>
wan von ir wart manc herze vol<br/>
mit senelîcher trahte.<br/>
von ir wart maneger slahte<br/>
gedanke und ahte vür brâht.<br/>
durch sî wart wunder gedâht,<br/>
als ir wol wizzet, daz geschiht,<br/>
dâ man ein solich wunder siht<br/>
von schoene und von gevuocheit,<br/>
als an Îsôte was geleit.<br/>
Wem mag ich sî gelîchen<br/>
die schoenen, saelderîchen<br/>
wan den Syrênen eine,<br/>
die mit dem agesteine<br/>
die kiele ziehent ze sich?<br/>
als zôch Îsôt, sô dunket mich,<br/>
vil herzen unde gedanken în,<br/>
die doch vil sicher wânden sîn<br/>
von senedem ungemache.<br/>
ouch sint die zwô sache,<br/>
kiel âne anker unde muot,<br/>
ze ebenmâzene guot.<br/>
si sint sô selten beide<br/>
an staeter wegeweide,<br/>
sô dicke in ungewisser habe,<br/>
wankende beidiu an und abe,<br/>
ündende hin unde her.<br/>
sus swebet diu wîselôse ger,<br/>
der ungewisse minnen muot,<br/>
rehte als daz schif âne anker tuot<br/>
in ebengelîcher wîse.<br/>
diu gevüege Îsôt, diu wîse,<br/>
diu junge süeze künigîn<br/>
alsô zôch sî gedanken în<br/>
ûz maneges herzen arken,<br/>
als der agestein die barken<br/>
mit der Syrênen sange tuot.<br/>
si sanc in maneges herzen muot<br/>
offenlîchen unde tougen<br/>
durch ôren und durch ougen.<br/>
ir sanc, den s'offenlîche tete<br/>
beide anderswâ und an der stete,<br/>
daz was ir süeze singen,<br/>
ir senftez seiten clingen,<br/>
daz lûte und offenlîche<br/>
durch der ôren künicrîche<br/>
hin nider in diu herzen clanc.<br/>
sô was der tougenlîche sanc<br/>
ir wunderlîchiu schoene,<br/>
diu mit ir muotgedoene<br/>
verholne unde tougen<br/>
durch diu venster der ougen<br/>
in vil manic edele herze sleich<br/>
und daz zouber dar în streich,<br/>
daz die gedanke zehant<br/>
vienc unde vâhende bant<br/>
mit sene und mit seneder nôt.
</p>
<p>
Sus haete sich diu schoene Îsôt<br/>
von Tristandes lêre<br/>
gebezzeret sêre.<br/>
sî was suoze gemuot,<br/>
ir site und ir gebaerde guot.<br/>
si kunde schoeniu hantspil,<br/>
schoener behendekeite vil:<br/>
brieve und schanzûne tihten,<br/>
ir getihte schône slihten,<br/>
si kunde schrîben unde lesen.<br/>
nu was ouch Tristan genesen<br/>
ganz unde geheilet garwe,<br/>
daz ime lîch unde varwe<br/>
wider lûteren begunde.<br/>
nu vorhte er alle stunde,<br/>
daz in eteswer erkande<br/>
von gesinde oder von lande,<br/>
und was in staeter trahte,<br/>
mit wie gevüeger ahte<br/>
er urloup genaeme<br/>
und ûz den sorgen kaeme.<br/>
wan er wol wiste, möhte ez sîn,<br/>
im solte ietweder künigîn<br/>
kûme oder niemer urloup geben.<br/>
nu bedâhte er aber, daz sîn leben<br/>
z'allen zîten was geleit<br/>
in michel ungewisheit.<br/>
er gie zer küniginne<br/>
und begunde in schoenem sinne<br/>
sîne rede besetzen an der stete,<br/>
als er an allen steten tete.<br/>
er kniete vür si unde sprach:<br/>
«vrouwe, genâde unde gemach<br/>
und helfe, die ir mir habet getân,<br/>
die lâze iu got ze staten gestân<br/>
in dem êwigen rîche!<br/>
ir habet sô saeleclîche<br/>
mit mir geworben und sô wol,<br/>
daz es iu got iemer lônen sol<br/>
und ich ez iemer dienen wil<br/>
unz an mînes tôdes zil,<br/>
an swelher stat ich armer man<br/>
iuwer lop gevürdern kan.<br/>
saeligiu künigîn,<br/>
ez sol mit iuwern hulden sîn,<br/>
daz ich wider ze lande var,<br/>
wan mîn dinc stât alsô dar,<br/>
daz ich langer niht belîben kan.»<br/>
Diu vrouwe lachete in an.<br/>
«dîn smeichen» sprach si «deist ein wiht,<br/>
ich engibe dir urloubes niht,<br/>
dune kumest niht hinnen zwâre<br/>
vor disem ganzen jâre.»<br/>
«nein edeliu küniginne,<br/>
nemet in iuwer sinne,<br/>
wie ez umbe die gotes ê<br/>
und umbe herzeliebe stê.<br/>
ich hân dâ heime ein êlîch wîp,<br/>
die minne ich als mîn selbes lîp<br/>
und weiz wol, daz sich diu versiht<br/>
und enhât ouch zwîvel dar an niht,<br/>
ich ensî binamen tôt.<br/>
und ist mîn angest und mîn nôt:<br/>
wirt s'einem andern gegeben,<br/>
sô ist mîn trôst und mîn leben<br/>
und al diu vröude dâ hin,<br/>
ze der ich dingende bin,<br/>
und enwirde niemer mêre vrô.»<br/>
«entriuwen» sprach diu wîse dô<br/>
«Tantris, diu nôt ist êhaft.<br/>
alsus getâne geselleschaft<br/>
sol nieman guoter scheiden.<br/>
got der genâde iu beiden,<br/>
dînem wîbe unde dir!<br/>
swie rehte ungerne ich dîn enbir,<br/>
sô wil ich dîn durch got enbern.<br/>
urloubes muoz ich dich gewern<br/>
und bin dir willic unde holt.<br/>
ich und mîn tohter Îsôlt<br/>
wir geben dir ze dîner var<br/>
und ze dîner lîpnar<br/>
zwô marc von rôtem golde.<br/>
die habe dir von Îsolde!»<br/>
sus vielt der ellende<br/>
ietwedere sîne hende<br/>
des lîbes unde der sinne<br/>
ietwederer küniginne,<br/>
beidiu der muoter unde der maget.<br/>
«iu beiden» sprach er «sî gesaget<br/>
von gote genâde und êre!»<br/>
und enbeite ouch dô niemêre,<br/>
er vuor von dannen z'Engelant,<br/>
von Engelanden al zehant<br/>
ze Curnewâle wider heim.<br/>
<h2>Die Brautfahrt</h2>
</p>
<p>
von allem dem rîche<br/>
rehte unde ûz allem herzen vrô.<br/>
der künec sîn vriunt der vrâgte in dô,<br/>
wie'z ime ergangen waere.<br/>
und er seite ime daz maere<br/>
von obene hin ze grunde<br/>
so'r ebeneste kunde.<br/>
des nam s'ouch alle wunder<br/>
und begunden hier under<br/>
vil schimpfen unde lachen<br/>
und michel lahter machen<br/>
von sîner verte in Îrlant,<br/>
von sîner vîndinne hant,<br/>
wie schône in diu generte,<br/>
von allem dem geverte,<br/>
daz er under in begie.<br/>
si jâhen, sine gevrieschen nie<br/>
solhes wunders gemach.<br/>
Nu diz allez geschach,<br/>
daz sîn genist und sîn vart<br/>
sêre unde wol belachet wart,<br/>
dô vrâgeten s'in genôte<br/>
von der maget Îsôte.<br/>
«Îsôt» sprach er «daz ist ein maget!<br/>
daz al diu werlt von schoene saget,<br/>
deist allez hie wider alse ein wint.<br/>
diu liehte Îsôt daz ist ein kint<br/>
von gebaerden und von lîbe,<br/>
daz kint noch maget von wîbe<br/>
als lustic unde als ûz erkorn<br/>
nie wart noch niemer wirt geborn.<br/>
diu lûtere, diu liehte Îsolt,<br/>
diu ist lûter alse arâbesch golt.<br/>
des ich ie waenende was,<br/>
alse ich'z an den buochen las,<br/>
diu von ir lobe geschriben sint,<br/>
Aurôren tohter unde ir kint,<br/>
Tyntarides diu maere,<br/>
daz an ir eine waere<br/>
aller wîbe schônheit<br/>
an einen bluomen geleit:<br/>
von dem wâne bin ich komen,<br/>
Îsôt hât mir den wân benomen<br/>
ine geloube niemer mê,<br/>
daz sunne von Mycêne gê.<br/>
ganzlîchiu schoene ertagete nie<br/>
ze Criechenlant, si taget hie.<br/>
alle gedanke und alle man<br/>
die kapfen niuwan Îrlant an.<br/>
dâ nemen ir ougen wunne,<br/>
sehen, wie diu niuwe sunne<br/>
nâch ir morgenrôte<br/>
Îsôt nâch Îsôte,<br/>
dâ her von Develîne<br/>
in elliu herze schîne!<br/>
diu liehte wunneclîche<br/>
si erliuhtet elliu rîche.<br/>
daz s'alle lobes von wîben sagent,<br/>
swaz sî mit lobe ze maeren tragent,<br/>
deist allez hie wider ein niht.<br/>
der Îsôt under ougen siht,<br/>
dem liutert'z herze unde muot,<br/>
rehte als diu gluot dem golde tuot:<br/>
ez liebet leben unde lîp.<br/>
mit ir enist kein ander wîp<br/>
erleschet noch geswachet,<br/>
als maneger maere machet.<br/>
ir schoene diu schoenet,<br/>
si zieret unde croenet<br/>
wîp unde wîplîchen namen.<br/>
des ensol sich ir dekeiniu schamen.»
</p>
<p>
Als Tristan haete gesaget<br/>
von sîner vrouwen der maget,<br/>
der wunneclîchen von Îrlant,<br/>
dâ nâch als ez im was erkant,<br/>
swer dô dâ bî dem maere was<br/>
und ez rehte in sîn herze las,<br/>
dem süezete diu rede den muot<br/>
rehte alse des meien tou die bluot:<br/>
si haeten alle muot dâ van.<br/>
der wol gemuote Tristan<br/>
der greif dô wider an sîn leben.<br/>
im was ein ander leben gegeben:<br/>
er was ein niuborner man.<br/>
ez huop sich êrste umbe in an.<br/>
er was dô geil unde vrô.<br/>
künec unde hof die wâren dô<br/>
ze sînem willen gereit,<br/>
biz sich diu veige unmüezekeit,<br/>
der verwâzene nît,<br/>
der selten iemer gelît,<br/>
under in begunde üeben,<br/>
der hêrren vil betrüeben<br/>
an ir muote und an ir siten,<br/>
daz sî'n der êren beniten<br/>
unde der werdekeite,<br/>
die der hof an in leite<br/>
und al daz lantgesinde.<br/>
si begunden vil swinde<br/>
reden ze sînen dingen<br/>
und in ze maere bringen,<br/>
er waere ein zouberaere.<br/>
diu vorderen maere,<br/>
wie er ir vînt Môrolden sluoc,<br/>
wie sich sîn dinc z'Îrlant getruoc,<br/>
des begunden s'under in dô jehen,<br/>
ez waere ûz zoubere geschehen.<br/>
«seht» sprâchen s'alle «merket hie<br/>
und sprechet, wie genas er ie<br/>
vor dem starken Môrolde?<br/>
wie betroug er Îsolde<br/>
die wîsen küniginne,<br/>
sîne tôtvîndinne,<br/>
daz si sîn alsô vlîzec was,<br/>
biz daz er von ir hant genas?<br/>
merket wunder, hoeret her:<br/>
der pârâtiere, wie kan er<br/>
gesehendiu ougen blenden<br/>
und allez daz verenden,<br/>
daz er ze endene hât!»<br/>
Hie mite gevielen s'an den rât,<br/>
die Markes râtes pflâgen,<br/>
daz si Marke an lâgen<br/>
beidiu vruo und spâte<br/>
mit vlîzeclîchem râte,<br/>
daz er ein wîp naeme,<br/>
von der er z'erben kaeme<br/>
einer tohter oder eines suns.<br/>
Marke sprach: «got der hât uns<br/>
einen guoten erben geben.<br/>
got helfe uns, daz er müeze leben!<br/>
Tristan die wîle er leben sol,<br/>
sô wizzet endelîche wol,<br/>
sone sol niemer künigîn<br/>
noch vrouwe hie ze hove gesîn.»<br/>
hie mite wart aber des hazzes mê,<br/>
des nîdes aber dô mê dan ê,<br/>
den sî Tristande truogen,<br/>
und begunde ouch an genuogen<br/>
ûz brechen alsô sêre,<br/>
daz sî'z in dô nie mêre<br/>
vor verhelen kunden<br/>
und ime ze manegen stunden<br/>
die gebaerde buten und diu wort,<br/>
daz er ervorhte den mort<br/>
und was in den sorgen ie,<br/>
daz s'eteswenne und eteswie<br/>
den rât in ein getrüegen,<br/>
daz sî'n mortlîche slüegen.<br/>
sînen oeheim Marken den bat er,<br/>
daz er der lanthêrren ger<br/>
z'einem ende braehte<br/>
und durch got bedaehte<br/>
sîn angest unde sîne nôt.<br/>
er enwiste, wenne ez sîn tôt<br/>
und sîn ende waere.<br/>
Sin oeheim der gewaere<br/>
der sprach: «neve Tristan,<br/>
swîc, ine kume hie niemer an.<br/>
ine ger niht erben niuwan dîn;<br/>
ouch soltu gâr âne angest sîn<br/>
umbe dînen lîp und umbe dîn leben:<br/>
ich wil dir guoten vride geben.<br/>
ir aller nîden unde ir haz<br/>
nu sô dir got, waz schadet dir daz?<br/>
hazzen unde nîden<br/>
daz muoz der biderbe lîden.<br/>
der man der werdet al die vrist,<br/>
die wîle und er geniten ist.<br/>
wirde unde nît diu zwei diu sint<br/>
rehte alse ein muoter unde ir kint.<br/>
diu wirde diu birt alle zît<br/>
und vuoret haz unde nît.<br/>
wen gevellet ouch mê hazzes an<br/>
dan einen saeligen man?<br/>
diu saelde ist arm unde swach,<br/>
diu nie dekeinen haz gesach.<br/>
lebe iemer und wirp iemer daz,<br/>
daz du einen tac sîst âne haz.<br/>
dû enwirbest niemer daz,<br/>
daz du iemer werdest âne haz.<br/>
wellest aber von boeser diet<br/>
ungehazzet sîn, sô sing ir liet<br/>
und wis mit in ein boese wiht,<br/>
sône hazzent sî dich niht.<br/>
Tristan, swaz ieman getuo,<br/>
sô rihte dû dich ie dar zuo,<br/>
daz tû hôhes muotes sîs.<br/>
wis vor bedenkende alle wîs<br/>
dînen vrumen und dîn êre<br/>
und enrât mir niht mêre,<br/>
daz dir ze schaden müge ergân!<br/>
swaz rede hier umbe wirt getân,<br/>
des envolge ich weder in noch dir.»<br/>
«hêrre, sô gebietet mir,<br/>
sô wil ich von dem hove varn.<br/>
ine mac mich vor in niht bewarn.<br/>
sol ich bî disem hazze wesen,<br/>
sone kan ich niemer genesen.<br/>
ê ich sus angestlîche<br/>
elliu künicrîche<br/>
wolte haben ze mîner hant,<br/>
ich waere ê iemer âne lant.»
</p>
<p>
Dô Marke sînen ernest sach,<br/>
er bat in swîgen unde sprach:<br/>
«neve, swie gerne ich staete<br/>
und triuwe zuo dir haete,<br/>
sone gestatestû mir's niht.<br/>
swaz sô nû hier ûz geschiht,<br/>
dâ bin ich gâr unschuldic an.<br/>
swie ich dir nû gevolgen kan,<br/>
dâ bin ich aber bereite zuo.<br/>
sag an, waz wiltu daz ich tuo?»<br/>
«dâ besendet iuwern hoverât,<br/>
der iuch hier ûf geleitet hât,<br/>
und ervaret iegelîches muot:<br/>
vrâget, wie si dunke guot,<br/>
daz ir hie mite gebâret,<br/>
ir willen sô gevâret,<br/>
daz ez mit êren müge gestân.»<br/>
nu diz wart schiere getân,<br/>
daz s'alle wâren besant.<br/>
nu die gerieten ouch zehant<br/>
und niwan durch Tristandes tôt:<br/>
möhte ez gesîn, diu schoene Îsôt<br/>
diu gezaeme im wol ze wîbe<br/>
an gebürte, an tugende, an lîbe,<br/>
und statten ouch den rât alsô.<br/>
vür Marken kâmen s'alle dô.<br/>
ir einer, der ez kunde,<br/>
der sprach mit einem munde<br/>
ir aller willen unde ir muot:<br/>
«hêrre» sprach er «uns dunket guot:<br/>
diu schoene Îsôt von Îrlant,<br/>
als al den landen ist bekant,<br/>
diu uns und in gelegen sint,<br/>
diu ist ein maget unde ein kint,<br/>
an die wîplîchiu saelekeit<br/>
alle die saelde hât geleit,<br/>
die si dar gelegen kunde,<br/>
als ir ze maneger stunde<br/>
von ir selbe habet vernomen,<br/>
diu ist saelic unde vollekomen<br/>
an lebene unde an lîbe,<br/>
mag iu diu ze wîbe<br/>
und uns ze vrouwen werden,<br/>
sone kan uns ûf der erden<br/>
an wîbe niemer baz geschehen.»<br/>
Der künic sprach: «lât hêrre sehen:<br/>
ob ich die gerne wolte hân,<br/>
wie solte ez iemer ergân?<br/>
wan nemet ir doch in iuwern sin,<br/>
wie'z under uns und under in<br/>
nu guote wîle sî gewant:<br/>
und hazzet liut unde lant.<br/>
Gurmûn ist mir von herzen gram<br/>
und hât ouch reht, ich bin im sam.<br/>
wer getrüege iemer under uns zwein<br/>
sô grôze vriuntschaft inein?»<br/>
«hêrre» sprâchen s'aber dô<br/>
«ez vüeget sich vil dicke alsô,<br/>
daz under landen schade ergât.<br/>
sô suln si beidenthalben rât<br/>
beidiu suochen unde vinden<br/>
und suln ez mit ir kinden<br/>
wider ze suone bringen.<br/>
ûz hezlîchen dingen<br/>
wirt dicke michel vriuntschaft.<br/>
sît ir hie zuo gedanchaft,<br/>
ir muget doch wol geleben den tac,<br/>
daz Îrlant iuwer werden mac.<br/>
Îrlant stât niuwan an in drîn:<br/>
künic unde künigîn<br/>
an Îsôte eine g'erbet sint.<br/>
sî ist ir einegez kint.»<br/>
des antwurte in dô Marke:<br/>
«Tristan der hât mich starke<br/>
in gedanke durch si brâht.<br/>
ich hân vil durch sî gedâht,<br/>
als er si lobete wider mich.<br/>
von den gedanken bin ouch ich<br/>
von den andern allen<br/>
sô sêre an sî gevallen,<br/>
sine müge mir danne werden,<br/>
sone wirt ûf diser erden<br/>
niemer dekeiniu mîn wîp,<br/>
sam mir got und mîn selbes lîp!»<br/>
den eit tete er niht umbe daz,<br/>
daz im sîn gemüete iht baz<br/>
sô hin stüende danne her.<br/>
durch die kündekeit swuor er,<br/>
daz es im gâr was ungedâht,<br/>
daz ez iemer würde z'ende brâht.
</p>
<p>
Des küneges rât sprach aber dô:<br/>
«hêrre, gevüeget ir'z alsô,<br/>
daz mîn hêr Tristan, der hie stât,<br/>
der dâ ze hove künde hât,<br/>
iuwer boteschaft dâ werben wil,<br/>
sô ist ez allez an ein zil<br/>
und an ein staetez ende brâht.<br/>
der ist wîse und wol bedâht<br/>
und saelic z'allen dingen.<br/>
der mag ez ze ende bringen.<br/>
er kan ir aller sprâche wol.<br/>
er endet, swaz er enden sol.»<br/>
«Ir râtet übel» sprach Marke<br/>
«ir vlîzet iuch ze starke<br/>
Tristandes schaden und sîner nôt.<br/>
er ist doch z'einem mâle tôt<br/>
vür iuch und iuwer erben.<br/>
ir sult in aber sterben<br/>
zem anderen mâle.<br/>
nein ir von Curnewâle,<br/>
ir müezet selbe dâ hin.<br/>
niemêre râtet mir ûf in!»<br/>
«hêrre» sprach aber Tristan<br/>
«sine misseredent niht hier an.<br/>
ez waere wol gevüege,<br/>
swâ iuch der muot zuo trüege,<br/>
griffe ich ez beltlîcher an<br/>
und bereiter danne ein ander man.<br/>
und ist ouch reht, daz ich ez tuo.<br/>
herre, ich bin harte guot dar zuo.<br/>
ez enwirbet zwâre nieman baz.<br/>
gebietet et in allen daz,<br/>
daz si selbe mit mir varn,<br/>
hin unde her mit mir bewarn<br/>
iuwer dinc und iuwer êre.»<br/>
«nein, dû enkumest niht mêre<br/>
in ir gewalt und in ir hant,<br/>
sît dich got wider hât gesant.»<br/>
«hêrre, zewâre diz muoz wesen.<br/>
suln si sterben oder genesen,<br/>
daz muoz ouch mir mit in geschehen.<br/>
ich wil si selbe lâzen sehen,<br/>
belîbet diz lant erben vrî,<br/>
ob daz von mînen schulden sî.<br/>
heizet si sich bereiten!<br/>
ich wil den kiel leiten<br/>
und vüeren mit mîn selbes hant<br/>
in daz saelige Îrlant<br/>
hin wider ze Develîne<br/>
gegen dem sunnenschîne,<br/>
der manegem herzen vröude birt.<br/>
wer weiz, ob uns diu schoene wirt?<br/>
hêrre, werde iu diu schoene Îsôt,<br/>
laege wir dan alle tôt,<br/>
dâ waere lützel schaden an.»<br/>
und alse Markes râtman<br/>
gehôrten, war diu rede gie,<br/>
sine wurden alsô trûric nie<br/>
in allen ir jâren,<br/>
sô sî der rede wâren.<br/>
nu muose ez unde solte wesen.<br/>
Tristan hiez ûz dem hove lesen<br/>
des küneges heinlîchaere,<br/>
zweinzec ritter gewaere<br/>
und zuo der nôt die besten.<br/>
von lande und von gesten<br/>
gewan er sehzic umbe solt.<br/>
des râtes haete er âne golt<br/>
zweinzec lantbarûne.<br/>
sus was der cumpanjûne<br/>
hundert unde dekeiner mê.<br/>
mit den vuor Tristan über sê,<br/>
die wâren sîn geselleschaft,<br/>
und vuorte ouch râtes die craft<br/>
an spîse unde an waete,<br/>
an anderm schifgeraete,<br/>
daz sô vil liuten zuo z'ir vart<br/>
nie kiel sô wol berâten wart.
</p>
<p>
Si lesent an Tristande,<br/>
daz ein swalwe z'Îrlande<br/>
von Curnewâle kaeme,<br/>
ein vrouwen hâr dâ naeme<br/>
z'ir bûwe und z'ir geniste<br/>
(ine weiz, wâ sî'z dâ wiste)<br/>
und vuorte daz wider über sê.<br/>
genistet ie kein swalwe mê<br/>
mit solhem ungemache,<br/>
sô vil sô sî bûsache<br/>
bî ir in dem lande vant,<br/>
daz s'über mer in vremediu lant<br/>
nâch ir bûgeraete streich?<br/>
weiz got, hie spellet sich der leich,<br/>
hie lispet daz maere.<br/>
ouch ist ez alwaere,<br/>
swer saget, daz Tristan ûf daz mer<br/>
nâch wâne schiffete mit her<br/>
und ensolte des niht nemen war,<br/>
wie lange er vüere oder war,<br/>
und enwiste ouch niht wen suochen.<br/>
waz rach er an den buochen,<br/>
der diz hiez schrîben unde lesen?<br/>
jâ waeren s'alle samet gewesen,<br/>
der künic, der sî ûz sande,<br/>
sîn rât von dem lande,<br/>
die boten gouche unde soten,<br/>
waeren s'alsô gewesen boten.
</p>
<p>
Nû Tristan was ûf sîne vart<br/>
und schiffete allez hinewart,<br/>
er unde sîn geselleschaft.<br/>
der was ein teil vil sorchaft.<br/>
ich meine die barûne,<br/>
die zweinzic cumpanjûne,<br/>
den rât von Curnewâle.<br/>
die haeten zuo dem mâle<br/>
vil michel angest unde nôt.<br/>
sie wânden alle wesen tôt.<br/>
sie vluocheten der stunde<br/>
mit herzen und mit munde,<br/>
daz der reise unde der vart<br/>
ze Îrlande ie gedâht wart.<br/>
sine kunden umbe ir eigen leben<br/>
in selben keinen rât gegeben.<br/>
si rieten her, si rieten hin<br/>
und enkunden nie niht under in<br/>
gerâten, daz in töhte<br/>
und daz rât heizen möhte.<br/>
und enwas ouch daz kein wunder:<br/>
hier umbe noch hier under<br/>
was râtes niht wan zweier ein,<br/>
in müese einez under zwein<br/>
bringen umbe ir leben vrist:<br/>
âventiure oder list.<br/>
der list was aber dâ tiure.<br/>
sô was ouch âventiure<br/>
ir keinem in wâne.<br/>
si wâren beider âne.<br/>
doch sprâchen ir genuoge:<br/>
«wîsheit unde vuoge<br/>
der ist harte vil an disem man.<br/>
ist daz uns got gelückes gan,<br/>
wir mugen vil wol mit ime genesen,<br/>
wolte er dekeiner mâze wesen<br/>
an sîner blinden vrecheit.<br/>
der ist ze vil an in geleit.<br/>
er ist ze vrech und ze gemuot,<br/>
ern ruochet hiute, waz er tuot.<br/>
ern gaebe niht ein halbez brôt<br/>
umbe uns noch umbe sîn selbes tôt.<br/>
und iedoch unser bester wân<br/>
der muoz an sînen saelden stân.<br/>
sîn witze muoz uns lêre geben,<br/>
wie wir gevristen daz leben.»
</p>
<p>
Dô sî z'Îrlande kâmen,<br/>
ir gelende dâ genâmen,<br/>
dâ man in sagete maere,<br/>
daz der künic waere<br/>
ze Weisefort vür die stât,<br/>
Tristan den anker werfen bât<br/>
wol alse verre von der habe,<br/>
daz man mit einem bogen dar abe<br/>
niht möhte haben geslagen zuo z'in.<br/>
sîne lantbarûne bâten in,<br/>
daz er durch got in seite,<br/>
mit waz gelegenheite<br/>
er wolte werben umbe daz wîp.<br/>
ez gienge in sêre an den lîp.<br/>
ez diuhte sî und waere ouch guot,<br/>
daz er in seite sînen muot.<br/>
Tristan sprach: «dâ entuot niemê,<br/>
bewart, daz iuwer keiner gê<br/>
hin vür den liuten z'ougen.<br/>
weset alle hinne tougen!<br/>
wan knehte und marnaere,<br/>
die vorschen der maere<br/>
ûf der brucke vor der schiftür,<br/>
und iuwer keiner kome dar vür!<br/>
swîget unde tuot iuch în!<br/>
ich wil selbe dâ vor sîn,<br/>
wan ich die lantsprâche kan.<br/>
man wirt uns schiere komende an<br/>
von den burgaeren<br/>
mit übelîchen maeren.<br/>
den muoz ich liegen disen tac,<br/>
swaz ich in geliegen mac.<br/>
helet ir iuch hier inne.<br/>
wan wirt man iuwer inne,<br/>
sô habe wir strît an der hant<br/>
und bestât uns allez daz lant.<br/>
die wîle ich morgen ûze sî<br/>
(wan ich wil rîten hie bî<br/>
ûf âventiure vil vruo,<br/>
mir gelinge sone tuo)<br/>
sô sî Curvenal dâ vor<br/>
und andere mit im an dem tor,<br/>
den diu sprâche sî bekant.<br/>
und eines dinges sît gemant:<br/>
ist daz ich under wegen sî<br/>
vier tage oder drî,<br/>
zehant enbîtet mîn nimê,<br/>
entrinnet wider über sê<br/>
und neret leben unde lîp!<br/>
sô hân ich eine daz wîp<br/>
verzinset mit dem lîbe,<br/>
sô râtet ir ze wîbe<br/>
iuwerm hêrren, swar iuch dunke guot.<br/>
diz ist mîn rât und ouch mîn muot.»
</p>
<p>
Des küneges marschalc von Îrlant,<br/>
in des gewalt und in des hant<br/>
ez allez stuont, stat unde habe,<br/>
der kam gerüeret dort her abe<br/>
gewâfent unde wîcgar<br/>
mit einer michelen schar<br/>
beidiu der burgaere unde ir boten,<br/>
als in von hove was geboten<br/>
und als daz maere hie vor giht,<br/>
der dâ vor an daz maere siht:<br/>
swer dar ze stade gestieze,<br/>
daz man in vâhen hieze,<br/>
biz man vil rehte erkande,<br/>
ob er von Markes lande<br/>
und des gesindes waere.<br/>
die selben wîzenaere,<br/>
die leiden mortaeten,<br/>
die manegen mort haeten<br/>
begangen mit unschulden<br/>
ir hêrren ze hulden,<br/>
die kâmen in die habe gezogen<br/>
mit armbrusten und mit bogen<br/>
und mit anderre wer<br/>
als von rehte ein roupher.<br/>
des kieles meister Tristan<br/>
leit eine reisekappen an<br/>
durch anders niht wan umbe daz,<br/>
daz er sich haele deste baz.<br/>
ouch hiez er einen kopf dar tragen<br/>
von rôtem golde geslagen<br/>
und geworht ze vremedem prîse<br/>
in engeloyser wîse.<br/>
sus trat er in ein schiffelîn<br/>
und Curvenal zuo z'ime dar în<br/>
und kêrte hin gegen der habe<br/>
und bôt in sînen gruoz hin abe<br/>
mit gebaerden und mit munde,<br/>
sô er suozeste kunde.<br/>
swaz aber des gruozes waere,<br/>
genuoge burgaere<br/>
zen schiffelînen liefen,<br/>
von stade genuoge riefen:<br/>
«habe an lant, habe an lant!»<br/>
Tristan stiez in die habe zehant.<br/>
«ir hêrren» sprach er «saget mir,<br/>
wie komet ir sus? waz tiutet ir<br/>
mit disem ungeverte?<br/>
iur gebaerde die sint herte.<br/>
ine weiz, wes mich versehen sol.<br/>
durch gotes willen tuot sô wol.<br/>
si ieman bî iu an der habe,<br/>
der gewalt von dem lande habe,<br/>
der hoere und verneme mich!»<br/>
«jâ» sprach der marschalc «hie bin ich.<br/>
mîn gebaerde und mîn geverte<br/>
diu werdent iu sô herte,<br/>
daz ich binamen wizzen wil<br/>
iuwer geverte unz ûf ein zil.»<br/>
«entriuwen hêrre» sprach Tristan<br/>
«dâ habet ir mich bereiten an.<br/>
der mir geswîgen hieze<br/>
und mich ze spruche lieze,<br/>
des selben wolte ich gerne biten,<br/>
daz man mit guotlîchen siten<br/>
und sô mîn wort vernaeme,<br/>
als ez dem lande zaeme.»<br/>
hie mite wart ime ein stille gegeben.<br/>
«Hêrre» sprach Tristan «unser leben,<br/>
unser geburt und unser lant<br/>
dar umbe ist ez alsô gewant,<br/>
als ich iu hie bediute.<br/>
wir sîn werbende liute<br/>
und mugen uns des niht geschamen.<br/>
koufliute heizen wir binamen,<br/>
ich und mîn cumpanîe,<br/>
und sîn von Normandîe.<br/>
unser wîp und unser kint sint dâ.<br/>
wir selbe sîn wâ unde wâ<br/>
von lande ze lande<br/>
koufende aller hande<br/>
und gewinnen, daz wir uns betragen.<br/>
und innen disen drîzec tagen<br/>
dô vuore wir von lande dan,<br/>
ich und zwêne ander koufman.<br/>
wir drî wir wolten under uns drîn<br/>
mit geselleschaft z'Iberne sîn<br/>
und sint wol ahte tage iezuo,<br/>
daz uns an einem tage vruo<br/>
von hinnen verre ein wint bestuont,<br/>
als uns die winde dicke tuont.<br/>
der hât uns drî gescheiden,<br/>
mich einen von in beiden<br/>
und enweiz niht, wie si sîn gevarn,<br/>
wan got der müeze sî bewarn,<br/>
sî sîn lebende oder tôt!<br/>
ich bin mit micheler nôt<br/>
vil manegen übelen wec geslagen<br/>
in disen swaeren ahte tagen.<br/>
und gester umbe den mitten tac,<br/>
dô sturm unde wint gelac,<br/>
dô erkante ich berge unde lant.<br/>
durch ruowen kêrte ich zehant<br/>
und ruowete unze hiute dâ.<br/>
hiute an dem morgen iesâ<br/>
dô ez liehtende wart,<br/>
dô streich ich aber ûf mîne vart<br/>
alhie her wider Weisefort.<br/>
nu vert ez hie wirs danne dort.<br/>
ich waene, ich bin noch ungenesen.<br/>
doch wânde ich hie genesen wesen,<br/>
wan ich die stat erkenne<br/>
und bin ouch eteswenne<br/>
mit koufliuten hie gewesen.<br/>
deste baz wânde ich genesen<br/>
und hie genâde vinden.<br/>
nu bin ich sturmwinden<br/>
alrêrste in die hant gevarn,<br/>
doch mag mich got noch wol bewarn.<br/>
sît ich bî disem gesinde<br/>
weder vride noch ruowe vinde,<br/>
sô kêre ich wider ûf daz mer.<br/>
dâ hân ich al der werlde wer<br/>
und strît genuogen an der vluht.<br/>
Geruochet aber ir iuwer zuht<br/>
und iuwer êre an mir begân,<br/>
der mâze als ich hie guotes hân,<br/>
daz teile ich iu vil gerne mite<br/>
umbe eine kurzlîche bite,<br/>
daz ir mir und mîner habe<br/>
schaffet vride in dirre habe,<br/>
biz ich besuoche unde besehe,<br/>
ob mir diu saelde geschehe,<br/>
daz ich mîn lantgesinde<br/>
ervorsche unde ervinde.<br/>
und wellet ir mich des gewern,<br/>
sô heizet mir ouch vride bern:<br/>
si gâhent vaste dort her,<br/>
ine weiz welhe oder wer,<br/>
in cleinen schiffelînen.<br/>
oder ich var wider zen mînen<br/>
und vürhte iuch alle niht ein strô.»<br/>
der marschalc der hiez s'alle dô<br/>
wider kêren an daz lant.<br/>
zem gaste sprach er aber zehant:<br/>
«waz welt ir dem künege geben,<br/>
daz ich iu guot unde leben<br/>
in disem rîche bewar?»<br/>
aber sprach der ellende dar:<br/>
«hêrre, ich gibe im alle tage,<br/>
swâ ich'z gewinne oder bejage<br/>
eine marc von rôtem golde.<br/>
und sult ir iu ze solde<br/>
und ze miete disen kopf hân,<br/>
ob ich mich an iuch mag verlân.»<br/>
«jâ» sprachen s'alle zehant,<br/>
«er ist hie marschalc über diz lant.»<br/>
der marschalc sîne gâbe nam,<br/>
diu dûhte in rîche und lobesam,<br/>
und hiez in stôzen in die habe.<br/>
sînem lîbe und sîner habe<br/>
vride unde genâde er dô gebôt.<br/>
dâ wâren sî rîch unde rôt,<br/>
ich meine zins unde solt.<br/>
rîch unde rôt des küneges golt,<br/>
des boten solt rôt unde rîch.<br/>
si wâren beidiu rîlîch.<br/>
daz half ouch ime, daz ime geschach<br/>
beidiu genâde unde gemach.<br/>
<h2>Der Kampf mit dem Drachen</h2>
</p>
<p>
nu sol manz iuch wizzen lân,<br/>
sone belanget iuch des maeres niht.<br/>
daz maere saget unde giht<br/>
von einem serpande,<br/>
der was dô dâ ze lande.<br/>
der selbe leide vâlant<br/>
der haete liute unde lant<br/>
mit alsô schedelîchem schaden<br/>
sô schedelîchen überladen,<br/>
daz der künec swuor einen eit<br/>
bî küniclîcher wârheit:<br/>
swer ime benaeme daz leben,<br/>
er wolte im sîne tohter geben,<br/>
der edel und ritter waere.<br/>
diz selbe lantmaere<br/>
und daz vil wunneclîche wîp<br/>
diu verluren tûsenden den lîp,<br/>
die dar ze kampfe kâmen,<br/>
ir ende dâ genâmen.<br/>
des maeres was daz lant vol.<br/>
diz maere erkande ouch Tristan wol.<br/>
diz eine sterkete in dar an,<br/>
daz er der reise ie began,<br/>
diz was sîn meistiu zuoversiht,<br/>
anders trôstes haete er niht.
</p>
<p>
«Nu ist es zît, nu kêre zuo!»<br/>
des anderen tages vruo<br/>
nu wâfent er sich alsô wol,<br/>
als ein man ze noeten sol.<br/>
ûf ein starkez ors saz er,<br/>
er hiez im reichen ein sper<br/>
grôz unde veste,<br/>
daz sterkeste und daz beste,<br/>
daz man in dem kiele vant.<br/>
ûf sînen wec reit er zehant<br/>
über velt und über gevilde.<br/>
er nam im in der wilde<br/>
manege kêre und manege vart.<br/>
und alse der tac stîgende wart,<br/>
dô liez er vaste hine gân<br/>
wider daz tal z'Anferginân.<br/>
daz was des trachen heimwist,<br/>
alsô man an der geste list.<br/>
nu sach er verre dort hin dan<br/>
vier gewâfende man<br/>
über ungeverte und über velt<br/>
ein lützel balder danne enzelt<br/>
vliehende gâlopieren,<br/>
der einer von den vieren<br/>
truhsaeze was der künigîn.<br/>
der was ouch unde wolte sîn<br/>
der jungen küniginne amîs,<br/>
wider ir willen alle wîs.<br/>
und alse ie man ze velde reit<br/>
durch gelücke und durch manheit,<br/>
sô was ouch der truhsaeze dâ<br/>
eteswenne und eteswâ<br/>
durch niht, wan daz man jaehe,<br/>
daz man ouch in dâ saehe,<br/>
dâ man nâch âventiure rite,<br/>
und anders was ouch niht dermite,<br/>
wan ern gesach den trachen nie,<br/>
ern kêrte belderîchen ie.<br/>
nu Tristan wart vil wol gewar<br/>
an der vliehenden schar,<br/>
der trache der waere eteswâ dâ,<br/>
und stapfet ouch des endes sâ<br/>
und reit unlange, unz er gesach<br/>
sîner ougen ungemach,<br/>
den egeslîchen trachen.<br/>
der warf ûz sînem rachen<br/>
rouch unde vlammen unde wint<br/>
alse des tiuveles kint<br/>
und kêrte gein im aldort her.<br/>
Tristan der sancte daz sper,<br/>
daz ors er mit den sporen nam.<br/>
sô swinde er dar gerüeret kam,<br/>
daz er'm daz sper zem giele în stach,<br/>
sô daz ez ime den rachen brach<br/>
und innen an dem herzen want<br/>
und er selbe ûf den serpant<br/>
sô sêre mit dem orse stiez,<br/>
daz er daz ors dâ tôtez liez<br/>
und er dâ von vil kûme entran.<br/>
der trache gieng ez aber an<br/>
mit vrâze und mit viure,<br/>
unz ez der ungehiure<br/>
vor dem satele gâr verswande.<br/>
nu was im aber als ande<br/>
daz sper, daz in dâ sêrte,<br/>
daz er von dem orse kêrte<br/>
hin wider ein steingevelle.<br/>
Tristan sîn kampfgeselle<br/>
der kêrte im nâch rehte ûf sîn spor.<br/>
der veige streich im allez vor<br/>
mit solher ungedulte,<br/>
daz er den walt vulte<br/>
mit egeslîcher stimme<br/>
und hürste vil von grimme<br/>
abe brande und ûz der erden sluoc.<br/>
des treib er vil und sô genuoc,<br/>
biz in der smerze überwant<br/>
und under eine steinwant<br/>
vil nâhen sich gedructe.<br/>
Tristan sîn swert dô zucte<br/>
und wânde, er vünde in âne strît.<br/>
nein, ez wart engestlîcher sît,<br/>
dan ez ê mâles waere.<br/>
doch enwas ez nie sô swaere,<br/>
Tristan ruorte aber den trachen an,<br/>
der trache wider an den man<br/>
und brâhte in z'alsô grôzer nôt,<br/>
daz er wânde wesen tôt.<br/>
ern liez in nie ze were komen,<br/>
er haete im schiere benomen<br/>
beidiu slege unde wer.<br/>
dô was sîn ouch ein michel her.<br/>
er vuorte mit im an den kampf<br/>
beidiu rouch unde tampf<br/>
und andere stiure<br/>
an slegen unde an viure,<br/>
an zenen unde an griffen:<br/>
die wâren gesliffen,<br/>
sêre scharpf unde wahs,<br/>
noch wahser danne ein scharsahs.<br/>
dâ mite treib er in umbe<br/>
manege engestlîche crumbe<br/>
von boumen ze buschen.<br/>
dâ muose er sich vertuschen<br/>
und vristen, swie er mohte,<br/>
wan ime der kampf niht tohte.<br/>
und haete ez doch sô sêre<br/>
versuochet mit der kêre,<br/>
daz ime der schilt vor der hant<br/>
vil nâch ze koln was verbrant,<br/>
wan er gieng in mit viure an,<br/>
daz er im kûme vor entran.<br/>
doch werte ez niht vil lange.<br/>
der mortsame slange<br/>
der kam schiere dar an,<br/>
daz er zwîvelen began<br/>
und ime daz sper sô nâhe gie,<br/>
daz er sich aber nider lie<br/>
und want sich ange und ange.<br/>
Tristan was aber unlange.<br/>
er kam gerüeret balde her,<br/>
daz swert daz stach er zuo dem sper<br/>
zem herzen în unz an die hant.<br/>
nu lie der veige vâlant<br/>
einen dôz und eine stimme<br/>
sô griulîch und sô grimme<br/>
ûz sînem veigen giele,<br/>
als himel und erde viele<br/>
und daz der selbe mortschal<br/>
verre in daz lant erhal<br/>
und Tristan harte sêre erschrac.<br/>
und alse der trache dô gelac,<br/>
daz er in tôten gesach,<br/>
den giel er im ûf brach,<br/>
mit micheler arbeit.<br/>
ûz dem rachen er im sneit<br/>
der zungen mit dem swerte<br/>
der mâze, als er ir gerte.<br/>
in sînen buosem er si stiez;<br/>
den giel er wider ze samene liez.<br/>
sus kêrte er gein der wilde hin.<br/>
daz tete er aber durch den sin:<br/>
er wolte sich verbergen dâ,<br/>
den tac geruowen eteswâ<br/>
und wider komen ze sîner maht<br/>
und wolte danne hin ze naht<br/>
ze sînen lantgesellen wider.<br/>
nu zôch in aber diu hitze nider,<br/>
die er beidiu von der arbeit<br/>
und dâ zuo von dem trachen leit,<br/>
und müedete in sô sêre,<br/>
daz er iezuo niemêre<br/>
und vil kûme mohte leben.<br/>
nu gesach er eine lachen sweben<br/>
smal unde mâzlîche grôz,<br/>
in die von einem velse vlôz<br/>
ein küelez cleinez brunnelîn.<br/>
dâ viel er alse gewâfent în<br/>
und sancte sich unz an den grunt.<br/>
er lie hie vor niwan den munt.<br/>
dâ lag er den tac und die naht.<br/>
wan ime benam al sîne maht<br/>
diu leide zunge, die er truoc.<br/>
der rouch, der von der an in sluoc,<br/>
der eine entworhte in garwe<br/>
an crefte und an der varwe,<br/>
daz er von dannen niht enkam,<br/>
unz in diu künigîn dâ nam.
</p>
<p>
Der truhsaeze, alse ich hân gesaget,<br/>
der der saeligen maget<br/>
vriunt unde ritter wolte sîn,<br/>
dem begunden die gedanke sîn<br/>
ûf swellen harte grôze<br/>
von des trachen dôze,<br/>
der alsô griulîch und sô grôz<br/>
über walt und über velt dôz.<br/>
in sîn herze er allez las,<br/>
rehte alse ez ouch ergangen was,<br/>
und dâhte: «er ist binamen tôt<br/>
oder aber in alsô grôzer nôt,<br/>
daz ich in mag gewinnen<br/>
mit eteslîchen sinnen.»<br/>
von jenen drîn er sich verstal,<br/>
eine halden stapfet er ze tal<br/>
und lie wol balde hine gân,<br/>
hin dâ der schrei dâ was getân.<br/>
und alse er zuo dem orse kam,<br/>
eine ruowe er ime dâ nam.<br/>
bî dem sô habete er lange<br/>
trahtende cleine und ange.<br/>
in nam der kurzen reise<br/>
grôz angest unde vreise.<br/>
iedoch genante er über lanc<br/>
und reit als âne sînen danc<br/>
erschrocken unde herzelôs<br/>
die rihte hin, dâ er dâ kôs,<br/>
daz daz loup und daz gras<br/>
vor ime abe gesenget was,<br/>
und kam in kurzer vriste,<br/>
ê danne er sîn iht wiste,<br/>
rehte ûf den trachen, dâ er lac.<br/>
und er der truhsaeze erschrac<br/>
als inneclîche sêre,<br/>
daz er nâch eine kêre<br/>
zer erden haete genomen,<br/>
durch daz er ime sô bî was komen<br/>
und ime sô nâhen gereit.<br/>
nu was er aber zehant bereit:<br/>
daz ors warf er sô balde wider,<br/>
daz er mit dem orse nider<br/>
ze einem hûfen gelac.<br/>
nu er sich wider ûf gewac<br/>
(ich meine von der erden),<br/>
done mohte im state niht werden<br/>
vor vorhten, die er haete,<br/>
daz er sô vil getaete,<br/>
daz er ûf daz ors gesaeze.<br/>
der leide truhsaeze<br/>
er liez ez stân unde vlôch.<br/>
dô ime dô nieman nâch zôch,<br/>
dô gestuont er unde sleich dô wider,<br/>
nâch sînem sper greif er nider,<br/>
daz ors er bî dem zügele nam,<br/>
z'einem ronen er gezogen kam,<br/>
ûf daz ors gesaz er,<br/>
sînes schaden vergaz er:<br/>
er sprancte verre dort hin dan<br/>
und sach her wider den trachen an,<br/>
waz ampaere er haete,<br/>
ob er lebete oder entaete.<br/>
nu er in tôten ersach,<br/>
«heil, ob got wil» er dô sprach<br/>
«hie ist âventiure vunden.<br/>
ich bin ze guoten stunden<br/>
und ze heile komen her!»<br/>
hie mite sô neicte er daz sper,<br/>
mit dem zügel er hancte,<br/>
er hiu unde sprancte<br/>
und lie hin gân punieren,<br/>
punierende crôieren:<br/>
«schevalier damoysêle!<br/>
ma blunde Îsôt, ma bêle!»<br/>
er stach ûf in mit solher craft,<br/>
der starke eschîne schaft<br/>
daz er im durch die hant reit.<br/>
daz er aber dô niemere streit,<br/>
daz liez er niuwan durch den list.<br/>
er dâhte: «ob dirre in lebene ist,<br/>
der disen trachen hât erslagen,<br/>
sone kan ez mich niht vür getragen,<br/>
daz ich hie mite hân ûf geleit.»<br/>
er kêrte dannen unde reit<br/>
und suohte her unde hin<br/>
ûf den gedingen, ob er in<br/>
iender haete vunden<br/>
sô müeden oder sô wunden,<br/>
daz ime der strît töhte<br/>
und mit im strîten möhte,<br/>
daz ern erslagen wolte haben<br/>
und in erslagenen begraben.<br/>
und alse er sîn dô niene vant,<br/>
«lâ hêrre varn!» dâhte er zehant<br/>
«sweder er lebe oder entuo,<br/>
bin ich der êrste darzuo,<br/>
mich enwîset nieman dâ van.<br/>
ich bin gevriunt unde geman,<br/>
sô wert und sô genaeme,<br/>
swer sich'z an genaeme,<br/>
der haete doch dar an verlorn.»<br/>
er lie hin rîten gân mit sporn<br/>
ze sînem strîtgesellen wider<br/>
und erbeizete dâ zer erden nider.<br/>
an sînen strît er wider vie<br/>
rehte an der stete, dâ er in lie.<br/>
mit dem swerte, daz er truoc,<br/>
dâ mite gebecte er unde gesluoc<br/>
den vînt sô vil wâ unde wâ<br/>
biz ern verschriet dâ unde dâ.<br/>
genuoc versuohte er'z an den cragen.<br/>
den haete er ime gerne abe geslagen;<br/>
dô was er sô herte und sô grôz,<br/>
daz in der arbeit verdroz.<br/>
über einen ronen brach er daz sper.<br/>
daz vorder stucke daz stach er<br/>
dem trachen zuo dem gorgen în,<br/>
als ez ein tjoste solte sîn.
</p>
<p>
Ûf sînen spanjôl saz er dô.<br/>
er begunde vrôlîch unde vrô<br/>
ze Weisefort în rüeren<br/>
und hiez bald ûz vüeren<br/>
vier pferit und einen kanzwagen,<br/>
der daz houbet solte tragen,<br/>
und seite in allen maere,<br/>
wie ime gelungen waere<br/>
und waz er angeste hie mite<br/>
und kumberlîcher noete erlite.<br/>
«jâ hêrre, al diu werlt» sprach er<br/>
«diu enbiete niuwan ôre her,<br/>
betrahte und sehe daz wunder an,<br/>
waz der geherzete man<br/>
und der gestandene muot<br/>
durch liebes wîbes willen tuot!<br/>
daz ich der nôt, in der ich was,<br/>
ie dannen kam und ie genas,<br/>
des wundert unde wundert mich<br/>
und weiz ouch wol binamen, waer ich<br/>
senfte alse ein ander man gewesen,<br/>
ine waere niemer genesen.<br/>
ine weiz niht, wer er waere:<br/>
ein âventiuraere,<br/>
der ouch nâch âventiure reit,<br/>
der was ze sîner veicheit,<br/>
ê danne ich kaeme, zuo z'im komen,<br/>
der hât sîn ende dâ genomen.<br/>
got haete sîn vergezzen.<br/>
sî sint beidiu vrezzen,<br/>
ros unde man ist allez mort.<br/>
daz ros daz lît noch halbez dort<br/>
zekuwen unde besenget.<br/>
waz töhte ez iu gelenget?<br/>
ich hân mê noete erliten hie mite,<br/>
dan kein man ie durch wîp erlite.»<br/>
sîne vriunde er alle zuo sich nam,<br/>
zem serpande er wider kam<br/>
und zeigete in sîn wunder.<br/>
und bat ouch al besunder,<br/>
daz sî der wârheit jaehen,<br/>
als sî si dâ gesaehen.<br/>
daz houbet vuorte er mit im dan.<br/>
sîne mâge und sîne man<br/>
die ladete er, die besander,<br/>
nâch dem künege rander<br/>
und mante in sîner sicherheit.<br/>
der rede der wart ein tac geleit<br/>
ze Weisefort vür daz lant.<br/>
hie mite sô wart daz lant besant,<br/>
die lantbarûne die mein ich.<br/>
nu die bereiten alle sich,<br/>
als in von hove was getaget.
</p>
<p>
Nu wart ouch al zehant gesaget<br/>
ze hove den vrouwen maere.<br/>
die marter und die swaere,<br/>
die s'alle haeten dâ van,<br/>
dien gesach an vrouwen nie kein man.<br/>
diu süeze maget, diu schoene Îsôt,<br/>
diu was rehte in ir herzen tôt.<br/>
sô leiden tac si nie gesach.<br/>
Îsôt ir muoter zuo z'ir sprach:<br/>
«nein schoeniu tohter, nein, lâ stân,<br/>
lâ dir diz niht sô nâhen gân!<br/>
wan sweder ez mit der wârheit<br/>
oder aber mit lüge ist ûf geleit,<br/>
wir suln ez doch wol undervarn.<br/>
ouch sol uns got dar vor bewarn.<br/>
niene weine, tohter mîne,<br/>
diu clâren ougen dîne<br/>
diu ensuln niemer werden rôt<br/>
umbe alsô swechlîche nôt.»<br/>
«â muoter» sprach diu schoene<br/>
«vrouwe, niene gehoene<br/>
dîne geburt unde dich!<br/>
ê ich's gevolge, sô stich ich<br/>
rehte in mîn herze ein mezzer ê.<br/>
ê sîn wille an mir ergê,<br/>
ich nim mir selber ê den lîp.<br/>
ern gewinnet niemer wîp<br/>
noch vrouwen an Îsôte,<br/>
ern habe mich danne tôte.»<br/>
«nein schoeniu tohter, vürhte niht.<br/>
swes er oder ieman hie von giht,<br/>
daz ist allez samet verlorn.<br/>
und haete es al diu werlt gesworn,<br/>
ern wirdet niemer dîn man.»<br/>
und alse ez nahten began,<br/>
diu wîse vrâgete unde sprach<br/>
umbe ir tohter ungemach<br/>
ir tougenlîche liste,<br/>
von den si wunder wiste,<br/>
daz s'in ir troume gesach,<br/>
daz ez niht alsô geschach,<br/>
als der lantschal sagete.<br/>
Und iesâ dô ez tagete,<br/>
si rief Îsôte und sprach ir zuo:<br/>
«â süeziu tohter, wachestuo?»<br/>
«jâ» sprach si «vrouwe muoter mîn.»<br/>
«nu lâ dîn angesten sîn.<br/>
ich wil dir liebiu maere sagen:<br/>
ern hât den trachen niht erslagen.<br/>
swaz âventiure in her getruoc,<br/>
er ist ein gast, der in dâ sluoc.<br/>
wol ûf, wir suln vil balde dar,<br/>
der maere selbe nemen war!<br/>
Brangaene, stant ûf lîse<br/>
und sage uns Paranîse,<br/>
daz er uns satele schiere.<br/>
wir müezen varn wir viere,<br/>
ich und mîn tohter, dû und er.<br/>
und bringe er uns diu pferit her,<br/>
so ez schiereste müge gesîn,<br/>
vür unser hâltürlîn,<br/>
dâ der boumgarte<br/>
hin ze velde warte!»<br/>
nu diz was allez gereit,<br/>
diu rotte saz ûf unde reit<br/>
des endes, dâ si hôrten sagen,<br/>
daz der trache was erslagen.<br/>
nu sî daz ors vunden,<br/>
daz gereite sî begunden<br/>
bemerken unde betrahten<br/>
und in ir sinnen ahten,<br/>
sin gesaehen nie z'Îrlande<br/>
gereite solher hande,<br/>
und kâmen alle dar an,<br/>
swer sô er waere, der man,<br/>
den daz ors dar trüege,<br/>
daz der den trachen slüege.<br/>
vürbaz riten si dô zehant<br/>
und kâmen ûf den serpant.<br/>
nu was des tiuvels genôz<br/>
als ungehiure und alsô grôz,<br/>
diu liehte vrouwîne schar<br/>
daz diu wart alse ein tôte var<br/>
vor angesten, dô s'in ersach.<br/>
Diu muoter aber zer tohter sprach:<br/>
«ei wie sicher ich es bin,<br/>
der truhsaeze daz er in<br/>
ie getorste bestân!<br/>
wir mugen'z âne sorge lân.<br/>
und zwâre, tohter Îsôt,<br/>
dirre man sî lebende oder tôt,<br/>
mich anet sêre, daz er sî<br/>
verborgen eteswâ hie bî.<br/>
ez wîsaget mir mîn muot.<br/>
von dannen, dunket ez dich guot,<br/>
sô kêren an die suoche,<br/>
ob unser got sô ruoche,<br/>
daz wir in eteswâ vinden<br/>
und mit im überwinden<br/>
die grundelôsen herzenôt,<br/>
diu uns beswaeret alse der tôt.»<br/>
des berieten sî sich schiere.<br/>
die gereisen alle viere<br/>
si riten von ein ander sâ,<br/>
diu suohte hie und disiu dâ.<br/>
nu ergieng ez, alse ez solte<br/>
und alse der billîch wolte,<br/>
diu junge künigîn Îsôt<br/>
daz sî ir leben unde ir tôt,<br/>
ir wunne unde ir ungemach<br/>
ze allerêrste gesach.<br/>
von sînem helme gienc ein glast,<br/>
der vermeldete ir den gast.<br/>
nu sî des helmes wart gewar,<br/>
si kêrte und rief ir muoter dar:<br/>
«vrouwe île, rît her nâher baz!<br/>
ich sihe dort glesten, ine weiz waz.<br/>
ez ist rehte alse ein helm getân.<br/>
ich waene in rehte ersehen hân.»<br/>
«entriuwen» sprach diu muoter dô<br/>
«mich selben dunket ouch alsô.<br/>
got der wil unser ruochen.<br/>
ich waene, den wir suochen,<br/>
daz wir den haben vunden.»<br/>
sus riefen s'an den stunden<br/>
den anderen zwein zuo z'in<br/>
und riten alle viere hin.
</p>
<p>
Nu si ime begunden nâhen<br/>
und in sô ligen sâhen,<br/>
nu wânden s'alle, er waere tôt.<br/>
«er ist tôt!» sprach ieweder Îsôt<br/>
«unser gedinge der ist hin.<br/>
der truhsaeze der hât in<br/>
mortlîche ermordet unde erslagen<br/>
und hât in in diz mos getragen.»<br/>
si erbeizeten alle viere<br/>
und haeten in vil schiere<br/>
her ûz gezogen an daz lant.<br/>
den helm enstricten s'ime zehant<br/>
und stricten ime die cuppen dan.<br/>
diu wîse Îsôt diu sach in an<br/>
und sach wol, daz er lebete<br/>
und aber sîn leben clebete<br/>
kûme alse an einem hâre.<br/>
«er lebet» sprach si «zwâre.<br/>
nu balde, entwâfent in!<br/>
ist daz ich alsô saelic bin,<br/>
daz er niht verchwunden hât,<br/>
sô mag es alles werden rât.»<br/>
die schoenen alle drîe,<br/>
diu liehte cumpanîe,<br/>
dô si den ellenden<br/>
mit snêwizen henden<br/>
entwâfenen begunden,<br/>
die zungen sî dô vunden.<br/>
«sich, warte» sprach diu künigîn<br/>
«waz ist diz oder waz mag diz sîn?<br/>
Brangaene, höfschiu niftel, sprich!»<br/>
«ez ist ein zunge, dunket mich.»<br/>
«du sprichest wâr, Brangaene.<br/>
mich dunket unde ich waene,<br/>
sô was ouch sî des trachen.<br/>
unser saelde diu wil wachen.<br/>
herzetohter, schoene Îsôt,<br/>
ich weiz ez alse mînen tôt,<br/>
wir sîn zer rehten verte komen.<br/>
diu zunge hât ouch ime benomen<br/>
beidiu craft unde sin.»<br/>
hie mite entwâfenten s'in<br/>
und dô s'an ime niht vunden<br/>
weder slege noch wunden,<br/>
dô wâren s'alle samet vrô.<br/>
trîaken nam diu wîse dô,<br/>
diu listege künigîn<br/>
und vlôzte im der alsô vil în,<br/>
biz daz er switzen began.<br/>
«er wil genesen» sprach sî «der man,<br/>
der tampf gerûmet schiere hie,<br/>
der von der zungen an in gie,<br/>
sô mag er sprechen unde ûf sehen.»<br/>
daz was ouch schiere geschehen.<br/>
er lag unlange, unz ez geschach,<br/>
daz er beide ûf und umbe sach.<br/>
Nu er der saeligen schar<br/>
bî ime und umbe in wart gewar,<br/>
er gedâhte in sînem muote:<br/>
«â hêrre got der guote,<br/>
dû hâst mîn unvergezzen.<br/>
mich hânt driu lieht besezzen,<br/>
diu besten, diu diu werlt hât,<br/>
manges herzen vröude unde rât<br/>
und maneges ougen wunne:<br/>
Îsôt diu liehte sunne<br/>
und ouch ir muoter Îsôt<br/>
daz vrôlîche morgenrôt,<br/>
diu stolze Brangaene<br/>
daz schoene volmaene!»<br/>
hie mite genante er unde sprach<br/>
kûme unde kûmeclîchen: «ach,<br/>
wer sît ir unde wâ bin ich?»<br/>
«â ritter, mahtu sprechen? sprich!<br/>
wir helfen dir ze dîner nôt!»<br/>
sprach aber diu sinnerîche Îsôt.<br/>
«jâ süeziu vrouwe, saelic wîp,<br/>
und ine weiz, wie mir der lîp<br/>
und al mîn craft in kurzer vrist<br/>
geswachet unde geswichen ist.»<br/>
diu junge Îsôt diu sach in an:<br/>
«diz ist Tantris der spilman»<br/>
sprach sî «ob ich in ie gesach.»<br/>
der andern ietwederiu sprach:<br/>
«uns dunket ouch entriuwen sô.»<br/>
diu wîse diu sprach aber dô:<br/>
«bistû'z Tantris?» «vrouwe, jâ.»<br/>
«sag an» sprach aber diu wîse sâ<br/>
«wâ bistû her komen oder wie<br/>
oder waz wirbestu hie?»<br/>
«saeligest aller wîbe,<br/>
ine hân ez an dem lîbe<br/>
noch leider an der crefte niht,<br/>
daz ich iu mîne geschiht<br/>
bescheidenlîche müge gesagen.<br/>
heizet mich vüeren oder tragen<br/>
durch gotes willen eteswar,<br/>
dâ mîn ieman neme war<br/>
doch disen tag und dise naht.<br/>
und kume ich wider ze mîner maht,<br/>
so ist reht, daz ich tuo unde sage,<br/>
swaz iu lîche und iu behage.»<br/>
Sus nâmen sî Tristanden<br/>
si viere ze handen,<br/>
ûf ein pferit huoben s'in<br/>
und under in vuorten s'in hin.<br/>
sus brâhten s'in heinlîchen în<br/>
wider durch ir hâltürlîn,<br/>
daz umbe ir reise und umbe ir vart<br/>
nie nieman nihtes inne wart.<br/>
dâ schuofen s'ime helfe unde gemach.<br/>
die zungen, alse ich ê dâ sprach,<br/>
sîn îsen und sîn ander dinc<br/>
des enbleip dâ weder vadem noch rinc.<br/>
si vuorten'z allez mit in dan,<br/>
beidiu harnasch unde man.
</p>
<p>
Nu daz der ander tac dô kam,<br/>
diu wîse in aber ze handen nam.<br/>
«nu Tantris» sprach si «sage mir<br/>
bî den genâden, alse ich dir<br/>
nû unde ê mâles hân getân,<br/>
daz ich dich zwirnt erneret hân<br/>
und bin dir willic unde holt,<br/>
und als du dînem wîbe solt.<br/>
wenne kaeme dû in Îrlant?<br/>
wie slüege dû den serpant?»<br/>
«vrouwe, daz wil ich iu sagen.<br/>
ich kam in disen kurzlîchen tagen,<br/>
es sint drî tage von hiute,<br/>
ich und ander koufliute<br/>
mit eime kiele in dise habe.<br/>
dô kam ein roupher hinnen abe,<br/>
ine weiz durch welhe geschiht,<br/>
die wolten uns, haete ich ez niht<br/>
mit mînem guote underkomen,<br/>
den lîp zem guote hân genomen.<br/>
nu ist ez uns alsô gewant:<br/>
wir müezen dicke vremediu lant<br/>
heinlîchen unde bûwen<br/>
und enwizzen wem getrûwen,<br/>
wan man uns vil gewaltes tuot.<br/>
sô weiz ich wol, mir waere guot,<br/>
mit swelher slahte dingen<br/>
ich'z dâ zuo möhte bringen,<br/>
daz mich diu lant erkanden.<br/>
künde in vremeden landen<br/>
diu rîchet den koufman.<br/>
seht, vrouwe, dâ gedâhte ich an,<br/>
wan mir ist umbe den serpant<br/>
daz lantmaere lange erkant<br/>
und sluog in niuwan umbe daz.<br/>
ich waene, daz ich deste baz<br/>
vride unde genâde vinde<br/>
bî disem lantgesinde.»<br/>
«vride unde genâde» sprach Îsôt<br/>
«diu müezen dich an dînen tôt<br/>
mit wernden êren bringen!<br/>
du bist ze guoten dingen<br/>
dir selbem unde uns komen her.<br/>
nu trahte, wes dîn herze ger.<br/>
daz ist getân, daz schaffe ich dir<br/>
von mînem hêrren und von mir.»<br/>
«genâde, vrouwe, sô ergib ich<br/>
mînen kiel unde mich<br/>
vil verre an iuwer triuwe.<br/>
seht, daz mich iht geriuwe,<br/>
daz ich iu guot unde leben<br/>
an iuwer triuwe hân ergeben.»<br/>
«nein zwâre Tantris, ez entuot.<br/>
umbe dîn leben unde umbe dîn guot<br/>
ensorge nû niemêre.<br/>
mîne triuwe und mîn êre,<br/>
sê hie, die nim in dîne hant.<br/>
daz dir niemer ze Îrlant<br/>
bî mînem lebene leit geschiht.<br/>
Entwer mich einer bete niht<br/>
und biut mir eteslîchen rât<br/>
umbe eine sache, an der nu stât<br/>
mîn êre und al mîn saelekeit.»<br/>
und seite im, alse ich hân geseit,<br/>
wes sich der truhsaeze<br/>
umbe dise tât vermaeze.<br/>
wie sêre und wie genôte<br/>
er spraeche nâch Îsôte<br/>
und wie er den valsch und die lüge<br/>
ze offenlîchem kampfe züge,<br/>
ob ieman über in kaeme,<br/>
der sich ez an genaeme.<br/>
«saeligiu vrouwe» sprach Tristan<br/>
«hie enhabet keine sorge van.<br/>
ir habet mir zwirnt lîp unde leben<br/>
mit gotes helfe wider gegeben,<br/>
diu suln ouch iu ze rehte<br/>
beidiu ze dirre vehte<br/>
und z'allen noeten bî stân,<br/>
die wîle ich sî gesunde hân.»<br/>
«got lône dir, lieber Tantris!<br/>
des bin ich gerne an dir gewis<br/>
und wil dir ouch des wol verjehen:<br/>
ist daz diz wunder sol geschehen,<br/>
sô sîn wir beide, ich unde Îsôt,<br/>
iemer mit lebendem lîbe tôt.»<br/>
«nein vrouwe, tuot die rede hin.<br/>
sît ich in iuwerm vride bin<br/>
und mînen lîb und swaz ich hân<br/>
an iuwer êre hân verlân<br/>
und dar an sicher wesen sol,<br/>
trût vrouwe, sô gehabet iuch wol!<br/>
helfet mir ze lîbe wider,<br/>
ich gelege ez allez eine nider.<br/>
und saget mir, vrouwe, ist iu bekant:<br/>
die zungen, die man bî mir vant,<br/>
beleip diu oder war tete man die?»<br/>
«entriuwen nein, ich hân si hie<br/>
und allez, daz du haben solt.<br/>
mîn schoeniu tohter selbe, Îsôlt,<br/>
und ich wir brâhten'z allez dan.»<br/>
«diz kumt uns rehte» sprach Tristan;<br/>
«nu saeligiu künigîn,<br/>
lât aller slahte sorge sîn<br/>
und râtet mir ze mîner craft,<br/>
sô ist ez allez endehaft.»
</p>
<p>
Die küniginne beide,<br/>
beide âne underscheide,<br/>
si nâmen in ze handen<br/>
und swaz si beide erkanden,<br/>
daz ime ze heile und ze vromen<br/>
an sînem lîbe möhte komen,<br/>
daz was ir meiste unmüezekeit.<br/>
hier under haete michel leit<br/>
sîn kiel und sîn geselleschaft,<br/>
der was genuoc als angesthaft,<br/>
daz s'ungenesen wânden wesen.<br/>
ir dekeiner trûwete genesen,<br/>
wan s'innerhalp den zwein tagen<br/>
nie niht von ime gehoerten sagen.<br/>
ouch haeten sî den schal vernomen,<br/>
der von dem trachen ûz was komen.<br/>
und was des maeres vil getriben,<br/>
dâ waere ein ritter tôt beliben,<br/>
des ors daz laege halbez dâ.<br/>
nu dâhten ouch die sîne sâ:<br/>
«wer waere daz niwan Tristan?<br/>
dane ist binamen kein zwîvel an,<br/>
haete ez ime der tôt niht benomen,<br/>
er waere sît her wider komen.»<br/>
hie mite gerieten s'under in<br/>
und santen Curvenâlen hin,<br/>
daz er des orses naeme war.<br/>
daz tete er: Curvenal reit dar<br/>
und vant daz ors und erkande daz.<br/>
nu reit er aber vürbaz.<br/>
den trachen vant er ouch zehant<br/>
und alse er dô nimêre vant<br/>
von keinen sînen dingen<br/>
an gewande noch an ringen,<br/>
dô kam in michel zwîvel an.<br/>
«â» dâhte er «hêrre Tristan,<br/>
weder bistu lebende oder tôt?<br/>
ôwî, ôwî» sprach er «Îsôt,<br/>
ôwî, daz dîn lop und dîn nam<br/>
ie hin ze Curnewâle kam!<br/>
was dîn schoene und edelkeit<br/>
ze solhem schaden ûf geleit<br/>
einer der saeligesten art,<br/>
diu ie mit sper versigelt wart,<br/>
der dû ze wol geviele?»<br/>
sus kêrte er wider zem kiele<br/>
weinende unde clagende,<br/>
diu maere wider sagende,<br/>
als er si haete ervunden.<br/>
diu maere begunden<br/>
genuogen missevallen<br/>
und iedoch niht in allen.<br/>
daz selbe swaere maere<br/>
was niht ir aller swaere.<br/>
genuoge ez wol vertruogen.<br/>
ouch sach man an genuogen,<br/>
daz ez in grôze riuwe bar,<br/>
und was ouch der diu meiste schar.<br/>
sus was ir wille unde ir muot<br/>
undersniten übel unde guot.<br/>
mit disem wehsele geviel<br/>
der gezweiete kiel<br/>
an sprâchen unde an rûnen.<br/>
den zweinzic barûnen<br/>
den was niht inneclîche leit<br/>
der zwîvel, der in was geseit.<br/>
si wânden dannen komen dar mite.<br/>
und daz man sîn niht langer bite,<br/>
des bâten s'al gemeine<br/>
(die zweinzic meine ich eine).<br/>
si rieten alle dar an,<br/>
daz man des nahtes vüere dan.<br/>
sô rieten aber ander daz,<br/>
daz sî beliben unde baz<br/>
ervüeren diu maere,<br/>
wie'z ime ergangen waere.<br/>
alsus zehullen s'under in.<br/>
dise wolten gerne hin,<br/>
jene wolten dâ bestân.<br/>
sus ward ez dô dar an verlân,<br/>
sît daz sîn tôt niht waere<br/>
gewis noch offenbaere,<br/>
daz sî dâ langer beliben,<br/>
ir vorsche unde ir vrâge triben<br/>
zem minnesten doch zwêne tage:<br/>
daz was der barûne clage.
</p>
<p>
Hie mite sô was ouch der tac komen,<br/>
der ze Weisefort was genomen,<br/>
dar Gurmûn haete getaget<br/>
umbe sîne tohter die maget<br/>
und umbe den truhsaezen.<br/>
Gurmûnes umbesaezen,<br/>
sîne man und sîne mâge,<br/>
als er si durch râtvrâge<br/>
ze sînem tage haete besant,<br/>
die wâren alle dâ zehant.<br/>
die nam ouch er besunder<br/>
und suohte rât hier under<br/>
sô verre und alsô sêre,<br/>
als dem ez umbe sîn êre<br/>
und ouch niht anders enstât.<br/>
dar zuo besande er an den rât<br/>
sîn liebez wîp, die künigîn.<br/>
si mohte im ouch wol liep sîn,<br/>
wan er haete an ir einer dô<br/>
sunderlîcher saelden zwô,<br/>
der allerbesten, die der man<br/>
an liebem wîbe vinden kan:<br/>
schoene unde wîsheit,<br/>
der was der mâze an sî geleit,<br/>
daz s'ime wol mohte liep sîn.<br/>
diu saelige künigîn,<br/>
diu schoene wîse was ouch dâ.<br/>
ir vriunt der künic nam si sâ<br/>
von dem râte dort hin dan.<br/>
«wie râtestû?» sprach er «sag an.<br/>
mir ist disiu rede swaere alse der tôt.»<br/>
«gehabet iuch wol» sprach aber Îsôt<br/>
«wir suln uns wol hier an bewarn.<br/>
ich hân ez allez undervarn.»<br/>
«wie? herzevrouwe, sage ouch mir.<br/>
sô vröuwe ich mich der rede mit dir.»<br/>
«unser truhsaeze, als er dâ giht,<br/>
seht, der ensluoc des trachen niht,<br/>
und der in sluoc, den weiz ich wol.<br/>
daz bewaere ich, swenne ich sol.<br/>
al iuwer angest leget nider!<br/>
gêt balde z'iuwerm râte wider.<br/>
saget in allen unde jehet,<br/>
als ir gehoeret unde gesehet<br/>
des truhsaezen wârheit,<br/>
ir loeset gerne iuwern eit,<br/>
den ir dem lande habet getân.<br/>
heizet s'alle mit iu gân<br/>
und sitzet an'z gerihte.<br/>
envürhtet iu ze nihte.<br/>
lât den truhsaezen clagen<br/>
und sagen, swaz er welle sagen.<br/>
und alse ez danne zît sî,<br/>
sô bin ich unde Îsôt dâ bî.<br/>
sô gebietet mir'z, sô spriche ich<br/>
vür iuch, vür Îsôt und vür mich.<br/>
hie mite lât dise rede stân.<br/>
ich wil nâch mîner tohter gân<br/>
und komen ouch iesâ wider, wir zwo.»<br/>
nâch ir tohter gie si dô,<br/>
der künic in den palas wider.<br/>
an daz gerihte saz er nider<br/>
und mit im vil barûne,<br/>
des landes cumpanjûne.<br/>
dâ was schoeniu ritterschaft,<br/>
von ritterschefte michel craft,<br/>
niht durch des küneges êre<br/>
sô starke noch sô sêre,<br/>
sô daz si gerne wolten sehen,<br/>
waz dâ solte geschehen<br/>
ûz disem lantschalle.<br/>
des wunderte s'alle.
</p>
<p>
Die saeligen Îsôte zwô<br/>
nu daz si mit ein ander dô<br/>
zem palas în giengen,<br/>
si gruozten unde enpfiengen<br/>
die hêrren al besunder.<br/>
hie mitten und hier under<br/>
wart vil gesprochen unde gedâht,<br/>
rede unde gedanke vil vür brâht<br/>
von ir beider saelekeit.<br/>
und iedoch mêre geseit<br/>
von des truhsaezen linge<br/>
dan von der vrouwen dinge.<br/>
si sprâchen unde gedâhten dar:<br/>
«nu kieset alle, nemet war,<br/>
wirt disem unsaeligen man,<br/>
der nie saelde gewan,<br/>
disiu saelege maget,<br/>
sô ist im elliu saelde ertaget,<br/>
diu ime oder dekeinem man<br/>
an einer maget ertagen kan.»<br/>
sus kâmen sî zem künege hin.<br/>
Der künec stuont ûf engegen in:<br/>
lieplîche sazte er sî ze sich.<br/>
«nû» sprach der künec «truhsaeze, sprich.<br/>
waz ist dîn bete und dîn ger?»<br/>
«vil gerne, hêrre künec» sprach er;<br/>
«hêrre, ich ger unde bite,<br/>
daz ir dem lande küneges site<br/>
niemer zebrechet an mir.<br/>
welt ir's jehen, sô sprâchet ir<br/>
und lobetet ez ouch beide<br/>
mit rede und mit dem eide:<br/>
swelh ritter disen serpant<br/>
slüege mit sîn eines hant,<br/>
ir gaebet ime ze solde<br/>
iuwer tohter Îsolde.<br/>
der eit verlôs vil manegen man.<br/>
dâ sach aber ich vil lützel an,<br/>
durch daz ich minnete daz wîp<br/>
unde wâgete den lîp<br/>
dicke engeslîcher danne ie man,<br/>
biz mir ze jungeste dar an<br/>
alsô gelanc, daz ich in sluoc.<br/>
ist ez dâ mite genuoc:<br/>
hie lît daz houbet, seht ez an.<br/>
daz selbe urkünde brâhte ich dan.<br/>
nu loeset iuwer wârheit.<br/>
küneges wort und küneges eit<br/>
diu suln wâr unde bewaeret sîn.»<br/>
«truhsaeze» sprach diu künigîn<br/>
«der alsô rîlîchen solt,<br/>
als mîn tohter ist, Îsolt,<br/>
ungedienet haben wil,<br/>
entriuwen des ist alze vil.»<br/>
«ei» sprach der truhsaeze dô<br/>
«vrouwe, ir tuot übel, wie redet ir sô?<br/>
mîn hêrre, der ez enden sol,<br/>
der kan doch selbe sprechen wol.<br/>
der spreche und antwürte mir.»<br/>
der künec sprach: «vrouwe, sprechet ir<br/>
vür iuch, vür Îsôt und vür mich!»<br/>
«genâde hêrre, daz tuon ich.»<br/>
aber sprach diu küniginne:<br/>
«truhsaeze, dîne minne<br/>
die sint lûter unde guot<br/>
und hâst sô menlîchen muot.<br/>
du bist wol guotes wîbes wert.<br/>
swer aber sô hôhes lônes gert,<br/>
dâ er sîn niht verdienet hât,<br/>
entriuwen, deist ein missetât.<br/>
du hâst dir selbem ûf geleit<br/>
eine tât und eine manheit,<br/>
der dû mit alle unschuldic bist,<br/>
als ez mir zuo gerûnet ist.»
</p>
<p>
«Vrouwe, ir redet, ine weiz wie.<br/>
ich hân doch diz wortzeichen hie.»<br/>
«sô hâstu brâht ein houbet dan.<br/>
daz braehte ouch lîhte ein ander man,<br/>
ich meine, ob er Îsolde<br/>
dâ mite verdienen solde.<br/>
sine wirt aber gewunnen niht<br/>
mit alsô cleiner geschiht.»<br/>
«nein zwâre» sprach diu junge Îsôt<br/>
«durch alsô maezlîche nôt<br/>
enwil ich niemer veile sîn.»<br/>
«âhî vrou junge künigîn»<br/>
sprach aber der truhsaeze dô<br/>
«daz ir ze mînen dingen sô<br/>
mit arge sprechende sît<br/>
der noete, der ich ze maneger zît<br/>
durch iuwer minne erliten hân!»<br/>
«daz sol ze guoten staten gestân,<br/>
daz ir mich minnet» sprach Îsolt<br/>
«ine wart iu nie getriu noch holt<br/>
noch zwâre niemer werden sol.»<br/>
«Jâ» sprach der ander «ich weiz wol,<br/>
ir tuot vil rehte als elliu wîp.<br/>
ir sît alle alsô gelîp,<br/>
alsô g'artet unde gemuot:<br/>
iuch dunket ie daz arge guot,<br/>
daz guote dunket iuch ie arc.<br/>
diu art ist an iu allen starc.<br/>
ir sît verkêret alle wîs:<br/>
iu sint die tumben alle wîs,<br/>
iu sint die wîsen alle tump;<br/>
ir machet ûz dem slehten crump<br/>
und ûz dem crumben wider sleht;<br/>
ir habet allen ungereht<br/>
an iuwer seil gevazzet:<br/>
ir minnet, daz iuch hazzet;<br/>
ir hazzet, daz iuch minnet.<br/>
wie sît ir sus gesinnet,<br/>
wie minnet ir sô harte<br/>
der dinge widerwarte,<br/>
daz man der sô vil an iu siht!<br/>
der iuch dâ wil, desn welt ir niht<br/>
und welt den, der iuch niene wil.<br/>
ir sît daz irresameste spil,<br/>
daz ieman ûf dem brete kan.<br/>
er ist ein sinnelôser man,<br/>
der âne bürgen durch daz wîp<br/>
iemer geveilet den lîp.<br/>
und zwâre iedoch dar umbe niht,<br/>
swes ir jeht oder mîn vrouwe giht,<br/>
ez wirt al anders ûf geleit<br/>
oder man brichet mir den eit.»
</p>
<p>
Aber sprach diu küniginne:<br/>
«truhsaeze, dîne sinne<br/>
die sint starc unde spaehe,<br/>
der spaehe an sinnen saehe.<br/>
si habent dem gelîchen schîn,<br/>
als sî ze kemenâten sîn<br/>
in der vrouwen tougenheit bedâht.<br/>
dar zuo hâstû si vür brâht<br/>
rehte alse ein vrouwen ritter sol.<br/>
du weist der vrouwen art ze wol.<br/>
du bist dar în ze verre komen.<br/>
ez hât dir der manne art benomen.<br/>
du minnest ouch ze harte<br/>
der dinge widerwarte.<br/>
mich dunket, dir ist ouch wol dar mite.<br/>
du hâst die selben vrouwen site<br/>
sêre an dîn seil gevazzet:<br/>
du minnest, daz dich hazzet;<br/>
du wilt, daz dich niht enwil.<br/>
diz ist doch unser vrouwen spil.<br/>
waz nimest dû dich hie mit an?<br/>
sô dir got, du bist ein man,<br/>
lâz uns unser vrouwen art.<br/>
dune bist niht wol dar mite bewart.<br/>
habe dînes mannes sinne<br/>
und minne, daz dich minne.<br/>
welle, daz dich welle.<br/>
daz spil hât guot gevelle.<br/>
du seist uns ie genôte,<br/>
du wellest Îsôte<br/>
und sî enwelle dîn niht.<br/>
daz ist ir art: wer mac des iht?<br/>
si lât der dinge vil hin gân,<br/>
die sî doch vil wol möhte hân.<br/>
ir ist der vil unmaere,<br/>
dem sî doch vil liep waere,<br/>
der dû ze hant der êrste bist.<br/>
daz selbe ir von mir g'artet ist.<br/>
ich selbe enwart dir ouch nie holt.<br/>
ich weiz wol, alse entuot Îsolt:<br/>
ez ist ir g'artet von mir.<br/>
du verliusest michel minne an ir.<br/>
diu schoene, diu reine<br/>
si waere ze gemeine,<br/>
ob si iegelîchen solte<br/>
wellen, der si wolte.<br/>
Truhsaeze, als du hâst geseit,<br/>
mîn hêrre der sol sînen eit<br/>
vil gerne an dir bewaeren.<br/>
sich, daz du dînen maeren<br/>
und dîner rede sô mite gâst,<br/>
daz dû s'iht under wegen lâst:<br/>
volge dînen sachen!<br/>
ich hoere sagen, den trachen<br/>
den habe ein ander man erslagen.<br/>
sich, waz du dâ zuo wellest sagen.»<br/>
«wer waere der?» «ich weiz in wol<br/>
und wil in bringen, swenne ich sol.»<br/>
«vrouwe, ez enist dekein man,<br/>
der sich hier umbe iht nimet an<br/>
und mich von mînen êren<br/>
mit valsche waenet kêren,<br/>
der mir state und reht wil geben,<br/>
dane sî mîn lîp umbe und mîn leben<br/>
gewâget unde geveilet,<br/>
swie mir der hof erteilet,<br/>
hant wider hende,<br/>
ê ich den vuoz gewende!»<br/>
«diz lobe ich» sprach diu künigîn<br/>
«und wil des selbe bürge sîn,<br/>
daz ich dich diser rede gewer<br/>
und dir'n ze kampfe bringe her<br/>
von hiute unz an den dritten tac,<br/>
wan ich iezuo enmac,<br/>
den selben der den trachen sluoc.»<br/>
der künic sprach: «des ist genuoc.»<br/>
ouch sprâchen al die herren dô:<br/>
«truhsaeze, ez ist genuoc alsô.<br/>
diz ist ein kurzlîchiu bite.<br/>
gâ dar, bestaete den kampf hie mite,<br/>
und tuo mîn vrouwe selbe alsam.»<br/>
der künec dô von in beiden nam<br/>
triuwe unde gewisse gîselschaft,<br/>
daz dirre kampf endehaft<br/>
des dritten tages waere.<br/>
hie mite zergie diz maere.<br/>
<h2>Der Splitter</h2>
</p>
<p>
in ir vlîz und in ir pflege.<br/>
ir beider vlîz was alle wege<br/>
mit süezer bedaehtekeit<br/>
niuwan an diu dinc geleit,<br/>
diu sîn helfe solten wesen.<br/>
ouch was er iezuo wol genesen,<br/>
lieht an dem lîbe und schône var.<br/>
nu nam Îsôt sîn dicke war<br/>
und marcte in ûzer mâze<br/>
an lîbe und an gelâze.<br/>
si blickte im dicke tougen<br/>
an die hende und under d'ougen.<br/>
si besach sîn arme und sîniu bein,<br/>
an den ez offenlîche schein,<br/>
daz er so tougenlîche hal.<br/>
si bespehete in obene hin zetal.<br/>
swaz maget an manne spehen sol,<br/>
daz geviel ir allez an im wol<br/>
und lobete ez in ir muote.<br/>
nu daz diu schoene, guote<br/>
sîne geschepfede sô rîch<br/>
und sîne site sô hêrlîch<br/>
sunder bespehete unde besach,<br/>
ir herze tougenlîche sprach:<br/>
«got hêrre wunderaere,<br/>
ist iht des wandelbaere,<br/>
dest ie begienge oder begâst,<br/>
und dest an uns geschaffen hâst,<br/>
sô ist hie zewâre wandel an,<br/>
daz dirre hêrlîche man,<br/>
an den du solhe saelekeit<br/>
lîbes halben hâst geleit,<br/>
daz der als irreclîche<br/>
von rîche ze rîche<br/>
sîne nôtdürfte suochen sol.<br/>
im solte billîch unde wol<br/>
ein rîche dienen oder ein lant,<br/>
des dinc alsô waere gewant.<br/>
diu werlt stât wunderlîche,<br/>
sô vil manic künicrîche<br/>
besetzet ist mit swacher art,<br/>
daz ime der einez niht enwart.<br/>
ein lîp alsô gebaere,<br/>
der sô getugendet waere,<br/>
der solte guot und êre hân.<br/>
an ime ist sêre missetân.<br/>
got hêrre, dû hâst ime gegeben<br/>
dem lîbe ein ungelîchez leben.»<br/>
sus redete s'ofte diu maget.<br/>
nu haete ir muoter ouch gesaget<br/>
ir vater umbe den koufman<br/>
al von ende her dan,<br/>
als ir ez selbe habet vernomen,<br/>
diz dinc wie'z allez her ist komen<br/>
und wie er nihtes gerte,<br/>
wan daz man in gewerte<br/>
vrides dâ nâch mêre,<br/>
swenne er dekeine kêre<br/>
naeme in daz künicrîche.<br/>
diz haete s'ime heinlîche<br/>
von ende unz ende gesaget.
</p>
<p>
Hier under hiez ouch ime diu maget<br/>
ir knappen Paranîsen<br/>
sînen harnasch und sîn îsen<br/>
wîz unde schoene machen<br/>
und z'andern sînen sachen<br/>
wol unde vlîzeclîchen sehen.<br/>
nu diz was allez geschehen.<br/>
ez was schône und wol bereit<br/>
und über ein ander hin geleit.<br/>
nu gie diu maget heinlîche dar<br/>
und nam es alles sunder war.<br/>
Nu ergieng ez aber Îsolde,<br/>
alsô der billîch wolde:<br/>
daz si aber ir herzequâle<br/>
zem anderen mâle<br/>
vor den andern allen vant.<br/>
ir herze daz was dar gewant,<br/>
ir ouge allez dar wac,<br/>
dâ der harnasch dâ lac.<br/>
und enweiz niht, wie si des gezam,<br/>
daz sî daz swert ze handen nam,<br/>
als juncvrouwen unde kint<br/>
gelustic unde gelengic sint<br/>
und weizgot ouch genuoge man.<br/>
si zôch ez ûz und sach ez an<br/>
und schouwete ez wâ unde wâ.<br/>
nu sach si den gebresten dâ.<br/>
si begunde an die scharten<br/>
lange unde sêre warten<br/>
und gedâhte in ir muote:<br/>
«sam mir got der guote,<br/>
ich waene, ich den gebresten hân,<br/>
der hier inne solte stân,<br/>
und zwâre ich wil es nemen war.»<br/>
si brâhte in unde sazte in dar.<br/>
nu vuogete diu lucke<br/>
und daz vertâne stucke<br/>
und wâren alse einbaere,<br/>
als ob ez ein dinc waere,<br/>
als ouch gewesen wâren<br/>
innerhalp zwein jâren.<br/>
nu begunde ir herze kalten<br/>
umbe ir schaden den alten.<br/>
ir varwe diu wart beide<br/>
von zorne und von leide<br/>
tôtbleich und iesâ viuwerrôt.<br/>
«â» sprach si «saeldelôse Îsôt,<br/>
owê mir unde wâfen!<br/>
wer hât diz veige wâfen<br/>
von Curnewâle her getragen?<br/>
hie wart mîn oeheim mite erslagen,<br/>
und der in sluoc, der hiez Tristan.<br/>
wer gab ez disem spilman?<br/>
der ist doch Tantris genant.»<br/>
Die namen begunde sî zehant<br/>
beide in ir sinnen ahten,<br/>
ir beider lût betrahten.<br/>
«â hêrre» sprach si wider sich<br/>
«dise namen die beswaerent mich.<br/>
ine kan niht wizzen, wie in sî.<br/>
si lûtent nâhe ein ander bî.<br/>
Tantris» sprach si «und Tristan,<br/>
dâ ist binamen heinlîche an.»<br/>
nu sî die namen begunde<br/>
zetrîben in dem munde,<br/>
nu geviel si an die buochstabe,<br/>
dâ man si beide schepfet abe,<br/>
und vant in disem al zehant<br/>
die selben, die s'in jenem vant.<br/>
nu begunde s'an in beiden<br/>
die sillaben scheiden<br/>
und sazte nâch alse vor<br/>
und kam rehte ûf des namen spor.<br/>
si vant ir ursuoche dar an.<br/>
vür sich sô las si Tristan,<br/>
her wider sô las si Tantris.<br/>
hie mite was sî des namen gewis.<br/>
«jâ jâ» sprach aber diu schoene dô<br/>
«ist disen maeren danne sô,<br/>
disen valsch und dise trügeheit<br/>
hât mir mîn herze wol geseit.<br/>
wie wol ich wiste al dise vart,<br/>
sît ich in merkende wart,<br/>
sît ich an ime lîp unde gebar<br/>
und sîn dinc allez alsô gar<br/>
besunder in mîn herze las,<br/>
daz er gebürte ein hêrre was!<br/>
wer haete ouch diz getân wan er,<br/>
daz er von Curnewâle her<br/>
ze sînen tôtvînden vert<br/>
und wir in zwirnt haben ernert!<br/>
ernert? er ist nû vil ungenesen.<br/>
diz swert daz muoz sîn ende wesen!<br/>
Nu île, rich dîn leit, Îsôt!<br/>
gelît er von dem swerte tôt,<br/>
dâ mite er dînen oeheim sluoc,<br/>
sô ist der râche genuoc!»<br/>
si nam daz swert ze handen,<br/>
si gienc über Tristanden,<br/>
dâ er in einem bade saz.<br/>
«jâ» sprach si «Tristan, bistu daz?»<br/>
«nein vrouwe, ich bin'z Tantris.»<br/>
«sô bistu, des bin ich gewis,<br/>
Tantris unde Tristan.<br/>
die zwêne sint ein veiger man.<br/>
daz mir Tristan hât getân,<br/>
daz muoz ûf Tantrîsen gân.<br/>
du giltest mînen oehein!»<br/>
«nein süeziu juncvrouwe, nein!<br/>
durch gotes willen, waz tuot ir?<br/>
gedenket iuwers namen an mir.<br/>
ir sît ein vrouwe unde ein maget.<br/>
swâ man den mort von iu gesaget,<br/>
dâ ist diu wunneclîche Îsôt<br/>
iemer an den êren tôt.<br/>
diu sunne, diu von Îrlant gât,<br/>
diu manic herze ervröuwet hât,<br/>
â, diu hât danne ein ende!<br/>
owê der liehten hende,<br/>
wie zimet daz swert dar inne?»
</p>
<p>
Nu gie diu küniginne,<br/>
ir muoter, zuo den türen în:<br/>
«wie nû?» sprach sî «waz sol diz sîn?<br/>
tohter, was tiutest dû hie mite?<br/>
sint diz schoene vrouwen site?<br/>
hâstû dînen sin verlorn?<br/>
weder ist diz schimpf oder zorn?<br/>
waz sol daz swert in dîner hant?»<br/>
«â vrouwe muoter, wis gemant<br/>
unser beider herzeswaere.<br/>
diz ist der mordaere,<br/>
Tristan, der dînen bruoder sluoc.<br/>
nu habe wir guoter state genuoc,<br/>
daz wir uns an im rechen<br/>
und diz swert durch in stechen.<br/>
ez enkumet uns beiden niemer baz.»<br/>
«ist diz Tristan? wie weistu daz?»<br/>
«ich weiz ez wol, ez ist Tristan.<br/>
diz swert ist sîn, nu sich ez an<br/>
und sich die scharten dar bî<br/>
und merke danne, ob er'z sî.<br/>
ich sazte iezuo diz stuckelîn<br/>
ze dirre veigen scharten în.<br/>
owê, dô sach ich, daz ez schein<br/>
einbaerelîche und rehte als ein.»<br/>
«â» sprach diu muoter zehant,<br/>
«Îsôt, wes hâstu mich gemant?<br/>
daz ich mîn leben ie gewan!<br/>
und ist diz danne Tristan,<br/>
wie bin ich dar an sô betrogen!»<br/>
nu haete ouch Îsôt ûf gezogen<br/>
daz swert und trat hin über in.<br/>
ir muoter kêrte zuo z'ir hin:<br/>
«lâ stân, Îsôt» sprach sî «lâ stân!<br/>
weist iht, waz ich vertriuwet hân?»<br/>
«ine ruoche, zwâre ez ist sîn tôt.»<br/>
Tristan sprach: «merzî, bêle Îsôt!»<br/>
«î übeler man» sprach Îsôt «î,<br/>
unde vorderstû merzî?<br/>
merzî gehoeret niht ze dir.<br/>
dîn leben daz lâzest dû mir!»<br/>
«Nein tohter» sprach diu muoter dô<br/>
«ez enstât nû leider niht alsô,<br/>
daz wir uns mügen gerechen,<br/>
wir enwellen danne brechen<br/>
unser triuwe und unser êre.<br/>
engâhe niht ze sêre.<br/>
er ist in mîner huote<br/>
mit lîbe und mit guote.<br/>
ich hân in, swie'z dar zuo sî komen,<br/>
genzlîche in mînen vride genomen.»<br/>
«genâde vrouwe» sprach Tristan,<br/>
«vrouwe, gedenket wol dar an,<br/>
daz ich iu guot unde leben<br/>
an iuwer êre hân ergeben<br/>
unde enpfienget mich alsô.»<br/>
«du liugest!» sprach diu junge dô<br/>
«ich weiz wol, wie diu rede ergie.<br/>
sine gelobete Tristande nie<br/>
weder vride noch huote<br/>
an lîbe noch an guote.»<br/>
hie mite sô lief s'in aber an.<br/>
hie mite rief aber Tristan:<br/>
«â bêle Îsôt, merzî, merzî!»<br/>
ouch was diu muoter ie dâ bî,<br/>
diu durnehte künigîn.<br/>
er mohte sunder sorge sîn.<br/>
Ouch waere er zuo den stunden<br/>
in daz bat gebunden,<br/>
und Îsôt eine dâ gewesen:<br/>
er waere doch vor ir genesen.<br/>
diu süeze, diu guote,<br/>
diu siure an wîbes muote<br/>
noch herzegallen nie gewan,<br/>
wie solte diu geslahen man?<br/>
wan daz s'et von ir leide<br/>
und ouch von zorne beide<br/>
solhe gebaerde haete,<br/>
als ob si'z gerne taete,<br/>
und haete ouch lîhte getân,<br/>
möhte sî daz herze hân.<br/>
daz was ir aber tiure<br/>
ze sus getâner siure.<br/>
doch was ir herze nie sô guot,<br/>
sine haete zorn und unmuot,<br/>
wan sî den hôrte unde sach,<br/>
von dem ir leide geschach.<br/>
si hôrte ir vînt unde sahen<br/>
und mohte sîn doch niht geslahen.<br/>
diu süeze wîpheit lag ir an<br/>
unde zucte sî dâ van.<br/>
an ir striten harte<br/>
die zwô widerwarte,<br/>
die widerwarten conterfeit<br/>
zorn unde wîpheit,<br/>
diu übele bî ein ander zement,<br/>
swâ si sich ze handen nement.<br/>
sô zorn an Îsolde<br/>
den vînt slahen wolde,<br/>
sô gie diu süeze wîpheit zuo.<br/>
«nein» sprach si suoze «niene tuo!»<br/>
sus was ir herze in zwei gemuot,<br/>
ein herze was übel unde guot.<br/>
diu schoene warf daz swert dernider<br/>
und nam ez aber iesâ wider.<br/>
sine wiste in ir muote<br/>
under übel und under guote,<br/>
ze wederem si solte:<br/>
si wolte unde enwolte;<br/>
si wolte tuon unde lân.<br/>
sus lie der zwîvel umbe gân,<br/>
biz doch diu süeze wîpheit<br/>
an dem zorne sige gestreit,<br/>
sô daz der tôtvînt genas<br/>
und Môrolt ungerochen was.
</p>
<p>
Hie mite warf sî daz swert von ir,<br/>
weinende sprach si: «ouwê mir,<br/>
daz ich ie disen tac gesach!»<br/>
diu wîse, ir muoter, zuo z'ir sprach:<br/>
«herzetohter mîne,<br/>
die herzeswaere dîne,<br/>
die selben die sint leider mîn<br/>
baz unde harter danne dîn.<br/>
nâch gotes genâden sî engânt dir<br/>
niht alse nâhen alse mir.<br/>
mîn bruoder leider der ist tôt.<br/>
daz was biz her mîn meistiu nôt.<br/>
nu vürhte ich eine nôt von dir,<br/>
entriuwen tohter, diu gât mir<br/>
vil nâher danne jeniu tuo.<br/>
mir wart nie niht sô liep sô duo.<br/>
ê daz mir iht an dir geschehe,<br/>
daz ich rehte ungerne sehe,<br/>
ich lâze ê gerne disen haz.<br/>
ich lîde sanfter unde baz<br/>
eine swaere danne zwô.<br/>
mîn dinc daz stât mir iezuo sô<br/>
umbe den unsaeligen man,<br/>
der uns mit kampfe sprichet an.<br/>
wir ensehen genôte dar zuo,<br/>
dîn vater, der künec, ich unde duo<br/>
wir haben iemer mêre<br/>
verloren unser êre<br/>
und enwerden niemer mêre vrô.»<br/>
Jener in dem bade der sprach dô:<br/>
«saeligen vrouwen beide,<br/>
eist wâr, ich hân iu leide<br/>
und aber mit grôzer nôt getân.<br/>
welt ir iuch, alse ir sult, enstân,<br/>
sô wizzet ir wol, daz diu nôt<br/>
niht anders was niwan der tôt.<br/>
den lîdet nôte ein ieclîch man,<br/>
die wîle er sich generen kan.<br/>
swie'z aber dar umbe ergangen ist,<br/>
swie'z iu nû ze dirre vrist<br/>
ze dem truhsaezen ist gewant,<br/>
daz kêret allez z'einer hant.<br/>
dem sol ich ein guot ende geben,<br/>
ich meine, ob ir mich lâzet leben<br/>
und es enirre mich der tôt.<br/>
vrouwe Îsôt und aber Îsôt,<br/>
ich weiz wol, daz ir alle zît<br/>
sinnic unde saelic sît,<br/>
getriuwe unde bescheiden.<br/>
möht ich mich hin z'iu beiden<br/>
einer rede verlâzen<br/>
und woltet ir iuch mâzen<br/>
übeler gebaerde her ze mir<br/>
und ouch des hazzes, des ir<br/>
Tristande lange habet getragen,<br/>
ich wolte iu guotiu maere sagen.»<br/>
Îsôte muoter Îsôt<br/>
si sach in lange an und wart rôt.<br/>
ir liehten ougen wurden vol.<br/>
«owê!» sprach sî «nu hoere ich wol<br/>
und weiz vür wâr, daz ir ez sît.<br/>
ich zwîvelte unz an dise zît.<br/>
nu habet ir mir die wârheit<br/>
ungevrâget geseit.<br/>
ôwî ôwî, hêr Tristan,<br/>
daz ich iuwer ie gewalt gewan<br/>
sô guoten, alse ich iezuo hân,<br/>
und der alsô niht ist getân,<br/>
daz ich in alsô g'üeben müge,<br/>
als ez mir wege und alse ez tüge!<br/>
gewalt ist aber sô manicvalt.<br/>
ich waene, ich mac wol disen gewalt<br/>
an mînem vînde üeben,<br/>
daz reht sô vil getrüeben<br/>
an einem übelen manne.<br/>
jâ hêrre, wil ich danne?<br/>
entriuwen jâ, ich waene.»
</p>
<p>
Ie mitten kam Brangaene<br/>
diu stolze, diu wîse<br/>
lachende unde lîse,<br/>
schône unde wol gestrichen<br/>
aldort her în geslichen<br/>
und sach daz swert dâ ligen bar,<br/>
die vrouwen beide riuwevar.<br/>
«wie nû?» sprach diu gevüege dô<br/>
«disen gebaerden wiest den sô?<br/>
waz maere trîbet ir driu?<br/>
disiu vrouwen ougen wie sint diu<br/>
alsus trüebe und alsô naz?<br/>
diz swert hie lît, waz tiutet daz?»<br/>
«sich» sprach diu guote künigîn,<br/>
«Brangaene, herzeniftel mîn,<br/>
sich, wie wir alle sîn betrogen.<br/>
wir haben ze blintlîche erzogen<br/>
den slangen vür die nahtegalen,<br/>
dem rappen kerne vür gemalen,<br/>
der der tûben solte sîn.<br/>
wie haben wir, hêrre trehtîn,<br/>
den vînt vür den vriunt ernert,<br/>
dem übelen tôde zwirnt erwert<br/>
mit unser selber handen<br/>
unsern vînt Tristanden!<br/>
sich, warte, er sitzet: deist Tristan.<br/>
nu hân ich zwîvel dar an,<br/>
weder ich mich reche oder entuo.<br/>
niftel, waz raetest dû dar zuo?»<br/>
«nein vrouwe, tuot die rede hin!<br/>
iuwer saelde und iuwer sin<br/>
diu sint hie zuo ze guot,<br/>
daz ir iemer keinen muot<br/>
ûf solhe untât gewinnet<br/>
und iemer sô g'unsinnet,<br/>
daz ir ze manslahte<br/>
iemer gewinnet ahte<br/>
unde ouch danne z'einem man,<br/>
des ir iuch habet genomen an<br/>
ze vride und ze huote.<br/>
es enwart iu nie ze muote,<br/>
des ich gote wol getrûwen sol.<br/>
ouch sult ir des gedenken wol,<br/>
waz rede iuch mit im ane gât,<br/>
diu niwan umbe iuwer êre stât.<br/>
soltet ir iuwer êre geben<br/>
umbe keines iuwers vîndes leben?»<br/>
«waz wiltu danne, daz ich tuo?»<br/>
«vrouwe, dâ denket selbe zuo.<br/>
gât hinnen, lât in ûz gân.<br/>
die wîle muget ir rât hân,<br/>
waz iu daz waegeste sî.»<br/>
hie mite giengen si dan si drî<br/>
durch rât in ir heinlîche.<br/>
Îsôt diu sinnerîche<br/>
«seht» sprach si «ir beide, sprechet an:<br/>
waz mag er meinen, dirre man?<br/>
er sprach wider uns beide daz,<br/>
wolten wir lâzen disen haz,<br/>
den wir im lange haben getragen,<br/>
er wolte uns guotiu maere sagen.<br/>
waz diz sî, des wundert mich.»<br/>
Brangaene sprach: «dâ râte ich,<br/>
daz in nieman innen bringe<br/>
dekeiner slahte undinge,<br/>
biz wir bevinden sînen muot.<br/>
sîn muot ist lîhte vil guot<br/>
hin z'iuwer beider êren.<br/>
man sol den mantel kêren,<br/>
als ie die winde sint gewant.<br/>
wer weiz, ob er in Îrlant<br/>
durch iuwer êre komen ist.<br/>
hüetet sîn ze dirre vrist<br/>
und lobet ouch eines iemer got:<br/>
daz dirre ungevüege spot<br/>
umbe des truhsaezen valscheit<br/>
mit ime sol werden hin geleit.<br/>
got der haete unser ruoche<br/>
an unserre suoche.<br/>
wan waere er an den stunden<br/>
niht kurzlîche vunden,<br/>
weiz got, sô waere er iesâ tôt.<br/>
wizze Crist, juncvrouwe Îsôt,<br/>
sô vüere ez wirs, danne ez var.<br/>
habet niht ungebaerde dar,<br/>
wan wirt er ihtes innen<br/>
und mag er danne entrinnen,<br/>
des hât er reht, daz er daz tuo.<br/>
von diu dâ denket beide zuo:<br/>
bietet ime ez alse wol,<br/>
alse man von rehte sol.<br/>
daz râte ich iu, des volget mir.<br/>
Tristan der ist als edel als ir<br/>
unde ist höfsch unde wîs,<br/>
vollekomen alle wîs.<br/>
swie iu daz herze hin z'im sî,<br/>
sît ime doch höfschlîche bî.<br/>
binamen, swes er habe gedâht,<br/>
in hât ernest ûz brâht.<br/>
sîn gewerp und sîn gerinc<br/>
der ist umbe ernestlîchiu dinc.»
</p>
<p>
Sus stuonden s'ûf und giengen dan<br/>
und kâmen hin, dâ Tristan<br/>
heinlîche an sînem bette saz.<br/>
Tristan sîn selbes niht vergaz.<br/>
er vuor ûf balde gegen in<br/>
und viel sâ gegen in allen hin<br/>
und lac den höfschen süezen<br/>
vlêhlîche zuo den vüezen<br/>
und sprach ouch mit dem valle:<br/>
«genâde, ir süezen alle,<br/>
habet genâde wider mich!<br/>
lât mich geniezen, daz ich<br/>
durch iuwer êre und iuwern vromen<br/>
her bin in iuwer rîche komen.»<br/>
diu liehte cumpanîe,<br/>
die liehten alle drîe,<br/>
ieglîchiu warf ir ougen dan<br/>
und sâhen alle ein ander an.<br/>
si stuonden unde er lac alsô.<br/>
«vrouwe» sprach Brangaene dô<br/>
«der ritter lît ze lange dâ.»<br/>
diu küniginne sprach iesâ:<br/>
«waz wiltu nû, daz ich im tuo?<br/>
mîn herze stât mir niht dar zuo,<br/>
daz ich sîn vriunt gewesen müge.<br/>
ine weiz niht, waz getuo, daz tüge.»<br/>
Brangaene diu sprach aber z'ir:<br/>
«nu liebiu vrouwe, volget mir,<br/>
ir und mîn juncvrouwe Îsôt.<br/>
ich weiz ez wârez alse den tôt,<br/>
daz ir'n in iuwern sinnen<br/>
unsanfte muget geminnen<br/>
vor iuwerm alten leide.<br/>
sô gelobet im doch daz beide,<br/>
daz er des lîbes sicher sî.<br/>
er geredet vil lîhte dâ bî<br/>
sînes vrumen aber eteswaz.»<br/>
die vrouwen sprâchen: «nû sî daz.»<br/>
hie mite sô hiez si in ûf stân.<br/>
nû diz gelübede was getân,<br/>
si sâzen alle viere nider.
</p>
<p>
Tristan greif an sîn maere wider.<br/>
«Seht» sprach er «vrouwe künigîn,<br/>
welt ir nû mîn guot vriunt sîn,<br/>
ich wil iu daz in ein tragen<br/>
noch innen disen zwein tagen<br/>
(deiswâr ân allen argen list),<br/>
iuwer tohter, diu iu lieb ist,<br/>
daz s'einen edelen künic nimet,<br/>
der ir ze hêrren wol gezimet,<br/>
schoene unde milte,<br/>
zem spere und zem schilte<br/>
ein ritter edel und ûz erkorn,<br/>
von künigen unz her geborn<br/>
und ist ouch danne dâ bî<br/>
vil rîcher danne ir vater sî.»<br/>
«entriuwen» sprach diu künigîn<br/>
«möhte ich der rede gewis sîn,<br/>
ich volgete unde taete,<br/>
swes mich ieman baete.»<br/>
«vrouwe» sprach aber Tristan<br/>
«ich gewisse iuch schiere dar an.<br/>
bewaere ich'z iu zehant niht,<br/>
sô diu suone geschiht,<br/>
sô lât mich ûz dem vride wesen<br/>
und lât mich niemer genesen.»<br/>
diu wîse sprach: «Brangaene, sprich,<br/>
waz raetestû, wie dunket dich?»<br/>
«dâ dunket mich sîn rede guot<br/>
und râte ouch daz, daz ir ez tuot.<br/>
leget allen zwîvel hin<br/>
und stât ûf beide und küsset in!<br/>
al sî ich niht ein künigîn,<br/>
ich wil ouch an der suone sîn.<br/>
er was mîn mâc, swie arm ich sî.»<br/>
sus kusten s'in dô alle drî.<br/>
doch tet ez Îsôt diu junge<br/>
mit langer widerunge.
</p>
<p>
Nu disiu suone alsus geschach,<br/>
Tristan aber zen vrouwen sprach:<br/>
«nu weiz ez got der guote,<br/>
ine wart in mînem muote<br/>
sô vrô nie, alse ich iezuo bin.<br/>
ich hân al den sorgen hin<br/>
gewartet unde nâch gesehen,<br/>
die mir möhten geschehen,<br/>
daz ich mich des versehen sol<br/>
(ine versihe mich's niht, ich weiz ez wol),<br/>
daz ich in iuwern hulden bin.<br/>
nu leget alle sorge hin.<br/>
ich bin iu z'êren und ze vromen<br/>
von Curnewâle z'Îrlant komen.<br/>
sît mîner êreren vart,<br/>
daz ich hie generet wart,<br/>
sît sprach ich iemer mêre<br/>
iuwer lop und iuwer êre<br/>
ze mînem hêrren Marke,<br/>
unz ime den muot sô starke<br/>
mit râte an iuch gewante,<br/>
daz er dar an genante -<br/>
kûme, unde sage iu umbe waz.<br/>
beidiu er vorhte den haz<br/>
und wolte ouch durch den willen mîn<br/>
êlîches wîbes âne sîn,<br/>
daz ich sîn erbaere<br/>
nâch sînem tôde waere.<br/>
hie wîsete aber ich in van,<br/>
unz er mir volgen began.<br/>
sus wurden wir zwêne under uns zwein<br/>
dirre selben reise in ein.<br/>
durch daz kam ich in Îrlant,<br/>
durch daz sluoc ich den serpant.<br/>
und habet ir iuwer arbeit<br/>
vil saeleclîche an mich geleit,<br/>
des sol mîn juncvrouwe sîn<br/>
vrouwe unde künigîn<br/>
ze Curnewâle und z'Engelant.<br/>
nu ist iu mîn geverte erkant.<br/>
saeligiu massenîe,<br/>
saeligen alle drîe.<br/>
nu lât ez ouch verholn sîn.»<br/>
«Nu saget mir» sprach diu künigîn<br/>
«ob ich ez mînem hêrren sage<br/>
und eine suone in ein trage:<br/>
missetuon ich iht dar an?»<br/>
«nein ir, vrouwe» sprach Tristan<br/>
«er sol'z von rehte wizzen.<br/>
sît et dar an gevlizzen,<br/>
daz mir kein schade iht ûf erstê.»<br/>
«nein hêrre, vürhtet iu nimê,<br/>
dane ist niemêre sorgen an.»
</p>
<p>
Hie mite giengen die vrouwen dan<br/>
in ir heinlîche sunder<br/>
und ahteten hier under<br/>
sîn gelücke und sîne linge<br/>
an iegelîchem dinge.<br/>
ir iegelîchiu seite<br/>
von sîner wîsheite,<br/>
diu muoter sus, Brangaene sô.<br/>
«sich, muoter» sprach diu tohter dô<br/>
«wie wunderlîchen ich bevant,<br/>
daz er Tristan was genant:<br/>
dô ich des swertes z'ende kam,<br/>
die namen ich ze handen nam<br/>
Tantris unde Tristan.<br/>
nu ich si trîben began,<br/>
nu bedûhte mich an in zwein,<br/>
si haeten eteswaz in ein.<br/>
dâ nâch begunde ich trahten<br/>
und anclîchen ahten<br/>
und vant dô mit den buochstaben,<br/>
die man ze beiden namen sol haben,<br/>
daz ez allez ein was.<br/>
wan swederthalp ich hin las,<br/>
sone was ie niemê dar an<br/>
wan Tantris oder Tristan<br/>
und ie an einem beide.<br/>
nu muoter, nu scheide<br/>
disen namen Tantris<br/>
in ein tan und in ein tris<br/>
und sprich daz tris vür daz tan,<br/>
sô sprichestû Tristan.<br/>
sprich daz tan vür daz tris,<br/>
sô sprichest aber Tantris.»<br/>
diu muoter segenete sich.<br/>
«got» sprach si «der gesegene mich!<br/>
von wannen kam dir ie der sin?»<br/>
nu sî drî von im under in<br/>
geredeten maneger hande,<br/>
diu künigîn diu sande<br/>
nâch dem künege; der kam dar.<br/>
«seht, hêrre» sprach si «nemet war:<br/>
ir sult uns einer bete gewern,<br/>
der wir drî ernestlîche gern.<br/>
tuot ir'z, ez kumet uns allen wol.»<br/>
«ich volge, swes ich volgen sol.<br/>
swaz ir wellet, deist getân.»<br/>
«habet ir'z danne an mich verlân?»<br/>
sprach aber diu guote künigîn.<br/>
«jâ, swaz ir wellet, daz sol sîn.»<br/>
«genâde hêrre, deist genuoc.<br/>
hêrre, der mînen bruoder sluoc,<br/>
Tristan, den hân ich hinne.<br/>
den sult ir iuwer minne<br/>
und iuwer hulde lâzen hân.<br/>
sîn gewerp der ist alsô getân,<br/>
daz diu suone vuoge hât.»<br/>
der künec sprach: «triuwen, disen rât<br/>
den lâze ich baltlîche an dich.<br/>
er gât dich mêre an danne mich.<br/>
Môrolt dîn bruoder der was dir<br/>
nâher gesippe danne mir.<br/>
hastu'z umbe in varen lân,<br/>
wiltû, sô hân ouch ich'z getan.»<br/>
Sus seite sî dem künege dô<br/>
Tristandes maere rehte alsô,<br/>
als er ir selbe sagete.<br/>
diz maere daz behagete<br/>
dem künege wol und sprach ir zuo:<br/>
«nu sich, daz er'z mit triuwen tuo.»
</p>
<p>
Diu künigîn dô sande<br/>
Brangaenen nâch Tristande.<br/>
und alse Tristan în gie,<br/>
dem künege er sich ze vüezen lie.<br/>
«genâde, hêrre künec!» sprach er.<br/>
«stât ûf, hêr Tristan, gât her»<br/>
sprach Gurmûn «unde küsset mich.<br/>
ungerne sô verkiuse ich,<br/>
iedoch verkiuse ich disen zorn,<br/>
sît in die vrouwen hânt verkorn.»<br/>
«hêrre» sprach aber Tristan<br/>
«an dirre suone dâ ist an<br/>
mîn hêrre und beidiu sîniu lant?»<br/>
«jâ hêrre» sprach Gurmûn zehant.<br/>
nu disiu suone z'ende kam,<br/>
diu künigîn Tristanden nam<br/>
und sazte in zuo z'ir tohter nider<br/>
und bat in ouch daz maere wider<br/>
ir hêrren al von êrste sagen,<br/>
wie ez sich haete dar getragen<br/>
an allen disen sachen<br/>
beidiu umbe den trachen<br/>
und umbe des küneges Markes ger.<br/>
daz seite er aber von ende her.<br/>
der künec sprach aber: «hêr Tristan,<br/>
nu wie bewar ich mich hier an,<br/>
daz ich der rede gewis sî?»<br/>
«vil wol, hêrre, ich hân hie bî<br/>
mînes hêrren vürsten alle.<br/>
swaz gewisheit iu gevalle,<br/>
die saget ir mir. diu ist getân,<br/>
die wîle und ich ir einen hân.»<br/>
Hie mite sô schiet der künic dan.<br/>
die vrouwen unde Tristan<br/>
die beliben aber eine dâ.<br/>
Tristan nam Paranîsen sâ.<br/>
«geselle» sprach er «gâ hin abe.<br/>
dâ stât ein kiel in der habe,<br/>
dâ ganc geswâslîche hin<br/>
und vrâge, welher under in<br/>
Curvenal dâ sî genant.<br/>
dem selben rûne zehant,<br/>
daz er ze sînem hêrren gê.<br/>
und sage ouch nieman niemê<br/>
und bringe in lîse, als höfsch du sîs.»<br/>
nu hêrre, daz tet Paranîs.<br/>
er brâhte in alsô lîse dar,<br/>
daz sîn nieman wart gewar.<br/>
nu s'în zer kemenâten<br/>
vür die vrouwen trâten,<br/>
im neic diu küniginne<br/>
und nieman mê dar inne.<br/>
sine nâmen sîn durch daz niht war,<br/>
er enkam niht alse ein ritter dar.<br/>
nu Curvenal Tristanden<br/>
den vrouwen under handen<br/>
vrôlîchen unde gesunden sach,<br/>
in franzoiser wîse er sprach:<br/>
«hâ bêâ dûz sire,<br/>
durch gotes willen, waz tuot ir,<br/>
daz ir sus wunneclîche<br/>
in disem himelrîche<br/>
sus lûzet verborgen<br/>
und lât uns in den sorgen?<br/>
wir wânden alle sîn verlorn.<br/>
biz iezuo haete ich wol gesworn,<br/>
daz ir niht lebende waeret.<br/>
wie habet ir uns beswaeret!<br/>
iuwer kiel und iuwer liute<br/>
die geswuoren wol noch hiute<br/>
und habent ez dâ vür, ir sît tôt,<br/>
und sint mit micheler nôt<br/>
her unze an dise naht beliben<br/>
und haeten daz in ein getriben,<br/>
si wolten hînaht hinnen sîn.»<br/>
«nein» sprach diu guote künigîn<br/>
«er lebet gesunder unde vrô.»<br/>
und Tristan der begunde dô<br/>
britûnsch sprechen wider in.<br/>
«Curvenal» sprach er «gâ balde hin<br/>
und sage hin nider, mîn dinc stê wol<br/>
und ich ez allez enden sol,<br/>
dâ nâch wir ûz sîn gesant.»<br/>
hie mite sô seite er ime zehant<br/>
sîne linge al von grunde,<br/>
so er ebeneste kunde.<br/>
nû er im haete geseit<br/>
sîn gelücke und sîn arbeit,<br/>
«nu» sprach er «balde, gâ hin nider.<br/>
sage mînen lanthêrren wider<br/>
und ouch den rittern dar zuo,<br/>
daz ir iegelîcher vruo<br/>
mit sînen dingen sî bereit<br/>
wol gestrichen unde gecleit<br/>
mit der aller besten wât,<br/>
die ir iegelîcher hât,<br/>
und nemen mînes boten war.<br/>
swenne ich in den sende dar,<br/>
sô rîten her ze hove ze mir.<br/>
ouch sende ich morgen vruo ze dir,<br/>
sô sende mir den cleinen schrîn,<br/>
dâ mîniu cleinoede inne sîn<br/>
und mîniu cleider dâ mite,<br/>
diu von dem allerbesten snite.<br/>
dich selben cleide ouch alsô wol,<br/>
alse ein hövesch ritter sol.»<br/>
Curvenal neic und kêrte dan.<br/>
Brangaene sprach: «wer ist der man?<br/>
in dunket waerlîche<br/>
hier inne ein himelrîche.<br/>
weder ist er ritter oder kneht?»<br/>
«vrouwe, swâ vür ir in geseht,<br/>
er ist ein ritter unde ein man.<br/>
dane habet dekeinen zwîvel an,<br/>
daz disiu sunne nie beschein<br/>
tugenthafter herze kein.»<br/>
«â, saelic müeze er iemer sîn!»<br/>
sprach ietwederiu künigîn<br/>
und mîn vrou Brangaene ouch dermite,<br/>
diu höfsche und diu wol gesite.
</p>
<p>
Nu Curvenal zem schiffe kam,<br/>
sîne rede ze handen genam<br/>
dâ nâch, als ime was vür geleit,<br/>
er seite in, alse im was geseit<br/>
und ouch wie er Tristanden vant.<br/>
nû gebârten sî zehant,<br/>
rehte alse der tôt ist gewesen<br/>
und von dem tôde ist wider genesen.<br/>
als vröuten sî sich alle dô.<br/>
dâ wâren aber genuoge vrô<br/>
durch die lantsuone mêre<br/>
dan durch Tristandes êre.<br/>
die nîdegen barûne<br/>
si griffen an ir rûne<br/>
und an ir sprâchen wider als ê.<br/>
si zigen Tristanden aber dô mê<br/>
durch dise rîchen linge<br/>
zouberlîcher dinge.<br/>
iegelîcher sprach besunder:<br/>
«hie merket alle wunder,<br/>
waz dirre man wunders kan.<br/>
jâ hêrre, waz kan dirre man,<br/>
daz er ez allez endet,<br/>
dar an er sich gewendet!»<br/>
<h2>Das Wahrzeichen</h2>
</p>
<p>
und was vil michel hêrschaft,<br/>
des lantvolkes michel craft<br/>
vor dem künege in dem sal.<br/>
ouch was dâ maneger hande zal<br/>
under den guoten knehten.<br/>
si vrâgeten, wer dâ vehten<br/>
vür die maget Îsolde<br/>
mit dem truhsaezen wolde.<br/>
diu vrâge gie her unde hin.<br/>
nune was et nieman under in,<br/>
der iht hier umbe erkande.<br/>
under diu was ouch Tristande<br/>
sîn schrîn und sîniu cleider komen.<br/>
dâ haete er sunder ûz genomen<br/>
drî gürtele den vrouwen drîn,<br/>
daz keiserîn noch künigîn<br/>
nie keinen bezzeren gewan.<br/>
schapel unde vürspan,<br/>
seckel unde vingerlîn,<br/>
der was ebene vol der schrîn<br/>
und was daz allez alsô guot,<br/>
daz niemer keines herzen muot<br/>
des gedenken möhte,<br/>
waz ez bezzer töhte.<br/>
des enkam ouch nie niht dervan,<br/>
wan alse vil daz Tristan<br/>
im selben dar van genam:<br/>
einen gürtel, der im rehte kam,<br/>
ein schapel unde ein spengelîn,<br/>
diu ime gebaere mohten sîn.<br/>
«ir schoenen» sprach er «alle drî,<br/>
disen schrîn und swaz dar inne sî,<br/>
dâ mite sô schaffet alle<br/>
und tuot, swaz iu gevalle.»
</p>
<p>
Mit disen maeren gieng er dan.<br/>
sîniu cleider leite er an<br/>
und kêrte dâ zuo sînen pîn<br/>
und vleiz sich, wie er sich dar în<br/>
gefeitierte alsô wol,<br/>
als ein volmüete ritter sol.<br/>
ze wunsche stuonden ime ouch die.<br/>
nu er wider în zen vrouwen gie<br/>
und sî'n begunden schouwen,<br/>
nu begunden in die vrouwen<br/>
durch ir gedanke lâzen gân.<br/>
er dûhte s'alle drî getân<br/>
schône unde saeliclîche.<br/>
die drî saeldenrîche<br/>
si gedâhten alle in einer vrist:<br/>
«zewâre, dirre man der ist<br/>
ein menlîch crêatiure;<br/>
sîn wât und sîn figiure<br/>
si schepfent wol an ime den man.<br/>
si zement sô wol ein ander an.<br/>
sîn dinc ist allez wol gewant.»<br/>
Nu haete ouch Tristan besant<br/>
sîne cumpanîe. diu was komen<br/>
und haeten einen stuol genomen<br/>
nâch ein ander in dem sal.<br/>
dâ gie diu michel werlde al<br/>
und beschouweten besunder<br/>
der cleidere wunder,<br/>
diu s'an in allen sâhen.<br/>
genuoge dâ jâhen,<br/>
ezn getrüege nie sô manic man<br/>
als ebenguotiu cleider an.<br/>
daz s'aber alle stille swigen,<br/>
dem lantgesinde rede verzigen,<br/>
daz geschach durch die geschiht:<br/>
sine kunden der lantsprache niht.
</p>
<p>
Hie mite sante ouch der künic în<br/>
einen boten nâch der künigîn,<br/>
daz sî ze hove kaeme<br/>
und ir tohter zuo z'ir naeme.<br/>
«Îsôt» sprach sî «wol ûf, gâ wir!<br/>
hêr Tristan, sô belîbet ir.<br/>
ich tuon zehant nâch iu gesant,<br/>
sô neme iuch Brangaene an ir hant<br/>
und gât ir zwei nâch uns dar în!»<br/>
«gerne, vrouwe künigîn.»<br/>
sus kam diu küniginne Îsôt,<br/>
daz vrôlîche morgenrôt,<br/>
und vuorte ir sunnen an ir hant,<br/>
daz wunder von Îrlant,<br/>
die liehten maget Îsôte.<br/>
diu sleich ir morgenrôte<br/>
lîse unde staetelîche mite<br/>
in einem spor, in einem trite,<br/>
suoze gebildet über al,<br/>
lanc, ûf gewollen unde smal,<br/>
gestellet in der waete,<br/>
als sî diu Minne draete<br/>
ir selber z'einem vederspil,<br/>
dem wunsche z'einem endezil,<br/>
dâ vür er niemer komen kan.<br/>
si truoc von brûnem samît an<br/>
roc unde mantel, in dem snite<br/>
von Franze, und was der roc dâ mite<br/>
dâ engegene, dâ die sîten<br/>
sinkent ûf ir lîten,<br/>
gefranzet unde g'enget,<br/>
nâhe an ir lîp getwenget<br/>
mit einem borten, der lac wol,<br/>
dâ der borte ligen sol.<br/>
der roc der was ir heinlîch,<br/>
er tete sich nâhen zuo der lîch.<br/>
ern truoc an keiner stat hin dan,<br/>
er suohte allenthalben an<br/>
al von obene hin ze tal.<br/>
er nam den valt unde den val<br/>
under den vüezen alse vil,<br/>
als iuwer iegelîcher wil.<br/>
der mantel was ze vlîze<br/>
mit hermîner wîze<br/>
innen al ûz gezieret,<br/>
bî zîlen geflottieret.<br/>
ern was ze kurz noch ze lanc.<br/>
er swebete, dâ er nider sanc,<br/>
weder zer erden noch enbor.<br/>
dâ stuont ein höfscher zobel vor<br/>
der mâze, als in diu Mâze sneit,<br/>
weder ze smal noch ze breit,<br/>
gesprenget, swarz unde grâ.<br/>
swarz unde grâ diu waren dâ<br/>
alsô gemischet under ein,<br/>
daz ir dewederez dâ schein.<br/>
der nam ouch sîne crumbe<br/>
rehte an der wîze al umbe,<br/>
dâ der zobel die vuoge nimet,<br/>
dâ diz bî dem sô wol gezimet.<br/>
diu tassel dâ diu solten sîn,<br/>
dâ was ein cleinez snuorlîn<br/>
von wîzen berlîn în getragen.<br/>
dâ haete diu schoene în geslagen<br/>
ir dûmen von ir linken hant.<br/>
die rehten haete sî gewant<br/>
hin nider baz, ir wizzet wol,<br/>
dâ man den mantel sliezen sol,<br/>
und slôz in höfschlîche in ein<br/>
mit ir vingere zwein.<br/>
vürbaz dâ viel er selbe wider<br/>
und nam den valt al z'ende nider,<br/>
daz man diz unde daz dâ sach,<br/>
ich meine vederen unde dach.<br/>
man sach ez inne und ûzen<br/>
und innerthalben lûzen<br/>
daz bilde, daz diu Minne<br/>
an lîbe und an dem sinne<br/>
sô schône haete gedraet.<br/>
diu zwei, gedraet unde genaet,<br/>
diun vollebrâhten nie baz<br/>
ein lebende bilde danne daz.<br/>
gevedere schâchblicke<br/>
die vlugen dâ snêdicke<br/>
schâchende dar unde dan.<br/>
ich waene, Îsôt vil manegen man<br/>
sîn selbes dâ beroubete.<br/>
Si truoc ûf ir houbete<br/>
einen cirkel von golde<br/>
smal, alse er wesen solde,<br/>
geworht mit spaehem sinne.<br/>
dâ lâgen gimmen inne,<br/>
erwünschete steine,<br/>
vil lieht und iedoch cleine,<br/>
die besten von dem lande.<br/>
smaragde und jachande,<br/>
saphîre und calcedône,<br/>
und wâren die sô schône<br/>
wâ unde wâ dar în geleit,<br/>
daz wercmannes wîsheit<br/>
nâch rehter spâcheite<br/>
nie steine baz geleite.<br/>
dâ lûhte golt unde golt,<br/>
der cirkel unde Îsolt<br/>
in widerstrît ein ander an.<br/>
da enwas kein alse wîse man,<br/>
haete er der steine niht gesehen,<br/>
daz er iemer haete verjehen,<br/>
daz dâ kein cirkel waere.<br/>
sô gelîch und alse einbaere<br/>
was ir har dem golde.<br/>
sus gienc Îsôt Îsolde,<br/>
diu tohter ir muoter bî,<br/>
vrô und aller sorgen vrî.<br/>
ir trite die wâren unde ir swanc<br/>
gemezzen weder kurz noch lanc<br/>
und iedoch beider mâze.<br/>
si was an ir gelâze<br/>
ûfreht und offenbaere.<br/>
gelîch dem sperwaere,<br/>
gestreichet alse ein papegân.<br/>
si liez ir ougen umbe gân<br/>
als der valke ûf dem aste.<br/>
ze linde noch ze vaste<br/>
haeten si beide ir weide.<br/>
si weideten beide<br/>
als ebene und alse lîse<br/>
und in sô süezer wîse,<br/>
daz dâ vil lützel ougen was,<br/>
in enwaeren diu zwei spiegelglas<br/>
ein wunder unde ein wunne.<br/>
diu wunnebernde sunne<br/>
si breite ir schîn über al,<br/>
si ervröute liute unde sal<br/>
slîchende neben ir muoter hin.<br/>
si zwô si wâren under in<br/>
in süezer unmuoze<br/>
mit zweier hande gruoze<br/>
grüezende unde nîgende,<br/>
sprechende unde swîgende.<br/>
ir reht was an in beiden<br/>
besetzet unde bescheiden.<br/>
ir eine gruozte, diu ander neic,<br/>
diu muoter sprach, diu tohter sweic.<br/>
diz triben die wol gezogen zwô.<br/>
diz was ir unmuoze dô.
</p>
<p>
Nu daz sich Îsôt unde Îsôt,<br/>
diu sunne unde ir morgenrôt,<br/>
haeten nider gelâzen,<br/>
dem künege bî gesâzen,<br/>
nu nam der truhsaeze allez war<br/>
und vrâgete her unde dar,<br/>
wâ der gewaltesaere,<br/>
der vrouwen kempfe waere.<br/>
des was er unberihtet dâ.<br/>
sîne mâge nam er sâ.<br/>
der was ein michel her umb in.<br/>
vür den künec sô gieng er hin.<br/>
dem gerihte antwurte er sich.<br/>
«nu hêrre» sprach er «hie bin ich<br/>
und vordere mîn kampfreht.<br/>
wâ ist nû der guote kneht,<br/>
der mich an mînen êren<br/>
hie waenet umbe kêren?<br/>
ich hân noch vriunde unde man.<br/>
ouch ist mîn reht sô guot hier an:<br/>
tuot mir daz lantreht, alse ez sol.<br/>
ich geteidinge wol.<br/>
gewalt entsitze ich cleine,<br/>
ir entuot ez danne al eine.»
</p>
<p>
«Truhsaeze» sprach diu künigîn<br/>
«sol dirre kampf unwendic sîn,<br/>
sone weiz ich rehte, waz getuo.<br/>
ich bin dar ungewarnet zuo.<br/>
und zwâre woltestû'n noch lân<br/>
ûf solhe rede understân,<br/>
daz Îsôt dirre maere<br/>
ledic und âne waere,<br/>
truhsaeze, zwâre ez kaeme dir<br/>
ze alse guoten staten als ir.»<br/>
«ledic?» sprach der ander dô<br/>
«jâ vrouwe, ir taetet ouch alsô,<br/>
ir liezet ouch gewunnen spil.<br/>
swaz ir geredet, ich waene, ich wil<br/>
mit vrumen und mit êren<br/>
von disem spile kêren.<br/>
ich haete michel arbeit<br/>
unsinneclîchen an geleit,<br/>
solte ich nû dar vone gân.<br/>
vrouwe, ich wil iuwer tohter hân.<br/>
daz ist daz ende dar an.<br/>
ir wizzet in sô wol, den man,<br/>
der den trachen dâ sluoc.<br/>
den bringet, sô ist der rede genuoc.»<br/>
«Truhsaeze» sprach diu künigîn<br/>
«ich hoere wol, ez muoz et sîn.<br/>
ich muoz mîn selbe nemen war.»<br/>
si wincte Paranîse dar.<br/>
«gâ hin» sprach sî «und brinc den man.»<br/>
nu sâhen s'alle ein ander an,<br/>
ritter und barûne.<br/>
under in wart michel rûne,<br/>
vil vrâge und manic maere,<br/>
wer der kempfe waere.<br/>
nune wiste ez ir dekeiner dâ.<br/>
Hie mite kam ouch geslichen sâ<br/>
diu stolze Brangaene,<br/>
daz schoene volmaene,<br/>
und vuorte ze handen<br/>
ir geverten Tristanden.<br/>
diu stolze und diu wol gesite<br/>
si gieng im sitelîche mite,<br/>
an lîbe und an gelâze<br/>
liutsaelic ûzer mâze,<br/>
ir muotes stolz unde vrî.<br/>
ouch gieng ir ir geverte bî<br/>
in stolzlîcher wîse.<br/>
des dinc was ouch ze prîse<br/>
und ze wunder ûf geleit<br/>
an iegelîcher saelekeit,<br/>
diu den ritter schepfen sol.<br/>
ez stuont allez an im wol,<br/>
daz ze ritters lobe stât.<br/>
sîn geschepfede und sîn wât<br/>
die gehullen wunneclîche in ein.<br/>
si bildeten under in zwein<br/>
einen ritterlîchen man.<br/>
er truoc cyclâdes cleider an,<br/>
diu wâren ûzer mâze rîch,<br/>
vremede unde lobelîch.<br/>
sine wâren niht von hove geben.<br/>
daz golt daz was dar în geweben<br/>
niht in der hovemâze.<br/>
die sîdenen strâze<br/>
die kôs man kûmelîche dâ:<br/>
si wâren wâ unde wâ<br/>
sô mit dem golde ertrenket<br/>
und in daz golt versenket,<br/>
daz man daz werc dâ kûme sach.<br/>
ein netze daz was ûf daz dach<br/>
von cleinen berlîn getragen.<br/>
die maschen alse wît geslagen,<br/>
als ein hant an der breite hât.<br/>
dar durch sô bran der cyclât<br/>
rehte alse ein glüejender kol.<br/>
er was von timît innen vol,<br/>
vil brûner danne ein vîolate,<br/>
rehte ebenbrûn der gloien blate.<br/>
der selbe pfelle der tet sich<br/>
an den valt und an den strich<br/>
alse nâhe und alse wol,<br/>
als ein pfelle beste sol.<br/>
er stuont dem lobelîchen man<br/>
wol unde lobelîchen an<br/>
und alle wîs nâch sîner ger.<br/>
Ûf sînem houbete truoc er<br/>
von spaehem werke spaehen schîn,<br/>
ein wunneclîch schapelekîn,<br/>
daz rehte alsam ein kerze bran.<br/>
dâ lûhten alse sterne van<br/>
topâzen und sardîne,<br/>
crisolîten und rubîne.<br/>
ez was lieht unde clâr,<br/>
ez haete im houbet unde hâr<br/>
clârlîchen umbevangen.<br/>
sus kam er în gegangen<br/>
rîch unde hôhe gemuot.<br/>
sîn gebâr was hêrlîch unde guot.<br/>
al sîn geverte daz was rîch.<br/>
er was selbe rîlîch<br/>
an allen sînen sachen.<br/>
si begunden ime rûm machen,<br/>
dâ er zem palas în gie.<br/>
hie mite sô wurden sîn ouch die<br/>
von Curnewâle gewar.<br/>
si sprungen vrôlîche dar,<br/>
si gruozten unde enpfiengen,<br/>
dâ sî bihanden giengen,<br/>
Brangaenen und Tristanden.<br/>
si nâmen sî ze handen<br/>
die geverten beide, sî und in,<br/>
und condewierten s'under in<br/>
schône unde hêrlîche<br/>
hin vür daz künicrîche.<br/>
Künec, ietweder künigîn<br/>
si tâten ime ir tugende schîn:<br/>
si stuonden ûf und gruozten in.<br/>
Tristan der neic in allen drîn.<br/>
dâ nâch gruozten si drîe<br/>
Tristandes cumpanîe<br/>
hêrlîche und alsô wol,<br/>
als man von rehte hêrren sol.
</p>
<p>
Hie mite kam al diu ritterschaft<br/>
zuo gedrungen herhaft<br/>
und gruozten die geste,<br/>
der geverte ir keiner weste.<br/>
jene bekanden aber iesâ<br/>
ir vetere unde ir mâge dâ,<br/>
die von Curnewâle z'Îrlant<br/>
ze zinse wâren gesant.<br/>
dâ lief vor vröuden manic man<br/>
veter unde mâge weinende an.<br/>
vröude unde clage der was dâ vil,<br/>
der ich niht sunder rechen wil.<br/>
der künec dô Tristanden nam<br/>
selb andern, alse er dar kam,<br/>
in und Brangaenen die mein ich,<br/>
unde sazte sî ze sich<br/>
und vuogete aber under in daz,<br/>
daz Tristan innerthalben saz.<br/>
sô sâzen anderthalben sîn<br/>
die saeligen zwô künigîn.<br/>
ritter und barûne,<br/>
Tristandes cumpanjûne,<br/>
die sâzen ûf den esterîch.<br/>
und aber alsô, daz iegelîch<br/>
dem gerihte under ougen sach,<br/>
und sâhen, swaz sô dâ geschach.<br/>
Hie mite huop von Tristande<br/>
daz gesinde von dem lande<br/>
manec gerûne und manic zale.<br/>
ich weiz ez wol, daz in dem sale<br/>
ûz maneges mannes munde<br/>
lobebrunnen vil begunde<br/>
ûf wallen unde enspringen<br/>
von allen sînen dingen.<br/>
si sageten ime lob unde prîs<br/>
maneger hande und manege wîs.<br/>
ir genuoge sprâchen daz:<br/>
«wâ geschuof ie got figiure baz<br/>
ze ritterlîchem rehte?<br/>
hî, wie ist er ze vehte<br/>
und ze kampfwîse<br/>
gestellet sô ze prîse!<br/>
wie sint diu cleider, diu er treit,<br/>
sô rîlîchen ûf geleit!<br/>
ezn gesach nie man in Îrlant<br/>
sus rehte keiserlîch gewant.<br/>
sîn massenîe diust gecleit<br/>
mit küniclîcher rîcheit.<br/>
und waerlîche, swer er sî<br/>
erst muotes unde guotes vrî.»<br/>
alsolher rede was dâ genuoc.<br/>
der truhsaeze der truoc<br/>
den ezzich in den ougen.<br/>
diu rede ist âne lougen.
</p>
<p>
Nu hiez man ruofen in den sal<br/>
eine stille über al.<br/>
diz was getân. nu daz geschach,<br/>
daz nieman wort noch halbez sprach,<br/>
der künic sprach: «truhsaeze, sprich,<br/>
wes vermizzest dû dich?»<br/>
«hêrre, ich sluoc den serpant.»<br/>
der gast stuont ûf und sprach zehant:<br/>
«hêrre, ir entâtet.» «hêrre, ich tete,<br/>
ich bewaere ez wol an dirre stete.»<br/>
«mit waz bewaerde?» sprach Tristan.<br/>
«diz houbet, seht, daz brâhte ich dan.»<br/>
«hêrre künec» sprach Tristan dô<br/>
«sît er des houbetes sô<br/>
ze bewaerde wil jehen,<br/>
sô heizet in daz houbet sehen.<br/>
vindet man die zungen dâ,<br/>
ich entwîche mînes rehtes sâ<br/>
und wil von mîme criege gân.»<br/>
sus wart daz houbet ûf getân<br/>
und niht dar inne vunden.<br/>
Tristan hiez an den stunden<br/>
die zungen bringen: diu kam dar.<br/>
«ir hêrren» sprach er «nemet war<br/>
und seht, ob sî des trachen sî.»<br/>
nu stuonden si's im alle bî<br/>
und jahen's al gemeine<br/>
wan der truhsaeze al eine,<br/>
der wolte ez widerreden ie.<br/>
nune wiste er aber rehte wie.<br/>
der veige der begunde<br/>
mit zungen und mit munde,<br/>
mit rede und mit gedanken<br/>
schranken unde wanken.<br/>
ern kunde sprechen noch gelân,<br/>
ern wiste, waz gebaerde hân.<br/>
«ir hêrren alle» sprach Tristan<br/>
«hie merket alle wunder an,<br/>
wie sich diz hie zuo habe getragen.<br/>
dô ich den trachen haete erslagen<br/>
und ime mit lîhter arbeit<br/>
ûz sînem tôten rachen sneit<br/>
dise zungen und si dannen truoc,<br/>
daz er in sider ze tôde sluoc.»<br/>
die hêrren sprâchen alle:<br/>
«an disem lantschalle<br/>
ist lützel êren bejaget.<br/>
swaz ieman sprichet oder gesaget,<br/>
unser iegelîch der weiz daz wol,<br/>
ob man ze rehte reden sol,<br/>
der aller êrest dar kam<br/>
und die zungen dâ nam,<br/>
der sluoc ouch den serpant.»<br/>
des wart gevolget zehant.
</p>
<p>
Nu daz dem valschen gebrast<br/>
unde der valschelôse gast<br/>
des hoves volge gewan,<br/>
«hêr künec» sprach aber Tristan<br/>
«nu sît der triuwen gemant:<br/>
iuwer tohter stât in mîner hant.»<br/>
der künec sprach: «hêrre, des gihe ich,<br/>
als ir gelobetet wider mich.»<br/>
«nein hêrre» sprach der valsche dô<br/>
«durch got ensprechet niht alsô.<br/>
swie'z hier umbe ergangen sî,<br/>
dâ ist zewâre untriuwe bî<br/>
und ist mit valsche hie zuo komen.<br/>
ê aber mir werde benomen<br/>
mîn êre mit unrehte,<br/>
si muoz mir ê mit vehte<br/>
und mit kampfe hin gân.<br/>
hêrre, ich wil den kampf bestân.»<br/>
«truhsaeze» sprach diu wîse Îsôt<br/>
«du teidingest âne nôt.<br/>
mit wem wiltû kampfrehten?<br/>
dirre hêrre wil niht vehten.<br/>
er hât doch an Îsolde<br/>
behabet, daz er wolde.<br/>
er waere tumber danne ein kint<br/>
und vaehte er mit dir umbe den wint.»<br/>
«war umbe, vrouwe?» sprach Tristan<br/>
«ê danne er jehe, daz wir'n hier an<br/>
gewalten unde unrehten,<br/>
ich wil ê mit im vehten.<br/>
hêrre unde vrouwe, sprechet dar,<br/>
gebietet ime daz, daz er var<br/>
wol balde wâfenen sich.<br/>
bereite sich, als tuon ich mich.»
</p>
<p>
Alse der truhsaeze sach,<br/>
daz sich diu rede ze kampfe brach,<br/>
sîne mâge und sîne man<br/>
die nam er alle und gie dan<br/>
an eine sprâche sunder<br/>
und suohte rât hier under.<br/>
nu dûhte sî daz maere<br/>
sô rehte lasterbaere,<br/>
daz er dâ lützel râtes vant.<br/>
ir iegelîcher sprach zehant:<br/>
«truhsaeze, dîniu tagedinc<br/>
diu haeten boesen ursprinc,<br/>
ze boesem ende sint s'ouch komen.<br/>
waz hâstû dich an genomen?<br/>
wiltû dich mit unrehte<br/>
bieten ze vehte,<br/>
daz gât dir waetlîch an daz leben.<br/>
waz râtes müge wir dir gegeben?<br/>
hiene gehoeret rât noch êre zuo.<br/>
verliusest dû daz leben nuo<br/>
ze gâr verlorner êre,<br/>
so ist aber des schaden noch mêre.<br/>
und dunket alle und sehen daz wol,<br/>
der wider dich dâ vehten sol,<br/>
derst ein geherzet man zer nôt.<br/>
bestâstu'n, zwâre ez ist dîn tôt.<br/>
sît dich des vâlandes rât<br/>
verrâten an den êren hât,<br/>
sô behabe dînen lîp doch.<br/>
versuoche unde besich noch,<br/>
ob diz laster und die lüge<br/>
ieman hin gelegen müge<br/>
mit keiner slahte maere.»<br/>
dô sprach der lügenaere:<br/>
«wie welt ir, daz ich daz getuo?»<br/>
«dâ râte wir dir kurze zuo.<br/>
gâ wider în unde gich,<br/>
dîne vriunt die heizen dich<br/>
dise vorderunge varen lân.<br/>
nu wellestû dâ von gân.»<br/>
der truhsaeze tete alsô.<br/>
er gie wider în und seite dô,<br/>
sîne mâge und sîne man<br/>
die haeten in genomen dâ van,<br/>
nu wolte er ouch dâ von sîn.<br/>
«truhsaeze» sprach diu künigîn<br/>
«dazn wânde ich niemer geleben,<br/>
daz du iemer soltest ûf gegeben<br/>
alse gar gewunnen spil.»<br/>
alsolhes spottes wart dâ vil<br/>
getriben über den palas.<br/>
der arme truhsaeze was<br/>
ir gîge unde ir rotte.<br/>
si triben in mit spotte<br/>
umbe und umbe als einen bal.<br/>
dâ wart von spotte michel schal.<br/>
sus nam der valsch ein ende<br/>
mit offenlîcher schende.<br/>
<h2>Der Minnetrank</h2>
</p>
<p>
rittern und barûnen,<br/>
daz diz Tristan waere,<br/>
und kündete in diz maere,<br/>
als er ez haete vernomen,<br/>
war umbe er z'Îrlant waere komen<br/>
und wie er gelobet haete,<br/>
er solte ez ime dâ staete<br/>
mit Markes vürsten machen<br/>
mit allen den sachen,<br/>
als er im vor benande.<br/>
daz gesinde von Îrlande<br/>
waz dirre maere sêre vrô.<br/>
die lanthêrren sprâchen dô,<br/>
daz diu suone waere<br/>
gevellic unde gebaere,<br/>
wan langez hazzen under in<br/>
tribe ie die zît mit schaden hin.<br/>
der künec gebôt unde bat,<br/>
daz in Tristan an der stat<br/>
der rede gewis taete,<br/>
als er'm gelobet haete.<br/>
er tete ouch alsô: Tristan<br/>
und alle sînes hêrren man<br/>
die swuoren zuo dem mâle<br/>
daz lant ze Curnewâle<br/>
ze morgengâbe Îsolde,<br/>
und daz si wesen solde<br/>
vrouwe über allez Engelant.<br/>
Hie mite bevalch Gurmûn zehant<br/>
Îsolde hant von hande<br/>
ir vînde Tristande.<br/>
ir vînde spriche ich umbe daz:<br/>
si was im dannoch gehaz.<br/>
Tristan der nam s'an sîne hant.<br/>
«künec» sprach er «hêrre von Îrlant,<br/>
wir biten iuch, mîn vrouwe und ich,<br/>
daz ir durch sî und ouch durch mich,<br/>
ez sîn ritter oder kint,<br/>
die her ze zinse geben sint<br/>
von Curnwal und von Engelant,<br/>
die suln in mîner vrouwen hant<br/>
billîchen und von rehte sîn,<br/>
wan si ist der lande künigîn,<br/>
daz ir ir die lâzet vrî.»<br/>
«vil gerne» sprach der künec «daz sî.<br/>
eist wol mit mînen minnen,<br/>
varnt s'alle mit iu hinnen.»<br/>
der maere wart manc herze vrô.<br/>
Tristan der hiez gewinnen dô<br/>
einen kiel ze sînem kiele<br/>
und daz ouch der geviele<br/>
im selben unde Îsolde<br/>
und dâ zuo, swem er wolde.<br/>
und alse ouch der bereit wart,<br/>
Tristan bereite sich zer vart.<br/>
in allen den enden,<br/>
dâ man die ellenden<br/>
ze hove und in dem lande vant,<br/>
die besande man zehant.
</p>
<p>
Die wîle und sich ouch Tristan<br/>
mit sînen lantgesellen dan<br/>
bereite unde berihtete,<br/>
die wîle sô betihtete<br/>
Îsôt diu wîse künigîn<br/>
in ein glasevezzelîn<br/>
einen tranc von minnen,<br/>
mit alsô cleinen sinnen<br/>
ûf geleit und vor bedâht,<br/>
mit solher crefte vollebrâht:<br/>
mit sweme sîn ieman getranc,<br/>
den muose er âne sînen danc<br/>
vor allen dingen meinen<br/>
und er dâ wider in einen.<br/>
in was ein tôt unde ein leben,<br/>
ein triure, ein vröude samet gegeben.<br/>
den tranc den nam diu wîse,<br/>
si sprach Brangaenen lîse.<br/>
«Brangaene» sprach si «niftel mîn,<br/>
lâ dir die rede niht swaere sîn,<br/>
du solt mit mîner tohter hin.<br/>
dâ nâch sô stelle dînen sin.<br/>
swaz ich dir sage, daz vernim.<br/>
diz glas mit disem tranke nim,<br/>
daz habe in dîner huote<br/>
hüete es vor allem guote.<br/>
sich, daz es ûf der erde<br/>
ieman innen werde.<br/>
bewar mit allem vlîze<br/>
daz es ieman enbîze.<br/>
vlîze dich wol starke:<br/>
swenne Îsôt unde Marke<br/>
in ein der minne komen sîn,<br/>
sô schenke in disen tranc vür wîn<br/>
und lâ si'n trinken ûz in ein.<br/>
bewar daz, daz sîn mit in zwein<br/>
ieman enbîze. daz ist sin.<br/>
noch selbe entrink es niht mit in.<br/>
der tranc der ist von minnen.<br/>
daz habe in dînen sinnen.<br/>
ich bevilhe dir Îsôte<br/>
vil tiure und vil genôte.<br/>
an ir sô lît mîn beste leben.<br/>
ich unde sî sîn dir ergeben<br/>
ûf alle dîne saelekeit.<br/>
hie mite sî dir genuoc geseit.»<br/>
«trût vrouwe» sprach Brangaene dô<br/>
«ist iuwer beider wille alsô,<br/>
sô sol ich gerne mit ir varn,<br/>
ir êre und al ir dinc bewarn,<br/>
sô ich iemer beste kan.»
</p>
<p>
Urloup nam dô Tristan<br/>
und al sîn liut hie unde dort.<br/>
si schieden ze Weisefort<br/>
mit michelen vröuden abe.<br/>
nu volgete ime unz in die habe<br/>
durch Îsôte minne<br/>
künec unde küniginne<br/>
und al ir massenîe.<br/>
sîn unverwânde amîe,<br/>
sîn unverwantiu herzenôt,<br/>
diu liehte wunneclîche Îsôt<br/>
diu was im z'allen zîten<br/>
weinende an der sîten.<br/>
ir vater, ir muoter beide<br/>
vertriben mit manegem leide<br/>
die selben kurzen stunde.<br/>
manec ouge dâ begunde<br/>
riezen unde werden rôt.<br/>
Îsôt was maneges herzen nôt.<br/>
si bar vil manegem herzen<br/>
tougenlîchen smerzen.<br/>
diu weineten genôte<br/>
ir ougen wunne, Îsôte.<br/>
dâ was gemeine weine.<br/>
dâ weineten gemeine<br/>
vil herzen und vil ougen<br/>
offenlîchen unde tougen.<br/>
und aber Îsôt und aber Îsôt,<br/>
diu sunne unde ir morgenrôt,<br/>
und ouch daz volmaene,<br/>
diu schoene Brangaene,<br/>
dô sî sich muosen scheiden,<br/>
diu eine von den beiden,<br/>
dô sach man jâmer unde leit.<br/>
diu getriuwelîche sicherheit<br/>
schiet sich mit manegem leide.<br/>
Îsôt kuste si beide<br/>
dicke und ze manegem mâle.<br/>
Nu die von Curnewâle<br/>
unde ouch Îrlandaere,<br/>
der vrouwen volgaere,<br/>
alle ze schiffe wâren komen<br/>
und haeten urloup genomen.<br/>
Tristan der gie ze jungest în.<br/>
diu liehte junge künigîn,<br/>
diu bluome von Îrlant,<br/>
Îsôt diu gieng im an der hant<br/>
trûric unde sêre unvrô.<br/>
si zwei si nigen dem lande dô<br/>
und bâten den gotes segen<br/>
der liute unde des landes pflegen.<br/>
si stiezen an und vuoren dan.<br/>
mit hôher stimme huoben s'an<br/>
und sungen eines unde zwir:<br/>
«in gotes namen varen wir»<br/>
und strichen allez hinewart.
</p>
<p>
Nu was den vrouwen zuo z'ir vart<br/>
mit Tristandes râte<br/>
ein kielkemenâte<br/>
nâch heinlîcher sache<br/>
gegeben zuo z'ir gemache.<br/>
dâ was diu küniginne<br/>
mit ir juncvrouwen inne<br/>
und mit in lützel kein man<br/>
wan underwîlen Tristan.<br/>
der gie wîlent dar în<br/>
und trôste die künigîn,<br/>
dâ si weinende saz.<br/>
die weinde unde clagete daz,<br/>
daz s'alsô von ir lande,<br/>
dâ sî die liute erkande,<br/>
und von ir vriunden allen schiet<br/>
und vuor mit der unkunden diet,<br/>
sine wiste war oder wie.<br/>
sô trôste sî Tristan ie,<br/>
sô er suozeste kunde.<br/>
ze iegelîcher stunde,<br/>
alse er zuo z'ir triure kam,<br/>
zwischen sîn arme er si nam<br/>
vil suoze unde lîse<br/>
und niuwan in der wîse,<br/>
als ein man sîne vrouwen sol.<br/>
der getriuwe der versach sich wol,<br/>
daz er der schoenen waere<br/>
ein senfte zuo z'ir swaere.<br/>
und alse dicke als ez ergie,<br/>
daz er sîn arme an sî verlie,<br/>
sô gedâhte ie diu schoene Îsôt<br/>
an ir oeheimes tôt<br/>
und sprach ie danne wider in:<br/>
«lât stân, meister, habet iuch hin,<br/>
tuot iuwer arme hin dan!<br/>
ir sît ein harte müelîch man.<br/>
war umbe rüeret ir mich?»<br/>
«ei schoene, missetuon ich?»<br/>
«jâ ir, wan ich bin iu gehaz.»<br/>
«saeligiu» sprach er «umbe waz?»<br/>
«ir sluoget mînen oehein.»<br/>
«deist doch versüenet.» «des al ein:<br/>
ir sît mir doch unmaere,<br/>
wan ich waere âne swaere<br/>
und âne sorge, enwaeret ir.<br/>
ir alterseine habet mir<br/>
disen kumber allen ûf geleit<br/>
mit pârât und mit kündekeit.<br/>
waz hât iuch mir ze schaden gesant<br/>
von Curnewâle in Îrlant?<br/>
die mich von kinde hânt erzogen,<br/>
den habet ir mich nu an ertrogen<br/>
und vüeret mich, in weiz wâ hin.<br/>
ine weiz, wie ich verkoufet bin,<br/>
und enweiz ouch, waz mîn werden sol.»<br/>
«Nein schoene Îsôt, gehabet iuch wol.<br/>
jâ muget ir michel gerner sîn<br/>
in vremede ein rîchiu künigîn<br/>
dan in der künde arm unde swach.<br/>
in vremedem lande êre unde gemach<br/>
und schame in vater rîche,<br/>
diu smeckent ungelîche.»<br/>
«jâ meister Tristan» sprach diu maget<br/>
«ich naeme ê, swaz ir mir gesaget,<br/>
eine maezlîche sache<br/>
mit liebe und mit gemache<br/>
dan ungemach und arbeit<br/>
bî micheler rîcheit.»<br/>
«ir redet wâr» sprach Tristan;<br/>
«swâ man aber gehaben kan<br/>
die rîcheit bî gemache,<br/>
die saeligen zwô sache<br/>
die loufent baz gemeine<br/>
dan ietwedere al eine.<br/>
nu sprechet, waere ez dâ zuo komen,<br/>
dar ir müeset hân genomen<br/>
den truhsaezen ze manne,<br/>
wie vüere ez aber danne?<br/>
ich weiz wol, sô waeret ir vrô.<br/>
und danket ir mir danne alsô,<br/>
daz ich iu kam ze trôste<br/>
und iuch von ime erlôste?»<br/>
«des wirt iu spâte» sprach diu maget<br/>
von mir iemer danc gesaget.<br/>
wan lôstet ir mich von im dô,<br/>
ir habet mich aber sider sô<br/>
verclüteret mit swaere,<br/>
daz mir noch lieber waere<br/>
der truhsaeze ze man genomen,<br/>
dan ich mit iu waere ûz komen.<br/>
wan swie tugendelôs er sî,<br/>
waere er mir keine wîle bî,<br/>
er lieze sîne untugent durch mich.<br/>
got weiz, dar an erkante ouch ich,<br/>
daz ich im liep waere.»<br/>
Tristan sprach: «disiu maere<br/>
sint mir ein âventiure.<br/>
daz wider der natiure<br/>
kein herze tugentlîche tuo,<br/>
dâ gehoeret michel arbeit zuo.<br/>
ez hât diu werlt vür eine lüge,<br/>
daz iemer unart g'arten müge.<br/>
schoeniu, gehabet ir iuch wol!<br/>
in kurzen zîten ich iu sol<br/>
einen künec ze hêrren geben,<br/>
an dem ir vröude und schoene leben,<br/>
guot unde tugent und êre<br/>
vindet iemer mêre.»
</p>
<p>
Hie mite strichen die kiele hin.<br/>
si beide haeten under in<br/>
guoten wint und guote var.<br/>
nu was diu vrouwîne schar,<br/>
Îsôt und ir gesinde,<br/>
in wazzer unde in winde<br/>
des ungevertes ungewon.<br/>
unlanges kâmen sî dâ von<br/>
in ungewonlîche nôt.<br/>
Tristan ir meister dô gebôt,<br/>
daz man ze lande schielte<br/>
und eine ruowe hielte.<br/>
nu man gelante in eine habe,<br/>
nu gie daz volc almeistic abe<br/>
durch banekîe ûz an daz lant.<br/>
nu gienc ouch Tristan zehant<br/>
begrüezen unde beschouwen<br/>
die liehten sîne vrouwen.<br/>
und alse er zuo z'ir nider gesaz<br/>
und redeten diz unde daz<br/>
von ir beider dingen,<br/>
er bat im trinken bringen.<br/>
Nune was dâ nieman inne<br/>
âne die küniginne<br/>
wan cleiniu juncvrouwelîn.<br/>
der einez sprach: «seht, hie stât wîn<br/>
in disem vezzelîne.»<br/>
nein, ezn was niht mit wîne,<br/>
doch ez ime gelîch waere.<br/>
ez was diu wernde swaere,<br/>
diu endelôse herzenôt,<br/>
von der si beide lâgen tôt.<br/>
nu was aber ir daz unrekant.<br/>
si stuont ûf und gie hin zehant,<br/>
dâ daz tranc und daz glas<br/>
verborgen unde behalten was.<br/>
Tristande ir meister bôt si daz.<br/>
er bôt Îsôte vürbaz.<br/>
si tranc ungerne und über lanc<br/>
und gap dô Tristande unde er tranc<br/>
und wânden beide, ez waere wîn.<br/>
iemitten gienc ouch Brangaene în<br/>
unde erkande daz glas<br/>
und sach wol, waz der rede was.<br/>
si erschrac sô sêre unde erkam,<br/>
daz ez ir alle ir craft benam<br/>
und wart reht alse ein tôte var.<br/>
mit tôtem herzen gie si dar.<br/>
si nam daz leide veige vaz,<br/>
si truoc ez dannen und warf daz<br/>
in den tobenden wilden sê.<br/>
«owê mir armen!» sprach s'«owê,<br/>
daz ich zer werlde ie wart geborn!<br/>
ich arme, wie hân ich verlorn<br/>
mîn êre und mîne triuwe!<br/>
daz ez got iemer riuwe,<br/>
daz ich an dise reise ie kam,<br/>
daz mich der tôt dô niht ennam,<br/>
dô ich an dise veige vart<br/>
mit Îsôt ie bescheiden wart!<br/>
ouwê Tristan unde Îsôt,<br/>
diz tranc ist iuwer beider tôt!»
</p>
<p>
Nu daz diu maget unde der man,<br/>
Îsôt unde Tristan,<br/>
den tranc getrunken beide, sâ<br/>
was ouch der werlde unmuoze dâ,<br/>
Minne, aller herzen lâgaerîn,<br/>
und sleich z'ir beider herzen în.<br/>
ê sî's ie wurden gewar,<br/>
dô stiez s'ir sigevanen dar<br/>
und zôch si beide in ir gewalt.<br/>
si wurden ein und einvalt,<br/>
die zwei und zwîvalt wâren ê.<br/>
si zwei enwâren dô niemê<br/>
widerwertic under in.<br/>
Îsôte haz der was dô hin.<br/>
diu süenaerinne Minne<br/>
diu haete ir beider sinne<br/>
von hazze gereinet,<br/>
mit liebe alsô vereinet,<br/>
daz ietweder dem anderm was<br/>
durchlûter alse ein spiegelglas.<br/>
si haeten beide ein herze.<br/>
ir swaere was sîn smerze,<br/>
sîn smerze was ir swaere.<br/>
si wâren beide einbaere<br/>
an liebe unde an leide<br/>
und hâlen sich doch beide,<br/>
und tete daz zwîvel unde scham.<br/>
si schamte sich, er tete alsam;<br/>
si zwîvelte an im, er an ir.<br/>
swie blint ir beider herzen gir<br/>
an einem willen waere,<br/>
in was doch beiden swaere<br/>
der urhap unde der begin.<br/>
daz hal ir willen under in.
</p>
<p>
Tristan dô er der minne enpfant,<br/>
er gedâhte sâ zehant<br/>
der triuwen unde der êren<br/>
und wolte dannen kêren.<br/>
«nein» dâhte er allez wider sich<br/>
«lâ stân, Tristan, versinne dich,<br/>
niemer genim es keine war.»<br/>
sô wolte et ie daz herze dar.<br/>
wider sînem willen criegete er,<br/>
er gerte wider sîner ger.<br/>
er wolte dar und wolte dan.<br/>
der gevangene man<br/>
versuohte ez in dem stricke<br/>
ofte unde dicke<br/>
und was des lange staete.<br/>
der getriuwe der haete<br/>
zwei nâhe gêndiu ungemach:<br/>
swenne er ir under ougen sach,<br/>
und ime diu süeze Minne<br/>
sîn herze und sîne sinne<br/>
mit ir begunde sêren,<br/>
sô gedâhte er ie der Eren,<br/>
diu nam in danne dar van.<br/>
hie mite sô kêrte in aber an<br/>
Minne, sîn erbevogetîn.<br/>
der muose er aber gevolgec sîn.<br/>
in muoten harte sêre<br/>
sîn triuwe und sîn êre.<br/>
sô muote in aber diu Minne mê,<br/>
diu tete im wirs danne wê.<br/>
si tete im mê ze leide<br/>
dan Triuwe und Ere beide.<br/>
sîn herze sach si lachende an,<br/>
und nam sîn ouge der van.<br/>
als er ir aber niht ensach,<br/>
daz was sîn meistez ungemach.<br/>
dicke besatzte er sînen muot,<br/>
als der gevangene tuot,<br/>
wie er ir möhte entwenken,<br/>
und begunde ofte denken:<br/>
«kêre dar oder her,<br/>
verwandele dise ger,<br/>
minne und meine anderswâ!»<br/>
sô was ie dirre stric dâ.<br/>
er nam sîn herze und sînen sin<br/>
und suohte anderunge in in,<br/>
sone was ie niht dar inne<br/>
wan Îsôt unde Minne.<br/>
Alsam geschach Îsôte.<br/>
diu versuohte ez ouch genôte;<br/>
ir was diz leben ouch ande.<br/>
dô sî den lîm erkande<br/>
der gespenstegen minne<br/>
und sach wol, daz ir sinne<br/>
dar în versenket wâren,<br/>
si begunde stades vâren,<br/>
si wolte ûz unde dan.<br/>
sô clebete ir ie der lîm an.<br/>
der zôch si wider unde nider.<br/>
diu schoene strebete allez wider<br/>
und stuont an iegelîchem trite.<br/>
si volgete ungerne mite.<br/>
si versuohte ez manegen enden.<br/>
mit vüezen und mit henden<br/>
nam sî vil manege kêre<br/>
und versancte ie mêre<br/>
ir hende unde ir vüeze<br/>
in die blinden süeze<br/>
des mannes unde der minne.<br/>
ir gelîmeten sinne<br/>
die enkunden niender hin gewegen<br/>
noch gebrucken noch gestegen<br/>
halben vuoz noch halben trite,<br/>
Minne diu enwaere ie dâ mite.<br/>
Îsôt, swar sî gedâhte,<br/>
swaz gedanke sî vür brâhte,<br/>
sone was ie diz noch daz dar an<br/>
wan minne unde Tristan.<br/>
und was daz allez tougen.<br/>
ir herze unde ir ougen<br/>
diu missehullen under in.<br/>
diu scham diu jagete ir ougen hin,<br/>
diu minne zôch ir herze dar.<br/>
diu widerwertige schar<br/>
maget unde man, minne unde scham,<br/>
diu was an ir sêre irresam.<br/>
diu maget diu wolte den man<br/>
und warf ir ougen der van.<br/>
diu scham diu wolte minnen<br/>
und brâhte es nieman innen.<br/>
waz truoc daz vür? scham unde maget,<br/>
als al diu werlt gemeine saget,<br/>
diu sint ein alsô haele dinc,<br/>
sô kurze wernde ein ursprinc:<br/>
sine habent sich niht lange wider.<br/>
Îsôt diu leite ir criec der nider<br/>
und tete, als ez ir was gewant.<br/>
diu sigelôse ergap zehant<br/>
ir lîp unde ir sinne<br/>
dem manne unde der minne.<br/>
si blicte underwîlen dar<br/>
und nam sîn tougenlîche war.<br/>
ir clâren ougen unde ir sin<br/>
diu gehullen dô wol under in.<br/>
ir herze unde ir ougen<br/>
diu schâcheten vil tougen<br/>
und lieplîchen an den man.<br/>
der man der sach si wider an<br/>
suoze und inneclîchen,<br/>
er begunde ouch entwîchen<br/>
do's in diu minne niht erlie.<br/>
man unde maget si gâben ie<br/>
ze iegelîchen stunden,<br/>
sô sî mit vuogen kunden,<br/>
ein ander ougenweide.<br/>
die gelieben dûhten beide<br/>
ein ander schoener vil dan ê.<br/>
deist liebe reht, deist minnen ê.<br/>
ez ist hiure und was ouch vert<br/>
und ist, die wîle minne wert,<br/>
under gelieben allen,<br/>
daz s'ein ander baz gevallen,<br/>
sô liebe an in wahsende wirt,<br/>
die bluomen unde den wuocher birt<br/>
lieplîcher dinge,<br/>
dan an dem urspringe.<br/>
diu wuocherhafte minne<br/>
diu schoenet nâch beginne:<br/>
daz ist der sâme, den si hât,<br/>
von dem si niemer zegât.
</p>
<p>
Si dunket schoener sît dan ê.<br/>
dâ von sô tûret minnen ê.<br/>
diuhte minne sît als ê,<br/>
sô zegienge schiere minnen ê.<br/>
<h2>Das Geständnis</h2>
</p>
<p>
diu zwei diu wâren verdâht,<br/>
bekumberet beide<br/>
mit dem lieben leide,<br/>
daz solhiu wunder stellet.<br/>
daz honegende gellet,<br/>
daz süezende siuret,<br/>
daz touwende viuret,<br/>
daz senftende smerzet,<br/>
daz elliu herze entherzet<br/>
und al die werlt verkêret.<br/>
daz haete sî versêret,<br/>
Tristanden unde Îsôte.<br/>
si twanc ein nôt genôte<br/>
und in seltsaener ahte:<br/>
ir dewederez enmahte<br/>
gehaben ruowe noch gemach,<br/>
wan sô ez daz andere sach.<br/>
sô s'aber ein ander sâhen,<br/>
daz gieng in aber nâhen,<br/>
wan sî enmohten under in zwein<br/>
ir willen niht gehaben in ein.<br/>
daz geschuof diu vremede und diu scham,<br/>
diu in ir wunne benam.<br/>
so s'eteswenne tougen<br/>
mit gelîmeten ougen<br/>
ein ander solten nemen war,<br/>
sô wart ir lîch gelîche var<br/>
dem herzen unde dem sinne.<br/>
Minne die verwaerinne<br/>
die endûhte es niht dâ mite genuoc,<br/>
daz man s'in edelen herzen truoc<br/>
verholne unde tougen,<br/>
sine wolte under ougen<br/>
ouch offenbaeren ir gewalt.<br/>
der was an in zwein manicvalt.<br/>
unlange in ein ir varwe schein.<br/>
ir varwe schein unlange in ein.<br/>
si wehselten genôte<br/>
bleich wider rôte;<br/>
si wurden rôt unde bleich,<br/>
als ez diu Minne in understreich.<br/>
hie mite erkande ietwederez wol,<br/>
als man an solhen dingen sol,<br/>
daz eteswaz von minnen<br/>
in ietwederes sinnen<br/>
zem anderen was gewant,<br/>
unde begunden ouch zehant<br/>
lieplîche in ein gebâren,<br/>
zît unde state vâren<br/>
ir rûne unde ir maere.<br/>
der minnen wildenaere<br/>
leiten ein ander dicke<br/>
ir netze unde ir stricke,<br/>
ir warte unde ir lâge<br/>
mit antwürte und mit vrâge.<br/>
si triben vil maere under in.<br/>
Îsôte rede und ir begin<br/>
daz was vil rehte in megede wîs.<br/>
si kam ir trût und ir amîs<br/>
alumbe her von verren an.<br/>
von ende mante s'in her dan,<br/>
wie er ze Develîne<br/>
in einem schiffelîne<br/>
gevlozzen wunt und eine kam,<br/>
wie in ir muoter an sich nam<br/>
und wie s'in ouch generte.<br/>
von allem dem geverte,<br/>
wie si selbe in sîner pflege<br/>
schrîben lernete alle wege,<br/>
latîne unde seitspil.<br/>
der umberede der was vil,<br/>
die s'ime vür ougen leite<br/>
von sîner manheite<br/>
und ouch von dem serpande.<br/>
und wie s'in zwirnt erkande<br/>
in dem mose und in dem bade.<br/>
diu rede was under in gerade,<br/>
si seite ime und er seite ir.<br/>
«â» sprach Îsôt «dô ez sich mir<br/>
ze alsô guoten staten getruoc,<br/>
daz ich iuch in dem bade niht sluoc,<br/>
got hêrre, wie gewarb ich sô!<br/>
daz ich nu weiz, wiste ich ez dô,<br/>
binamen sô waere ez iuwer tôt.»<br/>
«war umbe» sprach er «schoene Îsôt?<br/>
waz wirret iu? waz wizzet ir?»<br/>
«swaz ich weiz, daz wirret mir.<br/>
swaz ich sihe, daz tuot mir wê.<br/>
mich müejet himel unde sê.<br/>
lîp unde leben daz swaeret mich.»<br/>
si stiurte unde leinde sich<br/>
mit ir ellebogen an in.<br/>
daz was der belde ein begin.<br/>
ir spiegelliehten ougen<br/>
diu volleten tougen.<br/>
ir begunde ir herze quellen,<br/>
ir süezer munt ûf swellen,<br/>
ir houbet daz wac allez nider.<br/>
ir vriunt begunde ouch sî dar wider<br/>
mit armen umbevâhen,<br/>
ze verre noch ze nâhen,<br/>
niwan in gastes wîse.<br/>
er sprach suoze unde lîse:<br/>
«ei schoene süeze, saget mir:<br/>
waz wirret iu, waz claget ir?»
</p>
<p>
Der Minnen vederspil Îsôt,<br/>
«lameir» sprach sî «daz ist mîn nôt,<br/>
lameir daz swaeret mir den muot,<br/>
lameir ist, daz mir leide tuot.»<br/>
dô sî lameir sô dicke sprach,<br/>
er bedâhte unde besach<br/>
anclîchen unde cleine<br/>
des selben wortes meine.<br/>
sus begunde er sich versinnen,<br/>
l'ameir daz waere minnen,<br/>
l'ameir bitter, la meir mer.<br/>
der meine der dûhte in ein her.<br/>
er übersach der drîer ein<br/>
unde vrâgete von den zwein.<br/>
er versweic die minne,<br/>
ir beider vogetinne,<br/>
ir beider trôst, ir beider ger.<br/>
mer unde sûr beredete er.<br/>
«ich waene» sprach er «schoene Îsôt,<br/>
mer unde sûr sint iuwer nôt.<br/>
iu smecket mer unde wint.<br/>
ich waene, iu diu zwei bitter sint?»<br/>
«nein hêrre, nein! waz saget ir?<br/>
der dewederez wirret mir,<br/>
mirn smecket weder luft noch sê.<br/>
lameir al eine tuot mir wê.»<br/>
dô er des wortes z'ende kam,<br/>
minne dar inne vernam,<br/>
er sprach vil tougenlîche z'ir:<br/>
«entriuwen, schoene, als ist ouch mir,<br/>
lameir und ir, ir sît mîn nôt.<br/>
herzevrouwe, liebe Îsôt,<br/>
ir eine und iuwer minne<br/>
ir habet mir mîne sinne<br/>
gâr verkêret unde benomen,<br/>
ich bin ûzer wege komen<br/>
sô starke und alsô sêre:<br/>
in erhol mich niemer mêre.<br/>
mich müejet und mich swaeret,<br/>
mir swachet unde unmaeret<br/>
allez, daz mîn ouge siht.<br/>
in al der werlde enist mir niht<br/>
in mînem herzen liep wan ir.»<br/>
Îsôt sprach: «hêrre, als sît ir mir.»
</p>
<p>
Dô die gelieben under in<br/>
beide erkanden einen sin,<br/>
ein herze und einen willen,<br/>
ez begunde in beidiu stillen<br/>
und offenen ir ungemach.<br/>
ietwederez sach unde sprach<br/>
daz ander beltlîcher an:<br/>
der man die maget, diu maget den man.<br/>
vremede under in diu was dô hin.<br/>
er kuste sî und sî kust in<br/>
lieplîchen unde suoze.<br/>
daz was der minnen buoze<br/>
ein saeleclîcher anevanc.<br/>
ietwederez schancte unde tranc<br/>
die süeze, diu von herzen gie.<br/>
sô sî die state gewunnen ie,<br/>
sô gie der wehsel under in<br/>
slîchende her unde hin<br/>
vil tougenlîchen unde alsô,<br/>
daz nieman in der werlde dô<br/>
ir willen unde ir muot bevant<br/>
wan sî, der er doch was bekant:<br/>
Brangaene diu wîse.<br/>
diu blickete dicke lîse<br/>
und vil tougenlîche dar<br/>
und nam ir tougenheite war<br/>
und dâhte dicke wider sich:<br/>
«ouwê, nû verstân ich mich,<br/>
diu minne hebet mit disen an.»<br/>
vil schiere wart, daz sî began<br/>
den ernest an in beiden sehen<br/>
und ûzen an ir lîbe spehen<br/>
den inneren smerzen<br/>
ir muotes unde ir herzen.<br/>
si muote ir beider ungemach,<br/>
wan sî si z'allen zîten sach<br/>
ameiren unde amûren,<br/>
siuften unde trûren,<br/>
trahten und pansieren,<br/>
ir varwe wandelieren.<br/>
sin genâmen nie vor trahte war<br/>
dekeiner slahte lîpnar,<br/>
biz sî der mangel und daz leit<br/>
an dem lîbe als überstreit,<br/>
daz es Brangaenen angest nam<br/>
und in die vorhte dâ von kam,<br/>
ez waere ir beider ende,<br/>
und dâhte: «nû genende,<br/>
ervar, waz dirre maere sî!»
</p>
<p>
Si gesaz in eines tages bî<br/>
heinlîchen unde lîse.<br/>
diu stolze, diu wîse<br/>
«hie ist nieman» sprach si «wan wir driu.<br/>
saget mir ir zwei, waz wirret iu?<br/>
ich sihe iuch z'allen stunden<br/>
mit trahte gebunden,<br/>
siuften, trûren unde clagen.»<br/>
«höfschiu, getörste ich'z iu gesagen,<br/>
ich sagete ez iu» sprach Tristan.<br/>
«jâ hêrre, vil wol: sprechet an;<br/>
swaz ir welt, daz saget mir!»<br/>
«saeligiu guotiu» sprach er z'ir<br/>
«in getar niht sprechen vürbaz,<br/>
irn gewisset uns ê daz<br/>
mit triuwen und mit eiden,<br/>
daz ir uns armen beiden<br/>
guot unde genaedic wellet wesen.<br/>
anders sô sîn wir ungenesen.»<br/>
Brangaene bôt ir triuwe hin.<br/>
si gelobete unde gewissete in<br/>
mit ir triuwen und mit gote<br/>
ze lebene nâch ir gebote.<br/>
«getriuwiu guotiu» sprach Tristan<br/>
«nu sehet got ze vorderst an<br/>
und dar nâch iuwer saelekeit.<br/>
bedenket unser zweier leit<br/>
und unser angestlîche nôt.<br/>
ich armer und diu arme Îsôt,<br/>
ine weiz wie'z uns ergangen ist,<br/>
wir zwei wir sîn in kurzer vrist<br/>
unsinnic worden beide<br/>
mit wunderlîchem leide.<br/>
wir sterben von minnen<br/>
und enkunnen niht gewinnen<br/>
weder zît noch state dar zuo,<br/>
ir irret uns spâte unde vruo.<br/>
und sicherlîche: sterben wir,<br/>
dâst nieman schuldic an wan ir.<br/>
unser tôt und unser leben<br/>
diu sint in iuwer hant gegeben.<br/>
hie mite ist iu genuoc gesaget.<br/>
Brangaene, saeligiu maget,<br/>
nu helfet unde genâdet ir<br/>
iuwerre vrouwen unde mir!»<br/>
Brangaene wider Îsôte sprach:<br/>
«vrouwe, ist iuwer ungemach,<br/>
als er dâ giht, von solher nôt?»<br/>
«jâ herzeniftel!» sprach Îsôt.<br/>
Brangaene sprach: «daz riuwe got,<br/>
daz der vâlant sînen spot<br/>
mit uns alsus gemachet hât!<br/>
nu sihe ich wol, es ist niht rât,<br/>
ine müeze durch iuch beide<br/>
mir selber nâch leide<br/>
und iu nâch laster werben.<br/>
ê ich iuch lâze sterben,<br/>
ich wil iu guote state ê lân,<br/>
swes ir wellet ane gân.<br/>
durch mich enlât niemêre,<br/>
swes ir durch iuwer êre<br/>
niht gerne wellet lâzen.<br/>
swâ ir iuch aber gemâzen<br/>
und enthaben muget an dirre tât,<br/>
dâ enthabet iuch, daz ist mîn rât.<br/>
lât diz laster under uns drîn<br/>
verswigen unde beliben sîn.<br/>
breitet ir'z iht mêre,<br/>
ez gât an iuwer êre.<br/>
ervert ez ieman âne uns driu,<br/>
ir sît verlorn und ich mit iu.<br/>
herzevrouwe, schoene Îsôt,<br/>
iuwer leben und iuwer tôt<br/>
diu sîn in iuwer pflege ergeben.<br/>
leitet tôt unde leben,<br/>
als iu ze muote gestê.<br/>
nâch dirre zît enhabet niemê<br/>
dekeine vorhte her ze mir.<br/>
swaz iu gevalle, daz tuot ir.»<br/>
Des nahtes, dô diu schoene lac,<br/>
ir triure unde ir trahte pflac<br/>
nâch ir trûtamîse,<br/>
nu kam geslichen lîse<br/>
zuo der kemenâten în<br/>
ir amîs unde ir arzatîn,<br/>
Tristan und diu Minne.<br/>
Minne diu arzatinne<br/>
si vuorte ze handen<br/>
ir siechen Tristanden.<br/>
ouch vant s'Îsôte ir siechen dâ.<br/>
die siechen beide nam si sâ<br/>
und gab in ir, im sîe<br/>
ein ander z'arzatîe.<br/>
wer haete ouch dise beide<br/>
von dem gemeinem leide<br/>
vereinet unde bescheiden<br/>
wan einunge an in beiden,<br/>
der stric ir beider sinne?<br/>
Minne diu strickaerinne<br/>
diu stricte zwei herze an in zwein<br/>
mit dem stricke ir süeze in ein<br/>
mit alsô grôzer meisterschaft,<br/>
mit alsô wunderlîcher craft,<br/>
daz si unreloeset wâren<br/>
in allen ir jâren.
</p>
<p>
Ein langiu rede von minnen<br/>
diu swaeret höfschen sinnen.<br/>
kurz rede von guoten minnen<br/>
diu guotet guoten sinnen.
</p>
<p>
Swie lützel ich in mînen tagen<br/>
des lieben leides habe getragen,<br/>
des senften herzesmerzen,<br/>
der innerhalp des herzen<br/>
sô rehte sanfte unsanfte tuot,<br/>
mir wîsaget doch mîn muot,<br/>
des ich im wol gelouben sol,<br/>
den zwein gelieben waere wol<br/>
und sanfte in ir muote,<br/>
dô sî die leiden huote,<br/>
die wâren suht der minne,<br/>
der Minnen vîendinne<br/>
von ir stîgen haeten brâht.<br/>
ich hân von in zwein vil gedâht<br/>
und gedenke hiute und alle tage.<br/>
swenne ich liebe und senede clage<br/>
vür mîniu ougen breite<br/>
und ir gelegenheite<br/>
in mînem herzen ahte,<br/>
sô wahsent mîne trahte<br/>
und muot, mîn hergeselle,<br/>
als er in diu wolken welle.<br/>
swenne ich bedenke sunder<br/>
daz wunder und daz wunder,<br/>
daz man an liebe vünde,<br/>
der ez gesuochen künde;<br/>
waz vröude an liebe laege,<br/>
der ir mit triuwen pflaege:<br/>
sô wirt mîn herze sâ zestunt<br/>
groezer danne Setmunt<br/>
und erbarmet mich diu minne<br/>
von allem mînem sinne,<br/>
daz meistic alle, die der lebent,<br/>
an minnen hangent unde clebent<br/>
und ir doch nieman rehte tuot.<br/>
wir wellen alle haben muot<br/>
und mit minnen umbe gân.<br/>
nein, minne ist niht alsô getân,<br/>
als wir s'ein ander machen<br/>
mit velschlîchen sachen.<br/>
wir nemen der dinge unrehte war.<br/>
wir saejen bilsensâmen dar<br/>
und wellen danne, daz uns der<br/>
liljen unde rôsen ber.<br/>
entriuwen des mac niht gewesen.<br/>
wir müezen daz her wider lesen,<br/>
daz dâ vor gewerket wirt,<br/>
und nemen, daz uns der sâme birt.<br/>
wir müezen snîden unde maen<br/>
daz selbe, daz wir dar gesaen.<br/>
wir bûwen die minne<br/>
mit gegelletem sinne,<br/>
mit valsche und mit âkust<br/>
und suochen danne an ir die lust<br/>
des lîbes unde des herzen.<br/>
sone birt si niuwan smerzen,<br/>
unguot und unvruht unde unart,<br/>
als ez an ir gebûwen wart.<br/>
als ez uns danne riuwe birt<br/>
und innerthalp des herzen swirt<br/>
und toetet uns dar inne,<br/>
sô zîhen wir's die minne<br/>
und schuldegen sî dar an,<br/>
diu schulde nie dar an gewan.<br/>
wir saejen alle valscheit,<br/>
sô snîden laster unde leit.<br/>
tuo uns daz leit iht sêre wê,<br/>
sô bedenken ez ê:<br/>
saejen bezzer unde baz<br/>
unde snîden ouch daz.<br/>
wir, die zer werlde haben muot,<br/>
swie sô er sî boese oder guot,<br/>
wie tuon wir unseren tagen,<br/>
die wir vertrîben und verjagen<br/>
in dem namen der minne<br/>
und vinden niht dar inne<br/>
niwan die selben arbeit,<br/>
die wir haben an sî geleit:<br/>
misselinge und ungeschiht!<br/>
des guoten vinde wir dâ niht,<br/>
des unser iegelîcher gert<br/>
und des wir alle sîn entwert:<br/>
daz ist der staete vriundes muot,<br/>
der staeteclîche sanfte tuot,<br/>
der die rôsen bî dem dorne treit,<br/>
die senfte bî der arbeit;<br/>
an dem ie lît verborgen<br/>
diu wunne bî den sorgen;<br/>
der an dem ende ie vröude birt,<br/>
als ofte als er beswaeret wirt.<br/>
den vindet lützel ieman nuo;<br/>
alsô vorwerke wir dar zuo.
</p>
<p>
Ez ist vil wâr, daz man dâ saget:<br/>
«Minne ist getriben unde gejaget<br/>
in den endelesten ort.»<br/>
wirn haben an ir niwan daz wort.<br/>
uns ist niwan der name beliben<br/>
und han ouch den alsô zetriben,<br/>
alsô verwortet und vernamet,<br/>
daz sich diu müede ir namen schamet<br/>
und ir daz wort unmaeret.<br/>
si swachet unde swaeret<br/>
ir selber ûf der erde.<br/>
diu êrelôse unwerde,<br/>
si slîchet under hûsen biten<br/>
und treit von lasterlîchen siten<br/>
gemanicvaltet einen sac,<br/>
in dem s'ir diube und ir bejac<br/>
ir selbes munde verseit<br/>
und ez ze strâze veile treit.<br/>
ôwê! den market schaffen wir.<br/>
daz wunder trîbe wir mit ir<br/>
und wellen des unschuldic sîn.<br/>
Minne, aller herzen künigîn,<br/>
diu vrîe, diu eine<br/>
diu ist umbe kouf gemeine!<br/>
wie habe wir unser hêrschaft<br/>
an ir gemachet zinshaft!<br/>
wir haben ein boese conterfeit<br/>
in daz vingerlîn geleit<br/>
und triegen uns dâ selbe mite.<br/>
ez ist ein armer trügesite,<br/>
der vriunden alsô liuget,<br/>
daz er sich selben triuget.<br/>
wir valschen minnaere,<br/>
der Minnen trügenaere,<br/>
wie vergânt uns unser tage,<br/>
daz wir unserre clage<br/>
sô selten liebez ende geben!<br/>
wie vertuon wir unser leben<br/>
âne liep und âne guot!<br/>
nu gît uns doch daz guoten muot,<br/>
daz uns ze nihte bestât.<br/>
swaz ieman schoener maere hât<br/>
von vriuntlîchen dingen,<br/>
swaz wir mit rede vür bringen<br/>
von den, die wîlent wâren<br/>
vor manegen hundert jâren,<br/>
daz tuot uns in dem herzen wol<br/>
und sîn der selben state sô vol,<br/>
daz lützel ieman waere<br/>
getriuwe unde gewaere<br/>
und wider den vriunt âne âkust,<br/>
ern möhte sus getâne lust<br/>
von sîn selbes sachen<br/>
in sînem herzen machen.<br/>
wan uns daz selbe z'aller zît<br/>
mit jâmer under vüezen lît,<br/>
dâ von ez allez ûf erstât:<br/>
deist triuwe, diu von herzen gât.<br/>
diu treit sich uns vergebene an.<br/>
sô kêre wir daz ouge dan<br/>
und trîben die süezen<br/>
unruochlîch under vüezen.<br/>
wir haben si mit unwerde<br/>
vertreten in der erde.<br/>
ob wir si gerne suohten dâ,<br/>
wirn wizzen alles gâhes wâ.<br/>
sô guot, sô lônbaere<br/>
triuwe under vriunden waere,<br/>
war umbe lieben wir si niht?<br/>
ein blic, ein inneclîch gesiht<br/>
ûz herzeliebes ougen,<br/>
der leschet âne lougen<br/>
hundert tûsent smerzen<br/>
des lîbes unde des herzen.<br/>
ein kus in liebes munde,<br/>
der von des herzen grunde<br/>
her ûf geslichen kaeme,<br/>
ôhî waz der benaeme<br/>
seneder sorge und herzenôt!
</p>
<p>
Ich weiz wol, Tristan unde Îsot,<br/>
die gebitelôsen beide<br/>
benâmen ouch ir leide<br/>
unde ir triure ein ander vil,<br/>
dô sî begriffen daz zil<br/>
gemeines willen under in.<br/>
jener gelange was dô hin,<br/>
der die gedanken anget.<br/>
swes gelieben gelanget,<br/>
des triben s'under in genuoc,<br/>
sô sich diu zît alsô getruoc.<br/>
sô sî z'ir state kâmen,<br/>
si gâben unde nâmen<br/>
mit getriuwelîchem sinne<br/>
in selben unde der minne<br/>
willegen zins unde zol.<br/>
in was vil inneclîche wol<br/>
an der reise und an der vart.<br/>
dô diu vremede hine wart,<br/>
dô was ir heinlîche<br/>
rîlîch unde rîche.<br/>
und was daz wîsheit unde sin.<br/>
wan die sich helent under in,<br/>
sît daz si sich enbârent<br/>
und danne ir schame vârent<br/>
und gestent sich an liebe,<br/>
die sint ir selber diebe.<br/>
sô sî sich danne ie mêre helent,<br/>
sô s'ie mêre in selben stelent<br/>
und mischent liep mit leide.<br/>
dise gelieben beide<br/>
die enhâlen sich ze nihte.<br/>
mit rede und mit gesihte<br/>
wâren si heinlîch under in.<br/>
Sus triben sî die reise hin<br/>
mit wunneclîchem lebene<br/>
und doch niht gâr vergebene:<br/>
in tete diu vorvorhte wê.<br/>
sî bevorhten daz ê<br/>
dâ ez ouch sider zuo kam,<br/>
daz in sît vröude vil benam<br/>
und brâhte sî ze maneger nôt:<br/>
daz was daz, daz diu schoene Îsôt<br/>
dem manne werden solte,<br/>
dem sî niht werden wolte.<br/>
ouch twanc si beidiu noch ein leit:<br/>
daz was Îsôte wîpheit.<br/>
hier umbe was in leide.<br/>
diz leidete si beide.<br/>
doch was in disiu swaere<br/>
lîht unde tragebaere,<br/>
wan sî ir willen under in zwein<br/>
vrîlîche haeten in ein<br/>
dicke und ze manegem mâle.<br/>
nu daz si Curnewâle<br/>
gevuoren alsô nâhen,<br/>
daz sî daz lant wol sâhen,<br/>
des vröuten sî sich alle dô.<br/>
si wâren sîn alle vrô<br/>
wan eine Tristan unde Îsôt.<br/>
der angest was ez unde ir nôt.<br/>
der wille waere der geschehen,<br/>
sine haeten niemer lant gesehen.<br/>
diu vorhte ir beider êren<br/>
diu begunde ir herze sêren.<br/>
sine kunden sich berâten nie,<br/>
waz sî getaeten oder wie,<br/>
daz Îsôte wîpheit<br/>
dem künege würde verseit.<br/>
und doch swie unrâtbaere<br/>
kindesche minnaere<br/>
in ir kintheite sint,<br/>
der rât geviel doch an daz kint.
</p>
<p>
Sô minne an tumben kinden<br/>
ir spil gerâtet vinden,<br/>
sô muge wir an den kinden<br/>
witze unde liste vinden.<br/>
<h2>Brangäne</h2>
</p>
<p>
niwan Brangaenen baeten,<br/>
daz si an der êrsten naht<br/>
sunder rede und sunder braht<br/>
bî Marke ir hêrren laege,<br/>
geselleschefte im pflaege.<br/>
ezn würde im niemer baz entsaget,<br/>
wan sî was schoene und was ouch maget.<br/>
alsus sô lêret minne<br/>
durnehteclîche sinne<br/>
ze valsche sîn vervlizzen,<br/>
die doch niht solten wizzen,<br/>
waz ze sus getâner trüge<br/>
und ze valscheit gezüge.<br/>
die gelieben alsô tâten:<br/>
Brangaenen sî bâten<br/>
alse lange und alsô vil,<br/>
biz sî si brâhten ûf daz zil,<br/>
daz s'in zer urtaete<br/>
gelobete, daz siz taete.<br/>
und lobete ez ouch mit maneger nôt.<br/>
sine wart niht z'einem mâle rôt<br/>
und missevar von dirre bete,<br/>
als ez ir michel nôt tete.<br/>
diu bete was ouch seltsaene.<br/>
«trût vrouwe» sprach Brangaene<br/>
«iuwer muoter, diu vrouwe mîn,<br/>
diu saelige künigîn<br/>
diu bevalch iuch mir in mîne pflege<br/>
und solte iuch selbe an disem wege<br/>
unde an dirre veigen vart<br/>
vor disem leide haben bewart.<br/>
nu habet ir laster unde leit<br/>
von mîner warlôsekeit.<br/>
von diu darf ich ez mâze clagen,<br/>
muoz ich daz laster mit iu tragen,<br/>
und waere ouch wol gevüege,<br/>
daz ich ez eine trüege,<br/>
möhtet ir dâ von gesîn.<br/>
genaedeclîcher trehtîn,<br/>
wie vergaeze dû mîn sô!»<br/>
Îsôt sprach zuo Brangaenen dô:<br/>
«stolziu niftel, sage mir,<br/>
waz meinestû, waz wirret dir?<br/>
mich wundert sêre, waz tu clages.»<br/>
«vrouwe, dâ warf ich anders tages<br/>
ûz dem schiffe ein glasevaz.»<br/>
«sô taete dû, waz wirret daz?»<br/>
«owî!» sprach sî «daz selbe glas<br/>
und der tranc, der dar inne was,<br/>
der ist iuwer beider tôt.»<br/>
«war umbe, niftel?» sprach Îsôt<br/>
«wie ist disem maere?» «im ist alsô.»<br/>
Brangaene seite in beiden dô<br/>
die rede von ende her dan.<br/>
«nu walte es got!» sprach Tristan<br/>
«ez waere tôt oder leben:<br/>
ez hât mir sanfte vergeben.<br/>
ine weiz, wie jener werden sol;<br/>
dirre tôt der tuot mir wol.<br/>
solte diu wunneclîche Îsôt<br/>
iemer alsus sî mîn tôt,<br/>
sô wolte ich gerne werben<br/>
umbe ein êweclîchez sterben.»
</p>
<p>
Lât alle rede belîben.<br/>
welle wir liebe trîben,<br/>
ezn mac sô niht belîben,<br/>
wirn müezen leide ouch trîben.
</p>
<p>
Swie sanfte uns mit der liebe sî,<br/>
sô müeze wir doch ie dâ bî<br/>
gedenken der êren.<br/>
swer sich an niht wil kêren<br/>
wan an des lîbes gelust,<br/>
daz ist der êren verlust.<br/>
swie wol Tristande taete<br/>
daz leben, daz er haete,<br/>
sîn êre zôch in doch dervan.<br/>
sîn triuwe lac im allez an,<br/>
daz er ir wol gedaehte<br/>
und Marke sîn wîp braehte.<br/>
die beide, triuwe und êre,<br/>
die twungen im sêre<br/>
sîn herze und sîne sinne.<br/>
die dâ vor an der minne<br/>
wâren worden sigelôs,<br/>
dô er die minne vür si kôs.<br/>
die selben sigelôsen zwô<br/>
die gesigeten an der minne dô.<br/>
Tristan der sante boten zehant<br/>
in zwein batêlen wider lant<br/>
und enbôt Marke maere,<br/>
wie ez ergangen waere<br/>
umbe die schoenen von Îrlant.<br/>
Marke besande zehant,<br/>
swen er besenden kunde.<br/>
dâ randen an der stunde<br/>
tûsent boten nâch ritterschaft.<br/>
man enpfienc mit micheler craft<br/>
die kunden und die geste.<br/>
daz ergest und daz beste,<br/>
daz Marke an disen zwein enpfie,<br/>
mit den sîn leben ouch hine gie,<br/>
daz selbe enpfienc er alse wol,<br/>
als ein man daz enpfâhen sol,<br/>
daz ime vor allen dingen ist.<br/>
Marke der hiez an der vrist<br/>
den lantbarûnen allen sagen,<br/>
daz s'inner ahzehen tagen<br/>
alle ze hove kaemen,<br/>
als sî im wol gezaemen<br/>
ze sîner brûtleite.<br/>
diz allez was bereite.<br/>
si kâmen rîlîche dar.<br/>
dar kam manc wunneclîchiu schar<br/>
von rittern und von vrouwen<br/>
ir ougen wunne schouwen,<br/>
die liehten Îsôte.<br/>
diu wart vil unde genôte<br/>
und ze wunder an gesehen<br/>
und niwan des einen gejehen:<br/>
«Îsôt, Îsôt la blunde<br/>
marveil de tû le munde.<br/>
Îsôt diu ist besunder<br/>
über al die werlt ein wunder.<br/>
ez ist wâr, daz man dâ saget<br/>
von dirre saeligen maget.<br/>
si gît der werlde wunne<br/>
gelîche alsam diu sunne.<br/>
ezn gewunnen elliu rîche<br/>
nie maget sô wunneclîche.»
</p>
<p>
Nu sî z'ir ê bestatet wart<br/>
und an ir rehte bewart,<br/>
daz Curnewal und Engelant<br/>
sô wart besetzet in ir hant,<br/>
ob sî niht erben baere,<br/>
daz Tristan erbe waere,<br/>
unde ir hulde wart getân.<br/>
des nahtes dô si solte gân<br/>
slâfen z'ir hêrren Marke,<br/>
nu haeten sî sich starke<br/>
sî und Brangaene und Tristan<br/>
vor hin gevlizzen dar an,<br/>
daz sî ir state unde ir stat<br/>
wîslîchen haeten besat<br/>
und wol vor hin berâten.<br/>
in Markes kemenâten<br/>
was nieman wan si vieriu,<br/>
der künic selbe und si driu.<br/>
nu was ouch Marke nider komen.<br/>
Brangaene haete an sich genomen<br/>
der küniginne cleider.<br/>
diu cleider ir beider<br/>
wâren verwandelt under in.<br/>
Tristan vuorte Brangaenen hin<br/>
die marter lîden und die nôt.<br/>
diu lieht diu laschte ir vrouwe Îsôt.<br/>
Marke Brangaenen zuo z'im twanc.<br/>
ine weiz, wie ir der anevanc<br/>
geviele dirre sache.<br/>
si dolte sô gemache,<br/>
daz ez gâr âne braht beleip.<br/>
swaz ir gespil mit ir getreip,<br/>
si leiste unde werte,<br/>
swes er hin z'ir gegerte,<br/>
mit messing und mit golde,<br/>
als wol alse er wolde.<br/>
ich wil mich ouch des wol versehen,<br/>
daz ez ê selten sî geschehen,<br/>
daz ie sô schoene messinc<br/>
vür guldîniu teidinc<br/>
ze bettegelte würde gegeben.<br/>
deiswâr ich sazte ez wol mîn leben,<br/>
daz sît Adâmes tagen<br/>
als edel valsch nie wart geslagen<br/>
noch nie sô gaebiu trügeheit<br/>
an mannes sîten wart geleit.
</p>
<p>
Die wîle ouch sî zwei lâgen,<br/>
ir bettespiles pflâgen,<br/>
al die wîle haete Îsôt<br/>
michel angest unde nôt.<br/>
si dâhte allez wider sich:<br/>
«got hêrre, nû beware mich<br/>
und hilf mir, daz mîn niftelîn<br/>
wider mich getriuwe müeze sîn!<br/>
trîbet sî diz bettespil<br/>
iht ze lange und iht ze vil,<br/>
ich vürhte ez ir sô wol behage,<br/>
daz sî vil lîhte dâ betage.<br/>
sô werde wir alle<br/>
ze spotte und ze schalle.»<br/>
nein, ir gedanke unde ir muot<br/>
die wâren lûter unde guot.<br/>
dô si vür Îsolde<br/>
geleiste, daz si solde,<br/>
unde ir teidinc ergie,<br/>
von dem bette sî sich lie.<br/>
nû was ouch Îsôt hantgar.<br/>
vür daz bette saz si dar,<br/>
als ez diu selbe solte sîn.<br/>
zehant iesch ouch der künec den wîn.<br/>
dâ volgete er dem site mite,<br/>
wan ez was in den zîten site,<br/>
daz man des ellîche pflac,<br/>
swer sô bî einer megede lac<br/>
und ir den bluomen abe genam,<br/>
daz eteswer mit wîne kam<br/>
und lie si trinken beide<br/>
samet âne underscheide.<br/>
der selbe site ergieng ouch dâ.<br/>
Tristan sîn neve der brâhte iesâ<br/>
beidiu lieht unde wîn.<br/>
der künec tranc und diu künigîn.<br/>
ouch sagent genuoge maere,<br/>
daz ez des trankes waere,<br/>
von dem Tristan unde Îsôt<br/>
gevielen in ir herzenôt.<br/>
nein des trankes was nimê.<br/>
Brangaene warf in in den sê.<br/>
Nu sî dem site gegiengen mite,<br/>
beidiu getrunken nâch dem site,<br/>
diu junge künigîn Îsôt<br/>
diu leite sich mit maneger nôt,<br/>
mit tougenlîchem smerzen<br/>
ir muotes unde ir herzen<br/>
zuo dem künege ir hêrren nider.<br/>
der greif an sîne vröude wider;<br/>
er twanc si nâhe an sînen lîp.<br/>
in dûhte wîp alse wîp.<br/>
er vant ouch die vil schiere<br/>
von guoter maniere.<br/>
ime was ein als ander.<br/>
an ietwederre vander<br/>
golt unde messinc.<br/>
ouch leisten s'ime ir teidinc<br/>
alsô dan und alsô dar,<br/>
daz er nie nihtes wart gewar.
</p>
<p>
Îsôt diu was dô starke<br/>
von ir hêrren Marke<br/>
geminnet unde gehêret,<br/>
geprîset unde g'êret<br/>
von liute und von lande.<br/>
wan man sô maneger hande<br/>
vuoge unde saelde an ir gesach,<br/>
ir lop unde ir êre sprach,<br/>
swaz lop gesprechen kunde.<br/>
under dirre stunde<br/>
haete sî und ir amîs<br/>
ir kurzewîle manege wîs,<br/>
ir wunne spâte unde vruo,<br/>
wan nieman wânde niht dar zuo.<br/>
dane dâhte weder wîp noch man<br/>
dekeiner slahte undinges an.<br/>
wan si was in sîner pflege<br/>
alle stunde und alle wege<br/>
und lebete, swie si dûhte guot.<br/>
Hie mite sô nam si in ir muot<br/>
und bedâhte allez ir dinc.<br/>
sît nieman ir haelinc<br/>
unde ir trügeliste<br/>
niwan Brangaene wiste,<br/>
enwaere sî danne eine,<br/>
sô dörfte s'iemer cleine<br/>
gesorgen umbe ir êre.<br/>
si sorgete sêre<br/>
und vorhte harte starke,<br/>
Brangaene ob sî ze Marke<br/>
dekeine liebe haete,<br/>
daz sî im kunt taete<br/>
ir laster unde ir maere,<br/>
als ez ergangen waere.<br/>
diu sorchafte künigîn<br/>
diu tete an disen dingen schîn,<br/>
daz man laster unde spot<br/>
mêre vürhtet danne got.<br/>
zwêne knehte sî besande<br/>
vremede von Engelande.<br/>
die selben hiez si beide<br/>
swern eide und eide,<br/>
triuwe über triuwe geben.<br/>
dâ zuo gebôt s'in an ir leben,<br/>
swaz sî si hieze ane gân,<br/>
daz daz beidiu getân<br/>
und ouch verholn waere.<br/>
sus seite s'in ir maere.<br/>
diu mortraete sprach zuo z'in:<br/>
«nu merket beide mînen sin.<br/>
ich sende eine maget mit iu,<br/>
die nemet und rîtet ir driu<br/>
heinlîchen unde balde<br/>
eteswar z'einem walde,<br/>
er sî verre oder bî,<br/>
der iu dar zuo gevellec sî,<br/>
dâ nieman heinlîche habe,<br/>
und slahet ir daz houbet abe.<br/>
und alle ir rede die merket ir,<br/>
und swaz si sage, daz saget mir.<br/>
ir zungen bringet mir her dan.<br/>
und sît ouch des gewis dar an,<br/>
swie sô ich ez in ein getrage,<br/>
daz ich iuch morgen an dem tage<br/>
mit rîlîcher sache<br/>
beide ritter mache<br/>
und wil iu lîhen unde geben,<br/>
die wîle ich iemer sol geleben.»
</p>
<p>
Diu rede diu wart gewisset dâ.<br/>
Îsôt diu nam Brangaenen sâ<br/>
«Brangaene» sprach si «nim hie war:<br/>
bin ich iht sêre missevar?<br/>
ine weiz, wie mir mîn dinc stê.<br/>
mîn houbet tuot mir sêre wê.<br/>
du muost uns wurze bringen.<br/>
wir müezen disen dingen<br/>
eteslîchen rât geben<br/>
oder ez gât mir an daz leben.»<br/>
diu getriuwe Brangaene sprach:<br/>
«vrouwe, iuwer ungemach<br/>
daz müet mich harte sêre.<br/>
nune bîtet ouch niemêre.<br/>
heizet mich wîsen eteswar,<br/>
dâ ich eteswaz ervar,<br/>
daz z'iuwern dingen guot sî.»<br/>
«sich, zwêne knappen sint hie bî.<br/>
mit den rît, die wîsent dich.»<br/>
«gerne vrouwe, daz tuon ich.»<br/>
si saz ûf unde reit mit in.<br/>
nu sî zem walde kâmen hin,<br/>
dâ wurze, crût unde gras<br/>
der volle nâch ir willen was,<br/>
Brangaene wolte erbeizet sîn.<br/>
nu vuorten sî si baz hin în<br/>
in die wüeste und in die wilde.<br/>
nu sî von dem gevilde<br/>
verre hin în kâmen,<br/>
die höfschen si nâmen,<br/>
die getriuwen, die werden,<br/>
und sazten sî zer erden<br/>
mit triure und mit leide<br/>
und zucten swert beide.<br/>
Brangaene dô sô sêre erschrac,<br/>
daz si an der erden gelac<br/>
und lac alsô lange nider.<br/>
ir herze erbibete und alle ir lider.<br/>
erschrockenlîche sî ûf sach.<br/>
«hêrre genâde!» si sprach<br/>
«durch got waz welt ir ane gân?»<br/>
«dâ sult ir iuwer leben lân.»<br/>
«ôwê, war umbe? saget mir!»<br/>
ir einer sprach: «waz habet ir<br/>
begangen wider die künigîn?<br/>
diu hiez iuch slahen. nu muoz ez sîn.<br/>
iuwer und unser vrouwe Îsôt<br/>
diu hât geschaffet iuwern tôt.»<br/>
Brangaene vielt ir hende in ein;<br/>
weinende sprach si: «hêrre nein,<br/>
durch iuwer güete und durch got,<br/>
sô vristet beide diz gebot<br/>
und lât mich alsô lange leben,<br/>
daz ich iu antwürte müge geben.<br/>
dâ nâch habt ir mich schiere erslagen.<br/>
ir sult mîner vrouwen sagen<br/>
und wizzet selbe, daz ich nie<br/>
wider ir hulden niht begie,<br/>
dar an ich mich versaehe,<br/>
daz ir leit geschaehe,<br/>
ezn waere danne alse vil,<br/>
des ich doch niht getrûwen wil:<br/>
dô wir zwô vuoren von Îrlant,<br/>
dô haeten wir zwô zwei gewant.<br/>
diu haeten wir uns beiden<br/>
erwelt und ûz gescheiden<br/>
von anderm gewande.<br/>
diu vuorten wir von lande:<br/>
zwei hemede wîz alsam ein snê.<br/>
dô wir dô kâmen ûf den sê<br/>
her wider lant ûf unser vart,<br/>
sô heiz ir von der sunnen wart,<br/>
daz sî vil selten in den tagen<br/>
an ir iht kunde vertragen<br/>
niwan ir hemede al eine,<br/>
daz wîze, daz reine.<br/>
sus liebete ir daz hemede an.<br/>
dô sî ez üeben began,<br/>
biz daz si'z über üebete,<br/>
sîne wîze gar betrüebete,<br/>
dô haete aber ich daz mîne<br/>
heinlîche in mînem schrîne<br/>
in reinen wîzen valten<br/>
verborgen unde behalten.<br/>
und als mîn vrouwe her kam,<br/>
den künec ir hêrren genam<br/>
und zuo z'im slâfen solte gân,<br/>
nune was ir hemede niht getân<br/>
sô schône, alse ez solte<br/>
und als sî gerne wolte.<br/>
daz ich ir dô daz mîne lêch<br/>
und ir's et eines verzêch<br/>
und mich sô vil an ir vergaz,<br/>
ir enwerre danne daz,<br/>
sô wizze got wol, daz ich nie<br/>
ze keinen zîten übergie<br/>
weder ir bete noch ir gebot.<br/>
nu tuot ez beide samet durch got,<br/>
grüezet si von mir alsô wol,<br/>
als ein juncvrouwe ir vrouwen sol.<br/>
und got durch sîne güete<br/>
der bewar ir unde behüete<br/>
ir êre und ir lîp unde ir leben!<br/>
und mîn tôt der sî ir vergeben.<br/>
die sêle die bevilhe ich gote,<br/>
den lîp hin z'iuwerem gebote.»
</p>
<p>
Nu sâhen dise zwêne man<br/>
erbermeclîche ein ander an<br/>
und erbarmete s'an der reinen<br/>
ir inneclîchez weinen.<br/>
si gerou vil sêre beide<br/>
und nâmen'z in ze leide,<br/>
daz sî gelobet haeten,<br/>
daz sî den mort taeten.<br/>
dô sî an ir niht vunden<br/>
noch niht ervinden kunden,<br/>
daz morde gebaere<br/>
und tôtbaere waere,<br/>
si giengen râten under in zwein<br/>
unde gerieten in ein:<br/>
ez ergienge in, swie ez in möhte ergân,<br/>
si wolten si leben lân.<br/>
die getriuwen bunden si sâ<br/>
hôhe ûf einen boum dâ,<br/>
daz sî die wolve iht naemen,<br/>
biz daz si wider kaemen,<br/>
und sniten an der stunde<br/>
eime ir vogelhunde<br/>
die zungen ûz und riten dan.<br/>
sus seiten dise zwêne man<br/>
Îsôte der mortraeten,<br/>
daz sî s'ermordet haeten<br/>
mit jâmer und mit leide.<br/>
si sageten ir beide,<br/>
diu selbe zunge diu waere ir.<br/>
Îsôt diu sprach: «nu saget mir,<br/>
waz maeres sagete iu diu maget?»<br/>
si sageten, alse in was gesaget,<br/>
al von ende ir rede her dan<br/>
und verswigen nie niht dar an.<br/>
«Jâ» sprach si «seite s'iu nimê?»<br/>
«nein vrouwe.» Îsôt diu rief: «ôwê<br/>
und wâfen dirre maere!<br/>
unsaeligen mordaere,<br/>
waz habet ir an gegangen?<br/>
ir müezet beide hangen!»<br/>
«hêrre» sprâchen jene dô<br/>
«wie lûtent disiu maere sô?<br/>
vil wunderlîchiu vrouwe Îsôt,<br/>
ir habet uns doch mit maneger nôt<br/>
ervlêhet unde benoetet,<br/>
daz wir si haben ertoetet.»<br/>
«ine weiz, waz ir von vlêhe saget.<br/>
ich bevalch iu mîne maget<br/>
in iuwer huote und iuwer pflege,<br/>
daz ir ir pflaeget ûf dem wege,<br/>
dâ sî mir solte bringen<br/>
ein teil ze mînen dingen.<br/>
die müezet ir mir wider geben<br/>
oder ez gât iu an daz leben.<br/>
ir veigen mortslangen<br/>
ir werdet beide erhangen<br/>
oder ûf einer hurt verbrant!»<br/>
«Entriuwen» sprâchen jene zehant<br/>
«vrouwe, iuwer herze und iuwer muot<br/>
diun sint niht lûter unde guot,<br/>
iuwer zunge ist harte manicvalt.<br/>
nu vrouwe, vristet disen gewalt.<br/>
ê wir verliesen unser leben,<br/>
wir wellen s'iu ê wider geben<br/>
schoene unde wol gesunde.»<br/>
Îsôt sprach an der stunde<br/>
weinende harte sêre:<br/>
«nune lieget mir niht mêre.<br/>
lebet Brangaene ald ist si tôt?»<br/>
«si lebet noch, wunderlîche Îsôt.»<br/>
«ôwê, sô bringet mir si her<br/>
den worten, daz ich iuch gewer,<br/>
swes ich iu gelobet hân.»<br/>
«vrouwe Îsôt, daz sî getân.»<br/>
Îsôt behabete ir einen dâ.<br/>
der ander reit dannen sâ<br/>
hin wider, dâ er Brangaenen lie.<br/>
Îsôte ir vrouwen brâhte er die.<br/>
und dô si vür Îsôte kam,<br/>
Îsôt si zwischen arme nam<br/>
und kuste ir wange unde ir munt<br/>
ze einer und ze maneger stunt.<br/>
den zwein gab sî ze solde<br/>
zweinzec marc von golde<br/>
den worten, daz diz maere<br/>
von in verholen waere.
</p>
<p>
Nu daz diu küniginne Îsôt<br/>
Brangaenen in der endenôt<br/>
getriuwe unde staete<br/>
und an ir muote haete<br/>
durnehte in alle wîs bekant<br/>
und in dem tegele gebrant<br/>
unde geliutert alse ein golt,<br/>
sît des was Brangaene unde Îsolt<br/>
von herzen und von sinne<br/>
sô getriuwe und sô geminne,<br/>
daz nie niht under in beiden<br/>
ir dinges wart gescheiden.<br/>
si wâren mit ein ander dô<br/>
ir muotes unde ir herzen vrô.<br/>
Brangaene was des hoves dô wol,<br/>
der hof der was ir lobes vol.<br/>
si was geminne in allen.<br/>
sine truoc niemanne gallen<br/>
ûzen noch innerhalp der wât.<br/>
si was râtgebe unde rât<br/>
des küneges unde der künigîn.<br/>
ze kamere kunde niht gesîn,<br/>
Brangaene enmüese ez wizzen.<br/>
ouch was sî vervlizzen<br/>
ze dieneste Îsolde.<br/>
si diende ir, swie si wolde,<br/>
an Tristande ir amîse.<br/>
daz triben s'alse lîse,<br/>
daz nie nieman dervan<br/>
dekeinen arcwan gewan.<br/>
ir gebaerde, ir rede, ir maere<br/>
oder swaz ir dinges waere,<br/>
des nam in lützel ieman war.<br/>
nieman haete wân dar.<br/>
in was sanfte und alsô wol,<br/>
alse zwein gelieben sol,<br/>
den ir state unde ir zît<br/>
ze staten und ze willen lît.<br/>
dâ was amîe unde amîs<br/>
alle zît und alle wîs<br/>
in der minnen bejage.<br/>
si begunden dicke in dem tage<br/>
ir ougen understricken<br/>
mit inneclîchen blicken<br/>
in der menege und under liuten,<br/>
dâ blicke sulen tiuten<br/>
und wehselmaere meinen,<br/>
mit den man sich vereinen<br/>
aller gelieben liebe mac.<br/>
daz triben sî naht unde tac<br/>
und was daz âne vâre.<br/>
an rede und an gebâre<br/>
wâren si beidiu gênde,<br/>
sitzende unde stênde<br/>
vrîlîch und offenbaere.<br/>
ir offenlîchiu maere,<br/>
mit den si wunder kunden,<br/>
diu begunden s'under stunden<br/>
mit clebeworten underweben.<br/>
man sach dicke in ir maeren cleben<br/>
der minnen werc von worten<br/>
als golt in dem borten.<br/>
es gedâhte aber nieman niht,<br/>
daz ir wort und ir geschiht<br/>
an liebe haeten keine craft<br/>
wan eine von der mâcschaft,<br/>
die man sô grôze erkande<br/>
under Marke und Tristande.<br/>
mit der verkouften si vil,<br/>
mit der ertrugen s'ir minnenspil.<br/>
mit der verspilte Minne<br/>
vil maneges herzen sinne,<br/>
der sich nie keinez kunde enstân,<br/>
wie ez umbe ir liebe was getân.<br/>
diu was an in reine unde guot.<br/>
ir beider sin, ir beider muot,<br/>
daz was allez ein und ein,<br/>
jâ unde jâ, nein unde nein.<br/>
jâ unde nein, nein unde jâ<br/>
entriuwen daz was niender dâ.<br/>
an in was niht gescheiden.<br/>
dâ wâren beide an beiden.<br/>
sus triben sî zwei under in<br/>
die stunde lieplîche hin<br/>
wîlent sus und wîlent sô.<br/>
si wâren underwîlen vrô<br/>
und underwîlen ungemuot,<br/>
als liebe under gelieben tuot.<br/>
diu briuwet in ir herzen<br/>
die senfte bî dem smerzen,<br/>
bî vröude kumber unde nôt.
</p>
<p>
Sô Tristan und sîn vrouwe Îsôt<br/>
ir state zuo z'ir dingen<br/>
niht kunden vollebringen,<br/>
daz was ir nôt. sus unde sô<br/>
wâren si trûrec unde vrô.<br/>
ouch enwart niht under in verborn,<br/>
dane waere ouch underwîlen zorn.<br/>
ich meine zorn âne haz.<br/>
und sprichet aber ieman daz,<br/>
daz zorn ungebaere<br/>
under sô gelieben waere,<br/>
binamen dâ bin ich sicher an,<br/>
daz der nie rehte liep gewan.<br/>
wan diz daz ist der Minnen site,<br/>
hie en zündet sî gelieben mite,<br/>
hie mite sô viuret sî den muot.<br/>
wan alse in zorn vil wê getuot,<br/>
sô süenet sî diu triuwe,<br/>
so ist aber diu liebe niuwe<br/>
und aber der triuwen mê dan ê.<br/>
wie aber ir zorn ûf erstê,<br/>
wie s'âne rât ze suone komen,<br/>
daz habet ir dicke vernomen.<br/>
gelieben dunket lîhte,<br/>
die dicke und ie gedîhte<br/>
ein ander mugen gewesen bî,<br/>
daz eteswer dâ lieber sî<br/>
und nâher gênde dan si sîn,<br/>
und machent umbe ein dunkelîn<br/>
ein michel zornmaere,<br/>
ûz einer cleinen swaere<br/>
eine rîlîche suone.<br/>
und ist ouch daz ze tuone;<br/>
daz sol man in billîchen.<br/>
hie von sol liebe rîchen,<br/>
jungen unde niuwen<br/>
und viuren an den triuwen.<br/>
liebe armet unde altet,<br/>
si kuolet unde kaltet,<br/>
swâ sî ir viures niene hât.<br/>
sô der zorn an ir zegât,<br/>
zehant engruonet si niht.<br/>
swenne under vriunden geschiht<br/>
dekeiner slahte zornelîn,<br/>
so ist triuwe ie dâ diu süenaerîn,<br/>
vrisch und iteniuwe.<br/>
diz niuwet die triuwe,<br/>
diz liutert liebe alse golt.
</p>
<p>
Alsus treip Tristan unde Îsolt<br/>
mit liebe und leide ir stunde hin.<br/>
liep unde leit was under in<br/>
in micheler unmüezekeit;<br/>
liep meine ich âne herzeleit.<br/>
sine haeten dannoch beide<br/>
dekeine herzeleide<br/>
noch niht solher ungeschiht,<br/>
diu hin in daz herze siht.<br/>
sî verswigen ouch ir dinc<br/>
und hâlen ir haelinc<br/>
vil anclîch und vil ange<br/>
und triben ouch daz lange.<br/>
si wâren beide hôchgemuot,<br/>
ir muotes vrî unde vruot.<br/>
Îsôt diu küniginne<br/>
diu was dô geminne<br/>
mit liute und mit lande.<br/>
ouch sagete von Tristande<br/>
beidiu liut unde lant.<br/>
er was genenne unde erkant,<br/>
ervorhten wunderlîche<br/>
in al dem künicrîche.<br/>
<h2>Rotte und Harfe</h2>
</p>
<p>
er dienete mit vederspil<br/>
sînen müezegen tagen.<br/>
er reit birsen unde jagen,<br/>
so'z an der zît alsô geviel.<br/>
in den zîten kam ein kiel<br/>
ze Curnewâle in Markes habe.<br/>
dâ reit ein ritter ûz und abe,<br/>
ein edel barûn von Îrlant,<br/>
der was Gandîn genant<br/>
und was höfsch, schoene unde rîch,<br/>
des lîbes alsô menlîch,<br/>
daz allez Îrlant seite<br/>
von sîner manheite.<br/>
der kam schône gecleit<br/>
mit ritterlîcher schônheit<br/>
und mit hêrlîchen siten<br/>
al eine ûf Markes hof geriten<br/>
âne schilt und âne sper.<br/>
über sînen rucke vuorte er<br/>
eine rotten, diu was cleine,<br/>
mit golde und mit gesteine<br/>
geschoenet unde gezieret,<br/>
ze wunsche gecordieret.<br/>
unde als er erbeizet was,<br/>
er gienc in den palas<br/>
und gruozte, alse er solde,<br/>
Marken unde Îsolde.<br/>
der ritter unde der amîs<br/>
was er gewesen manege wîs<br/>
und ouch ze manegem mâle<br/>
und kam ze Curnewâle<br/>
durch ir willen von Îrlant.<br/>
nu bekande ouch sî'n zehant:<br/>
«dêu sal, messire Gandîn!»<br/>
sprach diu gevüege künigîn.<br/>
«merzî» sprach Gandîn «bêle Îsolt,<br/>
schoene und schoener danne golt<br/>
in Gandînes ougen!»<br/>
nu seite ouch Îsôt tougen<br/>
dem künege, wer er waere.<br/>
den dûhte ez alwaere<br/>
unde wundert in genuoc,<br/>
daz er die rotten ûf im truoc.<br/>
und nam si's alle wunder.<br/>
samet unde sunder<br/>
bemarcten sî ez starke.<br/>
iedoch sô vleiz sich Marke<br/>
ze sînen êren sêre<br/>
sô durch sîn selbes êre<br/>
sô durch die bete Îsôte.<br/>
diu bat in ie genôte,<br/>
daz er im êre baere,<br/>
wan er ir lantman waere.<br/>
des was er gerne gemant.<br/>
er sazte in bî sich zehant<br/>
und vrâgete in aller hande<br/>
von liute und von lande,<br/>
von vrouwen und von höfscheit.<br/>
nu daz daz ezzen was bereit<br/>
und daz gesinde wazzer nam<br/>
und daz wazzer hin z'im kam,<br/>
dô wart er vil unde vil<br/>
gebeten, daz er sîn rottenspil<br/>
von im haete getân.<br/>
des enkunde in nieman über gân.<br/>
künic unde künigîn<br/>
die liezen ez mit guote sîn.<br/>
sô dûhte ez aber genuoge<br/>
unhöfscheit unde unvuoge.<br/>
ouch engieng ez sô niht hin,<br/>
sine begunden's under in<br/>
vil lachen unde spotten.<br/>
der ritter mit der rotten,<br/>
der hêrre mit der harnschar<br/>
der nam es alles keine war.<br/>
er was nider gesezzen<br/>
ze Markes sîten ezzen.<br/>
er tranc und az, als in gezam.
</p>
<p>
Nu man die tische dan genam,<br/>
er stuont ûf und gie dannen<br/>
sitzen ze Markes mannen.<br/>
die gâben ime geselleschaft,<br/>
die wâren mit im kumberhaft<br/>
mit manegem hovemaere.<br/>
der künec der hovebaere,<br/>
Marke der tugende rîche<br/>
der bat in offenlîche,<br/>
ob er iht rotten kunde,<br/>
daz er in allen gunde,<br/>
daz sî vernaemen sîn spil.<br/>
der gast sprach: «hêrre, ine wil,<br/>
ine wizze danne umbe waz.»<br/>
«hêrre, wie meinet ir daz?<br/>
welt ir iht, des ich hân,<br/>
daz ist allez getân.<br/>
lât uns vernemen iuwern list,<br/>
ich gib iu, swaz iu liep ist.»<br/>
«diz sî!» sprach der von Îrlant.<br/>
er tete in einen leich zehant,<br/>
der in allen sanfte tete.<br/>
der künec der bat in sâ ze stete,<br/>
daz er aber einen machete.<br/>
der trügenaere erlachete<br/>
vil inneclîche wider sich;<br/>
«diu miete» sprach er «lêret mich,<br/>
daz ich iu rotte, swaz ich sol.»<br/>
und tete den zwirnt alse wol.<br/>
nu daz der ander was getân,<br/>
Gandîn gie vür den künic stân,<br/>
die rotten truog er an der hant.<br/>
«nu hêrre» sprach er «sît gemant,<br/>
des ir gelobetet wider mich.»<br/>
der künec sprach: «gerne, daz tuon ich.<br/>
saget mir, waz wellet ir?»<br/>
«Îsolde» sprach er «gebet mir!»<br/>
«vriunt» sprach er «swaz ir âne die<br/>
gebietet, daz ist allez hie.<br/>
diz mag noch sus noch sô gesîn.»<br/>
«entriuwen hêrre» sprach Gandîn<br/>
«ine wil grôz noch cleine<br/>
niwan Îsôte al eine.»<br/>
der künec sprach: «triuwen, dazn geschiht.»<br/>
«hêrre, sô enwelt ir niht<br/>
behalten iuwer wârheit?<br/>
werdet ir des überseit,<br/>
daz ir urwaere sît,<br/>
so ensult ir nâch der selben zît<br/>
dekeines landes künic wesen.<br/>
heizet küneges reht lesen.<br/>
vindet ir ez niht dâ,<br/>
ich gân von mînem rehte sâ.<br/>
ouch jehet ir oder swer es giht,<br/>
ir gelobetet mir niht,<br/>
dâ volge ich mînem rehte hin<br/>
wider iuch und wider in,<br/>
swie mir der hof erteilet.<br/>
mîn lîp der ist geveilet<br/>
mit kampfe und mit vehte,<br/>
ine kome ze mînem rehte.<br/>
swer sô ir wellet oder ir,<br/>
der rîte in einen rinc mit mir.<br/>
ich wil bereden an dirre vrist,<br/>
daz diu schoene Îsôt mîn ist.»<br/>
Der künec der sach her unde dar<br/>
und nam allenthalben war,<br/>
obe er ieman möhte hân,<br/>
der in getörste bestân.<br/>
nune was dâ nieman, der sîn leben<br/>
an eine wâge wolte geben,<br/>
noch Marke selbe enwolde<br/>
niht vehten umbe Îsolde,<br/>
wan Gandîn was von solher craft,<br/>
sô menlîch und sô herzehaft:<br/>
ir keiner kêrte sich dar an.<br/>
Nu was ouch mîn hêr Tristan<br/>
birsen geriten ze walde.<br/>
der enwas ouch nie sô balde<br/>
von walde wider ze hove komen,<br/>
ern haete ûf dem wege vernomen<br/>
diu leiden niuwen maere,<br/>
daz s'ime g'antwürtet waere.<br/>
ez was ouch wâr, si was alsô.<br/>
Gandin haete die schoenen dô<br/>
vil inneclîche weinende<br/>
und manege clage erscheinende<br/>
von hove gevüeret an den stat<br/>
und an den stat was ime gesat<br/>
ein pavilûne, diu was rîch,<br/>
wol schoene unde hêrlîch.<br/>
dâ gieng er und diu künigîn<br/>
al die wîle sitzen în,<br/>
biz daz mer wider kaeme<br/>
unde der kiel genaeme<br/>
den vluz und die vlieze,<br/>
wan er lac an dem grieze.
</p>
<p>
Nu Tristan wider heim kam<br/>
und von der rotten vernam<br/>
diu maere baz unde baz,<br/>
zehant er ûf sîn ors saz,<br/>
sîne harpfen nam er an die hant,<br/>
er kam wol balde gerant<br/>
bî unde nâhe zuo der habe<br/>
und kêrte dô mit listen abe<br/>
ze einem busche und bant dâ vaste<br/>
sîn ors zuo z'einem aste.<br/>
sîn swert daz hancte er dar an.<br/>
mit sîner harpfen lief er dan<br/>
und kam zer pavelûne<br/>
und vant ouch dem barûne<br/>
sitzende under armen<br/>
die vröudelôsen armen,<br/>
die weinenden Îsôte.<br/>
die trôste er ie genôte.<br/>
nu half ez aber cleine,<br/>
biz daz si den al eine<br/>
mit der harpfen gesach.<br/>
den gruozte Gandîn unde sprach:<br/>
«dê te saut, bêâs harpiers!»<br/>
«merzî, gentil schevaliers!<br/>
hêrre, ich hân» sprach aber er<br/>
«gegâhet harte sêre her.<br/>
man sagete mir an dirre zît,<br/>
daz ir von Îrlande sît.<br/>
hêrre, dannen bin ouch ich.<br/>
durch iuwer êre, vüeret mich<br/>
hin wider heim in Îrlant!»<br/>
der von Îrlande sprach zehant:<br/>
«geselle, daz gelobe ich dir.<br/>
nu sitze nider, harphe mir.<br/>
getroestest dû die vrouwen mîn,<br/>
daz sî ir weinen lâzet sîn,<br/>
ich gibe dir die aller besten wât,<br/>
die disiu pavilûne hât.»<br/>
«diz lobe ich, hêrre» sprach Tristan<br/>
«ouch hân ich guoten trôst dar an,<br/>
ez ensî dan alse vil,<br/>
daz sî durch kein mannes spil<br/>
ir weinen welle lâzen,<br/>
sô muoz si sich es mâzen.»<br/>
sînes werkes er begunde,<br/>
er harphete an der stunde<br/>
sô rehte süezen einen leich,<br/>
der Îsôte in ir herze sleich<br/>
und ir gedanken alle ergie<br/>
sô verre, daz s'ir weinen lie<br/>
und an ir amîs was verdâht.
</p>
<p>
Nu daz der leich was vollebrâht,<br/>
dô was dem kiele wazzer komen<br/>
und haete sînen vluz genomen.<br/>
hie mite sô sprâchen jene her abe<br/>
von dem kiele in die habe:<br/>
«hêrre, hêrre, gât her an!<br/>
und kumet mîn hêr Tristan,<br/>
die wîle ir an dem lande sît,<br/>
uns begât ein übel zît.<br/>
ez stât gâr in sîner hant<br/>
beidiu liut unde lant.<br/>
ouch ist er selbe, sô man seit,<br/>
von alsô grôzer vrecheit,<br/>
sô geherze und sô gemuot,<br/>
daz er iu lîhte schaden tuot.»<br/>
diu rede was Gandîne ungemach.<br/>
ûz grôzem unwerde er sprach:<br/>
«nu müeze ich haben gotes haz,<br/>
ob ich von hinnen umbe daz<br/>
tâlanc deste ê ze schiffe gê!<br/>
geselle, mache dû mir ê<br/>
den leich von Dîdône.<br/>
du harpfest alsô schône,<br/>
daz ich ez an dich minnen sol.<br/>
nu harpfe mîner vrouwen wol!<br/>
ich vüere dich ze minnen<br/>
mit mir und mit ir hinnen<br/>
und gibe dir ouch alhie zehant<br/>
dînen geheiz und dîn gewant,<br/>
daz aller beste, daz ich hân.»<br/>
Tristan sprach: «hêrre, deist getân.»<br/>
Der spilman huob aber an.<br/>
sîn harpfenspil er aber began<br/>
sô rehte suoze bringen,<br/>
daz Gandîn sînen dingen<br/>
vil vlîzeclîchen ôre bôt<br/>
und sach ouch wol, daz Îsôt<br/>
sêre an die harpfen was verdâht.<br/>
nu daz der leich was vollebrâht,<br/>
Gandîn der nam die künigîn<br/>
und wolte hin ze schiffe sîn.<br/>
nu was diu vlieze unde der vlôz<br/>
vor der schifbrucken alsô grôz,<br/>
daz nieman an der stunde<br/>
âne ein vil hôch ors kunde<br/>
zer schifbrucken komen în.<br/>
«waz getuon wir nû?» sprach Gandîn<br/>
«wie kumet mîn vrouwe dar an?»<br/>
«seht, hêrre» sprach der spilman<br/>
«sît daz ich des gewis bin,<br/>
daz ir mich mit iu vüeret hin,<br/>
swes ich ze Curnewâle hân,<br/>
des sol hie lützel bestân.<br/>
ich hân ein hôhez ors hie bî,<br/>
ich waene ez ouch wol sô hôch sî,<br/>
mîne vrouwen, iuwer vriundîn,<br/>
daz ich si wol zer brucken în<br/>
sô schône gevüere,<br/>
daz sî daz mer iht rüere.»<br/>
Gandîn sprach: «lieber spilman.<br/>
balde île, brinc dîn ors her dan<br/>
und nim ouch iesâ dîn gewant!»<br/>
Tristan der brâhte daz ors zehant,<br/>
und iesâ dô er wider kam,<br/>
sîne harpfen er ze rucke nam.<br/>
«nu hêrre von Îrlant» sprach er<br/>
«bietet mir mîne vrouwen her,<br/>
ich vüere sî vor mir dar în.»<br/>
«nein spilman» sprach Gandîn<br/>
«dune solt sî niht rüeren,<br/>
ich wil si selbe vüeren.»<br/>
«wê hêrre!» sprach diu schoene Îsôt<br/>
«diz maere ist allez âne nôt,<br/>
daz er mich niht rüeren sol.<br/>
nu wizzet endelîche wol,<br/>
daz ich niemêre kume dar an,<br/>
mich envüere der spilman.»<br/>
Gandîn bôt ime Îsôte dar.<br/>
«geselle» sprach er «nim ir war<br/>
und vüere s'alsô schône,<br/>
daz ich dir's iemer lône.»<br/>
nu er Îsolde z'ime gewan,<br/>
er sprancte ein lützel her dan.<br/>
und alse ez Gandîn gesach,<br/>
unwertlîche er im nâch sprach:<br/>
«inâ gouch! waz sol diz sîn?»<br/>
«nein nein» sprach Tristan «gouch Gandîn!<br/>
vriunt, ir stât an des gouches zil.<br/>
wan daz ir mit dem rottenspil<br/>
dem künege Marke ertruget an,<br/>
daz vüere ich mit der harpfen dan.<br/>
ir truget, nu sît ouch ir betrogen.<br/>
Tristan der hât iu nâch gezogen,<br/>
biz daz er iuch beswichen hât.<br/>
vriunt, ir gebt rîlîche wât.<br/>
ich hân daz beste gewant,<br/>
daz ich in dem gezelte vant!»
</p>
<p>
Tristan reit sîne strâze.<br/>
Gandîn was âne mâze<br/>
trûric unde trûresam.<br/>
im tete schade unde scham<br/>
vil sêre und inneclîche wê.<br/>
er kêrte wider über sê<br/>
mit schame und mit leide.<br/>
jene geverten beide,<br/>
Tristan und Îsôt kêrten hin.<br/>
ob s'under wegen under in<br/>
iender ze vröuden kaemen,<br/>
ruowe in den bluomen naemen,<br/>
daz wil ich âne waenen lân.<br/>
ich sol waenen unde wân<br/>
mînenthalben legen nider.<br/>
Tristan der brâhte Îsôte wider<br/>
sînem oeheime Marke<br/>
und strâfete in starke:<br/>
«hêrre» sprach er «wizze crist,<br/>
sô lieb als iu diu künegîn ist,<br/>
sô ist ez ein michel unsin,<br/>
daz ir si gebet sô lîhte hin<br/>
durch harpfen oder durch rotten.<br/>
ez mac diu werlt wol spotten.<br/>
wer gesach ie mêre künigîn<br/>
durch rottenspil gemeine sîn?<br/>
her nâch sô bewâret daz<br/>
und hüetet mîner vrouwen baz!»<br/>
<h2>Marjodo</h2>
</p>
<p>
sîne vuoge und sîne sinne.<br/>
er und diu küniginne<br/>
si wâren aber vrô unde vruot,<br/>
si gâben beide ein ander muot,<br/>
sô s'iemer beste kunden.<br/>
In den selben stunden<br/>
haete Tristan einen cumpanjûn,<br/>
der was ein edeler barûn,<br/>
des küneges lantsaeze,<br/>
sîn oberster truhsaeze,<br/>
und was geheizen Marjodô.<br/>
der selbe was Tristande dô<br/>
gevriunt unde geminne<br/>
durch die süezen küniginne.<br/>
der truog er tougenlîchen muot,<br/>
als manec man maneger vrouwen tuot,<br/>
dâ sî sich lützel kêret an.<br/>
der truhsaeze unde Tristan<br/>
si zwêne haeten under in zwein<br/>
gemeine herberge in ein<br/>
und wâren gerne ein ander mite.<br/>
Ouch was des truhsaezen site,<br/>
wan Tristan schoener maere phlac,<br/>
daz er'm ie nahtes sô bî lac,<br/>
daz er bereite hin z'im sprach.<br/>
eines nahtes ez geschach,<br/>
dô haete er mit Tristande<br/>
vil unde maneger hande<br/>
rede unde maere getriben<br/>
und was slâfende beliben.<br/>
der minnaere Tristan<br/>
der stal sich tougenlîche dan<br/>
an sîne strichweide<br/>
ze manegem herzeleide<br/>
im selben unde der künigîn.<br/>
do er unvermeldet wânde sîn<br/>
und sicher sîner dinge,<br/>
dô haete im misselinge<br/>
ir stricke, ir melde, ir arbeit<br/>
an den selben pfat geleit,<br/>
den er underwîlen ie<br/>
z'Îsôte vrôlîche gie.<br/>
der was des nahtes besnît.<br/>
ouch schein der mâne zuo der zît<br/>
vil liehte und vil clâre.<br/>
Tristan nam keiner vâre<br/>
noch keiner slahte merke war,<br/>
wan gieng et baltlîche dar,<br/>
dâ man im sîne tougenheit<br/>
bescheiden haete und ûf geleit.<br/>
nu er in die kemenâten kam,<br/>
Brangaene ein schâhzabel nam.<br/>
vür daz lieht leinde si daz.<br/>
nune weiz ich, wie si des vergaz,<br/>
daz sî die tür offen lie<br/>
und si wider slâfen gie.
</p>
<p>
Die wîle und aber daz geschach,<br/>
der truhsaeze der gesach<br/>
in sîme troume, dâ er slief,<br/>
einen eber, der ûz dem walde lief,<br/>
vreislîch unde vreissam.<br/>
ûf des küneges hof er kam<br/>
schûmende unde wetzende<br/>
und sich ze wîge setzende<br/>
ûf allez daz, daz er dâ vant.<br/>
nu kam geloufen al zehant<br/>
des hovegesindes michel craft.<br/>
dâ lief michel ritterschaft<br/>
umbe den eber her unde hin<br/>
und enwas doch nieman under in,<br/>
der in getorste bestân.<br/>
sus liez er allez hine gân<br/>
limmende durch den palas.<br/>
dâ Markes kemenâte was,<br/>
dâ brach er zuo den türen în.<br/>
daz sîn bette solte sîn,<br/>
daz zewarf er hin unde her.<br/>
mit sînem schûme solget er<br/>
daz bette und al die bettewât,<br/>
diu küneges bette bestât.<br/>
diz sâhen alle Markes man<br/>
und nam sich'z doch ir keiner an.
</p>
<p>
Nu Marjodoc erwachet was,<br/>
den troum er in sîn herze las.<br/>
wan er was ime sêre ande.<br/>
hie mite rief er Tristande<br/>
und wolte im sagen maere,<br/>
waz ime getroumet waere.<br/>
nun antwurte im nieman dâ.<br/>
nu rief er aber und aber sâ<br/>
und reichte mit der hant dô dar,<br/>
und alse er nihtes wart gewar<br/>
noch an dem bette nieman vant,<br/>
nû bewânde er in zehant<br/>
umbe tougenlîchiu teidinc.<br/>
aber umbe sînen haelinc<br/>
hin zuo der küniginne<br/>
des enhaete er keine sinne,<br/>
ern haete keinen wân dar an.<br/>
doch nam er ime hin z'ime dâ van<br/>
ein vriuntlîchez zornelîn,<br/>
sô liep als er im solte sîn,<br/>
daz er im niht enseite<br/>
von sîner tougenheite.<br/>
Marjodoc stuont ûf zehant<br/>
und leite an sich sîn gewant.<br/>
er sleich vil lîse hin zer tür<br/>
unde wartete dervür<br/>
und sach Tristandes spor dervor.<br/>
hie mite sô volgete er dem spor<br/>
hin durch ein boumgertelîn.<br/>
ouch leitete in des mânen schîn<br/>
über snê und über gras,<br/>
dâ er vor hin gegangen was,<br/>
unz an der kemenâten tür.<br/>
dâ gestuont er vorhtende vür<br/>
und misseviel im al zehant,<br/>
daz er die tür als offen vant.<br/>
sus trahtete er dâ lange<br/>
nâch Tristandes gange.<br/>
er bedâhte übel unde guot.<br/>
iezuo sô kam im in den muot,<br/>
Tristan der waere komen dar în<br/>
durch eteslîch juncvrouwelîn.<br/>
sô der wân iezuo was getân,<br/>
sô was al zehant sîn wân,<br/>
er waere dar inne<br/>
durch die küniginne.<br/>
der wân gie hin unde her.<br/>
ze jungeste genante er<br/>
und gie vil lîse dar în<br/>
und envant dâ lieht noch mânen schîn;<br/>
wan von der kerzen, diu dâ bran,<br/>
dâ gesach er lützel van.<br/>
dâ leinde ein schâhzabel vor.<br/>
sus gieng er allez enbor<br/>
und greifende mit henden<br/>
an mûren unde an wenden,<br/>
biz er z'ir beider bette kam,<br/>
si beidiu samet dar an vernam<br/>
und hôrte al ir gelegenheit.<br/>
diz was im inneclîche leit<br/>
und tete im in dem herzen wê,<br/>
wan er haete Îsolde allez ê<br/>
liebe unde holden muot getragen.<br/>
nu was daz allez underslagen<br/>
mit hazze und mit leide.<br/>
er haete an ir dô beide<br/>
haz unde leit, leit unde haz.<br/>
in muote diz, in muote daz.<br/>
ern kunde sich verrihten niht,<br/>
wie er ze dirre geschiht<br/>
alsô gewerben möhte,<br/>
als ez vuogete unde töhte.<br/>
in reizete haz unde leit<br/>
ûf die grôzen unhöfscheit,<br/>
daz er ir ding lûtbaerete<br/>
und ez al dâ vermaerete.<br/>
sô zôch in aber Tristan<br/>
und diu vorhte dervan,<br/>
die er hin z'ime haete,<br/>
ob er'm iht leides taete.<br/>
Sus kêrte er umbe und gie dan.<br/>
als ein geleidegeter man<br/>
leite er sich aber wider nider.<br/>
nu kam ouch Tristan schiere wider.<br/>
vil lîse er an sîn bette seic.<br/>
er sweic unde jener sweic,<br/>
daz ir deweder nie wort gesprach,<br/>
daz in doch selten ê geschach<br/>
und des ê wâren ungewon.<br/>
von dirre vremede und hie von<br/>
sô sach im Tristan daz wol an,<br/>
daz er eteswaz hie van<br/>
arcwânde in sînem muote,<br/>
und haete sîne huote<br/>
an rede und an gelâze<br/>
in bezzerre mâze,<br/>
dan er ê mâles taete.<br/>
nu was ez aber ze spaete.<br/>
sîn tougen was vermaeret,<br/>
sîn haelinc g'offenbaeret.
</p>
<p>
Der nîdege Marjodô<br/>
der nam den künec verholne dô<br/>
und seite im, daz ein maere<br/>
dâ ze hove ensprungen waere<br/>
von Îsolde und Tristande,<br/>
daz liute unde lande<br/>
harte sêre missezaeme.<br/>
daz er es war naeme<br/>
und rât dar umbe haete,<br/>
waz er dar zuo getaete.<br/>
ez gienge im harte sêre<br/>
an sîn ê und an sîn êre.<br/>
ern gewuoc im aber des niht,<br/>
daz er die wâren geschiht<br/>
als endeclîche weste.<br/>
der getriuweste unde der beste,<br/>
der einvalte Marke<br/>
den wunderte es starke<br/>
und volgete es ungerne,<br/>
daz er den leitesterne<br/>
sîner vröuden an Îsolde<br/>
iemer bewaenen solde<br/>
an keiner slahte unguote.<br/>
doch truog er'z in dem muote<br/>
leitlîchen unde swâre<br/>
und was in staeter vâre<br/>
alle zît und alle stunde,<br/>
ob er s'ervinden kunde<br/>
an keiner bewaerde.<br/>
ir rede und ir gebaerde<br/>
daz bemarcte er allez sunder<br/>
und enkunde sî hier under<br/>
an keiner wârheit ervarn.<br/>
wan Tristan der bat si'z bewarn<br/>
und haete Îsolde kunt getân<br/>
des truhsaezen arcwân.<br/>
<h2>List wider List</h2>
</p>
<p>
und wartete es naht unde tac.<br/>
eines nahtes, dô er bî ir lac<br/>
und sî zwei triben under in<br/>
ir wehselrede her unde hin,<br/>
er rihtete unde leite<br/>
mit einer kündekeite<br/>
einen stric der küniginne<br/>
und vienc si ouch dar inne.<br/>
«nu vrouwe» sprach er «saget mir,<br/>
wie dunket iuch, wie râtet ir?<br/>
ich wil in kurzen zîten<br/>
in beteverte rîten<br/>
und bin vil lîhte lange in wege.<br/>
in wes huote und in wes pflege<br/>
welt ir al die wîle sîn?»<br/>
«got segene!» sprach diu künigîn<br/>
«durch nôt sprechet ir daz!<br/>
in wes huote waere ich baz<br/>
und iuwer liut und iuwer lant<br/>
danne in iuwers neven hant,<br/>
der unser wol gepflegen kan?<br/>
iuwer swestersun, hêr Tristan,<br/>
der ist manhaft unde wîs<br/>
und wol bedaehtic alle wîs.»
</p>
<p>
Die rede begunde Marke<br/>
bewaenen harte starke<br/>
und misseviel im harte.<br/>
sîne lâge und sîne warte<br/>
leite er ir aber mê unde mê<br/>
und huote ir aber mê dan ê<br/>
und seite dem truhsaezen sâ,<br/>
als er ez haete ervunden dâ.<br/>
der truhsaeze antwurte im dô<br/>
«zewâre hêrre, im ist alsô.<br/>
ir muget hie selbe merken an,<br/>
daz sî sich niht gehelen kan<br/>
der grôzen liebe, die s'im treit,<br/>
und ist ein michel tumpheit,<br/>
daz ir in lîdet dâ bî.<br/>
als liep iu wîp und êre sî,<br/>
so enlîdet in nimêre.»<br/>
diz muote Marken sêre.<br/>
der zwîvel unde der arcwân,<br/>
den er zem neven solte hân,<br/>
der tôte in z'allen stunden,<br/>
und in ouch unervunden<br/>
und unervaren haete<br/>
an aller slahte untaete.
</p>
<p>
Diu betrogen Îsôt diu was dô vrô.<br/>
si seite Brangaenen dô<br/>
vil vrôlîche lachende<br/>
und michel vröude machende<br/>
von ir hêrren betevart,<br/>
und ouch wie sî gevrâget wart,<br/>
in wes pflege si wolte sîn.<br/>
Brangaene sprach dô: «vrouwe mîn,<br/>
lieget mir niht und saget mir,<br/>
sô helfe iu got, wen ieschet ir?»<br/>
Îsôt seite ir die wârheit,<br/>
rehte alse ez dâ wart ûf geleit.<br/>
«â tumbe!» sprach Brangaene dô<br/>
«war umbe sprâchet ir alsô?<br/>
swaz sô hier an geredet ist,<br/>
daz hoere ich wol, daz ist ein list,<br/>
und weiz vür wâr, daz disen rât<br/>
der truhsaeze ûf geleget hât.<br/>
hie mite sô wellent s'iuch ervarn.<br/>
ir sult iuch her nâch baz bewarn.<br/>
gewehene er's iu iht mêre,<br/>
sô tuot, als ich iuch lêre.<br/>
sprechet sus unde sô.»<br/>
ir vrouwen lêrte si dô,<br/>
waz antwürte ir gebaere<br/>
ze disen listen waere.
</p>
<p>
Hier under was ie Marke<br/>
bekumbert harte starke<br/>
mit zweier hande leide:<br/>
in leideten beide<br/>
der zwîvel unde der arcwân,<br/>
den er haete und muose hân.<br/>
er arcwânde genôte<br/>
sîn herzeliep Îsôte.<br/>
er zwîvelte an Tristande,<br/>
an dem er niht erkande,<br/>
daz valsche gebaere<br/>
und wider den triuwen waere.<br/>
sîn vriunt Tristan, sîn vröude Îsôt<br/>
diu zwei wâren sîn meistiu nôt.<br/>
si twungen ime herze unde sin.<br/>
er arcwânde sî und in<br/>
und zwîvelte sî ouch beide.<br/>
dem gebeidetem leide<br/>
dem gieng er rehte nâch dem site<br/>
und nâch dem billîche mite.<br/>
wan alse er an Îsolde<br/>
der liebe dienen wolde,<br/>
sô wante es in der arcwân.<br/>
dem wolte er danne ie nâch gân<br/>
und volgen ûf die wârheit.<br/>
als ime diu danne wart verseit,<br/>
sô tete im aber der zwîvel wê,<br/>
sô was ez aber rehte als ê.
</p>
<p>
Waz mag ouch liebe nâher gân<br/>
dan zwîvel und arcwân?<br/>
waz anget liebe gernden muot<br/>
sô sêre, sô der zwîvel tuot?<br/>
dâ mite enweiz er, war er sol;<br/>
wan iezuo sô geswüere er wol<br/>
von eteslîcher ungeschiht,<br/>
die er gehoeret oder gesiht,<br/>
er waere ûf dem ende.<br/>
ê man die hant gewende,<br/>
sô widerwirfet sich daz<br/>
und gesiht aber eteswaz,<br/>
daz im aber zwîvel birt,<br/>
dâ von er aber verirret wirt.<br/>
wan daz ez al diu werlt tuot,<br/>
sô ist ez ein harte unwîser muot<br/>
und ist ein michel tumpheit,<br/>
daz man an liebe zwîvel treit.<br/>
wan nieman ist mit liebe wol,<br/>
an dem er zwîvel haben sol.<br/>
so ist aber noch sêrre missetân,<br/>
swer sô den zwîvel unde den wân<br/>
ûf die gewisheit bringet.<br/>
wan swanne er daz erringet,<br/>
daz er den zwîvel wâren weiz,<br/>
swes er sich ie dâ vor gevleiz<br/>
ze pirsene ûf die wârheit,<br/>
daz ist im danne ein herzeleit<br/>
vor allem herzeleide.<br/>
diu vorderen beide,<br/>
diu im ê beswaereten den muot,<br/>
diu diuhten in danne guot.<br/>
möhte er si danne wider hân,<br/>
sô naeme er zwîvel unde wân,<br/>
daz er der wâren künde<br/>
niemer niht bevünde.<br/>
sus kumet, daz übel übele vrumet,<br/>
biz daz daz ergere kumet.<br/>
sô daz danne wirs tuot,<br/>
sô diuhte danne übel guot.<br/>
swie swaere an liebe zwîvel sî,<br/>
ern ist nie sô swaere bî,<br/>
man lîde in vil und verre baz<br/>
dan den bewaereten haz.<br/>
ouch mag daz nieman verbern,<br/>
diu liebe müeze zwîvel bern.<br/>
zwîvel sol an liebe wesen.<br/>
mit dem muoz liebe genesen.<br/>
die wîle sî den zwîvel hât,<br/>
die wîle mag ir werden rât.<br/>
sô sî die wârheit ersiht,<br/>
zehant enist ir dinges niht.<br/>
ouch hât diu liebe einen site,<br/>
dâ sî sich allermeiste mite<br/>
verwirret und verworren hât:<br/>
swâ ir dinc nâch ir willen stât,<br/>
dane wil si keiner staete warn,<br/>
dâ lât si harte lîhte varn.<br/>
und swâ sô sî den zwîvel siht,<br/>
dâ von enscheidet sî sich niht,<br/>
dar ist ir nôt unde gâch.<br/>
dem gât si lâgende nâch<br/>
und strebet noch mêre durch daz dar,<br/>
daz sî herzeleit ervar<br/>
dan durch die lust, die sî dar an<br/>
ervinden unde gehaben kan.<br/>
dem selben sinnelôsen site<br/>
dem gieng ouch Marke vaste mite.<br/>
er wante spâte unde vruo<br/>
allen sînen sin dar zuo,<br/>
daz er den zwîvel unde den wân<br/>
gerne haete hin getân<br/>
und daz er mit der wârheit<br/>
ûf sîn herzeclîchez leit<br/>
vil gerne komen waere.<br/>
des was er gevaere.
</p>
<p>
Aber kam ez eines nahtes sô,<br/>
als er ez unde Marjodô<br/>
ensamet haeten ûf geleit,<br/>
daz er aber sîne kündekeit<br/>
Îsolde vür leite<br/>
und sî mit kündekeite<br/>
gerne haete ervaren baz.<br/>
dô verkêrte sich daz.<br/>
den stric, den er ir rihtete<br/>
und ûf ir schaden tihtete,<br/>
dâ vie diu küniginne<br/>
den künec ir hêrren inne<br/>
mit ir Brangaenen lêre.<br/>
dâ half Brangaene sêre.<br/>
dâ vrumete in beiden samet, daz list<br/>
wider list gesetzet ist.<br/>
der künec der twanc die künigîn<br/>
vil nâhen an daz herze sîn<br/>
und kuste sî ze maneger stunt<br/>
in ir ouge und in ir munt.<br/>
«schoene» sprach er «nû enist mir<br/>
niht herzeclîche liep wan ir.<br/>
und ich von iu nu scheiden sol,<br/>
daz wizze got von himele wol,<br/>
daz nimet mir mîne sinne.»<br/>
diu gelêrte küniginne<br/>
si stiez sin wider sin.<br/>
siuftende sprach si wider in:<br/>
«ôwê mir, inneclîche ôwê!<br/>
ôwê! nu wânde ich allez ê,<br/>
daz diz vertâne maere<br/>
durch schimpf gesprochen waere.<br/>
nu hoere ich unde weiz ez wol,<br/>
daz ez ein ernest wesen sol.»<br/>
si huob an unde begunde<br/>
mit ougen und mit munde<br/>
leitlîche clage erscheinen,<br/>
sô clegelîche weinen,<br/>
daz sî dem einvalten man<br/>
sînen zwîvel allen an gewan<br/>
und wol gesworen haete,<br/>
daz sî'z von herzen taete.<br/>
wan an den vrouwen allen<br/>
enist nimêre gallen,<br/>
also man ûz ir munde giht,<br/>
noch enhabent dekeiner trüge niht<br/>
noch aller valsche keinen,<br/>
wan daz si kunnen weinen<br/>
âne meine und âne muot,<br/>
als ofte sô si dunket guot.<br/>
Îsôt diu weinde starke.<br/>
der geloubege Marke<br/>
«schoene» sprach er «saget mir,<br/>
waz wirret iu, waz weinet ir?»<br/>
«ich mag wol weinen» sprach Îsôt<br/>
«clage ich, daz tuot mir michel nôt.<br/>
ich bin ein ellende wîp<br/>
und hân nimê wan einen lîp<br/>
und sô vil sinne, sô ich hân.<br/>
diu zwei hân ich sô gâr verlân<br/>
an iuch und iuwer minne,<br/>
daz ich in mînem sinne<br/>
niht dinges kan gemeinen<br/>
noch geminnen wan iuch einen.<br/>
mirn ist niht rehte liep wan ir<br/>
und weiz daz wârez, daz ir mir<br/>
sô holdez herze niht entraget,<br/>
als ir gebâret unde saget.<br/>
daz ir den muot gewunnet ie,<br/>
daz ir hin vüeret und mich hie<br/>
in dirre vremede soltet lân,<br/>
dâ bî mac ich mich wol enstân,<br/>
daz ich iu vil unmaere bin.<br/>
des sol mîn herze und mîn sin<br/>
vil selten iemer werden vrô.»<br/>
«war umbe, schoene?» sprach er dô<br/>
«ir habet doch z'iuwerre hant<br/>
beidiu liute unde lant,<br/>
diu sint iuwer unde mîn.<br/>
dar über sît gebietaerîn.<br/>
daz sol z'iuwerm gebote stân.<br/>
swaz ir gebietet, deist getân.<br/>
die wîle ouch ich bin under wegen,<br/>
die wîle sô müeze iuwer pflegen,<br/>
der iuwer wol gepflegen kan:<br/>
mîn neve der höfsche Tristan.<br/>
der ist bedaehtic unde wîs,<br/>
der vlîzet sich in alle wîs,<br/>
wie er iu vröude und êre<br/>
gemach unde gemêre.<br/>
dem getrûwe ich alse wol,<br/>
als ich von grôzem rehte sol.<br/>
dem sît ir liep, alsô bin ich.<br/>
der tuot ez durch iuch und durch mich.»
</p>
<p>
«Hêr Tristan?» sprach diu schoene Îsôt<br/>
«zewâre ich waere gerner tôt<br/>
und ê wolt ich begraben sîn,<br/>
ê danne ich mit dem willen mîn<br/>
in sîner pflege waere.<br/>
der selbe lôsaere,<br/>
der ist mir z'allen zîten<br/>
gelîchsende an der sîten<br/>
und allez smeichende bî<br/>
und giht, wie liep ich im sî.<br/>
iedoch weiz got wol sînen muot,<br/>
in welhen triuwen er ez tuot.<br/>
ouch weiz ich's selbe genuoc.<br/>
wan er mir mînen oeheim sluoc<br/>
und an mir vürhtet den haz,<br/>
durch die vorhte und umbe daz<br/>
ist er mich allez streichende,<br/>
listende unde smeichende<br/>
in einem velschlîchem site<br/>
und waenet allez dâ mite<br/>
erwerben mîne vriuntschaft.<br/>
nu hât ez aber arme craft,<br/>
sîn smeichen hilfet cleine.<br/>
und weizgot wan ir eine,<br/>
daz ich durch iuch noch mêre<br/>
dan durch mîn selbes êre<br/>
vriuntlîche dar gebâre,<br/>
sone gesaehe ich in zewâre<br/>
mit vriundes ougen niemer an.<br/>
und sît ich niht verberen kan,<br/>
ine müeze in hoeren unde sehen,<br/>
sô sol ez aber alsô geschehen,<br/>
daz mînes herzen dâ bî<br/>
und mîner triuwen lützel sî.<br/>
ich hân, daz ist unlougen,<br/>
mit herzelôsen ougen,<br/>
mit lügelîchem munde<br/>
dicke und ze maneger stunde<br/>
an in gewendet mînen vlîz<br/>
niuwan durch den itewîz.<br/>
man sprichet von den vrouwen daz,<br/>
si tragen ir manne vriunden haz.<br/>
durch daz hân ich im dicke<br/>
mit manegem lüggem blicke,<br/>
mit herzelôsem munde<br/>
betrogen sîne stunde,<br/>
daz er wol gesworen haete,<br/>
daz ich'z von herzen taete.<br/>
Hêrre, enlât iuch niht dar an.<br/>
iuwer neve, mîn hêr Tristan<br/>
dern gepfliget mîn niemer tac.<br/>
ob ich's iuch erbiten mac,<br/>
ir müezet mîn zwâre under wegen,<br/>
ob ir gebietet, selbe pflegen.<br/>
swar ir wellet, dar wil ich,<br/>
ir eine enwendet es mich<br/>
und es enirre mich der tôt.»<br/>
sus lôsete diu lôse Îsôt<br/>
wider ir hêrren unde ir man,<br/>
biz daz si'm lôsend an gewan<br/>
beidiu zwîvel unde zorn<br/>
und er wol haete gesworn,<br/>
daz ir ernest waere.<br/>
Marke der zwîvelaere<br/>
der was dâ wider ze wege komen.<br/>
sîn gesellîn diu haete ime benomen<br/>
beidiu zwîvel unde wân.<br/>
ez was allez wol getân,<br/>
daz sî gesprach unde getete.<br/>
der künec der seite sâ ze stete<br/>
dem truhsaezen von grunde,<br/>
so er ebeneste kunde,<br/>
ir antwürte unde ir maere,<br/>
und an ir dingen waere<br/>
dekeiner slahte valscheit.<br/>
diz was dem truhsaezen leit<br/>
und tete im in dem herzen wê.<br/>
iedoch lêrte er in aber dô mê<br/>
und seite im, wie er Îsolde<br/>
aber versuochen solde.
</p>
<p>
Des nahtes, dô Marke aber lac,<br/>
sîner bettemaere mit ir pflac,<br/>
er leite ir aber mit vrâge<br/>
sîne stricke und sîne lâge<br/>
unde betrouc si aber dar în.<br/>
«seht» sprach er «vrouwe künigîn,<br/>
ich waene, es muoz uns nôt geschehen.<br/>
nu lât mich kiesen unde sehen,<br/>
wie vrouwen kunnen lant bewarn.<br/>
vrouwe, ich muoz von dem lande varn,<br/>
und ir hie derbî bestân<br/>
bî mînen vriunden, die ich hân.<br/>
ez sî der mâc, ez sî der man,<br/>
der mir dekeines guotes gan,<br/>
der muoz iu guot und êre bern,<br/>
als ir an in es wellet gern.<br/>
und swer iu niht vil senfte bî<br/>
und liep in iuwern ougen sî<br/>
under vrouwen unde mannen,<br/>
die scheidet alle dannen.<br/>
irn sult wider iuwerm muote<br/>
an liuten noch an guote<br/>
niht weder hoeren noch gesehen,<br/>
dar an iu leide müge geschehen.<br/>
ine wil ouch niht des minnen<br/>
von herzen noch von sinnen,<br/>
dem ir unholdez herze traget.<br/>
daz sî iu vür wâr gesaget.<br/>
weset ir vrô unde vruot<br/>
und lebet, swie iuch dunke guot.<br/>
dâ habet ir mînen willen an.<br/>
und sît mîn neve Tristan<br/>
unsenfte in iuwerm herzen ist,<br/>
sô scheide ich in in kurzer vrist<br/>
von hove und von gesinde,<br/>
swie ich die vuoge vinde.<br/>
er sol ze Parmenîe varn<br/>
und sol sîn selbes dinc bewarn.<br/>
des ist im unde dem lande nôt.»
</p>
<p>
«Genâde hêrre» sprach Îsôt<br/>
«ir redet getriulîche unde wol.<br/>
sît ich an iu nu wizzen sol,<br/>
daz ir daz gerne unmaeret,<br/>
daz mînem herzen swaeret,<br/>
sô dunket ouch mich reht dâ bî,<br/>
swaz iuwern ougen senfte sî<br/>
und iuwerm muote lîche,<br/>
daz ich dar an entwîche,<br/>
sô ich verreste müge.<br/>
und swaz iu z'iuwern êren tüge,<br/>
daz ich dâ spâte unde vruo<br/>
rât unde helfe biete zuo.<br/>
und seht ir, hêrre, waz ir tuot.<br/>
ez enwirt mîn rât noch mîn muot<br/>
weder hiute noch niemer,<br/>
daz ir iuwern neven iemer<br/>
von iuwerm hove gekêret,<br/>
wan sô waere ich g'unêret.<br/>
dâ mite sô seite man zehant<br/>
über hof und über lant,<br/>
ich haete iu gerâten daz<br/>
durch die schulde und durch den haz,<br/>
daz er mînen oeheim sluoc.<br/>
dâ würde rede von genuoc,<br/>
diu mir lasterbaere<br/>
und iu kein êre waere.<br/>
ine gevolge es niemer,<br/>
daz ir durch mich iemer<br/>
iuwer vriunt gunmaeret<br/>
oder ieman beswaeret<br/>
und hazzet durch den willen mîn,<br/>
dem ir genaedic sület sîn.<br/>
Ouch sult ir iuch versinnen:<br/>
und kêret ir von hinnen,<br/>
wer beschirmet iuwer zwei lant?<br/>
diu enstânt in eines wîbes hant<br/>
noch wol noch vridelîche.<br/>
swer zweier künicrîche<br/>
reht und nâch êren pflegen sol,<br/>
der bedarf sinne und herzen wol.<br/>
so enist in disen zwein landen<br/>
âne mînen hêrn Tristanden<br/>
kein hêrre, lâzet ir'n dâ bî,<br/>
daz er den landen vrume sî.<br/>
âne in sô kumet dâ nieman zuo,<br/>
durch den man lâze oder tuo.<br/>
ist daz urliuges nôt geschiht,<br/>
des man sich alle tage versiht<br/>
und z'allen zîten muoz versehen,<br/>
sô mag ez lîhte alsô geschehen,<br/>
daz uns dâ misselinget an.<br/>
sô wirt mir mîn hêr Tristan<br/>
mit itewîze und mit archeit<br/>
dicke under ougen geleit.<br/>
sô wirt des maeres vil gelesen:<br/>
«waere Tristan hie gewesen,<br/>
uns enwaere niht ze dirre vrist<br/>
sô misselungen, alse ez ist.»<br/>
und werdent mir dan alle<br/>
mit gemeinem schalle<br/>
gebende die schulde,<br/>
ich habe im iuwer hulde<br/>
iu und in ze schaden verlorn.<br/>
hêrre, ez ist bezzer verborn.<br/>
versinnet iuch der dinge baz.<br/>
bedenket diz unde daz.<br/>
eintweder lât mich mit iu varn<br/>
oder heizet in diu lant bewarn.<br/>
swie sô mîn herze hin z'im sî,<br/>
erst mir doch lieber dâ bî,<br/>
danne ob uns ein ander man<br/>
sûme unde velle dar an.
</p>
<p>
Der künec enstuont sich al zehant,<br/>
daz al ir herze was gewant<br/>
ze Tristandes êren,<br/>
und begunde ouch iesâ kêren<br/>
an zwîvel unde an wân als ê.<br/>
hie von sô was er aber dô mê<br/>
versunken und vervallen<br/>
wider in die zorngallen.<br/>
Îsôt tet ouch Brangaenen kunt<br/>
ir beider rede unz ûf den grunt<br/>
und seite ir wider diz unde daz,<br/>
daz sî nie wortes vergaz.<br/>
diz was Brangaenen sêre leit,<br/>
daz s'alsô haete geseit<br/>
und daz diu rede ergangen was.<br/>
einen niuwen brief s'ir aber dô las,<br/>
waz aber ir rede solte sîn.<br/>
Des nahtes, dô diu künigîn<br/>
z'ir hêrren aber slafen kam,<br/>
under ir arme sî in nam.<br/>
si halseten, si kusten,<br/>
z'ir senften linden brusten<br/>
twanc sî'n vil harte nâhen<br/>
und begunde aber dô vâhen<br/>
wider an ir wortlâge<br/>
mit antwürte und mit vrâge.<br/>
«hêrre» sprach si «saget mir<br/>
durch mînen willen: habet ir<br/>
von rehtem ernest ûf geleit<br/>
iuwer dinc, als ir mir habet geseit<br/>
von mînem hêrn Tristande,<br/>
daz ir in wider ze lande<br/>
welt senden durch den willen mîn?<br/>
möhte ich der rede gewis sîn,<br/>
ich wolte es iu genâde sagen<br/>
hiute unde in allen mînen tagen.<br/>
hêrre, ich getrûwe iu harte wol,<br/>
als ich wol mac und alse ich sol.<br/>
doch ist mîn vorhte hie bî,<br/>
daz ez gâr ein versuochen sî.<br/>
und wiste ich es gewisheit,<br/>
als ir mir habet vür geleit,<br/>
daz ir mir woltet vremeden daz,<br/>
dem ich waere gehaz,<br/>
sô erkande ich an dem maere,<br/>
daz ich iu liep waere.<br/>
ich haete lange mîne bete,<br/>
wan daz ich ez ungerne tete,<br/>
hier umbe gerne an iuch gewant.<br/>
wan mir ist harte wol bekant,<br/>
waz mir von ime mac ûf erstân,<br/>
sol ich sîn lange künde hân.<br/>
nu hêrre, nû bedenket daz<br/>
und iedoch niht durch mînen haz:<br/>
sol er nu dirre lande pflegen,<br/>
die wîle und ir sît underwegen,<br/>
ist daz iu danne missegât,<br/>
als lîhte an verten ûf erstât,<br/>
sô nimet er mir êre unde lant.<br/>
nu habet ir ez gâr erkant,<br/>
daz mir an ime gewerren kan.<br/>
nû gedenket ouch dar an<br/>
ze guote und alse der vriunt sol,<br/>
und loeset mich, sô tuot ir wol,<br/>
von mînem hêrn Tristande.<br/>
schicket in wider ze lande<br/>
oder schaffet, daz er mit iu var<br/>
und mich die wîle bewar<br/>
der truhsaeze Marjodô.<br/>
stüende aber iuwer muot alsô,<br/>
daz ir mich mit iu liezet varn,<br/>
ich lieze hie diu lant bewarn<br/>
und berihten, swer der wolte,<br/>
et daz ich mit iu solte.<br/>
über daz allez sô tuot ir<br/>
mit den landen und mit mir,<br/>
reht alse iuch selbe dunke guot.<br/>
daz ist mîn wille und mîn muot.<br/>
et ich gedenke dar zuo,<br/>
daz ich iuwern willen tuo,<br/>
ich lâze ez allez z'einer hant<br/>
beidiu liute unde lant.»<br/>
Sus gie s'ir hêrren lôsende an,<br/>
biz daz si'm aber an gewan,<br/>
daz er den zwîvel aber lie<br/>
und aber von dem wâne gie<br/>
ir muotes unde ir minne<br/>
und aber die küniginne<br/>
mitalle unschuldic haete<br/>
vor aller slahte untaete.<br/>
den truhsaezen Marjodô<br/>
den haete er aber mitalle dô<br/>
ze einem lügenaere,<br/>
doch er'm diu wâren maere<br/>
und die rehten wârheit<br/>
von ir haete geseit.<br/>
<h2>Melot</h2>
</p>
<p>
Melôt petit von Aquitân<br/>
und kunde ein teil, alsô man giht,<br/>
umbe verholne geschiht<br/>
an dem gestirne nahtes sehen.<br/>
ine wil aber nihtes von im jehen,<br/>
wan alse ich'z von dem buoche nim.<br/>
nune vinde ich aber niht von im<br/>
an dem wâren maere,<br/>
wan daz ez kündic waere,<br/>
listic unde rederîch.<br/>
daz was dem künege heinlîch<br/>
und ouch der kemenâten.<br/>
mit dem begunde er râten,<br/>
swenne ez zen vrouwen kaeme,<br/>
daz ez dâ war naeme<br/>
Tristandes unde der künigîn.<br/>
möhte ez im dâ zuo guot gesîn,<br/>
daz man die wâren künde<br/>
der minne an in bevünde,<br/>
ez haete es iemer mêre<br/>
wider Marken lôn und êre.
</p>
<p>
Dâ kêrte ouch ez spâte unde vruo<br/>
sîne lüge und sîne lâge zuo.<br/>
ez leite sîne vâre<br/>
an rede und an gebâre<br/>
ze iegelîchen stunden<br/>
und haete ouch schiere ervunden<br/>
die liebe an den gelieben zwein.<br/>
wan si haeten under ein<br/>
sô süeze gebaerde,<br/>
daz Melôt die bewaerde<br/>
der minnen al zehant dâ vant,<br/>
und seite ouch Marken al zehant,<br/>
daz binamen dâ minne waere.<br/>
sus triben si drî diz maere,<br/>
Melôt und Marke und Marjodô,<br/>
biz si under in gevielen dô<br/>
mit gemeinem râte dar an:<br/>
würde mîn hêr Tristan<br/>
von dem hove gescheiden,<br/>
man möhte an in beiden<br/>
die wârheit offenbaere sehen.<br/>
nu diz was al zehant geschehen<br/>
reht alse ez wart gerâten dâ.<br/>
der künec bat sînen neven iesâ<br/>
durch sîn selbes êre,<br/>
daz er dekeine kêre<br/>
zer kemenâten naeme<br/>
noch niemer dâ hin kaeme,<br/>
da der vrouwen keiniu waere.<br/>
der hof der tribe ein maere,<br/>
man wolte es hüetende sîn,<br/>
dâ von ime unde der künigîn<br/>
leit unde laster möhte enstân.<br/>
nu diz was al zehant getân,<br/>
daz er gebôt und des er bat.<br/>
Tristan meit iegelîche stat,<br/>
dâ der vrouwen heinlîche was.<br/>
kemenâten unde palas<br/>
dâ enkam er niemer în.<br/>
daz ingesinde daz nam sîn<br/>
und sîner vremede grôze war.<br/>
si redeten ime ze leide dar<br/>
vil übele und anders danne wol.<br/>
sîn ôren wurden dicke vol<br/>
mit iteniuwem leide.
</p>
<p>
Er unde Îsôt, si beide<br/>
si triben die zît mit sorgen hin.<br/>
triure unde clage was under in<br/>
in micheler unmüezekeit.<br/>
si haeten leit unde leit.<br/>
leit umbe Markes arcwân,<br/>
leit, daz sî niht mohten hân<br/>
keine state under in zwein,<br/>
daz sî geredeten in ein.<br/>
ietwederem begunde<br/>
von stunde ze stunde<br/>
herze unde craft geswîchen.<br/>
bleichen unde blîchen<br/>
begunde ir varwe unde ir lîp.<br/>
der man bleichete durch daz wîp,<br/>
daz wîp bleichete durch den man;<br/>
durch Îsôte Tristan,<br/>
durch Tristanden Îsôt.<br/>
daz tete in beiden michel nôt.<br/>
es wundert mich cleine,<br/>
was ir nôt gemeine<br/>
und ir leit ungescheiden.<br/>
ez enwas ouch an in beiden<br/>
niemê wan ein herze unde ein muot.<br/>
ir beider übel, ir beider guot,<br/>
ir beider tôt, ir beider leben<br/>
diu wâren alse in ein geweben.<br/>
swaz ir dewederem gewar,<br/>
des wart daz andere gewar.<br/>
swaz sô dem einem sanfte tete,<br/>
des enpfant daz ander an der stete.<br/>
si wâren beide under in zwein<br/>
mit übele und mit guote al ein.<br/>
ir gemeiniu herzeswaere<br/>
diu wart sô schînbaere<br/>
under ir beider ougen,<br/>
daz man vil cleine lougen<br/>
der minnen an ir varwe vant.<br/>
Und Marke enstuont sich al zehant<br/>
und kôs wol an in beiden,<br/>
ir vremeden unde ir scheiden<br/>
daz in daz an ir herze gie.<br/>
westen sî wâ oder wie,<br/>
si saehen gerne ein ander.<br/>
ein ursuoche vander<br/>
und hiez an den stunden<br/>
die jegere mit den hunden<br/>
ze walde sich bereiten.<br/>
er enbôt in unde seiten<br/>
und hiez ouch in den hof sagen,<br/>
er wolte zweinzic tage jagen.<br/>
swer mit gejegede kunde<br/>
oder swer sô sîne stunde<br/>
dâ mite vertrîben wolte,<br/>
daz sich der reiten solte.<br/>
urloup nam er zer künigîn<br/>
und hiez si nâch ir willen sîn<br/>
dâ heime vrôlîch unde vrô.<br/>
verholne bevalh er dô<br/>
dem getwerge Melôte,<br/>
daz ez Tristande unde Îsôte<br/>
zuo z'ir tougenheite<br/>
lüge unde lâge leite.<br/>
ez genüzze es iemer wider in.<br/>
er selbe vuor ze walde hin<br/>
mit michelem geschelle.<br/>
sîn weidegeselle<br/>
Tristan beleip dâ heime<br/>
und enbôt dem oeheime,<br/>
daz er siech waere.<br/>
der sieche weidenaere<br/>
wolt ouch an sîne weide.<br/>
er unde Îsôt, si beide<br/>
beliben an ir triure<br/>
und suohten âventiure<br/>
in anclîcher trahte,<br/>
mit wie getâner ahte<br/>
daz iemer kunde geschehen,<br/>
daz sî sich möhten gesehen.
</p>
<p>
Nune kunden sî'z ertrahten nie.<br/>
under disen dingen gie<br/>
Brangaene zuo Tristande,<br/>
wan sî vil wol erkande,<br/>
daz sîn herzeswaere<br/>
vil nâhe gênde waere.<br/>
si clagete ime und er clagt ir.<br/>
«â reine» sprach er «saget mir,<br/>
welch rât gewirdet dirre nôt?<br/>
wie gewirbe ich und diu arme Îsôt,<br/>
daz wir sus niht verderben?<br/>
ine weiz, wie wir gewerben,<br/>
daz wir behalten unser leben.»<br/>
«Waz râtes mac ich iu gegeben?»<br/>
sprach aber diu getriuwe<br/>
«daz ez got iemer riuwe,<br/>
daz wir ie wurden geborn!<br/>
wir haben elliu driu verlorn<br/>
unser vröude und unser êre.<br/>
wir enkomen niemer mêre<br/>
an unser vrîheit als ê.<br/>
Îsôt ôwê! Tristan ôwê!<br/>
daz ich iuch mit ougen ie gesach<br/>
und allez iuwer ungemach<br/>
von mir ûf erstanden ist!<br/>
und enweiz nu weder rât noch list,<br/>
dâ mite ich iu gehelfen müge.<br/>
ine kan niht vinden, daz iu tüge.<br/>
ich weiz ez alse mînen tôt,<br/>
ir komet es in grôze nôt,<br/>
belîbet ir iht lange<br/>
in huote und in getwange.<br/>
Sit ez niht bezzer mag gesîn,<br/>
sô volget doch dem râte mîn,<br/>
nu meine ich und ze dirre zît,<br/>
die wîle ir uns sus vremede sît.<br/>
als ir des werdet gewar,<br/>
daz iu diu state widervar,<br/>
sô nemet ein öleboumes rîs<br/>
und snîdet spaene in lange wîs<br/>
und zeichent die mit nihte mê,<br/>
wan machet einhalp ein T<br/>
und machet anderhalp ein I,<br/>
daz niwan der êrste buochstap sî<br/>
von iuwer beider namen dar an,<br/>
und leget dâ weder zuo noch van<br/>
und gât zem boumgarten în.<br/>
ir wizzet wol daz bechelîn,<br/>
daz von dem brunnen dâ gât,<br/>
hin dâ diu kemenâte stât.<br/>
dar în sô werfet einen spân<br/>
und lât in vliezen unde gân<br/>
hin vür der kemenâten tür.<br/>
dâ gân wir z'allen ziten vür<br/>
ich und diu vröudelôse Îsôt<br/>
und weinen unser herzenôt.<br/>
als wir in danne ersehen dâ,<br/>
dâ bî bekennen wir iesâ,<br/>
daz ir dâ bî dem brunnen sît.<br/>
dâ der öleboum schate gît,<br/>
dâ wartet unde nemet war.<br/>
diu senede gât ie zuo z'iu dar,<br/>
mîn vrouwe und iuwer vriundîn,<br/>
und ich ouch, alse ez mac gesîn<br/>
und ez an iuwerm willen ist.<br/>
hêrre, diu selbe kurze vrist,<br/>
die ich noch ze lebene hân,<br/>
diu sol mit iu zwein hine gân,<br/>
daz ich iu beiden gelebe<br/>
und iu ze lebene rât gegebe.<br/>
solte ich umbe eine stunde,<br/>
in der ich iu zwein kunde<br/>
ze iuwern vröuden geleben,<br/>
mîner stunde tûsent geben:<br/>
ich verkoufte alle mîne tage,<br/>
ine gesenftet iuwer clage.»<br/>
«Genâde schoene!» sprach Tristan<br/>
«ine hân dâ keinen zwîvel an,<br/>
an iu sî triuwe und êre.<br/>
der zweier wart nie mêre<br/>
in einem herzen begraben.<br/>
solte ich dekeine saelde haben,<br/>
die solte ich iu wol kêren<br/>
ze vröuden unde z'êren.<br/>
swie kumberlîche ez aber nu stê,<br/>
swie kûme sô mîn schîbe gê,<br/>
wiste ich, wie ich nu kunde<br/>
mîne tage und mîne stunde<br/>
ze iuwern vröuden hin gegeben,<br/>
ich wolte ouch deste kurzer leben.<br/>
des getrûwet unde geloubet mir!»<br/>
weinende sprach er aber z'ir:<br/>
«getriuwe, saeligez wîp!»<br/>
hie mite twanc er si an sînen lîp<br/>
mit armen nâhe und ange.<br/>
ir ougen unde ir wange<br/>
kuste er mit maneger quâle<br/>
dicke und ze manegem mâle.<br/>
«schoene» sprach er «nû tuot wol<br/>
und alse der getriuwe sol,<br/>
und lâzet iu bevolhen sîn<br/>
mich und die seneden sorgaerîn,<br/>
die saeligen Îsôte.<br/>
bedenket ie genôte<br/>
uns beidiu samet, si unde mich.»<br/>
«gerne hêrre, daz tuon ich.<br/>
gebietet mir, nu wil ich gân.<br/>
tuot, alse ich iu gerâten hân,<br/>
und sorget niht ze sêre.»<br/>
«got sî, der iuwer êre<br/>
und iuwern schoenen lîp bewar!»<br/>
Brangaene neic weinende dar<br/>
und gienc trûrende dan.<br/>
der trûraere Tristan<br/>
der sneit und warf die spaene,<br/>
als ime sîn rât Brangaene<br/>
ze sînen dingen lêre bôt.<br/>
sus kam er und sîn vrouwe Îsôt<br/>
zem brunnen an des boumes schate<br/>
vil heinlîch und ze guoter state<br/>
in ahte tagen wol ahte stunt,<br/>
daz ez nie nieman wart kunt,<br/>
noch ez kein ouge nie gesach.<br/>
wan eines nahtes ez geschach,<br/>
dô Tristan aber des endes gie,<br/>
dô wart sîn Melôt, ine weiz wie,<br/>
daz vertâne getwerc,<br/>
des vâlandes antwerc,<br/>
von ungelücke gewar<br/>
und sleich allez nâch im dar<br/>
und sach in zuo dem boume gân<br/>
und niht vil lange dâ bî stân,<br/>
unz daz ein vrouwe zuo z'im gie<br/>
und er die nâhe zuo z'im vie.<br/>
wer aber diu vrouwe waere,<br/>
des was ez ungewaere.
</p>
<p>
Des anderen tages wart,<br/>
Melôt sleich aber ûf sîne vart<br/>
ein lützel vor dem mitten tage<br/>
und haete mit velschlîcher clage<br/>
und mit vil arger âkust<br/>
wol understôzen sîne brust<br/>
und kam ze Tristande hin.<br/>
«entriuwen» sprach er «hêrre, ich bin<br/>
mit sorgen her gegangen.<br/>
wan ir sît sô bevangen<br/>
mit merke und mit vâre,<br/>
daz ich mich her zewâre<br/>
verstolen hân mit maneger nôt<br/>
und daz mich diu getriuwe Îsôt,<br/>
diu tugenthafte künigîn,<br/>
erbarmet in dem herzen mîn,<br/>
diu leider nû ze dirre vrist<br/>
durch iuch in grôzen sorgen ist.<br/>
diu bat mich dâ her zuo z'iu gân,<br/>
wan s'anders nieman mohte hân,<br/>
der ir ze disem maere<br/>
alse gevellic waere.<br/>
si bat mich unde gebôt mir,<br/>
daz ich iuch gruozte von ir<br/>
und daz von herzen taete<br/>
und iuch vil verre baete,<br/>
daz ir si noch gespraechet dâ,<br/>
ine weiz, ir wizzet wol wâ,<br/>
da ir nâhest bî ir wâret,<br/>
und ouch vil rehte vâret<br/>
der selben stunde unde der zît,<br/>
als ir gewon ze komene sît.<br/>
ine weiz, wes s'iuch dâ warnen sol.<br/>
und sult ir mir gelouben wol,<br/>
ir leit und iuwer ungemach,<br/>
daz mir nie leider geschach,<br/>
dan mir geschehen ist dar an.<br/>
nu hêrre, mîn hêr Tristan,<br/>
ich wil varn, gebietet mir.<br/>
swaz ir welt, daz sage ich ir.<br/>
in getar hie langer niht gesîn.<br/>
daz hovegesinde, würde ez mîn<br/>
an dirre verte innen,<br/>
ich möhte es schaden gewinnen.<br/>
si jehent doch alle und ist ir wân,<br/>
swaz under iu zwein ist getân,<br/>
daz allez sî mit mir geschehen.<br/>
des wil ich hin ze gote jehen<br/>
und hin z'iu beiden, daz ez nie<br/>
mit keinem mînem râte ergie.»<br/>
«Vriunt, troumet iu?» sprach Tristan<br/>
«waz maere trîbet ir mich an?<br/>
waz ist der hoveliute wân?<br/>
waz hât mîn vrouwe und ich getân?<br/>
ûz! strîchet balde in gotes haz!<br/>
und wizzet waerlîche daz:<br/>
swes ieman waenet oder giht,<br/>
liez ich ez allermeiste niht<br/>
durch mîn selbes êre,<br/>
irn geseitet niemer mêre<br/>
hin wider ze hove maere,<br/>
waz iu hie getroumet waere.»<br/>
<h2>Belauschtes Stelldichein</h2>
</p>
<p>
vür wâr er ime dô seite,<br/>
daz er der wârheite<br/>
ze ende waere komen dâ.<br/>
und seite im wie unde wâ,<br/>
als ez zem brunnen was geschehen.<br/>
«ir muget die wârheit selbe sehen»<br/>
sprach Melôt «hêrre, wellet ir,<br/>
ze naht sô rîtet dar mit mir.<br/>
ine versihe mich keines dinges baz,<br/>
swie sô sî gevüegen daz,<br/>
sine komen noch hînaht beide dar.<br/>
sô muget ir selbe nemen war,<br/>
wie sî gewerben under in.»<br/>
der künec reit mit Melôte hin<br/>
sînes herzeleides warten.<br/>
nu si in den boumgarten<br/>
bî nahtzîte kâmen,<br/>
ir gewerbes war genâmen,<br/>
done vant der künec noch daz getwerc<br/>
dekeine stat noch kein geberc,<br/>
daz in reht unde gebaere<br/>
zuo ir lâge waere.<br/>
nu stuont dâ, dâ der brunne vlôz,<br/>
ein öleboum, der was mâze grôz,<br/>
nider unde doch billîche breit.<br/>
dâ zuo tâten s'ir arbeit,<br/>
daz si ûf den beide gestigen.<br/>
ûf dem sâzen s'unde swigen.
</p>
<p>
Tristan, dô ez nahtende wart,<br/>
er sleich aber ûf sîne vart.<br/>
nu er in den boumgarten kam,<br/>
sîne boten er ze handen nam<br/>
und leite s'in die giezen<br/>
und lie si hine vliezen.<br/>
die seiten ie genôte<br/>
der seneden Îsôte,<br/>
daz ir geselle waere dâ.<br/>
Tristan gienc über den brunnen sâ,<br/>
dâ beidiu schate unde gras<br/>
von dem öleboume was.<br/>
aldâ gestuond er trahtende,<br/>
in sînem herzen ahtende<br/>
sîn tougenlîchez ungemach.<br/>
sus kam, daz er den schate gesach<br/>
von Marke und von Melôte,<br/>
wan der mâne ie genôte<br/>
durch den boum hin nider schein.<br/>
nu er des schates von in zwein<br/>
bescheidenlîche wart gewar,<br/>
nu haete er michel angest dar,<br/>
wan er erkande sich iesâ<br/>
der vâre unde der lâge dâ.<br/>
«got hêrre» dâhte er wider sich<br/>
«beschirme Îsôte unde mich!<br/>
ist daz si dise lâge niht<br/>
bî disem schate inzît ersîht,<br/>
sô gât si vür sich her ze mir.<br/>
geschiht ouch daz, sô werden wir<br/>
ze jâmer und ze leide.<br/>
got hêrre, habe uns beide<br/>
durch dîne güete in dîner pflege!<br/>
bewar Îsôte an disem wege.<br/>
beleite sunder alle ir trite.<br/>
warne die reinen eteswâ mite<br/>
dirre lâge und dirre archeit,<br/>
die man ûf uns zwei hât geleit,<br/>
ê s'iht gespreche oder getuo,<br/>
dâ man iht arges denke zuo!<br/>
jâ hêrre got, erbarme dich<br/>
über sî und über mich!<br/>
unser êre und unser leben<br/>
daz sî dir hînaht ergeben!»
</p>
<p>
Sîn vrouwe diu künigîn<br/>
unde ir beider vriundîn,<br/>
Brangaene diu reine,<br/>
si zwô si giengen eine<br/>
Tristandes boten warten<br/>
in ir jâmergarten,<br/>
in dem si z'allen stunden,<br/>
sô sî vor vâre kunden,<br/>
ir jâmer clageten under in.<br/>
dâ giengen sî her unde hin<br/>
trûrende unde clagende,<br/>
ir senemaere sagende.<br/>
viel schiere wart Brangaene<br/>
der boten unde der spaene<br/>
in der vlieze gewar.<br/>
ir vrouwen wincte si dar.<br/>
Îsôt diu vienc si und sach s'an,<br/>
si las Îsôt, si las Tristan.<br/>
si nam ir mantel al zehant,<br/>
umbe ir houbet sî den want<br/>
und sleich durch bluomen und durch gras,<br/>
hin dâ boum und brunne was.<br/>
nu daz si kam sô nâhen,<br/>
daz si beide ein ander sâhen,<br/>
Tristan stuont allez ze stete,<br/>
daz er doch nie dâ vor getete.<br/>
sine kam ê mâles zuo z'im nie,<br/>
ern gienge verre gegen ir ie.<br/>
nu wunderte Îsôte<br/>
sêre unde genôte,<br/>
waz dirre maere waere.<br/>
ir herze daz wart swaere.<br/>
si begunde ir houbet nider lân<br/>
und vorhtlîche gegen im gân.<br/>
der verte sî grôz angest nam.<br/>
nu s'alsô lîse gênde kam<br/>
dem boume ein lützel nâher bî,<br/>
nu gesach si mannes schate drî<br/>
und wiste niuwan einen dâ.<br/>
hie bî verstuont si sich iesâ<br/>
der lâge unde der vâre<br/>
und ouch an dem gebâre,<br/>
den Tristan hin z'ir haete.<br/>
«â dirre mortraete»<br/>
gedâhte sî «waz wirdet der?<br/>
waz brâhte dise lâge her?<br/>
binamen mîn hêrre der ist hie bî,<br/>
swâ er hie bî verborgen sî.<br/>
ich waene ouch, wir verrâten sîn.<br/>
beschirme uns, hêrre trehtîn!<br/>
hilf uns, daz wir mit êren<br/>
von hinnen müezen kêren.<br/>
hêrre, bewar in unde mich!»<br/>
nu gedâhte s'aber wider sich:<br/>
«weiz Tristan nû dise ungeschiht<br/>
oder enweiz er ir niht?»<br/>
nû bedûhte sî zehant,<br/>
daz er die lâge haete erkant,<br/>
wan sî'n in den gebaerden sach.
</p>
<p>
Si gestuont von verre unde sprach:<br/>
«hêr Tristan, mir ist harte leit,<br/>
daz ir mîner tumpheit<br/>
so gewis und alsô sicher sît,<br/>
daz ir mir ze dirre zît<br/>
dekeiner sprâche muotet.<br/>
daz ir iuwer êren huotet<br/>
wider iuwern oeheim unde mich,<br/>
diu rede vüegete sich<br/>
und stüende iuwern triuwen baz<br/>
und mînen êren danne daz,<br/>
daz ir sô spaetiu teidinc<br/>
und sus getânen haelinc<br/>
ûf leget und ahtet her ze mir.<br/>
nu sprechet an, waz wellet ir?<br/>
ich stân mit angesten hie,<br/>
wan daz mich's Brangaene niht erlie,<br/>
diu mich es bat und mir ez riet,<br/>
als si hiute von iu schiet,<br/>
daz ich her zuo z'iu kaeme<br/>
und iuwer clage vernaeme.<br/>
daz aber ich ir's gevolget hân,<br/>
daz ist vil sêre missetân.<br/>
si sitzet aber hie nâhe bî.<br/>
und ouch swie sicher ich hie sî,<br/>
ich gaebe ê doch zewâre<br/>
durch boeser liute vâre<br/>
ein mîn lit von mîner hant,<br/>
ê ieman waere bekant,<br/>
daz ich hie bî iu waere.<br/>
man hât sô michel maere<br/>
von iu gemachet und von mir.<br/>
si geswüeren alle wol, daz wir<br/>
vil harte waeren kumberhaft<br/>
mit valschlîcher vriuntschaft.<br/>
des wânes ist der hof vol.<br/>
nu weiz ez aber got selbe wol,<br/>
wie mîn herze hin ziu stê.<br/>
und wil ein lützel sprechen mê:<br/>
des sî got mîn urkünde<br/>
und enmüeze ouch mîner sünde<br/>
niemer anders komen abe,<br/>
wan alse ich iuch gemeinet habe,<br/>
mit welhem herzen unde wie.<br/>
und gihe's ze gote, daz ich nie<br/>
ze keinem manne muot gewan<br/>
und hiute und iemer alle man<br/>
vor mînem herzen sint verspart<br/>
niwan der eine, dem dâ wart<br/>
der êrste rôsebluome<br/>
von mînem magetuome.<br/>
daz mich mîn hêrre Marke<br/>
bewaenet alsô starke<br/>
durch iuwern willen, hêr Tristan,<br/>
weiz got dâ missetuot er an,<br/>
sô gâr als er erkunnet hât,<br/>
wie mîn herze hin z'iu stât.<br/>
die mich ze maere habent brâht,<br/>
weiz got, die sint vil unbedâht.<br/>
in ist mîn herze vil unkunt.<br/>
ich hân iu hundert tûsent stunt<br/>
vriundes gebaerde vor getân<br/>
durch die liebe, die ich hân<br/>
ze dem, den ich dâ lieben sol,<br/>
dan durch valsch, daz weiz got wol.<br/>
ez waere ritter oder kneht,<br/>
sô diuhte mich und waere ouch reht<br/>
und êret ouch mich starke,<br/>
swer mînem hêrren Marke<br/>
liep oder sippe waere,<br/>
daz ich dem êre baere.<br/>
nû verkêret man mir daz.<br/>
und enwil ich iu doch niemer haz<br/>
durch ir aller lüge getragen.<br/>
hêrre, swaz ir mir wellet sagen,<br/>
daz saget mir, wan ich wil gân.<br/>
ine mag niht langer hie bestân.»
</p>
<p>
«Saeligiu vrouwe» sprach Tristan<br/>
«ine hân dâ keinen zwîvel an,<br/>
dâ ir's die volge haetet,<br/>
irn spraechet unde taetet,<br/>
swaz tugend und êre waere.<br/>
nune lânt iuch lügenaere,<br/>
die iuch mit mir sus hânt bedâht<br/>
und uns undurften habent brâht<br/>
ûz mînes hêrren hulden<br/>
mit michelen unschulden,<br/>
daz got vil wol erkennen sol.<br/>
saeligiu, nû bedenket wol,<br/>
tugenthaftiu küniginne,<br/>
und nemet in iuwer sinne,<br/>
daz ich sô rehte unschuldic bin<br/>
wider iuch und wider in,<br/>
und râtet mînem hêrren daz,<br/>
sînen zorn und sînen haz,<br/>
den er mir âne schulde treit,<br/>
daz er den durch sîne höfscheit<br/>
hele unde höfschlîche trage<br/>
niht langer wan dise ahte tage.<br/>
biz daz hab er und habet ouch ir<br/>
die gebaerde her ze mir,<br/>
als ob ir mir genaedic sît.<br/>
so bereite ouch ich mich in der zît,<br/>
daz ich von hinnen kêre.<br/>
wir verliesen unser êre,<br/>
der künec mîn hêrre und ir und ich.<br/>
ist daz ir alsus wider mich<br/>
gebâret, alse ich hinnen var,<br/>
sô sprechent unser vînde dar:<br/>
«entriuwen hie was eteswaz an.<br/>
nemt war, wie mîn hêr Tristan<br/>
gescheiden ist von hinnen<br/>
mit des küniges unminnen.»
</p>
<p>
«Mîn hêr Tristan» sprach Îsôt<br/>
«ich lite sanfter den tôt,<br/>
dan ich mînen hêrren baete,<br/>
daz er iht des durch mich taete,<br/>
daz hin ze iu waere gewant.<br/>
nu ist iu doch daz wol erkant,<br/>
daz er mir iezuo lange vrist<br/>
durch iuch vil ungenaedic ist,<br/>
und wiste er und waere im kunt,<br/>
daz ich bî iu ze dirre stunt<br/>
eine unde nahtes waere,<br/>
ich kaeme es in daz maere,<br/>
daz er mir niemer mêre<br/>
erbüte liep noch êre.<br/>
ob ouch daz iemer sus geschiht,<br/>
entriuwen des enweiz ich niht<br/>
und wundert mich des starke,<br/>
wâ von mîn hêrre Marke<br/>
an disen arcwân kaeme,<br/>
von wem er den rât naeme,<br/>
und ich mich doch noch nie enstuont,<br/>
als doch diu wîp vil schiere tuont,<br/>
daz ir mir keine valscheit<br/>
mit gebaerden haetet vür geleit,<br/>
noch ich selbe hin z'iu nie<br/>
valsch noch üppekeit begie.<br/>
ine weiz, waz uns verrâten hât,<br/>
wan unser beider dinc daz stât<br/>
übel unde erbermeclîche,<br/>
alse ez got der rîche<br/>
enzît bedenken müeze<br/>
und ez bezzere unde büeze.<br/>
Nu hêrre, nû gebietet mir.<br/>
ich wil gân, sô gât ouch ir!<br/>
iuwer swaere und iuwer arbeit,<br/>
daz wizze got, die sint mir leit.<br/>
ich haete schulde hin z'iu vil,<br/>
der ich doch nû niht haben wil,<br/>
daz ich iu solte sîn gehaz.<br/>
mich erbarmet aber daz,<br/>
daz ir durch mich ze dirre zît<br/>
âne schulde sus beswaeret sît.<br/>
durch daz wil ich ez übersehen,<br/>
und swenne der tac sol geschehen,<br/>
daz ir von hinnen müezet varn,<br/>
hêrre, sô müeze iuch got bewarn.<br/>
der himelischen künigîn<br/>
der müezet ir bevolhen sîn!<br/>
iuwer bete und iuwer boteschaft<br/>
und wiste ich, ob diu keine craft<br/>
von mîme râte haete,<br/>
ich riete unde taete,<br/>
swes sô ich mich versaehe,<br/>
dar an iu wol geschaehe.<br/>
nu vürhte ich aber sêre,<br/>
daz er mir'z verkêre.<br/>
swie sô ez aber dar umbe ergê,<br/>
swie harte ez mir ze vâre stê,<br/>
ich wil iuch doch geniezen lân,<br/>
daz ir niht valsches habet getân<br/>
wider mînen hêrren unde mich.<br/>
swie mir gelinge, sô wirb ich<br/>
iuwer bete, sô ich beste kan.»<br/>
«genâde vrouwe» sprach Tristan<br/>
«und swaz rede ir vindet dâ,<br/>
daz enbietet mir iesâ.<br/>
wirde aber ich ihtes gewar<br/>
und lîhte alsô von hinnen var,<br/>
daz ich iuch nie mêre sehe,<br/>
swaz sô mir danne geschehe,<br/>
vil tugenthaftiu künigîn,<br/>
sô müezet ir gesegenet sîn<br/>
von allem himelischem her!<br/>
wan got weiz wol, erde unde mer<br/>
diun getruogen nie sô reine wîp.<br/>
vrouwe, iuwer sêle und iuwer lîp,<br/>
iuwer êre und iuwer leben<br/>
diu sîn iemer gote ergeben!»
</p>
<p>
Sus schieden sî sich under in.<br/>
diu küniginne diu gie hin<br/>
siuftende unde trûrende,<br/>
ameirend unde amûrende,<br/>
mit tougenlîchem smerzen<br/>
ir lîbes unde ir herzen.<br/>
der trûraere Tristan<br/>
der gienc ouch trûrende dan<br/>
und weinende starke.<br/>
der trûrige Marke,<br/>
der ûf dem boume dâ saz,<br/>
der betrûret aber daz<br/>
und gieng im rehte an sînen lîp,<br/>
daz er den neven und daz wîp<br/>
ze arge haete bedâht.<br/>
und die in dar an haeten brâht,<br/>
die vervluochte er tûsent stunde<br/>
mit herzen und mit munde.<br/>
er verweiz ie genôte<br/>
dem getwerge Melôte,<br/>
daz ez in haete betrogen<br/>
und ime sîn reine wîp belogen.<br/>
si stigen von dem boume nider<br/>
und riten an daz gejegede wider<br/>
mit jâmer und mit leide.<br/>
Marke und Melôt beide<br/>
si haeten zweier hande leit.<br/>
Melôt durch die trügeheit,<br/>
die er begangen solte hân.<br/>
Marke durch den arcwân,<br/>
daz er den neven und daz wîp<br/>
und allermeist sîn selbes lîp<br/>
sô haete beswaeret<br/>
und z'übele vermaeret<br/>
über hof und über lant.
</p>
<p>
Des morgenes al zehant<br/>
hiez er den jegeren allen sagen,<br/>
daz sî beliben und vüeren jagen.<br/>
er selbe kêrte wider în.<br/>
«saget an» sprach er «vrou künigîn,<br/>
wie habet ir vertriben sît<br/>
iuwer stunde und iuwer zît?»<br/>
«hêrre, mîn unmüezekeit<br/>
daz was undurftenez leit.<br/>
sô was aber mîn vîre<br/>
diu harphe und diu lîre.»<br/>
«undurften leit?» sprach Marke dô<br/>
«waz was daz und wie was dem sô?»<br/>
Îsôt ersmierete unde sprach:<br/>
«swie ez geschaehe, ez geschach<br/>
und geschiht ouch hiute und alle tage.<br/>
triure und üppeclîchiu clage<br/>
deist mîn und aller vrouwen site.<br/>
hie reine wir diu herze mite<br/>
und liutern diu ougen.<br/>
wir nemen uns dicke tougen<br/>
ein michel leit von nihte<br/>
und lâzen'z ouch inrihte.»<br/>
alsus treip sî'z mit schimpfe hin.<br/>
doch nam ez Marke in sînen sin<br/>
und marcte ez al gemeine,<br/>
ir wort und ouch ir meine.<br/>
«Nu vrouwe» sprach er «saget mir:<br/>
weiz ieman hinne oder wizzet ir,<br/>
wie Tristandes dinc stê?<br/>
man seite mir, im waere wê,<br/>
do ich aller nâhest hinnen reit.»<br/>
«hêrre, iu wart ouch wâr geseit»<br/>
sprach aber diu küniginne.<br/>
daz meinde sî zer minne.<br/>
si wiste wol sîn swaere,<br/>
daz diu von minnen waere.<br/>
der künec sprach aber dô vürbaz:<br/>
«waz wizzet ir, wer seite iu daz?»<br/>
«ine weiz, wan alse ich waene<br/>
unde als mir Brangaene<br/>
von sîner siecheite<br/>
in kurzen zîten seite.<br/>
diu sach in gester an dem tage<br/>
und enbôt mir, daz ich sîne clage<br/>
und sîn wort hin z'iu taete<br/>
und iuch durch got baete,<br/>
daz ir im niht sô sêre<br/>
gedaehtet an sîn êre<br/>
und haetet iuwer mâze<br/>
an übelem gelâze<br/>
dise ahte tage doch wider in,<br/>
biz daz verrihtet er sich hin,<br/>
und lâzet in mit êren<br/>
von iuwerm hove kêren<br/>
und von dem lande scheiden.<br/>
des gert er her z'uns beiden.»<br/>
und seite im alle sîne bete,<br/>
als er si bî dem brunnen tete<br/>
und alse er selbe wol vernam,<br/>
wie ez umbe ir beider rede kam.<br/>
Der künec sprach aber: «vrou künigîn,<br/>
unsaelic müeze er iemer sîn,<br/>
der mich dar an ie brâhte!<br/>
daz ich in ie verdâhte,<br/>
daz ist mir inneclîche leit.<br/>
wan ich hân sîne unschuldekeit<br/>
in kurzen zîten wol vernomen.<br/>
ich bin es alles z'ende komen.<br/>
und saeligiu künigîn,<br/>
als liep als ich iu süle sîn,<br/>
so sî der zorn an iuch verlân.<br/>
swaz ir getuot, daz sî getân.<br/>
nemet uns beide mich und in<br/>
und leget ez under uns beiden hin.»<br/>
«hêrre, ine wil» sprach diu künigîn<br/>
«hie mite niht harte unmüezec sîn,<br/>
wan leite ich ez hiute nider,<br/>
ir griffet aber morgen wider<br/>
an iuwern arcwân als ê.»<br/>
«nein zwâre vrouwe, niemermê.<br/>
ine wil im niemer mêre<br/>
gedenken an sîn êre<br/>
und iuch, vrou küniginne,<br/>
umb ûzerlîche minne<br/>
iemer lâzen âne wân.»<br/>
diz gelübede wart dâ getân.<br/>
hie mite wart Tristan besant<br/>
unde der arcwân zehant<br/>
gâr hin geleit ze guote<br/>
mit lûterlîchem muote.<br/>
Îsôt wart aber Tristande<br/>
von hande ze hande<br/>
bevolhen wider in sîne pflege.<br/>
der pflag ir aber alle wege<br/>
mit huote und mit râte.<br/>
si und diu kemenâte<br/>
dien wâren niwan als er gebôt.<br/>
Tristan und sîn vrouwe Îsôt<br/>
diu lebeten aber liebe unde wol.<br/>
ir beider wunne diu was vol.<br/>
sus was in aber ein wunschleben<br/>
nâch ir ungemüete geben,<br/>
swie kurz ez wernde waere,<br/>
âne iteniuwe swaere.<br/>
<h2>Das glühende Eisen</h2>
</p>
<p>
alse der sûre nâchgebûr,<br/>
noch nie kein angest alsô grôz<br/>
alse der valsche hûsgenôz.<br/>
ich meine daz zer valscheit:<br/>
der vriunde vriundes bilde treit<br/>
und in dem herzen vînt ist,<br/>
daz ist ein vreislîch mitewist.<br/>
wan der treit alle stunde<br/>
daz honec in dem munde,<br/>
daz eiter, dâ der angel lît.<br/>
dâ blaet der eiterîne nît<br/>
dem vriunde misselinge<br/>
an iegelîchem dinge,<br/>
daz er gehoeret unde gesiht,<br/>
und enhüetet nieman vor im niht.<br/>
swer aber offenbâre<br/>
dem vînde sîne vâre<br/>
ze schaden breitet unde leit,<br/>
daz enzel ich niht ze valscheit.<br/>
die wîle er vînt wesen wil,<br/>
die wîle enschadet er niht ze vil.<br/>
swenne er sich heinlîche dar,<br/>
sô neme der man sîn selbes war.
</p>
<p>
Als tete Melôt und Marjodô.<br/>
si wâren aber Tristande dô<br/>
dicke und ze manegen zîten<br/>
valschlîchen an der sîten.<br/>
si truogen in gelîche<br/>
mit valsche und mit âswîche<br/>
ir dienest und ir heinlîch an.<br/>
hie vor haete aber Tristan<br/>
sîne warnunge ie genôte<br/>
und warnete ouch Îsôte.<br/>
«seht» sprach er «herzekünigîn,<br/>
nu hüetet iuwer unde mîn<br/>
an rede und an gebâre!<br/>
wir sîn mit grôzer vâre<br/>
besetzet unde bevangen.<br/>
uns gânt zwêne eiterslangen<br/>
in tûben bilde, in süezem site<br/>
smeichende alle stunde mite.<br/>
vor den habet iuwer sinne,<br/>
saeligiu küniginne!<br/>
wan swâ die hûsgenôze sint<br/>
g'antlützet alse der tûben kint<br/>
und alse des slangen kint gezagel,<br/>
dâ sol man criuzen vür den hagel<br/>
und segenen vür den gaehen tôt.<br/>
saeligiu vrouwe, schoene Îsôt,<br/>
nu hüetet iuch genôte<br/>
vor dem slangen Melôte<br/>
und vor dem hunde Marjodô!»<br/>
si beide wâren ouch alsô:<br/>
jener slange, dirre hunt.<br/>
wan si leiten z'aller stunt<br/>
den gelieben zwein ir vâre,<br/>
an allem ir gebâre,<br/>
an iegelîchem gange<br/>
als hunt unde slange.<br/>
si triben vruo unde spâte<br/>
mit rüege und mit râte<br/>
ir archeit wider Marken an,<br/>
biz daz er aber wider began<br/>
an sîner liebe wenken,<br/>
die gelieben aber bedenken<br/>
und aber ir tougenheite<br/>
lâge unde ursuoche leite.
</p>
<p>
In einem tage er z'âder liez,<br/>
als in sîn valscher rât gehiez,<br/>
und mit im Îsôt und Tristan.<br/>
diene wânden niht, daz in hier an<br/>
dekeiner slahte swaere<br/>
vür gebreitet waere,<br/>
und nâmen keiner vâre war.<br/>
sus lac diu heinlîche schar<br/>
nâch gemelîcher sache<br/>
den tac in ir gemache<br/>
âne schal und âne braht.<br/>
des anderen tages ze naht,<br/>
dô daz gesinde sich zerlie<br/>
und Marke slâfen gegie,<br/>
done lac ze kemenâten,<br/>
als ez vor was gerâten,<br/>
nieman wan Marke unde Îsôt<br/>
und Tristan unde Melôt,<br/>
Brangaene und ein juncvrouwelîn.<br/>
ouch wâren diu lieht unde ir schîn<br/>
durch den glast bevangen<br/>
under den umbehangen.<br/>
nu man zer mettînstunde<br/>
liuten begunde,<br/>
Marke, der verdâhte man,<br/>
der leite sich al swîgende an<br/>
und hiez Melôten ûf stân<br/>
und mit im hin zer mettîn gân.<br/>
nu Marke von dem bette kam,<br/>
Melôt sîn mel ze handen nam.<br/>
den estrîch er besaete,<br/>
ob ieman bî getraete<br/>
dem bette dar oder dan,<br/>
daz man in spurte ab oder an.<br/>
hie mite giengen si zwêne hin.<br/>
ir andâht diu was under in<br/>
vil cleine an kein gebet gewant.<br/>
nu wart ouch Brangaene al zehant<br/>
der lâge bî dem mel gewar.<br/>
si sleich ze Tristande dar,<br/>
si warnete in und kêrte wider<br/>
und leite sich dô wider nider.<br/>
diu lâge was Tristande<br/>
vil inneclîchen ande.<br/>
sîn herze in sînem lîbe<br/>
daz wart nâch dem wîbe<br/>
volmüetic unde in trahte,<br/>
wie er dar komen mahte.<br/>
er tete diu gelîche wol,<br/>
daz minne âne ougen wesen sol<br/>
und liebe keine vorhte hât,<br/>
dâ sî von erneste gât.<br/>
«ôwê!» gedâhte er wider sich<br/>
«got hêrre, wie gewirbe ich<br/>
mit dirre veigen lâge?<br/>
nu stât mir disiu wâge<br/>
ze einem hôhen wette.»<br/>
er stuont ûf von dem bette<br/>
und nam allenthalben war,<br/>
mit welhem liste er kaeme dar.<br/>
nu was sô vil ouch liehtes dâ,<br/>
daz er daz mel gesach iesâ.<br/>
nu dûhte in diu gelegenheit<br/>
ze einem sprunge ze breit.<br/>
nu getorste er ouch dar niht gân.<br/>
iedoch muose er'z an daz lân,<br/>
daz dâ was waeger under den zwein.<br/>
er sazte sîne vüeze in ein<br/>
und trat vil vaste ze stete.<br/>
Tristan der minnen blinde tete<br/>
den poinder und die ritterschaft<br/>
ze harte über sîne craft.<br/>
er spranc hin an daz bette<br/>
und verlôs ouch an dem wette,<br/>
wan ime sîn âder ûf brach,<br/>
daz ime sît michel ungemach<br/>
unde leit begunde machen.<br/>
bette unde bettelachen<br/>
diu missevarte daz bluot,<br/>
alse bluot von rehte tuot.<br/>
ez verwete wâ unde wâ.<br/>
vil harte unlange lag er dâ,<br/>
biz purper unde plîât,<br/>
bette unde bettewât<br/>
mitalle wurden missevar<br/>
aber sprang er wider alse dar<br/>
an sîn bette unde lac<br/>
in trahte unz an den liehten tac.
</p>
<p>
Nu Marke der kam schiere wider<br/>
und wartet an den estrîch nider.<br/>
dâ nam er sîner lâge war<br/>
und wart dâ nihtes gewar.<br/>
und aber dô er hin kam<br/>
und an dem bette war genam,<br/>
dô sach er bluot unde bluot.<br/>
daz beswaeret ime den muot.<br/>
«wie nû» sprach er «vrou künigîn,<br/>
waz sol dirre maere sîn?<br/>
von wannen kam diz bluot her an?»<br/>
«mîn âder brast, dâ gieng ez van.<br/>
diu ist kûme iezuo verstanden.»<br/>
nu begunde er ouch Tristanden<br/>
durch sîne hende lâzen gân,<br/>
als ez in schimpfe waere getân.<br/>
«wol ûf» sprach er «hêr Tristan!»<br/>
und warf daz deckelachen dan.<br/>
er vant dâ bluot alse dort.<br/>
nu sweig er unde gesprach nie wort.<br/>
er liez in ligen und kêrte hin.<br/>
sîne gedanke und sîn sin<br/>
die wurden swaere der van.<br/>
er dâhte und dâhte als ein der man,<br/>
dem ez ze cleinem liebe ertaget.<br/>
er haete ouch dâ vil nâch gejaget<br/>
unz ûf sîn herzeclîchez leit.<br/>
iedoch ir beider tougenheit<br/>
unde der wâren geschiht<br/>
der enwiste er anders niht,<br/>
wan alse er an dem bluote sach.<br/>
diu bewaerde diu was aber swach.<br/>
sîn zwîvel und sîn arcwân,<br/>
die er ê haete gâr verlân,<br/>
ze den sô was er aber geweten.<br/>
wan er den estrîch umbetreten<br/>
vor dem bette vunden haete,<br/>
dâ von wânde er untaete<br/>
von sînem neven âne sîn.<br/>
und wan er aber die künigîn<br/>
und sîn bette bluotic vant,<br/>
dâ von bestuont in al zehant<br/>
sîn ungedanc und sîn unmuot,<br/>
alse den zwîvelhaften tuot.<br/>
mit disem zwîvel enwiste er war.<br/>
er wânde her, er wânde dar,<br/>
ern wiste, waz er wolte<br/>
oder wes er waenen solte.<br/>
er haete zuo den stunden<br/>
an sînem bette vunden<br/>
diu schuldegen minnen spor<br/>
und vant dekeinez dervor.<br/>
hie mite was ime diu wârheit<br/>
beidiu geheizen und verseit.<br/>
mit disen zwein was er betrogen.<br/>
disiu zwei, wâr unde gelogen,<br/>
diu haete er beide in wâne<br/>
und was ouch beider âne.<br/>
ern wolte sî niht schuldic hân<br/>
und enwolte s'ouch niht schulde erlân.<br/>
diz was dem zwîvelaere<br/>
ein nâhe gêndiu swaere.
</p>
<p>
Der verirrete Marke<br/>
alrêrste was er starke<br/>
bekumbert mit trahte,<br/>
mit wie getâner ahte<br/>
er sich hier ûz berihtete<br/>
und disen wân beslihtete.<br/>
wie er der zwîvelbürde<br/>
ledec und âne würde.<br/>
wie er den hof braehte<br/>
von der missedaehte,<br/>
die er treip ie genôte<br/>
von sînem wîbe Îsôte<br/>
und sînem neven Tristande.<br/>
sîne vürsten er besande,<br/>
dar er sich triuwen versach,<br/>
und kündete in sîn ungemach<br/>
und seite in, wie diz maere<br/>
da ze hove ersprungen waere<br/>
und vorhte harte sêre<br/>
sîner ê und sîner êre.<br/>
und jach, des in endûhte niht,<br/>
sît daz ir beider inziht<br/>
sô waere g'offenbaeret<br/>
und in daz lant vermaeret,<br/>
daz er binamen der künigîn<br/>
holt oder heinlîch wolte sîn,<br/>
sine behabete offenlîchen ê<br/>
wider in ir unschuld unde ir ê.<br/>
hier über suohte er ir aller rât,<br/>
den zwîvel umbe ir missetât,<br/>
wie er den sô hin getaete,<br/>
als er es êre haete,<br/>
eintweder abe oder an.<br/>
Sîne vriunde und sîne man<br/>
die gerieten ime zehant;<br/>
daz er ze Lunders z'Engelant<br/>
ein concîlje leite<br/>
und dâ der pfafheite,<br/>
den witzegen antisten,<br/>
die gotes reht wol wisten,<br/>
sînen werren taete kunt.<br/>
daz concîlje daz wart sâ zestunt<br/>
ze Lunders besprochen<br/>
nâch der pfingestwochen<br/>
ze ûzgêndem meien.<br/>
pfaffen unde leien<br/>
der kam zem tage ein michel craft<br/>
durch des küneges boteschaft,<br/>
als er gebat und ouch gebôt.<br/>
nu dar kam Marke und kam Îsôt<br/>
bekumberet beide<br/>
mit vorhte und mit leide.<br/>
Îsôt diu vorhte sêre<br/>
verliesen lîp und êre.<br/>
sô haete Marke michel leit,<br/>
sîne vröude und sîne werdekeit<br/>
daz er die swachen solde<br/>
an sînem wîbe Îsolde.
</p>
<p>
Nu Marke an daz concîlje gesaz,<br/>
sînen lantvürsten clagete er daz,<br/>
wie er beswaeret waere<br/>
mit disem lastermaere,<br/>
und bat si harte sêre<br/>
durch got und durch ir êre,<br/>
ob sî mit ihte kunden,<br/>
daz s'ime hier über vunden<br/>
etslîchen den list oder den rât,<br/>
dâ mite er dirre missetât<br/>
râche unde gerihte naeme<br/>
und ir ouch z'ende kaeme<br/>
eintweder abe oder an.<br/>
hier über sô redete manic man<br/>
in maneger wîse sînen muot,<br/>
einer übel, der ander guot,<br/>
dirre sus und jener sô.<br/>
Ûf stuont der vürsten einer dô,<br/>
die bî dem râte wâren,<br/>
an witzen unde an jâren<br/>
ze guotem râte wol gestalt,<br/>
des lîbes edelîch und alt,<br/>
beidiu grîse unde wîse.<br/>
der bischof von Thamîse<br/>
über sîne crucken leinde er sich.<br/>
«künec hêrre» sprach er «hoeret mich.<br/>
ir habet uns her vür iuch besant,<br/>
uns vürsten hie von Engelant,<br/>
beidiu durch triuwe und durch rât,<br/>
als iuch des nôt ane gât.<br/>
der vürsten ich ouch einer bin,<br/>
hêrre, ich hân ouch stât under in.<br/>
ouch bin ich in den tagen wol,<br/>
daz ich wol vür mich selben sol<br/>
beidiu tuon unde lân<br/>
und reden, swaz ich ze redene hân.<br/>
ir iegelîch der rede vür sich.<br/>
hêrre, ich wil iu sagen vür mich<br/>
mînen sin und mînen muot.<br/>
mîn sin dunke er iuch danne guot<br/>
und gevalle er iu, sô volget ir<br/>
mînem râte unde mir.<br/>
mîn vrouwe und mîn hêr Tristan,<br/>
die waenet man z'undingen an<br/>
und sint an keiner wârheit<br/>
noch überkomen noch überseit,<br/>
als ich die rede vernomen hân.<br/>
wie muget ir nû den argen wân<br/>
mit arge beslihten?<br/>
wie muget ir gerihten<br/>
über iuwern neven und iuwer wîp<br/>
an ir êre oder an ir lîp,<br/>
sît man si niht ervunden hât<br/>
an keiner slahte missetât<br/>
noch niemer lîhte ervinden kan?<br/>
etswer seit Tristanden an<br/>
dise schulde und dise inziht.<br/>
ern beredet es hin z'ime niht,<br/>
als er ze rehte solde.<br/>
sô bringet ouch Îsolde<br/>
lîht eteswer ze maeren;<br/>
ern mag es niht bewaeren.<br/>
Sît aber der hof ir missetât<br/>
sô harte in arcwâne hât,<br/>
sone sulet ir der künigîn<br/>
ze bette noch ze tische sîn<br/>
geselleclîch unz an den tac,<br/>
ob s'ir unschulde erzeigen mac<br/>
sô wider iuch sô wider diu lant,<br/>
den dirre liument ist erkant<br/>
und diu in trîbent alle tage.<br/>
wan leider sus getâner sage<br/>
der ist daz ôre vil bereit<br/>
zer lüge und zer wârheit.<br/>
ez sî wâr oder gelogen,<br/>
swaz in den liument wirt gezogen,<br/>
der inziht dâ heizet,<br/>
der quicket unde reizet<br/>
ie zer ergeren hant.<br/>
swie sô'z hier umbe sî gewant,<br/>
ez sî wâr oder niht,<br/>
der liument und diu inziht<br/>
diu sint mit rede sô verre komen,<br/>
daz ir'z ze leide habet genomen<br/>
und ez der hof vür übel hât.<br/>
nu râte ich, hêrre, und ist mîn rât,<br/>
mîn vrouwe diu künigîn<br/>
sît sî besprochen sol sîn<br/>
umbe solhe missewende,<br/>
daz man sî her besende<br/>
z'unser aller gegenwürte,<br/>
iuwer ansprache, ir antwürte<br/>
daz man diu beide alsô verneme,<br/>
als ez dem hove wol gezeme.»
</p>
<p>
Der künec sprach: «hêrre, des volge ich.<br/>
diu rede und der rât dunket mich<br/>
gevüege unde gevallesam.»<br/>
man besande Îsolde und si kam<br/>
zem concîlje in den palas.<br/>
nu daz si nider gesezzen was,<br/>
der bischof, der grîse,<br/>
der wîse von Thamîse,<br/>
er tete als ime der künec gebôt.<br/>
er stuont ûf und sprach: «vrouwe Îsôt,<br/>
tugenthaftiu künigîn,<br/>
mîn rede sol iu niht swaere sîn.<br/>
der künec mîn hêrre heizet mich<br/>
sîn wort hie sprechen, nû muoz ich<br/>
hin z'iu leisten sîn gebot.<br/>
nu bekenne ez aber got,<br/>
swaz iuwer wirde missezimet<br/>
und iuwer reine lob benimet,<br/>
daz ich daz vil ungerne trage<br/>
beidiu ze liehte und ouch ze tage.<br/>
möhte ich es erlâzen sîn!<br/>
saeligiu, guotiu künigîn,<br/>
iuwer hêrre und iuwer man<br/>
der heizet mich iuch sprechen an<br/>
umbe ein offenlîche inziht.<br/>
ine weiz noch er enweiz ez niht,<br/>
wâ von ez sî gerochen,<br/>
wan daz ir sît besprochen<br/>
von hove und von lande<br/>
mit sînem neven Tristande.<br/>
ob got wil, vrouwe künigîn,<br/>
der untaete der sult ir sîn<br/>
unschuldic und âne.<br/>
iedoch hât er'z in wâne<br/>
dâ von daz es der hof giht.<br/>
mîn hêrre selbe dern hât niht<br/>
an iu bevunden niuwan guot.<br/>
von maeren, diu der hof tuot,<br/>
hât er den wân ûf iuch geleit,<br/>
niht von dekeiner wârheit.<br/>
durch daz sô sprichet er iuch an,<br/>
daz ez sîne vriunt und sîne man<br/>
vernemen unde hoeren,<br/>
ob er hie mite zestoeren<br/>
disen liument unde dise lüge<br/>
mit unser aller râte müge.<br/>
nu dunket mich daz guot getân,<br/>
daz ir im umbe den arcwân<br/>
rede gebet unde antwürte<br/>
z'unser aller gegenwürte.»
</p>
<p>
Îsôt diu wol gesinne,<br/>
diu gesinne küniginne,<br/>
dô ir ze sprechene geschach,<br/>
si stuont ûf selbe unde sprach:<br/>
«hêrre, hêr bischof,<br/>
dise lantbarûne unde der hof,<br/>
ir sult daz alle wizzen wol:<br/>
swâ sô ich versprechen sol<br/>
mînes hêrren laster unde mich,<br/>
entriuwen daz verspriche ich<br/>
beidiu nû und alle stunt.<br/>
ir hêrren alle, mir ist wol kunt,<br/>
daz mich disiu dörperheit<br/>
vor eime jâre ist an geseit<br/>
beide über hof und über lant.<br/>
iu ist aber allen wol erkant,<br/>
daz nieman alse saelic ist,<br/>
der al der werlde und alle vrist<br/>
sô wol ze willen müge geleben,<br/>
im enwerde âlaster gegeben.<br/>
von danne enwundert mich es niht.<br/>
ob mir der rede ouch nôt geschiht.<br/>
ine möhte niemer sîn verswigen,<br/>
ine müese werden bezigen<br/>
unvuoge und missewende,<br/>
durch daz ich bin ellende<br/>
und endarf hie niender vrâgen<br/>
nâch vriunden noch nâch mâgen.<br/>
mir ist leider lützel ieman bî,<br/>
der mînes leides leidic sî.<br/>
ir alle und iuwer iegelîch,<br/>
ir sît arm oder rîch,<br/>
ir geloubet vil gereite<br/>
mîner dörperheite.<br/>
wiste ich nu, waz getaete,<br/>
waz râtes hie zuo haete,<br/>
daz ich mîn unschulde<br/>
an iuwer aller hulde<br/>
nâch mînes hêrren êren<br/>
wol möhte gekêren,<br/>
dâ haete ich guoten willen zuo.<br/>
waz râtet ir nu, daz ich tuo?<br/>
swaz gerihtes man mir ûf geleit,<br/>
des bin ich gerne bereit,<br/>
daz iuwer aller arcwân<br/>
werde vürder getân<br/>
und aber noch michel mêre<br/>
ze behabene die êre<br/>
mînes hêrren unde mîn.»
</p>
<p>
Der künec der sprach: «vrou künigîn,<br/>
hier an lâz ich ez wol gestân.<br/>
mac ich gerihte von iu hân,<br/>
als ir uns habet vür geleit,<br/>
sô tuot es uns gewisheit.<br/>
gât her in alrihte,<br/>
vertriuwet daz gerihte<br/>
zem glüejenden îsen,<br/>
als wir iuch hie bewîsen.»<br/>
diu küniginne tete alsô.<br/>
si vertriuwet ir gerihte dô,<br/>
als ir dâ wart besprochen,<br/>
nâch den selben sehs wochen<br/>
in die stat ze Carliûne.<br/>
künec unde lantbarûne,<br/>
al daz concîlje schiet sich sâ.<br/>
Îsôt beleip al eine dâ<br/>
mit sorgen und mit leide.<br/>
sorge unde leit diu beide<br/>
twungen si harte sêre.<br/>
sie sorgete umbe ir êre.<br/>
so twanc si daz verholne leit,<br/>
daz s'ir unwârheit<br/>
solte wârbaeren.<br/>
mit disen zwein swaeren<br/>
enwiste sî, waz ane gân.<br/>
si begunde ir swaere beide lân<br/>
an den genaedigen Crist,<br/>
der gehülfic in den noeten ist.<br/>
dem bevalch si harte vaste<br/>
mit gebete und mit vaste<br/>
alle ir angest unde ir nôt.<br/>
in disen dingen haete Îsôt<br/>
einen list ir herzen vür geleit<br/>
vil verre ûf gotes höfscheit.<br/>
si schreip unde sande<br/>
einen brief Tristande<br/>
und enbôt im, daz er kaeme,<br/>
swâ er die vuoge naeme,<br/>
ze Carliûn des tages vruo,<br/>
sô sî dâ solte stôzen zuo,<br/>
und naeme ir an dem stade war.
</p>
<p>
Nu diz geschach. Tristan kam dar<br/>
in pilgerînes waete.<br/>
sîn antlütze er haete<br/>
misseverwet unde geswellet,<br/>
lîp unde wât verstellet.<br/>
nu Marke und Îsôt kâmen,<br/>
ir gelende dâ genâmen,<br/>
diu künigîn ersach in dâ<br/>
unde erkante in ouch iesâ.<br/>
und als daz schif an gestiez,<br/>
Îsôt gebôt unde hiez,<br/>
ob der wallaere<br/>
als wol mugende waere<br/>
und sô vil crefte haete,<br/>
daz man in durch got baete,<br/>
daz er si trüege hin abe<br/>
von der schifbrucken in die habe.<br/>
sine wolte sich niht in den tagen<br/>
dekeinen ritter lâzen tragen.<br/>
sus riefen s'alle dar an:<br/>
«gât her nâher, saelic man,<br/>
traget mîne vrouwen an den stat!»<br/>
er volgete, des man in bat.<br/>
sîne vrouwen die künigîn<br/>
die nam er an den arm sîn<br/>
und truoc si hin wider lant.<br/>
Îsôt diu rûnde ime zehant,<br/>
swenne er ze lande kaeme,<br/>
daz er einen val dâ naeme<br/>
mit ir mitalle z'erden,<br/>
swelch rât sîn solte werden.<br/>
er tete alsô. dô'r an den stat<br/>
und ûz hin an daz lant getrat,<br/>
der wallaere nider zer erden sanc<br/>
und viel als âne sînen danc,<br/>
daz sich der val alsô gewac,<br/>
daz er der künigîn gelac<br/>
an ir arme und an ir sîten.<br/>
hie was unlangez bîten.<br/>
des gesindes kam ein michel schar<br/>
mit staben und mit stecken dar<br/>
und wolten den wallaere<br/>
bereiten übeler maere.<br/>
«nein nein, lât stân!» sprach aber Îsôt<br/>
«ez tete dem wallaere nôt.<br/>
er ist âmehtic unde cranc<br/>
und viel âne sînen danc.»
</p>
<p>
Nu seiten sî's ir sêre<br/>
beidiu genâde und êre<br/>
und lobeten s'in ir muote.<br/>
daz sî sich mit unguote<br/>
an dem armen niht enrach.<br/>
Îsôt dô smierende sprach:<br/>
«welch wunder waere ouch nû dar an,<br/>
ob dirre wallende man<br/>
mit mir wolte schimpfen?»<br/>
diz begunden s'ir gelimpfen<br/>
ze tugenden und ze höfscheit.<br/>
ir êren wart dâ vil geseit<br/>
unde ir lobes von manegem man.<br/>
und Marke der sach allez an<br/>
und hôrte diz unde daz.<br/>
Îsôt sprach aber dô vürbaz:<br/>
«nune weiz ich, waz sîn werden sol.<br/>
iuwer iegelîch der siht nu wol,<br/>
daz ich daz niht verrihten kan,<br/>
daz âne Marken nie kein man<br/>
an mînen arm kaeme<br/>
noch daz nie man genaeme<br/>
sîn leger an mîner sîten.»<br/>
sus begunden si rîten<br/>
trîbende ir schimpfmaere<br/>
von disem baltenaere<br/>
hin în ze Carliûne.<br/>
dâ was vil barûne,<br/>
pfaffen unde ritterschaft,<br/>
gemeines volkes michel craft.<br/>
bischove und prêlâten,<br/>
die daz ambet tâten<br/>
und segenten daz gerihte,<br/>
die wâren ouch inrihte<br/>
mit ir dinge bereit.<br/>
daz îsen daz was în geleit.<br/>
diu guote küniginne Îsolt<br/>
diu haete ir silber unde ir golt,<br/>
ir zierde und swaz si haete<br/>
an pferden unde an waete<br/>
gegeben durch gotes hulde,<br/>
daz got ir wâren schulde<br/>
an ir niht gedaehte<br/>
und sî z'ir êren braehte.<br/>
hie mite was sî zem münster komen<br/>
und haete ir ambet vernomen<br/>
mit inneclîchem muote.<br/>
diu wîse, diu guote,<br/>
ir andâht diu was gotelîch.<br/>
si truoc ze nâhest an ir lîch<br/>
ein herte hemede haerîn,<br/>
dar obe ein wullîn rockelîn<br/>
kurz und daz mê dan einer hant<br/>
ob ir enkelînen want.<br/>
ir ermel wâren ûf gezogen<br/>
vaste unz an den ellenbogen.<br/>
arme unde vüeze wâren bar.<br/>
manec herze und ouge nam ir war<br/>
swâre unde erbermeclîche.<br/>
ir gewandes unde ir lîche<br/>
des wart dâ dicke war genomen.<br/>
hie mite was ouch daz heiltuom komen,<br/>
ûf dem si sweren solde.<br/>
alsus hiez man Îsolde<br/>
ir schulde an disen sünden<br/>
got unde der werlde künden.<br/>
nu haete Îsôt êre unde leben<br/>
vil verre an gotes güete ergeben.<br/>
si bôt ir herze unde ir hant<br/>
vorhtlîche, als ez ir was gewant,<br/>
dem heiltuom unde dem eide.<br/>
hant unde herze beide<br/>
ergap si gotes segene<br/>
ze bewarne und ze pflegene.<br/>
Nu wâren dâ genuoge<br/>
sô grôzer unvuoge,<br/>
daz sî der küniginne ir eit<br/>
vil gerne haeten ûf geleit<br/>
ze schaden und ze valle.<br/>
diu bitter nîtgalle,<br/>
der truhsaeze Marjodô<br/>
der treib ez sus unde sô<br/>
und manege wîs z'ir schaden an.<br/>
dâ wider was aber dâ manic man<br/>
der sich an ir êrte<br/>
und ez ir ze guote kêrte.<br/>
sus gie daz criegen under in<br/>
umbe ir eit her unde hin.<br/>
der was ir übel und dirre guot,<br/>
als man ze solhen dingen tuot.<br/>
«künec hêrre» sprach diu künigîn<br/>
«mîn eit muoz doch gestellet sîn,<br/>
swaz ir dekeiner gesaget,<br/>
als iu gevellet unde behaget.<br/>
von diu sô seht hie selbe zuo,<br/>
waz ich gespreche oder getuo,<br/>
ob ich ez iu mit eide<br/>
ze danke bescheide.<br/>
ir aller lêre der ist ze vil.<br/>
vernemet, wie ich iu sweren wil:<br/>
daz mînes lîbes nie kein man<br/>
dekeine künde nie gewan<br/>
noch mir ze keinen zîten<br/>
weder ze arme noch ze sîten<br/>
ane iuch nie lebende man gelac<br/>
wan der, vür den ich niene mac<br/>
gebieten eit noch lougen,<br/>
den ir mit iuwern ougen<br/>
mir sâhet an dem arme,<br/>
der wallaere der arme.<br/>
sô gehelfe mir mîn trehtîn<br/>
und al die heilegen, die der sîn,<br/>
ze saelden und ze heile<br/>
an disem urteile!<br/>
hân ich es niht genuoc geseit,<br/>
hêrre, ich bezzer iu den eit,<br/>
als ir mir saget, sus oder sô.»
</p>
<p>
«Vrouwe» sprach der künec dô,<br/>
«es dunket mich genuoc hier an,<br/>
alse ich mich's versinnen kan.<br/>
nu nemet daz îsen ûf die hant.<br/>
und alse ir uns habt vor benant,<br/>
als helfe iu got ze dirre nôt!»<br/>
«âmen!» sprach diu schoene Îsôt.<br/>
in gotes namen greif si'z an<br/>
und truog ez, daz si niht verbran.<br/>
dâ wart wol g'offenbaeret<br/>
und al der werlt bewaeret,<br/>
daz der vil tugenthafte Crist<br/>
wintschaffen alse ein ermel ist.<br/>
er vüeget unde suochet an,<br/>
dâ man'z an in gesuochen kan,<br/>
alse gevuoge und alse wol,<br/>
als er von allem rehte sol.<br/>
erst allen herzen bereit,<br/>
ze durnehte und ze trügeheit.<br/>
ist ez ernest, ist ez spil,<br/>
er ist ie, swie sô man wil.<br/>
daz wart wol offenbâre schîn<br/>
an der gevüegen künigîn.<br/>
die generte ir trügeheit<br/>
und ir gelüppeter eit,<br/>
der hin ze gote gelâzen was,<br/>
daz s'an ir êren genas.<br/>
und wart aber dô starke<br/>
von ir hêrren Marke<br/>
geminnet unde g'êret,<br/>
geprîset unde gehêret<br/>
von liute und von lande.<br/>
swaz sô der künec erkande,<br/>
dar an ir herze was gewant,<br/>
daz was sîn wille zehant.<br/>
er bôt ir êre unde guot.<br/>
al sîn herze und al sîn muot<br/>
diu wâren niwan an sî geleit<br/>
âne aller slahte valscheit.<br/>
sîn zwîvel und sîn arcwân<br/>
die wâren aber dô hin getân.<br/>
<h2>Petitcreu</h2>
</p>
<p>
von Engelant ze Swâles<br/>
zem herzogen Gilâne.<br/>
der was dô wîbes âne<br/>
und was junc unde rîch,<br/>
vrî unde vrôlîch.<br/>
dem was er grôze willekomen.<br/>
der haete ouch ê von ime vernomen<br/>
vil manlîcher dinge<br/>
und vil seltsaener linge.<br/>
der was vil harte sêre<br/>
vervlizzen an sîn êre,<br/>
an sîne vröude, an sîn gemach.<br/>
an swelhem dinge er sich versach<br/>
daz sîn vröude waere,<br/>
des was er gevaere<br/>
und leite sînen vlîz dar an.<br/>
wan der trûraere Tristan<br/>
der was ze allen stunden<br/>
mit gedanken gebunden,<br/>
mit trahte und mit triure<br/>
umbe sîn âventiure.
</p>
<p>
Eines tages gevuogete daz,<br/>
daz Tristan bî Gilâne saz<br/>
in triure unde in trahte<br/>
und ersûfte ûzer ahte.<br/>
nû des wart Gilân gewar.<br/>
er gebôt, daz man im braehte dar<br/>
sîn hundelîn Petitcreiu,<br/>
sînes herzen spil von Avaliu<br/>
und sîner ougen gemach.<br/>
daz er gebôt, daz geschach.<br/>
ein purper edel unde rîch,<br/>
vremede unde wunderlîch<br/>
al nâch des tisches mâze breit<br/>
wart vür in ûf den tisch geleit,<br/>
ein hundelîn dar ûf getragen.<br/>
daz was gefeinet, hôrte ich sagen,<br/>
und wart dem herzogen gesant<br/>
ûz Avalûn, der feinen lant,<br/>
von einer gottinne<br/>
durch liebe und durch minne.<br/>
daz was mit solher wîsheit<br/>
an den zwein dingen ûf geleit,<br/>
an der varwe und an der craft,<br/>
daz zunge nie sô redehaft<br/>
noch herze nie sô wîse wart,<br/>
daz sîne schoene und sîn art<br/>
kunde beschrîben oder gesagen.<br/>
sîn varwe was in ein getragen<br/>
mit alsô vremedem liste,<br/>
daz nieman rehte wiste,<br/>
von welher varwe ez waere.<br/>
ez was sô missehaere,<br/>
als man ez gegen der bruste an sach,<br/>
daz nieman anders niht enjach,<br/>
ezn waere wîzer danne snê,<br/>
zen lanken grüener danne clê,<br/>
ein sîte rôter danne grân,<br/>
diu ander gelwer dan safrân.<br/>
unden gelîch lazûre,<br/>
obene was ein mixtûre<br/>
gemischet alsô schône in ein,<br/>
daz sich ir aller dekein<br/>
ûz vür daz andere dâ bôt.<br/>
dane was grüene noch rôt<br/>
noch wîz noch swarz noch gel noch blâ<br/>
und doch ein teil ir aller dâ,<br/>
ich meine rehte purperbrûn.<br/>
daz vremede werc von Avalûn<br/>
sach man ez widerhaeres an,<br/>
sone wart nie kein sô wîse man,<br/>
der sîne varwe erkande.<br/>
si was sô maneger hande<br/>
und sô gâr irrebaere,<br/>
als dâ kein varwe waere.<br/>
im gienc umbe sîn cregelîn<br/>
ein ketene, diu was guldîn.<br/>
dar an sô hienc ein schelle<br/>
sô süeze und sô helle,<br/>
dô ez sich rüeren began,<br/>
der trûraere Tristan<br/>
daz er sîner âventiure<br/>
an sorge unde an triure<br/>
ledic und âne gesaz<br/>
unde des leides gâr vergaz,<br/>
daz in durch Isôte twanc.<br/>
sô süeze was der schellen clanc,<br/>
daz si nieman gehôrte,<br/>
sine benaeme im und zestôrte<br/>
sîne sorge und al sîn ungemach.
</p>
<p>
Tristan der hôrte unde sach<br/>
daz wunderlîche wunder an.<br/>
hunt unde schellen er began<br/>
bemerken unde betrahten,<br/>
ietwederz sunder ahten,<br/>
den hunt und sîne vremede hût,<br/>
die schellen unde ir süezen lût.<br/>
ir beider nam in wunder<br/>
und dûhte in doch hier under<br/>
daz wunder umbe daz hundelîn<br/>
vil michel wunderlîcher sîn<br/>
dan umbe den süezen schellen clanc,<br/>
der ime in sîn ôre sanc<br/>
und nam im sîne triure.<br/>
diz dûhte in âventiure,<br/>
daz er mit liehten ougen<br/>
sîner ougen lougen<br/>
an allen disen varwen vant<br/>
und ime ir keiniu was bekant,<br/>
swie vil er ir genaeme war.<br/>
er greif gevuoclîche dar<br/>
und streichete ez mit handen.<br/>
nu dûhte Tristanden,<br/>
dô er ez handelen began,<br/>
er griffe palmatsîden an,<br/>
sô linde was ez über al.<br/>
weder ez engrein noch enbal,<br/>
noch erzeigete ungebaerde nie,<br/>
swaz schimpfes man mit ime begie.<br/>
ouch enaz ez noch entranc niht,<br/>
als daz maere von im giht.<br/>
Nu daz ez dannen wart getragen,<br/>
Tristandes trûren und sîn clagen<br/>
daz was aber vrisch als ê<br/>
und aber sô vil der triure mê,<br/>
daz er alle sîne trahte,<br/>
die er gehaben mahte,<br/>
an die gedanke leite,<br/>
mit waz gevuocheite<br/>
oder mit welhen sinnen<br/>
er möhte gewinnen<br/>
sîner vrouwen der künigîn<br/>
Petitcreiu daz hundelîn,<br/>
durch daz ir senede swaere<br/>
al deste minner waere.<br/>
nune kunde er aber niht ersehen,<br/>
wie'z iemer möhte geschehen<br/>
von bete oder von liste.<br/>
wan er daz vil wol wiste,<br/>
daz ez Gilân niht haete gegeben<br/>
âne eine vür sîn selbes leben<br/>
umbe kein guot, daz er ie gesach.<br/>
diu trahte und daz ungemach<br/>
daz lag im in dem herzen ie<br/>
und entete doch diu gelîche nie.
</p>
<p>
Als uns diu wâre istôrje seit<br/>
von Tristandes manheit,<br/>
sô was des selben mâles<br/>
dem lande ze Swâles<br/>
ein rise bî gesezzen,<br/>
hochvertic und vermezzen,<br/>
und haete ûf der rivâgen hûs<br/>
und hiez der Urgân li vilûs.<br/>
dem selben risen dem was Gilân<br/>
und sîn lant Swâles undertân<br/>
und solten ime den zins geben,<br/>
daz er daz lantliut lieze leben<br/>
âne nôt und âne leit.<br/>
hie mite wart in den hof geseit,<br/>
Urgân der rise der waere komen<br/>
und haete vür sich genomen,<br/>
daz sîn zins dâ solte sîn,<br/>
rinder, schâf unde swîn<br/>
und hiez daz vor im dannen jagen.<br/>
hie mite begunde ouch Gilân sagen<br/>
sînem vriunt Tristande maere.<br/>
wie dirre zins waere<br/>
mit gewalte und mit archeit<br/>
von allerêrste ûf geleit.<br/>
«nu saget mir, hêrre» sprach Tristan<br/>
«ob ich iuch des benemen kan<br/>
und iu gehilfe in kurzer zît,<br/>
daz ir des zinses ledic sît,<br/>
die wîle ir iemer sult geleben.<br/>
waz welt ir mir ze lône geben?»<br/>
«entriuwen hêrre» sprach Gilân<br/>
«ich gibe iu gerne, swaz ich hân.»<br/>
Tristan sprach aber dô vürbaz:<br/>
«hêrre, vertriuwet ir mir daz,<br/>
mit swelher rede sô ich'z getuo,<br/>
sô hilfe ich iu binamen dar zuo,<br/>
daz ir nâch kurzlîcher zît<br/>
Urgânes iemer ledic sît,<br/>
oder ich verliuse daz leben.»<br/>
«entriuwen hêrre, ich sol iu geben,<br/>
swes ir gemuotet» sprach Gilân;<br/>
«swaz ir gebietet, deist getân.»<br/>
er bôt im triuwe unde hant.<br/>
Tristande wart zehant besant<br/>
sîn ors und ouch sîn îsen.<br/>
hie mite bat er sich wîsen<br/>
hin, dâ des vâlandes barn<br/>
mit dem roube wider solte varn.
</p>
<p>
Tristan zehant gewîset wart<br/>
vil rehte ûf Urgânes vart<br/>
in einen harte wilden walt<br/>
und stiez der an des risen gewalt<br/>
des endes, dâ der roup ie<br/>
über eine brucke wider gie.<br/>
roup unde rise die kâmen sâ.<br/>
nu was ouch Tristan vor in dâ<br/>
und enlie den roup niht vürbaz gân.<br/>
nu daz der veige rise Urgân<br/>
werre an der brucke wart gewar,<br/>
er kêrte unstetelîche dar<br/>
mit einer harte langen<br/>
stehelînen stangen,<br/>
die truog er hôhe unde enbor.<br/>
nu er den ritter dâ vor<br/>
sô wol gewâfenden sach,<br/>
unwertlîch er im zuo sprach:<br/>
«vriunt ûf dem orse, wer sît ir?<br/>
war umbe enlâzet ir mir<br/>
mîne habe niht über gân?<br/>
weiz got daz ir ez habet getân,<br/>
daz engât iu niuwan an daz leben<br/>
oder aber ir müezet iuch ergeben.»<br/>
der ûf dem orse sprach zehant:<br/>
«vriunt, ich bin Tristan genant.<br/>
weistû's nu wol, nu vürhte ich<br/>
dîne stange unde dich<br/>
niht eine halbe bône.<br/>
von diu sô var vil schône<br/>
und wizze et waerlîche daz:<br/>
dîn roup enkumet niht vürbaz,<br/>
als verre als ich'z erweren kan.»<br/>
«jâ» sprach der rise «hêr Tristan,<br/>
ir waenet haben bestanden<br/>
Môrolden von Irlanden,<br/>
mit dem ir iuwer vehte<br/>
mit grôzem unrehte<br/>
umbe niht zesamene truoget<br/>
und in durch hôhvart sluoget.<br/>
ouch enist ez niht umbe mich gewant<br/>
als umbe jenen von Irlant,<br/>
den ir mit schalle an kâmet<br/>
und ime die schoenen nâmet,<br/>
die blüejenden Isolde,<br/>
die er bereden wolde.<br/>
nein nein, diu rivâge ist mîn hûs<br/>
und heize ich Urgân li vilûs.<br/>
wol balde von der strâzen!»
</p>
<p>
Hie mite begunde er mâzen<br/>
mit beiden sînen handen<br/>
die rihte wider Tristanden<br/>
einen wurf und einen swanc,<br/>
der was grôz unde lanc.<br/>
dem haete er sîne mâze<br/>
an der seige und an dem lâze<br/>
rehte in der merke gegeben,<br/>
daz er Tristande an sîn leben<br/>
solte sîn gegangen.<br/>
und alse er mit der stangen<br/>
hin z'ime begunde swenken,<br/>
Tristan begunde wenken.<br/>
und iedoch wancte er niht alsô,<br/>
er enwürfe ime daz ors dô<br/>
vor den goffen gâr enzwei.<br/>
der ungehiure rise erschrei<br/>
und rief Tristanden lachend an:<br/>
«sô gehelfe iu got, hêr Tristan!<br/>
engâhet niht ze rîtene<br/>
geruochet mîn ze bîtene,<br/>
ob ich iuch müge ervlehen,<br/>
daz ir mich mîn lantlehen<br/>
mit genâden und mit êren<br/>
vürbaz lâzet kêren!»<br/>
Tristan erbeizete an daz gras,<br/>
wan ime daz ors erslagen was.<br/>
und mit dem sper sô kêrte er her.<br/>
er stach Urgâne mit dem sper<br/>
zem ougen eine wunden.<br/>
dâ was der veige vunden.<br/>
der ungehiure rise Urgân<br/>
er lie wol balde hine gân<br/>
des endes, dâ diu stange lac.<br/>
nu er die hant dar nâch gewac,<br/>
nu haete ouch Tristan sîn sper<br/>
von ime geworfen und kam her<br/>
gerüeret mit dem swerte.<br/>
er traf in, alse er gerte.<br/>
wan er sluoc ime die selben hant,<br/>
diu nâch der stange was gewant,<br/>
daz s'an der erden belac,<br/>
und gab im aber einen slac<br/>
zem schenkel unde kêrte dan.<br/>
Urgân der schadehafte man<br/>
greif mit der linken hant dernider,<br/>
die stangen zucte er aber wider<br/>
und lief an sînen anden.<br/>
er jagete Tristanden<br/>
under den boumen umbe<br/>
manege angestlîche crumbe.<br/>
Sus wart der vlôz alse grôz,<br/>
der von Urgânes wunden vlôz,<br/>
daz der vâlandes man<br/>
vil sêre vürhten began,<br/>
im solte von dem bluote<br/>
an crefte unde an muote<br/>
in kurzen zîten abe gân.<br/>
er lie roup unde ritter stân<br/>
und nam die hant, dâ er si vant,<br/>
und kêrte wider heim zehant<br/>
in sîne veste balde.
</p>
<p>
Tristan stuont in dem walde<br/>
bî sînem roube al eine.<br/>
sîn angest was niht cleine,<br/>
daz Urgân lebende dannen was.<br/>
er saz nider ûf daz gras<br/>
gedenkende unde trahtende,<br/>
in sînen sinnen ahtende,<br/>
sît daz er sîner taete<br/>
keine bewaerde haete<br/>
wan eine den zins unde den roup,<br/>
sone trüege in niht vür umbe ein loup<br/>
sîn angest und sîn arbeit,<br/>
die er dar an haete geleit,<br/>
und dâhte, im solte Gilân<br/>
sînes gelübedes abe gân,<br/>
als under in zwein was benant.<br/>
er kêrte ûf sînen wec zehant<br/>
und lief vil ebene ûf dem spor,<br/>
als Urgân was geloufen vor<br/>
und dâ diu erde und daz gras<br/>
mit bluote hin geverwet was.<br/>
Nû er zem castêle kam,<br/>
vil vlîzeclîche er war nam<br/>
Urgânes wâ unde wâ.<br/>
nune vand er weder in dâ<br/>
noch nieman, der ie leben gewan.<br/>
wan der versêrete man<br/>
der haete, als uns daz maere seit,<br/>
sîne verlorne hant geleit<br/>
ûf einen tisch in sînem sal<br/>
und was er von der burc ze tal<br/>
den berc geloufen wurze graben,<br/>
die er zen wunden solte haben,<br/>
an den er ouch wol wiste<br/>
die craft sîner geniste.<br/>
ouch haete er'z alsô vor bedâht,<br/>
haete er die hant zem arme brâht<br/>
mit liste, den er wol kunde,<br/>
enzît und ê der stunde,<br/>
daz sî mitalle waere tôt,<br/>
er waere wol von dirre nôt<br/>
âne ouge mit der hant genesen.<br/>
nu ensolte des niht wesen,<br/>
wan Tristan der kam iesâ<br/>
unde ersach die hant dâ.<br/>
und alse er s'âne wer dâ vant,<br/>
er nam s'und kêrte dan zehant<br/>
reht alse er ouch was komen dar.
</p>
<p>
Urgân kam wider und wart gewar,<br/>
daz er die hant haete verlorn.<br/>
ime was leide unde zorn.<br/>
sîn arzenîe warf er nider,<br/>
er kêrte nâch Tristande wider.<br/>
der was hin über die brucke komen<br/>
und haete guote war genomen,<br/>
daz er nâch ime gerüeret kam.<br/>
des risen hant er balde nam,<br/>
under einen ronen er si barc.<br/>
alrêrste was sîn angest starc<br/>
zuo dem ungehiuren man,<br/>
wan dâ enwas kein zwîvel an,<br/>
ezn müese ir eines tôt sîn:<br/>
eintweder des risen oder sîn.<br/>
er kêrte gein der brucke her<br/>
unde begegente im mit dem sper.<br/>
daz stach er ûf in, daz ez brach.<br/>
und al zehant daz er gestach,<br/>
sô was ouch der vertâne iesâ<br/>
Urgân mit sîner stangen dâ.<br/>
sô gîteclîche er ûf in sluoc:<br/>
wan daz der slac verre über truoc,<br/>
waere er von êre gewesen,<br/>
ern waere niemer genesen.<br/>
nu half aber ime, daz er genas,<br/>
daz sîn Urgân sô girec was.<br/>
wan er was ime ze nâhe komen<br/>
und haete sînen swanc genomen<br/>
ze verre hinder ime hin dan.<br/>
ê dô der ungehiure man<br/>
die stangen haete wider gezogen,<br/>
dô haete im Tristan an erlogen<br/>
einen stich zem ougen.<br/>
er stach im âne lougen<br/>
in sîn ander ouge einen stich.<br/>
hie mite sluoc Urgân umbe sich<br/>
als mit rehte ein blinder man.<br/>
er gieng ez sô mit slegen an,<br/>
daz Tristan vlôch hin von im stân<br/>
und liez in slahende umbe gân<br/>
mit sîner linken hende.<br/>
sus kam, daz er dem ende<br/>
sô nâhen sînen trit genam,<br/>
daz Tristan dar gerüeret kam<br/>
und leite an dise ritterschaft<br/>
alle sîne maht und sîne craft.<br/>
er ruorte snellîche hin,<br/>
mit beiden handen kêrte er in<br/>
von der brucken an den val.<br/>
er stiez in obene hin ze tal,<br/>
daz der ungehiure last<br/>
an dem velse aller zebrast.
</p>
<p>
Hie mite nam aber Tristan,<br/>
der sigesaelige man,<br/>
sîne hant und lie hine gân<br/>
und kam vil schiere, dâ Gilân<br/>
der herzoge gegen im reit.<br/>
dem was vil inneclîche leit,<br/>
daz sich Tristan ie an genam<br/>
und ie ze disem kampfe kam.<br/>
wan ime gâr ungedâht was,<br/>
daz er genaese, als er genas.<br/>
und alse er in zuo loufen sach,<br/>
vrôlîchen er im zuo sprach:<br/>
«â bien venjanz, gentil Tristan!<br/>
saeliger man, nu saget an,<br/>
wie stât ez iu? sît ir gesunt?»<br/>
nu liez in Tristan sâ zestunt<br/>
die tôten hant des risen sehen<br/>
und seite im, alse ez was geschehen,<br/>
sîn gelücke und sîne linge<br/>
an allem disem dinge.<br/>
des wart Gilân harte vrô.<br/>
hin wider zer brucken riten si dô<br/>
und vunden, alse in was geseit,<br/>
nâch Tristandes wârheit<br/>
einen zervallenen man<br/>
und sâhen den ze wunder an.<br/>
hie mite sô kêrten si hin.<br/>
den roup den triben sî vor in<br/>
vrôlîche wider in daz lant.<br/>
hie von wart michel schal zehant<br/>
ze Swâles in dem lande.<br/>
man sagete dâ Tristande<br/>
prîs unde lop und êre.<br/>
der drîer wart nie mêre<br/>
in dem lande geseit<br/>
von eines mannes manheit.
</p>
<p>
Nu Gilân unde Tristan,<br/>
der sigesaelige man,<br/>
hin wider ze hûse kâmen,<br/>
ze handen aber genâmen<br/>
ir gelücke unde ir maere,<br/>
Tristan der wunderaere<br/>
der sprach zem herzogen zehant:<br/>
«herzoge hêrre, sît gemant<br/>
der triuwen unde der sicherheit,<br/>
als under uns wart ûf geleit<br/>
und alse ir lobetet wider mich.»<br/>
Gilân sprach: «hêrre, daz tuon ich<br/>
vil harte gerne. saget mir:<br/>
waz ist iu liep? wes muotet ir?»<br/>
«hêrre Gilân, ich muote iu,<br/>
daz ir mir gebet Petitcreiu.»<br/>
Gilân sprach aber: «sô râte ich baz.»<br/>
Tristan sprach: «lât hoeren waz.»<br/>
«dâ lât ir mir daz hundelîn<br/>
und nemet die schoenen swester mîn<br/>
und zuo z'ir halbez daz ich hân.»<br/>
«nein hêrre herzoge Gilân,<br/>
weset der triuwen gemant.<br/>
wan elliu rîche und elliu lant<br/>
diu naeme ich zwâre niht dervür,<br/>
der mir ez lieze an mîne kür.<br/>
ich sluog Urgânen li viliu<br/>
durch niht wan durch Petitcreiu.»<br/>
«entriuwen mîn hêr Tristan,<br/>
lît iuwer wille baz hier an,<br/>
dan alse ich iu hân vür geleit,<br/>
sô loese ich mîne wârheit<br/>
und leiste, swaz iu lieb ist.<br/>
ine wil niemer valsch noch list<br/>
gewenden noch getuon hie zuo.<br/>
swie rehte ungerne ich'z tuo,<br/>
swaz ir gebietet, daz sol sîn.»<br/>
hie mite hiez er daz hundelîn<br/>
vür sich und vür Tristanden tragen.<br/>
«seht» sprach er «hêrre, ich wil iu sagen<br/>
und wil iu sweren einen eit<br/>
ûf alle mîne saelekeit,<br/>
daz ich des niht gehaben kan<br/>
noch nie sô liebes niht gewan<br/>
âne mîn êre und mîn leben,<br/>
ine wolte ez iu vil gerner geben<br/>
dan mînen hunt Petitcreiu.<br/>
nu nemet in hin und habet in iu.<br/>
got lâze in iu ze vröuden komen!<br/>
ir habet mir zwâre an ime benomen<br/>
daz beste mîner ougen spil<br/>
und mînes herzen wunne vil.»
</p>
<p>
Tristan dô er daz hundelîn<br/>
gewan in die gewalt sîn,<br/>
ern haete waerlîche<br/>
Rôme und elliu rîche,<br/>
elliu lant und elliu mer<br/>
derwider niht g'ahtet ein ber.<br/>
sîn herze dazn wart nie sô vrô<br/>
âne mit Isolde alse dô.<br/>
ze sîner heinlîche er gewan<br/>
von Gâles einen spilman<br/>
gevüegen unde wîsen.<br/>
den begunde er underwîsen<br/>
der vuoge unde der sinne,<br/>
wie er'z der küniginne,<br/>
der schoenen Isolde<br/>
z'ir vröuden bringen solde.<br/>
er verband ez dem Gâlotten<br/>
wîsliche in sîner rotten.<br/>
er schreip brieve unde sande ir die<br/>
und enbôt ir, wâ unde wie<br/>
er ez durch si haete bejaget.<br/>
der spilman, alse im was gesaget<br/>
und alse er underwîset wart,<br/>
alsô kêrte er ûf sîne vart<br/>
und kam alsô ze Tintajêl<br/>
in des küneges Markes castêl,<br/>
daz ime ûf sîner strâze nie<br/>
an keinen dingen missegie.<br/>
Brangaenen die gesprach er,<br/>
hunt unde brieve antwurte er der.<br/>
diu antwurte ez Isôte.<br/>
Isôt besach genôte<br/>
samet unde sunder<br/>
daz wunderlîche wunder,<br/>
daz s'an dem hundelîne vant.<br/>
dem spilman gab sî zehant<br/>
ze lône und ze solde<br/>
zehen marc von golde.<br/>
Si schreip unde sande<br/>
brieve unde enbôt Tristande<br/>
vlîzeclîchen unde starke,<br/>
daz ime ir hêrre Marke<br/>
holt unde willic waere<br/>
noch hin z'im dirre maere<br/>
niemer war genaeme.<br/>
daz er binamen kaeme.<br/>
si haete ez allez hin geleit.
</p>
<p>
Tristan tete, alse im wart geseit.<br/>
er kêrte wider heim zehant.<br/>
künec unde hof, liut unde lant<br/>
die buten im aber êre als ê.<br/>
êren dern wart ime nie mê<br/>
da ze hove erboten danne dô<br/>
wan sô vil, daz im Marjodô<br/>
êre ûzerthalp des herzen bôt<br/>
und sîn gewete petit Melôt.<br/>
die sîne vînde ê wâren,<br/>
swaz êren ime die bâren,<br/>
dâ was vil lützel êren bî.<br/>
hie sprechet alle, wie dem sî:<br/>
dâ diu samblanze geschiht,<br/>
weder ist ez êre oder niht?<br/>
ich spriche nein unde jâ.<br/>
nein unde jâ sint beidiu dâ.<br/>
nein an jenem, der si birt,<br/>
jâ an disem, dem si wirt.<br/>
diu zwei sint beide an disen zwein,<br/>
man vindet dâ jâ unde nein.<br/>
waz ist der rede nu mêre?<br/>
ez ist êre âne êre.
</p>
<p>
Nu seite Isôt diu künigîn<br/>
ir hêrren umbe daz hundelîn,<br/>
ir muoter haete ez ir gesant,<br/>
diu wîse künegîn von Irlant,<br/>
und haete im heizen machen<br/>
von kostlîchen sachen,<br/>
von gesmîde und von golde,<br/>
als man ez wünschen solde,<br/>
ein wunneclîchez hûselîn<br/>
und was im dâ gespreitet în<br/>
ein rîcher pfelle, ûf dem ez lac.<br/>
sus was ez naht unde tac<br/>
offenlîchen unde tougen<br/>
Isolde vor den ougen.<br/>
si haete die gewonheit,<br/>
swâ sô si was, swar sô si reit,<br/>
dane kam ez ûz ir ougen nie.<br/>
man vuorte ez oder truog ez ie,<br/>
dâ sî'z mit ougen ane sach.<br/>
und entete daz durch dekein gemach.<br/>
si tete ez, als uns diz maere seit,<br/>
ze niuwenne ir senede leit<br/>
und ze liebe Tristande,<br/>
der'z ir durch liebe sande.<br/>
sine haete kein gemach dervan.<br/>
ir senfte dern lac niht dar an.<br/>
Wan diu getriuwe künigîn<br/>
dâ mite daz ir daz hundelîn<br/>
zem allerêrsten kam<br/>
und sî die schellen vernam,<br/>
von der s'ir triure vergaz,<br/>
iesâ betrahtete si daz,<br/>
daz ir vriunt Tristan waere<br/>
durch sî beladen mit swaere,<br/>
und gedâhte ouch iesâ wider sich:<br/>
«ohî ohî! und vröuwe ich mich,<br/>
wie tuon ich ungetriuwe sô?<br/>
war umbe wirde ich iemer vrô<br/>
dekeine stunde und keine vrist,<br/>
die wîle er durch mich trûric ist,<br/>
der sîne vröude und sîn leben<br/>
durch mich ze triure hât gegeben?<br/>
wes mac ich mich gevröun âne in,<br/>
des triure und des vröude ich bin?<br/>
war umbe erlache ich iemer,<br/>
sît daz sîn herze niemer<br/>
dekein gemach gehaben kan,<br/>
mîn herze daz ensî dar an?<br/>
ern hât niht lebenes niuwan mîn.<br/>
solt ich âne in nu lebende sîn<br/>
vrô unde vröudebaere<br/>
und daz er trûric waere?<br/>
nune welle got der guote,<br/>
daz ich in mînem muote<br/>
iemer vröude âne in gehabe!»<br/>
hie mite brach sî die schellen abe<br/>
und lie die ketene dar an.<br/>
hie verlos ouch diu schelle van<br/>
al ir reht und al ir craft.<br/>
sine was nie mêre lûthaft<br/>
reht in ir tugende als ê.<br/>
man saget, daz si niemer mê<br/>
erlaschte noch zestôrte,<br/>
swie vil man si gehôrte,<br/>
dekeines herzen swaere.<br/>
daz was Îsôte unmaere,<br/>
sine wolte doch niht vrô sîn.<br/>
diu getriuwe staete senedaerin,<br/>
diu haete ir vröude unde ir leben<br/>
sene unde Tristande ergeben.<br/>
<h2>Die Verbannung</h2>
</p>
<p>
und wâren aber des hoves wol.<br/>
der hof was aber ir êren vol.<br/>
ir beider lobes enwart niemê.<br/>
si wâren aber heinlîch als ê<br/>
ir beider hêrren Marke.<br/>
ouch hâlen sî sich starke;<br/>
wan sô s'ir state under in zwein<br/>
niht wol mohten gehaben inein,<br/>
sô dûhte sî der wille guot,<br/>
der gelieben dicke sanfte tuot.<br/>
der trôst und der gedinge,<br/>
wie man daz vollebringe,<br/>
dar an daz herze danne lît,<br/>
daz gibet dem herzen alle zît<br/>
lebende lust und blüende craft.<br/>
diz ist diu rehte trûtschaft,<br/>
diz sint die besten sinne<br/>
an liebe und an der minne.<br/>
swâ man der tât niht haben müge,<br/>
dâ nâch als ez der minne tüge,<br/>
daz man ir gerne habe rât<br/>
und neme den willen vür die tât.<br/>
swâ der gewisse wille sî,<br/>
dâ ensî diu guote state bî,<br/>
man sol gelangen stillen<br/>
mit dem gewissen willen.<br/>
gespilen unde gesellen<br/>
die ensulen niemer gewellen,<br/>
daz in diu state widerseit,<br/>
oder sî wellent al ir leit.<br/>
sô man enmac, der danne wil,<br/>
daz ist ein harte unwaege spil.<br/>
sô man wol müge, sô welle:<br/>
daz ist guot spilgevelle,<br/>
dane lît niht herzeleides an.<br/>
die gespiln Îsôt und Tristan<br/>
sô sî der state niht mohten hân,<br/>
sô liezen sî die state gân<br/>
mit dem gemeinen willen hin.<br/>
der wille der sleich under in<br/>
lieplîchen unde suoze<br/>
in micheler unmuoze.<br/>
gemeine liebe, gemeiner muot<br/>
die dûhten sî süeze unde guot.<br/>
die gelieben die hâlen<br/>
ir liebe z'allen mâlen<br/>
vor dem hove und vor Marke<br/>
als verre und alse starke,<br/>
sô sî diu blinde liebe lie,<br/>
diu mit in beiden umbe gie.
</p>
<p>
Nu ist aber der minnen arcwân<br/>
und sîn sâme alsô vertân:<br/>
swâ sô er hin geworfen wirt,<br/>
daz er diu wurzelîn gebirt,<br/>
dâ ist er alsô vrühtic,<br/>
sô biric und sô zühtic,<br/>
die wîle er keine viuhte hât,<br/>
daz er dâ kûme zegât<br/>
und joch niemer mac zegân.<br/>
Der unmüezege arcwân<br/>
der begunde aber genôte<br/>
an Tristande unde Îsôte<br/>
sînen wuocher bern unde spil.<br/>
dâ was der viuhte gâr ze vil<br/>
der süezen gebaerde,<br/>
an der man die bewaerde<br/>
der minne z'allen zîten sach.<br/>
er haete vil wâr, der dâ sprach:<br/>
swie man es hüetende sî,<br/>
si sint doch gerne ein ander bî,<br/>
daz ouge bî dem herzen,<br/>
der vinger bî dem smerzen.<br/>
des herzen leitesterne<br/>
die schâchent vil gerne<br/>
dar, dar daz herze ist gewant.<br/>
ouch gât der vinger und diu hant<br/>
vil dicke und ze maneger zît<br/>
des endes, dâ der smerze lît.<br/>
als tâten die gelieben ie.<br/>
sine mohten noch enkunden nie<br/>
durch keine ir angest verlân,<br/>
sin bûweten den arcwân<br/>
mit manegem süezem blicke<br/>
vil ofte und alze dicke.<br/>
wan leider, alse ich iezuo las,<br/>
des herzen vriunt, daz ouge, was<br/>
gewendet nâch dem herzen ie,<br/>
diu hant ie nâch dem smerzen gie.<br/>
si begunden dicke under in zwein<br/>
ir ougen unde ir herze in ein<br/>
mit blicken sô verstricken,<br/>
daz sî sich ûz ir blicken<br/>
oft und ze manegen stunden<br/>
nie sô verrihten kunden,<br/>
Marke envünde ie dar inne<br/>
den balsemen der minne.<br/>
durch daz er nam ir allez war.<br/>
sîn ouge daz stuont allez dar.<br/>
er sach vil dicke tougen<br/>
die wârheit in ir ougen<br/>
und anders aber an nihte<br/>
niwan an ir gesihte.<br/>
daz was sô rehte minneclîch,<br/>
sô süeze und alsô senerîch,<br/>
daz ez im an sîn herze gie<br/>
und solhen zorn dâ von gevie,<br/>
solhen nît und solhen haz,<br/>
daz er diz unde daz,<br/>
zwîvel unde arcwân<br/>
allez z'einer hant lie gân.<br/>
im haete leit unde zorn<br/>
sinne unde mâze verlorn.<br/>
ez was sîner sinne ein tôt,<br/>
daz sîn herzeliep Îsôt<br/>
ieman solte meinen<br/>
mit triuwen wan in einen.<br/>
wan ime was ie genôte<br/>
niht dinges vor Îsôte<br/>
und was ie dar an staete.<br/>
swaz zornes er haete,<br/>
sô was im ie sîn liebez wîp<br/>
liep unde lieber dan sîn lîp.<br/>
swie liep s'im aber waere,<br/>
doch brâhte in disiu swaere<br/>
und diz vil tobelîche leit<br/>
in alsô grôze tobeheit,<br/>
daz er sich es gâr bewac<br/>
und niwan an sîme zorne lac.<br/>
ern haete niht gegeben ein hâr,<br/>
waere ez gelogen oder wâr.
</p>
<p>
In disem blinden leide<br/>
besande er si beide<br/>
vür den hof in den palas,<br/>
dâ al daz hovegesinde was.<br/>
z'Îsôte er offenlîche sprach,<br/>
daz al der hof hôrte unde sach:<br/>
«mîn vrouwe Îsôt von Îrlant,<br/>
liut unde lande ist wol erkant,<br/>
wie sêre ir g'arcwaenet sît<br/>
nu lange und vor maneger zît<br/>
mit mînem neven Tristande.<br/>
nu hân ich maneger hande<br/>
lâge unde list ûf iuch geleit,<br/>
ob ir iuch dirre tumpheit<br/>
durch mich woltet mâzen.<br/>
nun wellet ir'z niht lâzen.<br/>
ine bin niht ein sô tumber man,<br/>
ine wizze und sehe iu daz wol an<br/>
offenlîche und tougen,<br/>
iuwer herze und iuwer ougen<br/>
daz diu sint z'allen stunden<br/>
ûf mînen neven gebunden.<br/>
dem bietet unde erzeiget ir<br/>
süezer gebaerde danne mir.<br/>
bî der gebaerde erkenne ich mich,<br/>
daz er iu lieber ist dan ich.<br/>
swaz ich mir huote genime<br/>
beidiu hin z'iu und hin ze ime,<br/>
dazn mac ze keinen staten gestân.<br/>
ez ist allez umbe niht getân,<br/>
swie vil ich es getrîbe.<br/>
ich hân iuch an dem lîbe<br/>
sô dicke gesundert,<br/>
daz mich es iemer wundert,<br/>
daz ir sô lange und alle zît<br/>
des herzen sô gemeine sît.<br/>
iuwer süeze blicke<br/>
hân ich gescheiden dicke<br/>
und enkan doch an iu beiden<br/>
der liebe niht gescheiden<br/>
und hân iu des ze vil vertragen.<br/>
Nu wil ich iu daz ende sagen.<br/>
ine wil diz laster und diz leit,<br/>
daz ir mir habet ûf geleit,<br/>
mit solhen arbeiten<br/>
mit iu nimêre leiten.<br/>
ine lîde dirre unêre<br/>
nâch dirre zît nimêre.<br/>
ouch enwil ich mich durch dise geschiht<br/>
an iu sô sêre rechen niht,<br/>
als ich von rehte solte,<br/>
ob ich mich rechen wolte.<br/>
neve Tristan, mîn vrouwe Îsôt:<br/>
daz ich iu beiden den tôt<br/>
oder iht herzeleides tuo,<br/>
dâ sît ir mir ze liep zuo,<br/>
des ich doch vil ungerne gihe.<br/>
sît ich nu an iu beiden sihe,<br/>
daz ir ein ander alle zît<br/>
wider allem mînem willen sît<br/>
lieber dan ich iu beiden sî,<br/>
sô weset ouch beide ein ander bî,<br/>
als iu ze muote gestê.<br/>
durch mîne vorhte lât nimê.<br/>
sît iuwer liebe sô grôz ist,<br/>
sone wil ich iuch nâch dirre vrist<br/>
beswaeren noch betwingen<br/>
an keinen iuwern dingen.<br/>
nemet ein ander an die hant<br/>
und rûmet mir hof unde lant.<br/>
sol mir leit von iu geschehen,<br/>
daz enwil ich hoeren noch sehen.<br/>
diu gemeinde under uns drîn<br/>
diu enmac niht langer gesîn.<br/>
ich wil iuch zwei derbî lân,<br/>
ich eine wil dervon gân,<br/>
swie ich mich dervon geloese.<br/>
disiu gemeinde ist boese.<br/>
ich wil ir gerne haben rât.<br/>
der künec der wizzentlîche hât<br/>
an minnen cumpanîe,<br/>
deist michel dorperîe.<br/>
vart ir beidiu gote ergeben,<br/>
leitet liebe unde leben,<br/>
als iu ze muote gestê.<br/>
dirre cumpanîe wirt niemê!»
</p>
<p>
Nu diz ergie und diz geschach,<br/>
reht alse ez Marke vor gesprach.<br/>
Tristan und sîn vrouwe Îsôt<br/>
si nigen mit maezlîcher nôt,<br/>
mit küelem herzeleide<br/>
dem künege ir hêrren beide,<br/>
dâ nâch der massenîe.<br/>
diu getriuwe cumpanîe<br/>
bîhanden sî sich viengen,<br/>
ûf den hof sî giengen.<br/>
Brangaenen ir gesellîn<br/>
die hiezen sî gesunde sîn<br/>
und bâten si, daz sî belibe<br/>
und dâ ze hove die zît vertribe,<br/>
biz s'aber von in vernaeme,<br/>
wie in zwein ir dinc kaeme.<br/>
daz bevulhen s'ir vil starke.<br/>
Tristan nam zweinzic marke<br/>
von Îsolde golde<br/>
im selben unde Îsolde<br/>
z'ir nôtdürfte und z'ir lîpnar.<br/>
dar zuo sô brâhte man im dar,<br/>
des er zer verte haete gert:<br/>
sîne harphen und sîn swert,<br/>
sîn pirsarmbrust und sîn horn.<br/>
dâ zuo sô haete er ime erkorn<br/>
ûz sînen bracken einen<br/>
beidiu schoenen unde cleinen<br/>
und was der Hiudan genant.<br/>
den nam er selbe an sîne hant.<br/>
sîn gesinde bat er got bewarn<br/>
und hiez si wider ze lande varn<br/>
an sînen vater Rûâlen<br/>
wan eine Curvenâlen,<br/>
den behabete er an sîner schar.<br/>
dem bôt er ouch die harphen dar.<br/>
daz armbrust er selbe nam,<br/>
daz horn unde den hunt alsam,<br/>
Hiudanen, niht Petitcreiu.<br/>
sus riten sî dan von hove si driu.
</p>
<p>
Brangaene diu reine<br/>
diu beleip alterseine<br/>
mit jâmer und mit triure.<br/>
diu trûrege âventiure<br/>
und daz vil leide scheiden<br/>
von ir gevriunden beiden<br/>
daz gieng ir sô mit smerzen<br/>
und alsô gâr ze herzen,<br/>
daz ez ein michel wunder was,<br/>
daz sî vor leide genas.<br/>
ouch schieden jeniu beide<br/>
von ir mit manegem leide,<br/>
wan daz si sî dâ durch den list<br/>
eine kurzlîche vrist<br/>
tweln unde belîben hiezen<br/>
und sî bî Marke liezen,<br/>
daz sî die suone von in zwein<br/>
wider Marken aber trüege in ein.<br/>
<h2>Die Minnegrotte</h2>
</p>
<p>
allez gegen der wilde hin<br/>
über walt und über heide<br/>
vil nâch zwô tageweide.<br/>
dâ wiste Tristan lange ê wol<br/>
in einem wilden berge ein hol,<br/>
daz haete er z'einen stunden<br/>
von âventiure vunden.<br/>
dô was er dâ geriten jagen<br/>
und haete in sîn wec dar getragen.<br/>
daz selbe hol was wîlent ê<br/>
under der heidenischen ê<br/>
vor Corinêis jâren,<br/>
dô risen dâ hêrren wâren,<br/>
gehouwen in den wilden berc.<br/>
dar inne haeten s'ir geberc,<br/>
so s'ir heinlîche wolten hân<br/>
und mit minnen umbe gân.<br/>
und swâ der einez vunden wart,<br/>
daz was mit êre bespart<br/>
und was der Minnen benant:<br/>
la fossiure a la gent amant,<br/>
daz kiut: der minnenden hol.<br/>
der name gehal dem dinge ouch wol.<br/>
ouch saget uns diz maere,<br/>
diu fossiure waere<br/>
sinewel, wît, hôch und ûfreht,<br/>
snêwîz, alumbe eben unde sleht.<br/>
daz gewelbe daz was obene<br/>
geslozzen wol ze lobene.<br/>
oben ûf dem slôze ein crône,<br/>
diu was vil harte schône<br/>
mit gesmîde gezieret,<br/>
mit gimmen wol gewieret<br/>
und unden was der esterîch<br/>
glat unde lûter unde rîch,<br/>
von grüenem marmel alse gras.<br/>
ein bette in mitten inne was<br/>
gesniten schône und reine<br/>
ûz cristallînem steine<br/>
hôch unde wît, wol ûf erhaben,<br/>
alumbe ergraben mit buochstaben,<br/>
und seiten ouch die maere,<br/>
daz ez bemeinet waere<br/>
der gottinne Minne.<br/>
zer fossiure oben inne<br/>
dâ wâren cleiniu vensterlîn<br/>
durch daz lieht gehouwen în,<br/>
diu lûhten dâ unde hie.<br/>
dâ man ûz und in gie,<br/>
dâ gienc ein tür êrîniu vür.<br/>
und ûzen stuonden obe der tür<br/>
esterîcher linden drî<br/>
und obene keiniu mê derbî.<br/>
aber umbe und umbe hin ze tal<br/>
dâ stuonden boume âne zal,<br/>
die dem berge mit ir blate<br/>
und mit ir esten bâren schate.<br/>
und einhalp was ein pleine,<br/>
dâ vlôz ein fonteine,<br/>
ein vrischer küeler brunne,<br/>
durchlûter als diu sunne.<br/>
dâ stuonden ouch drî linden obe,<br/>
schoene und ze lobelîchem lobe,<br/>
die schirmeten den brunnen<br/>
vor regene und vor sunnen.<br/>
liehte bluomen, grüene gras,<br/>
mit den diu pleine erliuhtet was,<br/>
diu criegeten vil suoze in ein.<br/>
ietwederez daz schein<br/>
daz ander an inwiderstrit.<br/>
ouch vant man dâ ze sîner zît<br/>
daz schoene vogelgedoene.<br/>
daz gedoene was sô schoene<br/>
und schoener dâ dan anderswâ.<br/>
ouge und ôre haeten dâ<br/>
weide unde wunne beide.<br/>
daz ouge sîne weide,<br/>
daz ôre sîne wunne.<br/>
dâ was schate unde sunne,<br/>
der luft und die winde<br/>
senfte unde linde.<br/>
von disem berge und disem hol<br/>
sô was ein tageweide wol<br/>
velse âne gevilde<br/>
und wüeste unde wilde.<br/>
dar enwas dekein gelegenheit<br/>
an wegen noch stîgen hin geleit.<br/>
doch enwas daz ungeverte<br/>
des endes nie sô herte,<br/>
Tristan enkêrte dar în,<br/>
er und sîn trûtgesellîn,<br/>
und nâmen ir herberge<br/>
in dem velse und in dem berge.
</p>
<p>
Nu daz si sich geliezen nider,<br/>
sie sanden Curvenâlen wider,<br/>
daz er in den hof jaehe<br/>
und swâ es nôt geschaehe,<br/>
daz Tristan und diu schoene Îsôt<br/>
mit jâmer und mit maneger nôt<br/>
hin wider z'Îrlande waeren,<br/>
ir unschulde offenbaeren<br/>
wider liut und wider lant.<br/>
und daz er sich ouch al zehant<br/>
da ze hove nider lieze,<br/>
swie in Brangaene hieze,<br/>
und mit durnehtekeite<br/>
der durnehtigen seite,<br/>
ir beider vriundinne,<br/>
ir vriuntschaft unde ir minne.<br/>
und ervüere ouch, waz der maere<br/>
umb Markes willen waere.<br/>
ob er dekeinen argen rât<br/>
dekeiner arclîchen tât<br/>
ûf ir leben leite,<br/>
daz er in iesâ seite<br/>
und daz er ouch genôte<br/>
Tristanden unde Îsôte<br/>
in sîne trahte naeme<br/>
und ie dar wider kaeme<br/>
mit sô getânen maeren,<br/>
diu rât ze muote baeren,<br/>
ie z'einem mâle in zweinzec tagen.<br/>
waz mac ich iu nu mê gesagen?<br/>
er leiste, daz man ime gebôt.<br/>
hie mite was Tristan unde Îsôt<br/>
in ein gezogen ze hûse<br/>
in dirre wilden clûse.
</p>
<p>
Genuoge nimet hier under<br/>
virwitze unde wunder<br/>
und habent mit vrâge grôze nôt,<br/>
wie sich Tristan unde Îsôt,<br/>
die zwêne geverten<br/>
in dirre wüeste ernerten.<br/>
des wil ich sî berihten,<br/>
ir virwitze beslihten.<br/>
si sâhen beide ein ander an,<br/>
dâ generten si sich van.<br/>
der wuocher, den daz ouge bar,<br/>
daz was ir zweier lîpnar.<br/>
si enâzen niht dar inne<br/>
wan muot unde minne.<br/>
diu geliebe massenîe<br/>
diu was ir mangerîe<br/>
in maezlîchen sorgen.<br/>
si truogen verborgen<br/>
innerthalp der waete<br/>
daz beste lîpgeraete,<br/>
daz man zer werlde gehaben kan.<br/>
daz truoc sich in vergebene an<br/>
und ie vrisch unde niuwe:<br/>
daz was diu reine triuwe;<br/>
diu gebalsemete minne,<br/>
diu lîbe unde sinne<br/>
als inneclîche sanfte tuot,<br/>
diu herze vuoret unde muot.<br/>
diu was ir bestiu lîpnar.<br/>
deiswâr si nâmen selten war<br/>
dekeiner spîse niuwan der,<br/>
von der daz herze sîne ger,<br/>
daz ouge sîne wunne nam<br/>
und ouch dem lîbe rehte kam.<br/>
hie mite sô haeten sî genuoc.<br/>
in streich diu liebe, ir erbepfluoc,<br/>
niwan an iegelîchem trite<br/>
und z'iegelîchen stunden mite<br/>
und gab in alles des den rât,<br/>
des man ze wunschlebene hât.<br/>
ouch muote sî daz cleine,<br/>
daz s'in der wüeste als eine<br/>
und âne liute solten sîn.<br/>
nu wes bedorften s'ouch dar în<br/>
oder waz solt ieman zuo z'in dar?<br/>
si haeten eine gerade schar:<br/>
dane was niuwan ein und ein.<br/>
haeten s'ieman zuo z'in zwein<br/>
an die geraden schar gelesen,<br/>
sô waere ir ungerade gewesen<br/>
und waeren mit dem ungeraden<br/>
sêre überlestet und überladen.<br/>
ir zweier geselleschaft<br/>
diu was in zwein sô herehaft,<br/>
daz der saelige Artûs<br/>
nie in dekeinem sînem hûs<br/>
sô grôze hôhgezît gewan,<br/>
dâ mêre ir lîbe lustes van<br/>
und wunne waere enstanden.<br/>
man haete in allen landen<br/>
dekeine vröude vunden,<br/>
die sî zwei zuo den stunden<br/>
wolten haben gekouft dar în<br/>
umbe ein glesîn vingerlîn.<br/>
swaz ieman kunde ertrahten,<br/>
ze wunschlebene gahten<br/>
in allen landen anderswâ,<br/>
daz haeten s'allez bî in dâ.<br/>
sine haeten umbe ein bezzer leben<br/>
niht eine bône gegeben<br/>
wan eine umbe ir êre.<br/>
waz solte in ouch dâ mêre?<br/>
si haeten hof, si haeten rât,<br/>
dar an diu vröude elliu stât:<br/>
ir staetez ingesinde<br/>
daz was diu grüene linde,<br/>
der schate und diu sunne,<br/>
diu riviere unde der brunne,<br/>
bluomen, gras, loup unde bluot,<br/>
daz in den ougen sanfte tuot.<br/>
ir dienest was der vogele schal:<br/>
diu cleine reine nahtegal,<br/>
diu troschel unde daz merlîn<br/>
und ander waltvogelîn.<br/>
diu zîse und der galander<br/>
die dienden wider ein ander<br/>
inwette unde inwiderstrît.<br/>
diz gesinde diende z'aller zît<br/>
ir ôren unde ir sinne.<br/>
ir hôhzît was diu minne,<br/>
ir vröuden übergulde,<br/>
diu brâhte in durch ir hulde<br/>
des tages ze tûsent stunden<br/>
Artûses tavelrunden<br/>
und alle ir massenîe dar.<br/>
waz solte in bezzer lîpnar<br/>
ze muote oder ze lîbe?<br/>
dâ was doch man bî wîbe,<br/>
sô was ouch wîp bî manne:<br/>
wes bedorften si danne?<br/>
si haeten daz si solten,<br/>
und wâren dâ si wolten.
</p>
<p>
Nu trîbent aber genuoge<br/>
ir maere und ir unvuoge,<br/>
des ich doch niht gevolgen wil:<br/>
si jehent, ze sus getânem spil<br/>
dâ gehoere ouch ander spîse zuo.<br/>
da enweiz ich rehte, weder ez tuo.<br/>
es dunket mich genuoc hier an.<br/>
ist aber anders ieman,<br/>
der bezzeren lîprât<br/>
an disem lebene erkunnet hât,<br/>
der jehe, als erz erkenne.<br/>
ich treib ouch eteswenne<br/>
alsus getâne lebesite.<br/>
dô dûhte es mich genuoc dermite.
</p>
<p>
Nune sol iuch niht verdriezen,<br/>
ir enlât iu daz entsliezen,<br/>
durch welher slahte meine<br/>
diu fossiure in dem steine<br/>
betihtet waere, als si was.<br/>
si was, als ich iezuo dâ las,<br/>
sinewel, wît, hôch und ûfreht,<br/>
snêwîz, alumbe eben unde sleht.<br/>
diu sinewelle binnen<br/>
daz ist einvalte an minnen.<br/>
einvalte zimet der minne wol,<br/>
diu âne winkel wesen sol.<br/>
der winkel, der an minnen ist,<br/>
daz ist âkust unde list.<br/>
diu wîte deist der minnen craft,<br/>
wan ir craft ist unendehaft.<br/>
diu hoehe deist der hôhe muot,<br/>
der sich ûf in diu wolken tuot.<br/>
dem ist ouch nihtes ze vil,<br/>
die wîle er sich gehaben wil<br/>
hin ûf, dâ sich der tugende gôz<br/>
ze samene welbet an ein slôz.<br/>
so gevaelet ouch daz niemer,<br/>
die tugende dien sîn iemer<br/>
gesteinet unde gewieret,<br/>
mit lobe alsô gezieret,<br/>
daz wir, die nidere sîn gemuot,<br/>
der muot sich allez nider tuot<br/>
und an dem esterîche swebet,<br/>
der weder swebet noch enclebet:<br/>
wir kapfen allez wider berc<br/>
und schouwen oben an daz werc,<br/>
daz an ir tugenden dâ stât,<br/>
daz von ir lobe her nider gât,<br/>
die ob uns in den wolken swebent<br/>
und uns ir schîn her nider gebent:<br/>
die kapfe wir ze wunder an.<br/>
hie wahsent uns die vedern van,<br/>
von den der muot in vlücke wirt,<br/>
vliegende lob nâch tugenden birt.<br/>
Diu want was wîz, eben unde sleht.<br/>
daz ist der durnehte reht:<br/>
der wîze und ir einbaere schîn<br/>
dern sol niht missemâlet sîn.<br/>
an ir sol ouch kein arcwân<br/>
weder bühel noch gruobe hân.<br/>
der marmelîne esterîch<br/>
der ist der staete gelîch<br/>
an der grüene und an der veste.<br/>
diu meine ist ime diu beste<br/>
von varwe und von slehte.<br/>
diu staete sol ze rehte<br/>
ingrüene sîn reht alse gras,<br/>
glat unde lûter alse glas.<br/>
Daz bette inmitten inne<br/>
der cristallînen minne,<br/>
daz was vil rehte ir namen benant.<br/>
er haete ir reht vil rehte erkant,<br/>
der ir die cristallen sneit<br/>
z'ir legere und z'ir gelegenheit.<br/>
diu minne sol ouch cristallîn,<br/>
durchsihtic und durchlûter sîn.
</p>
<p>
Innen an der êrînen tür<br/>
dâ giengen zwêne rigele vür.<br/>
ein valle was ouch innen<br/>
mit kündeclîchen sinnen<br/>
hin ûz geleitet durch die want,<br/>
aldâ s'ouch Tristan dâ vant.<br/>
die meisterte ein heftelîn,<br/>
daz gie von ûzen dar în<br/>
und leite si dar unde dan.<br/>
noch slôz noch slüzzel was dar an<br/>
und wil iu sagen umbe waz.<br/>
dane was niht slôzes umbe daz:<br/>
swaz man gerüstes vür die tür<br/>
(ich meine ûzerhalp dervür)<br/>
ze rûme oder ze slôze leit,<br/>
daz tiutet allez valscheit.<br/>
wan swer zer Minnen tür în gât,<br/>
den man von innen niht în lât,<br/>
daz enist der minnen niht gezalt,<br/>
wan daz ist valsch oder gewalt.<br/>
durch daz ist dâ der Minnen tor,<br/>
diu êrîne tür vor,<br/>
die nieman kan gewinnen,<br/>
ern gewinne sî mit minnen.<br/>
ouch ist si durch daz êrîn,<br/>
daz kein gerüste müge gesîn<br/>
weder von gewalte noch von craft,<br/>
von liste noch von meisterschaft,<br/>
von valscheite noch von lüge,<br/>
dâ mite man sî verscherten müge.<br/>
und innen ietweder rigel,<br/>
ietweder minnen insigel<br/>
daz was zem andern gewant<br/>
ietwederhalben an der want.<br/>
und was der einez cêderîn,<br/>
daz ander helfenbeinîn.<br/>
nu vernemet die tiute ir bêder:<br/>
daz eine insigel der cêder<br/>
daz meinet an der minne<br/>
die wîsheit und die sinne;<br/>
daz von dem helfenbeine<br/>
die kiusche und die reine.<br/>
mit disen zwein insigelen,<br/>
mit disen reinen rigelen<br/>
sô ist der Minnen hûs bewart,<br/>
valsch unde gewalte vor bespart.<br/>
Daz tougenlîche heftelîn,<br/>
daz von ûzen hin în<br/>
zer vallen was geleitet hin,<br/>
daz was ein spinele von zin.<br/>
diu valle was von golde,<br/>
als sî ze rehte solde:<br/>
valle unde haft, diz unde daz,<br/>
diu enmohten beidiu niemer baz<br/>
an ir eigenschaft sîn brâht.<br/>
daz zin daz ist diu guote andâht<br/>
ze tougenlîchem dinge.<br/>
daz golt daz ist diu linge.<br/>
zin unde golt sint wol hier an.<br/>
sîn andâht mag ein ieclîch man<br/>
nâch sînem willen leiten,<br/>
smalen oder breiten,<br/>
kürzen oder lengen,<br/>
vrîen oder twengen<br/>
sus oder sô, her oder hin<br/>
mit lîhter arbeit alse zin<br/>
und ist dâ lützel schaden an.<br/>
swer aber mit rehter güete kan<br/>
ze minnen wesen gedanchaft,<br/>
den treit binamen dirre haft<br/>
von zine, dem swachen dinge,<br/>
ze guldîner linge<br/>
und ze lieber âventiure.
</p>
<p>
Obene in die fossiure<br/>
dâ wâren niwan driu vensterlîn<br/>
schône unde tougenlîchen în<br/>
gehouwen durch den ganzen stein,<br/>
dâ diu sunne hin în schein.<br/>
der einez ist diu güete,<br/>
daz ander diemüete,<br/>
daz dritte zuht. ze disen drîn<br/>
dâ lachet in der süeze schîn,<br/>
diu saelige gleste,<br/>
êre, aller liehte beste<br/>
und erliuhtet die fossiure<br/>
werltlîcher âventiure.<br/>
ouch hât ez guote meine,<br/>
daz diu fossiure als eine<br/>
in dirre wüesten wilde lac,<br/>
daz man dem wol gelîchen mac,<br/>
daz minne und ir gelegenheit<br/>
niht ûf die strâze sint geleit<br/>
noch an dekein gevilde:<br/>
si lôschet in der wilde,<br/>
z'ir clûse ist daz geverte<br/>
arbeitsam unde herte.<br/>
die berge ligent dar umbe<br/>
in maneger swaeren crumbe<br/>
verirret hin unde wider.<br/>
die stîge sint ûf unde nider<br/>
uns marteraeren allen<br/>
mit velsen sô vervallen.<br/>
wir engân dem pfade vil rehte mite,<br/>
verstôze wir an eime trite,<br/>
wir enkomen niemer mêre<br/>
ze guoter widerkêre.<br/>
swer aber sô saelic mac gesîn,<br/>
daz er zer wilde kumet hin în,<br/>
der selbe hât sîn arbeit<br/>
vil saeleclîchen an geleit.<br/>
der vindet dâ des herzen spil.<br/>
swaz sô daz ôre hoeren wil<br/>
und swaz dem ougen lieben sol,<br/>
des alles ist diu wilde vol.<br/>
sô waere er ungern anderswâ.
</p>
<p>
Diz weiz ich wol, wan ich was dâ.<br/>
ich hân ouch in der wilde<br/>
dem vogele unde dem wilde,<br/>
dem hirze unde dem tiere<br/>
über manege waltriviere<br/>
gevolget unde nâch gezogen<br/>
und aber die stunde alsô betrogen,<br/>
daz ich den bast noch nie gesach.<br/>
mîn arbeit und mîn ungemach<br/>
daz was âne âventiure:<br/>
ich vant an der fossiure<br/>
den haft und sach die vallen.<br/>
ich bin ze der cristallen<br/>
ouch under stunden geweten.<br/>
ich hân den reien getreten<br/>
dicke dar und ofte dan.<br/>
ine geruowet aber nie dar an.<br/>
und aber den esterîch dâ bî,<br/>
swie herte marmelîn er sî,<br/>
den hân ich sô mit triten zebert:<br/>
haet in diu grüene niht ernert,<br/>
an der sîn meistiu tugent lît,<br/>
von der er wahset alle zît,<br/>
man spurte wol dar inne<br/>
diu wâren spor der minne.<br/>
ouch hân ich an die liehten want<br/>
mîner ougen weide vil gewant<br/>
und hân mich oben an daz gôz,<br/>
an daz gewelbe und an daz slôz<br/>
mit blicken vil gevlizzen,<br/>
mîner ougen vil verslizzen<br/>
an der gezierde dar obe,<br/>
diu sô gestirnet ist mit lobe.<br/>
diu sunnebernde vensterlîn,<br/>
diu habent mir in daz herze mîn<br/>
ir gleste dicke gesant.<br/>
ich hân die fossiure erkant<br/>
sît mînen eilif jâren ie<br/>
und enkam ze Curnewâle nie.
</p>
<p>
Diu getriuwe massenîe,<br/>
Tristan und sîn amîe<br/>
si haeten in der wilde<br/>
ze walde und ze gevilde<br/>
ir muoze und ir unmuoze<br/>
besetzet harte suoze.<br/>
si wâren z'allen zîten<br/>
ein ander an der sîten.<br/>
des morgens in dem touwe<br/>
sô slîchen sî zer ouwe,<br/>
dâ beide bluomen unde gras<br/>
mit dem touwe erküelet was.<br/>
diu küele prâerîe<br/>
was danne ir banekîe.<br/>
dâ giengen si her unde hin<br/>
ir maere sagende under in<br/>
und loseten mit dem gange<br/>
dem süezen vogelsange.<br/>
sô danne nâmen s'ainen swanc,<br/>
hin dâ der küele brunne clanc,<br/>
und loseten sînem clange,<br/>
sînem sliche und sînem gange.<br/>
dâ er hin ûf die plaine gie,<br/>
dâ gesâzen sî durch ruowen ie,<br/>
dâ loseten sî dem duzze<br/>
und warteten dem vluzze<br/>
und was daz aber ir wunne.<br/>
Als aber diu liehte sunne<br/>
ûf begunde stîgen,<br/>
diu hitze nider sîgen,<br/>
sô giengen sî zer linden<br/>
nâch den linden winden,<br/>
diu bar in aber danne lust<br/>
ûzen und innerthalp der brust.<br/>
si ervröuweten ouge unde sin:<br/>
diu süeze linde süezet in<br/>
luft unde schate mit ir blate.<br/>
die winde wâren von ir schate<br/>
süeze, linde, küele.<br/>
der linden gestüele<br/>
daz was von bluomen und von grase<br/>
der baz gemâlete wase,<br/>
den ie linde gewan.<br/>
dâ sâzen si z'ein ander an<br/>
die getriuwen senedaere<br/>
und triben ir senemaere<br/>
von den, die vor ir jâren<br/>
von sene verdorben wâren.<br/>
si beredeten unde besageten,<br/>
si betrûreten unde beclageten,<br/>
daz Villîse von Trâze,<br/>
daz der armen Canâze<br/>
in der minnen namen geschach;<br/>
daz Biblîse ir herze brach<br/>
durch ir bruoder minne.<br/>
daz ez der küniginne<br/>
von Tîre und von Sidône,<br/>
der seneden Didône<br/>
durch sene sô jaemerlîche ergie.<br/>
mit solhen maeren wâren s'ie<br/>
unmüezic eteswenne.
</p>
<p>
So s'aber der maere denne<br/>
vergezzen wolten under in,<br/>
sô slichen s'in ir clûse hin<br/>
und nâmen aber ze handen,<br/>
dar an s'ir lust erkanden,<br/>
und liezen danne clingen<br/>
ir harphen unde ir singen<br/>
senelîchen unde suoze.<br/>
si wehselten unmuoze<br/>
mit handen und mit zungen.<br/>
si harpheten, si sungen<br/>
leiche unde noten der minne.<br/>
si wandelten dar inne<br/>
ir wunnenspil, swie sî gezam.<br/>
sweder ir die harphen genam,<br/>
sô was des anderen site,<br/>
daz ez diu notelîn dermite<br/>
suoze unde senelîche sanc.<br/>
ouch lûtete ietweder clanc<br/>
der harphen unde der zungen,<br/>
so s'in ein ander clungen,<br/>
sô suoze dar inne,<br/>
als ez der süezen Minne<br/>
wol z'einer clûse wart benant:<br/>
la fossiure a la gent amant.<br/>
swaz aber von der fossiure<br/>
von alter âventiure<br/>
vor hin ie was bemaeret,<br/>
daz wart an in bewaeret.<br/>
diu wâre wirtinne<br/>
diu haete sich dar inne<br/>
alrêrste an ir spil verlân.<br/>
swaz ê dar inne ie wart getân<br/>
von kurzewîle oder von spil,<br/>
dazn lief niht ze disem zil.<br/>
ezn was niht von meine<br/>
sô lûter noch sô reine,<br/>
als ir spil was under in.<br/>
si triben der minne ir stunde hin<br/>
sô wol sô nie gelieben baz.<br/>
sine tâten niht wan allez daz,<br/>
dâ si daz herze zuo getruoc.<br/>
Der kurzewîle was genuoc,<br/>
der s'in dem tage begunden.<br/>
si riten under stunden,<br/>
sô si des geluste,<br/>
mit dem armbruste<br/>
pirsen in die wilde<br/>
nâch vogelen und nâch wilde<br/>
unde ouch z'eteslîchen tagen<br/>
nâch dem rôten wilde jagen<br/>
mit Hiudane ir hunde,<br/>
der dannoch niene kunde<br/>
unlûtes loufen sus noch sô.<br/>
in haete Tristan aber dô<br/>
gelêret harte schiere<br/>
nâch dem hirze und nâch dem tiere,<br/>
nâch aller slahte wilde<br/>
durch walt und durch gevilde<br/>
ze wunsche loufen ûf der vart,<br/>
sô daz er niemer lût wart.<br/>
mit dem vertriben si manegen tac,<br/>
niht durch dekeinen den bejac,<br/>
der an solhen dingen lît,<br/>
niuwan durch die kurzen zît,<br/>
die man hie mite haben sol.<br/>
si üebeten, daz weiz ich wol,<br/>
den bracken unde daz armbrust<br/>
mê durch ir herzen gelust<br/>
und durch ir banekîe<br/>
danne durch mangerîe.<br/>
ir geschepfede unde ir pflege<br/>
was alle zît und alle wege<br/>
niht anders wan des sî gezam<br/>
und in ze muote rehte kam.<br/>
<h2>Entdeckung und Versöhnung</h2>
</p>
<p>
im begunde muot unde lîp<br/>
von tage ze tage swaeren,<br/>
êre unde guot unmaeren.<br/>
sus gereit er in den selben tagen<br/>
in disen selben walt jagen<br/>
und mê durch sîne triure<br/>
dan durch kein âventiure.<br/>
nu sî zem walde kâmen,<br/>
die jegere ir hunde nâmen<br/>
und vunden eine trünne stân.<br/>
dâ begunden s'in ze ruore lân.<br/>
und an der selben stunde<br/>
so geschieden die hunde<br/>
einen vremeden hirz hin dane,<br/>
der was reht alse ein ors gemane,<br/>
starc unde michel unde blanc,<br/>
daz gehürne cleine unde unlanc,<br/>
vil kûme wider entworfen,<br/>
als er ez hin geworfen<br/>
haet in unlanger zîte.<br/>
den jageten si ze strîte<br/>
und mit gewalte under in<br/>
unz vaste vür den âbent hin.<br/>
dô verstiezen s'an der vart,<br/>
alsô daz in der hirz entwart<br/>
und sîne vluht hin wider genam,<br/>
von dannen er ouch dar kam,<br/>
hin dâ diu fossiure was.<br/>
al dar gevlôh er unde genas.<br/>
nu muote Marken sêre,<br/>
die jegere michel mêre,<br/>
daz in zem hirze alsô geschach,<br/>
dô man in alse vremeden sach<br/>
beide an der varwe und an der mane.<br/>
si haeten alle unmuot davane.<br/>
hie mite lâsen s'ir hunde wider<br/>
und liezen sich die naht dâ nider,<br/>
wan in was allen ruowe nôt.<br/>
nu haete ouch Tristan unde Îsôt<br/>
den tac allen wol vernomen<br/>
den schal, der in den walt was komen<br/>
von gehürne und ouch von hunden<br/>
und dâhten an den stunden,<br/>
daz ez niuwan Marke waere.<br/>
des wart ir herze swaere.<br/>
ir beider angest was iesâ,<br/>
si waeren ime vermaeret dâ.
</p>
<p>
Des anderen tages vruo<br/>
nu vuor der jegermeister zuo,<br/>
ê danne er kür daz morgenrôt.<br/>
sînen undertânen er gebôt,<br/>
daz si dâ wol betageten<br/>
und danne nâch im jageten.<br/>
an ein leitseil er nam<br/>
einen bracken, der im rehte kam,<br/>
und brâhte den reht ûf die vart.<br/>
der leite in allez hinewart<br/>
über manic ungeverte,<br/>
über velse und über herte,<br/>
über dürre und über gras,<br/>
dâ ime der hirz des nahtes was<br/>
gestrichen unde gevlohen vor.<br/>
dem volgete er reht ûf dem spor,<br/>
biz daz diu enge ein ende nam<br/>
und diu sunne wol ûf kam.<br/>
dô was er zer fontaine<br/>
ûf Tristandes plaine.
</p>
<p>
Des selben morgens was Tristan<br/>
und sîn gespil geslichen dan<br/>
bihanden gevangen<br/>
und kâmen hin gegangen<br/>
vil vruo und in dem touwe<br/>
ûf die gebluoten ouwe<br/>
und ûf daz wunneclîche tal.<br/>
galander unde nahtegal<br/>
die begunden organieren,<br/>
ir gesinde salûieren.<br/>
si gruozten ie genôte<br/>
Tristanden unde Îsôte.<br/>
diu wilden waltvogelîn<br/>
hiezen si willekomen sîn<br/>
vil suoze in ir latîne.<br/>
mangem süezem vogelîne<br/>
dem wâren sî dâ willekomen.<br/>
si haeten sich alle an genomen<br/>
eine wunneclîche unmuoze<br/>
den gelieben zwein ze gruoze:<br/>
si sungen von dem rîse<br/>
ir wunne bernde wîse<br/>
in maneger anderunge.<br/>
dâ was manc süeziu zunge,<br/>
diu dâ schantoit und discantoit<br/>
ir schanzûne und ir refloit<br/>
den gelieben z'einer wunne.<br/>
si enpfie der küele brunne,<br/>
der gegen ir ougen schône enspranc<br/>
und schôner in ir ôren clanc<br/>
und rûnende allez gegen in gie<br/>
und si mit sîner rûne enpfie.<br/>
er rûnete suoze<br/>
den gelieben ze gruoze.<br/>
si gruozten ouch die linden<br/>
mit ir vil süezen winden.<br/>
die vröuten s'ûze und innen<br/>
an ôren unde an sinnen.<br/>
der boume flôrîe,<br/>
diu liehte prâerîe,<br/>
die bluomen, daz ingrüene gras<br/>
und allez daz dâ blüende was,<br/>
daz lachete allez gegen in.<br/>
ouch gruozte sî her unde hin<br/>
der tou mit sîner süeze,<br/>
der küelete in ir vüeze<br/>
und was ir herzen gemach.<br/>
und alse des genuoc geschach,<br/>
si slîchen wider in ir stein<br/>
und wurden under in in ein,<br/>
wie sî der zît getaeten.<br/>
wan sî des angest haeten<br/>
und vorhten, alse ez ouch ergie,<br/>
daz eteswer und eteswie<br/>
dar von den hunden kaeme,<br/>
ir tougen dâ vernaeme.<br/>
hier über vant Tristan einen sin.<br/>
dar an gevielen s'under in.<br/>
si giengen an ir bette wider<br/>
und leiten sich dâ wider nider<br/>
von ein ander wol hin dan<br/>
reht alse man unde man,<br/>
niht alse man unde wîp.<br/>
dâ lac lîp unde lîp<br/>
in vremeder gelegenheit.<br/>
ouch haete Tristan geleit<br/>
sîn swert bar enzwischen sî.<br/>
hin dan lac er, her dan lac sî.<br/>
si lâgen sunder, ein und ein.<br/>
alsus entsliefen s'under in zwein.
</p>
<p>
Der jeger, von dem ich nu las,<br/>
der zuo dem brunnen komen was,<br/>
der spurte in dem touwe,<br/>
dâ Tristan und sîn vrouwe<br/>
vor ime geslichen wâren hin.<br/>
hie mite sô kam er an den sin,<br/>
ez waere niwan des hirzes trat.<br/>
er erbeizete und trat ûf den pfat<br/>
und volgete dem selben spor,<br/>
daz s'ime haeten getreten vor<br/>
biz hin an der fossiuren tür.<br/>
dâ giengen zwêne rigele vür.<br/>
ern mohte dâ niht vürbaz komen.<br/>
nu ime der wec dâ was benomen,<br/>
er versuohte ez an die crumbe<br/>
und gienc alumbe und umbe<br/>
und vant von âventiure<br/>
obene an der fossiure<br/>
ein tougenlîchez vensterlîn.<br/>
dâ luogete er mit vorhten în<br/>
und gesach zehant dar inne<br/>
daz gesinde der minne:<br/>
niwan ein wîp und einen man.<br/>
die sach er ouch ze wunder an.<br/>
wan in dûhte an dem wîbe,<br/>
daz nie von wîbes lîbe<br/>
kein crêatiure als ûz erkorn<br/>
ze dirre werlde würde geborn.<br/>
iedoch sach er unlange dar.<br/>
wan iesâ dô er wart gewar,<br/>
daz daz swert sô bar dâ lac,<br/>
er tete sich dannen unde erschrac.<br/>
ez dûhte in angestbaere.<br/>
er dâhte, daz ez waere<br/>
etswaz von wilden dingen.<br/>
diz begunde im vorhte bringen.<br/>
er kêrte den vels wider nider<br/>
und reit hin gegen den hunden wider.
</p>
<p>
Nu haete sich ouch Marke<br/>
vor den jegeren starke<br/>
ûf sîner verte vür genomen<br/>
und was îlende ûf in komen.<br/>
«seht» sprach der wildenaere<br/>
«künec hêrre, ich sage iu maere:<br/>
ich hân an disen stunden<br/>
schoene âventiure vunden.»<br/>
«sag an, waz âventiure?»<br/>
«eine minnen fossiure.»<br/>
«wâ vünde dû die oder wie?»<br/>
«hêrre, in dirre wilde alhie.»<br/>
«in dirre wüesten wilde?» «jâ.»<br/>
«ist aber ieman lebender dâ?»<br/>
«jâ hêrre, dâ ist inne<br/>
ein man und ein gotinne.<br/>
diu ligent an einem bette<br/>
und slâfent alse inwette.<br/>
der man ist alse ein ander man.<br/>
mîn zwîvel ist aber dar an,<br/>
sîn geslâfe dâ bî<br/>
daz der ein mensche sî.<br/>
der ist schoener danne ein feine.<br/>
von vleische noch von beine<br/>
enkunde niht gewerden<br/>
sô schoenes ûf der erden.<br/>
und ine weiz durch welhen sin,<br/>
ein swert daz lît dâ zwischen in<br/>
schoene unde lûter unde bar.»<br/>
der künic sprach: «wîse mich dar!»<br/>
Der jegermeister vuorte in dan<br/>
die wilde wider ûf sîne ban<br/>
biz hin dâ er erbeizet was.<br/>
der künec erbeizete ûf daz gras<br/>
und streich ûf an sînen pfat.<br/>
der jeger der habete an der stat.<br/>
nu Marke der kam hin zer tür.<br/>
er lie si stân und kêrte vür<br/>
und ûzen an dem steine<br/>
und an des steines cleine<br/>
dâ nam er manege kêre<br/>
nâch des jegeres lêre<br/>
und vant ouch er ein vensterlîn.<br/>
er lie sîn ouge dar în<br/>
nâch liebe und nâch leide.<br/>
diu sach er ouch dâ beide<br/>
in der cristallen ligen enbor<br/>
und sliefen dannoch als dâ vor.<br/>
er vant si, alse ouch jener vant,<br/>
wol von ein ander gewant,<br/>
daz eine her, daz ander hin,<br/>
daz bare swert enzwischen in.<br/>
er erkante neven unde wîp.<br/>
sîn herze in ime und al sîn lîp<br/>
erkaltete vor leide<br/>
und ouch vor liebe beide.<br/>
diu verre gelegenheit<br/>
diu was im liep unde leit.<br/>
liep meine ich von dem wâne,<br/>
si waeren valsches âne.<br/>
leit meine ich, daz er sichs versach.<br/>
in sînem herzen er sprach:<br/>
«genaedeclîcher trehtîn,<br/>
waz mag an disen dingen sîn?<br/>
ist iht des under disen geschehen,<br/>
des ich mich lange hân versehen,<br/>
wie ligent s'alsus danne?<br/>
wîp sol doch liebem manne<br/>
under armen z'allen zîten<br/>
cleben an der sîten.<br/>
wie ligent dise gelieben sô?»<br/>
wider sich sô sprach er aber dô:<br/>
«ist noch an disen dingen iht?<br/>
weder ist hie schulde oder niht?»<br/>
hie mite was aber der zwîvel dâ.<br/>
«schulde?» sprach er «triuwen jâ.»<br/>
«vschulde?» sprach er «triuwen nein.»
</p>
<p>
Diz treib er an mit disen zwein,<br/>
biz aber der wegelôse man<br/>
Marke zwîvelen began<br/>
umbe ir zweier minne.<br/>
Minne diu süenaerinne<br/>
diu kam dâ zuo geslichen,<br/>
gestreichet unde gestrichen<br/>
ze wunderlîchem vlîze.<br/>
si truoc ûf daz wîze<br/>
geverwet under ougen<br/>
daz guldîne lougen,<br/>
ir allerbeste varwe: nein.<br/>
daz wort daz lûhte unde schein<br/>
dem künege in sîn herze.<br/>
der ander sîn smerze,<br/>
daz wort, daz ungenaeme jâ<br/>
dazn sach Marke niender dâ.<br/>
daz was mitalle hin getân,<br/>
dane was zwîvel noch wân.<br/>
der minnen übergulde,<br/>
diu guldîne unschulde,<br/>
diu zôch im ougen unde sin<br/>
mit ir gespenstikeite hin,<br/>
hin dâ der ôsterlîche tac<br/>
aller sîner vröude lac.<br/>
er schouwete ie genôte<br/>
sînes herzen wunne Îsôte,<br/>
diun gedûhtin ouch dâ vor und ê<br/>
nie sô rehte schoene mê.<br/>
ine weiz von welher arbeit<br/>
diz maere spellet unde seit,<br/>
von der si erhitzet solte sîn,<br/>
und lûhte ir varwe unde ir schin<br/>
als suoze und alse lôse<br/>
als ein gemischet rôse<br/>
hin ûf allez wider den man.<br/>
ir munt der viurete unde bran<br/>
rehte alse ein glüejender kol.<br/>
jâ ich erkenne mich nu wol,<br/>
waz dirre arbeite was.<br/>
Îsôt was, alse ich iezuo las,<br/>
des morgens in dem touwe<br/>
geslichen zuo der ouwe<br/>
und was dâ von enbrunnen.<br/>
sô gieng ouch von der sunnen<br/>
ein cleinez straemelîn dar în,<br/>
daz gleste ir ûf ir hiufelîn,<br/>
ûf ir kinne und ûf ir munt.<br/>
zwô schoene haeten an der stunt<br/>
ein spil gemachet under in zwein.<br/>
dâ schein lieht unde lieht in ein.
</p>
<p>
Diu sunne und diu sunne<br/>
die haeten eine wunne<br/>
und eine hôhzît dar geleit<br/>
Îsôte z'einer saelekeit:<br/>
ir kinne, ir munt, ir varwe, ir lîch<br/>
daz was sô rehte wunneclîch,<br/>
sô lieplîch und sô muotsam,<br/>
daz ir Marken gezam.<br/>
in gelangete unde geluste,<br/>
daz er si gerne kuste.<br/>
Minne diu warf ir vlammen an,<br/>
Minne envlammete den man<br/>
mit der schoene ir lîbes.<br/>
diu schoene des wîbes<br/>
diu spuon im sîne sinne<br/>
z'ir lîbe und z'ir minne.<br/>
sîn ouge stuont im allez dar.<br/>
er nam vil inneclîche war,<br/>
wie schône ir ûz der waete schein<br/>
ir kele unde ir brustbein,<br/>
ir arme unde ir hende.<br/>
si haete âne gebende<br/>
ein schapel ûfe von clê:<br/>
sine gedûhte ir hêrren nie mê<br/>
sô lustic und sô lustsam.<br/>
nu er der sunnen war genam,<br/>
diu von obene durch den stein<br/>
ûf ir antlütze schein,<br/>
er vorhte, ez waere ir an ir lîch<br/>
schade unde schedelîch.<br/>
er nam gras, bluomen unde loup,<br/>
daz venster er dermite verschoup<br/>
und bôt der schoenen sînen segen.<br/>
er bat ir got den guoten pflegen<br/>
und schiet er weinende dan.<br/>
alse ein trûreger man<br/>
kêrte er ze sînen hunden wider.<br/>
er leite sîn gejegede nider.<br/>
er hiez an den stunden<br/>
die jegere mit den hunden<br/>
wider ze hûse kêren hin.<br/>
daz tete er aber durch den sin,<br/>
daz nieman anders kaeme dar,<br/>
der ir dâ würde gewar.
</p>
<p>
Sô schiere was der künec niht dan,<br/>
Îsôt erwachete und Tristan.<br/>
nu sî begunden umbe sehen<br/>
und nâch dem sunnen schîne spehen,<br/>
done schein diu sunne niht dar în<br/>
niwan durch zwei vensterlîn.<br/>
nu nâmen sî des dritten war<br/>
und alse in daz niht liehtes bar,<br/>
des wunderte si sêre.<br/>
nune biten s'ouch nimêre.<br/>
si stuonden ûf beide under ein<br/>
und giengen ûzen an den stein.<br/>
loup unde bluomen unde gras,<br/>
daz vor dem vensterlîne was,<br/>
daz selbe vunden s'ouch zehant.<br/>
ouch spurten sî zwei durch den sant<br/>
ûf der fossiure unde dervor<br/>
mannes trite und mannes spor<br/>
beidiu dar unde dan.<br/>
dâ erschrâken si van<br/>
und ervorhten ez starke.<br/>
si dâhten sâ, daz Marke<br/>
eteswie waere komen dar<br/>
und waere ir worden gewar.<br/>
der wân der was in vür geleit.<br/>
dekeine gewisheit<br/>
die enhaeten si dar an niht.<br/>
doch was ir meistiu zuoversiht,<br/>
swer sî dâ haete vunden,<br/>
daz er si zuo den stunden<br/>
sô von ein ander gewant<br/>
und in der wîse ligende vant.<br/>
<h2>Scheiden und Meiden</h2>
</p>
<p>
ze hove und in dem lande<br/>
sînen rât und sîne mâge<br/>
durch rât und durch râtvrâge.<br/>
er seite in unde tete in kunt,<br/>
als ich iu seite an dirre stunt,<br/>
wie er si vunden haete,<br/>
und jach, daz er untaete<br/>
von Tristande unde Îsolde<br/>
niemer gelouben wolde.<br/>
sîn rât enstuont sich al zehant,<br/>
wie sîn wille was gewant<br/>
und daz sîn rede sô was getân,<br/>
daz er si wider wolte hân.<br/>
si rieten, als die wîsen tuont,<br/>
dâ nâch als ime daz herze stuont<br/>
und alse er selbe wolde:<br/>
daz er sîn wîp Îsolde<br/>
und sînen neven besande,<br/>
sît er dâ niht erkande,<br/>
daz wider den êren waere,<br/>
und niemer boeser maere<br/>
von in genaeme keine war.<br/>
Man besande Curvenâlen dar<br/>
und wart der hin z'in beiden<br/>
z'einem boten bescheiden,<br/>
wan er ir dinc erkande.<br/>
der künec enbôt Tristande<br/>
und ouch der küniginne<br/>
sîne hulde und sîne minne<br/>
und daz si wider kaemen<br/>
und niemer war genaemen<br/>
dekeines arges wider in.<br/>
Curvenal der kêrte hin<br/>
und seite in beiden Markes muot.<br/>
daz dûhte die gelieben guot<br/>
und wurden in ir herzen vrô.<br/>
die vröude haeten s'aber dô<br/>
vil harter unde mêre<br/>
durch got und durch ir êre<br/>
dan durch iht anders, daz ie wart:<br/>
si kêrten wider ûf ir vart<br/>
an ir hêrschaft als ê.<br/>
sine wurden aber niemer mê<br/>
in allen ir jâren<br/>
sô heinlîch, sô s'ê wâren,<br/>
nochn gewunnen nie z'ir vröuden sît<br/>
sô guote state sô vor der zît.<br/>
iedoch was aber Marke,<br/>
hof unde gesinde starke<br/>
gevlizzen an ir êre.<br/>
sine wâren aber nie mêre<br/>
vrîlîch und offenbaere.<br/>
Marke der zwîvelaere<br/>
gebôt und bat genôte<br/>
Tristanden unde Îsôte,<br/>
daz sî durch got und ouch durch in<br/>
ir vuoge haeten under in<br/>
und die vil süezen stricke<br/>
ir inneclîchen blicke<br/>
vermiten und verbaeren<br/>
und niht sô heinlîch waeren<br/>
noch sô gemeine ir rede als ê.<br/>
diz gebot tet den gelieben wê.
</p>
<p>
Marke der was aber dô vrô.<br/>
ze vröuden haete er aber dô<br/>
an sînem wîbe Îsolde,<br/>
swaz sô sîn herze wolde,<br/>
niht z'êren, wan ze lîbe:<br/>
ern haete an sînem wîbe<br/>
noch minne noch meine<br/>
noch al der êren keine,<br/>
die got ie gewerden liez,<br/>
wan daz s'in sînem namen hiez<br/>
ein vrouwe unde ein künigîn<br/>
dâ, dâ er künic solte sîn.<br/>
diz nam er allez vür guot<br/>
und truog ir allez holden muot,<br/>
als er ir vil liep waere.<br/>
diz was diu alwaere,<br/>
diu herzelôse blintheit,<br/>
von der ein sprichwort dâ seit:<br/>
«diu blintheit der minne<br/>
diu blendet ûze und inne.»<br/>
si blendet ougen unde sin.<br/>
daz si wol sehent under in,<br/>
des enwellent si niht sehen.<br/>
alsô was Marke geschehen.<br/>
der wiste ez wârez alse den tôt<br/>
und sach wol, daz sîn wîp Îsôt<br/>
ir herzen unde ir sinne<br/>
an Tristandes minne<br/>
mitalle was vervlizzen.<br/>
und enwolte es doch niht wizzen.<br/>
wem mac man nu die schulde geben<br/>
umbe daz êrlôse leben,<br/>
daz er sus mit ir haete?<br/>
wan zwâre er missetaete,<br/>
der ez Îsôte seite<br/>
ze keiner trügeheite:<br/>
weder sî entrouc in noch Tristan.<br/>
er sach ez doch mit ougen an<br/>
und wiste es ungesehen genuoc,<br/>
daz s'ime dekeine liebe truoc<br/>
und was si'm doch liep über daz.<br/>
«war umbe, hêrre, und umbe waz<br/>
truog er ir inneclîchen muot?»<br/>
dar umbe ez hiute maneger tuot:<br/>
geluste unde gelange<br/>
der lîdet vil ange,<br/>
daz ime ze lîdene geschiht.<br/>
Ahî, waz man ir noch hiute siht<br/>
der Marke und der Îsolde,<br/>
ob man'z bereden solde,<br/>
die blinder oder alse blint<br/>
ir herzen unde ir ougen sint!<br/>
irn ist niht dekeiner,<br/>
ir ist maniger und einer<br/>
an blintheit sô vervlizzen,<br/>
ern wil des niht gewizzen,<br/>
daz ime lît an den ougen,<br/>
und hât daz vür ein lougen,<br/>
daz er wol weiz und daz er siht.<br/>
wer mac im dirre blintheit iht?<br/>
welle wir den billîch schouwen,<br/>
sone sulen wir den vrouwen<br/>
dekeine schulde geben hier an.<br/>
si sint unschuldic wider die man,<br/>
sô sî si mit ougen sehen lânt,<br/>
swaz si gewerbent oder begânt.<br/>
swâ man die schulde gesiht,<br/>
da enist man von dem wîbe niht<br/>
weder überkerget noch betrogen.<br/>
dâ hât geluste gezogen<br/>
den nacken vür diu ougen.<br/>
gelange der ist daz lougen,<br/>
daz al der werlde und alle zît<br/>
in wol gesehenden ougen lît.<br/>
swaz man von blintheit geseit,<br/>
sone blendet dekein blintheit<br/>
als anclîch unde als ange<br/>
so geluste unde gelange.<br/>
swie wir'z verswîgende sîn,<br/>
ez ist doch wâr ein wortelîn:<br/>
«schoene daz ist hoene.»<br/>
diu wunderlîche schoene<br/>
der blüejenden Îsôte<br/>
diu blante ie genôte<br/>
Marken ûze und innen<br/>
an ougen unde an sinnen.<br/>
ern kunde niht an ir gesehen,<br/>
des er ir z'arge wolte jehen.<br/>
und swaz er an ir weste,<br/>
daz was daz allerbeste.<br/>
daz aber diu rede beslozzen sî:<br/>
er was ir alse gerne bî,<br/>
daz er ez allez übersach,<br/>
swaz leides ime von ir geschach.
</p>
<p>
Swaz in dem herzen alle zît<br/>
versigelt unde beslozzen lît,<br/>
deist müelîch ze verberne.<br/>
man üebet vil gerne,<br/>
daz die gedanken anget.<br/>
daz ouge daz hanget<br/>
vil gerne an sîner weide.<br/>
herze und ouge beide<br/>
diu weident vil oft an die vart,<br/>
an der ir beider vröude ie wart.<br/>
und swer in daz spil leiden wil,<br/>
weiz got der liebet in daz spil.<br/>
sô man s'ie harter dannen nimet,<br/>
sô si des spiles ie mê gezimet<br/>
und sô s'ie harter clebent an.<br/>
alsam tet Îsôt und Tristan:<br/>
al zehant dô daz geschach,<br/>
daz in ir wunne und ir gemach<br/>
sô mit der huote vor bespart<br/>
sô mit verbote benomen wart,<br/>
dô was in ande und ange.<br/>
der gespenstige gelange<br/>
der tete in allerêrste wê,<br/>
wê unde maneges wirs dan ê.<br/>
in was dô zuo z'ein ander<br/>
vil anger und vil ander,<br/>
dan in dâ vor ie würde.<br/>
diu bercswaere bürde<br/>
der verwâzenen huote<br/>
diu lac in in ir muote<br/>
swaere alse ein blîgîner berc.<br/>
diu huote daz vertâne antwerc,<br/>
diu vîndin der minne,<br/>
diu nam in alle ir sinne.<br/>
und aber binamen Îsôte<br/>
der was ande unde nôte.<br/>
Tristandes vremede was ir tôt.<br/>
sô ir ir hêrre ie mê verbôt<br/>
die heinlîche wider in,<br/>
sô ir gedanke unde ir sin<br/>
ie harter an in was begraben.<br/>
diz muoz man ouch an huote haben:<br/>
diu huote vuoret unde birt,<br/>
dâ man si vuorende wirt,<br/>
niwan den hagen unde den dorn.<br/>
daz ist der angende zorn,<br/>
der lop und êre sêret<br/>
und manic wîp entêret,<br/>
diu vil gerne êre haete,<br/>
ob man ir rehte taete.<br/>
als man ir danne unrehte tuot,<br/>
sô swâret ir êre unde muot.<br/>
sus verkêret si diu huote<br/>
an êren unde an muote.<br/>
und doch swar manz getrîbe,<br/>
huote ist verlorn an wîbe,<br/>
dar umbe daz dekein man<br/>
der übelen niht gehüeten kan.<br/>
der guoten darf man hüeten niht,<br/>
sie hüetet selbe, als man giht.<br/>
und swer ir hüetet über daz,<br/>
entriuwen der ist ir gehaz.<br/>
der wil daz wîp verkêren<br/>
an lîbe und an den êren<br/>
und waetlîch alsô sêre,<br/>
daz sî sich niemer mêre<br/>
sô verrihtet an ir site,<br/>
irn hafte iemer eteswaz mite<br/>
des, daz der hagen hât getragen:<br/>
wan iesâ sô der sûre hagen<br/>
in alsô süezem grunde<br/>
gewurzet z'einer stunde,<br/>
man wüestet in unsanfter dâ<br/>
dan in der dürre und anderswâ.<br/>
ich weiz wol, daz der guote muot,<br/>
der dem sô lange unrehte tuot,<br/>
biz er mit übele unvrühtic wirt,<br/>
daz der noch erger übel birt,<br/>
dan der ie übel ist gewesen.<br/>
deist wâr, wan daz hân ich gelesen.<br/>
durch daz sô sol ein wîse man<br/>
oder swer dem wîbe ir êren gan,<br/>
wider ir guotem muote<br/>
dekeine ander huote<br/>
z'ir tougenheite kêren<br/>
wan wîsen unde lêren,<br/>
zarten unde güeten.<br/>
dâ mite sol er ir hüeten.<br/>
und wizze waerlîche daz:<br/>
ern gehüetet niemer baz.<br/>
wan sî sî übel oder guot,<br/>
der ir ze dicke unrehte tuot,<br/>
si gevâhet lîhte ein muotelîn,<br/>
des man gern âne wolte sîn.<br/>
jâ sol ein ieclîch biderbe man<br/>
und der ie mannes muot gewan,<br/>
getrûwen sînem wîbe<br/>
und ouch sîn selbes lîbe,<br/>
daz s'aller slahte unmâze<br/>
durch sîne liebe lâze.<br/>
swie dicke mans beginne,<br/>
dem wîbe enmac ir minne<br/>
nieman ûz ertwingen<br/>
mit übelîchen dingen.<br/>
man leschet minne wol dermite.<br/>
huote ist ein übel minnen site.<br/>
si quicket schedelîchen zorn.<br/>
daz wîp ist gâr dermite verlorn.
</p>
<p>
Der ouch verbieten möhte lân,<br/>
ich waene, ez waere wol getân.<br/>
daz birt an wîben manegen spot.<br/>
man tuot der manegez durch verbot,<br/>
daz man ez gâr verbaere,<br/>
ob ez unverboten waere.<br/>
der selbe distel unde der dorn<br/>
weiz got der ist in an geborn.<br/>
die vrouwen, die der arte sint,<br/>
die sint ir muoter Êven kint.<br/>
diu brach daz êrste verbot.<br/>
ir erloubete unser hêrre got<br/>
obez, bluomen unde gras,<br/>
swaz in dem paradîse was,<br/>
daz sî dâ mite taete,<br/>
swie sô si willen haete,<br/>
wan einez daz er ir verbôt<br/>
an ir leben und an ir tôt.<br/>
die pfaffen sagent uns maere,<br/>
daz ez diu vîge waere.<br/>
daz brach si und brach gotes gebot<br/>
und verlôs sich selben unde got.<br/>
ez ist ouch noch mîn vester wân:<br/>
Êve enhaetez nie getân<br/>
und enwaere ez ir verboten nie.<br/>
ir êrste werc, daz s'ie begie,<br/>
dar an sô bûwete s'ir art<br/>
und tete, daz ir verboten wart.<br/>
swer sich aber der dinge enstât,<br/>
sô haete es Êve guoten rât<br/>
umbe daz obez daz eine.<br/>
si haete doch gemeine<br/>
diu anderen alle<br/>
nâch allem ir gevalle<br/>
und enwolte ir keinez niuwan daz,<br/>
dar an s'ouch alle ir êre gaz.<br/>
sus sint ez allez Êven kint,<br/>
die nâch der Êven g'êvet sint.<br/>
hî, der verbieten künde,<br/>
waz er der Êven vünde<br/>
noch hiutes tages, die durch verbot<br/>
sich selben liezen unde got!<br/>
und sît in daz von arte kumet<br/>
und ez diu natiure an in vrumet,<br/>
diu sich es danne enthaben kan,<br/>
dâ lît vil lobes und êren an.<br/>
wan swelh wîp tugendet wider ir art,<br/>
diu gerne wider ir art bewart<br/>
ir lop, ir êre unde ir lîp,<br/>
diu ist niwan mit namen ein wîp<br/>
und ist ein man mit muote.<br/>
der sol man ouch ze guote,<br/>
ze lobe unde z'êren<br/>
alle ir sache kêren.<br/>
swâ sô daz wîp ir wîpheit<br/>
unde ir herze von ir leit<br/>
und herzet sich mit manne,<br/>
dâ honiget diu tanne,<br/>
dâ balsemet der scherlinc,<br/>
der nezzelen ursprinc<br/>
der rôset ob der erden.
</p>
<p>
Waz mac ouch iemer werden<br/>
sô reines an dem wîbe,<br/>
sô daz si wider ir lîbe<br/>
mit ir êren vehte<br/>
nâch ietweders rehte<br/>
des lîbes unde der êren!<br/>
si sol den kampf sô kêren,<br/>
daz sî den beiden rehte tuo<br/>
und sehe ietwederm alsô zuo,<br/>
daz daz ander dâ bî<br/>
von ir iht versûmet sî.<br/>
ezn ist niht ein biderbe wîp,<br/>
diu ir êre durch ir lîp,<br/>
ir lîp durch ir êre lât,<br/>
sô guote state sô sî des hât,<br/>
daz sî si beidiu behabe.<br/>
engê noch dem noch disem abe,<br/>
behalte sî beide<br/>
mit liebe und mit leide,<br/>
swie sô si'z ane gevalle.<br/>
weiz got si müezen alle<br/>
stîgen in ir werdekeit<br/>
mit micheler arbeit.<br/>
bevelhe unde lâze<br/>
ir leben an die mâze.<br/>
dâ besetze ir sinne mite,<br/>
dâ ziere mite lîp unde site.<br/>
mâze diu hêre<br/>
diu hêret lîp und êre.<br/>
Ezn ist al der dinge kein,<br/>
der ie diu sunne beschein,<br/>
sô rehte saelic sô daz wîp,<br/>
diu ir leben unde ir lîp<br/>
an die mâze verlât,<br/>
sich selben rehte liebe hât.<br/>
und al die wîle und al die vrist,<br/>
daz sî ir selber liep ist,<br/>
sô ist der billîch ouch derbî,<br/>
daz s'al der werlde liep sî.<br/>
ein wîp, diu wider ir lîbe tuot,<br/>
diu sô gesetzet ir muot,<br/>
daz sî ir selber ist gehaz,<br/>
wer sol die minnen über daz?<br/>
diu selbe ir lîp unmaeret<br/>
und daz der werlt bewaeret,<br/>
waz liebe oder waz êren<br/>
sol ieman an die kêren?<br/>
man leschet gelangen,<br/>
sô der beginnet angen,<br/>
und wil daz namelôse leben<br/>
dem gehêreten namen geben.<br/>
nein nein, ezn ist niht minne,<br/>
ez ist ir aehtaerinne,<br/>
diu smaehe, diu boese,<br/>
diu boese geteloese!<br/>
diu enwirdet wîbes namen niht,<br/>
alse ein wârez sprichwort giht:<br/>
«diu manegem minne sinnet,<br/>
diu ist manegem ungeminnet.»<br/>
diu gerne dâ nâch sinne,<br/>
daz s'al diu werlde minne,<br/>
diu minne sich selben vor,<br/>
zeige al der werlde ir minnen spor.<br/>
sint ez durnehte minnen trite,<br/>
elliu diu werlt diu minnet mite.
</p>
<p>
Ein wîp, diu ir wîpheit<br/>
wider ir selber liebe treit<br/>
der werlde zuo gevalle,<br/>
die sol diu werlt alle<br/>
wirden unde schoenen,<br/>
blüemen unde croenen<br/>
mit tegelîchen êren,<br/>
ir êre mit ir mêren.<br/>
an swen ouch diu genendet,<br/>
an den si gâr gewendet<br/>
ir lîp unde ir sinne,<br/>
ir meine unde ir minne,<br/>
der wart saelic ie geborn,<br/>
der ist geborn unde erkorn<br/>
ze lebenden saelden alle wîs,<br/>
der hat daz lebende paradîs<br/>
in sînem herzen begraben.<br/>
der endarf dekeine sorge haben,<br/>
daz in der hagen iht ange,<br/>
so'r nâch den bluomen lange;<br/>
daz in der dorn iht steche,<br/>
sô er die rôsen breche.<br/>
dân ist der hagen noch der dorn.<br/>
da enhât der distelîne zorn<br/>
mitalle niht ze tuone.<br/>
diu rôsîne suone<br/>
diu hât ez allez ûz geslagen:<br/>
dorn unde distel unde hagen.<br/>
in disem paradîse<br/>
dâ enspringet an dem rîse,<br/>
engruonet noch enwahset niht,<br/>
wan daz daz ouge gerne siht.<br/>
ez ist gâr in blüete<br/>
von wîplîcher güete.<br/>
da enist niht obezes inne<br/>
wan triuwe unde minne,<br/>
êre unde werltlîcher prîs.<br/>
Ahî, ein sô getân pardîs,<br/>
daz alsô vröudebaere<br/>
und sô gemeiet waere,<br/>
dâ möhte ein saeliger man<br/>
sînes herzen saelde vinden an<br/>
und sîner ougen wunne sehen.<br/>
waz waere ouch dem iht wirs geschehen<br/>
dan Tristande unde Îsolde?<br/>
der mir es gevolgen wolde,<br/>
ern dörfte niht sîn leben geben<br/>
umb keines Tristandes leben.<br/>
wan zwâre ein rehte tuonde wîp<br/>
an swen diu lât êre unde lîp<br/>
und sich der beider dar bewiget,<br/>
hî, wie si des von herzen pfliget!<br/>
wie hât si'n in sô süezer pflege!<br/>
wie rûmet s'alle sîne wege<br/>
vor distel und vor dorne,<br/>
vor allem senedem zorne!<br/>
wie vrîet sî'n vor herzenôt,<br/>
sô wol sô nie dekein Îsôt<br/>
dekeinen ir Tristanden baz<br/>
und hân ez ouch binamen vür daz:<br/>
der suohte, alse er solde,<br/>
ez lebeten noch Îsolde,<br/>
an den man ez gâr vünde,<br/>
daz man gesuochen künde.
</p>
<p>
Nu suln wir wider zer huote komen.<br/>
den gelieben, alse ir habet vernomen,<br/>
Îsolde und Tristande<br/>
den was diu huote als ande,<br/>
verbot daz tete in alse wê,<br/>
daz s'alsô vlîzeclîchen ê<br/>
z'ir state nie gedâhten,<br/>
biz sî'z ouch vollebrâhten<br/>
nâch allem ir leide.<br/>
si gewunnen es beide<br/>
leit unde tôtlîche clage.<br/>
ez was an einem mitten tage<br/>
und schein diu sunne sêre,<br/>
leider ûf ir êre.<br/>
zweier hande sunnen schîn<br/>
der gleste der künigîn<br/>
in ir herze und in ir sinne:<br/>
diu sunne und diu minne.<br/>
der senede muot, diu heize zît<br/>
diu muoten sî inwiderstrît.<br/>
sus wolte sî dem strîte,<br/>
dem muote unde der zîte<br/>
mit einem liste entwichen sîn<br/>
und viel inmitten dar în.<br/>
si begunde in ir boumgarten<br/>
ir gelegenheite warten:<br/>
si suohte zuo z'ir state schate,<br/>
schate, der ir zuo ir state<br/>
schirm unde helfe baere,<br/>
dâ küele und eine waere.<br/>
und al zehant daz sî den vant,<br/>
si hiez ein bette dar zehant<br/>
rîlîche und schône machen.<br/>
kulter und lîlachen,<br/>
purper unde plîât,<br/>
küniclîcher bettewât<br/>
wart über daz bette vil geleit.<br/>
nu daz daz bette was bereit,<br/>
so'z iemer beste kunde,<br/>
dô leite sich diu blunde<br/>
in ir hemede dar an.<br/>
die juncvrouwen hiez si dan<br/>
entwîchen al gemeine<br/>
niwan Brangaenen eine.<br/>
nu was Tristande ein bote getân,<br/>
daz er'z durch niht solte lân,<br/>
ern spraeche Îsôte sâ ze stete.<br/>
nu tete er rehte als Âdam tete.<br/>
daz obez, daz ime sîn Êve bôt,<br/>
daz nam er und az mit ir den tôt.<br/>
er kam und gie Brangaene hin<br/>
zen vrouwen und saz nider zuo z'in<br/>
mit angestlîcher swaere.<br/>
si hiez die kameraere<br/>
alle die tür besliezen<br/>
und nieman ouch în liezen,<br/>
si selbe enhieze in în lân.<br/>
die tür die wurden zuo getân.<br/>
und als Brangaene nider gesaz,<br/>
nu bedâhte si daz<br/>
und betrûrete ez in ir muote,<br/>
daz vorhte noch huote<br/>
an ir vrouwen niht vervie.
</p>
<p>
Binnen disen trahten gie<br/>
der kameraere einer vür die tür<br/>
und was sô schiere nie dervür,<br/>
der künec engienge gegen im în<br/>
und vrâgete nâch der künigîn<br/>
vil harte unmüezeclîche.<br/>
nu sprach ir iegelîche:<br/>
«si slâfet, hêrre, ich waene.»<br/>
diu verdâhte Brangaene,<br/>
diu arme erschrac unde gesweic,<br/>
ir houbet ûf ir ahsel seic,<br/>
hende unde herze enpfielen ir.<br/>
der künec sprach aber: «nu saget mir,<br/>
wâ slâfet sî diu künigîn?»<br/>
si wîsten in zem garten în.<br/>
und Marke kêrte hin zehant,<br/>
dâ er sîn herzeleit dâ vant.<br/>
wîp unde neven die vander<br/>
mit armen zuo z'ein ander<br/>
gevlohten nâhe und ange,<br/>
ir wange an sînem wange,<br/>
ir munt an sînem munde.<br/>
swaz er gesehen kunde,<br/>
daz in diu decke sehen lie,<br/>
daz vür daz deckelachen gie<br/>
zuo dem oberen ende:<br/>
ir arme unde ir hende,<br/>
ir ahsel unde ir brustbein<br/>
diu wâren alsô nâhe in ein<br/>
getwungen unde geslozzen:<br/>
und waere ein werc gegozzen<br/>
von êre oder von golde,<br/>
ezn dorfte noch ensolde<br/>
niemer baz gevüeget sîn.<br/>
Tristan und diu künigîn<br/>
die sliefen harte suoze,<br/>
ine weiz nâch waz unmuoze.
</p>
<p>
Der künec dô der sîn ungemach<br/>
als offenbaerlîche ersach,<br/>
dô was im êrste vür geleit<br/>
sîn endeclîchez herzeleit.<br/>
er was aber ein verrihter man.<br/>
wân unde zwîvel was dô dan,<br/>
sîn altiu überleste.<br/>
ern wânde niht, er weste.<br/>
des er dâ vor ie haete gert,<br/>
des was er alles dô gewert.<br/>
entriuwen ez ist aber mîn wân,<br/>
im haete dô vil baz getân<br/>
ein waenen danne ein wizzen.<br/>
des er ie was gevlizzen<br/>
ze komene von der zwîvelnôt,<br/>
dar an was dô sîn lebender tôt.<br/>
sus gieng er swîgende dan.<br/>
sînen rât und sîne man<br/>
die nam er sunder dort hin.<br/>
er huob ûf unde seite in,<br/>
daz ime gesaget waere<br/>
vür ein wârez maere,<br/>
daz Tristan und diu künigîn<br/>
bî ein ander solten sîn,<br/>
daz s'alle mit im giengen dar<br/>
und naemen umb si beidiu war,<br/>
ob man si alsô vünde dâ,<br/>
daz man im von in beiden sâ<br/>
reht unde gerihte taete,<br/>
alsô daz lantreht haete.
</p>
<p>
Nun was ouch daz sô schiere nie,<br/>
daz Marke von dem bette gie<br/>
und harte unverre was dervan,<br/>
sô daz erwachet ouch Tristan<br/>
und sach in von dem bette gân.<br/>
«â» sprach er, «waz habt ir getân,<br/>
getriuwe Brangaene!<br/>
weiz got Brangaene, ich waene,<br/>
diz slâfen gât uns an den lîp.<br/>
Îsôt wachet, armez wîp!<br/>
wachet, herzekünigîn!<br/>
ich waene, wir verrâten sîn.»<br/>
«verrâten?» sprach si «hêrre, wie?»<br/>
«mîn hêrre der stuont ob uns hie.<br/>
er sach uns beide und ich sach in.<br/>
er gât von uns iezuo dâ hin<br/>
und weiz binamen alsô wol,<br/>
sô daz ich ersterben sol.<br/>
er wil ze disen dingen<br/>
helfe unde geziuge bringen.<br/>
er wirbet unseren tôt.<br/>
herzevrouwe, schoene Îsôt,<br/>
nu müeze wir uns scheiden<br/>
sô waetlîch, daz uns beiden<br/>
sô guotiu state niemer mê<br/>
ze vröuden widervert als ê.<br/>
nu nemet in iuwer sinne,<br/>
wie lûterlîche minne<br/>
wir haben geleitet unze her,<br/>
und sehet, daz diu noch staete wer.<br/>
lât mich ûz iuwerm herzen niht!<br/>
wan swaz dem mînem geschiht,<br/>
dar ûz enkomet ir niemer:<br/>
Îsôt diu muoz iemer<br/>
in Tristandes herzen sîn.<br/>
nu sehet, herzevriundîn,<br/>
daz mir vremede unde verre<br/>
iemer hin z'iu gewerre!<br/>
vergezzet mîn durch keine nôt.<br/>
dûze amîe, bêle Îsôt,<br/>
gebietet mir und küsset mich!»
</p>
<p>
Si trat ein lützel hinder sich,<br/>
siuftende sprach si wider in:<br/>
«hêrre, unser herze und unser sin<br/>
diu sint dar zuo ze lange,<br/>
ze anclîch und ze ange<br/>
an ein ander vervlizzen,<br/>
daz s'iemer suln gewizzen,<br/>
waz under in vergezzen sî.<br/>
ir sît mir verre oder bî,<br/>
so ensol doch in dem herzen mîn<br/>
niht lebenes noch niht lebendes sîn<br/>
wan Tristan, mîn lîp und mîn leben.<br/>
hêrre, ich hân iu nu lange ergeben<br/>
beidiu leben unde lîp.<br/>
nu sehet, daz mich kein lebende wîp<br/>
iemer von iu gescheide,<br/>
wir ensîn iemer beide<br/>
der liebe unde der triuwe<br/>
staete unde niuwe,<br/>
diu lange und alse lange vrist<br/>
sô reine an uns gewesen ist.<br/>
und nemet hie diz vingerlîn.<br/>
daz lât ein urkünde sîn<br/>
der triuwen unde der minne.<br/>
ob ir dekeine sinne<br/>
iemer dâ zuo gewinnet,<br/>
daz ir âne mich iht minnet,<br/>
daz ir gedenket derbî,<br/>
wie mînem herzen iezuo sî.<br/>
gedenket an diz scheiden,<br/>
wie nâhen ez uns beiden<br/>
ze herzen und ze lîbe lît.<br/>
gedenket maneger swaeren zît,<br/>
die ich durch iuch erliten hân,<br/>
und lât iu nieman nâher gân<br/>
dan Îsolde, iuwer vriundîn!<br/>
durch nieman sô vergezzet mîn.<br/>
wir zwei wir haben liep unde leit<br/>
mit solher gesellekeit<br/>
her unz an dise stunde brâht;<br/>
wir suln die selben andâht<br/>
billîche leiten ûf den tôt.<br/>
hêrre, ez ist allez âne nôt,<br/>
daz ich iuch alse verre mane.<br/>
wart Îsôt ie mit Tristane<br/>
ein herze unde ein triuwe,<br/>
sô ist ez iemer niuwe,<br/>
sô muoz ez iemer staete wern.<br/>
doch wil ich einer bete gern:<br/>
swelch enden landes ir gevart,<br/>
daz ir iuch, mînen lîp, bewart.<br/>
wan swenne ich des verweiset bin,<br/>
sô bin ich, iuwer lîp, dâ hin.<br/>
mir, iuwerm lîbe, dem wil ich<br/>
durch iuwern willen, niht durch mich,<br/>
vlîz unde schoene huote geben.<br/>
wan iuwer lîp und iuwer leben,<br/>
daz weiz ich wol, daz lît an mir:<br/>
ein lîp, ein leben daz sîn wir.<br/>
nu bedenket ie genôte<br/>
mich, iuwern lîp, Îsôte.<br/>
lât mich an iu mîn leben sehen,<br/>
so'z iemer schierest müge geschehen,<br/>
und sehet ouch ir daz iure an mir.<br/>
unser beider leben daz leitet ir.<br/>
nu gât her und küsset mich.<br/>
Tristan und Îsôt, ir und ich,<br/>
wir zwei sîn iemer beide<br/>
ein dinc âne underscheide.<br/>
dirre kus sol ein insigel sîn<br/>
daz ich iuwer unde ir mîn<br/>
belîben staete unz an den tôt,<br/>
niwan ein Tristan und ein Îsôt.»
</p>
<p>
Nu daz diu rede versigelt wart,<br/>
Tristan der kêrte ûf sîne vart<br/>
mit jâmer und mit maneger nôt.<br/>
sîn lîp, sîn ander leben, Îsôt<br/>
beleip mit manegem leide.<br/>
die spilgesellen beide<br/>
dien geschieden sich ê mâles nie<br/>
mit solher marter alse hie.<br/>
hie mite was ouch der künic komen<br/>
und haete ein her ze sich genomen<br/>
von sînem hoverâte.<br/>
si kâmen aber ze spâte:<br/>
si vunden niwan Îsôte.<br/>
diu lag ouch ie genôte<br/>
in trahten an ir bette als ê.<br/>
nu daz der künec dâ nieman mê<br/>
wan eine sîne Îsôte vant,<br/>
sîn rât der nam in al zehant<br/>
und vuorte in sunder dort hin dan.<br/>
«hêrre» sprâchen si «hier an<br/>
missetuot ir harte sêre,<br/>
iuwer wîp und iuwer êre<br/>
daz ir diu ze alsô maneger zît<br/>
ziehende unde zogende sît<br/>
ze lasterlîcher inziht<br/>
gâr âne nôt und umbe niht.<br/>
ir hazzet êre unde wîp<br/>
und almeist iuwer selbes lîp.<br/>
wie muget ir iemer werden vrô,<br/>
die wîle ir iuwer vröude alsô<br/>
an iuwerm wîbe swachet<br/>
und sî ze spelle machet<br/>
über hof und über lant<br/>
und habet an ir noch niht erkant,<br/>
daz wider ir êren müge gesîn?<br/>
waz wîzet ir der künigîn?<br/>
war umbe velschet ir die,<br/>
diu nie valsch wider iuch begie?<br/>
hêrre, durch iuwer êre<br/>
getuot ez niemer mêre.<br/>
vermîdet sus getânen spot<br/>
durch iuch selben und durch got!»<br/>
sus nâmen sin mit rede dervan,<br/>
daz er in volgen began<br/>
und aber sînen zorn lie<br/>
und ungerochen dannen gie.<br/>
<h2>Isot Blanschemains</h2>
</p>
<p>
dar în sô kêrter al zehant<br/>
und vuor ze Normandîe,<br/>
er und sîn massenîe.<br/>
nu was er aber unlange dâ,<br/>
wan sîn gemüete riet im sâ,<br/>
daz er eteswie suohte ein leben,<br/>
daz ime lîbunge kunde geben<br/>
und trôst ze sîner triure.<br/>
hie merket âventiure:<br/>
Tristan vlôch arbeit unde leit<br/>
und suohte leit und arbeit;<br/>
er vlôch Marken unde den tôt<br/>
und suohte tôtlîche nôt,<br/>
diu in in dem herzen tôte:<br/>
diu vremede von Îsôte.<br/>
waz half, daz er den tôt dort vlôch<br/>
und hie dem tôde mite zôch?<br/>
waz half, daz er der quâle<br/>
entweich von Curnewâle<br/>
und s'ime doch ûf dem rucke lac<br/>
alle zît naht unde tac?<br/>
dem wîbe nerte er daz leben<br/>
und was dem lebene vergeben<br/>
niuwan mit dem wîbe.<br/>
ze lebene und ze lîbe<br/>
enwas niht lebendes sîn tôt<br/>
niwan sîn beste leben, Îsôt.<br/>
sus twang in tôt unde tôt.<br/>
nu gedâhte er, solte im disiu nôt<br/>
iemer ûf der erden<br/>
sô tragebaere werden,<br/>
daz er ir möhte genesen,<br/>
daz müese an ritterschefte wesen.<br/>
Nu was ein lantmaere,<br/>
daz grôz urliuge waere<br/>
z'Almânje in dem lande.<br/>
diz seite man Tristande.<br/>
sus kêrter wider Schampânje<br/>
dannen her z'Almânje.<br/>
hie diente er alsô schône<br/>
dem zepter unde der crône,<br/>
daz roemesch rîche nie gewan<br/>
under sînem vanen einen man,<br/>
der ie würde alsô sagehaft<br/>
von manlîcher ritterschaft.<br/>
gelückes unde linge<br/>
an manlîchem dinge<br/>
und âventiure erwarp er vil,<br/>
der ich aller niht gewehenen wil.<br/>
wan solte ich alle sîne tât,<br/>
die man von ime geschriben hât,<br/>
rechen al besunder,<br/>
des maeres würde ein wunder.<br/>
die fabelen, die hier under sint,<br/>
die sol ich werfen an den wint.<br/>
mir ist doch mit der wârheit<br/>
ein michel arbeit ûf geleit.
</p>
<p>
Tristandes leben und sîn tôt,<br/>
sîn lebender tôt, diu blunde Îsôt,<br/>
der was wê und ande.<br/>
des tages dô sî Tristande<br/>
und sînem kiele nâch sach,<br/>
daz ir daz herze dô niht brach,<br/>
daz schuof daz, daz er lebende was.<br/>
sîn leben half ir, daz sî genas.<br/>
sine mohte leben noch sterben<br/>
âne in niht erwerben.<br/>
tôt unde leben haet ir vergeben:<br/>
sine mohte sterben noch geleben.<br/>
daz lieht ir liehten ougen<br/>
daz nam sîn selbes lougen<br/>
oft und ze maneger stunde.<br/>
ir zunge in ir munde<br/>
diu gesweic ir dicke zuo der nôt.<br/>
dane was weder leben noch tôt<br/>
und wâren doch dâ beide.<br/>
si wâren aber von leide<br/>
ir rehtes alsô rehtelôs,<br/>
daz sî dewederez dâ kôs.<br/>
dô sî den segel vliegen sach,<br/>
ir herze wider sich selben sprach:<br/>
«ôwî ôwî, mîn hêr Tristan,<br/>
nu clebet iu mîn herze allez an,<br/>
nu ziehent iu mîn ougen nâch<br/>
und ist iu von mir harte gâch.<br/>
wie gâhet ir alsus von mir?<br/>
nu weiz ich doch vil wol, daz ir<br/>
von iuwerm lebene ziehet,<br/>
swenne ir Îsolde vliehet.<br/>
wan iuwer leben daz bin ich.<br/>
iht mêre muget ir âne mich<br/>
iemer geleben keinen tac,<br/>
dan ich âne iuch geleben mac.<br/>
unser lîp und unser leben<br/>
diu sint sô sêre in ein geweben,<br/>
sô gâr verstricket under in,<br/>
daz ir mîn leben vüeret hin<br/>
und lâzet mir daz iuwer hie.<br/>
zwei leben diu enwurden nie<br/>
alsus gemischet under ein.<br/>
wir zwei wir tragen under uns zwein<br/>
tôt unde leben ein ander an.<br/>
wan unser enwederez enkan<br/>
ze rehte sterben noch geleben,<br/>
ezn müeze ime daz ander geben.<br/>
hie mite enist diu arme Îsôt<br/>
noch lebende noch rehte tôt:<br/>
ine kan weder dar noch dan.<br/>
Nu hêrre, mîn hêr Tristan,<br/>
sît daz ir mit mir alle zît<br/>
ein lîp unde ein leben sît,<br/>
sô sult ir mir ouch lêre geben,<br/>
daz ich behabe lîp unde leben<br/>
iu z'aller êrste, dâ nâch mir.<br/>
nu lêret an! wes swîget ir?<br/>
uns waere guoter lêre nôt.<br/>
waz rede ich sinnelôse Îsôt?<br/>
Tristandes zunge und mîn sin<br/>
diu varnt dort mit ein ander hin.<br/>
Îsôte lîp, Îsôte leben<br/>
diu sint bevolhen unde ergeben<br/>
den segeln unde den winden.<br/>
wâ mag ich mich nu vinden?<br/>
wâ mac ich mich nu suochen, wâ?<br/>
nu bin ich hie und bin ouch dâ<br/>
und enbin doch weder dâ noch hie.<br/>
wer wart ouch sus verirret ie?<br/>
wer wart ie sus zerteilet mê?<br/>
ich sihe mich dort ûf jenem sê<br/>
und bin hie an dem lande.<br/>
ich var dort mit Tristande<br/>
und sitze hie bî Marke.<br/>
und criegent an mir starke<br/>
beidiu tôt unde leben.<br/>
mit disen zwein ist mir vergeben.<br/>
ich stürbe gerne, möhte ich.<br/>
nûne lâzet er mich,<br/>
an dem mîn leben behalten ist.<br/>
nune mag ich ouch ze dirre vrist<br/>
weder mir noch ime geleben wol,<br/>
sît daz ich âne in leben sol.<br/>
er lât mich hie und vert er hin<br/>
und weiz wol, daz ich âne in bin<br/>
reht innerthalp des herzen tôt.<br/>
Weiz got diz rede ich âne nôt.<br/>
mîn leit ist doch gemeine,<br/>
ine trage ez niht al eine.<br/>
es ist sîn alse vil sô mîn,<br/>
und waene es ist noch mêre sîn.<br/>
sîn jâmer und sîn pîne<br/>
diust groezer dan diu mîne.<br/>
daz scheiden, daz er von mir tuot,<br/>
beswaeret mir daz mînen muot,<br/>
ez swaeret noch den sînen mê.<br/>
tuot mir daz in dem herzen wê,<br/>
daz ich sîn hie bî mir enbir,<br/>
ez tuot im noch wirs danne mir.<br/>
clage ich in, sô claget er mich.<br/>
und claget er niht billîche als ich.<br/>
ich wil mir wol ze rehte sagen,<br/>
daz ich mir trûren unde clagen<br/>
billîche nâch Tristande nime.<br/>
wan mîn leben daz lît an ime.<br/>
dâ wider sô lît an mir sîn tôt.<br/>
durch daz sô claget er âne nôt.<br/>
er mac vil gerne von mir varn,<br/>
sîn êre und sînen lîp bewarn.<br/>
wan solte er lange bî mir wesen,<br/>
sone kunde er niemer genesen.<br/>
durch daz sol ich sîn haben rât.<br/>
swie rehte nâhen ez mir gât,<br/>
ern sol durch den willen mîn<br/>
sîn selbes niht in sorgen sîn.<br/>
mit swelher nôt ich sîn enber,<br/>
mir ist doch lieber vil, daz er<br/>
gesundes lîbes von mir sî,<br/>
dan er mir alsô waere bî,<br/>
daz ich mich des versaehe,<br/>
daz im schade bî mir geschaehe.<br/>
wan weizgot swer ze sînem vromen<br/>
mit sînes vriundes schaden wil komen,<br/>
der treit im cleine minne.<br/>
swaz schaden ich sîn gewinne,<br/>
ich wil Tristandes vriundîn<br/>
gern âne sînen schaden sîn.<br/>
daz ime sîn dinc ze liebe ergê,<br/>
ine ruoche und ist mir iemer wê.<br/>
ich wil mich gerne twingen<br/>
an allen mînen dingen,<br/>
daz ich mîn unde sîn entwese,<br/>
durch daz er mir und ime genese.»
</p>
<p>
Do Tristan, alse ich iezuo las,<br/>
z'Almânje gewas<br/>
ein halp jâr oder mêre,<br/>
nu belanget in vil sêre<br/>
hin wider in die künde,<br/>
daz er eteswaz bevünde,<br/>
waz der lantmaere<br/>
von sîner vrouwen waere.<br/>
in sînem muote er sich beriet,<br/>
daz er von Almânje schiet<br/>
und aber sîne reise nam<br/>
dâ hin, von dannen er dar kam,<br/>
hin wider ze Normandîe,<br/>
dannen ze Parmenîe<br/>
hin ze Rûâles kinden.<br/>
in selben wânde er vinden<br/>
und wolte im künden sîne nôt.<br/>
leider nû was er aber tôt,<br/>
er und sîn wîp Floraete.<br/>
sîne süne, die er aber haete,<br/>
daz sult ir wizzen, daz die dô<br/>
von inneclîchem herzen vrô<br/>
Tristandes künfte wâren.<br/>
den antfanc, den si'm bâren,<br/>
der was reine unde süeze.<br/>
sîne hende und sîne vüeze,<br/>
sîn ougen unde sînen munt<br/>
diu kusten si ze maneger stunt.<br/>
«hêrre» sprâchen si zehant<br/>
«got hât uns an iu wider gesant<br/>
beidiu vater unde muoter.<br/>
getriuwer hêrre guoter,<br/>
nu lâzet iuch hie wider nider<br/>
und habet iu daz allez wider,<br/>
daz iur und unser solte wesen,<br/>
und lât uns hie mit iu genesen,<br/>
als unser vater mit iu genas,<br/>
der iuwer ingesinde was,<br/>
als ouch wir iemer gerne sîn.<br/>
unser muoter iuwer vriundîn<br/>
und unser vater sint beidiu tôt.<br/>
nu hât got unser aller nôt<br/>
genaedeclîche an iu bedâht,<br/>
daz er iuch uns her wider hât brâht.»
</p>
<p>
Der trûraere Tristan<br/>
der haete aber hinnen van<br/>
triure unde michel ungehabe.<br/>
er bat sich wîsen zuo z'ir grabe.<br/>
dâ gieng er trûrende hin,<br/>
dâ stuont er guote wîle ob in<br/>
weinende unde clagende,<br/>
sîniu clagemaere sagende.<br/>
er sprach vil inneclîche:<br/>
«nu erkenne ez got der rîche,<br/>
sol ez iemer dâ zuo komen,<br/>
als ich von kinde hân vernomen.<br/>
daz triuwe und êre werde<br/>
begraben in der erde,<br/>
sô ligent sî beidiu hie begraben.<br/>
und sol ouch triuwe und êre haben<br/>
mit gote gemeine, alsô man giht,<br/>
sone zwîvel ich zewâre niht<br/>
und ist binamen kein lougen,<br/>
sine sîn vor gotes ougen.<br/>
Rûal und Floraete,<br/>
die got der werlt sô haete<br/>
gewerdet unde geschoenet,<br/>
die sint ouch dort gecroenet,<br/>
da diu gotes kint gecroenet sint.»<br/>
diu saeligen Rûâles kint<br/>
diu leiten dô Tristande vür<br/>
mit vil durnehter willekür<br/>
ir hiuser, ir lîp unde ir guot<br/>
und alsô dienesthaften muot,<br/>
so s'iemer beste kunden.<br/>
si wâren z'allen stunden<br/>
sînem dienest undertân:<br/>
swaz er gebôt, daz was getân<br/>
an iegelîchen dingen,<br/>
diu si mohten vollebringen:<br/>
si vuoren mit im schouwen<br/>
ritter unde vrouwen.<br/>
si dienten ime ze manegen tagen<br/>
turnieren, pirsen unde jagen,<br/>
swaz kurzewîle er wolte pflegen.
</p>
<p>
Nu was ein herzentuom gelegen<br/>
zwischen Britanje und Engelant,<br/>
daz was Arundêl genant<br/>
und stiez daz ûf daz mer alsô.<br/>
dâ was ein herzoge dô<br/>
vrech unde höfsch und wol getaget,<br/>
dem haeten, als diu istôrje saget,<br/>
sîne umbesaezen starke<br/>
sîn gerihte und sîne marke<br/>
verurliuget unde benomen.<br/>
si haeten in gar überkomen<br/>
beide ûf dem lande und ûf dem mer.<br/>
vil gerne haete er sich ze wer<br/>
gesetzet, nu enmohter.<br/>
einen sun und eine tohter<br/>
haete er von sînem wîbe.<br/>
an tugenden unde an lîbe<br/>
wâren si beidiu vollekomen.<br/>
der sun der haete swert genomen<br/>
und was dar an vervlizzen gâr.<br/>
dâ mite haete er wol driu jâr<br/>
vil lobes und êren bejaget.<br/>
sîn swester was schoene unde maget<br/>
und hiez Îsôt as blanschemains,<br/>
ir bruoder Kâedîn li frains,<br/>
ir vater der herzoge Jovelîn.<br/>
ir muoter diu herzogîn<br/>
diu was genant Karsîe.<br/>
nu man ze Parmenîe<br/>
gesagete Tristande,<br/>
daz urliuge in dem lande<br/>
ze Arundêle waere,<br/>
er gedâhte sîner swaere<br/>
aber ein teil vergezzen dâ.<br/>
von Parmenîe vuor er sâ<br/>
hin wider Arundêle<br/>
gegen einem castêle,<br/>
dâ er des landes hêrren vant.<br/>
daz was Karke genant.<br/>
dâ kêrter z'allerêrste hin.<br/>
hêrre unde gesinde enpfiengen in,<br/>
als man ze nôt den biderben sol.<br/>
si erkanden in von sage wol.<br/>
Tristan, als uns diz maere seit,<br/>
der was von sîner manheit<br/>
in al den inselen erkant,<br/>
die wider Occêne sint gewant.<br/>
durch daz wâren sîn dise vrô.<br/>
der herzoge ergap sich dô<br/>
sînem râte und sîner lêre.<br/>
sîn lant und sîn êre<br/>
dâ bat er'n hêrre über sîn.<br/>
sîn sun der höfsche Kâedîn<br/>
was sêre an in vervlizzen:<br/>
swar an er mohte wizzen<br/>
sîne wirde und sîn êre,<br/>
dar an vleiz er sich sêre,<br/>
dâ stuont al sîn gedanc hin.<br/>
si zwêne wâren under in<br/>
alle stunde und alle zît<br/>
inwette unde inwiderstrît<br/>
wider ein ander dienesthaft.<br/>
triuwe unde geselleschaft<br/>
gelobeten sî zwêne under in zwein<br/>
und behielten ouch die wol in ein<br/>
unz an ir beider ende.
</p>
<p>
Tristan der ellende<br/>
Kâedînen er zuo sich nam,<br/>
an den herzogen er kam,<br/>
er vorschete unde bat im sagen,<br/>
sîn criec wie sich der dar getragen<br/>
von sînen vînden haete,<br/>
von wannen man im taete<br/>
den aller groezesten schaden,<br/>
mit dem er waere überladen.<br/>
nu ime daz allez wart benant,<br/>
wie daz urliuge was gewant,<br/>
und ime vil rehte wart geseit<br/>
der vînde gelegenheit,<br/>
wâ si zuo riten mit ir gezoge,<br/>
nu haete der herzoge<br/>
ein guot castêl in sîner pflege,<br/>
daz lac den vînden ûf ir wege.<br/>
aldâ gezôch sich Tristan în<br/>
und sîn geselle Kâedîn<br/>
mit maezlîcher ritterschaft.<br/>
sine wâren niht sô statehaft,<br/>
daz si dekeinen veltstrît<br/>
mohten gehaben ze keiner zît<br/>
wan sô vil, so s'ie kunden<br/>
ze eteslîchen stunden<br/>
mit roube und mit brande<br/>
geschaden der vînde lande<br/>
geswâslîch und verstolne.<br/>
Tristan sante verholne<br/>
wider heim ze Parmenîe.<br/>
sîner lieben massenîe,<br/>
Rûâles kinden er enbôt,<br/>
im waere ritterschefte nôt,<br/>
dern bedörfte er nie sô sêre:<br/>
daz si ir tugent unde ir êre<br/>
vil verre an ime bedaehten<br/>
und ime ir helfe braehten.<br/>
die brâhten ime an einer schar<br/>
vünfhundert covertiure dar,<br/>
bereitet wol ze prîse,<br/>
und grôzen rât von spîse.<br/>
und alse Tristan vernam,<br/>
daz ime von lande helfe kam,<br/>
er vuor selbe gegen in<br/>
und leite s'allez nahtes hin<br/>
und vuorte s'alsô in daz lant,<br/>
daz ez lützel ieman bevant<br/>
wan die, die vriunde wâren<br/>
und im helfe dar zuo bâren.<br/>
die halben er ze Karke liez.<br/>
aldâ gebôt er unde hiez,<br/>
daz sî sich sêre in taeten<br/>
und keine war des haeten,<br/>
wer dar ze strîte kaeme,<br/>
biz man vür wâr vernaeme,<br/>
daz Kâedîn und er dâ striten,<br/>
daz sî si danne vorne an riten<br/>
und sô versuohten ir heil.<br/>
hie mite nam er daz ander teil,<br/>
dâ mite kêrte er ûf sîne vart:<br/>
zer burc, diu ime bevolhen wart,<br/>
dar în sô brâhte er si bî naht<br/>
und hiez ouch die dar inne ir maht<br/>
verhelen alsô starke<br/>
als jene dâ ze Karke.
</p>
<p>
Des morgens dô ez tagen began,<br/>
nu haete aber Tristan<br/>
ritter ûz gesundert<br/>
niht minner danne hundert.<br/>
die andern liez er in der stat.<br/>
Kâedînen er bat,<br/>
daz er den sînen sagete,<br/>
ob man in dar gejagete,<br/>
daz man sîn war naeme<br/>
und ime ze helfe kaeme<br/>
von dannen und von Karke.<br/>
sus reit er ûf die marke.<br/>
er roubete unde brande<br/>
offenlîchen in dem lande,<br/>
swâ er der vînde veste<br/>
und ouch ir stete weste.<br/>
dannoch vor naht dô wart der schal<br/>
in dem lande vliegend über al,<br/>
daz der stolze Kâedîn<br/>
ûz geriten solte sîn<br/>
mit offener reise.<br/>
Rugier von Doleise<br/>
und Nautenîs von Hante<br/>
und Rigolîn von Nante,<br/>
der vînde leitaere,<br/>
den wart daz maere swaere.<br/>
al die state und al die maht,<br/>
die si mohten bî der naht<br/>
besenden, diu wart gâr besant.<br/>
des anderen tages zehant<br/>
wol hin umbe den mitten tac,<br/>
dô sich ir state in ein gewac,<br/>
sie kêrten wider Karke hin.<br/>
ritter haeten s'under in<br/>
vierhundert oder mêre<br/>
und versâhen sich des sêre,<br/>
si solten sich dâ nider lân,<br/>
als ouch dâ vor haeten getân<br/>
vil ofte unde ze manegem tage.<br/>
nu kêrte Tristan ûf ir slage<br/>
und sîn geselle Kâedîn.<br/>
dô jene vil sicher wânden sîn,<br/>
daz ieman zuo den zîten<br/>
mit in getörste strîten,<br/>
dô vlugen dise allenthalben zuo.<br/>
ir keiner wânde envollen vruo<br/>
den vînden genâhen.
</p>
<p>
Nu daz die vînde ersâhen,<br/>
daz ez ze strîte was gewant,<br/>
si kêrten an den strît zehant.<br/>
si kâmen mit ein ander her.<br/>
alhie vlouc sper unde sper,<br/>
ros unde ros, man unde man<br/>
sô vîntlîche ein ander an,<br/>
daz dâ vil michel schade ergie.<br/>
si tâten schaden dort unde hie.<br/>
hie Tristan unde Kâedîn,<br/>
dort Rugier unde Rigolîn.<br/>
swes ieman mit dem swerte<br/>
oder mit der lanzen gerte,<br/>
daz haete er dâ, daz vander.<br/>
si riefen wider ein ander<br/>
hie: «schevalier Hante,<br/>
Doleise unde Nante!»<br/>
dort: «Karke und Arundêle!»
</p>
<p>
Dô jene in dem castêle<br/>
den strît ze stete sâhen stân,<br/>
si liezen ûz den porten gân<br/>
und anderhalben in die schar.<br/>
die tâten sî her unde dar<br/>
mit hezlîchem strîte.<br/>
in harte unlangem zîte<br/>
durchbrâchen sî si her und hin.<br/>
si riten houwend under in<br/>
als eber under schâfen.<br/>
baniere unde wâfen,<br/>
diu der houbetvînde wâren,<br/>
der begunde Tristan vâren<br/>
und sîn geselle Kâedîn.<br/>
dâ wart Rugier und Rigolîn<br/>
und Nautenîs gevangen<br/>
und michel schade begangen<br/>
under ir massenîe.<br/>
Tristan von Parmenîe<br/>
und sîne lantgesellen<br/>
die riten vînde vellen,<br/>
slahen unde vâhen.<br/>
nu daz die vînde ersâhen,<br/>
daz in diu wer niht tohte,<br/>
swie sich der man dâ mohte<br/>
mit vlühte oder mit listen<br/>
generen oder gevristen,<br/>
des was ir iegelîchem nôt.<br/>
vluht oder vlêhen oder der tôt<br/>
diu schieden einsît den strît.<br/>
Nu daz der strît in eine sît<br/>
mitalle enschumpfieret wart<br/>
und die gevangenen bewart<br/>
und behalten, dâ si solten sîn,<br/>
Tristan unde Kâedîn<br/>
die nâmen alle ir ritterschaft,<br/>
alle ir state und alle ir craft<br/>
und riten dô êrste in daz lant.<br/>
swâ man der vînde keinen vant<br/>
oder iht ir dinges weste,<br/>
sô habe, sô stete, sô veste,<br/>
daz was verlorn, alse ez lac.<br/>
ir gewin und ir bejac<br/>
den sanden si ze Karke.<br/>
nu si der vînde marke<br/>
gâr under sich gebrâchen<br/>
und wol ir zorn gerâchen<br/>
und haeten z'ir hant allez lant,<br/>
Tristan der schicte al zehant<br/>
sîne lantmassenîe<br/>
wider heim ze Parmenîe<br/>
und dankete in vil tiure,<br/>
daz er êre und âventiure<br/>
von ir genâden haete.<br/>
Tristan der nâchraete,<br/>
dô sîn gesinde dan geschiet,<br/>
umb die gevangenen er riet,<br/>
daz sî ze hulden kaemen<br/>
und von ir hêrren naemen,<br/>
swaz er'n ir guotes wider lêch<br/>
den worten, daz er in verzêch.<br/>
und versigelten ouch daz,<br/>
daz disiu schulde und dirre haz<br/>
dem lande unschadebaere<br/>
ir halben iemer waere;<br/>
und kâmen allesamet dan,<br/>
die houbethêrren unde ir man.
</p>
<p>
Hie mite was aber Tristande<br/>
da ze hove und dâ ze lande<br/>
vil lobes und êren ûf geleit.<br/>
sîne sinne und sîne manheit<br/>
diu prîsete hof unde lant.<br/>
diu beidiu wâren ouch gewant<br/>
niht anders wan als er gebôt.<br/>
Kâedînes swester Îsôt,<br/>
diu mit den wîzen handen,<br/>
diu bluome von den landen,<br/>
diu was stolz unde wîse<br/>
und haete sich mit prîse<br/>
und mit lobe sô vür genomen,<br/>
daz s'al daz lant haet überkomen,<br/>
daz daz niht anders seite<br/>
wan von ir saelekeite.<br/>
dô die Tristan sô schoene sach,<br/>
ez vrischet ime sîn ungemach:<br/>
sîn altiu herzeriuwe<br/>
diu wart aber dô niuwe.<br/>
si mante in ie genôte<br/>
der andern Îsôte,<br/>
der lûtern von Îrlant.<br/>
und wan si Îsôt was genant,<br/>
swenne er sîn ouge an si verlie,<br/>
sô wart er von dem namen ie<br/>
sô riuwec und sô vröudelôs,<br/>
daz man im under ougen kôs<br/>
den smerzen sînes herzen.<br/>
doch liebete er den smerzen<br/>
und truog im inneclîchen muot.<br/>
er dûhte in süeze unde guot.<br/>
er minnete diz ungemach<br/>
durch daz, wan er si gerne sach.<br/>
sô sach er si gerne umbe daz:<br/>
im tete diu triure verre baz,<br/>
dier nâch der blunden haete,<br/>
dan im ander vröude taete.<br/>
Îsôt was sîn liep und sîn leit,<br/>
jâ Îsôt, sîn beworrenheit,<br/>
diu tete im wol, diu tete im wê:<br/>
sô ime Îsôt sîn herze ie mê<br/>
in dem namen Îsôte brach,<br/>
sô er Îsôte ie gerner sach.
</p>
<p>
Vil dicke sprach er wider sich:<br/>
«â dê benîe, wie bin ich<br/>
von disem namen verirret!<br/>
er irret unde wirret<br/>
die wârheit und daz lougen<br/>
mîner sinne und mîner ougen.<br/>
er birt mir wunderlîche nôt.<br/>
mir lachet unde spilt Îsôt<br/>
in mînen ôren alle vrist<br/>
und enweiz iedoch, wâ Îsôt ist.<br/>
mîn ouge, daz Îsôte siht,<br/>
daz selbe ensiht Îsôte niht.<br/>
mir ist Îsôt verre und ist mir bî.<br/>
ich vürhte, ich aber g'îsôtet sî<br/>
zem anderen mâle.<br/>
ich waene, ûz Curnewâle<br/>
ist worden Arundêle,<br/>
Karke ûz Tintajêle<br/>
und Îsôt ûz Îsôte.<br/>
mich dunket ie genôte,<br/>
als ieman iht von dirre maget<br/>
in Îsôte namen saget,<br/>
daz ich Îsôte vunden habe.<br/>
hie bin ouch ich verirret abe.<br/>
wie wunderlîche ist mir geschehen.<br/>
daz ich Îsôte müeze sehen,<br/>
des gere ich nû vil lange vrist.<br/>
nu bin ich komen, dâ Îsôt ist,<br/>
und enbin Îsôte niender bî,<br/>
swie nâhen ich Îsôte sî.<br/>
Îsôte sihe ich alle tage<br/>
und sihe ir niht. daz ist mîn clage.<br/>
ich hân Îsôte vunden<br/>
und iedoch niht die blunden,<br/>
diu mir sô sanfte unsanfte tuot.<br/>
ez ist Îsôt, diu mir den muot<br/>
in dise gedanke hât brâht,<br/>
von der mîn herze als ist verdâht:<br/>
ez ist diu von Arundêle<br/>
und niht Îsôt la bêle.<br/>
der ensiht mîn ouge leider niht.<br/>
swaz aber mîn ouge iemer gesiht,<br/>
daz mit ir namen versigelt ist,<br/>
dem allem sol ich alle vrist<br/>
liebe unde holdez herze tragen,<br/>
dem lieben namen genâde sagen,<br/>
der mir sô dicke hât gegeben<br/>
wunne unde wunneclîchez leben.»
</p>
<p>
Alsolhiu maere treip Tristan<br/>
vil ofte wider sich selben an,<br/>
swenne er sîn senftez ungemach,<br/>
Îsôte as blanschemains gesach.<br/>
diu viuwerniuwet ime den muot<br/>
mit der glimmenden gluot,<br/>
diu ime doch naht unde tac<br/>
betrochen in dem herzen lac.<br/>
ern was dô niht gedanchaft<br/>
z'erneste noch ze ritterschaft.<br/>
sîn herze und sîne sinne<br/>
diun wâren niwan an minne<br/>
und an gemuotheit geleit.<br/>
er suohte gemuotheit<br/>
in wunderlîcher ahte.<br/>
er besazte sîne trahte,<br/>
er wolte liebe und lieben wân<br/>
wider die maget Îsôte hân,<br/>
sîn gemüete gerne twingen<br/>
z'ir liebe ûf den gedingen,<br/>
ob ime sîn senebürde<br/>
mit ir iht ringer würde.<br/>
er üebete an ir dicke<br/>
sîn inneclîche blicke<br/>
und sante der sô manegen dar,<br/>
daz sî binamen wol wart gewar,<br/>
daz er ir holdez herze truoc.<br/>
ouch haete sî dâ vor genuoc<br/>
durch in gedanke vür brâht.<br/>
si haete vil durch in gedâht:<br/>
sît sî gehôrte unde gesach,<br/>
daz man im sô vil lobes sprach<br/>
über hof und über lant,<br/>
sît was ir herze an in gewant.<br/>
und alse Tristan denne<br/>
sîn ougen eteswenne<br/>
durch âventiure an sî verlie,<br/>
sô widerlie s'ir ougen ie<br/>
als inneclîchen an den man,<br/>
daz er gedenken began,<br/>
mit swelher slahte dingen<br/>
er'z möhte vollebringen,<br/>
daz al sîn herzeswaere<br/>
dermite erloschen waere,<br/>
und was gedanchaft derzuo:<br/>
er sach si spâte unde vruo,<br/>
swenne ez mit ihte mohte sîn.
</p>
<p>
Vil schiere wart, daz Kâedîn<br/>
ir zweier blicke wart gewar,<br/>
und vuorte in ouch dô dicker dar,<br/>
dan er ê mâles taete,<br/>
wan er gedingen haete,<br/>
ob s'ime ze herzen beclibe,<br/>
daz er si naeme und dâ belibe.<br/>
sô haete ouch er mit ime verant<br/>
sîn urliuge über al daz lant.<br/>
sus bat er ie genôte<br/>
sîne swester Îsôte,<br/>
daz sî'z mit rede Tristande büte,<br/>
reht alse er selbe vor gebüte,<br/>
und niemer kaeme an keine tât<br/>
âne in und âne ir vater rât.<br/>
Îsôt diu leiste sîne bete,<br/>
wan sî'z doch selbe gerne tete,<br/>
und bôt ez Tristande aber dô baz.<br/>
rede unde gebaerde und allez daz,<br/>
daz die gedanke stricket,<br/>
minne in dem herzen quicket,<br/>
daz begundes an in wenden<br/>
alle wîs und allen enden,<br/>
biz daz si'n ouch enzunde,<br/>
daz ime der name begunde<br/>
den ôren senften an der stete,<br/>
der ime dâ vor unsanfte tete.<br/>
er hôrte und sach Îsolde<br/>
vil gerner danne er wolde.<br/>
reht alse tete ouch in Îsolt.<br/>
si sach in gerne und was im holt.<br/>
er meinde sî, sî meinde in.<br/>
hie mite gelobeten s'under in<br/>
liebe unde geselleschaft<br/>
und wâren ouch der vlîzhaft<br/>
ze iegelîchen stunden,<br/>
sô sî mit vuoge kunden.
</p>
<p>
Eines tages dô gesaz Tristan<br/>
und giengen in gedanke an<br/>
von sînem erbesmerzen:<br/>
er bedâhte in sînem herzen<br/>
manege und maneger hande nôt,<br/>
die sîn ander leben Îsôt,<br/>
diu blunde küniginne,<br/>
der slüzzel sîner minne<br/>
durch in erliten haete<br/>
und ouch dar an sô staete<br/>
in allen noeten waere.<br/>
er nam ez ime ze swaere<br/>
und gieng im rehte an sînen lîp,<br/>
daz er âne Îsolde ie kein wîp<br/>
durch minne in sînen muot genam<br/>
und ie an die gedanke kam.<br/>
leitlîche sprach er wider sich:<br/>
«ich ungetriuwer, waz tuon ich?<br/>
ich weiz doch wârez alse den tôt:<br/>
mîn herze und mîn leben Îsôt,<br/>
an der ich hân g'unsinnet,<br/>
diu enmeinet noch enminnet<br/>
niht dinges ûf der erden<br/>
noch enkan ir niht gewerden<br/>
liep wan ich al eine<br/>
und minne ich unde meine<br/>
ein leben, des si niht bestât.<br/>
ine weiz, waz mich verkêret hât.<br/>
waz hân ich mich genomen an,<br/>
ich triuwelôser Tristan!<br/>
ich minne zwô Îsolde<br/>
und hân die beide holde<br/>
und ist mîn ander leben, Îsolt,<br/>
niwan einem Tristande holt.<br/>
diu eine wil dekeinen<br/>
Tristanden wan mich einen<br/>
und wirbe ich ie genôte<br/>
nâch anderer Îsôte.<br/>
wê dir, sinnelôser man,<br/>
verirreter Tristan!<br/>
lâ disen blinden unsin,<br/>
tuo disen ungedanc hin!»
</p>
<p>
Hie mite kam er des willen wider.<br/>
minne unde muot leit er dernider,<br/>
den er der megede Îsôte truoc.<br/>
iedoch sô bôt er ir genuoc<br/>
sô süezer gebaerde,<br/>
daz s'alle die bewaerde<br/>
sîner minne wânde hân.<br/>
dô was ez anders getân.<br/>
ez gieng, alse ez solde.<br/>
Îsôt diu haete Îsolde<br/>
Tristanden muoteshalp genomen.<br/>
Tristan was aber mit muote komen<br/>
wider an sîn erbeminne.<br/>
sîn herze und sîne sinne<br/>
diu triben dô niwan ir altez leit.<br/>
doch begieng er sîne höfscheit.<br/>
do'r an der megede gesach<br/>
ir senelîchez ungemach,<br/>
daz sich daz üeben began,<br/>
dô leiter sînen vlîz dar an,<br/>
daz er ir vröude baere.<br/>
er seite ir schoeniu maere,<br/>
er sang ir, er schreib unde er las.<br/>
und swaz ir kurzewîle was,<br/>
dâ zuo was er gedanchaft.<br/>
er leiste ir geselleschaft,<br/>
er kürzete ir die stunde<br/>
etswenne mit dem munde<br/>
und underwîlen mit der hant.<br/>
Tristan er machete unde vant<br/>
an iegelîchem seitspil<br/>
leiche unde guoter noten vil,<br/>
die wol geminnet sint ie sît.<br/>
er vant ouch zuo der selben zît<br/>
den edelen leich Tristanden,<br/>
den man in allen landen<br/>
sô lieben und sô werden hât,<br/>
die wîle und disiu werlt gestât.<br/>
oft unde dicke ergieng ouch daz:<br/>
sô daz gesinde in ein gesaz,<br/>
er unde Îsôt und Kâedîn,<br/>
der herzog und diu herzogîn,<br/>
vrouwen und barûne,<br/>
sô tihtete er schanzûne,<br/>
rundate und höfschiu liedelîn<br/>
und sang ie diz refloit dar în:<br/>
«Îsôt ma drûe, Îsôt m'amîe,<br/>
en vûs ma mort, en vûs ma vîe!»<br/>
und wan er daz sô gerne sanc,<br/>
sô was ir aller gedanc<br/>
und wânden ie genôte,<br/>
er meinde ir Îsôte,<br/>
und vröuten sich es sêre<br/>
und aber nieman mêre<br/>
dan sîn geselle Kâedîn.<br/>
der vuorte in ûz, der vuorte in în<br/>
und sazte in z'allen zîten<br/>
der swester an ir sîten.<br/>
diu was sîn ouch von herzen vrô.<br/>
diu nam in aber ze handen dô<br/>
und wante danne ir vlîz an in.<br/>
ir clâren ougen unde ir sin<br/>
diu spilten ûf in denne.<br/>
sô warf ouch eteswenne<br/>
der cranke magetlîche name<br/>
sîne kiusche und sîne schame<br/>
zem nacken von den ougen.<br/>
si leite im dicke untougen<br/>
ir hende in die sîne,<br/>
als ob ez Kâedîne<br/>
ze liebe geschaehe.<br/>
swes aber sich der versaehe,<br/>
ir selber vröude lac dar an.
</p>
<p>
Diu maget diu wart sich wider den man<br/>
sô rehte lieplîch machende,<br/>
smierende unde lachende,<br/>
kallende unde kôsende,<br/>
smeichende unde lôsende,<br/>
biz daz si'n aber enzunde,<br/>
daz er aber wider begunde<br/>
mit muote und mit gedanken<br/>
an sîner liebe wanken.<br/>
er zwîvelte an Îsolde,<br/>
ob er wolde oder enwolde.<br/>
ouch tete ez ime entriuwen nôt,<br/>
dô si'z im alsô suoze bôt.<br/>
er dâhte dicke wider sich:<br/>
«weder wil ich oder enwil ich?<br/>
ich waene nein, ich waene jâ.»<br/>
sô was aber diu staete dâ.<br/>
«nein» sprach si «hêrre Tristan,<br/>
sich dîne triuwe an Îsôt an,<br/>
gedenke genôte<br/>
der getriuwen Îsôte,<br/>
diu nie vuoz von dir getrat.»<br/>
sus was er aber an der stat<br/>
von den gedanken genomen<br/>
und aber in solhen jâmer komen<br/>
durch Îsôte minne,<br/>
sînes herzen küniginne,<br/>
daz er gebaerde unde site<br/>
sô gâr verwandelte dermite,<br/>
daz er an iegelîcher stete<br/>
niht anders niuwan trûren tete.<br/>
und swenne er aber z'Îsôte kam,<br/>
sîne rede mit ir ze handen nam,<br/>
daz er sîn selbes gâr vergaz<br/>
und siuftende allez bî ir saz.<br/>
sîn tougenlîchiu swaere<br/>
diu wart als offenbaere,<br/>
daz al daz ingesinde jach,<br/>
sîn triure und sîn ungemach<br/>
daz waere durch Îsôte gâr.<br/>
si haeten ouch entriuwen wâr.<br/>
Tristandes triure und sîn nôt<br/>
dazn was niht anders wan Îsôt.<br/>
Îsôt diu was sîn ungeschiht.<br/>
und aber diu mitalle niht,<br/>
dâ sî'z dâ vür erkanden,<br/>
diu mit den blanken handen:<br/>
ez was Îsôt la bêle,<br/>
niht diu von Arundêle.
</p>
<p>
Si wândens aber alle dô.<br/>
sô wânde ouch Îsôt selbe alsô<br/>
und wart verirret gâr dervan.<br/>
wan sich ensenete Tristan<br/>
dekeine zît sô genôte<br/>
durch keine sîne Îsôte,<br/>
si ensenete sich noch mê durch in.<br/>
sus triben si zwei die stunde hin<br/>
mit ungemeinem leide.<br/>
si seneten sich beide<br/>
und haeten jâmer under in zwein<br/>
und gie der ungelîche in ein.<br/>
ir minne unde ir meine<br/>
die wâren ungemeine.<br/>
si engiengen dô niht in dem trite<br/>
gemeiner liebe ein ander mite<br/>
weder Tristan noch diu maget Îsôt.<br/>
Tristan der wolte z'einer nôt<br/>
ein ander Îsolde<br/>
und Îsolt diu enwolde<br/>
keinen andern Tristanden.<br/>
diu mit den wîzen handen<br/>
si minnete unde meinde in.<br/>
an ime lac ir herze unde ir sin,<br/>
sîn triure was ir ungemach.<br/>
und sô si'n eteswenne sach<br/>
under ougen alsô blîchen<br/>
und danne als inneclîchen<br/>
dar under siuften began,<br/>
sô sach si'n inneclîchen an<br/>
und ersûfte sî danne mite.<br/>
nâch vil geselleclîchem site<br/>
truoc sî daz trûren mit im ie,<br/>
des sî doch lützel ane gie.<br/>
si twanc sîn leit sô sêre,<br/>
daz ez in an ir mêre<br/>
dan an im selben müete.<br/>
die liebe und die güete,<br/>
die s'ime sô staeteclîche truoc,<br/>
die betrûrete er genuoc.<br/>
in erbarmete, daz s'ir sinne<br/>
sô verre an sîne minne<br/>
umb niht haete verlân<br/>
und ûf alsô verlornen wân<br/>
ir herze haete an in geleit.<br/>
doch begieng er sîne höfscheit<br/>
und vleiz sich alle stunde,<br/>
sô'r suozeste kunde<br/>
mit gebaerden und mit maeren,<br/>
daz er s'ûz disen swaeren<br/>
vil gerne haete genomen.<br/>
nu was s'aber in die swaere komen<br/>
ze verre und alze sêre.<br/>
und sô er sich's ie mêre<br/>
pînete unde nôte,<br/>
sô er die maget Îsôte<br/>
von stunde ze stunde<br/>
ie mêre und mêre enzunde,<br/>
biz sîi ze jungest dar an kam,<br/>
daz minne an ir den sige genam,<br/>
sô daz si'm alse dicke<br/>
ir gebaerde, ir rede, ir blicke<br/>
als inneclîche suoze erbôt,<br/>
daz er aber in sîne zwîvelnôt<br/>
zem dritten mâle geviel<br/>
und aber sînes herzen kiel<br/>
begunde in ungedanken<br/>
vlüeten unde wanken,<br/>
und was dâ cleine wunder an.<br/>
wan weizgot diu lust, diu den man<br/>
alle stunde und alle zît<br/>
lachende under ougen lît,<br/>
diu blendet ougen unde sin,<br/>
diu ziuhet ie daz herze hin.
</p>
<p>
Hie mugen die minnaere<br/>
kiesen an dem maere,<br/>
daz man vil michel baz vertreit<br/>
durch verre minne ein verre leit,<br/>
dan daz man minne nâhe bî<br/>
und nâher minne âne sî.<br/>
jâ zwâre als ich'z erkennen kan<br/>
vil lieber minne mag ein man<br/>
baz verre enbern und verre gern<br/>
dan nâhe gern und nâhe enbern<br/>
und kumet der verren lîhter abe,<br/>
dan er der nâhen sich enthabe.<br/>
hie verwar sich Tristan inne.<br/>
er gerte verrer minne<br/>
und leit durch die grôz ungemach,<br/>
die er weder enhôrte noch ensach,<br/>
und enthabete sich der nâhen,<br/>
die sîn ougen dicke sâhen.<br/>
er gerte z'allen stunden<br/>
der liehten, der blunden<br/>
Îsôte von Îrlanden<br/>
und vlôch die wîzgehanden,<br/>
die stolzen maget von Karke.<br/>
er qual nâch jener starke<br/>
und zôch sich hie von dirre.<br/>
sus was er beider irre.<br/>
er wolde unde enwolde<br/>
Îsolde unde Îsolde.<br/>
er vlôch dise und suohte jene.<br/>
diu maget Îsôt diu haete ir sene,<br/>
ir triuwe und ir durnehtekeit<br/>
einvalteclîchen an geleit.<br/>
si gerte des, der von ir zôch,<br/>
und was den jagende, der si vlôch.<br/>
daz was des schult: si was betrogen.<br/>
Tristan haet ir sô vil gelogen<br/>
mit disen zwein handelungen<br/>
der ougen unde der zungen,<br/>
daz si sînes herzen unde sîn<br/>
gewis und sicher wânde sîn.<br/>
und al der trügeheite,<br/>
die Tristan an si leite,<br/>
sô was ie daz diu volleist,<br/>
diu ir herze allermeist<br/>
an Tristandes liebe twanc,<br/>
daz er daz alsô gerne sanc:<br/>
«Îsôt ma drûe, Îsôt m'amîe,<br/>
en vûs ma mort, en vûs ma vîe!»<br/>
daz lockete ir herze allez dar.<br/>
daz was, daz ir die liebe bar.
</p>
<p>
Die rede nam sî sich allez an<br/>
und gie dem vliehenden man<br/>
als inneclîche suoze mite,<br/>
biz daz si'n an dem vierden trite<br/>
der minne erzôch, dâ er si vlôch,<br/>
und in zuo ir her wider zôch,<br/>
daz er sich aber dar bewac<br/>
und aber dô was naht unde tac<br/>
gedenkend unde trahtende<br/>
und angestlîchen ahtende<br/>
umbe sîn leben und umbe sich.<br/>
«ei» dâhte er «hêrre, wie bin ich<br/>
mit liebe alsus verirret!<br/>
diz liep, daz mir sus wirret,<br/>
daz mir benimet lîp unde sin,<br/>
dâ von ich sus beswaeret bin,<br/>
sol mir daz ûf der erden<br/>
iemer gesenftet werden,<br/>
daz muoz mit vremedem liebe wesen.<br/>
ich hân doch dicke daz gelesen<br/>
und weiz wol, daz ein trûtschaft<br/>
benimet der andern ir craft.<br/>
des Rînes vlieze und sîn vlôz<br/>
der enist an keiner stat sô grôz,<br/>
man enmüge dervon gegiezen<br/>
mit einzelingen vliezen<br/>
sô vil, daz er sich gâr zerlât<br/>
und maezlîche craft hât.<br/>
sus wirt der michele Rîn<br/>
vil kûme ein cleinez rinnelîn.<br/>
kein viur hât ouch sô grôze craft,<br/>
ist man dar zuo gedanchaft,<br/>
man enmüge es sô vil zesenden<br/>
mit einzelen brenden,<br/>
biz daz ez swache brinnet.<br/>
als ist dem, der dâ minnet.<br/>
der hât dem ein gelîchez spil.<br/>
er mag als ofte und alse vil<br/>
sîn gemüete zegiezen<br/>
mit einzelen vliezen,<br/>
sînen muot sô manegen enden<br/>
zeteilen und zesenden,<br/>
biz daz sîn dâ sô lützel wirt,<br/>
daz er maezlîchen schaden birt.<br/>
als mag ez ouch mir wol ergân,<br/>
wil ich zeteilen und zelân<br/>
mîne minne und mîne meine<br/>
an maneger danne an eine.<br/>
gewende ich mîne sinne<br/>
mê danne an eine minne,<br/>
ich wirde lîhte dervan<br/>
ein triurelôser Tristan.<br/>
Nu sol ich ez versuochen.<br/>
wil mîn gelücke ruochen,<br/>
sô ist zît, daz ichs beginne.<br/>
wan diu triuwe und diu minne,<br/>
die ich ze mîner vrouwen hân,<br/>
diu enmag mir niht ze staten gestân.<br/>
ich swende an ir lîp unde leben<br/>
und enmac mir keinen trôst geben<br/>
ze lîbe noch ze lebene.<br/>
ich lîde alze vergebene<br/>
disen kumber unde dise nôt.<br/>
â süeze amîe, liebe Îsôt,<br/>
diz leben ist under uns beiden<br/>
alze sêre gescheiden.<br/>
ez enstât nu niht als wîlent ê,<br/>
dô wir ein wol, dô wir ein wê,<br/>
eine liebe und eine leide<br/>
gemeine truogen beide.<br/>
nun stât ez leider niht alsô.<br/>
nu bin ich trûric, ir sît vrô.<br/>
sich senent mîne sinne<br/>
nâch iuwerre minne<br/>
und iuwer sinne senent sich,<br/>
ich waene, maezlîch umbe mich.<br/>
die vröude, die ich durch iuch verbir,<br/>
ôwî ôwî, die trîbet ir<br/>
als ofte als iu gevellet.<br/>
ir sît dar zuo gesellet.<br/>
Marke iuwer hêrre und ir, ir sît<br/>
heime unde gesellen alle zît.<br/>
sô bin ich vremede und eine.<br/>
ich waene, ich wirde cleine<br/>
von iu getroestet iemer<br/>
und ich enkan doch niemer<br/>
mit mînem herzen von iu komen.<br/>
durch waz habt ir mich mir benomen,<br/>
sît ir mîn alsô cleine gert<br/>
und mîn ouch iemer wol enbert?<br/>
â süeziu küniginne Îsôt,<br/>
mit wie vil maneger herzenôt<br/>
gât mir mîn leben mit iu hin<br/>
und ich iu niht sô maere bin,<br/>
daz ir mich sît haetet besant<br/>
und eteswaz umb mîn leben erkant.<br/>
si mich besande? â waz red ich?<br/>
nu wâ besande si mich<br/>
und wie bevünde sî mîn leben?<br/>
ich bin doch nû vil lange ergeben<br/>
als ungewissen winden,<br/>
wie kunde man mich vinden?<br/>
ine kan es niht erdenken wie.<br/>
man suoche dâ, sô bin ich hie.<br/>
man suoche hie, sô bin ich dâ:<br/>
wie vindet man mich oder wâ?<br/>
wâ man mich vinde? dâ ich bin.<br/>
diu lant enloufent niender hin.<br/>
sô bin ich in den landen.<br/>
dâ vinde man Tristanden.<br/>
jâ, der ez et begünde,<br/>
der suohte, unz er mich vünde.<br/>
wan swer den varnden suochen wil,<br/>
dem enist dekein gewissez zil<br/>
an sîner suoche vür geleit,<br/>
wan er muoz sîne unmüezekeit<br/>
übel oder wol bewenden,<br/>
wil er dermite iht enden.<br/>
mîn vrouwe, an der mîn leben lît,<br/>
weiz got diu solte nâch mir sît<br/>
vil tougenlîche haben ersant<br/>
al Curnewal und Engelant.<br/>
Franze unde Normandîe,<br/>
mîn lant ze Parmenîe,<br/>
oder swâ man seite maere,<br/>
daz ir vriunt Tristan waere,<br/>
daz solte sider gâr sîn ersuoht,<br/>
und haete si mîn iht geruoht:<br/>
nu ruochet si mîn cleine,<br/>
die ich minne unde meine<br/>
mê danne sêle unde lîp.<br/>
durch si mîde ich al ander wîp<br/>
und muoz ir selber ouch enbern.<br/>
ine mac von ir niht des gegern,<br/>
daz mir zer werlde solte geben<br/>
vröude unde vrôlîchez leben.»
</p>
<p>
Nieman hêrren gelouben sol<br/>
wan si sint aller untriuwe vol<br/>
dar an gedenket schoene wîp<br/>
und lânt in tiure sîn iuwern lîp<br/>
ich râtez schoenen vrouwen iuch<br/>
vil minneclîche vrouwe vliuch<br/>
manne unde hêrren heinlîchkeit<br/>
si bringet niht wan herzeleit<br/>
diz sage ich schoenen wîben<br/>
die swarzen lân ich belîben.
</p>
