<ol>
  <li>
    <ol>
      <li>Paulius, Dievo valia pašauktas Kristaus Jėzaus apaštalas, ir brolis Sostenas­</li>
      <li>Dievo bažnyčiai Korinte, pašventintiems Kristuje Jėzuje, pašauktiesiems šventiesiems su visais, kurie šaukiasi mūsų Viešpaties Jėzaus Kristaus vardo kiekvienoje vietoje pas jus ir pas mus.</li>
      <li>Malonė ir ramybė jums nuo Dievo, mūsų Tėvo, ir Viešpaties Jėzaus Kristaus!</li>
      <li>Aš nuolat dėkoju dėl jūsų Dievui už Dievo malonę, suteiktą jums per Jėzų Kristų,</li>
      <li>kad per Jį praturtėjote viskuo­ visokiu žodžiu ir visokiu pažinimu,­</li>
      <li>ir Kristaus liudijimas jumyse tapo tvirtas.</li>
      <li>Todėl jums nestinga jokios dovanos laukiant, kada apsireikš mūsų Viešpats Jėzus Kristus,</li>
      <li>kuris ir sutvirtins jus iki galo, kad būtumėte nekalti mūsų Viešpaties Jėzaus Kristaus dieną.</li>
      <li>Ištikimas yra Dievas, kuris jus pašaukė į savo Sūnaus, mūsų Viešpaties Jėzaus Kristaus, bendravimą.</li>
      <li>Broliai, Viešpaties Jėzaus Kristaus vardu maldauju jus, kad visi vienaip kalbėtumėte ir nebūtų tarp jūsų susiskaldymų, bet kad būtumėte tobulai suvienyti vienos minties ir vieno sprendimo.</li>
      <li>Mat Chlojės namiškiai pranešė man apie jus, mano broliai, kad tarp jūsų esama kivirčų.</li>
      <li>Turiu omenyje tai, kad iš jūsų yra tokių, kurie sako: “Aš esu Pauliaus”, “aš­Apolo”, “aš­Kefo”, “o aš­Kristaus”.</li>
      <li>Argi Kristus padalytas? Argi Paulius buvo už jus nukryžiuotas? Argi vardan Pauliaus buvote pakrikštyti?</li>
      <li>Ačiū Dievui, kad pas jus nieko daugiau nekrikštijau, išskyrus Krispą ir Gajų,</li>
      <li>kad niekas nesakytų, jog aš krikštiju savo paties vardu.</li>
      <li>Tiesa, pakrikštijau taip pat Stepono namus, o daugiau nežinau, ar ką pakrikštijau.</li>
      <li>Kristus nesiuntė manęs krikštyti, bet Evangelijos skelbti,­ne žodžių išmintimi, kad Kristaus kryžius netaptų bereikšmis.</li>
      <li>Mat žodis apie kryžių tiems, kurie žūsta, yra kvailystė, bet mums, išgelbėtiems, jis yra Dievo jėga.</li>
      <li>Nes parašyta: “Sunaikinsiu išmintingųjų išmintį, niekais paversiu protingųjų išmanymą”.</li>
      <li>Kur išminčius? Kur Rašto žinovas? Kur šio amžiaus tyrinėtojas? Argi Dievas nepavertė šio pasaulio išminties kvailyste?</li>
      <li>Kadangi pasaulis išmintimi nepažino Dievo pagal Jo išmintį, tai Dievui patiko skelbimo kvailumu išgelbėti tuos, kurie tiki.</li>
      <li>Žydai reikalauja ženklų, graikai ieško išminties,</li>
      <li>bet mes skelbiame Kristų nukryžiuotąjį, kuris žydams yra papiktinimas, o pagonims­kvailystė.</li>
      <li>Bet pašauktiesiems­tiek žydams, tiek graikams­skelbiame Kristų­Dievo jėgą ir Dievo išmintį.</li>
      <li>Dievo kvailystė išmintingesnė už žmones ir Dievo silpnybė stipresnė už žmones.</li>
      <li>Juk jūs matote savo pašaukimą, broliai,­nedaug tarp jūsų kūno atžvilgiu išmintingų, nedaug galingų, nedaug kilmingų.</li>
      <li>Bet Dievas išsirinko, kas pasaulyje kvaila, kad sugėdintų išminčius. Dievas išsirinko, kas pasaulyje silpna, kad sugėdintų, kas galinga.</li>
      <li>Ir kas pasaulyje žemos kilmės, kas paniekinta, kas yra niekas, Dievas išsirinko, kad niekais paverstų tai, kas laikoma kažkuo,­</li>
      <li>kad joks kūnas nesigirtų prieš Dievą.</li>
      <li>Jo dėka jūs esate Kristuje Jėzuje, kuris mums tapo išmintimi iš Dievo, teisumu, pašventinimu ir atpirkimu,</li>
      <li>kad, kaip parašyta: “Kas giriasi, tesigiria Viešpačiu”.</li>
    </ol>
  </li>
  <li>
    <ol>
      <li>Ir aš, broliai, kai pas jus lankiausi, atėjau ne su gražbyliavimu ar išmintimi skelbti jums Dievo liudijimo.</li>
      <li>Nes aš nusprendžiau tarp jūsų nežinoti nieko, išskyrus Jėzų Kristų, ir Tą nukryžiuotą.</li>
      <li>Aš buvau pas jus silpnas, išsigandęs ir labai drebėjau.</li>
      <li>Mano kalba ir skelbimas pasižymėjo ne įtikinančiais žmogiškos išminties žodžiais, bet Dvasios ir jėgos parodymu,</li>
      <li>kad ir jūsų tikėjimas remtųsi ne žmogiška išmintimi, bet Dievo jėga.</li>
      <li>Tiesa, tarp subrendusiųjų mes skelbiame išmintį, tačiau tai išmintis ne šio pasaulio ir ne šio pasaulio valdovų, kurie pranyks.</li>
      <li>Mes skelbiame paslaptingą ir paslėptą Dievo išmintį, kurią Dievas nuo amžių paskyrė mums išaukštinti,</li>
      <li>kurios nepažino jokie šio pasaulio valdovai, nes, jei būtų pažinę, nebūtų šlovės Viešpaties nukryžiavę.</li>
      <li>Bet skelbiame, kaip parašyta: “Ko akis neregėjo, ko ausis negirdėjo, kas žmogui į širdį neatėjo, tai paruošė Dievas tiems, kurie Jį myli”.</li>
      <li>Dievas mums tai apreiškė per savo Dvasią, nes Dvasia visa ištiria, net Dievo gelmes.</li>
      <li>Kas iš žmonių žino, kas yra žmogaus, jei ne paties žmogaus dvasia? Taip pat niekas nežino, kas yra Dievo, tik Dievo Dvasia.</li>
      <li>O mes gavome ne pasaulio dvasią, bet Dvasią iš Dievo, kad suvoktume, kas mums Dievo dovanota.</li>
      <li>Apie tai ir kalbame ne žodžiais, kurių moko žmogiškoji išmintis, bet tais, kurių moko Šventoji Dvasia,­dvasinius dalykus gretindami su dvasiniais.</li>
      <li>Bet sielinis žmogus nepriima to, kas yra iš Dievo Dvasios, nes jam tai kvailystė; ir negali suprasti, nes tai dvasiškai vertinama.</li>
      <li>O dvasinis žmogus gali spręsti apie viską, bet niekas negali spręsti apie jį.</li>
      <li>“Kas gi suvokė Viešpaties mintį, kad galėtų Jį pamokyti?” O mes turime Kristaus protą.</li>
    </ol>
  </li>
  <li>
    <ol>
      <li>Aš, broliai, negalėjau kalbėti jums kaip dvasiniams, bet kaip kūniškiems, kaip kūdikiams Kristuje.</li>
      <li>Maitinau jus pienu, ne tvirtu maistu, kurio jūs negalėjote priimti. Net ir dabar negalite,</li>
      <li>nes tebesate kūniški. Jeigu tarp jūsų pavydas, nesantaika ir susiskaldymai,­argi nesate kūniški? Argi nesielgiate grynai žmogiškai?</li>
      <li>Kol vienas sako: “Aš­Pauliaus”, kitas: “Aš­Apolo”,­argi nesate kūniški?</li>
      <li>Kas yra Paulius? Kas yra Apolas? Tarnai, kurių dėka įtikėjote ir kurie tarnavo, kiek Viešpats kiekvienam skyrė.</li>
      <li>Aš sodinau, Apolas laistė, o Dievas augino.</li>
      <li>Todėl nieko nereiškia nei sodintojas, nei laistytojas, bet Dievas­augintojas.</li>
      <li>Kas sodina ir kas laisto, yra viena, ir kiekvienas gaus savąjį užmokestį pagal savo triūsą.</li>
      <li>Mes juk esame Dievo bendradarbiai, o jūs­Dievo dirva, Dievo statinys.</li>
      <li>Pagal Dievo man suteiktą malonę aš, kaip išmintingas statybos vadovas, padėjau pamatą, o kitas stato ant jo. Tegul kiekvienas žiūri, kaip stato.</li>
      <li>Juk niekas negali dėti kito pamato, kaip tik tą, kuris jau padėtas, kuris yra Jėzus Kristus.</li>
      <li>Jei kas stato ant šio pamato iš aukso, sidabro, brangakmenių, medžio, šieno ar šiaudų,­</li>
      <li>kiekvieno darbas išaiškės. Todėl, kad diena jį atskleis, nes tai bus atskleista ugnimi ir ugnis ištirs, koks kieno darbas.</li>
      <li>Jei kieno statybos darbas išliks, tas gaus užmokestį.</li>
      <li>O kieno darbas sudegs, tas turės nuostolį, bet jis pats bus išgelbėtas, tačiau kaip per ugnį.</li>
      <li>Ar nežinote, kad jūs esate Dievo šventykla ir Dievo Dvasia gyvena jumyse?</li>
      <li>Jei kas Dievo šventyklą niokoja, tą Dievas sunaikins, nes Dievo šventykla šventa, ir toji šventykla­tai jūs!</li>
      <li>Tegul niekas savęs neapgaudinėja. Jei kas tarp jūsų tariasi esąs išmintingas šiame pasaulyje, tepasidaro kvailas, kad būtų išmintingas.</li>
      <li>Šio pasaulio išmintis Dievo akyse yra kvailystė, nes parašyta: “Jis sugauna protinguosius jų gudrybėje”.</li>
      <li>Ir vėl: “Viešpats žino išminčių mintis, kad jos tuščios”.</li>
      <li>Tad niekas tenesididžiuoja žmonėmis! Nes viskas yra jūsų:</li>
      <li>ar Paulius, ar Apolas, ar Kefas, ar pasaulis, ar gyvenimas, ar mirtis, ar dabartis, ar ateitis,­viskas yra jūsų,</li>
      <li>bet jūs patys­Kristaus, o Kristus­Dievo.</li>
    </ol>
  </li>
  <li>
    <ol>
      <li>Tegul kiekvienas laiko mus Kristaus tarnais ir Dievo paslapčių tvarkytojais.</li>
      <li>O iš tvarkytojų reikalaujama, kad būtų ištikimi.</li>
      <li>Man mažai rūpi, ką jūs ar žmonių teismas spręstų apie mane. Ir aš pats savęs neteisiu.</li>
      <li>Nors nematau nieko netinkamo savyje, bet tuo dar nesu išteisintas. Mano teisėjas yra Viešpats.</li>
      <li>Todėl neteiskite nieko prieš laiką, iki ateis Viešpats, kuris nušvies, kas tamsoje paslėpta, ir atskleis širdžių sumanymus. Tada kiekvienam teks pagyrimas iš Dievo.</li>
      <li>Visa tai, broliai, jūsų labui pritaikiau sau ir Apolui, kad iš mūsų pasimokytumėte negalvoti daugiau negu parašyta ir kad nepasipūstumėte vienas prieš kitą.</li>
      <li>Kas gi tave išskiria iš kitų? Ir ką gi turi, ko nebūtum gavęs? O jei esi gavęs, tai ko didžiuojies, lyg nebūtum gavęs?</li>
      <li>Jūs jau esate sotūs, jau turtingi, jau pradėjote be mūsų karaliauti! O, kad jūs iš tikrųjų karaliautumėte, kad ir mes galėtume kartu karaliauti!</li>
      <li>Man atrodo, kad Dievas mums, apaštalams, paskyrė paskutiniąją vietą, tarsi mirčiai pasmerktiems. Mes tapome reginys pasauliui, angelams ir žmonėms.</li>
      <li>Mes kvaili dėl Kristaus, o jūs išmintingi Kristuje. Mes silpni, o jūs stiprūs; jūs gerbiami, o mes niekinami.</li>
      <li>Iki šios valandos alkstame ir trokštame, esame nuogi ir mušami, be pastogės</li>
      <li>ir vargstame, darbuodamiesi savo rankomis. Keikiami­laiminame, persekiojami­kenčiame,</li>
      <li>piktžodžiaujami­maloniai atsakome. Iki šiol esame laikomi pasaulio sąšlavomis, visų atmatomis.</li>
      <li>Tai rašau, ne norėdamas jus gėdinti, bet įspėdamas kaip mylimus vaikus.</li>
      <li>Nors turėtumėte tūkstančius auklėtojų Kristuje, bet neturėsite daug tėvų, nes Evangelija aš pagimdžiau jus Kristuje Jėzuje.</li>
      <li>Todėl raginu jus: būkite mano sekėjai!</li>
      <li>Tuo tikslu ir pasiunčiau pas jus Timotiejų, kuris yra mano mylimas sūnus ir ištikimas Viešpatyje. Jis jums primins mano kelius Kristuje, kaip aš mokau visur, kiekvienoje bažnyčioje.</li>
      <li>Kai kurie pasipūtė, tartum neketinčiau pas jus atvykti.</li>
      <li>Jei Viešpats panorės, veikiai atvyksiu pas jus ir patikrinsiu ne pasipūtusių kalbas, bet jėgą.</li>
      <li>Nes Dievo karalystė yra ne kalboje, bet jėgoje.</li>
      <li>Ko norite? Ar kad ateičiau pas jus su lazda, ar su meile ir romumo dvasia?</li>
    </ol>
  </li>
  <li>
    <ol>
      <li>Tenka girdėti apie ištvirkimą tarp jūsų ir net apie tokį ištvirkimą, kokio nesigirdi net pas pagonis: būtent kažkas gyvena su savo tėvo žmona!</li>
      <li>Ir jūs dar esate pasipūtę! Užuot nuliūdę ir tai padariusį išmetę ir savo tarpo?!</li>
      <li>Aš, nebūdamas pas jus kūnu, tačiau būdamas dvasia, jau nuteisiau tą nusikaltimą padariusį, lyg būdamas tarp jūsų.</li>
      <li>Jums susirinkus mūsų Viešpaties Jėzaus Kristaus vardu, dalyvaujant mano dvasiai, mūsų Viešpaties Jėzaus Kristaus jėga</li>
      <li>atiduokite tokį šėtonui, kad sužlugdytų kūną, o dvasia būtų išgelbėta Viešpaties Jėzaus dieną.</li>
      <li>Jūsų gyrimasis niekam tikęs. Argi nežinote, jog truputis raugo suraugina visą maišymą?</li>
      <li>Todėl išmeskite senąjį raugą, kad taptumėte nauju maišymu. Jūs juk esate nerauginti, nes jau paskerstas mūsų Paschos Avinėlis, Kristus.</li>
      <li>Tad švęskime šventes ne su senu raugu, ne su blogybės ir nusikaltimo raugu, bet su nerauginta tyrumo ir tiesos duona.</li>
      <li>Jums rašiau savo laiške, kad nebendrautumėte su ištvirkėliais.</li>
      <li>Suprantama, ne su visais šio pasaulio ištvirkėliais, gobšais, plėšikais ar stabmeldžiais, nes tada reikėtų pasitraukti iš šio pasaulio.</li>
      <li>Bet jums rašiau, kad nebendrautumėte su tuo, kuris vadinasi brolis, o yra ištvirkėlis, gobšas, stabmeldys, keikūnas, girtuoklis ar plėšikas. Su tokiu net nevalgykite kartu.</li>
      <li>Kam man teisti svetimus? Argi ir jūs ne savuosius teisiate?</li>
      <li>Tuos, kurie ne mūsiškiai, Dievas teis. Todėl “pašalinkite piktadarį iš savo pačių tarpo”.</li>
    </ol>
  </li>
  <li>
    <ol>
      <li>Kaip kai kurie iš jūsų, turėdami ginčų, drįsta bylinėtis vieni su kitais pas neteisiuosius, o ne pas šventuosius?</li>
      <li>Ar nežinote, kad šventieji teis pasaulį? O jeigu teisite pasaulį, tai nejaugi esate neverti išspręsti menkų bylų?</li>
      <li>Ar nežinote, kad mes teisime angelus, tad juo labiau­kasdieninius dalykus?</li>
      <li>Taigi, kai turite bylų kasdieniais reikalais, negi savo teisėjais paskirsite neturinčius balso bažnyčioje?</li>
      <li>Tai sakau, norėdamas jus sugėdinti. Nejaugi pas jus nėra nė vieno išmintingo, kuris sugebėtų išspręsti tarp brolių iškilusią bylą?</li>
      <li>Bet brolis bylinėjasi su broliu ir tai daro pas netikinčius.</li>
      <li>Ir iš viso jums didelis pažeminimas, kad tarpusavyje bylinėjatės. Ar ne geriau pakęsti skriaudą? Ar ne geriau pakęsti apgaulę?</li>
      <li>Deja, jūs patys skriaudžiate ir apgaudinėjate, ir dar brolius!</li>
      <li>Ar nežinote, kad neteisieji nepaveldės Dievo karalystės? Neapsigaukite! Nei ištvirkėliai, nei stabmeldžiai, nei svetimautojai, nei homoseksualistai,</li>
      <li>nei vagys, nei gobšai, nei girtuokliai, nei keikūnai, nei plėšikai nepaveldės Dievo karalystės.</li>
      <li>Kai kurie iš jūsų buvote tokie, bet dabar esate nuplauti, pašventinti, išteisinti Viešpaties Jėzaus Kristaus vardu ir mūsų Dievo Dvasia.</li>
      <li>Viskas man leistina, bet ne viskas naudinga. Viskas man leistina, bet aš nesiduosiu niekieno pavergiamas!</li>
      <li>Valgis yra pilvui ir pilvas­valgiui, bet Dievas sunaikins ir vieną, ir kitą. Tačiau kūnas skirtas ne ištvirkavimui, bet Viešpačiui, o Viešpats­kūnui.</li>
      <li>Kaip Dievas prikėlė Viešpatį­prikels ir mus savo jėga.</li>
      <li>Argi nežinote, kad jūsų kūnai yra Kristaus nariai? Tad nejaugi aš, ėmęs Kristaus narius, paversiu juos paleistuvės nariais? Jokiu būdu!</li>
      <li>Ar nežinote, kad tas, kuris susijungia su paleistuve, tampa vienas kūnas su ja? Nes “du taps,­sako Raštas,­vienu kūnu”.</li>
      <li>Taip pat, kas susijungia su Viešpačiu, tampa viena dvasia su Juo.</li>
      <li>Saugokitės ištvirkimo! Bet kokia kita žmogaus daroma nuodėmė nepaliečia kūno, o ištvirkėlis nusideda savo kūnui.</li>
      <li>Ar nežinote, kad jūsų kūnas yra šventykla jumyse gyvenančios Šventosios Dvasios, kurią gavote iš Dievo, ir kad jūs nebepriklausote patys sau?</li>
      <li>Jūs esate nupirkti už didelę kainą. Tad šlovinkite Dievą savo kūnu ir savo dvasia, kurie yra Dievo.</li>
    </ol>
  </li>
  <li>
    <ol>
      <li>Atsakau į jūsų laišką. Gerai daro vyras, neliesdamas moters.</li>
      <li>Tačiau ištvirkavimui išvengti kiekvienas teturi sau žmoną ir kiekviena sau vyrą.</li>
      <li>Vyras teatlieka pareigą žmonai, o žmona vyrui.</li>
      <li>Žmona neturi valios savo kūnui, bet vyras. Panašiai ir vyras neturi valios savo kūnui, bet žmona.</li>
      <li>Nesitraukite vienas nuo kito, nebent abiems susitarus kuriam laikui, kad atsidėtumėte pasninkui ir maldai, paskui vėl būkite drauge, kad šėtonas negundytų jūsų nesusilaikymu.</li>
      <li>Tai sakau leisdamas, o ne įsakydamas.</li>
      <li>Norėčiau, kad visi žmonės būtų tokie kaip aš. Bet kiekvienas turi iš Dievo savo dovaną, vienas tokią, kitas kitokią.</li>
      <li>Nesusituokusiems ir našlėms sakau: jie gerai darys, pasilikdami tokie kaip aš.</li>
      <li>Bet, jei negali susilaikyti, tegul tuokiasi. Geriau tuoktis negu degti.</li>
      <li>Susituokusiems įsakau ne aš, bet Viešpats, kad žmona nesiskirtų nuo vyro,</li>
      <li>o jei atsiskirtų, kad liktų netekėjusi arba susitaikytų su vyru;­ taip pat ir vyras tenepalieka žmonos.</li>
      <li>Kitiems sakau aš, ne Viešpats: jei kuris brolis turi netikinčią žmoną ir ji sutinka gyventi su juo, tenesiskiria su ja.</li>
      <li>Taip pat ir moteris, turinti netikintį vyrą, kuris sutinka su ja gyventi, tenesiskiria su juo.</li>
      <li>Mat netikintis vyras pašventinamas žmona, o netikinti žmona pašventinama vyru. Kitaip jūsų vaikai būtų netyri, o dabar jie šventi.</li>
      <li>Bet, jei netikintis nori skirtis, tesiskiria. Tokiais atvejais brolis ar sesuo nėra surišti, nes Dievas mus pašaukė ramybei.</li>
      <li>Iš kur žinai, žmona, kad išgelbėsi vyrą? Arba iš kur tau žinoma, vyre, kad išgelbėsi žmoną?</li>
      <li>Todėl, kaip Viešpats kuriam paskyrė, kokį Dievas kurį pašaukė, to jis ir toliau tesilaiko. Taip aš mokau visose bažnyčiose.</li>
      <li>Jei kas buvo pašauktas apipjaustytas, tenesistengia nuslėpti apipjaustymo. Jei buvo pašauktas neapipjaustytas, tenedaro apipjaustymo.</li>
      <li>Apipjaustymas yra niekas ir neapipjaustymas yra niekas, tik Dievo įsakymų laikymasis yra viskas.</li>
      <li>Kiekvienas tepasilieka toks, koks buvo pašauktas.</li>
      <li>Jei buvai pašauktas, būdamas vergas, nesijaudink dėl to, bet jei gali tapti laisvas, pasinaudok proga.</li>
      <li>Viešpatyje pašauktas vergas yra Jo išlaisvintas. Panašiai ir pašauktas laisvasis yra Kristaus vergas.</li>
      <li>Jūs esate nupirkti už didelę kainą, todėl nepasidarykite žmonių vergais.</li>
      <li>Kiekvienas, broliai, kokie buvote pašaukti, tokie ir pasilikite prieš Dievą.</li>
      <li>Dėl nesusituokusių neturiu Viešpaties įsakymo, bet duodu savo patarimą kaip tas, kuris iš Viešpaties gailestingumo vertas pasitikėjimo.</li>
      <li>Taigi manau, jog yra gerai, atsižvelgiant į šių laikų suspaudimus­gerai žmogui būti tokiam.</li>
      <li>Jei esi susietas su žmona, neieškok skyrybų. Likai be žmonos­ neieškok žmonos.</li>
      <li>Jei vedi, nenusidedi, ir jei mergina išteka, nenusideda. Tačiau šitokie žmonės turės kūno vargų, o aš norėčiau jus apsaugoti nuo jų.</li>
      <li>Sakau jums, broliai: laikas trumpas! Belieka tiems, kurie turi žmonas, gyventi, tarsi jų neturėtų,</li>
      <li>ir kurie verkia, tarsi neverktų, ir kurie džiaugiasi, tarsi nesidžiaugtų, ir kurie perka, tarsi neįsigytų,</li>
      <li>ir kurie naudojasi šiuo pasauliu,­tarsi nesinaudotų. Nes šio pasaulio pavidalas praeina.</li>
      <li>Norėčiau, kad jūs gyventumėte be rūpesčių. Nesusituokęs rūpinasi Viešpaties reikalais­stengiasi patikti Viešpačiui.</li>
      <li>O susituokęs rūpinasi pasaulio reikalais­stengiasi patikti žmonai.</li>
      <li>Yra skirtumas tarp žmonos ir mergaitės. Netekėjusi moteris rūpinasi Viešpaties reikalais, kad būtų šventa kūnu ir dvasia, o ištekėjusi rūpinasi pasaulio reikalais­kaip patikti vyrui.</li>
      <li>Tai kalbu jūsų pačių labui, ne norėdamas užnerti jums kilpą, bet dėl to, kad tai yra tinkama ir kad jūs neblaškomi galėtumėte atsiduoti Viešpačiui.</li>
      <li>Jei kas mano būsiant jam negarbinga, kad jo mergaitė liks senmergė, ir jei taip reikia, tedaro kaip nori,­nenusidės,­tegul jie susituokia.</li>
      <li>Bet jei kas savo širdyje yra tvirtai apsisprendęs, ne iš prievartos, bet būdamas savo valios šeimininkas, ir savo širdyje nutaręs išsaugoti savo mergaitę, tas gerai padarys.</li>
      <li>Taigi, kas išleidžia savo mergaitę, gerai daro, o kas neišleidžia savo mergaitės, geriau daro.</li>
      <li>Žmona surišta įstatymu, kol jos vyras gyvas. Vyrui mirus, ji laisva ir gali tekėti už ko nori, tik Viešpatyje.</li>
      <li>Bet, mano nuomone, ji bus laimingesnė netekėdama. Manau, kad ir aš turiu Dievo Dvasią.</li>
    </ol>
  </li>
  <li>
    <ol>
      <li>Dėl aukų stabams mums aišku: mes visi turime pažinimą. Pažinimas išpučia, bet meilė ugdo.</li>
      <li>Jei kas mano ką nors žinąs, tai jis dar nieko nežino, kaip turi žinoti.</li>
      <li>Bet kas myli Dievą, tas yra Jo pažintas.</li>
      <li>Taigi dėl stabams paaukotų dalykų valgymo mes žinome, kad stabas pasaulyje yra niekas ir kad nėra jokių kitų dievų, kaip tik vienas Dievas.</li>
      <li>Ir nors yra vadinamųjų dievų danguje ar žemėje,­daug tų dievų ir daug viešpačių,­</li>
      <li>tai mes turime tik vieną Dievą, Tėvą, iš kurio yra visa ir Jam esame mes, ir vieną Viešpatį, Jėzų Kristų, per kurį yra visa ir mes per Jį.</li>
      <li>Bet ne visi turi tokį pažinimą. Kai kurie su sąžine, pripažįstančia stabus, iki šiol valgo maistą, kaip stabams paaukotą, ir jų silpna sąžinė susitepa.</li>
      <li>Maistas nepriartina mūsų prie Dievo. Kai valgome, nieko nelaimime, ir kai nevalgome, nieko neprarandame.</li>
      <li>Bet žiūrėkite, kad ši jūsų laisvė netaptų papiktinimu silpniesiems.</li>
      <li>Antai, jei kas pamatytų tave, turintį pažinimą ir valgantį stabų šventykloje, argi silpno žmogaus sąžinė nebus paskatinta valgyti stabams paaukoto maisto?</li>
      <li>Ar dėl tavo pažinimo nežus silpnas brolis, už kurį mirė Kristus?</li>
      <li>Šitaip nusidėdami broliams ir sužeisdami jų silpnas sąžines, nusidedate Kristui.</li>
      <li>Todėl jei valgis piktina mano brolį, aš nevalgysiu mėsos per amžius, kad nepapiktinčiau savo brolio.</li>
    </ol>
  </li>
  <li>
    <ol>
      <li>Ar aš ne apaštalas? Ar aš ne laisvas? Ar nesu regėjęs Jėzaus Kristaus, mūsų Viešpaties? Ar jūs ne mano darbo vaisius Viešpatyje?</li>
      <li>Jei kitiems ir nesu apaštalas, tai jums, be abejo, esu, nes mano apaštalystės antspaudas esate jūs Viešpatyje.</li>
      <li>Štai mano pasiteisinimas prieš tuos, kurie mane kaltina.</li>
      <li>Argi mes neturime teisės valgyti ir gerti?</li>
      <li>Ar neturime teisės vaikščioti kartu su seserimi, žmona, kaip kiti apaštalai ir Viešpaties broliai bei Kefas?</li>
      <li>O gal tik aš ir Barnabas neturime teisės nedirbti?</li>
      <li>Kas gi tarnauja kariuomenėje už savo paties pinigus? Kas sodina vynuogyną ir nevalgo jo vaisių? Arba kas gano bandą ir negeria bandos pieno?</li>
      <li>Ar aš tai sakau vien kaip žmogus? Argi to paties nesako ir Įstatymas?</li>
      <li>Mozės Įstatyme parašyta: “Neužrišk nasrų kuliančiam jaučiui!” Bet ar Dievui terūpi jaučiai?</li>
      <li>O gal Jis iš tiesų taiko tai mums? Juk dėl mūsų parašyta, kad artojas artų su viltimi ir kūlėjas kultų su viltimi, jog gaus savo dalį.</li>
      <li>Jei mes jums pasėjome dvasinių gėrybių, tai ar didelis dalykas, kad pjausime pas jus medžiaginių?</li>
      <li>Jei kiti turi teisių į jus, tai ar ne juo labiau mes? Vis dėlto mes nesinaudojome savo teise, bet viską pakeliame, kad tik Kristaus Evangelijai nedarytume kliūčių.</li>
      <li>Ar nežinote, kad tie, kurie tarnauja šventykloje, valgo iš šventyklos pajamų ir kad aukuro tarnai gauna dalį aukų?</li>
      <li>Taip ir Viešpats patvarkė, kad Evangelijos skelbėjai gyventų iš Evangelijos.</li>
      <li>Bet aš nesinaudojau šiomis teisėmis. Ir tai rašau ne tam, kad sau pritaikyčiau. Man geriau mirti, negu leisti, kad kas atimtų iš manęs šį pasigyrimą.</li>
      <li>Jeigu skelbiu Evangeliją, neturiu pagrindo girtis, nes tai mano būtina pareiga, ir vargas man, jei Evangelijos neskelbčiau!</li>
      <li>Jeigu tai darau savo valia, turiu atlygį; bet jei darau ne savo valia, tai atlieku man patikėtą tarnavimą.</li>
      <li>Koks tada mano atlygis? Ogi kad, skelbdamas Kristaus Evangeliją, pateikiu ją veltui ir nesinaudoju savo teise, kurią man duoda Evangelijos skelbimas.</li>
      <li>Būdamas nuo nieko nepriklausomas, pasidariau visų vergas, kad tik daugiau jų laimėčiau.</li>
      <li>Žydams buvau kaip žydas, kad laimėčiau žydus. Tiems, kurie laikosi įstatymo, tapau besilaikančiu įstatymo, kad laimėčiau besilaikančius įstatymo, nors pats nesu jam pavaldus.</li>
      <li>Tiems, kurie neturi įstatymo, buvau kaip neturintis įstatymo,­ pats būdamas ne be Dievo įstatymo, bet surištas Kristaus įstatymu,­kad laimėčiau tuos, kurie neturi įstatymo.</li>
      <li>Silpniesiems pasidariau kaip silpnas, kad laimėčiau silpnuosius. Visiems tapau viskuo, kad vienaip ar kitaip kai kuriuos išgelbėčiau.</li>
      <li>Visa tai darau dėl Evangelijos, kad būčiau jos dalininkas.</li>
      <li>Argi nežinote, kad lenktynėse bėga visi, bet tik vienas gauna laimėtojo apdovanojimą? Taigi bėkite taip, kad laimėtumėte!</li>
      <li>Kiekvienas varžybų dalyvis nuo visko susilaiko; jie taip daro, norėdami gauti vystantį vainiką, o mes­nevystantį.</li>
      <li>Todėl aš bėgu nedvejodamas ir grumiuosi ne kaip į orą smūgiuodamas,</li>
      <li>bet tramdau savo kūną ir darau jį klusnų, kad, kitiems skelbdamas, pats netapčiau atmestinas.</li>
    </ol>
  </li>
  <li>
    <ol>
      <li>Aš nenoriu, kad liktumėte nežinioje, broliai,­visi mūsų tėvai buvo po debesim ir visi perėjo jūrą.</li>
      <li>Ir visi buvo pakrikštyti į Mozę, debesyje ir jūroje;</li>
      <li>visi valgė tą patį dvasinį maistą</li>
      <li>ir visi gėrė tą patį dvasinį gėrimą. Jie gėrė iš dvasinės juos lydinčios uolos, o ta uola buvo Kristus.</li>
      <li>Vis dėlto daugumas iš jų nepatiko Dievui, ir “jų kūnai liko gulėti dykumoje”.</li>
      <li>Tie įvykiai yra mums pavyzdžiai, kad negeistume blogio, kaip anie geidė.</li>
      <li>Nebūkite stabmeldžiai, kaip kai kurie iš jų,­kaip parašyta: “Tauta sėdosi valgyti ir gerti ir kėlėsi žaisti”.</li>
      <li>Neištvirkaukime, kaip kai kurie iš jų ištvirkavo ir žuvo vieną dieną dvidešimt trys tūkstančiai.</li>
      <li>Negundykime Kristaus, kaip kai kurie iš jų gundė ir mirė nuo gyvačių.</li>
      <li>Nemurmėkite, kaip kai kurie iš jų murmėjo ir žuvo nuo naikintojo.</li>
      <li>Visa tai jiems atsitiko kaip pavyzdžiai, ir užrašyti pamokyti mums, gyvenantiems amžių pabaigoje.</li>
      <li>Todėl, kas tariasi stovįs, težiūri, kad nekristų.</li>
      <li>Jums tekęs pagundymas tėra tik žmogiškas. Bet Dievas ištikimas. Jis neleis jūsų gundyti daugiau nei jūsų jėgos leidžia, bet kartu su pagundymu duos ir išeitį, kad sugebėtumėte jį atlaikyti.</li>
      <li>Todėl, mano mylimieji, bėkite nuo stabmeldystės!</li>
      <li>Kalbu kaip išmintingiems; apsvarstykite patys, ką sakau.</li>
      <li>Argi laiminimo taurė, kurią laiminame, nėra bendravimas Kristaus kraujyje? Argi duona, kurią laužome, nėra bendravimas Kristaus kūne?</li>
      <li>Nors mūsų daug, mes visi esame viena duona ir vienas kūnas: juk mes visi dalijamės viena duona.</li>
      <li>Pažiūrėkite į Izraelį pagal kūną: argi tie, kurie valgo aukas, nėra aukuro bendrininkai?</li>
      <li>Ką gi sakau? Ar stabas ką nors reiškia? Ar ką nors reiškia auka stabams?</li>
      <li>Ne, bet pagonys, aukodami aukas, aukoja demonams, o ne Dievui. Ir aš nenoriu, kad jūs būtumėte demonų bendrininkai.</li>
      <li>Jūs negalite gerti Viešpaties taurės ir demonų taurės. Negalite sėdėti prie Viešpaties stalo ir prie demonų stalo.</li>
      <li>Nejaugi kurstysime Viešpaties pavydą? Ar mes už Jį stipresni?</li>
      <li>Viskas man leistina, bet ne viskas naudinga. Viskas man leistina, bet ne viskas ugdo!</li>
      <li>Niekas teneieško, kaip jam geriau, bet kaip kitam.</li>
      <li>Valgykite visa, kas parduodama mėsos prekyvietėje, sąžinės labui nieko neklausinėdami.</li>
      <li>Juk “Viešpaties yra žemė ir visa, ko ji pilna”.</li>
      <li>Jeigu jus pasikviečia netikintis žmogus ir jūs norite jį aplankyti, valgykite visa, kas jums padedama, sąžinės labui nieko neklausinėdami.</li>
      <li>Bet jei kas jums pasakytų: “Tai auka stabams”, tada nevalgykite dėl žmogaus, kuris tai pasakė, ir dėl sąžinės,­juk “Viešpaties yra žemė ir visa, ko ji pilna”.</li>
      <li>Čia aš kalbu ne apie tavo paties sąžinę, bet apie kito sąžinę. Kodėl gi mano laisvė turėtų būti teisiama kitos sąžinės?</li>
      <li>Jeigu aš dėkodamas valgau, kodėl man priekaištaujama dėl maisto, už kurį dėkoju?</li>
      <li>Todėl ar valgote, ar geriate, ar šiaip ką darote, visa darykite Dievo šlovei.</li>
      <li>Nepiktinkite nei žydų, nei graikų, nei Dievo bažnyčios,</li>
      <li>kaip ir aš stengiuosi visiems viskuo patikti, neieškodamas sau naudos, bet to, kas naudinga daugeliui, kad jie būtų išgelbėti.</li>
    </ol>
  </li>
  <li>
    <ol>
      <li>Sekite manimi, kaip ir aš seku Kristumi.</li>
      <li>Aš jus giriu, kad visame kame prisimenate mane ir laikotės nurodymų, kuriuos jums daviau.</li>
      <li>Noriu, kad žinotumėte, jog kiekvieno vyro galva yra Kristus, moters galva­vyras, o Kristaus galva­Dievas.</li>
      <li>Kiekvienas vyras, kuris meldžiasi ar pranašauja apdengta galva, paniekina savo galvą.</li>
      <li>Ir kiekviena moteris, kuri meldžiasi ar pranašauja neapdengta galva, paniekina savo galvą: tai tas pats, kaip būti nuskustai.</li>
      <li>Jei moteris neapsigaubia, tai tegul ir nusikerpa! O jei moteriai gėda nusikirpti ar nusiskusti plaukus, teapsigaubia.</li>
      <li>Vyrui nereikia gaubti galvos, nes jis yra Dievo atvaizdas ir šlovė. O moteris yra vyro šlovė.</li>
      <li>Juk ne vyras iš moters, bet moteris iš vyro,</li>
      <li>taip pat ne vyras buvo sukurtas moteriai, o moteris vyrui.</li>
      <li>Todėl moteris privalo turėti ant galvos pavaldumo ženklą dėl angelų.</li>
      <li>Bet Viešpatyje nei vyras be moters, nei moteris be vyro.</li>
      <li>Kaip moteris iš vyro, taip vyras per moterį, bet visa­iš Dievo.</li>
      <li>Spręskite patys: argi tinka moteriai melstis Dievui neapsigaubusiai?</li>
      <li>Argi pati prigimtis jūsų nemoko, jog vyrui gėda nešioti ilgus plaukus?</li>
      <li>Tuo tarpu moteriai garbė turėti ilgus plaukus. Nes plaukai jai duoti kaip dangalas.</li>
      <li>Bet jei kas norėtų ginčytis,­težino, jog nei mes, nei Dievo bažnyčios neturime tokio papročio.</li>
      <li>Duodamas šiuos nurodymus, aš jūsų negiriu, nes jūsų susirinkimai išeina ne į gera, bet į bloga.</li>
      <li>Pirmiausia man teko girdėti, kad, kai jūs susirenkate bažnyčioje, tarp jūsų būna susiskaldymų, ir iš dalies aš tuo tikiu.</li>
      <li>Juk pas jus turi būti atskalų, kad išaiškėtų tie, kurie yra patikimi.</li>
      <li>Jūs susirenkate kartu, bet ne Viešpaties vakarienės valgyti,</li>
      <li>nes kiekvienas paskuba suvalgyti savo maistą, ir vienas lieka alkanas, o kitas nusigeria.</li>
      <li>Argi neturite savo namų valgyti ir gerti? O gal norite paniekinti Dievo bažnyčią ir sugėdinti stokojančius? Kas man belieka sakyti? Pagirti? Ne! Už tai nepagirsiu.</li>
      <li>Aš tai gavau iš Viešpaties ir perdaviau jums, kad Viešpats Jėzus tą naktį, kurią buvo išduotas, paėmė duoną</li>
      <li>ir padėkojęs sulaužė ir tarė: “Imkite ir valgykite; tai yra mano kūnas, kuris už jus sulaužomas. Tai darykite mano atminimui”.</li>
      <li>Taip pat po vakarienės jis paėmė taurę ir tarė: “Ši taurė yra Naujoji Sandora mano kraujyje. Kiek kartų gersite, darykite tai mano atminimui”.</li>
      <li>Taigi, kada tik valgote šitą duoną ir geriate šitą taurę, jūs skelbiate Viešpaties mirtį, kol Jis ateis.</li>
      <li>Todėl kas nevertai valgo tos duonos ir geria iš Viešpaties taurės, tas bus kaltas prieš Viešpaties kūną ir kraują.</li>
      <li>Teištiria žmogus pats save ir tada tevalgo tos duonos ir tegeria iš tos taurės.</li>
      <li>Nes kas valgo ir geria nevertai, Viešpaties kūno neišskirdamas, tas valgo ir geria sau pasmerkimą.</li>
      <li>Todėl tarp jūsų daug silpnų bei ligotų ir daug užmigusių.</li>
      <li>Jei mes patys save teistume, nebūtume teisiami.</li>
      <li>Bet kai Viešpats mus teisia, tai ir sudraudžia, kad nebūtume pasmerkti kartu su pasauliu.</li>
      <li>Todėl, mano broliai, kai susirenkate valgyti, palaukite vieni kitų.</li>
      <li>O jeigu kas išalkęs, tepavalgo namie, kad nesirinktumėte pasmerkimui. Kitus reikalus sutvarkysiu atvykęs.</li>
    </ol>
  </li>
  <li>
    <ol>
      <li>Aš nenoriu, broliai, kad jūs neišmanytumėte apie dvasines dovanas.</li>
      <li>Jūs žinote, kad, kai buvote pagonys, ėjote prie nebylių stabų kaip vedami.</li>
      <li>Todėl aš jums aiškinu, kad nė vienas, kuris kalba Dievo Dvasia, neprakeikia Jėzaus. Ir nė vienas negali sakyti, kad Jėzus yra Viešpats, kaip tik Šventąja Dvasia.</li>
      <li>Yra skirtingų dovanų, tačiau ta pati Dvasia.</li>
      <li>Yra skirtingų tarnavimų, tačiau tas pats Viešpats.</li>
      <li>Ir yra skirtingi veiksmai, tačiau tas pats Dievas, kuris visa veikia visame kame.</li>
      <li>Bet kiekvienam suteikiamas Dvasios pasireiškimas bendram labui.</li>
      <li>Vienam Dvasia suteikiamas išminties žodis, kitam ta pačia Dvasia­pažinimo žodis,</li>
      <li>kitam­tikėjimas ta pačia Dvasia, kitam­išgydymų dovanos ta pačia Dvasia,</li>
      <li>kitam­stebuklų darymas, kitam­pranašavimas, kitam­dvasių atpažinimas, kitam­skirtingos kalbos, kitam­kalbų aiškinimas.</li>
      <li>Bet visa tai daro viena ir ta pati Dvasia, kuri dalija kiekvienam atskirai, kaip Jai patinka.</li>
      <li>Nes kaip kūnas yra vienas ir turi daug narių, o visi to vieno kūno nariai, nepaisant daugumo, sudaro vieną kūną, taip ir Kristus.</li>
      <li>Nes viena Dvasia mes visi esame pakrikštyti į vieną kūną,­žydai ar graikai, vergai ar laisvieji; ir visi buvome pagirdyti viena Dvasia.</li>
      <li>Juk kūnas nėra sudėtas iš vieno nario, bet iš daugelio.</li>
      <li>Jei koja sakytų: “Kadangi nesu ranka, todėl nepriklausau kūnui”, argi dėl to ji nepriklausytų kūnui?</li>
      <li>O jeigu ausis sakytų: “Kadangi nesu akis, todėl nepriklausau kūnui”, argi dėl to ji nepriklausytų kūnui?</li>
      <li>Jeigu visas kūnas būtų akis, tai kur būtų klausa? Jeigu visas kūnas būtų klausa, tai kur būtų uoslė?</li>
      <li>Bet dabar Dievas sudėliojo kūne narius ir kiekvieną iš jų, kaip panorėjo.</li>
      <li>Ir jei visi būtų vienas narys, kur beliktų kūnas?</li>
      <li>Bet dabar narių daug, o kūnas vienas.</li>
      <li>Akis negali pasakyti rankai: “Man tavęs nereikia”, ar galva kojoms: “Man jūsų nereikia”.</li>
      <li>Priešingai, tie kūno nariai, kurie atrodo silpnesni, yra būtini.</li>
      <li>Tuos kūno narius, kuriuos laikome mažiau garbingais, mes apsupame didesne pagarba, ir mūsų gėdingi nariai gaubiami didesnio padorumo,</li>
      <li>kurio nereikia mūsų padoriesiems nariams. Taigi, tvarkydamas kūną, Dievas skyrė daugiau pagarbos tiems kūno nariams, kurie jos stokojo,</li>
      <li>kad kūne nebūtų susiskaldymų, bet patys nariai rūpintųsi vieni kitais.</li>
      <li>Todėl, jei kenčia vienas narys, su juo kenčia ir visi nariai. Ir jei kuris narys pagerbiamas, su juo džiaugiasi visi nariai.</li>
      <li>Jūs esate Kristaus kūnas, o pavieniui­nariai.</li>
      <li>Ir šiuos Dievas paskyrė bažnyčioje: pirma­apaštalais, antra­pranašais, trečia­mokytojais; po to­ stebuklai, paskui­išgydymų dovanos, visokia pagalba, vadovavimai, įvairios kalbos.</li>
      <li>Ar visi apaštalai? Ar visi pranašai? Ar visi mokytojai? Ar visi stebukladariai?</li>
      <li>Ar visi turi išgydymų dovanas? Ar visi kalba kalbomis? Ar visi aiškina?</li>
      <li>Taigi karštai trokškite aukštesniųjų dovanų! Ir visgi rodau jums dar pranašesnį kelią.</li>
    </ol>
  </li>
  <li>
    <ol>
      <li>Jeigu aš kalbu žmonių ir angelų kalbomis, bet neturiu meilės, esu kaip skambantis varis ar žvangantys cimbolai.</li>
      <li>Ir jei turiu pranašavimo dovaną ir suprantu visas paslaptis, ir turiu visą pažinimą; jei turiu visą tikėjimą, kad galiu kalnus perkelti, tačiau neturiu meilės, esu niekas.</li>
      <li>Ir jei išdalinu vargšams pamaitinti visa, ką turiu, ir jeigu atiduodu savo kūną sudeginti, bet neturiu meilės,­man nėra iš to jokios naudos.</li>
      <li>Meilė kantri ir maloni, meilė nepavydi; meilė nesigiria ir neišpuiksta.</li>
      <li>Ji nesielgia nepadoriai, neieško savo naudos, nepasiduoda piktumui, nemąsto piktai,</li>
      <li>nesidžiaugia neteisybe, džiaugiasi tiesa;</li>
      <li>visa pakenčia, visa tiki, viskuo viliasi ir visa ištveria.</li>
      <li>Meilė niekada nesibaigia. Baigsis pranašystės, paliaus kalbos, išnyks pažinimas,</li>
      <li>nes mes žinome iš dalies ir mes pranašaujame iš dalies.</li>
      <li>Bet kai ateis tobulumas, tai, kas iš dalies, pasibaigs.</li>
      <li>Kai buvau vaikas, kalbėjau kaip vaikas, supratau kaip vaikas, mąsčiau kaip vaikas, bet tapęs vyru, palikau tai, kas vaikiška.</li>
      <li>Dabar mes matome kaip per stiklą, miglotai, bet tada­veidas į veidą. Dabar žinau iš dalies, bet tada pažinsiu, kaip ir pats esu pažintas.</li>
      <li>Taigi dabar pasilieka tikėjimas, viltis ir meilė­šis trejetas, bet didžiausia iš jų yra meilė.</li>
    </ol>
  </li>
  <li>
    <ol>
      <li>Siekite meilės ir trokškite dvasinių dovanų, ypač, kad pranašautumėte.</li>
      <li>Kas kalba kalbomis, ne žmonėms kalba, bet Dievui; niekas jo nesupranta, nes jis dvasioje kalba paslaptis.</li>
      <li>Bet kas pranašauja, tas kalba žmonių ugdymui, paraginimui ir paguodai.</li>
      <li>Kas kalba kalbomis, pats save ugdo, o kas pranašauja­ugdo bažnyčią.</li>
      <li>Aš norėčiau, kad jūs visi kalbėtumėte kalbomis, bet būtų geriau, jei pranašautumėte, nes kas pranašauja, yra didesnis už tą, kuris kalba kalbomis, nebent pastarasis ir aiškintų, kad būtų ugdoma bažnyčia.</li>
      <li>Bet dabar, broliai, jei ateičiau pas jus, kalbėdamas kalbomis, kokia jums būtų nauda, jeigu neskelbčiau jums apreiškimo, pažinimo, pranašystės ar mokymo?</li>
      <li>Taip pat ir negyvi daiktai, skleidžiantys garsus, ar tai būtų fleita, ar kanklės, jei neduotų skirtingų garsų, iš ko pažintume, kas grojama ar skambinama?</li>
      <li>Ir jeigu trimitas duotų neaiškų garsą, kas ruoštųsi į mūšį?</li>
      <li>Tas pat ir su jumis. Jei kalbėsite nesuprantamus žodžius, kaip bus galima suprasti, ką sakote? Jūs kalbėsite vėjams!</li>
      <li>Kas žino, kiek daug yra įvairių kalbų pasaulyje, bet nė viena iš jų nėra bereikšmė.</li>
      <li>Todėl jei nesuprantu kalbos prasmės, būsiu kalbėtojui svetimšalis, ir kalbėtojas bus man svetimšalis.</li>
      <li>Taigi ir jūs, karštai trokštantys dvasinių dovanų, siekite jų bažnyčios ugdymui, kad gausiai jų turėtumėte.</li>
      <li>Todėl, kas kalba kalbomis, tesimeldžia, kad galėtų aiškinti.</li>
      <li>Nes jei meldžiuosi kalbomis, meldžiasi mano dvasia, bet protas lieka bevaisis.</li>
      <li>Ką gi tada daryti? Melsiuosi dvasia ir melsiuosi protu; giedosiu dvasia ir giedosiu protu.</li>
      <li>Be to, jei tu laimini dvasia, kaip neišmanantis pasakys tavo padėkai “amen”, nesuprasdamas, ką tu kalbi?</li>
      <li>Juk tu gražiai dėkoji, tačiau kitas nėra ugdomas.</li>
      <li>Dėkui mano Dievui, aš kalbu kalbomis daugiau už jus visus,</li>
      <li>vis dėlto bažnyčioje geriau pasakysiu penkis žodžius savo protu, kad pamokyčiau ir kitus, negu tūkstančius žodžių kalbomis.</li>
      <li>Broliai! Nebūkite vaikai išmanymu. Verčiau blogybe būkite kūdikiai, bet išmanymu­subrendę.</li>
      <li>Įstatyme parašyta: “Svetimomis kalbomis ir svetimųjų lūpomis Aš kalbėsiu šiai tautai, bet ir tada jie nepaklausys manęs”,­sako Viešpats.</li>
      <li>Todėl kalbos yra ženklas ne tikintiems, bet netikintiems. O pranašavimas­ne netikintiems, bet tikintiems.</li>
      <li>Juk jei susirinktų visa bažnyčia ir visi imtų kalbėti kalbomis, ir įeitų neišmanantys ar netikintys,­argi jie nesakytų, kad jūs išėję iš proto?</li>
      <li>Bet jeigu visi pranašautų ir įeitų netikintis ar neišmanantis, jis būtų visų apkaltintas ir visų atpažintas.</li>
      <li>Jo širdies paslaptys būtų atskleistos, ir jis, puolęs veidu žemėn, pagarbintų Dievą ir išpažintų: “Dievas iš tiesų yra tarp jūsų!”</li>
      <li>Tad kaip bus, broliai? Kai susirenkate, kiekvienas turi giesmę ar pamokymą, ar kalbą, ar apreiškimą, ar aiškinimą. Tegul viskas tarnauja ugdymui.</li>
      <li>Jei kalba kas kalbomis, tekalba du, daugiausia trys, paeiliui, o vienas tegul aiškina.</li>
      <li>Bet jeigu nėra aiškintojo, tegul tas bažnyčioje tyli ir tekalba tik sau ir Dievui.</li>
      <li>Ir pranašai tekalba du ar trys, o kiti teapsvarsto.</li>
      <li>Bet jei kitam šalia sėdinčiam kas nors apreiškiama, pirmasis tenutyla.</li>
      <li>Nes jūs visi galite vienas po kito pranašauti, kad visi pasimokytų ir visi būtų paguosti.</li>
      <li>Pranašų dvasios yra paklusnios pranašams,</li>
      <li>nes Dievas nėra sumaišties, bet ramybės Dievas,­kaip ir visose šventųjų bažnyčiose.</li>
      <li>Jūsų moterys bažnyčiose tetyli, nes joms neleidžiama kalbėti, jos turi būti klusnios, kaip sako ir įstatymas.</li>
      <li>Ir jeigu jos nori ko nors išmokti, tepasiklausia namie savo vyro, nes moterims gėdinga bažnyčioje kalbėti.</li>
      <li>Argi iš jūsų išėjo Dievo žodis? Ar tik jus vienus pasiekė?</li>
      <li>Jei kas mano esąs pranašas ar dvasinis žmogus, tegu pripažįsta, kad tai, ką jums rašau, yra Viešpaties įsakymai.</li>
      <li>Bet jei kas neišmano, tegul neišmano.</li>
      <li>Todėl, broliai, karštai trokškite pranašauti ir nedrauskite kalbėti kalbomis.</li>
      <li>Tebūnie viskas daroma padoriai ir tvarkingai.</li>
    </ol>
  </li>
  <li>
    <ol>
      <li>Broliai, aiškinu jums Evangeliją, kurią jums paskelbiau, kurią jūs ir priėmėte ir kurioje stovite,</li>
      <li>ir kuria esate išgelbėti,­jeigu jūs laikotės to žodžio, kurį jums paskelbiau; kitaip jūs įtikėjote veltui.</li>
      <li>Pirmiausia jums perdaviau tai, ką pats gavau: kad Kristus numirė už mūsų nuodėmes pagal Raštus;</li>
      <li>ir kad Jis buvo palaidotas, ir kad prisikėlė trečią dieną pagal Raštus;</li>
      <li>ir kad Jis pasirodė Kefui, po to dvylikai.</li>
      <li>Po to Jis pasirodė iš karto daugiau nei penkiems šimtams brolių, kurių daugumas tebegyvena iki šiol, o kai kurie yra užmigę.</li>
      <li>Po to Jis pasirodė Jokūbui, paskui visiems apaštalams.</li>
      <li>O visų paskiausiai, lyg ne laiku gimusiam, Jis pasirodė ir man.</li>
      <li>Juk aš esu mažiausias iš apaštalų, nevertas vadintis apaštalu, nes persekiojau Dievo bažnyčią.</li>
      <li>Bet Dievo malone esu, kas esu, ir Jo malonė man neliko bergždžia, bet aš darbavausi daug daugiau už juos visus, nors ne aš, bet Dievo malonė, esanti su manimi.</li>
      <li>Taigi ar aš, ar jie,­taip mes skelbiame, ir taip jūs įtikėjote.</li>
      <li>Jeigu apie Kristų skelbiama, kad Jis buvo prikeltas iš numirusių, tad kaip kai kurie iš jūsų sako, kad nėra mirusiųjų prisikėlimo?!</li>
      <li>Jeigu nėra mirusiųjų prisikėlimo, tai Kristus nebuvo prikeltas.</li>
      <li>O jei Kristus nebuvo prikeltas, tai tuščias mūsų skelbimas ir tuščias jūsų tikėjimas.</li>
      <li>Ir mes tada liekame melagingi Dievo liudytojai, nes liudijome apie Dievą, kad Jis prikėlė Kristų, kurio Jis nėra prikėlęs, jeigu mirusieji neprisikelia.</li>
      <li>Nes jei mirusieji neprisikelia, tada ir Kristus nebuvo prikeltas.</li>
      <li>O jei Kristus nebuvo prikeltas, tai jūsų tikėjimas tuščias; jūs dar tebesate savo nuodėmėse.</li>
      <li>Tuomet ir užmigusieji Kristuje yra žuvę.</li>
      <li>Ir jei vien tik šiame gyvenime mes viliamės Kristumi, tai mes esame labiausiai apgailėtini iš visų žmonių.</li>
      <li>Bet dabar Kristus yra prikeltas iš numirusių­pirmasis iš užmigusiųjų.</li>
      <li>Kaip per žmogų­mirtis, taip per žmogų ir mirusiųjų prisikėlimas.</li>
      <li>Kaip Adome visi miršta, taip Kristuje visi bus atgaivinti,</li>
      <li>tačiau kiekvienas pagal savo eilę: Kristus­pirmasis, vėliau­priklausantys Kristui Jo atėjimo metu.</li>
      <li>Po to bus galas, kai Jis perduos karalystę Dievui Tėvui, sunaikinęs visas kunigaikštystes, visas valdžias ir jėgas.</li>
      <li>Nes Jis turi valdyti, kol paguldys visus priešus po savo kojomis.</li>
      <li>Kaip paskutinis priešas bus sunaikinta mirtis.</li>
      <li>Nes “Jis visa paklojo Jam po kojų”. Bet kai Jis sako, kad visa paklota, tai savaime suprantama, kad išskyrus Tą, kuris Jam visa paklojo.</li>
      <li>Kai Jam bus visa pajungta, tada ir pats Sūnus nusilenks Tam, kuris viską Jam pajungė, kad Dievas būtų viskas visame kame.</li>
      <li>Kita vertus, ką darys tie, kuriuos krikštija už mirusiuosius? Jei iš viso mirusieji neprisikels, tai kam gi jie krikštijami už mirusiuosius?</li>
      <li>Ir kodėl ir mes kas valandą esame pavojuje?</li>
      <li>Prisiekiu savo pasididžiavimu­ jumis, broliai, mūsų Viešpatyje Jėzuje Kristuje, jog aš kasdien mirštu!</li>
      <li>Jei grynai kaip žmogus kovojau Efeze su laukiniais žvėrimis, tai kokia man iš to nauda? Jeigu mirusieji neprisikels, tai “valgykime ir gerkime, nes rytoj mirsime”.</li>
      <li>Neapsirikite: “Blogos draugijos gadina gerus papročius!”</li>
      <li>Pabuskite teisumui ir nenuodėmiaukite, nes kai kurie iš jūsų nepažįsta Dievo. Tai sakau jūsų gėdai.</li>
      <li>Bet gal kas paklaus: “Kaip bus prikelti mirusieji? Su kokiu kūnu jie pasirodys?”</li>
      <li>Kvaily! Ką tu pasėji, neatgyja, jei prieš tai nenumiršta.</li>
      <li>Ir ką besėtum, tu sėji ne būsimąjį kūną, bet pliką grūdą, sakysime, kviečių ar kitokių javų.</li>
      <li>Tuo tarpu Dievas duoda jam kūną tokį, koks Jam patinka, ir kiekvienai sėklai jos kūną.</li>
      <li>Ne visi kūnai yra vienodi. Vienoks žmonių kūnas, kitoks gyvulių, kitoks žuvų ir kitoks paukščių.</li>
      <li>Taip pat yra dangaus kūnai ir žemės kūnai, bet vienokia dangaus kūnų šlovė ir kitokia žemės kūnų.</li>
      <li>Vienokia yra saulės šlovė, kitokia šlovė mėnulio ir dar kitokia šlovė žvaigždžių. Ir žvaigždė nuo žvaigždės skiriasi šlove.</li>
      <li>Taip ir su mirusiųjų prisikėlimu. Sėjamas gendantis kūnas, prikeliamas negendantis.</li>
      <li>Sėjamas negarbingas, prikeliamas šlovingas. Sėjamas silpnas, prikeliamas galingas.</li>
      <li>Sėjamas sielinis kūnas, prikeliamas dvasinis kūnas. Yra sielinis kūnas ir yra dvasinis kūnas.</li>
      <li>Taip ir parašyta: “Pirmasis žmogus Adomas tapo gyva siela”; paskutinysis Adomas­gyvybę teikiančia dvasia.</li>
      <li>Bet ne dvasinis pirmiau, o sielinis, ir tik po to dvasinis.</li>
      <li>Pirmasis žmogus­iš žemės, žemiškas; antrasis žmogus­Viešpats iš dangaus.</li>
      <li>Koks buvo žemiškasis, tokie yra ir žemiškieji, o koks yra dangiškasis, tokie yra ir dangiškieji.</li>
      <li>Ir kaip nešiojame žemiškojo atvaizdą, taip nešiosime ir dangiškojo atvaizdą.</li>
      <li>Bet aš jums, broliai, sakau, kad kūnas ir kraujas nepaveldės Dievo karalystės, ir kas genda, nepaveldės to, kas negenda.</li>
      <li>Aš jums atskleidžiu paslaptį: ne visi užmigsime, bet visi būsime pakeisti,­</li>
      <li>staiga, viena akimirka, skambant paskutiniam trimitui. Trimitas nuskambės, ir mirusieji bus prikelti negendantys, o mes būsime pakeisti.</li>
      <li>Nes šis gendantis turi apsivilkti negendamybe, ir šis marus apsivilkti nemarybe.</li>
      <li>Kada šis gendantis apsivilks negendamybe ir šis marusis apsivilks nemarybe, tada išsipildys užrašytas žodis: “Pergalė prarijo mirtį!</li>
      <li>Kurgi, mirtie, tavo geluonis? Kurgi, mirtie, tavo pergalė?”</li>
      <li>Mirties geluonis yra nuodėmė, o nuodėmės jėga­įstatymas.</li>
      <li>Bet dėkui Dievui, kuris duoda mums pergalę per mūsų Viešpatį Jėzų Kristų!</li>
      <li>Todėl, mano mylimieji broliai, būkite tvirti, nepajudinami, visada gausūs Viešpaties darbais, žinodami, kad jūsų triūsas ne veltui Viešpatyje.</li>
    </ol>
  </li>
  <li>
    <ol>
      <li>Su rinkliava šventiesiems darykite taip, kaip nurodžiau Galatijos bažnyčioms.</li>
      <li>Pirmąją savaitės dieną kiekvienas iš jūsų teatideda pagal tai, kiek turi, kad rinkliavos neprasidėtų man atvykus.</li>
      <li>Atvykęs pasiųsiu į Jeruzalę žmones, kuriuos jūs nutarsite esant tinkamus, kad jie su palydimaisiais laiškais nugabentų jūsų dovaną.</li>
      <li>Jei pasirodytų tinkama ir man keliauti, tai jie vyks kartu su manimi.</li>
      <li>Atvyksiu pas jus, perėjęs Makedoniją. Mat per Makedoniją eisiu,</li>
      <li>o pas jus, galimas daiktas, pabūsiu arba ir peržiemosiu, kad jūs mane palydėtumėte, kai vyksiu toliau.</li>
      <li>Nenoriu dabar su jumis susitikti prabėgomis. Tikiuosi, jei Viešpats leis, kurį laiką pasilikti pas jus.</li>
      <li>Bet Efeze išbūsiu iki Sekminių.</li>
      <li>Mat man yra atvertos plačios durys našiam darbui, ir priešininkų daug.</li>
      <li>Ir jeigu atvyks Timotiejus, žiūrėkite, kad jis gyventų pas jus be baimės, nes jis dirba Viešpaties darbą kaip ir aš.</li>
      <li>Taigi tegul niekas jo neniekina. Išlydėkite jį su ramybe, kad atvyktų pas mane, nes laukiu jo su broliais.</li>
      <li>O dėl brolio Apolo, tai aš didžiai troškau, kad jis su broliais keliautų pas jus, bet jis niekaip nenori šiuo metu. Bet atvyks, radęs tinkamą laiką.</li>
      <li>Budėkite, tvirtai stovėkite tikėjime, elkitės vyriškai, būkite stiprūs!</li>
      <li>Viską, ką darote, darykite su meile.</li>
      <li>Prašau jūsų, broliai (jūs pažįstate Stepono namus: jie yra Achajos pirmatikiai ir atsidavę tarnauti šventiesiems),</li>
      <li>kad jūs taip pat paklustumėt tokiems žmonėms ir visiems, kurie mums padeda ir su mumis dirba.</li>
      <li>Aš džiaugiuosi Stepono, Fortunato ir Achaiko apsilankymu. Jie man atstojo jus,</li>
      <li>atgaivino mano ir jūsų dvasią. Todėl pripažinkite tokius žmones!</li>
      <li>Jus sveikina Azijos bažnyčios. Karštai sveikina Viešpatyje Akvilas ir Priscilė kartu su bažnyčia, kuri jų namuose.</li>
      <li>Jus sveikina visi broliai. Pasveikinkite vienas kitą šventu pabučiavimu.</li>
      <li>Sveikinu jus savo, Pauliaus, ranka.</li>
      <li>Jei kas nemyli Viešpaties Jėzaus Kristaus, tebūna prakeiktas! Mūsų Viešpatie, ateik!</li>
      <li>Viešpaties Jėzaus Kristaus malonė tebūna su jumis.</li>
      <li>Mano meilė jums visiems Kristuje Jėzuje. Amen.</li>
    </ol>
  </li>
</ol>