<ol>
  <li>
    <ol>
      <li>Paulius, Silvanas ir Timotiejus tesalonikiečių bažnyčiai Dieve Tėve ir Viešpatyje Jėzuje Kristuje. Malonė jums ir ramybė nuo Dievo, mūsų Tėvo, ir Viešpaties Jėzaus Kristaus!</li>
      <li>Mes visada dėkojame Dievui už jus visus, prisimindami jus savo maldose,</li>
      <li>nuolat minėdami jūsų tikėjimo darbus, meilės triūsą bei vilties ištvermingumą mūsų Viešpatyje Jėzuje Kristuje mūsų Dievo ir Tėvo akivaizdoje,</li>
      <li>žinodami, Dievo numylėtieji broliai, jūsų išrinkimą.</li>
      <li>Nes mūsų Evangelija neatėjo pas jus vien tik žodžiais, bet su jėga ir Šventąja Dvasia, ir su tvirtu įsitikinimu. Jūs žinote, kaip mes pas jus elgėmės jūsų labui.</li>
      <li>Ir jūs pasidarėte mūsų ir Viešpaties pasekėjai, priėmę žodį didžiame suspaudime su Šventosios Dvasios džiaugsmu,</li>
      <li>ir taip jūs tapote pavyzdžiu visiems Makedonijos bei Achajos tikintiesiems.</li>
      <li>Mat iš jūsų Viešpaties žodis nuskambėjo ne tik Makedonijoje bei Achajoje, bet jūsų tikėjimas Dievu pasklido visur, ir mums jau nebereikia nieko kalbėti.</li>
      <li>Jie patys pasakoja apie mūsų atvykimą pas jus, ir kaip jūs nuo stabų atsivertėte prie Dievo tarnauti gyvajam bei tikrajam Dievui</li>
      <li>ir laukti iš dangaus Jo Sūnaus, kurį Jis prikėlė iš numirusių,­Jėzaus, gelbstinčio mus nuo ateinančios rūstybės.</li>
    </ol>
  </li>
  <li>
    <ol>
      <li>Jūs patys, broliai, žinote, kad mūsų apsilankymas pas jus nebuvo veltui.</li>
      <li>Prieš tai, kaip patys žinote, nukentėję ir paniekinti Filipuose, buvome drąsūs Dieve ir skelbėme jums Evangeliją esant dideliam pasipriešinimui.</li>
      <li>Juk mūsų skelbimas plaukia ne iš klaidos, nei iš netyro nusistatymo, nei iš klastingumo.</li>
      <li>Dievo pripažinti tinkami, kad mums būtų patikėta Evangelija, ją ir skelbiame taip, kad patiktume ne žmonėms, bet Dievui, kuris tiria mūsų širdis.</li>
      <li>Kaip žinote, niekada nepasižymėjome pataikaujančiomis kalbomis ir paslėptu godumu,­Dievas yra liudytojas,­</li>
      <li>niekada neieškojome žmonių garbės, nei tarp jūsų, nei kitur. Būdami Kristaus apaštalai, galėjome būti jums našta,</li>
      <li>vis dėlto pas jus buvome švelnūs, tarsi maitinanti motina, globojanti savo kūdikius.</li>
      <li>Taip jus mylėdami, troškome pasidalyti su jumis ne tik Dievo Evangelija, bet ir savo gyvybe, nes tapote mums brangūs.</li>
      <li>Jūs, broliai, atsimenate mūsų triūsą ir pastangas: dirbdami per dienas ir naktis, kad neapsunkintume nė vieno iš jūsų, skelbėme jums Dievo Evangeliją.</li>
      <li>Ir jūs, ir Dievas gali paliudyti, kaip šventai, teisingai ir nepriekaištingai elgėmės su jumis, įtikėjusiais.</li>
      <li>Jūs žinote, kaip kiekvieną iš jūsų raginome, kalbinome, maldavome, tarsi tėvas savo vaikus,</li>
      <li>kad elgtumėtės kaip dera prieš Dievą, kuris jus šaukia į savo karalystę ir šlovę.</li>
      <li>Todėl ir mes be paliovos dėkojame Dievui, kad, priėmę Dievo žodį, kurį girdėjote iš mūsų, priėmėte jį ne kaip žmonių žodį, bet, kas jis iš tikro yra,­kaip Dievo žodį, kuris ir veikia jumyse, tikinčiuosiuose.</li>
      <li>Jūs, broliai, tapote sekėjais Dievo bažnyčių Kristuje Jėzuje, kurios yra Judėjoje. Jūs tą patį iškentėjote nuo savo tautiečių, kaip ir jos nuo žydų,</li>
      <li>kurie nužudė Viešpatį Jėzų ir savo pranašus ir persekiojo mus. Jie nepatinka Dievui ir yra priešiški visiems žmonėms,</li>
      <li>nes draudžia mums skelbti Evangeliją pagonims, kad šie būtų išgelbėti. Taip jie nuolat pildo savo nuodėmių saiką, ir jiems artinasi galutinė Dievo rūstybė.</li>
      <li>O mes, broliai, kuriam laikui atskirti nuo jūsų,­žinoma, tik kūnu, ne širdimi,­be galo pasiilgę, labai troškome išvysti jūsų veidus.</li>
      <li>Todėl ruošėmės atvykti pas jus,­bent jau aš, Paulius, ruošiausi kartą ir kitą,­tačiau mums sutrukdė šėtonas.</li>
      <li>Kas gi yra mūsų viltis, džiaugsmas ir pasigyrimo vainikas? Argi ne jūs prieš mūsų Viešpatį Jėzų Kristų Jo atėjimo metu?</li>
      <li>Taip, jūs esate mūsų šlovė ir džiaugsmas!</li>
    </ol>
  </li>
  <li>
    <ol>
      <li>Todėl, ilgiau nebeiškęsdami, nutarėme vieni pasilikti Atėnuose</li>
      <li>ir pasiuntėme Timotiejų, savo brolį, Dievo tarną ir bendradarbį Kristaus Evangelijoje, kad sustiprintų jus ir padrąsintų jus tikėjime,</li>
      <li>kad nė vienas nesvyruotų šiuose suspaudimuose, nes jūs patys žinote, kad tam esame skirti.</li>
      <li>Dar būdami tarp jūsų, iš anksto sakėme, kad turėsime kentėti priespaudą, ir, kaip žinote, taip ir įvyko.</li>
      <li>Todėl, ilgiau nebeiškęsdamas, pasiunčiau pasiuntinį, norėdamas sužinoti apie jūsų tikėjimą, ar kartais jūsų nesugundė gundytojas ir ar nėra niekais pavirtęs mūsų triūsas.</li>
      <li>Dabar Timotiejus iš jūsų grįžo pas mus ir atnešė gerą žinią apie jūsų tikėjimą ir jūsų meilę: kad jūs nuolat mus maloniai prisimenate ir karštai trokštate mus pamatyti kaip ir mes jus.</li>
      <li>Taigi, broliai, jūs savo tikėjimu paguodėte mus visuose mūsų suspaudimuose ir negandose.</li>
      <li>Dabar mes tikrai gyvuojame, nes jūs tvirtai stovite Viešpatyje.</li>
      <li>Ir kaip atsidėkosime Dievui už jus, už visus džiaugsmus, kuriuos dėl jūsų patiriame savo Dievo akivaizdoje?</li>
      <li>Dieną ir naktį be saiko meldžiamės, kad išvystume jūsų veidus ir galėtume papildyti, ko dar stinga jūsų tikėjimui.</li>
      <li>Jis pats­mūsų Dievas ir Tėvas­ir mūsų Viešpats Jėzus Kristus tenutiesia mums kelią pas jus.</li>
      <li>Viešpats teaugina jus ir gausiai tepraturtina meile vienų kitiems ir visiems, kaip ir mes jus mylime,­</li>
      <li>tesustiprina jūsų širdis ir padaro nepeiktinas šventume prieš Dievą, mūsų Tėvą, Viešpaties Jėzaus Kristaus ir visų Jo šventųjų atėjimo metu.</li>
    </ol>
  </li>
  <li>
    <ol>
      <li>Pagaliau, broliai, prašome ir raginame jus Viešpatyje Jėzuje: jeigu išmokote iš mūsų, kaip privalote elgtis ir patikti Dievui­taip ir elkitės, darydami vis daugiau pažangos!</li>
      <li>Jūs juk žinote, kokių nurodymų jums davėme Viešpaties Jėzaus vardu.</li>
      <li>Nes tokia Dievo valia­jūsų šventėjimas; kad susilaikytumėte nuo ištvirkavimo</li>
      <li>ir kiekvienas iš jūsų mokėtų saugoti savąjį indą šventume ir pagarboje,</li>
      <li>o ne aistringame geiduly, kaip pagonys, kurie nepažįsta Dievo;</li>
      <li>kad nė vienas neperžengtų ribų ir šituo dalyku neapgaudinėtų savo brolio, nes Dievas už visa tai keršija, kaip jau esame įspėję ir patvirtinę.</li>
      <li>Dievas nepašaukė mūsų nedorybei, bet šventumui.</li>
      <li>Todėl, kas tai atmeta, ne žmogų atmeta, bet Dievą, kuris ir davė mums savo Šventąją Dvasią.</li>
      <li>Apie brolišką meilę nebereikia jums rašyti, nes jūs patys esate Dievo išmokyti mylėti vienas kitą,</li>
      <li>ir jūs taip darote visiems broliams visoje Makedonijoje. Mes tik raginame jus, broliai, daryti vis daugiau pažangos,</li>
      <li>stengtis gyventi ramiai, atsidėti saviesiems reikalams ir dirbti savo rankomis, kaip jums įsakėme.</li>
      <li>Taip jūs deramai elgsitės pašalinių akyse ir jums nieko netrūks.</li>
      <li>Aš nenoriu, kad jūs, broliai, liktumėte nežinioje dėl užmigusiųjų ir nusimintumėte kaip kiti, kurie neturi vilties.</li>
      <li>Jeigu tikime, kad Jėzus mirė ir prisikėlė, tai Dievas ir tuos, kurie užmigo su Jėzumi, atves kartu su Juo.</li>
      <li>Ir tai jums sakome Viešpaties žodžiu, jog mes, gyvieji, išlikusieji iki Viešpaties atėjimo, nepralenksime užmigusiųjų.</li>
      <li>Nes pats Viešpats nužengs iš dangaus, nuskambėjus paliepimui, arkangelo balsui ir Dievo trimitui, ir mirusieji Kristuje prisikels pirmiausia,</li>
      <li>paskui mes, gyvieji, išlikusieji, kartu su jais būsime pagauti į debesis susitikti su Viešpačiu ore ir taip visuomet pasiliksime su Viešpačiu.</li>
      <li>Todėl guoskite vieni kitus šiais žodžiais.</li>
    </ol>
  </li>
  <li>
    <ol>
      <li>Dėl valandos ir laiko, broliai, nėra reikalo jums rašyti.</li>
      <li>Jūs patys gerai žinote, kad Viešpaties diena užklups lyg vagis naktį.</li>
      <li>Kai žmonės kalbės: “Ramybė ir saugumas”, tada juos ir ištiks netikėtas žlugimas, tarytum gimdymo skausmai nėščią moterį, ir jie niekur nepaspruks.</li>
      <li>Bet jūs, broliai, nesate tamsoje, kad toji diena jus užkluptų lyg vagis.</li>
      <li>Juk jūs visi esate šviesos ir dienos vaikai. Mes nepriklausome nei nakčiai, nei tamsai.</li>
      <li>Todėl nemiegokime kaip kiti, bet budėkime ir būkime blaivūs!</li>
      <li>Mat kas miega, miega naktį, ir kas pasigeria, pasigeria naktį.</li>
      <li>O mes, priklausydami dienai, būkime blaivūs ir apsirengę tikėjimo bei meilės šarvus ir užsidėję išgelbėjimo vilties šalmą.</li>
      <li>Juk Dievas mus paskyrė ne rūstybei, bet kad įgytume išgelbėjimą per mūsų Viešpatį Jėzų Kristų,</li>
      <li>kuris mirė už mus, kad mes ar budėdami, ar miegodami gyventume kartu su Juo.</li>
      <li>Todėl guoskite ir statydinkite vieni kitus, ką jūs ir darote.</li>
      <li>Prašome jus, broliai, gerbti tuos, kurie darbuojasi tarp jūsų, vadovauja jums Viešpatyje ir teikia jums pamokymų.</li>
      <li>Be galo branginkite juos, mylėdami dėl jų darbo! Taikiai sugyvenkite tarpusavyje!</li>
      <li>Raginame jus, broliai: įspėkite nedrausminguosius, padrąsinkite liūdinčiuosius, palaikykite silpnuosius, būkite kantrūs su visais!</li>
      <li>Žiūrėkite, kad kas neatsimokėtų kam nors blogu už bloga, bet visada siekite daryti gera vieni kitiems ir visiems.</li>
      <li>Visada džiaukitės,</li>
      <li>be paliovos melskitės!</li>
      <li>Už viską dėkokite, nes tokia Dievo valia jums Kristuje Jėzuje.</li>
      <li>Negesinkite Dvasios!</li>
      <li>Neniekinkite pranašavimų!</li>
      <li>Visa ištirkite ir to, kas gera, laikykitės!</li>
      <li>Susilaikykite nuo visokio blogio!</li>
      <li>Pats ramybės Dievas iki galo jus tepašventina ir teišlaiko jūsų dvasią, sielą ir kūną nepeiktiną mūsų Viešpaties Jėzaus atėjimui.</li>
      <li>Ištikimas yra Tas, kuris jus šaukia, Jis ir įvykdys!</li>
      <li>Broliai, melskitės už mus!</li>
      <li>Sveikinkite visus brolius šventu pabučiavimu.</li>
      <li>Saikdinu jus Viešpačiu, kad šis laiškas būtų perskaitytas visiems šventiesiems broliams.</li>
      <li>Mūsų Viešpaties Jėzaus Kristaus malonė tebūna su jumis! Amen.</li>
    </ol>
  </li>
</ol>