<ol>
  <li>
    <ol>
      <li>Kadangi daugelis rašė pasakojimą apie pas mus buvusius įvykius,</li>
      <li>kaip mums perdavė nuo pradžios savo akimis mačiusieji ir buvusieji žodžio tarnai,</li>
      <li>tai ir aš, rūpestingai viską nuo pradžios ištyręs, nusprendžiau surašyti tau, garbingasis Teofiliau, sutvarkytą pasakojimą,</li>
      <li>kad įsitikintum tikrumu mokymo, kurio buvai išmokytas.</li>
      <li>Judėjos karaliaus Erodo dienomis gyveno kunigas, vardu Zacharijas, iš Abijos skyriaus. Jis turėjo žmoną, vardu Elžbietą, iš Aarono palikuonių.</li>
      <li>Jie abu buvo teisūs Dievo akyse ir nepriekaištingai vykdė visus Viešpaties įsakymus bei nuostatus.</li>
      <li>Juodu neturėjo vaikų, nes Elžbieta buvo nevaisinga, ir abu sulaukę senyvo amžiaus.</li>
      <li>Kartą Zacharijas, atėjus eilei, tarnavo Dievui kaip kunigas ir, pagal paprotį,</li>
      <li>kunigų burtu teko jam, įėjus į Viešpaties šventyklą, smilkyti smilkalus.</li>
      <li>Smilkymo valandą lauke meldėsi gausi žmonių minia.</li>
      <li>Tada jam pasirodė Viešpaties angelas, stovintis smilkymo aukuro dešinėje.</li>
      <li>Pamatęs jį, Zacharijas sumišo, ir jį apėmė baimė.</li>
      <li>Bet angelas jam tarė: “Nebijok, Zacharijau, nes tavo malda išklausyta. Tavo žmona Elžbieta pagimdys tau sūnų, o tu jį pavadinsi Jonu.</li>
      <li>Tau bus džiaugsmas ir linksmybė, ir daugelis džiaugsis jo gimimu,</li>
      <li>nes jis bus didis Viešpaties akyse. Jis negers vyno nei stiprių gėrimų. Ir nuo pat gimimo jis bus kupinas Šventosios Dvasios,</li>
      <li>ir daugybę Izraelio vaikų atvers į Viešpatį, jų Dievą.</li>
      <li>Elijo dvasia ir jėga jis eis pirma Viešpaties, kreipdamas tėvų širdis į vaikus ir neklusniuosius į teisiųjų nusistatymą, kad parengtų Viešpačiui paruoštą tautą”.</li>
      <li>Tada Zacharijas atsakė angelui: “Kaip tai aš patirsiu? Aš gi jau senas, ir mano žmona nebejauna”.</li>
      <li>Angelas jam atsakė: “Aš esu Gabrielius, stovintis Dievo akivaizdoje. Esu atsiųstas kalbėti su tavimi ir pranešti tau šią linksmą žinią.</li>
      <li>Štai tu tapsi nebylys ir negalėsi kalbėti iki tos dienos, kurią tai įvyks, nes nepatikėjai mano žodžiais, kurie išsipildys savo metu”.</li>
      <li>Tuo tarpu žmonės laukė Zacharijo ir stebėjosi, kad jis taip ilgai užtrunka šventykloje.</li>
      <li>Išėjęs jis negalėjo prakalbėti, ir jie suprato, kad jis turėjęs šventykloje regėjimą. Jis aiškinosi jiems ženklais ir pasiliko nebylys.</li>
      <li>Tarnavimo dienoms pasibaigus, jis grįžo namo.</li>
      <li>Praslinkus kiek laiko, jo žmona Elžbieta pastojo ir penkis mėnesius slėpėsi, sakydama:</li>
      <li>“Tai Viešpats man davė; Jis dabar teikėsi atimti mano pažeminimą žmonių akyse”.</li>
      <li>Šeštame mėnesyje angelas Gabrielius buvo Dievo pasiųstas į Galilėjos miestą Nazaretą</li>
      <li>pas mergelę, sužadėtą su vyru, vardu Juozapas, iš Dovydo namų; o mergelės vardas buvo Marija.</li>
      <li>Atėjęs pas ją, angelas tarė: “Sveika, malonėmis apdovanotoji! Viešpats su tavimi! Palaiminta tu tarp moterų!”</li>
      <li>Jį pamačiusi, ji sumišo nuo jo žodžių ir galvojo, ką toks pasveikinimas reiškia.</li>
      <li>O angelas jai tarė: “Nebijok, Marija, tu radai malonę pas Dievą!</li>
      <li>Štai tu pradėsi įsčiose ir pagimdysi Sūnų, kurį pavadinsi Jėzumi.</li>
      <li>Jis bus didis ir vadinsis Aukščiausiojo Sūnus. Viešpats Dievas duos Jam Jo tėvo Dovydo sostą;</li>
      <li>Jis valdys Jokūbo namus per amžius, ir Jo karalystei nebus galo”.</li>
      <li>Marija paklausė angelą: “Kaip tai įvyks, jeigu aš nepažįstu vyro?”</li>
      <li>Angelas jai atsakė, tardamas: “Šventoji Dvasia nužengs ant tavęs, ir Aukščiausiojo jėga apgaubs tave; todėl ir gimęs iš tavęs bus šventas ir vadinamas Dievo Sūnumi.</li>
      <li>Tavo giminaitė Elžbieta, kuri buvo laikoma nevaisinga, pradėjo sūnų senatvėje, ir šis mėnuo yra šeštas jai,</li>
      <li>nes Dievui nėra negalimų dalykų”.</li>
      <li>Tada Marija atsakė: “Štai aš Viešpaties tarnaitė, tebūnie man pagal tavo žodį”. Ir angelas nuo jos pasitraukė.</li>
      <li>Tomis dienomis Marija atsikėlusi skubiai iškeliavo į Judėjos kalnyno miestą.</li>
      <li>Ji nuėjo į Zacharijo namus ir pasveikino Elžbietą.</li>
      <li>Vos tik Elžbieta išgirdo Marijos sveikinimą, suspurdėjo kūdikis jos įsčiose, o pati Elžbieta tapo kupina Šventosios Dvasios.</li>
      <li>Ji balsiai sušuko ir tarė: “Palaiminta tu tarp moterų, ir palaimintas tavo įsčių vaisius!</li>
      <li>Iš kur man tai, kad mano Viešpaties motina aplanko mane?!</li>
      <li>Štai vos tik tavo pasveikinimas pasiekė mano ausis, suspurdėjo iš džiaugsmo kūdikis mano įsčiose.</li>
      <li>Laiminga patikėjusi, nes išsipildys, kas Viešpaties jai pasakyta”.</li>
      <li>O Marija prabilo: “Mano siela šlovina Viešpatį,</li>
      <li>ir mano dvasia džiaugiasi Dievu, savo Gelbėtoju,</li>
      <li>nes Jis pažvelgė į nuolankią savo tarnaitę. Štai nuo dabar palaiminta mane vadins visos kartos,</li>
      <li>nes didžių dalykų padarė man Galingasis, ir šventas yra Jo vardas!</li>
      <li>Jis gailestingas iš kartos į kartą tiems, kurie Jo bijosi.</li>
      <li>Jis parodė savo rankos galybę ir išsklaidė išdidžios širdies žmones.</li>
      <li>Jis numėtė galiūnus nuo sostų ir išaukštino žemuosius.</li>
      <li>Alkstančius gėrybėmis apdovanojo, turtuolius tuščiomis paleido.</li>
      <li>Jis padėjo savo tarnui Izraeliui, prisimindamas gailestingumą,</li>
      <li>kaip buvo žadėjęs mūsų protėviams­Abraomui ir jo palikuonims per amžius”.</li>
      <li>Marija išbuvo su Elžbieta apie tris mėnesius ir sugrįžo į savo namus.</li>
      <li>Elžbietai atėjo metas gimdyti, ir ji susilaukė sūnaus.</li>
      <li>Jos kaimynai ir giminės, išgirdę, kokį didį gailestingumą parodė jai Viešpats, džiaugėsi kartu su ja.</li>
      <li>Aštuntą dieną jie susirinko berniuko apipjaustyti ir norėjo jį pavadinti tėvo vardu­Zachariju.</li>
      <li>Atsakydama jo motina tarė: “O, ne! Jis vadinsis Jonas”.</li>
      <li>Jie jai sakė: “Bet niekas tavo giminėje neturi šito vardo”.</li>
      <li>Jie ženklais paklausė tėvą, kaip jis norėtų pavadinti kūdikį.</li>
      <li>Šis, pareikalavęs rašomosios lentelės, užrašė: “Jo vardas­Jonas”. Ir visi stebėjosi.</li>
      <li>Tuoj pat atsivėrė jo lūpos, atsirišo liežuvis, ir jis kalbėjo, šlovindamas Dievą.</li>
      <li>Visus kaimynus apėmė baimė, ir po visą Judėjos kalnyną sklido kalbos apie šiuos įvykius.</li>
      <li>Visi girdėjusieji dėjosi tai į širdį ir klausinėjo: “Kas gi bus iš to vaiko?” Ir Viešpaties ranka buvo su juo.</li>
      <li>Kūdikio tėvas Zacharijas tapo pilnas Šventosios Dvasios ir pranašavo:</li>
      <li>“Tebūna palaimintas Viešpats, Izraelio Dievas, kad aplankė savo tautą ir atnešė jai išvadavimą.</li>
      <li>Jis iškėlė mums išgelbėjimo ragą savo tarno Dovydo namuose,</li>
      <li>kaip nuo senų senovės buvo skelbęs savo šventųjų pranašų lūpomis,</li>
      <li>jog mus išgelbės nuo priešų ir iš rankos tų, kurie mūsų nekenčia,</li>
      <li>tuo parodydamas mūsų protėviams gailestingumą ir atsimindamas savo šventąją sandorą,</li>
      <li>priesaiką, duotą mūsų tėvui Abraomui, jog leis mums,</li>
      <li>išvaduotiems iš priešų, be baimės Jam tarnauti</li>
      <li>per visas mūsų gyvenimo dienas šventumu ir teisumu Jo akyse.­</li>
      <li>O tu, vaikeli, būsi vadinamas Aukščiausiojo pranašu, nes eisi pirma Viešpaties veido Jam kelio paruošti;</li>
      <li>tu mokysi Jo žmones pažinti išgelbėjimą per jų nuodėmių atleidimą</li>
      <li>ir širdingiausią mūsų Dievo gailestingumą, su kuriuo aplankė mus aušra iš aukštybių,</li>
      <li>kad apšviestų esančius tamsoje ir mirties šešėlyje, kad pakreiptų mūsų žingsnius į ramybės kelią”.</li>
      <li>Kūdikis augo ir tvirtėjo dvasia. Jis gyveno dykumoje iki pat savo viešo pasirodymo Izraeliui dienos.</li>
    </ol>
  </li>
  <li>
    <ol>
      <li>Tomis dienomis išėjo ciesoriaus Augusto įsakymas surašyti visus valstybės gyventojus.</li>
      <li>Toks pirmasis surašymas buvo padarytas Kvirinui valdant Siriją.</li>
      <li>Taigi visi keliavo užsirašyti, kiekvienas į savo miestą.</li>
      <li>Taip pat ir Juozapas ėjo iš Galilėjos miesto Nazareto į Judėją, į Dovydo miestą, vadinamą Betliejumi, nes buvo kilęs iš Dovydo namų ir giminės.</li>
      <li>Jis ėjo užsirašyti kartu su savo sužadėtine Marija, kuri buvo nėščia.</li>
      <li>Jiems ten esant, atėjo jai metas gimdyti, ir ji pagimdė savo pirmagimį Sūnų,</li>
      <li>suvystė Jį vystyklais ir paguldė ėdžiose, nes jiems nebuvo vietos užeigoje.</li>
      <li>Toje apylinkėje laukuose buvo piemenys, kurie, budėdami naktį, saugojo savo bandą.</li>
      <li>Staiga jiems pasirodė Viešpaties angelas, ir juos apšvietė Viešpaties šlovė. Jie labai išsigando,</li>
      <li>bet angelas jiems tarė: “Nebijokite! Štai skelbiu jums didelį džiaugsmą, kuris bus visai tautai.</li>
      <li>Šiandien Dovydo mieste jums gimė Gelbėtojas. Jis yra Viešpats­Kristus.</li>
      <li>Ir štai jums ženklas: rasite kūdikį, suvystytą ir paguldytą ėdžiose”.</li>
      <li>Staiga prie angelo pasirodė gausi dangaus kareivija, šlovinanti Dievą:</li>
      <li>“Šlovė Dievui aukštybėse, o žemėje ramybė ir palankumas žmonėms!”</li>
      <li>Kai angelai nuo jų pakilo į dangų, piemenys kalbėjosi: “Eikime į Betliejų ir pažiūrėkime, kas ten įvyko, ką Viešpats mums paskelbė”.</li>
      <li>Jie nuskubėjo ir rado Mariją, Juozapą ir kūdikį, paguldytą ėdžiose.</li>
      <li>Pamatę jie apsakė, kas jiems buvo pranešta apie šitą kūdikį.</li>
      <li>Visi, kurie girdėjo, stebėjosi piemenų pasakojimu.</li>
      <li>Marija įsiminė visus šiuos žodžius, dėdamasi juos širdin.</li>
      <li>Piemenys grįžo atgal, garbindami ir šlovindami Dievą už visa, ką buvo girdėję ir matę, kaip jiems buvo paskelbta.</li>
      <li>Praslinkus aštuonioms dienoms, kai reikėjo apipjaustyti vaikelį, Jam buvo duotas Jėzaus vardas, kurį angelas nurodė dar prieš Jo pradėjimą įsčiose.</li>
      <li>Pasibaigus Mozės Įstatymo nustatytoms apsivalymo dienoms, jie nunešė Jį į Jeruzalę pašvęsti Viešpačiui,­</li>
      <li>kaip parašyta Viešpaties Įstatyme: “Kiekvienas pirmagimis berniukas bus atskirtas Viešpačiui”,­</li>
      <li>ir duoti auką, kaip pasakyta Viešpaties Įstatyme: “Porą purplelių arba du balandžiukus”.</li>
      <li>Jeruzalėje gyveno žmogus, vardu Simeonas, teisus ir dievobaimingas vyras, kuris laukė Izraelio paguodos, ir Šventoji Dvasia buvo ant jo.</li>
      <li>Jam buvo apreikšta Šventąja Dvasia, kad jis nemirsiąs, kol pamatysiąs Viešpaties Kristų.</li>
      <li>Dvasios paragintas, jis atėjo į šventyklą. Įnešant tėvams kūdikį Jėzų, kad pasielgtų su Juo, kaip Įstatymas reikalauja,</li>
      <li>Simeonas paėmė Jį į rankas, laimino Dievą ir tarė:</li>
      <li>“Dabar, Valdove, leidi, kaip žadėjai, savo tarnui ramiai iškeliauti,</li>
      <li>nes mano akys išvydo Tavo išgelbėjimą,</li>
      <li>kurį paruošei visų tautų akivaizdoje:</li>
      <li>šviesą pagonims apšviesti ir Tavo Izraelio tautos šlovę”.</li>
      <li>Juozapas ir Jėzaus motina stebėjosi tuo, kas buvo apie Jį kalbama.</li>
      <li>Simeonas palaimino juos ir tarė Marijai, Jo motinai: “Štai šis skirtas daugelio Izraelyje nupuolimui ir atsikėlimui. Jis bus prieštaravimo ženklas,­</li>
      <li>ir tavo pačios sielą pervers kalavijas,­kad būtų atskleistos daugelio širdžių mintys”.</li>
      <li>Ten buvo ir pranašė Ona, Fanuelio duktė iš Asero giminės. Ji buvo seno amžiaus. Po mergystės ji išgyveno septynerius metus su vyru,</li>
      <li>o paskui našlaudama sulaukė aštuoniasdešimt ketverių metų. Ji nesitraukdavo nuo šventyklos, tarnaudama Dievui per dienas ir naktis pasninkais bei maldomis.</li>
      <li>Ir ji, tuo pačiu metu priėjusi, dėkojo Dievui ir kalbėjo apie kūdikį visiems, kurie laukė Jeruzalės atpirkimo.</li>
      <li>Atlikę visa, ko reikalavo Viešpaties Įstatymas, jie sugrįžo į Galilėją, į savo miestą Nazaretą.</li>
      <li>Vaikelis augo, stiprėjo dvasia, buvo pilnas išminties, ir Dievo malonė buvo su Juo.</li>
      <li>Jo tėvai kasmet eidavo į Jeruzalę švęsti Paschos.</li>
      <li>Kai Jėzui sukako dvylika metų, šventės papročiu jie nuvyko į Jeruzalę.</li>
      <li>Pasibaigus šventės dienoms ir jiems grįžtant atgal, vaikas Jėzus pasiliko Jeruzalėje, bet Juozapas ir Jo motina to nepastebėjo.</li>
      <li>Manydami Jį esant keleivių būryje, jie, nuėję dienos kelią, pradėjo ieškoti Jo tarp giminių ir pažįstamų.</li>
      <li>Nesuradę grįžo Jo beieškodami į Jeruzalę.</li>
      <li>Pagaliau po trijų dienų rado Jį šventykloje, sėdintį tarp mokytojų, besiklausantį jų ir juos beklausinėjantį.</li>
      <li>Visi, kurie Jį girdėjo, stebėjosi Jo išmanymu ir atsakymais.</li>
      <li>Pamatę Jį, jie labai nustebo, ir Jo motina Jam tarė: “Vaikeli, kodėl mums taip padarei? Štai Tavo tėvas ir aš sielvartaudami ieškojome Tavęs”.</li>
      <li>Jis atsakė: “Kam gi manęs ieškojote? Argi nežinote, kad man reikia būti savo Tėvo reikaluose?”</li>
      <li>Bet jie nesuprato Jo pasakytų žodžių.</li>
      <li>Jis iškeliavo su jais ir grįžo į Nazaretą; ir buvo jiems klusnus. Jo motina laikė visus tuos žodžius savo širdyje.</li>
      <li>O Jėzus augo išmintimi, metais ir malone Dievo ir žmonių akyse.</li>
    </ol>
  </li>
  <li>
    <ol>
      <li>Penkioliktais ciesoriaus Tiberijaus viešpatavimo metais, Poncijui Pilotui valdant Judėją, Erodui esant Galilėjos tetrarchu, jo broliui Pilypui­Iturėjos bei Trachonitidės krašto tetrarchu, Lisanijui­Abilenės tetrarchu,</li>
      <li>prie vyriausiųjų kunigų Ano ir Kajafo, buvo Viešpaties žodis Zacharijo sūnui Jonui dykumoje.</li>
      <li>Jis apėjo visą Pajordanę, skelbdamas atgailos krikštą nuodėmėms atleisti,</li>
      <li>kaip parašyta pranašo Izaijo žodžių knygoje: “Dykumoje šaukiančiojo balsas: ‘Paruoškite Viešpačiui kelią, ištiesinkite Jam takus!</li>
      <li>Kiekvienas slėnis tebūna užpiltas, kiekvienas kalnas bei kalnelis­nulygintas. Kreivi keliai tetampa tiesūs, o duobėti­išlyginti.</li>
      <li>Ir kiekvienas kūnas išvys Dievo išgelbėjimą’ ”.</li>
      <li>Ateinančioms pas jį krikštytis minioms Jonas sakė: “Angių išperos, kas perspėjo jus bėgti nuo besiartinančios rūstybės?</li>
      <li>Duokite vaisių, vertų atgailos! Ir nebandykite ramintis: ‘Mūsų tėvas­Abraomas’. Aš jums sakau, kad Dievas gali pažadinti Abraomui vaikų iš šitų akmenų.</li>
      <li>Štai kirvis jau prie medžių šaknų. Kiekvienas medis, kuris neduoda gerų vaisių, yra nukertamas ir įmetamas į ugnį”.</li>
      <li>Minios jį klausė: “Ką gi mums daryti?!”</li>
      <li>Jis joms atsakė: “Kas turi dvi tunikas, tepasidalina su neturinčiu, ir kas turi maisto, tegul taip pat daro”.</li>
      <li>Ėjo ir muitininkai krikštytis ir klausė: “Mokytojau, ką mums daryti?”</li>
      <li>Jis sakė jiems: “Nereikalaukite daugiau, kaip jums nustatyta”.</li>
      <li>Taip pat ir kariai klausė: “Ką mums daryti?” Jis jiems atsakė: “Nieko neskriauskite, melagingai neskųskite, tenkinkitės savo alga”.</li>
      <li>Žmonėms esant apimtiems lūkesčio ir visiems mąstant širdyse apie Joną, ar kartais jis ne Kristus,</li>
      <li>Jonas visiems kalbėjo: “Aš, tiesa, krikštiju jus vandeniu, bet ateina už mane galingesnis, kuriam aš nevertas atrišti sandalų dirželio. Jis krikštys jus Šventąja Dvasia ir ugnimi.</li>
      <li>Jo rankoje vėtyklė: Jis kruopščiai išvalys savo kluoną ir surinks kviečius į klėtį, o pelus sudegins neužgesinama ugnimi”.</li>
      <li>Ir dar daug kitų paraginimų jis davė tautai, skelbdamas Gerąją naujieną.</li>
      <li>Tetrarchas Erodas, Jono baramas dėl Erodiados, savo brolio žmonos, ir dėl visų piktadarybių, kurias buvo padaręs,</li>
      <li>pridėjo prie jų dar ir tai, kad uždarė Joną į kalėjimą.</li>
      <li>Kai, visai tautai krikštijantis, ir Jėzus pakrikštytas meldėsi, atsivėrė dangus,</li>
      <li>ir Šventoji Dvasia kūnišku pavidalu nusileido ant Jo tarsi balandis, o balsas iš dangaus prabilo: “Tu mano mylimasis Sūnus, Tavimi Aš gėriuosi”.</li>
      <li>Jėzui buvo apie trisdešimt metų, kai Jis pradėjo veikti. Jis buvo laikomas sūnumi Juozapo, Helio,</li>
      <li>Matato, Levio, Melchio, Janajo, Juozapo,</li>
      <li>Matatijo, Amoso, Naumo, Heslio, Nagajo,</li>
      <li>Maato, Matatijo, Semeino, Josecho, Jodos,</li>
      <li>Joanano, Resos, Zorobabelio, Salatielio, Nerio,</li>
      <li>Melchio, Adijo, Kosamo, Elmadamo, Ero,</li>
      <li>Jėzaus, Eliezero, Jorimo, Matato, Levio,</li>
      <li>Simeono, Judo, Juozapo, Jonamo, Eliakimo,</li>
      <li>Melėjo, Menos, Matatos, Natano, Dovydo,</li>
      <li>Jesės, Jobedo, Boozo, Salmono, Naasono,</li>
      <li>Aminadabo, Aramo, Esromo, Faro, Judo,</li>
      <li>Jokūbo, Izaoko, Abraomo, Taros, Nachoro,</li>
      <li>Serucho, Ragaujo, Faleko, Ebero, Salos,</li>
      <li>Kainamo, Arfaksado, Semo, Nojaus, Lamecho,</li>
      <li>Matūzalio, Henocho, Jareto, Maleleelio, Kainamo,</li>
      <li>Eno, Seto, Adomo, Dievo.</li>
    </ol>
  </li>
  <li>
    <ol>
      <li>Kupinas Šventosios Dvasios Jėzus grįžo nuo Jordano, ir Dvasia Jį nuvedė į dykumą</li>
      <li>keturiasdešimčiai dienų, ir Jis buvo velnio gundomas. Jis nieko nevalgė per tas dienas ir, joms pasibaigus, buvo alkanas.</li>
      <li>Tada velnias Jam tarė: “Jei Tu Dievo Sūnus, liepk, kad šitas akmuo pavirstų duona”.</li>
      <li>Jėzus jam atsakė: “Parašyta: ‘Žmogus gyvens ne viena duona, bet kiekvienu Dievo žodžiu’ ”.</li>
      <li>Tada velnias, užvedęs Jį į aukštą kalną, viena akimirka parodė Jam visas pasaulio karalystes.</li>
      <li>Velnias Jam tarė: “Duosiu Tau visą jų valdžią ir šlovę; jos man atiduotos, ir kam noriu, tam jas duodu.</li>
      <li>Todėl, jei parpuolęs pagarbinsi mane, visa bus Tavo”.</li>
      <li>O Jėzus jam atsakė: “Eik šalin nuo manęs, šėtone! Parašyta: ‘Viešpatį, savo Dievą, tegarbink ir Jam vienam tetarnauk!’ ”</li>
      <li>Velnias nusivedė Jį į Jeruzalę, pastatė ant šventyklos šelmens ir tarė: “Jei Tu Dievo Sūnus, pulk žemyn,</li>
      <li>nes parašyta: ‘Jis lieps savo angelams saugoti Tave,</li>
      <li>ir jie nešios Tave ant rankų, kad neužsigautum kojos į akmenį’ ”.</li>
      <li>Jėzus jam atsakė: “Pasakyta: ‘Negundyk Viešpaties, savo Dievo!’ ”</li>
      <li>Baigęs visus gundymus, velnias pasitraukė nuo Jo iki laiko.</li>
      <li>Su Dvasios jėga Jėzus grįžo į Galilėją, ir visame krašte pasklido apie Jį garsas.</li>
      <li>Jis mokė jų sinagogose, visų gerbiamas.</li>
      <li>Jis atėjo į Nazaretą, kur buvo užaugęs. Sabato dieną, kaip pratęs, nuėjo į sinagogą ir atsistojo skaityti.</li>
      <li>Jam padavė pranašo Izaijo knygos ritinį. Atvyniojęs ritinį, Jis rado vietą, kur parašyta:</li>
      <li>“Viešpaties Dvasia ant manęs, nes Jis patepė mane skelbti Gerąją naujieną vargšams, pasiuntė mane gydyti tų, kurių širdys sudužusios, skelbti belaisviams išvadavimo, akliesiems­regėjimo, siuntė vaduoti prislėgtųjų</li>
      <li>ir skelbti maloningųjų Viešpaties metų”.</li>
      <li>Suvyniojęs knygos ritinį, Jėzus grąžino jį patarnautojui ir atsisėdo; visų sinagogoje esančių akys buvo įsmeigtos į Jį.</li>
      <li>Ir Jis pradėjo jiems kalbėti: “Šiandien išsipildė ką tik jūsų girdėti Rašto žodžiai”.</li>
      <li>Visi Jam pritarė ir stebėjosi maloniais žodžiais, sklindančiais iš Jo lūpų. Ir jie sakė: “Argi Jis ne Juozapo sūnus?!”</li>
      <li>O Jėzus jiems atsakė: “Jūs, be abejo, man priminsite patarlę: ‘Gydytojau, pats pasigydyk’­padaryk ir čia, savo tėviškėje, darbų, kokių girdėjome buvus Kafarnaume”.</li>
      <li>Ir Jis tarė: “Iš tiesų sakau jums: joks pranašas nepriimamas savo tėviškėje.</li>
      <li>Bet sakau jums tiesą: daug našlių buvo Izraelyje Elijo dienomis, kai dangus buvo uždarytas trejus metus ir šešis mėnesius ir baisus badas ištiko visą kraštą.</li>
      <li>Bet nė pas vieną iš jų nebuvo siųstas Elijas, o tik pas našlę Sidono mieste, Sareptoje.</li>
      <li>Taip pat pranašo Eliziejaus laikais daug buvo raupsuotųjų Izraelyje, bet nė vienas iš jų nebuvo išgydytas, tik siras Naamanas”.</li>
      <li>Visi, kurie buvo sinagogoje, tai išgirdę, labai užsirūstino;</li>
      <li>pakilę išvarė Jį iš miesto, iki šlaito to kalno, ant kurio pastatytas jų miestas, ir norėjo nustumti Jį žemyn.</li>
      <li>Bet Jėzus, praėjęs tarp jų, pasišalino.</li>
      <li>Jis nuėjo į Galilėjos miestą Kafarnaumą ir kiekvieną sabatą mokė žmones.</li>
      <li>Jie labai stebėjosi Jo mokymu, nes Jo žodžiai buvo su valdžia.</li>
      <li>Sinagogoje buvo žmogus, kuris turėjo netyrą demonišką dvasią. Jis pradėjo garsiai šaukti:</li>
      <li>“Šalin! Ko Tau iš mūsų reikia, Jėzau iš Nazareto?! Gal atėjai mūsų pražudyti? Aš žinau, kas Tu: Dievo Šventasis!”</li>
      <li>Jėzus sudraudė jį: “Nutilk ir išeik iš jo!” Nubloškęs žmogų į vidurį, demonas išėjo, nė kiek jo nesužeidęs.</li>
      <li>Visi nustėro ir kalbėjosi: “Kas tai per žodis: Jis su valdžia ir jėga įsakinėja netyrosioms dvasioms, ir tos pasitraukia?!”</li>
      <li>Garsas apie Jį plito visose aplinkinėse vietovėse.</li>
      <li>Iš sinagogos Jėzus atėjo į Simono namus. Simono uošvė labai karščiavo, ir jie prašė jai pagalbos.</li>
      <li>Atsistojęs prie jos galvūgalio, Jis sudraudė karštligę, ir toji dingo. Ji iškart atsikėlė ir jiems patarnavo.</li>
      <li>Saulei leidžiantis, visi, kurie turėjo ligonių, įvairiomis ligomis sergančių, vedė juos prie Jėzaus, o Jis gydė, ant kiekvieno uždėdamas rankas.</li>
      <li>Iš daugelio išeidavo demonai, šaukdami: “Tu Dievo Sūnus!” Bet Jis drausdavo juos, neleisdamas jiems kalbėti, nes jie žinojo Jį esant Kristų.</li>
      <li>Dienai išaušus, Jis išėjęs pasitraukė į negyvenamą vietą. Minios Jo ieškojo ir, atėjusios pas Jį, bandė sulaikyti Jį, kad jų nepaliktų.</li>
      <li>Jis jiems tarė: “Ir kitiems miestams turiu skelbti Gerąją naujieną apie Dievo karalystę, nes tam esu siųstas”.</li>
      <li>Ir Jis pamokslavo Galilėjos sinagogose.</li>
    </ol>
  </li>
  <li>
    <ol>
      <li>Kartą, kai minios veržėsi prie Jo klausytis Dievo žodžio, Jis stovėjo prie Genezareto ežero</li>
      <li>ir pamatė dvi valtis, stovinčias prie ežero kranto. Žvejai buvo išlipę iš jų ir plovė tinklus.</li>
      <li>Įlipęs į vieną valtį, kuri buvo Simono, Jis paprašė truputį atsistumti nuo kranto ir atsisėdęs mokė minias iš valties.</li>
      <li>Baigęs kalbėti, Jis tarė Simonui: “Irkis į gilumą ir išmeskite tinklus valksmui”.</li>
      <li>Simonas Jam atsakė: “Mokytojau, visą naktį vargę, mes nieko nesugavome, bet dėl Tavo žodžio užmesiu tinklą”.</li>
      <li>Tai padarę, jie užgriebė didelę daugybę žuvų, kad net jų tinklas pradėjo trūkinėti.</li>
      <li>Jie pamojo savo bendrininkams, buvusiems kitoje valtyje, atplaukti į pagalbą. Tie atplaukė ir pripildė žuvų abi valtis, kad jos beveik skendo.</li>
      <li>Tai matydamas, Simonas Petras puolė Jėzui po kojų, sakydamas: “Pasitrauk nuo manęs, Viešpatie, nes aš­nusidėjėlis!”</li>
      <li>Mat jį ir visus draugus apėmė nuostaba dėl to valksmo žuvų, kurias jie sugavo;</li>
      <li>taip pat Zebediejaus sūnus Jokūbą ir Joną, kurie buvo Petro bendrai. O Jėzus tarė Simonui: “Nebijok! Nuo šiol žmones žvejosi”.</li>
      <li>Išvilkę į krantą valtis, jie viską paliko ir nusekė paskui Jį.</li>
      <li>Jam esant viename mieste, atėjo vyras, visas raupsuotas. Pamatęs Jėzų, jis parpuolė ant žemės ir maldavo: “Viešpatie, jei nori, gali mane apvalyti!”</li>
      <li>Jėzus, ištiesęs ranką, palietė raupsuotąjį ir tarė: “Noriu, būk švarus!” Ir iškart raupsai pranyko.</li>
      <li>Jėzus jam liepė niekam šito nepasakoti: “Tik nueik, pasirodyk kunigui ir atiduok auką už pagijimą, kaip Mozės įsakyta, jiems paliudyti”.</li>
      <li>Tačiau garsas apie Jį sklido vis plačiau, ir didelės minios rinkdavosi Jo pasiklausyti bei pagyti nuo savo ligų.</li>
      <li>O Jis pasitraukdavo į dykvietes melstis.</li>
      <li>Vieną dieną, kai Jis mokė žmones, ten sėdėjo fariziejų bei Įstatymo mokytojų, susirinkusių iš visų Galilėjos ir Judėjos kaimų bei Jeruzalės. Ir ten buvo Viešpaties jėga, kad gydytų žmones.</li>
      <li>Štai vyrai neštuvais atnešė paralyžiuotą žmogų. Jie bandė jį įnešti į vidų ir paguldyti priešais Jėzų.</li>
      <li>Nerasdami pro kur įnešti dėl žmonių gausybės, jie užlipo ant stogo ir, praardę jį, nuleido ligonį kartu su neštuvais žemyn ties Jėzumi.</li>
      <li>Matydamas jų tikėjimą, Jis tarė: “Žmogau, tavo nuodėmės tau atleistos!”</li>
      <li>Tada Rašto žinovai ir fariziejai pradėjo svarstyti: “Kas per vienas šitas piktžodžiaujantis? Kas gali atleisti nuodėmes, jei ne vienas Dievas?”</li>
      <li>Jėzus, supratęs jų mintis, prabilo: “Kodėl taip svarstote savo širdyse?</li>
      <li>Kas lengviau­ar pasakyti: ‘Tavo nuodėmės tau atleistos’, ar pasakyti: ‘Kelkis ir vaikščiok’?</li>
      <li>O kad žinotumėte Žmogaus Sūnų turint žemėje valdžią atleisti nuodėmes,­čia Jis tarė paralyžiuotajam,­sakau tau: kelkis, imk savo gultą ir eik namo!”</li>
      <li>Tas tuojau atsikėlė jų akivaizdoje, pasiėmė neštuvus ir, šlovindamas Dievą, nuėjo namo.</li>
      <li>Visi didžiai stebėjosi ir šlovino Dievą. Apimti baimės, jie kalbėjo: “Šiandien matėme stebinančių dalykų!”</li>
      <li>Po to išėjęs Jis pastebėjo muitininką, vardu Levį, sėdintį muitinėje, ir jam tarė: “Sek paskui mane!”</li>
      <li>Tas atsikėlė ir, viską palikęs, nusekė paskui Jį.</li>
      <li>Levis savo namuose iškėlė Jam didelį pokylį. Prie stalo susirinko gausus būrys muitininkų ir kitų svečių.</li>
      <li>Rašto žinovai ir fariziejai murmėjo ir prikaišiojo Jėzaus mokiniams: “Kodėl jūs valgote ir geriate su muitininkais ir nusidėjėliais?”</li>
      <li>Jėzus jiems atsakė: “Ne sveikiesiems reikia gydytojo, bet ligoniams.</li>
      <li>Aš atėjau šaukti ne teisiųjų, bet nusidėjėlių atgailai”.</li>
      <li>Tada jie sakė Jam: “Kodėl Jono mokiniai dažnai pasninkauja ir meldžiasi, taip pat ir fariziejų mokiniai, o Tavieji valgo ir geria?”</li>
      <li>Jėzus jiems atsakė: “Argi galite versti pasninkauti vestuvininkus, kol su jais yra jaunikis?</li>
      <li>Ateis dienos, kai jaunikis bus iš jų atimtas, ir tada, tomis dienomis, jie pasninkaus”.</li>
      <li>Jėzus dar pasakė jiems palyginimą: “Niekas neplėšia lopo iš naujo drabužio ir nesiuva jo ant seno. Nes ir naująjį jis suplėšytų, ir senajam netiktų lopas iš naujojo.</li>
      <li>Taip pat niekas nepila jauno vyno į senus vynmaišius. Jaunas vynas suplėšytų vynmaišius, pats ištekėtų, ir vynmaišiai niekais nueitų.</li>
      <li>Jauną vyną reikia pilti į naujus vynmaišius, ir tada abeji išsilaiko.</li>
      <li>Ir niekas, gėręs seno vyno, nenori jauno; jis sako: ‘Senasis geresnis!’ ”</li>
    </ol>
  </li>
  <li>
    <ol>
      <li>Vieną sabatą, Jam einant per javų lauką, mokiniai skabė varpas ir, ištrynę tarp delnų, valgė.</li>
      <li>Kai kurie iš fariziejų jiems tarė: “Kodėl darote, kas per sabatą draudžiama?!”</li>
      <li>Jėzus jiems atsakė: “Nejaugi neskaitėte, ką darė Dovydas, kai buvo alkanas pats ir jo palydovai?</li>
      <li>Kaip jis įėjo į Dievo namus, ėmė padėtinės duonos, valgė ir davė savo palydai, nors jos niekam neleistina valgyti, tik kunigams!”</li>
      <li>Ir Jis pridūrė: “Žmogaus Sūnus yra ir sabato Viešpats”.</li>
      <li>Kitą sabatą Jis nuėjo į sinagogą ir mokė. Ten buvo žmogus, kurio dešinė ranka buvo padžiūvusi.</li>
      <li>Rašto žinovai ir fariziejai stebėjo, ar Jis gydys per sabatą, kad rastų kuo Jį apkaltinti.</li>
      <li>Bet Jis, žinodamas jų mintis, tarė vyrui su padžiūvusia ranka: “Kelkis ir stok į vidurį”. Tas atsistojo.</li>
      <li>Tada Jėzus jiems pasakė: “Aš klausiu jūsų: ar per sabatą leistina gera daryti ar bloga? Gelbėti gyvybę ar pražudyti?”</li>
      <li>Ir, apžvelgęs visus aplinkui, tarė tam žmogui: “Ištiesk savo ranką!” Tas taip padarė, ir jo ranka tapo sveika kaip ir kita.</li>
      <li>O jie baisiai įniršo ir tarėsi, ką galėtų Jėzui padaryti.</li>
      <li>Tomis dienomis Jis užkopė į kalną melstis ir ten praleido visą naktį, melsdamasis Dievui.</li>
      <li>Išaušus rytui, Jis pasišaukė savo mokinius ir iš jų išsirinko dvylika, kuriuos ir pavadino apaštalais:</li>
      <li>Simoną, kurį praminė Petru, jo brolį Andriejų, Jokūbą, Joną, Pilypą ir Baltramiejų,</li>
      <li>Matą ir Tomą, Alfiejaus sūnų Jokūbą ir Simoną, vadinamą Uoliuoju,</li>
      <li>Jokūbo sūnų Judą ir Judą Iskarijotą, kuris tapo išdaviku.</li>
      <li>Nusileidęs su jais žemyn, sustojo lygumoje. Ten buvo daugybė Jo mokinių ir didelės minios žmonių iš visos Judėjos ir Jeruzalės, iš Tyro ir Sidono pajūrio. Jie susirinko Jo pasiklausyti ir pagyti nuo savo ligų.</li>
      <li>Buvo pagydomi kankinamieji netyrųjų dvasių.</li>
      <li>Visa minia stengėsi Jį paliesti, nes iš Jo ėjo jėga ir visus gydė.</li>
      <li>Tada, pakėlęs akis į savo mokinius, Jis prabilo: “Palaiminti jūs, vargšai, nes jūsų yra Dievo karalystė.</li>
      <li>Palaiminti, kurie dabar alkstate, nes būsite pasotinti. Palaiminti, kurie dabar verkiate, nes juoksitės.</li>
      <li>Palaiminti jūs, kai žmonės jūsų nekęs, kai jus atskirs, šmeiš ir atmes jūsų vardą kaip blogą dėl Žmogaus Sūnaus.</li>
      <li>Džiaukitės tą dieną ir linksminkitės, nes štai jūsų atlygis didelis danguje. Taip jų protėviai darė pranašams.</li>
      <li>Bet vargas jums, turtingieji, nes jūs jau atsiėmėte savo paguodą!</li>
      <li>Vargas jums, kurie dabar sotūs, nes būsite alkani! Vargas jums, kurie dabar juokiatės, nes jūs liūdėsite ir verksite!</li>
      <li>Vargas jums, kai visi žmonės jus giria, nes ir jų protėviai taip gyrė netikrus pranašus!”</li>
      <li>“Bet jums, kurie klausotės, sakau: mylėkite savo priešus, darykite gera tiems, kurie jūsų nekenčia.</li>
      <li>Laiminkite tuos, kurie jus keikia, ir melskitės už savo skriaudėjus.</li>
      <li>Kas trenkia tau per vieną skruostą, atsuk ir antrąjį; kas atima iš tavęs apsiaustą, atiduok jam ir tuniką.</li>
      <li>Duok kiekvienam, kuris prašo, ir nereikalauk atgal iš to, kuris tavo atėmė.</li>
      <li>Kaip norite, kad jums žmonės darytų, taip ir jūs darykite jiems.</li>
      <li>Jei mylite tuos, kurie jus myli, tai koks čia jūsų nuopelnas? Juk ir nusidėjėliai myli juos mylinčius.</li>
      <li>Jei darote gera tiems, kurie jums gera daro, tai koks jūsų nuopelnas? Juk ir nusidėjėliai taip daro.</li>
      <li>Jei skolinate tik tiems, iš kurių tikitės atgausią, koks jūsų nuopelnas? Juk ir nusidėjėliai skolina nusidėjėliams, kad atgautų paskolą.</li>
      <li>Bet mylėkite savo priešus, darykite gera ir skolinkite, nieko nesitikėdami. Tuomet jūsų atlygis bus didelis, ir jūs būsite Aukščiausiojo vaikai; nes Jis maloningas ir nedėkingiesiems, ir piktiesiems.</li>
      <li>Būkite gailestingi, kaip ir jūsų Tėvas yra gailestingas.</li>
      <li>Neteiskite ir nebūsite teisiami; nesmerkite ir nebūsite pasmerkti; atleiskite, ir jums bus atleista.</li>
      <li>Duokite, ir jums bus duota; saiką gerą, prikimštą, sukratytą ir su kaupu duos jums į užantį. Kokiu saiku seikite, tokiu jums bus atseikėta”.</li>
      <li>Jis pasakė jiems palyginimą: “Ar gali aklas vesti aklą? Argi ne abu įkris į duobę?!</li>
      <li>Mokinys nėra viršesnis už savo mokytoją: kiekvienas mokinys, jei gerai išlavintas, bus kaip jo mokytojas.</li>
      <li>Kodėl matai krislą brolio akyje, o nepastebi rąsto savojoje?</li>
      <li>Ir kaip gali sakyti broliui: ‘Broli, leisk, išimsiu krislą iš tavo akies’,­pats nematydamas savo akyje rąsto?! Veidmainy, pirmiau išritink rąstą iš savo akies, o tada matysi, kaip iš brolio akies išimti krislelį.</li>
      <li>Nėra gero medžio, kuris duotų blogus vaisius, ir nėra blogo, kuris duotų gerus vaisius.</li>
      <li>Kiekvienas medis pažįstamas iš jo vaisių. Nuo erškėčių niekas nerenka figų, o nuo gervuogių krūmo neskina vynuogių.</li>
      <li>Geras žmogus iš gero savo širdies lobyno iškelia gera, o blogas iš blogo savo širdies lobyno iškelia bloga. Jo lūpos kalba tai, ko pertekusi širdis”.</li>
      <li>“Kodėl vadinate mane: ‘Viešpatie, Viešpatie’, o nedarote, ką sakau?</li>
      <li>Kiekvienas, kuris ateina pas mane, klausosi mano žodžių ir juos vykdo,­Aš parodysiu jums, į ką jis panašus.</li>
      <li>Jis panašus į namą statantį žmogų, kuris giliai iškasė žemę ir padėjo pamatus ant uolos. Užėjus potvyniui, srovė atsimušė į tą namą, bet neįstengė jo pajudinti, nes buvo pastatytas ant uolos.</li>
      <li>O kas klausosi, bet nevykdo, panašus į žmogų, pasistačiusį namą be pamato, ant žemės. Vos tik srovė į jį atsimušė, jis kaipmat sugriuvo, ir to namo griuvimas buvo smarkus”.</li>
    </ol>
  </li>
  <li>
    <ol>
      <li>Baigęs visus savo pamokymus klausytojams, Jėzus sugrįžo į Kafarnaumą.</li>
      <li>Vieno šimtininko branginamas tarnas sirgo ir buvo arti mirties.</li>
      <li>Išgirdęs apie Jėzų, šimtininkas pasiuntė pas Jį kelis žydų vyresniuosius, prašydamas Jį ateiti ir išgydyti tarną.</li>
      <li>Atėję pas Jėzų, jie karštai prašė, sakydami: “Jis vertas, kad jam tai padarytum,</li>
      <li>nes jis myli mūsų tautą ir mums yra pastatęs sinagogą”.</li>
      <li>Jėzus nuėjo su jais. Kai Jis buvo netoli namų, šimtininkas atsiuntė savo draugus, kad Jam pasakytų: “Viešpatie, nesivargink! Aš nesu vertas, kad užeitum po mano stogu.</li>
      <li>Taip pat savęs nelaikau vertu ateiti pas Tave. Bet tark žodį, ir mano tarnas pasveiks.</li>
      <li>Juk ir aš, būdamas valdinys, turiu sau pavaldžių kareivių. Taigi sakau kuriam iš jų: ‘Eik’, ir jis eina; sakau kitam: ‘Ateik čia’, ir jis ateina; sakau tarnui: ‘Padaryk tai’, ir jis daro”.</li>
      <li>Tai girdėdamas, Jėzus stebėjosi juo ir, atsigręžęs į Jį lydinčią minią, tarė: “Sakau jums—net Izraelyje neradau tokio didelio tikėjimo!”</li>
      <li>Sugrįžę į namus, pasiųstieji rado tarną pasveikusį.</li>
      <li>Po to Jėzus ėjo į miestą, vardu Nainą. Kartu su Juo keliavo daugelis Jo mokinių ir gausi minia.</li>
      <li>Kai Jis prisiartino prie miesto vartų, štai nešė numirėlį­vienintelį motinos sūnų, o ji buvo našlė. Kartu su ja ėjo didelė miesto minia.</li>
      <li>Pamačiusiam motiną Viešpačiui pagailo jos, ir Jis tarė: “Neverk!”</li>
      <li>Priėjęs Jis palietė neštuvus. Nešėjai sustojo, ir Jis pasakė: “Jaunuoli, sakau tau: kelkis!”</li>
      <li>Numirėlis atsisėdo ir pradėjo kalbėti. Jėzus atidavė jį motinai.</li>
      <li>Visus apėmė baimė, ir jie šlovino Dievą, sakydami: “Didis pranašas iškilo tarp mūsų”, ir: “Dievas aplankė savo tautą”.</li>
      <li>Ta žinia apie Jį pasklido po visą Judėją ir visą apylinkę.</li>
      <li>Visa tai pranešė Jonui jo mokiniai.</li>
      <li>Tada Jonas, pasišaukęs du savo mokinius, siuntė juos pas Jėzų paklausti: “Ar Tu esi Tas, kuris turi ateiti, ar mums laukti kito?”</li>
      <li>Atėję pas Jį, tie vyrai tarė: “Jonas Krikštytojas mus siuntė pas Tave, klausdamas: ‘Ar Tu esi Tas, kuris turi ateiti, ar mums laukti kito?’ ”</li>
      <li>Kaip tik tuo metu Jis pagydė daugelį nuo ligų bei negalių ir nuo piktųjų dvasių, daugeliui aklųjų dovanojo regėjimą.</li>
      <li>Tad atsakydamas, Jis tarė jiems: “Nuėję praneškite Jonui, ką matėte ir girdėjote: aklieji regi, luošieji vaikščioja, raupsuotieji apvalomi, kurtieji girdi, mirusieji prikeliami, vargšams skelbiama Geroji naujiena.</li>
      <li>Ir palaimintas, kas nepasipiktins manimi”.</li>
      <li>Jono pasiuntiniams nuėjus, Jis pradėjo kalbėti minioms apie Joną: “Ko išėjote į dykumą pažiūrėti? Ar vėjo linguojamos nendrės?</li>
      <li>Ko išėjote pamatyti? Ar švelniais drabužiais vilkinčio žmogaus? Antai tie, kurie ištaigingai vilki ir prabangiai gyvena, yra karaliaus rūmuose.</li>
      <li>Tai ko gi išėjote pamatyti? Ar pranašo? Taip, sakau jums, ir daug daugiau negu pranašo.</li>
      <li>Jis yra tas, apie kurį parašyta: ‘Štai Aš siunčiu pirma Tavęs savo pasiuntinį, kuris nuties Tau kelią’.</li>
      <li>Sakau jums: tarp gimusių iš moters nebuvo didesnio pranašo už Joną Krikštytoją, bet ir mažiausias Dievo karalystėje didesnis už jį.</li>
      <li>Jį išgirdusi, visa tauta, taip pat ir muitininkai, pripažino Dievo teisingumą, nes leidosi krikštijami Jono krikštu.</li>
      <li>Tik fariziejai ir Įstatymo mokytojai atstūmė, ką Dievas jiems buvo sumanęs, nesiduodami Jono krikštijami”.</li>
      <li>“Su kuo galėčiau palyginti šios kartos žmones? Į ką jie panašūs?</li>
      <li>Jie panašūs į vaikus, kurie, susėdę turgavietėje, vieni kitiems šaukia: ‘Mes jums grojome, o jūs nešokote; mes giedojome raudas, o jūs neverkėte’.</li>
      <li>Buvo atėjęs Jonas Krikštytojas. Jis nevalgė duonos ir negėrė vyno, tai jūs sakėte: ‘Jis demono apsėstas’.</li>
      <li>Atėjo Žmogaus Sūnus; Jis valgo ir geria, tai jūs vėl sakote: ‘Štai rijūnas ir vyno gėrėjas, muitininkų ir nusidėjėlių bičiulis’.</li>
      <li>Bet išmintį pateisina visi jos vaikai”.</li>
      <li>Vienas fariziejus pakvietė Jėzų kartu valgyti. Atėjęs į fariziejaus namus, Jis sėdo prie stalo.</li>
      <li>Ir štai moteris, kuri buvo žinoma mieste nusidėjėlė, sužinojusi, kad Jis fariziejaus namuose, atsinešė alebastrinį indą kvapaus tepalo</li>
      <li>ir, verkdama priėjusi iš užpakalio prie Jo kojų, ėmė laistyti jas ašaromis, šluostyti savo galvos plaukais, bučiavo Jo kojas ir tepė jas tepalu.</li>
      <li>Tai matydamas, fariziejus, kuris Jėzų pasikvietė, samprotavo: “Jeigu šitas būtų pranašas, Jis žinotų, kas tokia ši moteris, kuri Jį liečia, nes ji­nusidėjėlė!”</li>
      <li>O Jėzus tarė: “Simonai, turiu tau ką pasakyti”. Tas atsiliepė: “Sakyk, Mokytojau!”</li>
      <li>“Skolintojas turėjo du skolininkus. Vienas buvo skolingas penkis šimtus denarų, o kitas­penkiasdešimt.</li>
      <li>Jiems neturint iš ko atiduoti, jis dovanojo abiem. Kuris labiau jį mylės?”</li>
      <li>Simonas atsakė: “Manau, jog tas, kuriam daugiau dovanota”. Jėzus tarė: “Teisingai nusprendei”.</li>
      <li>Ir, atsisukęs į moterį, Jis tarė Simonui: “Matai šitą moterį? Aš atėjau į tavo namus, tu nedavei man vandens kojoms nusimazgoti, o ji laistė jas ašaromis ir šluostė savo plaukais.</li>
      <li>Tu manęs nepabučiavai, o ji, vos man atėjus, nesiliauja bučiavusi mano kojų.</li>
      <li>Tu aliejumi man galvos nepatepei, o ji tepalu patepė man kojas.</li>
      <li>Todėl sakau tau: jos gausios nuodėmės jai atleidžiamos, nes ji labai pamilo. Kam mažai atleista, tas menkai myli”.</li>
      <li>Jis tarė jai: “Tavo nuodėmės atleistos”.</li>
      <li>Esantieji kartu su Juo už stalo ėmė svarstyti: “Kas gi Jis toks, kad net ir nuodėmes atleidžia?!”</li>
      <li>O Jis tarė moteriai: “Tavo tikėjimas išgelbėjo tave. Eik rami”.</li>
    </ol>
  </li>
  <li>
    <ol>
      <li>Po to Jėzus keliavo per miestus ir kaimus, pamokslaudamas ir skelbdamas Dievo karalystės Gerąją naujieną. Su Juo buvo dvylika</li>
      <li>ir kelios moterys, išgydytos nuo piktųjų dvasių bei ligų: Marija, vadinama Magdaliete, iš kurios buvo išėję septyni demonai,</li>
      <li>Erodo prievaizdo Chūzo žmona Joana, Zuzana ir daug kitų, kurios jiems tarnavo savo turtu.</li>
      <li>Susirinkus gausiai miniai ir žmonėms iš visų miestų skubant pas Jį, Jis kalbėjo palyginimu:</li>
      <li>“Sėjėjas išėjo sėti savo sėklos. Jam besėjant, vieni grūdai nukrito palei kelią, buvo sumindžioti, ir padangių paukščiai juos sulesė.</li>
      <li>Kiti nukrito ant uolos, ir išdygę nudžiūvo, nes trūko drėgmės.</li>
      <li>Kiti nukrito tarp erškėčių, ir tie, kartu išaugę, nusmelkė juos.</li>
      <li>O dar kiti nukrito į gerą žemę ir išaugę davė šimteriopą derlių”. Tai papasakojęs, Jis sušuko: “Kas turi ausis klausyti­teklauso!”</li>
      <li>Jo mokiniai paklausė: “Ką reiškia šis palyginimas?”</li>
      <li>Jis atsakė: “Jums duota pažinti Dievo karalystės paslaptis, o kitiems jos skelbiamos palyginimais, kad ‘žiūrėdami nematytų ir girdėdami nesuprastų’ ”.</li>
      <li>“Palyginimas štai ką reiškia: sėkla yra Dievo žodis.</li>
      <li>Palei kelią­tai tie, kurie klausosi, paskui ateina velnias ir išrauna žodį iš jų širdies, kad jie netikėtų ir nebūtų išgelbėti.</li>
      <li>Ant uolos­tai tie, kurie, išgirdę žodį, su džiaugsmu jį priima, bet neturi šaknų: jie kurį laiką tiki, o gundymo metu atkrinta.</li>
      <li>Sėkla, kritusi tarp erškėčių,­tai tie, kurie išgirdo, bet, toliau eidami, buvo nusmelkti rūpesčių, turtų bei gyvenimo malonumų ir neduoda subrendusio vaisiaus.</li>
      <li>Nukritusi į gerą žemę sėkla­tai tie, kurie klauso žodžio, išsaugo jį tyroje ir geroje širdyje ir duoda vaisių kantrumu”.</li>
      <li>“Nė vienas, uždegęs žiburį, neapvožia jo indu ir nekiša po lova, bet stato į žibintuvą, kad įeinantys matytų šviesą.</li>
      <li>Nėra nieko paslėpta, kas nebūtų atskleista, nieko slapta, kas nepasidarytų žinoma ir neišeitų aikštėn.</li>
      <li>Tad žiūrėkite, kaip klausotės. Kas turi, tam bus duota, o iš neturinčio bus atimta ir tai, ką jis tariasi turįs”.</li>
      <li>Pas Jėzų atėjo motina ir Jo broliai, bet negalėjo prieiti prie Jo per minią.</li>
      <li>Jam pranešė: “Tavo motina ir broliai stovi lauke ir nori su Tavimi pasimatyti”.</li>
      <li>O Jis atsakė: “Mano motina ir mano broliai­tai tie, kurie klausosi Dievo žodžio ir jį vykdo”.</li>
      <li>Vieną dieną Jėzus su mokiniais įlipo į valtį ir pasakė: “Irkimės anapus ežero!” Ir jie išplaukė.</li>
      <li>Jiems beplaukiant, Jėzus užmigo. Ežere kilo audra. Bangos pradėjo semti valtį, ir jie atsidūrė pavojuje.</li>
      <li>Tuomet pripuolę jie ėmė žadinti Jį, šaukdami: “Mokytojau, Mokytojau, mes žūvame!” Atsikėlęs Jis sudraudė vėją ir bangas. Jos nurimo, ir stojo tyla.</li>
      <li>O Jėzus paklausė juos: “Kur jūsų tikėjimas?” Jie išsigandę ir nustebę kalbėjosi tarpusavy: “Kas Jis toks, kad įsakinėja net vėjams ir vandeniui, ir tie Jo klauso?!”</li>
      <li>Jie atplaukė į gadariečių kraštą, kuris yra priešingame Galilėjai krante.</li>
      <li>Kai tik Jėzus išlipo į krantą, Jį pasitiko iš miesto atbėgęs vyras, kuris jau ilgą laiką turėjo demonų. Jis nedėvėjo drabužių ir negyveno namuose, bet laikėsi kapinėse.</li>
      <li>Pamatęs Jėzų, jis suriko, parpuolė prieš Jį ir ėmė garsiai šaukti: “Ko nori iš manęs, Jėzau, aukščiausiojo Dievo Sūnau?! Maldauju, nekankink manęs!”</li>
      <li>Mat Jėzus buvo įsakęs netyrajai dvasiai išeiti iš to žmogaus. Dvasia dažnai jį sugriebdavo ir, nors jį saugodavo surakintą grandinėmis, supančiotomis kojomis, jis sutraukydavo pančius ir demonas jį varydavo į dykumą.</li>
      <li>Jėzus jo paklausė: “Kuo tu vardu?” Šis atsakė: “Legionas”. Mat į jį buvo įėję daug demonų.</li>
      <li>Jie maldavo Jėzų, kad Jis neįsakytų jiems eiti į bedugnę.</li>
      <li>Tenai kalne ganėsi didelė banda kiaulių. Demonai prašė leisti sueiti į jas. Jėzus leido.</li>
      <li>Tada demonai, išėję iš žmogaus, apniko kiaules. Banda tuojau metėsi nuo skardžio į ežerą ir prigėrė.</li>
      <li>Pamatę, kas nutiko, piemenys pabėgo ir pranešė apie tai mieste bei kaimuose.</li>
      <li>Žmonės išėjo pažiūrėti, kas atsitiko, ir, atėję prie Jėzaus, rado žmogų, iš kurio buvo išėję demonai, sėdintį prie Jėzaus kojų apsirengusį ir sveiko proto. Ir jie išsigando.</li>
      <li>Tie, kurie matė, papasakojo, kaip buvo išgydytas demonų apsėstasis.</li>
      <li>Tada visa gadariečių krašto minia ėmė prašyti, kad Jėzus pasitrauktų nuo jų, nes juos buvo apėmusi didelė baimė. Jis įsėdo į valtį ir grįžo atgal.</li>
      <li>Vyras, iš kurio buvo išėję demonai, prašėsi paliekamas pas Jėzų. Tačiau Jis atleido jį ir paliepė:</li>
      <li>“Grįžk namo ir papasakok, kokių didžių dalykų tau padarė Dievas”. Tuomet jis nuėjo ir skelbė po visą miestą, ką Jėzus jam buvo padaręs.</li>
      <li>Grįžtantį Jėzų pasitiko minia, nes visi Jo laukė.</li>
      <li>Ir štai atėjo vyras, vardu Jayras, sinagogos vyresnysis. Jis puolė Jėzui po kojų, maldaudamas ateiti į jo namus.</li>
      <li>Mat jo vienintelė, dvylikametė dukrelė buvo bemirštanti. Jėzus ėjo iš visų pusių spaudžiamas minios.</li>
      <li>Viena moteris, dvylika metų serganti kraujoplūdžiu ir išleidusi gydytojams visus savo išteklius,­ bet jos nė vienas negalėjo pagydyti,­</li>
      <li>prisiartino iš užpakalio ir prisilietė Jo drabužio apvado. Ir bematant kraujas liovėsi plūdęs.</li>
      <li>Jėzus paklausė: “Kas mane palietė?” Visiems besiginant, Petras ir šalia jo esantys tarė: “Mokytojau, minia Tave spaudžia ir stumia, o Tu klausi: ‘Kas mane palietė?’ ”</li>
      <li>Bet Jėzus atsakė: “Mane kažkas palietė, nes Aš pajutau, kad iš manęs išėjo jėga”.</li>
      <li>Moteris, matydama, kad neliko nepastebėta, drebėdama prisiartino, parpuolė Jam po kojų ir visų žmonių akivaizdoje papasakojo, kodėl prisilietė ir kaip tuojau pasveiko.</li>
      <li>Tuomet Jėzus jai tarė: “Dukra, tavo tikėjimas išgydė tave. Eik rami!”</li>
      <li>Jam tebekalbant, atėjo kažkas iš sinagogos vyresniojo namų ir tam pranešė: “Tavo duktė numirė. Nebevargink Mokytojo”.</li>
      <li>Tai išgirdęs, Jėzus tarė: “Nebijok, tik tikėk, ir ji bus išgelbėta”.</li>
      <li>Atėjęs į namus, Jis neleido su savimi įeiti niekam, tik Petrui, Jonui, Jokūbui ir mergaitės tėvui bei motinai.</li>
      <li>Visi verkė ir apraudojo ją. Bet Jis tarė: “Neverkite! Mergaitė nemirė, o tik miega”.</li>
      <li>Jie šaipėsi iš Jo, žinodami, kad ji mirusi.</li>
      <li>Bet Jėzus juos visus išvarė, ir, paėmęs ją už rankos, sušuko: “Mergaite, kelkis!”</li>
      <li>Jos dvasia sugrįžo, ir ji tuojau atsikėlė. Jėzus liepė duoti jai valgyti.</li>
      <li>Jos tėvai be galo stebėjosi, o Jis įsakė niekam nesakyti, kas buvo įvykę.</li>
    </ol>
  </li>
  <li>
    <ol>
      <li>Sukvietęs dvylika savo mokinių, Jėzus davė jiems jėgą ir valdžią prieš visus demonus ir gydyti ligoms.</li>
      <li>Po to išsiuntė juos skelbti Dievo karalystės ir gydyti ligonių.</li>
      <li>Jis pasakė jiems: “Nieko neimkite kelionei: nei lazdos, nei krepšio, nei duonos, nei pinigų. Neturėkite nė dviejų tunikų.</li>
      <li>Į kuriuos tik namus įeisite, tenai pasilikite ir iš ten toliau keliaukite.</li>
      <li>O kur žmonės jūsų nepriims, išeidami iš to miesto, nusikratykite nuo kojų dulkes kaip liudijimą prieš juos”.</li>
      <li>Išėję jie traukė per aplinkinius kaimus, visur skelbdami Evangeliją bei gydydami.</li>
      <li>Tetrarchas Erodas išgirdo apie visus tuos įvykius ir suglumo, nes vieni sakė, kad Jonas prisikėlęs iš numirusių,</li>
      <li>kiti­kad pasirodęs Elijas, dar kiti­kad prisikėlęs vienas iš senųjų pranašų.</li>
      <li>Erodas sakė: “Jonui aš nukirsdinau galvą; o kas yra šitas, apie kurį girdžiu pasakojant tokius dalykus?!” Ir jis labai norėjo Jėzų pamatyti.</li>
      <li>Sugrįžę apaštalai pasakojo Jėzui, ką buvo nuveikę. Pasiėmęs juos, Jis pasitraukė nuošaliai į dykvietę, netoli miesto, vadinamo Betsaida.</li>
      <li>Minios, tai sužinojusios, nusekė paskui Jį. Jis priėmė žmones, kalbėjo jiems apie Dievo karalystę ir išgydė tuos, kuriems reikėjo gydymo.</li>
      <li>Diena slinko vakarop. Priėję dvylika tarė Jam: “Paleisk žmones, kad jie, nuėję į aplinkinius kaimus bei kiemus, susirastų nakvynę ir maisto. Mes juk esame dykvietėje”.</li>
      <li>Bet Jėzus tarė: “Jūs duokite jiems valgyti”. Jie atsakė: “Mes nieko daugiau neturime, tik penkis kepalus duonos ir dvi žuvis. Nebent nueitume ir nupirktume maisto visiems šitiems žmonėms”.</li>
      <li>O ten buvo apie penkis tūkstančius vyrų. Jėzus įsakė mokiniams: “Susodinkite juos būriais po penkiasdešimt”.</li>
      <li>Jie taip padarė ir visus susodino.</li>
      <li>Tada, paėmęs penkis kepalus ir dvi žuvis, Jis pažvelgė į dangų, palaimino, laužė ir davė mokiniams, kad padalintų miniai.</li>
      <li>Visi valgė ir pasisotino. Ir dar buvo surinkta dvylika pintinių trupinių.</li>
      <li>Kartą, kai Jis nuošaliai meldėsi ir su Juo buvo mokiniai, Jis paklausė juos: “Kuo mane žmonės laiko?”</li>
      <li>Jie atsakė: “Vieni­Jonu Krikštytoju, kiti­Eliju, dar kiti sako, prisikėlęs vienas iš senųjų pranašų”.</li>
      <li>Tada Jis paklausė: “O jūs kuo mane laikote?” Petras atsakė: “Dievo Pateptuoju”.</li>
      <li>Jis griežtai įspėjo juos, įsakė niekam to nepasakoti</li>
      <li>ir pasakė: “Žmogaus Sūnus turės daug iškentėti. Jis bus vyresniųjų, aukštųjų kunigų bei Rašto žinovų atmestas, nužudytas ir trečią dieną prisikels”.</li>
      <li>O visiems Jis kalbėjo: “Jei kas nori eiti paskui mane, teišsižada pats savęs, teneša kasdien savo kryžių ir teseka manimi.</li>
      <li>Kas nori išgelbėti savo gyvybę, tas ją praras, o kas praras savo gyvybę dėl manęs, tas ją išgelbės.</li>
      <li>Kokia būtų nauda, jei žmogus laimėtų visą pasaulį, o save pražudytų ar sau pakenktų?</li>
      <li>Jei kas gėdysis manęs ir mano žodžių, to gėdysis ir Žmogaus Sūnus, kai ateis su savąja, Tėvo ir šventųjų angelų šlove.</li>
      <li>Iš tiesų sakau jums: kai kurie iš čia stovinčiųjų neragaus mirties, kol išvys Dievo karalystę”.</li>
      <li>Praslinkus maždaug aštuonioms dienoms po šitų žodžių, Jis pasiėmė Petrą, Joną bei Jokūbą ir užkopė į kalną melstis.</li>
      <li>Jam besimeldžiant, Jo veido išvaizda pasikeitė, o drabužiai pasidarė balti ir spindintys.</li>
      <li>Ir štai du vyrai kalbėjosi su Juo. Tai buvo Mozė ir Elijas,</li>
      <li>kurie, pasirodę šlovėje, kalbėjo apie Jo gyvenimo pabaigą, būsiančią Jeruzalėje.</li>
      <li>O Petrą ir jo draugus buvo apėmęs miegas. Pabudę jie pamatė Jo šlovę ir stovinčius šalia Jo du vyrus.</li>
      <li>Tiems tolstant, Petras kreipėsi į Jėzų: “Mokytojau, gera mums čia būti! Pastatykime tris palapines: vieną Tau, kitą Mozei ir trečią Elijui”. Jis nežinojo, ką kalbąs.</li>
      <li>Jam tai besakant, užėjo debesis ir uždengė juos. Jie nusigando, kai paniro į debesį.</li>
      <li>O iš debesies pasigirdo balsas: “Šitas yra mano mylimasis Sūnus, Jo klausykite!”</li>
      <li>Balsui nuskambėjus, Jėzus liko vienas. O jie tylėjo ir tomis dienomis niekam nieko nesakė apie tai, ką buvo matę.</li>
      <li>Kitą dieną, jiems nusileidus nuo kalno, Jėzų pasitiko didelė minia.</li>
      <li>Ir štai vienas vyras iš minios ėmė šaukti: “Mokytojau, meldžiu, pažvelk į mano sūnų, jis mano vienturtis.</li>
      <li>Kai dvasia jį pačiumpa, jis staiga pradeda rėkti, o dvasia tąso jį, jog tas net putoja. Ji tik vargais negalais atstoja, smarkiai jį apdaužiusi.</li>
      <li>Aš prašiau Tavo mokinius išvaryti ją, bet jie nepajėgė”.</li>
      <li>Jėzus atsakydamas tarė: “O netikinti ir iškrypusi karta! Kaip ilgai man reikės su jumis pasilikti ir jus kęsti? Atvesk čia savo sūnų”.</li>
      <li>Dar jam besiartinant, demonas parbloškė jį ant žemės ir ėmė tąsyti. Jėzus sudraudė netyrąją dvasią, išgydė berniuką ir atidavė jį tėvui.</li>
      <li>Ir visi buvo pritrenkti Dievo didybės. Visiems stebintis tuo, ką Jėzus darė, Jis prabilo į mokinius:</li>
      <li>“Gerai įsidėmėkite šituos žodžius: Žmogaus Sūnus bus atiduotas į žmonių rankas”.</li>
      <li>Bet jie nesuprato šitų žodžių; tai liko jiems paslėpta ir jie nesuvokė jų. O jie bijojo klausti Jėzų apie tuos žodžius.</li>
      <li>Tarp mokinių kilo ginčas, kuris iš jų didžiausias.</li>
      <li>Suprasdamas jų širdies mintis, Jėzus pasišaukė vaiką, pasistatė šalia savęs</li>
      <li>ir tarė jiems: “Kas priima šį vaiką mano vardu, mane priima, o kas mane priima, priima Tą, kuris mane siuntė. Kas tarp jūsų mažiausias, tas bus didžiausias”.</li>
      <li>Tada atsiliepė Jonas: “Mokytojau, mes matėme vieną, Tavo vardu išvarantį demonus. Mes jam draudėme tai daryti, nes jis nevaikščioja kartu su mumis”.</li>
      <li>Jėzus atsakė: “Nedrauskite! Kas ne prieš mus, tas už mus!”</li>
      <li>Artėjant metui, kai Jėzus turėjo būti paimtas aukštyn, Jis ryžtingai nukreipė savo žingsnius į Jeruzalę.</li>
      <li>Jis išsiuntė pirma savęs pasiuntinius. Tie užėjo į vieną samariečių kaimą, kad paruoštų vietą Jam apsistoti.</li>
      <li>Bet tie nesutiko Jo priimti, nes Jis keliavo Jeruzalės link.</li>
      <li>Tai girdėdami, mokiniai Jokūbas ir Jonas sušuko: “Viešpatie, ar nori, mes liepsime ugniai kristi iš dangaus ir juos sunaikinti, kaip ir Elijas padarė?”</li>
      <li>Bet Jis atsigręžęs sudraudė juos: “Nežinote, kokios dvasios esate.</li>
      <li>Juk Žmogaus Sūnus atėjo ne pražudyti žmonių gyvybių, bet išgelbėti”. Ir jie pasuko į kitą kaimą.</li>
      <li>Jiems einant keliu, vienas žmogus Jam pasakė: “Aš seksiu paskui Tave, kur tik Tu eisi, Viešpatie!”</li>
      <li>Jėzus jam atsakė: “Lapės turi urvus, padangių paukščiai­lizdus, o Žmogaus Sūnus neturi kur galvos priglausti”.</li>
      <li>Kitam Jis tarė: “Sek paskui mane!” Tas prašė: “Viešpatie, leisk man pirmiau pareiti tėvo palaidoti”.</li>
      <li>Jėzus jam atsakė: “Palik mirusiems laidoti savo numirėlius, o tu eik ir skelbk Dievo karalystę!”</li>
      <li>Dar vienas tarė: “Aš seksiu paskui Tave, Viešpatie, bet leisk man pirmiau atsisveikinti su savo namiškiais”.</li>
      <li>Jėzus tam atsakė: “Nė vienas, kuris uždeda ranką ant arklo ir žvalgosi atgal, netinka Dievo karalystei”.</li>
    </ol>
  </li>
  <li>
    <ol>
      <li>Po to Viešpats paskyrė dar kitus septyniasdešimt mokinių ir išsiuntė juos po du, kad eitų pirma Jo į visus miestus bei vietoves, kur Jis pats ketino vykti.</li>
      <li>Jis sakė jiems: “Pjūtis tikrai didelė, o darbininkų maža. Todėl melskite pjūties Viešpatį, kad atsiųstų darbininkų į savo pjūtį.</li>
      <li>Eikite! Štai Aš siunčiu jus lyg avinėlius tarp vilkų.</li>
      <li>Nesineškite nei piniginės, nei krepšio, nei sandalų ir nieko kelyje nesveikinkite.</li>
      <li>Į kuriuos tik namus užeisite, pirmiausia tarkite: ‘Ramybė šiems namams!’</li>
      <li>Ir jei ten bus ramybės sūnus, jūsų ramybė nužengs ant jo, o jei ne,­sugrįš pas jus.</li>
      <li>Pasilikite tuose namuose, valgykite ir gerkite, kas duodama, nes darbininkas vertas savo užmokesčio. Nesikilnokite iš namų į namus.</li>
      <li>Kai nueisite į kurį nors miestą ir jus priims, valgykite, kas bus jums padėta.</li>
      <li>Gydykite jame esančius ligonius ir sakykite jiems: ‘Jums prisiartino Dievo karalystė!’</li>
      <li>O kai užeisite į tokį miestą, kur jūsų nepriims, išėję į gatves, sakykite:</li>
      <li>‘Mes nusikratome prieš jus net jūsų miesto dulkes, prilipusias prie mūsų kojų. Tačiau vis tiek žinokite: Dievo karalystė prisiartino prie jūsų!’</li>
      <li>Sakau jums: aną dieną Sodomai bus lengviau negu tam miestui.</li>
      <li>Vargas tau, Chorazine! Vargas tau, Betsaida! Jeigu Tyre ir Sidone būtų padaryta stebuklų, kokie padaryti pas jus, jie seniai būtų atgailavę, sėdėdami su ašutine ir pelenuose.</li>
      <li>Todėl Tyrui ir Sidonui teisme bus lengviau negu jums.</li>
      <li>Ir tu, Kafarnaume, išaukštintas iki dangaus, nugarmėsi iki pragaro!</li>
      <li>Kas jūsų klauso, manęs klauso. Kas jus niekina, mane niekina. O kas niekina mane, niekina Tą, kuris mane siuntė”.</li>
      <li>Septyniasdešimt sugrįžo, su džiaugsmu kalbėdami: “Viešpatie, mums paklūsta net demonai dėl Tavo vardo”.</li>
      <li>O Jis jiems sakė: “Mačiau šėtoną, kaip žaibą krintantį iš dangaus.</li>
      <li>Štai Aš duodu jums valdžią mindžioti gyvates bei skorpionus, aukštesnę už visą priešo jėgą, ir niekas jokiais būdais jums nepakenks.</li>
      <li>Bet jūs džiaukitės ne tuo, kad dvasios jums pavaldžios; džiaukitės, kad jūsų vardai įrašyti danguje”.</li>
      <li>Tą valandą Jėzus pradžiugo Dvasia ir tarė: “Aš šlovinu Tave, Tėve, dangaus ir žemės Viešpatie, kad paslėpei tai nuo išmintingųjų ir gudriųjų, o apreiškei mažutėliams. Taip, Tėve, nes Tau taip patiko.</li>
      <li>Viskas man yra mano Tėvo atiduota. Ir niekas nežino, kas yra Sūnus, tik Tėvas, nei kas yra Tėvas, tik Sūnus ir tas, kam Sūnus nori apreikšti”.</li>
      <li>Atsigręžęs vien tik į mokinius, Jis tarė: “Palaimintos akys, kurios regi, ką jūs regite.</li>
      <li>Sakau jums: daugel pranašų ir karalių troško pamatyti, ką jūs matote, bet nepamatė, ir išgirsti, ką jūs girdite, bet neišgirdo”.</li>
      <li>Štai atsistojo vienas Įstatymo mokytojas ir, mėgindamas Jį, paklausė: “Mokytojau, ką turiu daryti, kad paveldėčiau amžinąjį gyvenimą?”</li>
      <li>Jis tarė: “O kas parašyta Įstatyme? Kaip skaitai?”</li>
      <li>Tas atsakė: “ ‘Mylėk Viešpatį, savo Dievą, visa savo širdimi, visa savo siela, visomis savo jėgomis ir visu savo protu, ir savo artimą kaip save patį’ ”.</li>
      <li>Jėzus jam tarė: “Gerai atsakei. Tai daryk, ir gyvensi”.</li>
      <li>Norėdamas pateisinti save, anas paklausė Jėzų: “O kas gi mano artimas?”</li>
      <li>Jėzus atsakydamas tarė: “Vienas žmogus keliavo iš Jeruzalės į Jerichą ir pakliuvo į plėšikų rankas. Tie išrengė jį, sumušė ir nuėjo sau, palikdami pusgyvį.</li>
      <li>Atsitiktinai tuo pačiu keliu ėjo vienas kunigas ir, pamatęs jį, praėjo kita kelio puse.</li>
      <li>Taip pat ir levitas, pro tą vietą eidamas, jį pamatė ir praėjo kita kelio puse.</li>
      <li>O vienas samarietis keliaudamas užtiko jį ir pasigailėjo.</li>
      <li>Priėjęs jis aprišo jo žaizdas, užpildamas aliejaus ir vyno, užkėlė ant savo gyvulio, nugabeno į užeigą ir slaugė jį.</li>
      <li>Kitą dieną iškeliaudamas jis išsiėmė du denarus, padavė užeigos šeimininkui ir tarė: ‘Slaugyk jį, o jeigu ką išleisi viršaus, sugrįžęs atsilyginsiu’.</li>
      <li>Kas iš šitų trijų tau atrodo buvęs artimas patekusiam į plėšikų rankas?”</li>
      <li>Jis atsakė: “Tas, kuris jo pasigailėjo”. Jėzus jam tarė: “Eik ir tu taip daryk!”</li>
      <li>Jiems keliaujant toliau, Jėzus užsuko į vieną kaimą. Ten viena moteris, vardu Morta, pakvietė Jį į savo namus.</li>
      <li>Ji turėjo seserį, vardu Marija. Ši, atsisėdusi prie Viešpaties kojų, klausėsi Jo žodžių.</li>
      <li>O Morta rūpinosi visokiu patarnavimu ir stabtelėjusi pasiskundė: “Viešpatie, Tau nerūpi, kad sesuo palieka mane vieną patarnauti? Pasakyk jai, kad man padėtų”.</li>
      <li>Tačiau Viešpats atsakė: “Morta, Morta, tu rūpiniesi ir nerimauji dėl daugelio dalykų,</li>
      <li>o tereikia vieno. Marija išsirinko geriausiąją dalį, kuri nebus iš jos atimta”.</li>
    </ol>
  </li>
  <li>
    <ol>
      <li>Kartą Jėzus vienoje vietoje meldėsi. Jam baigus melstis, vienas iš Jo mokinių paprašė: “Viešpatie, išmokyk mus melstis, kaip ir Jonas išmokė savo mokinius”.</li>
      <li>Jėzus tarė jiems: “Kai meldžiatės, sakykite: ‘Tėve mūsų, kuris esi danguje, teesie šventas Tavo vardas. Teateinie Tavo karalystė. Tebūnie Tavo valia kaip danguje, taip ir žemėje.</li>
      <li>Kasdienės mūsų duonos duok mums kasdien</li>
      <li>ir atleisk mums mūsų kaltes, nes ir mes atleidžiame kiekvienam, kuris mums kaltas. Ir nevesk mūsų į pagundymą, bet gelbėk mus nuo pikto’ ”.</li>
      <li>Jis kalbėjo jiems: “Kas nors iš jūsų turės draugą ir, nuėjęs pas jį vidurnaktį, sakys: ‘Bičiuli, paskolink man tris kepalus duonos,</li>
      <li>nes draugas iš kelionės pas mane atvyko ir neturiu ko jam padėti ant stalo’.</li>
      <li>O anas iš vidaus atsilieps: ‘Nekvaršink manęs! Durys jau uždarytos, o aš su vaikais lovoje, negaliu keltis ir tau duoti’.</li>
      <li>Aš jums sakau: jeigu nesikels ir neduos jam duonos dėl draugystės, tai dėl jo atkaklumo atsikels ir duos, kiek tik jam reikia.</li>
      <li>Tad ir Aš jums sakau: prašykite, ir jums bus duota; ieškokite, ir rasite; belskite, ir bus jums atidaryta.</li>
      <li>Nes kiekvienas, kas prašo, gauna, kas ieško, randa, ir beldžiančiam atidaroma.</li>
      <li>Kuris iš jūsų, būdamas tėvas, duonos prašančiam vaikui duotų akmenį?! Ar prašančiam žuvies­ duotų gyvatę?</li>
      <li>Arba prašančiam kiaušinio­ duotų skorpioną?</li>
      <li>Jei tad jūs, būdami blogi, mokate savo vaikams duoti gerų daiktų, juo labiau jūsų Tėvas iš dangaus duos Šventąją Dvasią tiems, kurie Jį prašo”.</li>
      <li>Kartą Jėzus išvarė nebylumo demoną. Demonui išėjus, nebylys prakalbėjo, ir minios stebėjosi.</li>
      <li>Bet kai kurie iš jų sakė: “Jis išvaro demonus demonų valdovo Belzebulo jėga”.</li>
      <li>Kiti, mėgindami Jį, reikalavo ženklo iš dangaus.</li>
      <li>Bet Jėzus, žinodamas jų mintis, tarė jiems: “Kiekviena suskilusi karalystė bus sunaikinta, ir namai grius ant namų.</li>
      <li>Jeigu ir šėtonas pasidalijęs, tai kaip išsilaikys jo karalystė? O jūs sakote, kad Aš išvarau demonus Belzebulo jėga.</li>
      <li>Jeigu Aš išvarau juos Belzebulo jėga, tai kieno jėga išvaro jūsų sūnūs? Todėl jie bus jūsų teisėjai.</li>
      <li>Bet jei Aš išvarau demonus Dievo pirštu, tai tikrai pas jus atėjo Dievo karalystė.</li>
      <li>Kai apsiginklavęs galiūnas saugo savo namus, tada ir jo turtas apsaugotas.</li>
      <li>Bet jei užpuls stipresnis ir jį nugalės, tai atims visus jo ginklus, kuriais tas pasitikėjo, ir išdalys grobį.</li>
      <li>Kas ne su manimi, tas prieš mane, ir kas nerenka su manimi, tas barsto”.</li>
      <li>“Netyroji dvasia, išėjusi iš žmogaus, klaidžioja bevandenėse vietose, ieškodama poilsio. Neradusi ji sako: ‘Grįšiu į savo namus, iš kur išėjau’.</li>
      <li>Sugrįžusi randa juos iššluotus ir išpuoštus.</li>
      <li>Tuomet eina, pasiima kitas septynias dvasias, dar piktesnes už save, ir įėjusios jos ten apsigyvena. Ir tada tam žmogui darosi blogiau negu pirma”.</li>
      <li>Jėzui bekalbant, viena moteris iš minios Jam garsiai sušuko: “Palaimintos įsčios, kurios Tave nešiojo, ir krūtys, kurias žindai!”</li>
      <li>Jis atsiliepė: “Labiau palaiminti tie, kurie klausosi Dievo žodžio ir jo laikosi”.</li>
      <li>Minioms gausėjant, Jis pradėjo kalbėti: “Ši karta yra pikta karta. Ji reikalauja ženklo, bet jai nebus duota jokio kito ženklo, kaip tik Jonos ženklas.</li>
      <li>Kaip Jona buvo ženklas nineviečiams, taip Žmogaus Sūnus bus šiai kartai.</li>
      <li>Pietų šalies karalienė teismo dieną prisikels drauge su šios kartos žmonėmis ir juos pasmerks, nes ji atkeliavo nuo žemės pakraščių pasiklausyti Saliamono išminties, o štai čia daugiau negu Saliamonas.</li>
      <li>Ninevės gyventojai stos teisme drauge su šita karta ir ją pasmerks, nes jie atsivertė, išgirdę Jonos pamokslą, o čia daugiau negu Jona”.</li>
      <li>“Niekas uždegto žiburio nededa į slėptuvę ar po indu, bet stato jį į žibintuvą, kad įeinantys matytų šviesą.</li>
      <li>Kūno žiburys yra tavoji akis. Todėl, jei tavo akis sveika, visas tavo kūnas bus šviesus. O jeigu tavo akis pikta, visas tavo kūnas bus tamsus.</li>
      <li>Todėl žiūrėk, kad tavoji šviesa nebūtų tamsa!</li>
      <li>Taigi, jei visas tavo kūnas pilnas šviesos ir neturi jokios tamsios dalies, jis bus visas šviesus, lyg žiburio spindulių apšviestas”.</li>
      <li>Jėzui tebekalbant, vienas fariziejus pasikvietė Jį pietų. Įėjęs į vidų, Jis atsisėdo prie stalo.</li>
      <li>Tai matydamas, fariziejus stebėjosi, kad Jis nenusiplovė rankų prieš valgydamas.</li>
      <li>O Viešpats jam tarė: “Kaip tik jūs, fariziejai, valote taurės ir dubens išorę, o viduje esate pilni gobšumo ir nedorybės.</li>
      <li>Neišmanėliai! Argi išorės Kūrėjas nesukūrė ir vidaus?</li>
      <li>Verčiau duokite gailestingumo auką iš to, ką turite, tai viskas bus jums nesutepta.</li>
      <li>Vargas jums, fariziejai! Jūs duodate dešimtinę iš mėtų, rūtų ir kitokių žolelių, o apleidžiate teisingumą ir Dievo meilę. Tai turite daryti ir ano nepalikti!</li>
      <li>Vargas jums, fariziejai! Jūs mėgstate pirmuosius krėslus sinagogose ir sveikinimus aikštėse.</li>
      <li>Vargas jums, veidmainiai Rašto žinovai ir fariziejai! Esate lyg apleisti kapai, kuriuos žmonės nepastebėdami mindžioja”.</li>
      <li>Tada vienas Įstatymo mokytojas atsiliepė: “Mokytojau, taip kalbėdamas, Tu ir mus įžeidi”.</li>
      <li>Jis atsakė: “Vargas ir jums, Įstatymo mokytojai! Jūs kraunate žmonėms nepakeliamas naštas, o patys tų naštų nė vienu pirštu nepajudinate.</li>
      <li>Vargas jums! Jūs statote pranašams antkapius, o jūsų tėvai juos žudė!</li>
      <li>Taigi jūs liudijate, kad pritariate savo tėvų darbams. Jie žudė, o jūs statote jiems antkapius.</li>
      <li>Todėl ir Dievo išmintis pasakė: ‘Aš siųsiu pas juos pranašų ir apaštalų, o jie vienus nužudys, kitus persekios,</li>
      <li>kad iš šitos kartos būtų pareikalauta visų pranašų kraujo, pralieto nuo pasaulio sutvėrimo,</li>
      <li>pradedant Abelio krauju iki kraujo Zacharijo, kuris buvo nužudytas tarp aukuro ir šventyklos!’ Taip! Aš sakau, jog bus pareikalauta jo iš šios kartos.</li>
      <li>Vargas jums, Įstatymo mokytojai! Jūs paėmėte pažinimo raktą, bet patys nėjote ir einantiems trukdėte”.</li>
      <li>Kai Jis jiems tai kalbėjo, Rašto žinovai bei fariziejai pradėjo smarkiai Jį pulti ir visaip kamantinėti,</li>
      <li>tikėdamiesi ką nors pagauti iš Jo lūpų, kad galėtų Jį apkaltinti.</li>
    </ol>
  </li>
  <li>
    <ol>
      <li>Tuo tarpu, kai susirinko nesuskaičiuojama minia, kad net vieni kitus trypė, Jėzus pradėjo kalbėti pirmiausia savo mokiniams: “Saugokitės fariziejų raugo, tai yra veidmainystės!</li>
      <li>Nėra nieko uždengto, kas nebus atidengta, ir nieko paslėpto, kas nepasidarys žinoma.</li>
      <li>Todėl ką kalbėjote tamsoje, skambės šviesoje, ir ką šnibždėjote į ausį kambariuose, bus skelbiama nuo stogų.</li>
      <li>Sakau jums, savo draugams: nebijokite tų, kurie žudo kūną ir paskui nebegali daugiau nieko padaryti.</li>
      <li>Aš parodysiu jums, ko turite bijoti: bijokite to, kuris nužudęs, turi galią įmesti į pragarą. Taip, sakau jums, šito bijokite!</li>
      <li>Argi ne penki žvirbliai parduodami už du skatikus? Tačiau nė vienas iš jų nėra Dievo pamirštas.</li>
      <li>O jūsų net visi galvos plaukai suskaičiuoti. Tad nebijokite! Jūs vertesni už daugybę žvirblių.</li>
      <li>Aš jums sakau: kas išpažins mane žmonių akivaizdoje, tą Žmogaus Sūnus išpažins Dievo angelų akivaizdoje.</li>
      <li>O kas manęs išsigins žmonių akivaizdoje, to bus išsiginta Dievo angelų akivaizdoje.</li>
      <li>Kas tars žodį prieš Žmogaus Sūnų, tam bus atleista, o kas piktžodžiaus Šventajai Dvasiai, tam nebus atleista.</li>
      <li>Kai jie ves jus į sinagogas, pas valdininkus ar vyresnybes, nesirūpinkite, kaip ar ką atsakysite ir ką kalbėsite,</li>
      <li>nes Šventoji Dvasia tą pačią valandą pamokys jus, ką kalbėti”.</li>
      <li>Vienas iš minios Jam tarė: “Mokytojau, liepk mano broliui, kad pasidalytų su manimi palikimą”.</li>
      <li>Jis atsakė: “Žmogau, kas gi mane skyrė jūsų teisėju ar dalytoju?”</li>
      <li>Jis pasakė jiems: “Žiūrėkite, saugokitės godumo, nes žmogaus gyvybė nepriklauso nuo jo turto gausos”.</li>
      <li>Jis pasakė jiems palyginimą: “Vieno turtingo žmogaus laukai davė gausų derlių.</li>
      <li>Jis ėmė sau vienas svarstyti: ‘Ką man dabar daryti? Neturiu kur sukrauti derliaus’.</li>
      <li>Pagaliau jis tarė: ‘Štai ką padarysiu: nugriausiu savo klojimus, statysiuos didesnius ir į juos sugabensiu visus javus ir visas gėrybes.</li>
      <li>Tuomet sakysiu savo sielai: ‘Siela, tu turi daug gėrybių, sukrautų ilgiems metams. Ilsėkis, valgyk, gerk ir linksminkis!’</li>
      <li>O Dievas jam tarė: ‘Kvaily, dar šiąnakt bus pareikalauta tavo sielos. Kam gi atiteks, ką susikrovei?’</li>
      <li>Taip yra tam, kuris krauna turtus sau, bet nesirūpina tapti turtingas pas Dievą”.</li>
      <li>Tada Jėzus kalbėjo savo mokiniams: “Todėl sakau jums: nesirūpinkite savo gyvybe, ką valgysite, nė kūnu, ką vilkėsite.</li>
      <li>Gyvybė svarbesnė už maistą, o kūnas už drabužį.</li>
      <li>Įsižiūrėkite į varnus. Jie nei sėja, nei pjauna, neturi nei sandėlių, nei kluonų, ir Dievas juos maitina. Jūs nepalyginamai vertesni už paukščius!</li>
      <li>Kas gi iš jūsų galėtų savo rūpesčiu bent per sprindį pridėti sau ūgio?</li>
      <li>Jei tad jūs nesugebate padaryti net mažmožio, tai kam rūpinatės kitais dalykais?</li>
      <li>Įsižiūrėkite, kaip auga lelijos. Jos nesidarbuoja ir neaudžia, bet sakau jums: nė Saliamonas visoje savo šlovėje nebuvo taip pasipuošęs kaip kiekviena iš jų.</li>
      <li>Jeigu Dievas taip aprengia laukų žolę, šiandien žaliuojančią, o rytoj metamą į krosnį, tai dar labiau pasirūpins jumis, mažatikiai!</li>
      <li>Ir neklausinėkite, ką valgysite ar gersite, ir nesirūpinkite!</li>
      <li>Visų tų dalykų ieško šio pasaulio pagonys. O jūsų Tėvas žino, kad viso to jums reikia.</li>
      <li>Verčiau ieškokite Jo karalystės, o visa tai bus jums pridėta.</li>
      <li>Nebijok, mažoji kaimene: jūsų Tėvas panorėjo duoti jums karalystę!”</li>
      <li>“Parduokite savo turtą ir aukokite gailestingumo aukas. Įsitaisykite sau piniginių, kurios nesusidėvi, kraukite nenykstantį turtą danguje, kur joks vagis neprieina ir kandys nesuėda.</li>
      <li>Nes kur jūsų turtas, ten ir jūsų širdis”.</li>
      <li>“Tebūna jūsų strėnos sujuostos ir žiburiai uždegti,</li>
      <li>ir būkite panašūs į žmones, kurie laukia savo šeimininko, grįžtančio iš vestuvių, kad kai tik jis parvyks ir pasibels, tuojau atidarytų.</li>
      <li>Palaiminti tie tarnai, kuriuos sugrįžęs šeimininkas ras budinčius. Iš tiesų sakau jums: jis susijuos, susodins juos prie stalo ir priėjęs patarnaus jiems.</li>
      <li>Jeigu jis grįžtų antrosios ar trečiosios nakties sargybos metu ir rastų juos budinčius, palaiminti tie tarnai!</li>
      <li>Įsidėmėkite: jei šeimininkas žinotų, kurią valandą ateis vagis, budėtų ir neleistų jam įsilaužti į savo namus.</li>
      <li>Todėl ir jūs būkite pasirengę, nes Žmogaus Sūnus ateis tą valandą, kurią nesitikėsite”.</li>
      <li>Tada Petras paklausė: “Viešpatie, ar šį palyginimą sakai tik mums, ar visiems?”</li>
      <li>Viešpats atsakė: “Kas yra tas ištikimas ir sumanus ūkvedys, kurį šeimininkas paskirs vadovauti šeimynai ir deramu laiku duoti jiems skirtą maisto dalį?</li>
      <li>Palaimintas tarnas, kurį sugrįžęs šeimininkas ras taip darantį.</li>
      <li>Sakau jums tiesą: jis paskirs jį valdyti visų savo turtų.</li>
      <li>Bet jeigu anas tarnas tartų savo širdyje: ‘Mano šeimininkas neskuba grįžti’, ir imtų mušti tarnus bei tarnaites, valgyti, gerti ir girtuokliauti,</li>
      <li>tai to tarno šeimininkas sugrįš tą dieną, kai jis nelaukia, ir tą valandą, kurią jis nesitiki. Jis perkirs jį pusiau ir paskirs jam dalį su neištikimaisiais.</li>
      <li>Tarnas, kuris žino savo šeimininko valią, bet nėra pasiruošęs ir pagal jo valią nedaro, bus smarkiai nuplaktas.</li>
      <li>O kuris nežino ir baustinai elgiasi, bus mažai plakamas. Iš kiekvieno, kuriam daug duota, bus daug pareikalauta, ir kam daug patikėta, iš to bus daug ir išieškota”.</li>
      <li>“Aš atėjau uždegti žemėje ugnies ir taip noriu, kad ji jau liepsnotų!</li>
      <li>Bet Aš turiu būti pakrikštytas krikštu ir kaip esu slegiamas, kol tai išsipildys!”</li>
      <li>“Gal manote, kad atėjau atnešti žemėn ramybės? Ne, sakau jums, ne ramybės, o nesantaikos.</li>
      <li>Nuo dabar penki vienuose namuose bus pasidaliję: trys prieš du ir du prieš tris.</li>
      <li>Tėvas stos prieš sūnų, o sūnus prieš tėvą, motina prieš dukterį, o duktė prieš motiną; anyta prieš marčią, ir marti prieš anytą”.</li>
      <li>Jėzus pasakė ir minioms: “Matydami debesį, kylantį vakaruose, tuoj pat sakote: ‘Ateina lietus’, ir taip atsitinka.</li>
      <li>Pučiant pietų vėjui, tvirtinate: ‘Bus karšta’, ir taip būna.</li>
      <li>Veidmainiai! Jūs mokate atpažinti žemės ir dangaus veidą, tai kodėl gi neatpažįstate šio laiko?</li>
      <li>Kodėl patys nenusprendžiate, kas teisu?</li>
      <li>Kai eini su kaltintoju pas valdininką, pasistenk dar kelyje su juo susitarti, kad jis tavęs nenusitemptų pas teisėją, teisėjas neatiduotų teismo vykdytojui, o teismo vykdytojas neįmestų tavęs į kalėjimą.</li>
      <li>Sakau tau: iš ten neišeisi, kol neatsiteisi ligi paskutinio skatiko”.</li>
    </ol>
  </li>
  <li>
    <ol>
      <li>Tuo pačiu metu atėjo keli žmonės ir papasakojo Jam apie galilėjiečius, kurių kraują Pilotas sumaišė su jų aukomis.</li>
      <li>Jėzus, atsakydamas jiems, tarė: “Ar manote, kad tie galilėjiečiai buvo didesni nusidėjėliai už visus kitus galilėjiečius ir todėl taip nukentėjo?</li>
      <li>Ne, sakau jums! Bet jei neatgailausite, visi taip pat pražūsite.</li>
      <li>Arba anie aštuoniolika, kuriuos užgriuvo bokštas prie Siloamo ir užmušė; jūs manote, kad jie buvo kaltesni už visus kitus Jeruzalės gyventojus?</li>
      <li>Ne, sakau jums, bet jei neatgailausite, visi taip pat pražūsite”.</li>
      <li>Jis pasakė palyginimą: “Žmogus turėjo savo vynuogyne pasisodinęs figmedį. Kartą jis atėjo pažiūrėti jo vaisių, bet nerado.</li>
      <li>Ir tarė sodininkui: ‘Jau treji metai, kai ateinu ieškoti šio figmedžio vaisių ir vis nerandu. Nukirsk jį, kam dar žemę alina!’</li>
      <li>Anas jam atsakė: ‘Šeimininke, palik dar jį šiais metais. Aš jį apkasiu ir patręšiu.</li>
      <li>Jei jis duos vaisių, gerai. O jei ne, tai iškirsk jį!’ ”</li>
      <li>Sabato dieną Jėzus mokė vienoje sinagogoje.</li>
      <li>Čia buvo moteris, aštuoniolika metų turinti ligos dvasią. Ji buvo sutraukta ir visiškai negalėjo išsitiesti.</li>
      <li>Jėzus, pamatęs ją, pasišaukė ir tarė: “Moterie, esi išvaduota iš savo ligos!”</li>
      <li>Jis uždėjo ant jos rankas, toji bematant atsitiesė ir ėmė garbinti Dievą.</li>
      <li>Tada sinagogos vyresnysis, supykęs, kad Jėzus išgydė ją sabato dieną, pasakė miniai: “Dirbamos yra šešios dienos. Ateikite jomis ir gydykitės, o ne per sabatą!”</li>
      <li>Viešpats jam atsakė: “Veidmainy! Argi kas iš jūsų neatriša per sabatą nuo ėdžių savo jaučio ar asilo ir nenuveda pagirdyti?</li>
      <li>Argi šios Abraomo dukters, kurią šėtonas laikė surišęs jau aštuoniolika metų, nereikėjo išvaduoti iš pančių sabato dieną?”</li>
      <li>Kai Jis tai kalbėjo, visi Jo priešininkai liko sugėdinti, o minia džiaugėsi visais šlovingais Jo atliktais darbais.</li>
      <li>Jis tarė: “Į ką panaši Dievo karalystė, ir su kuo ją palyginsiu?</li>
      <li>Ji panaši į garstyčios grūdą, kurį ėmė žmogus ir pasėjo savo darže. Ji išaugo į aukštą medelį ir padangių paukščiai susisuko lizdus jo šakose”.</li>
      <li>Jis vėl tarė: “Su kuo palyginsiu Dievo karalystę?</li>
      <li>Ji panaši į raugą, kurį ėmusi moteris įmaišė į tris saikus miltų, ir nuo jo viskas įrūgo”.</li>
      <li>Jėzus ėjo mokydamas per miestelius bei kaimus ir keliavo į Jeruzalę.</li>
      <li>Kažkas paklausė Jį: “Viešpatie, ar maža bus išgelbėtųjų?” Jis atsakė jiems:</li>
      <li>“Stenkitės įeiti pro siaurus vartus. Sakau jums, daugelis bandys įeiti, bet neįstengs.</li>
      <li>Kai namų Šeimininkas atsikels ir užrakins duris, jūs, stovėdami lauke, pradėsite belsti į duris ir prašyti: ‘Viešpatie, Viešpatie, atidaryk mums!’ O Jis atsakys: ‘Aš nežinau, iš kur jūs’.</li>
      <li>Tada imsite sakyti: ‘Mes valgėme ir gėrėme Tavo akivaizdoje, Tu mokei mūsų gatvėse’.</li>
      <li>O Jis tars: ‘Sakau jums, Aš nežinau, iš kur jūs. Eikite šalin nuo manęs, visi piktadariai!’</li>
      <li>Ten bus verksmo ir dantų griežimo, kai pamatysite Abraomą, Izaoką, Jokūbą ir visus pranašus Dievo karalystėje, o patys būsite išmesti laukan.</li>
      <li>Ir ateis iš rytų ir vakarų, iš šiaurės ir pietų ir sėsis prie stalo Dievo karalystėje.</li>
      <li>Ir štai yra paskutinių, kurie bus pirmi, ir pirmų, kurie bus paskutiniai”.</li>
      <li>Tą pačią dieną atėjo keli fariziejai ir pasakė Jėzui: “Eik iš čia, pasišalink, nes Erodas nori Tave nužudyti”.</li>
      <li>Jis jiems atsakė: “Eikite ir pasakykite tam lapei: ‘Štai Aš išvarinėju demonus ir gydau šiandien, tai darysiu ir rytoj, o trečią dieną būsiu viską atlikęs.</li>
      <li>Bet šiandien ir rytoj, ir poryt turiu keliauti, nes negali taip būti, kad pranašas žūtų ne Jeruzalėje’ ”.</li>
      <li>“Jeruzale, Jeruzale! Tu žudai pranašus ir užmėtai akmenimis tuos, kurie pas tave siųsti. Kiek kartų norėjau surinkti tavo vaikus kaip višta savo viščiukus po sparnais, o tu nenorėjai!</li>
      <li>Štai jūsų namai paliekami jums tušti. Iš tiesų sakau jums: jūs manęs nebematysite, kol ateis laikas, kada tarsite: ‘Palaimintas Tas, kuris ateina Viešpaties vardu!’ ”</li>
    </ol>
  </li>
  <li>
    <ol>
      <li>Kartą sabato dieną Jėzus atėjo į vieno fariziejų vyresniojo namus valgyti, o jie atidžiai stebėjo Jį.</li>
      <li>Ir štai Jį pasitiko vandenlige sergantis žmogus.</li>
      <li>Jėzus kreipėsi į Įstatymo mokytojus ir fariziejus: “Leistina per sabatą gydyti ar ne?”</li>
      <li>Tie tylėjo. Tada Jis ėmė, išgydė jį ir paleido.</li>
      <li>O jiems pasakė: “Jei kurio iš jūsų asilas ar jautis įkristų į šulinį, argi tučtuojau neištrauktų jo per sabatą?”</li>
      <li>Ir jie nesugebėjo Jam į tai atsakyti.</li>
      <li>Matydamas, kaip svečiai rinkosi pirmąsias vietas prie stalo, Jis pasakė jiems palyginimą:</li>
      <li>“Kai kas nors tave pakvies į vestuves, nesėsk pirmoje vietoje, kad kartais nebūtų pakviesta garbingesnio už tave,</li>
      <li>ir atėjęs tas, kuris tave ir jį pakvietė, netartų tau: ‘Užleisk jam vietą!’ Tada sugėdintas turėsi sėstis į paskutinę vietą.</li>
      <li>Kai būsi pakviestas, eik ir sėskis paskutinėje vietoje, kad tas, kuris tave pakvietė, atėjęs galėtų pasakyti: ‘Bičiuli, persėsk aukščiau!’ Tada tau bus garbė visų prie stalo sėdinčiųjų akivaizdoje.</li>
      <li>Kiekvienas, kuris save aukština, bus pažemintas, o kuris save žemina, bus išaukštintas”.</li>
      <li>Pakvietusiam Jį vaišių Jėzus irgi pasakė: “Keldamas pietus ar vakarienę, nekviesk nei savo draugų, nei brolių, nei giminaičių, nei turtingų kaimynų, kad kartais jie savo ruožtu nepakviestų tavęs ir tau nebūtų atlyginta.</li>
      <li>Rengdamas vaišes, geriau pasikviesk vargšų, paliegėlių, luošų ir aklų,</li>
      <li>tai būsi palaimintas, nes jie neturi kuo atsilyginti. Tuomet tau bus atlyginta teisiųjų prisikėlime”.</li>
      <li>Tai išgirdęs, vienas iš sėdinčiųjų prie stalo tarė Jam: “Palaimintas, kas valgys duoną Dievo karalystėje!”</li>
      <li>Tada Jėzus jam pasakė: “Vienas žmogus iškėlė didelę puotą ir pakvietė daug svečių.</li>
      <li>Atėjus puotos metui, jis pasiuntė tarną pranešti pakviestiesiems: ‘Ateikite, jau viskas surengta’.</li>
      <li>Tada jie visi kaip vienas pradėjo atsiprašinėti. Vienas jam tarė: ‘Nusipirkau dirvą ir būtinai turiu eiti jos apžiūrėti. Prašau mane pateisinti’.</li>
      <li>Kitas sakė: ‘Pirkau penkis jungus jaučių ir einu jų išmėginti. Prašau mane pateisinti’.</li>
      <li>Trečias tarė: ‘Vedžiau žmoną, todėl negaliu ateiti’.</li>
      <li>Tarnas sugrįžęs viską papasakojo šeimininkui. Šis supyko ir įsakė tarnui: ‘Skubiai eik į miesto gatves ir skersgatvius ir vesk čia vargšus, paliegėlius, luošus ir aklus’.</li>
      <li>Tarnas vėl pranešė: ‘Šeimininke, kaip liepei,­padaryta, bet dar yra vietos’.</li>
      <li>Tada šeimininkas tarė tarnui: ‘Eik į kelius bei patvorius ir priversk ateiti, kad mano namai būtų pilni.</li>
      <li>Sakau jums,­nė vienas iš anų pakviestųjų žmonių neragaus mano vaišių’ ”.</li>
      <li>Kartu su Juo ėjo didelės minios. Atsigręžęs Jis tarė žmonėms:</li>
      <li>“Jei kas ateina pas mane ir nelaiko neapykantoje savo tėvo, motinos, žmonos, vaikų, brolių, seserų ir net savo gyvybės,­negali būti mano mokinys.</li>
      <li>Kas neneša savo kryžiaus ir neseka manimi, negali būti mano mokinys.</li>
      <li>Kas iš jūsų, norėdamas pastatyti bokštą, pirmiau atsisėdęs neskaičiuoja išlaidų, kad žinotų, ar turės iš ko užbaigti?</li>
      <li>Kad kartais, padėjus pamatą ir nebaigus, žmonės matydami nesišaipytų iš jo,</li>
      <li>sakydami: ‘Šitas žmogus pradėjo statyti ir neįstengia baigti’.</li>
      <li>Arba koks karalius, traukdamas į karą prieš kitą karalių, pirmiau atsisėdęs nesvarsto, ar, turėdamas dešimt tūkstančių kareivių, pajėgs stoti į kovą su tuo, kuris ateina prieš jį su dvidešimčia tūkstančių?!</li>
      <li>Jei ne, tai, anam dar toli esant, siunčia pasiuntinius tartis dėl taikos.</li>
      <li>Taip pat kiekvienas iš jūsų, kuris neatsižada viso, ką turi, negali būti mano mokinys”.</li>
      <li>“Druska­geras daiktas. Bet jeigu druska netektų sūrumo, kuo ją reikėtų pasūdyti?</li>
      <li>Ji nebetinka nei dirvai, nei mėšlui; ją išmeta laukan. Kas turi ausis klausyti­teklauso!”</li>
    </ol>
  </li>
  <li>
    <ol>
      <li>Prie Jėzaus artindavosi visi muitininkai ir nusidėjėliai Jo pasiklausyti.</li>
      <li>Fariziejai ir Rašto žinovai murmėjo, sakydami: “Šitas priima nusidėjėlius ir su jais valgo”.</li>
      <li>Tada Jis pasakė jiems palyginimą:</li>
      <li>“Kas iš jūsų, turėdamas šimtą avių ir vienai nuklydus, nepalieka dykumoje devyniasdešimt devynių ir neieško pražuvusios, kol suranda?</li>
      <li>Radęs su džiaugsmu dedasi ją ant pečių</li>
      <li>ir, sugrįžęs namo, susikviečia draugus bei kaimynus, sakydamas: ‘Džiaukitės drauge su manimi, radau savo avį, kuri buvo pražuvusi!’</li>
      <li>Sakau jums, taip ir danguje bus daugiau džiaugsmo dėl vieno atgailaujančio nusidėjėlio negu dėl devyniasdešimt devynių teisiųjų, kuriems nereikia atgailos.</li>
      <li>Arba kuri moteris, turėdama dešimtį drachmų ir vieną pametusi, neužsidega žiburio, nešluoja namų ir rūpestingai neieško, kol suranda?</li>
      <li>Radusi susivadina drauges bei kaimynes ir sako: ‘Džiaukitės su manimi, nes radau drachmą, kurią buvau pametusi’.</li>
      <li>Sakau jums, šitaip džiaugiasi Dievo angelai dėl vieno atgailaujančio nusidėjėlio”.</li>
      <li>Jis kalbėjo toliau: “Vienas žmogus turėjo du sūnus.</li>
      <li>Kartą jaunesnysis tarė tėvui: ‘Tėve, atiduok man priklausančią palikimo dalį’. Tėvas padalijo sūnums turtą.</li>
      <li>Praėjus kelioms dienoms, jaunesnysis sūnus, pasiėmęs savo dalį, iškeliavo į tolimą šalį. Ten, palaidai gyvendamas, iššvaistė savo turtą.</li>
      <li>Kai viską išleido, toje šalyje kilo didelis badas, ir jis pradėjo stokoti.</li>
      <li>Tada apsistojo pas vieną tos šalies gyventoją. Tas jį pasiuntė į laukus kiaulių ganyti.</li>
      <li>Jis geidė prikimšti pilvą bent ankštimis, kurias ėdė kiaulės, bet ir tų niekas jam neduodavo.</li>
      <li>Tada susiprotėjęs jis tarė: ‘Kiek mano tėvo samdinių apsčiai turi duonos, o aš čia mirštu iš bado!</li>
      <li>Kelsiuos, eisiu pas tėvą ir sakysiu: ‘Tėve, nusidėjau dangui ir tau.</li>
      <li>Nesu vertas vadintis tavo sūnumi. Priimk mane bent samdiniu!’</li>
      <li>Jis pakilo ir iškeliavo pas tėvą. Jam dar toli esant, tėvas jį pamatė ir, apimtas gailesčio, pribėgo, puolė ant kaklo ir meiliai pabučiavo.</li>
      <li>O sūnus jam tarė: ‘Tėve, nusidėjau dangui ir tau, nebesu vertas vadintis tavo sūnumi’.</li>
      <li>Bet tėvas įsakė savo tarnams: ‘Kuo greičiau atneškite geriausią drabužį ir apvilkite jį. Užmaukite jam ant piršto žiedą, apaukite kojas!</li>
      <li>Atveskite nupenėtą veršį ir papjaukite! Valgysim ir linksminsimės!</li>
      <li>Nes šis mano sūnus buvo miręs ir vėl atgijo, buvo pražuvęs ir atsirado’. Ir jie pradėjo linksmintis.</li>
      <li>O vyresnysis jo sūnus buvo laukuose. Kai grįždamas prisiartino prie namų, išgirdo muziką ir šokius.</li>
      <li>Pasišaukęs vieną iš tarnų, jis paklausė, kas čia dedasi.</li>
      <li>Tas jam atsakė: ‘Sugrįžo tavo brolis, tai tėvas papjovė nupenėtą veršį, nes sulaukė jo sveiko’.</li>
      <li>Tada šis supyko ir nenorėjo eiti vidun. Tėvas išėjęs ėmė jį kviesti.</li>
      <li>O jis atsakė tėvui: ‘Štai jau tiek metų tau tarnauju ir niekad tavo įsakymo neperžengiau, o tu man nė karto nedavei nė ožiuko pasilinksminti su draugais.</li>
      <li>Bet vos tik sugrįžo šitas tavo sūnus, prarijęs tavo turtą su kekšėmis, tu tuojau papjovei jam nupenėtą veršį’.</li>
      <li>Tėvas atsakė: ‘Sūnau, tu visuomet su manimi, ir visa, kas mano, yra ir tavo.</li>
      <li>Bet reikėjo džiaugtis ir linksmintis, nes tavo brolis buvo miręs ir vėl atgijo, buvo pražuvęs ir atsirado!’ ”</li>
    </ol>
  </li>
  <li>
    <ol>
      <li>Jėzus kalbėjo ir savo mokiniams: “Buvo vienas turtingas žmogus ir turėjo ūkvedį. Tas buvo jam apskųstas, esą eikvojąs jo turtą.</li>
      <li>Tuomet, pasišaukęs jį, šeimininkas pasakė: ‘Ką aš girdžiu apie tave šnekant? Duok savo ūkvedžiavimo apyskaitą, nes daugiau nebegalėsi būti ūkvedžiu’.</li>
      <li>O ūkvedys tarė sau: ‘Ką veiksiu, kad šeimininkas atima iš manęs ūkvedžiavimą? Kasti neįstengiu, o elgetauti­gėda.</li>
      <li>Žinau, ką daryti, kad žmonės mane priimtų į savo namus, kai būsiu atleistas iš tarnybos’.</li>
      <li>Jis pasikvietė po vieną savo šeimininko skolininkus ir klausė pirmąjį: ‘Kiek esi skolingas mano šeimininkui?’</li>
      <li>Šis atsakė: ‘Šimtą statinių aliejaus’. Tada jis tarė: ‘Imk savo skolos raštą, sėsk ir tuoj pat rašyk: penkiasdešimt’.</li>
      <li>Paskui klausė kitą: ‘O kiek tu skolingas?’ Anas atsakė: ‘Šimtą saikų kviečių’. Jis tarė: ‘Imk skolos raštą ir rašyk: aštuoniasdešimt’.</li>
      <li>Šeimininkas pagyrė neteisųjį ūkvedį, kad jis gudriai pasielgė. Šio pasaulio vaikai sumanesni tarp savųjų negu šviesos vaikai”.</li>
      <li>“Ir Aš jums sakau: darykitės bičiulių neteisiosios Mamonos dėka, kad, jūsų galui atėjus, jie priimtų jus į amžinuosius namus.</li>
      <li>Kas ištikimas mažame dalyke, tas ištikimas ir dideliame, o kas neteisingas mažame, tas neteisingas ir dideliame.</li>
      <li>Jei nebuvote ištikimi, tvarkydami neteisiąją Mamoną, tai kas jums patikės tikruosius turtus?</li>
      <li>Ir jeigu nebuvote ištikimi su svetimu daiktu, tai kas jums duos tai, kas jūsų?</li>
      <li>Joks tarnas negali tarnauti dviem šeimininkams, nes jis arba vieno nekęs, o kitą mylės, arba prie vieno prisiriš, o kitą nieku vers. Negalite tarnauti Dievui ir Mamonai”.</li>
      <li>Visa tai girdėjo mėgstantys pinigus fariziejai ir šaipėsi iš Jėzaus.</li>
      <li>O Jis jiems pasakė: “Jūs žmonių akyse dedatės teisūs, bet Dievas mato jūsų širdis. Nes tai, kas žmonėse aukštinama, Dievo akyse bjauru”.</li>
      <li>“Įstatymas ir pranašai­iki Jono; nuo tada skelbiama Dievo karalystė, ir kiekvienas į ją veržiasi.</li>
      <li>Greičiau dangus ir žemė praeis, negu iš Įstatymo iškris bent vienas brūkšnelis.</li>
      <li>Kiekvienas, kuris atleidžia žmoną ir veda kitą­svetimauja. Ir kas veda vyro atleistąją, taip pat svetimauja”.</li>
      <li>“Gyveno vienas turtuolis. Jis vilkėjo purpuru bei ploniausia drobe ir kasdien ištaigingai linksminosi.</li>
      <li>O prie jo vartų gulėjo votimis aptekęs elgeta, vardu Lozorius.</li>
      <li>Jis troško numarinti alkį bent trupiniais nuo turtuolio stalo, bet tik šunys atbėgę laižydavo jo votis.</li>
      <li>Ir štai elgeta mirė ir buvo angelų nuneštas į Abraomo prieglobstį. Mirė ir turtuolis ir buvo palaidotas.</li>
      <li>Kentėdamas pragare, jis pakėlė akis ir iš tolo pamatė Abraomą ir jo prieglobstyje Lozorių.</li>
      <li>Jis ėmė šaukti: ‘Tėve Abraomai, pasigailėk manęs! Atsiųsk Lozorių, kad, suvilgęs vandenyje piršto galą, atvėsintų man liežuvį, nes baisiai kenčiu šioje liepsnoje’.</li>
      <li>Bet Abraomas atsakė: ‘Atsimink, sūnau, kad tu gyvendamas atsiėmei savo gėrybes, o Lozorius­tik nelaimes. Todėl jis susilaukė paguodos, o tu kenti.</li>
      <li>Be to, mus nuo jūsų skiria milžiniška praraja, ir niekas iš čia panorėjęs negali nueiti pas jus, nei iš ten persikelti pas mus’.</li>
      <li>Tas vėl tarė: ‘Tai meldžiu tave, tėve, nusiųsk jį bent į mano tėvo namus,</li>
      <li>nes aš turiu penkis brolius. Teįspėja juos, kad ir jie nepatektų į šią kančių vietą’.</li>
      <li>Abraomas atsiliepė: ‘Jie turi Mozę bei pranašus, tegul jų klauso!’</li>
      <li>O anas atsakė: ‘Ne, tėve Abraomai! Bet jei kas iš mirusiųjų nueitų pas juos, jie atgailautų!’</li>
      <li>Tačiau Abraomas tarė: ‘Jeigu jie neklauso Mozės ir pranašų, tai nepatikės, jei kas ir iš numirusių prisikeltų’ ”.</li>
    </ol>
  </li>
  <li>
    <ol>
      <li>Jėzus kalbėjo savo mokiniams: “Papiktinimai neišvengiami, bet vargas tam, per kurį jie ateina.</li>
      <li>Jam būtų geriau, jei ant kaklo užkabintų girnų akmenį ir įmestų jūron, negu jis papiktintų nors vieną iš šitų mažutėlių.</li>
      <li>Saugokitės! Jei tavo brolis nusideda prieš tave, sudrausk jį ir, jeigu jis atgailauja, atleisk jam.</li>
      <li>Jei jis septynis kartus per dieną tau nusidėtų ir septynis kartus kreiptųsi į tave, sakydamas: ‘Atgailauju’,­atleisk jam”.</li>
      <li>Apaštalai tarė Viešpačiui: “Sustiprink mūsų tikėjimą”.</li>
      <li>O Viešpats atsakė: “Jei turėtumėte tikėjimą kaip garstyčios grūdelį, galėtumėte sakyti šitam šilkmedžiui: ‘Išsirauk ir pasisodink jūroje’,­ir jis paklausytų jūsų”.</li>
      <li>“Kas iš jūsų, turėdamas ariantį ar ganantį vergą, jam grįžus iš lauko, sakys: ‘Tuojau sėsk prie stalo’?</li>
      <li>Argi nesakys jam: ‘Paruošk man vakarienę. Susijuosk ir patarnauk, kol aš valgysiu ir gersiu, o paskui tu pavalgysi ir atsigersi’?</li>
      <li>Argi vergui dėkojama, kad jis atliko tai, kas jam liepta? Nemanau.</li>
      <li>Taigi jūs, atlikę visa, kas jums pavesta, sakykite: ‘Esame nenaudingi vergai. Padarėme, ką privalėjome padaryti’ ”.</li>
      <li>Keliaujant į Jeruzalę, teko Jėzui eiti tarp Samarijos ir Galilėjos.</li>
      <li>Jam įeinant į vieną kaimą, Jį pasitiko dešimt raupsuotų vyrų. Jie sustojo atstu</li>
      <li>ir garsiai šaukė: “Jėzau, Mokytojau, pasigailėk mūsų!”</li>
      <li>Pamatęs juos, Jis tarė: “Eikite, pasirodykite kunigams!” Ir beeidami jie pasveiko.</li>
      <li>Vienas iš jų, patyręs, kad išgijo, sugrįžo atgal, garsiai garbindamas Dievą.</li>
      <li>Jis dėkodamas parpuolė Jėzui po kojų. Tai buvo samarietis.</li>
      <li>Jėzus paklausė: “Argi ne dešimt pasveiko? Kur dar devyni?</li>
      <li>Ar neatsirado nė vieno, kuris grįžtų atiduoti Dievui garbę, išskyrus šitą svetimtautį?”</li>
      <li>Ir tarė jam: “Kelkis, eik! Tavo tikėjimas išgydė tave”.</li>
      <li>Fariziejų paklaustas, kada ateis Dievo karalystė, Jėzus atsakė: “Dievo karalystė neateina regimai.</li>
      <li>Niekas nepasakys: ‘Žiūrėk, ji čia’, arba: ‘Žiūrėk, ji ten!’ Nes štai Dievo karalystė yra tarp jūsų”.</li>
      <li>Ir Jis tarė mokiniams: “Ateis dienos, kai norėsite išvysti bent vieną Žmogaus Sūnaus dieną, ir nepamatysite.</li>
      <li>Jums sakys: ‘Žiūrėkite čia! Žiūrėkite ten!’­Nesekite jais ir neikite paskui juos.</li>
      <li>Kaip tvykstelėjęs žaibas nušviečia viską nuo vieno dangaus pakraščio iki kito, taip savo dieną pasirodys ir Žmogaus Sūnus.</li>
      <li>Bet pirmiau Jis turės daug iškentėti ir būti šitos kartos atmestas.</li>
      <li>Kaip buvo Nojaus dienomis, taip bus ir Žmogaus Sūnaus dienomis.</li>
      <li>Jie valgė, gėrė, tuokėsi ir tuokė, kol atėjo diena, kai Nojus įlipo į laivą. Tada užėjo tvanas ir visus sunaikino.</li>
      <li>Taip pat buvo ir Loto dienomis. Jie valgė ir gėrė, pirko ir pardavinėjo, sodino ir statė.</li>
      <li>O tą dieną, kada Lotas paliko Sodomą, iš dangaus krito ugnis ir siera ir visus sunaikino.</li>
      <li>Šitaip bus ir tą dieną, kai pasirodys Žmogaus Sūnus.</li>
      <li>Kas tą dieną bus ant stogo, o jo daiktai viduje, tenelipa žemyn jų pasiimti, o kas laukuose, tenegrįžta namo.</li>
      <li>Prisiminkite Loto žmoną!</li>
      <li>Kas stengsis išgelbėti savo gyvybę, tas ją praras, o kas ją praras, tas atgaivins ją.</li>
      <li>Sakau jums: tą naktį dviese miegos vienoje lovoje, ir vienas bus paimtas, o kitas paliktas.</li>
      <li>Dvi mals drauge, ir viena bus paimta, o kita palikta.</li>
      <li>Du bus lauke, ir vienas bus paimtas, kitas paliktas”.</li>
      <li>Tada jie atsiliepė: “O kurgi, Viešpatie?” Jis atsakė: “Kur tik bus lavonų, ten sulėks ir maitvanagiai”.</li>
    </ol>
  </li>
  <li>
    <ol>
      <li>Jėzus pasakė jiems palyginimą, kaip reikia visuomet melstis ir neprarasti ryžto,</li>
      <li>tardamas: “Viename mieste buvo teisėjas, kuris nebijojo Dievo ir nesidrovėjo žmonių.</li>
      <li>Tame pačiame mieste gyveno našlė, kuri vis eidavo pas jį ir prašydavo: ‘Apgink mane nuo mano priešininko!’</li>
      <li>Jis kurį laiką nenorėjo, bet po to tarė sau: ‘Nors aš Dievo nebijau nei žmonių nesidroviu,</li>
      <li>vis dėlto, kai šita našlė neduoda man ramybės, apginsiu jos teises, kad ji, vienąkart atėjusi, man akių neišdraskytų’ ”.</li>
      <li>Ir Viešpats tarė: “Įsidėmėkite, ką pasakė tas neteisusis teisėjas.</li>
      <li>Tad nejaugi Dievas neapgins savo išrinktųjų, kurie Jo šaukiasi dieną ir naktį, ir dels jiems padėti?</li>
      <li>Sakau jums: Jis apgins jų teises labai greitai. Bet ar atėjęs Žmogaus Sūnus beras žemėje tikėjimą?”</li>
      <li>Tiems, kurie pasitikėjo savo teisumu, o kitus niekino, Jėzus pasakė palyginimą:</li>
      <li>“Du žmonės atėjo į šventyklą melstis: vienas­fariziejus, o kitas­muitininkas.</li>
      <li>Fariziejus stovėdamas taip sau vienas meldėsi: ‘Dėkoju Tau, Dieve, kad nesu toks, kaip kiti žmonės­plėšikai, sukčiai, svetimautojai­arba kaip šis va muitininkas.</li>
      <li>Aš pasninkauju du kartus per savaitę, duodu dešimtinę iš visko, ką įsigyju’.</li>
      <li>O muitininkas, atokiai stovėdamas, nedrįso nė akių pakelti į dangų, tik, mušdamasis į krūtinę, maldavo: ‘Dieve, būk gailestingas man, nusidėjėliui!’</li>
      <li>Sakau jums: šitas nuėjo į namus išteisintas, o ne anas. Kiekvienas, kuris save aukština, bus pažemintas, o kuris save žemina, bus išaukštintas”.</li>
      <li>Jėzui atnešdavo kūdikių, kad Jis juos paliestų. Mokiniai, tai matydami, draudė.</li>
      <li>Bet Jėzus, pasišaukęs vaikučius, tarė: “Leiskite mažutėliams ateiti pas mane ir netrukdykite jiems, nes tokių yra Dievo karalystė.</li>
      <li>Iš tiesų sakau jums: kas nepriims Dievo karalystės kaip kūdikis, niekaip neįeis į ją!”</li>
      <li>Vienas valdininkas Jį paklausė: “Gerasis Mokytojau, ką turiu daryti, kad paveldėčiau amžinąjį gyvenimą?”</li>
      <li>Jėzus jam atsakė: “Kodėl vadini mane geru? Nė vieno nėra gero, tik vienas Dievas.</li>
      <li>Įsakymus žinai: ‘Nesvetimauk, nežudyk, nevok, melagingai neliudyk, gerbk savo tėvą ir motiną’ ”.</li>
      <li>Tas atsakė: “Viso šito laikausi nuo savo jaunystės”.</li>
      <li>Tai išgirdęs, Jėzus jam tarė: “Tau trūksta vieno dalyko: parduok visa, ką turi, išdalink vargšams, ir turėsi turtą danguje. Tada ateik ir sek paskui mane!”</li>
      <li>Tai išgirdęs, jis nusiminė, nes buvo labai turtingas.</li>
      <li>Matydamas jį nuliūdusį, Jėzus prabilo: “Kaip sunkiai turintieji turtų įeis į Dievo karalystę!</li>
      <li>Lengviau kupranugariui išlįsti pro adatos ausį, negu turtingam įeiti į Dievo karalystę!”</li>
      <li>Girdėjusieji tai paklausė: “Kas tada gali būti išgelbėtas?”</li>
      <li>Jis atsakė: “Kas neįmanoma žmonėms, įmanoma Dievui”.</li>
      <li>Tada Petras tarė: “Štai mes viską palikome ir nusekėme paskui Tave”.</li>
      <li>Jėzus atsakė jiems: “Iš tiesų sakau jums: nėra nė vieno, kuris paliko namus ar tėvus, ar brolius, ar žmoną, ar vaikus dėl Dievo karalystės</li>
      <li>ir kuris jau šiuo metu negautų nepalyginamai daugiau, o būsimajame pasaulyje­amžinojo gyvenimo”.</li>
      <li>Jėzus pasišaukė dvylika ir tarė: “Štai mes einame į Jeruzalę, ir ten išsipildys visa, kas per pranašus parašyta apie Žmogaus Sūnų.</li>
      <li>Jis bus atiduotas pagonims, išjuoktas, paniekintas ir apspjaudytas.</li>
      <li>Tie nuplaks Jį ir nužudys, bet trečią dieną Jis prisikels”.</li>
      <li>Tačiau jie nieko nesuprato; tų žodžių prasmė jiems liko paslėpta, ir jie nesuvokė, kas buvo sakoma.</li>
      <li>Jam artinantis prie Jericho, šalia kelio sėdėjo neregys elgeta.</li>
      <li>Išgirdęs praeinančią minią, jis paklausė, kas tai būtų.</li>
      <li>Jam atsakė, kad praeinąs Jėzus iš Nazareto.</li>
      <li>Tada jis ėmė šaukti: “Jėzau, Dovydo Sūnau, pasigailėk manęs!”</li>
      <li>Ėję priekyje draudė jį, kad tylėtų, bet tas dar garsiau šaukė: “Dovydo Sūnau, pasigailėk manęs!”</li>
      <li>Jėzus sustojo ir liepė jį atvesti. Jam prisiartinus, paklausė jo:</li>
      <li>“Ko nori, kad tau padaryčiau?”</li>
      <li>Šis atsakė: “Viešpatie, kad praregėčiau!” Jėzus tarė: “Regėk! Tavo tikėjimas išgydė tave”.</li>
      <li>Tas iškart praregėjo ir nusekė paskui Jį, garbindamas Dievą. Tai matydami, visi žmonės šlovino Dievą.</li>
    </ol>
  </li>
  <li>
    <ol>
      <li>Atvykęs Jėzus ėjo per Jerichą.</li>
      <li>Ir štai žmogus, vardu Zachiejus, muitininkų viršininkas ir turtuolis,</li>
      <li>troško pamatyti Jėzų, kas Jis esąs, bet negalėjo per minią, nes buvo žemo ūgio.</li>
      <li>Zachiejus užbėgo priekin ir įlipo į šilkmedį, kad galėtų Jį pamatyti, nes Jis turėjo ten praeiti.</li>
      <li>Kai Jėzus atėjo į tą vietą, pažvelgė aukštyn ir, pamatęs jį, tarė: “Zachiejau, greit lipk žemyn, nes šiandien turiu apsistoti tavo namuose”.</li>
      <li>Šis skubiai nulipo ir su džiaugsmu priėmė Jį.</li>
      <li>Tai matydami, visi murmėjo: “Pas nusidėjėlį užėjo į svečius!”</li>
      <li>O Zachiejus atsistojęs prabilo į Viešpatį: “Štai, Viešpatie, pusę savo turto atiduodu vargšams ir, jei ką nors nuskriaudžiau, grąžinsiu keturgubai”.</li>
      <li>Jėzus tarė: “Šiandien į šiuos namus atėjo išgelbėjimas, nes ir jis yra Abraomo sūnus.</li>
      <li>Juk Žmogaus Sūnus atėjo ieškoti ir gelbėti, kas buvo pražuvę”.</li>
      <li>Jiems klausantis, Jis tęsė ir pasakė palyginimą. Mat Jis buvo netoli Jeruzalės, ir žmonės manė, jog tuojau pat turi pasirodyti Dievo karalystė.</li>
      <li>Tad Jis kalbėjo: “Vienas aukštos kilmės žmogus iškeliavo į tolimą šalį, kad gautų karalystę ir sugrįžtų.</li>
      <li>Pasišaukęs dešimt savo tarnų, padalijo jiems dešimt minų ir tarė: ‘Verskitės, kol sugrįšiu’.</li>
      <li>Piliečiai nekentė jo ir nusiuntė iš paskos pasiuntinius pareikšti: ‘Mes nenorime, kad šitas mums viešpatautų’.</li>
      <li>Gavęs karalystę, jis sugrįžo ir liepė pašaukti tarnus, kuriems buvo davęs pinigų, norėdamas sužinoti, kiek kuris uždirbo.</li>
      <li>Atėjo pirmasis ir tarė: ‘Valdove, tavo mina pelnė dešimt minų’.</li>
      <li>Jis atsakė: ‘Gerai, stropusis tarne! Kadangi pasirodei ištikimas mažuose dalykuose, tu gauni valdyti dešimtį miestų’.</li>
      <li>Atėjo antrasis ir pareiškė: ‘Valdove, tavo mina pelnė penkias minas’.</li>
      <li>Ir šitam jis pasakė: ‘Tu valdyk penkis miestus’.</li>
      <li>Atėjo dar vienas ir tarė: ‘Valdove, štai tavo mina, kurią laikiau suvyniotą į skepetą.</li>
      <li>Aš bijojau tavęs, nes esi griežtas žmogus: imi tai, ko nepadėjai, ir pjauni tai, ko nepasėjai’.</li>
      <li>Jis atsiliepė: ‘Tavo paties žodžiais teisiu tave, netikęs tarne. Tu žinojai, kad aš griežtas žmogus: imu, ko nepadėjau, ir pjaunu, ko nesėjau.</li>
      <li>Tai kodėl neleidai mano pinigų apyvarton, kad sugrįžęs išreikalaučiau su palūkanomis?’</li>
      <li>Šalia stovėjusiems jis tarė: ‘Atimkite iš jo miną ir atiduokite tam, kuris turi dešimt minų’.</li>
      <li>Tie atsakė: ‘Valdove, bet anas jau turi dešimt minų!’</li>
      <li>Jis tarė: ‘Aš sakau jums: kiekvienam, kas turi, bus duota, o iš neturinčio bus atimta net ir tai, ką turi.</li>
      <li>O tuos mano priešus, nenorėjusius, kad jiems viešpataučiau, atveskite čia ir nužudykite mano akyse!’ ”</li>
      <li>Tai pasakęs, Jėzus visų priešakyje nukreipė žingsnius į Jeruzalę.</li>
      <li>Prisiartinęs prie Betfagės ir Betanijos, prie vadinamojo Alyvų kalno, Jis pasiuntė du mokinius,</li>
      <li>sakydamas jiems: “Eikite į priešais esantį kaimą ir įėję rasite pririštą asilaitį, kuriuo dar joks žmogus nėra jojęs. Atriškite jį ir atveskite.</li>
      <li>O jeigu kas klaustų: ‘Kodėl jį atrišate?’, atsakykite: ‘Jo reikia Viešpačiui’ ”.</li>
      <li>Pasiųstieji nuėjo ir rado, kaip jiems buvo pasakyta.</li>
      <li>Atrišant asilaitį, savininkai klausė: “Kodėl atrišate asilaitį?”</li>
      <li>Tie atsakė: “Jo reikia Viešpačiui”.</li>
      <li>Jie atvedė asilaitį pas Jėzų, apdengė savo apsiaustais ir užsodino Jėzų ant viršaus.</li>
      <li>Jam jojant, žmonės tiesė ant kelio savo drabužius.</li>
      <li>Besiartinant prie Alyvų kalno šlaito, visas mokinių būrys pradėjo džiaugsmingai ir garsiai šlovinti Dievą už visus stebuklus, kuriuos jie buvo regėję.</li>
      <li>Jie šaukė: “ ‘Palaimintas karalius, kuris ateina Viešpaties vardu!’ Ramybė danguje, šlovė aukštybėse!”</li>
      <li>Kai kurie fariziejai iš minios Jam sakė: “Mokytojau, sudrausk savo mokinius!”</li>
      <li>Jis jiems atsakė: “Sakau jums, jei šie tylės­akmenys šauks!”</li>
      <li>Prisiartinęs prie Jeruzalės ir išvydęs miestą, Jėzus verkė dėl jo ir sakė:</li>
      <li>“O kad tu nors šiandien suprastum, kas tau atneša ramybę! Deja, tai paslėpta nuo tavo akių.</li>
      <li>Tu sulauksi dienų, kai tavo priešai apjuos tave pylimu, apguls iš visų pusių ir suspaus tave;</li>
      <li>jie parblokš ant žemės tave ir tavo vaikus ir nepaliks tavyje akmens ant akmens, nes tu nepažinai savo aplankymo meto”.</li>
      <li>Įėjęs į šventyklą, Jis pradėjo varyti laukan parduodančius ir perkančius.</li>
      <li>Jis sakė jiems: “Parašyta: ‘Mano namai yra maldos namai’, o jūs pavertėte juos ‘plėšikų lindyne’ ”.</li>
      <li>Ir Jis kasdien mokė šventykloje. O aukštieji kunigai ir Rašto žinovai bei tautos vyresnieji troško Jį pražudyti,</li>
      <li>tačiau neišmanė, ką galėtų padaryti, nes visi žmonės apgulę Jį klausėsi.</li>
    </ol>
  </li>
  <li>
    <ol>
      <li>Vieną iš tų dienų Jėzui mokant žmones šventykloje ir skelbiant Evangeliją, atėjo aukštųjų kunigų ir Rašto žinovų su vyresniaisiais</li>
      <li>ir klausė Jį: “Pasakyk mums, kokią teisę turi taip daryti? Kas Tau davė šitą valdžią?”</li>
      <li>Jis jiems tarė: “Aš irgi paklausiu jus vieno dalyko, ir atsakykite man:</li>
      <li>ar Jono krikštas buvo iš dangaus, ar iš žmonių?”</li>
      <li>Jie svarstė tarpusavyje: “Jei pasakysime­iš dangaus, Jis mus klaus: ‘Tai kodėl juo netikėjote?’</li>
      <li>O jei sakysime­iš žmonių, visa minia užmėtys mus akmenimis, nes žmonės įsitikinę, kad Jonas buvo pranašas”.</li>
      <li>Ir jie atsakė, kad nežino iš kur.</li>
      <li>Tada Jėzus jiems tarė: “Tai ir Aš jums nesakysiu, kokia valdžia tai darau”.</li>
      <li>Jis pradėjo pasakoti žmonėms tokį palyginimą: “Vienas žmogus pasodino vynuogyną, išnuomojo jį vynininkams ir ilgesniam laikui iškeliavo svetur.</li>
      <li>Atėjus metui, jis nusiuntė pas vynininkus tarną, kad tie jam duotų vynuogyno derliaus dalį. Tačiau vynininkai sumušė jį ir paleido tuščiomis.</li>
      <li>Jis vėl nusiuntė kitą tarną, bet ir tą jie sumušė, išjuokė ir paleido jį tuščiomis.</li>
      <li>Tuomet jis pasiuntė dar trečią, bet jie ir šitą sužeidę išvarė.</li>
      <li>Tada vynuogyno šeimininkas tarė: ‘Ką man daryti? Pasiųsiu savo mylimąjį sūnų, gal pamatę jie gerbs jį?’</li>
      <li>Bet, išvydę sūnų, vynininkai ėmė tartis tarpusavyje: ‘Tai paveldėtojas. Užmuškime jį, kad mums atitektų palikimas’.</li>
      <li>Jie išmetė jį iš vynuogyno ir nužudė. Ką gi su jais darys vynuogyno savininkas?</li>
      <li>Jis ateis ir išžudys tuos vynininkus, o vynuogyną atiduos kitiems”. Tai girdėjusieji tarė: “Tenebūna šitaip!”</li>
      <li>Bet Jėzus, pažvelgęs į juos, paklausė: “O ką reiškia Rašto posakis: ‘Akmuo, kurį statytojai atmetė, tapo kertiniu akmeniu?’</li>
      <li>Kas tiktai kris ant šito akmens, suduš, o ant ko tas akmuo užgrius, tą sutriuškins”.</li>
      <li>Aukštieji kunigai ir Rašto žinovai norėjo dar tą pačią valandą Jį suimti, bet bijojo žmonių. Mat jie suprato, kad šis palyginimas buvo jiems taikomas.</li>
      <li>Jie patys atidžiai Jėzų stebėjo ir siuntinėjo šnipus, apsimetančius teisuoliais, kad, nutvėrę kokį Jo žodį, galėtų Jį atiduoti valdytojui nuteisti ir nubausti.</li>
      <li>Taigi jie klausė Jį: “Mokytojau, mes žinome, kad Tu kalbi ir mokai teisingai. Tu neatsižvelgi į asmenis, bet mokai Dievo kelio, kaip reikalauja tiesa.</li>
      <li>Ar reikia mums mokėti ciesoriui mokesčius, ar ne?”</li>
      <li>Suprasdamas jų klastą, Jis tarė jiems: “Kodėl spendžiate man pinkles?</li>
      <li>Parodykite man denarą. Kieno atvaizdas ir įrašas jame?” Jie atsakė: “Ciesoriaus”.</li>
      <li>Tada Jis jiems tarė: “Kas ciesoriaus, atiduokite ciesoriui, o kas Dievo­Dievui”.</li>
      <li>Taip jie nesugebėjo žmonių akivaizdoje sugauti Jo kalboje. Stebėdamiesi Jo atsakymu, jie nutilo.</li>
      <li>Pas Jį atėjo sadukiejų, kurie neigia mirusiųjų prisikėlimą, ir paklausė:</li>
      <li>“Mokytojau, Mozė mums parašė: jei kieno brolis, turėdamas žmoną, mirtų bevaikis, tada jo brolis tegul veda jo žmoną ir pažadina savo broliui palikuonių.</li>
      <li>Taigi buvo septyni broliai. Pirmasis vedė žmoną ir mirė bevaikis.</li>
      <li>Ją vedė antrasis ir taip pat mirė bevaikis.</li>
      <li>Paskui ją vedė trečiasis ir paeiliui visi septyni, ir jie mirė, nepalikdami vaikų.</li>
      <li>Po jų visų numirė ir ta moteris.</li>
      <li>Kurio gi žmona ji bus prisikėlime? Juk ji buvo visų septynių žmona!”</li>
      <li>Jėzus jiems atsakė: “Šio pasaulio vaikai veda ir teka,</li>
      <li>o kurie pasirodys verti pasiekti aną pasaulį ir mirusiųjų prisikėlimą, tie neves ir netekės.</li>
      <li>Jie taip pat nebegalės ir mirti, nes, būdami prisikėlimo vaikai, bus lygūs angelams ir bus Dievo vaikai.</li>
      <li>O kad mirusieji prisikels, nurodė ir Mozė pasakojime apie krūmą, kur jis Viešpatį vadina ‘Abraomo Dievu, Izaoko Dievu ir Jokūbo Dievu’.</li>
      <li>Taigi Dievas nėra mirusiųjų Dievas, bet gyvųjų, nes visi Jam gyvena”.</li>
      <li>Tada kai kurie Rašto žinovai atsiliepė: “Mokytojau, Tu gerai pasakei!”</li>
      <li>Ir daugiau jie nedrįso nieko Jo klausti.</li>
      <li>Jis paklausė jų: “Kodėl sakoma, jog Kristus esąs Dovydo Sūnus?</li>
      <li>Juk pats Dovydas Psalmių knygoje sako: ‘Viešpats tarė mano Viešpačiui: sėskis mano dešinėje,</li>
      <li>kol patiesiu Tavo priešus tarsi pakojį po Tavo kojų’.</li>
      <li>Taigi Dovydas vadina Jį Viešpačiu,­kaip tada Jis gali būti jo Sūnus?”</li>
      <li>Visiems žmonėms girdint, Jėzus tarė savo mokiniams:</li>
      <li>“Saugokitės Rašto žinovų, kurie mėgsta vaikščioti ilgais drabužiais, būti sveikinami aikštėse, užimti pirmuosius krėslus sinagogose bei garbės vietas pokyliuose.</li>
      <li>Jie suryja našlių namus ir dedasi kalbą ilgas maldas. Jie gaus dar didesnį pasmerkimą”.</li>
    </ol>
  </li>
  <li>
    <ol>
      <li>Pažvelgęs Jis pamatė turtinguosius, dedančius savo dovanas į iždinę.</li>
      <li>Jis pamatė ir vieną beturtę našlę, kuri įmetė du smulkius pinigėlius.</li>
      <li>Ir Jis tarė: “Iš tiesų sakau jums, ši beturtė našlė įmetė daugiau už visus.</li>
      <li>Nes anie visi iš savo pertekliaus aukojo dovanų Dievui, o ji iš savo nepritekliaus įmetė viską, ką turėjo pragyvenimui”.</li>
      <li>Kai kuriems kalbant apie šventyklą, kad ji išpuošta gražiais akmenimis bei dovanomis, Jėzus prabilo:</li>
      <li>“Ateis dienos, kai iš to, ką matote, neliks akmens ant akmens, viskas bus išgriauta”.</li>
      <li>Jie paklausė: “Mokytojau, kada tai įvyks? Ir koks bus ženklas, kai visa tai pradės pildytis?”</li>
      <li>Jis pasakė: “Žiūrėkite, kad nebūtumėte suklaidinti, nes daugelis ateis mano vardu, ir sakys: ‘Tai Aš!’ ir: ‘Atėjo metas!’ Neikite paskui juos!</li>
      <li>O kai išgirsite apie karus ir maištus, nenusigąskite, nes visa tai turi pirmiau įvykti, bet dar negreit galas”.</li>
      <li>Ir dar jiems sakė: “Tauta sukils prieš tautą ir karalystė prieš karalystę.</li>
      <li>Įvairiose vietose bus didelių žemės drebėjimų, badmečių, marų, bus baisių įvykių ir didelių ženklų iš dangaus.</li>
      <li>Bet prieš tai jie pakels prieš jus rankas ir dėl mano vardo jus persekios, tempdami į sinagogas ir kalėjimus, ves pas karalius ir valdytojus.</li>
      <li>Tai bus jums proga liudyti.</li>
      <li>Taigi įsidėkite sau į širdis iš anksto negalvoti, kaip ginsitės,</li>
      <li>nes Aš jums duosiu tokios iškalbos ir išminties, kad nė vienas jūsų priešininkas negalės nei atsispirti, nei prieštarauti.</li>
      <li>Jus išdavinės tėvai, broliai, giminės ir draugai; kai kuriuos iš jūsų jie žudys.</li>
      <li>Būsite visų nekenčiami dėl mano vardo.</li>
      <li>Tačiau nė plaukas nuo jūsų galvos nenukris.</li>
      <li>Savo ištverme išlaikykite savo sielas”.</li>
      <li>“Kai pamatysite Jeruzalę supamą kariuomenės, žinokite, jog prisiartino jos sunaikinimas.</li>
      <li>Tada, kas bus Judėjoje, tebėga į kalnus, kas mieste­teišeina iš jo, kas apylinkėse­tenegrįžta.</li>
      <li>Nes tai bus bausmės dienos, kad išsipildytų visa, kas parašyta.</li>
      <li>Vargas nėščioms ir žindančioms tomis dienomis! Nes baisi nelaimė ir rūstybė ištiks šitą tautą.</li>
      <li>Žmonės kris nuo kalavijo ašmenų ir bus išvaryti nelaisvėn į visas tautas, o Jeruzalę mindžios pagonys, kol baigsis pagonių laikai”.</li>
      <li>“Bus ženklų saulėje, mėnulyje ir žvaigždėse, o žemėje blaškysis sielvarto slegiamos tautos, jūrai baisiai šniokščiant ir šėlstant.</li>
      <li>Žmonės sustings iš baimės, laukdami to, kas turės ištikti pasaulį, nes dangaus galybės bus sudrebintos.</li>
      <li>Tada jie išvys Žmogaus Sūnų, ateinantį debesyje su jėga ir didžia šlove.</li>
      <li>Kai tai prasidės, atsitieskite ir pakelkite galvas, nes artėja jūsų atpirkimas”.</li>
      <li>Ir Jis jiems pasakė palyginimą: “Stebėkite figmedį bei visus kitus medžius.</li>
      <li>Kai jie ima sprogti, jūs patys matote ir žinote, kad vasara jau arti.</li>
      <li>Taip pat pamatę visa tai vykstant, žinokite, kad arti yra Dievo karalystė.</li>
      <li>Iš tiesų sakau jums: ši karta nepraeis, iki visa tai įvyks.</li>
      <li>Dangus ir žemė praeis, o mano žodžiai nepraeis.</li>
      <li>Saugokitės, kad jūsų širdys nebūtų apsunkintos nesaikingumo, girtavimo ir gyvenimo rūpesčių, kad toji diena neužkluptų jūsų netikėtai.</li>
      <li>It žabangai ji užgrius visus žemės gyventojus.</li>
      <li>Todėl visą laiką budėkite ir melskitės, kad būtumėt palaikyti vertais išvengti visko, kas įvyks, ir stoti prieš Žmogaus Sūnų”.</li>
      <li>Taip Jėzus dienomis mokydavo šventykloje, o naktis praleisdavo vadinamajame Alyvų kalne.</li>
      <li>Ir nuo ankstyvo ryto visi žmonės rinkdavosi Jo pasiklausyti šventykloje.</li>
    </ol>
  </li>
  <li>
    <ol>
      <li>Artėjo Neraugintos duonos šventė, vadinama Pascha.</li>
      <li>Aukštieji kunigai ir Rašto žinovai ieškojo būdo nužudyti Jėzų, nes bijojo žmonių.</li>
      <li>O šėtonas įėjo į Judą, vadinamą Iskarijotu, vieną iš dvylikos.</li>
      <li>Tas nuėjęs tarėsi su aukštaisiais kunigais ir sargybos viršininkais, kaip Jį išduoti.</li>
      <li>Šie apsidžiaugė ir sutarė duoti jam pinigų.</li>
      <li>Judas pažadėjo ir ieškojo progos išduoti jiems Jėzų, miniai nematant.</li>
      <li>Atėjo Neraugintos duonos diena, kada reikėjo pjauti Paschos avinėlį.</li>
      <li>Jėzus pasiuntė Petrą ir Joną, liepdamas: “Eikite ir paruoškite mums valgyti Paschą”.</li>
      <li>Jie paklausė: “Kur nori, kad paruoštume?”</li>
      <li>Jis atsakė: “Štai jums įeinant į miestą, jus pasitiks žmogus, vandens ąsočiu nešinas. Sekite paskui jį iki tų namų, į kuriuos jis įeis,</li>
      <li>ir sakykite namų šeimininkui: ‘Mokytojas liepė paklausti: Kur svečių kambarys, kuriame galėčiau su mokiniais valgyti Paschą?’</li>
      <li>Jis parodys jums didelį apstatytą aukštutinį kambarį. Ten ir paruoškite”.</li>
      <li>Nuėję jie rado viską, kaip Jis sakė, ir paruošė Paschą.</li>
      <li>Atėjus metui, Jis sėdo prie stalo, ir dvylika apaštalų drauge su Juo.</li>
      <li>Ir Jis tarė jiems: “Trokšte troškau valgyti su jumis šią Paschą prieš kentėdamas.</li>
      <li>Sakau jums, nuo šiol daugiau jos nebevalgysiu, kol ji išsipildys Dievo karalystėje”.</li>
      <li>Paėmęs taurę, Jis padėkojo ir tarė: “Imkite ir dalykitės.</li>
      <li>Sakau jums: Aš nebegersiu vynmedžio vaisiaus, kol ateis Dievo karalystė”.</li>
      <li>Ir, paėmęs duoną, Jis padėkojo, laužė ją ir davė jiems, sakydamas: “Tai yra mano kūnas, kuris už jus atiduodamas. Tai darykite mano atminimui”.</li>
      <li>Lygiai taip po vakarienės Jis paėmė taurę, sakydamas: “Ši taurė yra Naujoji Sandora mano kraujyje, kuris už jus išliejamas.</li>
      <li>Bet štai mano išdavėjo ranka yra kartu su manąja ant stalo.</li>
      <li>Žmogaus Sūnus, tiesa, eina, kaip Jam paskirta, bet vargas tam žmogui, kuris Jį išduoda!”</li>
      <li>Tada jie pradėjo klausinėti vienas kito, kas gi iš jų yra tas, kuris tai padarys.</li>
      <li>Tarp jų taip pat kilo ginčas, kuris iš jų turėtų būti laikomas didžiausiu.</li>
      <li>Bet Jėzus jiems pasakė: “Pagonių karaliai viešpatauja jiems ir tie, kurie juos valdo, vadinami geradariais.</li>
      <li>Jūs taip nedarykite. Kas didžiausias tarp jūsų, tebūnie tarsi mažiausias, o vadovaujantis tebūnie kaip tarnas.</li>
      <li>Katras yra didesnis­kuris sėdi už stalo ar kuris jam patarnauja? Argi ne tas, kuris sėdi? O Aš tarp jūsų esu kaip tas, kuris patarnauja.</li>
      <li>Jūs ištvėrėte su manimi mano išbandymuose,</li>
      <li>todėl Aš jums skiriu valdyti karalystę, kaip ir man yra skyręs Tėvas,</li>
      <li>kad mano karalystėje jūs valgytumėte ir gertumėte už mano stalo ir sėdėtumėte sostuose, teisdami dvylika Izraelio giminių”.</li>
      <li>Ir Viešpats tarė: “Simonai, Simonai! Štai šėtonas prašė persijoti jus tarsi kviečius.</li>
      <li>Bet Aš meldžiau už tave, kad tavo tikėjimas nepalūžtų, ir tu atsivertęs stiprink savo brolius!”</li>
      <li>Petras atsiliepė: “Viešpatie, aš pasiruošęs kartu su Tavimi eiti ir į kalėjimą, ir į mirtį!”</li>
      <li>Bet Jėzus atsakė: “Sakau tau, Petrai: dar šiandien, gaidžiui nepragydus, tu tris kartus išsiginsi, kad mane pažįsti”.</li>
      <li>Jis paklausė juos: “Ar jums ko nors trūko, kai buvau jus išsiuntęs be piniginės, be krepšio ir be sandalų?” Jie atsakė: “Nieko”.</li>
      <li>Tada Jis jiems tarė: “Dabar, kas turi piniginę, tepasiima ją, taip pat ir krepšį, o kas neturi kalavijo, teparduoda apsiaustą ir tenusiperka.</li>
      <li>Sakau jums, manyje privalo išsipildyti, kas parašyta: ‘Jis buvo priskaitytas prie piktadarių’; tai, kas man nustatyta, jau eina į pabaigą”.</li>
      <li>Jie tarė: “Viešpatie, štai čia du kalavijai!” Jis atsakė: “Gana!”</li>
      <li>Išėjęs iš ten, Jis, kaip buvo pratęs, pasuko į Alyvų kalną. Paskui Jį nuėjo ir mokiniai.</li>
      <li>Atėjus į vietą, Jis tarė jiems: “Melskitės, kad nepakliūtumėte į pagundymą!”</li>
      <li>Ir Jis atsitolino nuo jų maždaug per akmens metimą ir atsiklaupęs ėmė melstis:</li>
      <li>“Tėve, jei nori, atimk šitą taurę nuo manęs, tačiau tebūna ne mano, bet Tavo valia!”</li>
      <li>Jam pasirodė iš dangaus angelas ir Jį sustiprino.</li>
      <li>Vidinės kovos draskomas, Jis dar karščiau meldėsi. Jo prakaitas pasidarė tarsi tiršto kraujo lašai, varvantys žemėn.</li>
      <li>Atsikėlęs po maldos, Jis atėjo pas mokinius ir rado juos iš sielvarto užmigusius.</li>
      <li>Jis tarė jiems: “Kodėl miegate? Kelkitės ir melskitės, kad nepakliūtumėte į pagundymą!”</li>
      <li>Jam dar tebekalbant, štai pasirodė minia, o priekyje­vienas iš dvylikos, vadinamas Judu. Jis priėjo prie Jėzaus Jo pabučiuoti.</li>
      <li>Jėzus jam tarė: “Judai, pabučiavimu išduodi Žmogaus Sūnų?”</li>
      <li>Esantieji su Juo, matydami, kas bus, paklausė: “Viešpatie, gal mums kirsti kalaviju?”</li>
      <li>Vienas iš jų smogė vyriausiojo kunigo tarnui ir nukirto jam dešinę ausį.</li>
      <li>Bet Jėzus sudraudė: “Liaukitės! Užteks!” Ir palietęs tarno ausį, išgydė jį.</li>
      <li>Atėjusiems aukštiesiems kunigams, šventyklos apsaugos viršininkams ir vyresniesiems Jis pasakė: “Kaip prieš plėšiką išėjote prieš mane su kalavijais ir vėzdais.</li>
      <li>Kai buvau kasdien su jumis šventykloje, jūs nepakėlėte prieš mane rankos. Bet ši valanda jūsų, tamsos valdžia”.</li>
      <li>Suėmę Jėzų, jie nusivedė Jį ir atvedė į vyriausiojo kunigo namus. Petras sekė iš tolo.</li>
      <li>Susikūrę ugnį kiemo viduryje, jie susėdo. Petras atsisėdo kartu.</li>
      <li>Viena tarnaitė, pamačiusi jį sėdintį prieš šviesą, įsižiūrėjo ir tarė: “Ir šitas buvo kartu su Juo”.</li>
      <li>Bet jis išsigynė, sakydamas: “Moterie, nepažįstu Jo!”</li>
      <li>Truputį vėliau kažkas kitas, jį pamatęs, tarė: “Ir tu esi iš jų”. Petras atsakė: “Ne, žmogau, nesu!”</li>
      <li>Maždaug po valandos dar vienas ėmė tvirtinti, sakydamas: “Tikrai šitas buvo su Juo! Juk jis galilėjietis!”</li>
      <li>Petras atsakė: “Žmogau, aš nesuprantu, ką tu sakai”. Ir tuoj pat, dar jam kalbant, pragydo gaidys.</li>
      <li>Tada Viešpats atsigręžęs pažvelgė į Petrą. Ir Petras atsiminė Viešpaties žodį, kaip Jis buvo jam pasakęs: “Dar gaidžiui nepragydus, tu tris kartus manęs išsiginsi”.</li>
      <li>Petras išėjo laukan ir karčiai pravirko.</li>
      <li>Jėzų saugantys vyrai tyčiojosi iš Jo ir mušė.</li>
      <li>Uždengę akis, jie daužė Jam per veidą ir klausinėjo: “Pranašauk, kas Tave užgavo!”</li>
      <li>Ir visaip kitaip jam piktžodžiavo.</li>
      <li>Rytui išaušus, susirinko tautos vyresnieji, aukštieji kunigai ir Rašto žinovai. Jie atvedė Jėzų į savo sinedrioną ir sakė:</li>
      <li>“Jei Tu Kristus, tai prisipažink mums!” Jėzus atsiliepė: “Jeigu jums ir pasakysiu, vis tiek netikėsite,</li>
      <li>o jei paklausiu, man neatsakysite ir nepaleisite.</li>
      <li>Tačiau nuo šio meto Žmogaus Sūnus sėdės Dievo Galybės dešinėje”.</li>
      <li>Tuomet jie visi klausė: “Tai Tu esi Dievo Sūnus?” Jis atsakė: “Taip yra kaip sakote: Aš Esu!”</li>
      <li>Tada jie tarė: “Kam dar mums liudijimas?! Juk mes girdėjome iš Jo paties lūpų!”</li>
    </ol>
  </li>
  <li>
    <ol>
      <li>Visas jų būrys pakilo ir nusivedė Jėzų pas Pilotą.</li>
      <li>Ten jie ėmė Jį kaltinti, sakydami: “Mes nustatėme, kad šitas kiršina tautą ir draudžia mokėti ciesoriui mokesčius, tvirtindamas esąs Kristus ir karalius”.</li>
      <li>Pilotas Jį paklausė: “Ar Tu esi žydų karalius?” Jėzus atsakė: “Taip yra, kaip sakai”.</li>
      <li>Pilotas tarė aukštiesiems kunigams ir miniai: “Aš nerandu šitame žmoguje jokios kaltės”.</li>
      <li>Bet jie visi atkakliai tvirtino: “Jis kursto tautą, mokydamas visoje Judėjoje, pradedant nuo Galilėjos iki čia”.</li>
      <li>Pilotas, išgirdęs minint Galilėją, paklausė, ar tas žmogus galilėjietis.</li>
      <li>Sužinojęs, kad Jėzus iš Erodo valdų, nusiuntė Jį pas Erodą, kuris irgi buvo tomis dienomis Jeruzalėje.</li>
      <li>Erodas, išvydęs Jėzų, labai apsidžiaugė. Mat jis jau anksčiau troško Jį pamatyti, nes buvo daug apie Jį girdėjęs, ir tikėjosi išvysiąs Jį darant kokį nors stebuklą.</li>
      <li>Jis pateikė Jėzui daug klausimų, bet Jis jam neatsakinėjo.</li>
      <li>Tuo tarpu aukštieji kunigai ir Rašto žinovai apstoję be paliovos Jį kaltino.</li>
      <li>Tada Erodas su savo kariais Jėzų paniekino ir išjuokė. Po to aprengė Jį šviesiu drabužiu ir pasiuntė atgal Pilotui.</li>
      <li>Tą dieną Erodas ir Pilotas tapo draugais, o seniau jie pykosi.</li>
      <li>Pilotas, sušaukęs aukštuosius kunigus, vyresniuosius ir minią,</li>
      <li>pasakė jiems: “Jūs atvedėte man šitą žmogų, kaltindami Jį tautos kurstymu. Bet aš, Jį apklausęs jūsų akivaizdoje, neradau nė vienos Jam primetamos kaltės;</li>
      <li>taip pat ir Erodas, nes aš buvau nusiuntęs jus pas jį. Taigi Jis nėra padaręs nieko, kas būtų verta mirties bausmės.</li>
      <li>Aš tad Jį nuplakdinsiu ir paleisiu”.</li>
      <li>Mat per šventę Pilotas turėjo paleisti jiems vieną kalinį.</li>
      <li>Tada jie visi kartu ėmė šaukti: “Mirtis šitam! Paleisk mums Barabą!”</li>
      <li>Barabas buvo pasodintas į kalėjimą už kažkokį maištą mieste ir žmogžudystę.</li>
      <li>Norėdamas paleisti Jėzų, Pilotas vėl kreipėsi į juos,</li>
      <li>bet jie nesiliovė šaukę: “Nukryžiuok Jį! Nukryžiuok!”</li>
      <li>Jis trečią kartą prabilo į juos: “Ką bloga Jis padarė? Aš Jame nerandu nieko, už ką vertėtų bausti mirtimi. Taigi nuplakdinsiu Jį ir paleisiu”.</li>
      <li>Tačiau jie, garsiai šaukdami, nesiliovė reikalauti, kad Jis būtų nukryžiuotas, ir jų bei aukštųjų kunigų šauksmas paėmė viršų.</li>
      <li>Tuomet Pilotas nusprendė patenkinti jų reikalavimą.</li>
      <li>Jis paleido jiems įkalintąjį už maištą ir žmogžudystę, kaip jie prašė, o Jėzų atidavė jų valiai.</li>
      <li>Vesdami Jį, jie sulaikė Kirėnės gyventoją Simoną, grįžtantį iš laukų, ir uždėjo jam ant pečių kryžių, kad neštų jį paskui Jėzų.</li>
      <li>Jį lydėjo didelė minia ir daug moterų, kurios raudojo ir aimanavo dėl Jo.</li>
      <li>Atsigręžęs į jas, Jėzus tarė: “Jeruzalės dukros! Verkite ne dėl manęs, bet dėl savęs ir savo vaikų!</li>
      <li>Nes štai ateina dienos, kai sakys: ‘Palaimintos nevaisingosios! Palaimintos įsčios, kurios negimdė, ir krūtys, kurios nežindė!’</li>
      <li>Tada sakys kalnams: ‘Griūkite ant mūsų!’ ir kalvoms: ‘Pridenkite mus!’</li>
      <li>Jeigu šitaip daro žaliam medžiui, tai kas gi laukia sauso?”</li>
      <li>Kartu su Juo buvo vedami žudyti du nusikaltėliai.</li>
      <li>Atėję į vietą, kuri vadinasi “Kaukolė”, jie nukryžiavo Jį ir du piktadarius­vieną iš dešinės, antrą iš kairės.</li>
      <li>Jėzus tarė: “Tėve, atleisk jiems, nes jie nežino, ką daro”. O jie, mesdami burtą, pasidalijo Jo drabužius.</li>
      <li>Žmonės stovėjo ir žiūrėjo. Vyresnieji kartu su kitais šaipydamiesi kalbėjo: “Kitus išgelbėdavo­tegul pats išsigelbsti, jei Jis­ Kristus, Dievo išrinktasis!”</li>
      <li>Iš Jo tyčiojosi ir kareiviai, prieidami, paduodami Jam rūgštaus vyno</li>
      <li>ir sakydami: “Jei Tu žydų karalius­išgelbėk save!”</li>
      <li>Viršum Jo buvo užrašas graikų, lotynų ir hebrajų kalbomis: “Šitas yra žydų karalius”.</li>
      <li>Vienas iš nukryžiuotųjų nusikaltėlių piktžodžiavo Jam: “Jei Tu esi Kristus, išgelbėk save ir mus!”</li>
      <li>Antrasis sudraudė jį: “Ir Dievo tu nebijai, pats būdamas taip pat nuteistas!</li>
      <li>Mudu teisingai gavome, ko verti mūsų darbai, o šitas nieko blogo nepadarė”.</li>
      <li>Ir jis tarė Jėzui: “Viešpatie, prisimink mane, kai ateisi į savo karalystę”.</li>
      <li>Jėzus jam atsakė: “Iš tiesų sakau tau: šiandien su manimi būsi rojuje”.</li>
      <li>Buvo apie šeštą valandą, kai visoje šalyje pasidarė tamsu, ir taip buvo iki devintos valandos.</li>
      <li>Saulė užtemo, ir šventyklos uždanga perplyšo pusiau.</li>
      <li>Jėzus garsiu balsu sušuko: “Tėve, ‘į Tavo rankas pavedu savo dvasią’ ”. Ir tai pasakęs, atidavė dvasią.</li>
      <li>Šimtininkas, matydamas, kas įvyko, ėmė garbinti Dievą ir tarė: “Iš tiesų šitas žmogus buvo teisusis!”</li>
      <li>Ir visa minia, susirinkusi pažiūrėti reginio ir pamačiusi, kas įvyko, skirstėsi, mušdamasi į krūtinę.</li>
      <li>Visi Jėzaus pažįstami ir moterys, Jį atlydėjusios iš Galilėjos, stovėjo atokiau ir viską matė.</li>
      <li>Ir štai atėjo vienas vyras, vardu Juozapas, teismo tarybos narys, geras ir teisus žmogus,</li>
      <li>kilęs iš žydų miesto Arimatėjos. Jis nesutiko su tarybos sprendimu ir poelgiu. Jis irgi laukė Dievo karalystės.</li>
      <li>Taigi Juozapas nuėjo pas Pilotą ir paprašė Jėzaus kūno.</li>
      <li>Nuėmęs Jį nuo kryžiaus, įvyniojo į drobulę ir paguldė uoloje iškaltame kape, kuriame dar niekas nebuvo laidotas.</li>
      <li>Tai buvo Prisirengimo diena, jau beprasidedant sabatui.</li>
      <li>Moterys, kurios buvo atėjusios su Jėzumi iš Galilėjos, atsekė iš paskos, stebėjo kapą ir matė, kaip buvo paguldytas Jo kūnas.</li>
      <li>Sugrįžusios jos paruošė kvepalų ir tepalų, o per sabatą ilsėjosi, kaip reikalavo Įstatymas.</li>
    </ol>
  </li>
  <li>
    <ol>
      <li>Pirmąją savaitės dieną, vos brėkštant, jos atėjo prie kapo, nešdamos paruoštus tepalus.</li>
      <li>Jos rado akmenį nuritintą nuo kapo,</li>
      <li>o įėjusios vidun, neberado Viešpaties Jėzaus kūno.</li>
      <li>Moterys apstulbo ir nežinojo, ką daryti. Ir štai prie jų atsirado du vyrai spindinčiais drabužiais.</li>
      <li>Jos išsigando ir nuleido akis, o tie vyrai tarė: “Kam ieškote gyvojo tarp mirusiųjų?</li>
      <li>Nėra Jo čia, Jis prisikėlė! Atsiminkite, ką Jis jums sakė, būdamas dar Galilėjoje:</li>
      <li>‘Žmogaus Sūnus turi būti atiduotas į nusidėjėlių rankas ir nukryžiuotas, o trečią dieną prisikelti!’ ”</li>
      <li>Tuomet jos prisiminė Jėzaus žodžius</li>
      <li>ir, sugrįžusios nuo kapo, viską pranešė vienuolikai ir visiems kitiems.</li>
      <li>Tai buvo Marija Magdalietė, Joana, Jokūbo motina Marija ir kitos su jomis, kurios papasakojo tai apaštalams.</li>
      <li>Jų žodžiai jiems pasirodė esą tuščios šnekos, ir jie moterimis nepatikėjo.</li>
      <li>Vis dėlto Petras pakilęs nubėgo prie kapo ir pasilenkęs pamatė tiktai drobules. Jis grįžo atgal, labai stebėdamasis tuo, kas atsitiko.</li>
      <li>Ir štai du iš jų tą pačią dieną keliavo į kaimą už šešiasdešimties stadijų nuo Jeruzalės, vadinamą Emausu.</li>
      <li>Jie kalbėjosi apie visus tuos įvykius.</li>
      <li>Jiems taip besikalbant ir besvarstant, prisiartino pats Jėzus ir ėjo kartu.</li>
      <li>Jų akys buvo uždengtos, ir jie Jo neatpažino.</li>
      <li>O Jis paklausė jų: “Apie ką kalbatės, eidami nuliūdę?”</li>
      <li>Vienas iš jų, vardu Kleopas, atsakė Jam: “Nejaugi Tu esi vienintelis ateivis Jeruzalėje ir nežinai, kas joje šiomis dienomis atsitiko?”</li>
      <li>Jėzus paklausė: “O kas gi?” Jie tarė Jam: “Su Jėzumi iš Nazareto, kuris buvo pranašas, galingas darbais ir žodžiais Dievo ir visos tautos akyse.</li>
      <li>Aukštieji kunigai ir mūsų vadovai Jį pasmerkė mirti ir nukryžiavo.</li>
      <li>O mes vylėmės, kad Jis yra Tas, kuris atpirks Izraelį. Dabar po viso to jau trečia diena, kaip tai atsitiko.</li>
      <li>Be to, kai kurios mūsiškės moterys mus labai nustebino. Anksti rytą jos buvo nuėjusios pažiūrėti kapo</li>
      <li>ir nerado Jo kūno. Jos sugrįžo ir papasakojo regėjusios angelus, kurie sakę Jį esant gyvą.</li>
      <li>Kai kurie iš mūsiškių buvo nuėję prie kapo ir rado viską, kaip moterys sakė, bet Jo paties nematė”.</li>
      <li>Tada Jis jiems tarė: “O jūs, neišmanėliai! Kokios nerangios jūsų širdys tikėti tuo, ką yra skelbę pranašai!</li>
      <li>Argi ne taip turėjo Kristus kentėti ir įeiti į savo šlovę?”</li>
      <li>Ir, pradėjęs nuo Mozės, primindamas visus pranašus, Jis aiškino jiems, kas visuose Raštuose apie Jį pasakyta.</li>
      <li>Jie prisiartino prie kaimo, į kurį keliavo, ir Jis dėjosi einąs toliau.</li>
      <li>Bet jie sulaikė Jį, sakydami: “Pasilik su mumis! Vakaras arti, diena jau baigiasi”. Jis užsuko ir pasiliko su jais.</li>
      <li>Atsisėdęs su jais prie stalo, paėmė duoną, laimino, laužė ir davė jiems.</li>
      <li>Tada jų akys atsivėrė, ir jie pažino Jėzų, bet Jis pranyko jiems iš akių.</li>
      <li>O jie kalbėjo: “Argi mūsų širdys nedegė, kai Jis kelyje mums kalbėjo ir atvėrė Raštų prasmę?”</li>
      <li>Jie tuoj pat pakilo ir sugrįžo į Jeruzalę. Ten jie rado susirinkusius vienuolika ir kitus su jais,</li>
      <li>kurie tvirtino: “Viešpats tikrai prisikėlė ir pasirodė Simonui!”</li>
      <li>O jie papasakojo, kas jiems atsitiko kelyje ir kaip jie pažino Jėzų, kai Jis laužė duoną.</li>
      <li>Jiems apie tai bekalbant, Jis pats atsirado tarp jų ir tarė: “Ramybė jums!”</li>
      <li>Sutrikę ir išsigandę, jie tarėsi matą dvasią.</li>
      <li>O Jis paklausė: “Ko taip sutrikote? Kodėl jūsų širdyse kyla abejonės?</li>
      <li>Pasižiūrėkite į mano rankas ir kojas. Juk tai Aš pats! Palieskite mane ir įsitikinsite: dvasia juk neturi kūno nei kaulų, kaip matote mane turint”.</li>
      <li>Tai taręs, Jis parodė jiems rankas ir kojas.</li>
      <li>Jiems iš džiaugsmo vis dar netikint ir stebintis, Jėzus paklausė: “Ar turite čia ko nors valgyti?”</li>
      <li>Jie padavė Jam gabalą keptos žuvies ir korį medaus.</li>
      <li>Jis paėmė ir valgė jų akyse.</li>
      <li>Paskui Jėzus jiems tarė: “Ar ne tokie buvo mano žodžiai, kuriuos jums kalbėjau dar būdamas su jumis: turi išsipildyti visa, kas parašyta apie mane Mozės Įstatyme, Pranašuose ir Psalmėse”.</li>
      <li>Tada Jis atvėrė jiems protą, kad jie suprastų Raštus,</li>
      <li>ir pasakė: “Parašyta, kad Kristus kentės ir trečią dieną prisikels iš numirusių</li>
      <li>ir, pradedant nuo Jeruzalės, Jo vardu visoms tautoms bus skelbiama atgaila ir nuodėmių atleidimas.</li>
      <li>Jūs esate šių dalykų liudytojai.</li>
      <li>Ir štai Aš atsiųsiu jums savo Tėvo pažadą. Jūs pasilikite Jeruzalės mieste, kol būsite apgaubti jėga iš aukštybių”.</li>
      <li>Jėzus nusivedė juos iki Betanijos ir, iškėlęs rankas, palaimino juos.</li>
      <li>Laimindamas Jis atsiskyrė nuo jų ir buvo paimtas į dangų.</li>
      <li>Jie pagarbino Jį ir, didelio džiaugsmo kupini, sugrįžo į Jeruzalę.</li>
      <li>Jie nuolat buvo šventykloje ir šlovino bei laimino Dievą. Amen.</li>
    </ol>
  </li>
</ol>