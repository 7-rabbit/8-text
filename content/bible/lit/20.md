<ol>
  <li>
    <ol>
      <li>Saliamono, Dovydo sūnaus, Izraelio karaliaus, patarlės.</li>
      <li>Jos surašytos, kad pamokytų išminties, auklėtų ir padėtų suprasti išmintingus posakius,</li>
      <li>kad pamokytų išmintingai elgtis, pažinti teisumą, teisingumą ir bešališkumą;</li>
      <li>kad paprastiems suteiktų sumanumo, jaunuoliams­supratimo ir nuovokumo.</li>
      <li>Išmintingas klausydamas taps išmintingesnis, o protingas gaus išmintingų patarimų,</li>
      <li>kad suprastų patarles ir palyginimus, išminčių žodžius ir mįsles.</li>
      <li>Viešpaties baimė yra išminties pradžia, bet kvailiai niekina išmintį ir pamokymus.</li>
      <li>Mano sūnau, klausyk tėvo pamokymų ir neatmesk motinos nurodymų.</li>
      <li>Tai bus puošnus vainikas tavo galvai ir papuošalas tavo kaklui.</li>
      <li>Mano sūnau, jei tave vilios nusidėjėliai, nepritark jiems.</li>
      <li>Jei jie sako: “Eime su mumis tykoti kraujo ir ruošti pasalą nekaltam žmogui.</li>
      <li>Prarykime juos gyvus kaip pragaras, visiškai, kaip tuos, kurie eina į kapą.</li>
      <li>Mes rasime daug turto ir pripildysime grobiu savo namus.</li>
      <li>Su mumis mesi dalybų burtą, mūsų pinigai bus bendri”.</li>
      <li>Mano sūnau, neik su jais, sulaikyk savo koją nuo jų tako.</li>
      <li>Jų kojos bėga į pikta, jie skuba kraują pralieti.</li>
      <li>Veltui tiesiamas tinklas paukščiams matant.</li>
      <li>Jie tykoja savo pačių kraujo, pasalą ruošia savo gyvybei.</li>
      <li>Toks yra kelias kiekvieno, kuris godus turto, jis atima jo savininko gyvybę.</li>
      <li>Išmintis šaukia gatvėje, pakelia balsą aikštėje.</li>
      <li>Ji šaukia svarbiausiose susibūrimo vietose ir miesto vartuose skelbia savo žodžius:</li>
      <li>“Neišmanėliai, ar ilgai dar mylėsite neišmanymą? Niekintojai, ar ilgai džiaugsitės savo patyčiomis? Kvailiai, ar ilgai nekęsite pažinimo?</li>
      <li>Klausykitės mano įspėjimų! Aš išliesiu jums savo dvasios, paskelbsiu savo žodžius.</li>
      <li>Kadangi aš šaukiau, o jūs nepaklausėte, ištiesiau jums ranką, bet niekas nekreipė dėmesio,</li>
      <li>jūs paniekinote mano patarimus ir nepaisėte mano įspėjimų,</li>
      <li>tai ir aš juoksiuos, kai jūs žlugsite, tyčiosiuos, kai jus apims baimė,</li>
      <li>kai siaubas užklups kaip audra ir pražūtis kaip viesulas, kai ateis sielvartas ir vargas.</li>
      <li>Tada jie šauksis manęs, bet aš neatsiliepsiu; jie ieškos manęs, bet neras.</li>
      <li>Nes jie nekentė pažinimo ir nepasirinko Viešpaties baimės.</li>
      <li>Jie nepriėmė mano patarimų ir paniekino mano barimą.</li>
      <li>Todėl jie valgys savo kelių vaisių, pasisotins savo sumanymais.</li>
      <li>Neišmanėlių užsispyrimas užmuš juos, kvailius pražudys jų neapdairumas.</li>
      <li>Kas manęs klauso, gyvens saugiai, bus ramus ir nebijos pikto”.</li>
    </ol>
  </li>
  <li>
    <ol>
      <li>Mano sūnau, jei priimsi mano žodžius ir paslėpsi širdyje mano įsakymus,</li>
      <li>jei tavo ausis atidžiai klausysis išminties ir širdis sieks supratimo,</li>
      <li>jei šauksiesi pažinimo ir pakelsi balsą, prašydamas supratimo,</li>
      <li>jei sieksi jo lyg sidabro ir ieškosi lyg paslėptų lobių,</li>
      <li>tada tu suprasi Viešpaties baimę ir rasi Dievo pažinimą.</li>
      <li>Nes Viešpats teikia išmintį, iš Jo burnos ateina pažinimas ir supratimas.</li>
      <li>Jis laiko sveiką išmintį teisiesiems, Jis yra skydas doru keliu einantiems.</li>
      <li>Jis saugo teisingumo takus ir sergi šventųjų kelius.</li>
      <li>Tada tu suprasi teisumą, teisingumą ir bešališkumą bei kiekvieną gerą taką,</li>
      <li>kai išmintis įeis į tavo širdį ir pažinimas bus malonus tavo sielai.</li>
      <li>Dėmesingumas sergės tave ir supratimas saugos tave,</li>
      <li>kad išgelbėtų nuo pikto kelio, nuo melą kalbančių žmonių,</li>
      <li>kurie palieka doros kelią, kad vaikščiotų tamsos keliais,</li>
      <li>kurie džiaugiasi, darydami pikta, ir gėrisi nedorėlių iškrypimu,</li>
      <li>kurių keliai kreivi ir kurie klaidžioja savo takais;</li>
      <li>kad išgelbėtų tave nuo svetimos moters, meilikaujančios savo žodžiais,</li>
      <li>kuri palieka savo jaunystės vadovą ir užmiršta savo Dievo sandorą.</li>
      <li>Jos namai veda į mirtį, jos takai­pas mirusiuosius.</li>
      <li>Visi, kurie įeina pas ją, nebegrįžta ir neberanda gyvenimo tako.</li>
      <li>Kad tu vaikščiotum geru keliu ir laikytumeisi teisiųjų tako.</li>
      <li>Nes teisieji gyvens krašte ir nekaltieji pasiliks jame.</li>
      <li>Bet nedorėliai bus pašalinti iš krašto, nusikaltėliai išrauti iš jo.</li>
    </ol>
  </li>
  <li>
    <ol>
      <li>Mano sūnau, neužmiršk mano įstatymo, tavo širdis tesaugo mano įsakymus.</li>
      <li>Jie prailgins tavo dienas, pridės tau gyvenimo metų ir ramybės.</li>
      <li>Gailestingumas ir tiesa tenepalieka tavęs; užsirišk tai ant savo kaklo, įrašyk į savo širdies plokštę.</li>
      <li>Taip atrasi palankumą bei gerą įvertinimą Dievo ir žmonių akyse.</li>
      <li>Pasitikėk Viešpačiu visa širdimi ir nesiremk savo supratimu.</li>
      <li>Visuose savo keliuose pripažink Jį, tai Jis nukreips tavo takus.</li>
      <li>Nebūk išmintingas savo akyse, bijok Viešpaties ir venk pikto;</li>
      <li>tai bus sveikata tavo kūnui ir atgaiva kaulams.</li>
      <li>Pagerbk Viešpatį savo turtu ir pirmaisiais viso derliaus vaisiais,</li>
      <li>tai tavo aruodai bus kupini, spaustuvai perpildyti naujo vyno.</li>
      <li>Mano sūnau, nepaniekink Viešpaties bausmės ir nenusimink Jo baramas,</li>
      <li>nes ką Viešpats myli, tą pabara, kaip tėvas auklėdamas sūnų, kuriuo gėrisi.</li>
      <li>Palaimintas žmogus, kuris randa išmintį ir įgauna supratimo,</li>
      <li>nes ją įsigyti yra naudingiau, negu įsigyti sidabro, ir pelno iš jos yra daugiau negu iš geriausio aukso.</li>
      <li>Ji brangesnė už deimantus, su ja nesulyginama visa, ko galėtum trokšti.</li>
      <li>Dešinėje jos rankoje ilgas amžius, o kairėje turtai ir garbė.</li>
      <li>Jos keliai­malonės keliai, visi jos takai­ramybė.</li>
      <li>Ji yra gyvybės medis visiems, kurie ją pagauna, laimingi, kas ją išlaiko.</li>
      <li>Viešpats išmintimi sukūrė žemę, savo protu įtvirtino dangus.</li>
      <li>Jo žinojimu buvo atvertos gelmės ir debesys laša rasa.</li>
      <li>Mano sūnau, neišleisk jų iš akių, saugok sveiką nuovoką ir įžvalgumą.</li>
      <li>Tai bus gyvybė tavo sielai ir papuošalas kaklui;</li>
      <li>tada eisi saugus savo keliu, ir tavo koja nesuklups.</li>
      <li>Atsigulęs nebijosi, ir tavo miegas bus saldus.</li>
      <li>Tavęs neišgąsdins staigus sąmyšis ir nedorėlių siautėjimas, kai jis ateis.</li>
      <li>Viešpats bus tavo pasitikėjimas, Jis apsaugos tavo koją, kad neįkliūtum.</li>
      <li>Neatsakyk geradarystės tam, kuriam dera ją padaryti, kai tavo ranka tai pajėgia.</li>
      <li>Nesakyk savo artimui: “Eik ir sugrįžk, rytoj aš tau duosiu”, kai turi su savimi.</li>
      <li>Neplanuok pikta prieš savo artimą, kuris gyvena pasitikėdamas arti tavęs.</li>
      <li>Nesibark be reikalo su žmogumi, kuris tau nieko blogo nepadarė.</li>
      <li>Nepavydėk smurtininkui ir nesirink nė vieno iš jo kelių.</li>
      <li>Viešpats bjaurisi ydingu žmogumi, bet Jis artimas teisiajam.</li>
      <li>Viešpaties prakeikimas nedorėlio namams, o teisiojo buveinę Jis laimina.</li>
      <li>Jis išjuokia pašaipūnus, o nuolankiesiems teikia malonę.</li>
      <li>Išmintingieji paveldės šlovę, kvailio pasididžiavimas pasibaigs gėda.</li>
    </ol>
  </li>
  <li>
    <ol>
      <li>Vaikai, klausykite tėvo pamokymo. Būkite atidūs, kad įgytumėte supratimo.</li>
      <li>Aš duodu jums gerą mokymą, neapleiskite mano įstatymo.</li>
      <li>Aš buvau tėvo sūnus, mylimas ir vienintelis savo motinos akyse.</li>
      <li>Jis mokė mane ir sakė: “Išlaikyk širdyje mano žodžius, laikykis mano įsakymų ir būsi gyvas.</li>
      <li>Įsigyk išminties, įsigyk supratimo. Neužmiršk mano burnos žodžių ir nenukrypk nuo jų.</li>
      <li>Neapleisk išminties, ir ji globos tave; mylėk ją, ir ji saugos tave.</li>
      <li>Svarbiausia yra išmintis; įsigyk išmintį ir už visą savo turtą įsigyk supratimą.</li>
      <li>Vertink ją, ir ji išaukštins tave. Apglėbk ją, ir ji suteiks tau garbę.</li>
      <li>Ji vainikuos tavo galvą malone, duos tau šlovės karūną.</li>
      <li>Klausyk, mano sūnau, ir priimk mano žodžius, kad ilgai gyventum.</li>
      <li>Aš nurodau tau išminties kelią, vedu tiesiais takais.</li>
      <li>Kai jais eisi, tavo žingsniai nebus varžomi ir bėgdamas nesuklupsi.</li>
      <li>Tvirtai laikykis pamokymo ir neapleisk jo; saugok jį, nes tai yra tavo gyvybė.</li>
      <li>Neik nedorėlių taku ir nevaikščiok piktųjų keliu.</li>
      <li>Venk jo ir nevaikščiok juo, pasitrauk nuo jo ir praeik pro šalį.</li>
      <li>Jie neužmiega, nepadarę pikto ir miegas iš jų atimamas, kol kam nors nepakenkia.</li>
      <li>Jie valgo nedorybės duoną ir geria smurto vyną.</li>
      <li>Teisiųjų takas yra kaip skaisti šviesa, kuri šviečia vis ryškiau iki tobulos dienos.</li>
      <li>Nedorėlių kelias yra kaip tamsa, jie nežino, kur jie suklups.</li>
      <li>Mano sūnau, atkreipk dėmesį į mano žodžius, palenk ausį mano pamokymams.</li>
      <li>Teneatsitraukia jie nuo tavo akių, saugok juos širdies gilumoje.</li>
      <li>Jie yra gyvybė tiems, kurie juos randa, ir sveikata visam jų kūnui.</li>
      <li>Saugok su visu stropumu savo širdį, nes iš jos teka gyvenimo versmė.</li>
      <li>Atstumk nuo savęs nedorą burną, ir iškrypusios lūpos tebūna toli nuo tavęs.</li>
      <li>Tegul tavo akys žiūri tiesiai ir akių vokai tebūna nukreipti tiesiai prieš tave.</li>
      <li>Apgalvok taką savo kojai, ir tegu tavo keliai būna įtvirtinti.</li>
      <li>Nepasuk nei dešinėn, nei kairėn. Patrauk savo koją nuo pikto”.</li>
    </ol>
  </li>
  <li>
    <ol>
      <li>Mano sūnau, būk dėmesingas mano išminčiai ir palenk ausį mano supratimui,</li>
      <li>kad būtum nuovokus ir tavo lūpos išlaikytų pažinimą.</li>
      <li>Kaip varvantis medus svetimos moters lūpos ir jos burna švelnesnė už aliejų.</li>
      <li>Bet galiausiai ji tampa karti kaip metėlė ir aštri kaip dviašmenis kalavijas.</li>
      <li>Jos kojos žengia į mirtį, jos žingsniai veda į pragarą.</li>
      <li>Kad tu nemąstytum apie jos gyvenimo taką, žinok­jos keliai nepastovūs ir tu negali jų suprasti.</li>
      <li>Dabar, mano vaikai, klausykite manęs ir neatsitraukite nuo mano burnos žodžių.</li>
      <li>Atitolink nuo jos savo kelią ir nesiartink prie jos namų durų,</li>
      <li>kad neatiduotum savo garbės kitiems ir savo metų negailestingajam;</li>
      <li>kad svetimi nesisotintų tavo gėrybėmis ir tavo darbas nebūtų svetimojo namuose,</li>
      <li>ir galiausiai neturėtum vaitoti, išsekinęs kūną bei jėgas,</li>
      <li>ir sakyti: “Kodėl nekenčiau pamokymų ir mano širdis paniekino pabarimą,</li>
      <li>neklausiau savo mokytojų balso ir nepalenkiau savo ausies prie tų, kurie mane mokė?</li>
      <li>Aš kone patekau į visokias nelaimes bendruomenės ir susirinkimo vidury”.</li>
      <li>Gerk vandenį iš savo šulinio, tekantį vandenį iš savo versmės.</li>
      <li>Ar tavo vandens šaltiniai išsilies po gatves, o vandens srovės aikštėse?</li>
      <li>Tebūna jie tik tau, nedalink jų svetimiems.</li>
      <li>Tebūna tavo šaltinis palaimintas ir džiaukis su savo jaunystės žmona.</li>
      <li>Ji kaip miela stirna, kaip grakšti elnė. Tegul jos krūtys tenkina tave visą laiką, nuolat mėgaukis jos meile.</li>
      <li>Mano sūnau, kam tau mėgautis svetima moterimi ir apsikabinti su svetimąja?</li>
      <li>Viešpats stebi visus žmogaus kelius ir apsvarsto visus jo takus.</li>
      <li>Nedorėlį sugauna jo paties nedorybės ir supančioja jo nuodėmių pančiai.</li>
      <li>Jis miršta nepasimokęs, per savo didelį kvailumą nuklysta.</li>
    </ol>
  </li>
  <li>
    <ol>
      <li>Mano sūnau, jei laidavai už savo artimą ar padavei ranką už svetimąjį,</li>
      <li>tu įsipainiojai savo burnos žodžiais ir esi sugautas savo kalbomis.</li>
      <li>Daryk štai ką, mano sūnau, ir gelbėk save, nes esi patekęs į savo artimo rankas: eik, nusižemink ir maldauk savo artimą.</li>
      <li>Neduok miegoti savo akims ir neleisk užsimerkti akių vokams.</li>
      <li>Gelbėkis kaip elnė iš medžiotojo, kaip paukštis iš paukštgaudžio rankų.</li>
      <li>Tinginy, eik pas skruzdę, apsvarstyk jos kelius ir būk išmintingas.</li>
      <li>Ji neturi vadovo, prižiūrėtojo ar valdovo,</li>
      <li>bet paruošia sau maisto vasarą ir pjūties metu renka atsargas.</li>
      <li>Ar ilgai miegosi, tinginy? Kada atsikelsi iš savo miego?</li>
      <li>Truputį pamiegosi, truputį pasnausi, truputį pagulėsi sudėjęs rankas,</li>
      <li>ir ateis skurdas kaip pakeleivis ir nepriteklius kaip ginkluotas plėšikas.</li>
      <li>Nenaudėlis žmogus, piktadarys, vaikštinėja su klastinga burna,</li>
      <li>mirksi akimis, trypia kojomis, rodo pirštu.</li>
      <li>Klasta jo širdyje, jis nuolat planuoja pikta ir sėja vaidus.</li>
      <li>Todėl staiga ateis jo žlugimas, ūmai bus jis sudaužytas, nesulaukęs pagalbos.</li>
      <li>Viešpats nekenčia šešių dalykų, septyni yra pasibjaurėjimas Jo akyse:</li>
      <li>išdidus žvilgsnis, meluojantis liežuvis, rankos, praliejančios nekaltą kraują,</li>
      <li>širdis, planuojanti nedorybę, kojos, greitos bėgti į pikta,</li>
      <li>neteisingas liudytojas, kalbantis melą ir žmogus, sėjantis nesantaiką tarp brolių.</li>
      <li>Mano sūnau, laikykis savo tėvo įsakymų ir nepaniekink motinos įstatymo.</li>
      <li>Visam laikui užrišk juos ant savo širdies, apsivyniok aplink kaklą.</li>
      <li>Tau einant, jie lydės tave, tau atsigulus, jie saugos tave, tau pabudus, jie kalbės su tavimi.</li>
      <li>Įsakymas yra žiburys, įstatymas­šviesa, o pamokantis pabarimas­gyvenimo kelias.</li>
      <li>Jie saugos tave nuo nedoros moters, nuo svetimos moters meilikaujančios kalbos.</li>
      <li>Negeisk jos grožio savo širdyje, tenesuvilioja tavęs jos blakstienos.</li>
      <li>Dėl paleistuvės vyras lieka tik su duonos kąsniu, neištikimoji medžioja jo brangią gyvybę.</li>
      <li>Ar gali žmogus paimti ugnį į savo antį ir nesudeginti drabužių?</li>
      <li>Ar gali kas, vaikščiodamas ant žarijų, nenusideginti kojų?</li>
      <li>Taip ir tas, kas įeina pas artimo žmoną; kas paliečia ją, neliks nekaltas.</li>
      <li>Vagis ne taip niekinamas, jei jis vagia būdamas alkanas ir norėdamas pasisotinti.</li>
      <li>Tačiau pagautas jis atlygins septyneriopai ir atiduos visą savo namų turtą.</li>
      <li>Svetimoteriaujančiam trūksta proto, jis pats save pražudo.</li>
      <li>Žaizdų ir nešlovės jis susilauks, jo gėda nebus išdildyta;</li>
      <li>nes pavydas sužadins vyro įniršį, jis nepasigailės keršto dieną.</li>
      <li>Jis nepriims jokios išpirkos ir nenusiramins, nors duotum jam daugybę dovanų.</li>
    </ol>
  </li>
  <li>
    <ol>
      <li>Mano sūnau, saugok mano žodžius ir neužmiršk mano įsakymų.</li>
      <li>Saugok mano įsakymus ir būsi gyvas, sergėk mano įstatymą kaip savo akies vyzdį.</li>
      <li>Užsirišk juos ant savo pirštų ir įsirašyk savo širdies plokštėje.</li>
      <li>Išmintį vadink savo seserimi, o supratimą­artimiausiu savo draugu,</li>
      <li>kad jie apsaugotų tave nuo svetimos moters, meilikaujančios savo žodžiais.</li>
      <li>Kartą, žiūrėdamas pro savo namų lango groteles,</li>
      <li>mačiau tarp jaunų, nepatyrusių žmonių neprotingą jaunuolį.</li>
      <li>Jis ėjo gatve pro jos kampą ir pasuko į jos namus.</li>
      <li>Vakaro prieblandoje, juodą ir tamsią naktį,</li>
      <li>jį pasitiko moteris su paleistuvės apdaru ir klastinga širdimi.</li>
      <li>Begėdė ir nerimstanti, negalinti išsėdėti savo namuose;</li>
      <li>tai gatvėje, tai aikštėje, tai ant kampo ji tykojo aukos.</li>
      <li>Pasigavusį jį, bučiavo ir akiplėšiškai kalbėjo:</li>
      <li>“Aš turiu padėkos auką ir šiandien įvykdžiau savo įžadus.</li>
      <li>Todėl išėjau tavęs pasitikti, ieškojau tavo veido ir štai suradau tave.</li>
      <li>Aš apklojau savo lovą margais egiptietiškais lininiais užtiesalais,</li>
      <li>iškvėpinau mira, alaviju ir cinamonu.</li>
      <li>Eikš, sotinsimės meile iki ryto, mėgausimės glamonėmis;</li>
      <li>nes vyro nėra namuose, jis išvyko į tolimą kelionę.</li>
      <li>Jis pasiėmė maišelį pinigų ir grįš pilnaties dieną”.</li>
      <li>Daugybe švelnių žodžių ji prisiviliojo jį, meilikaujančia kalba suvedžiojo.</li>
      <li>Jis seka ją kaip jautis, vedamas pjauti, kaip kvailys, einantis į supančiojimo vietą,</li>
      <li>kol strėlė pervers jo kepenis; kaip paukštis, kuris lekia į spąstus ir nesupranta, kad praras savo gyvybę.</li>
      <li>Mano vaikai, klausykite manęs, būkite dėmesingi mano žodžiams.</li>
      <li>Tegul tavo širdis nepalinksta į jos kelius, nenuklysk jos takais.</li>
      <li>Nes ji parbloškė daug sužeistųjų, daug stipriųjų jinai nužudė.</li>
      <li>Jos namai yra kelias į pragarą, vedantis į mirties buveinę.</li>
    </ol>
  </li>
  <li>
    <ol>
      <li>Argi išmintis nešaukia ir supratimas nekelia savo balso?</li>
      <li>Aukštumose, prie kelių ir prie takų ji stovi.</li>
      <li>Prie miesto vartų, prie įėjimo į miestą, prie durų šaukia:</li>
      <li>“Žmonės, į jus aš kreipiuosi, jums šaukiu, žmonių sūnūs.</li>
      <li>Jūs neišmanėliai, mokykitės išminties; jūs kvailiai, įgykite supratingą širdį.</li>
      <li>Klausykite, nes aš kalbėsiu apie didingus dalykus, mano lūpos skelbs teisumą.</li>
      <li>Mano burna kalbės tiesą, ir nedorybė yra pasibjaurėjimas mano lūpoms.</li>
      <li>Visi mano žodžiai yra teisingi, juose nėra klastos ir iškraipymo.</li>
      <li>Jie yra aiškūs išmanantiems ir teisingi suprantantiems.</li>
      <li>Priimkite mano pamokymą, o ne sidabrą; pažinimą, o ne gryną auksą.</li>
      <li>Išmintis yra brangesnė už deimantus, su ja nesulyginama visa, ko galima trokšti.</li>
      <li>Aš, išmintis, gyvenu su protingumu, atrandu pažinimą bei nuovokumą.</li>
      <li>Viešpaties baimė­nekęsti pikto. Išdidumo, puikybės, piktų kelių ir klastingos burnos aš neapkenčiu.</li>
      <li>Manyje patarimas ir sveikas protas, aš turiu supratimą ir jėgą.</li>
      <li>Manimi karaliai karaliauja ir kunigaikščiai leidžia įstatymus.</li>
      <li>Manimi kunigaikščiai, kilmingieji ir teisėjai valdo kraštą.</li>
      <li>Aš myliu tuos, kurie mane myli. Kas anksti manęs ieško, suras mane.</li>
      <li>Aš turiu turtus ir garbę, išliekančius turtus ir teisumą.</li>
      <li>Mano vaisius yra brangesnis už gryną auksą, ir pelno iš manęs daugiau negu iš rinktinio sidabro.</li>
      <li>Aš vedu teisumo keliu, viduriu teisingumo tako,</li>
      <li>kad mane mylintiems duočiau paveldėti turtus ir pripildyčiau jų sandėlius.</li>
      <li>Viešpats turėjo mane savo kelio pradžioje, prieš visus savo darbus.</li>
      <li>Nuo amžių aš įtvirtinta, nuo pradžios, prieš pasaulio sutvėrimą.</li>
      <li>Aš buvau pagimdyta, kai dar netryško vandens šaltiniai, nebuvo gelmių.</li>
      <li>Pirma kalnų ir kalvų iškilimo aš buvau pagimdyta,</li>
      <li>kai Jis dar nebuvo padaręs žemės, jos laukų ir pirmųjų žemės dulkių.</li>
      <li>Kai Jis paruošė dangus, aš ten buvau. Kai Jis nubrėžė ribą virš gelmių,</li>
      <li>įtvirtino debesis viršuje ir sustiprino gelmių šaltinius,</li>
      <li>davė jūrai nurodymą, kad vandenys neperžengtų Jo įsakymo, ir dėjo žemės pamatus,</li>
      <li>aš buvau šalia Jo kaip įgudęs menininkas, gėrėjausi kas dieną ir džiūgavau Jo akivaizdoje.</li>
      <li>Džiaugiausi Jo apgyvendintame pasaulyje ir grožėjausi žmonių vaikais.</li>
      <li>Dabar, vaikai, klausykite manęs. Palaiminti, kurie eina mano keliais.</li>
      <li>Klausykite pamokymų ir būkite išmintingi, neatmeskite jų.</li>
      <li>Palaimintas žmogus, kuris klauso manęs, kasdien budi prie mano vartų ir laukia prie mano durų.</li>
      <li>Kas randa mane, randa gyvenimą ir įgis Viešpaties palankumą.</li>
      <li>Kas nusideda prieš mane, tas kenkia pats sau. Kas manęs nekenčia, myli mirtį”.</li>
    </ol>
  </li>
  <li>
    <ol>
      <li>Išmintis pasistatė namus, išsikirto septynias kolonas.</li>
      <li>Ji papjovė gyvulius, sumaišė vyną ir, padengusi stalą,</li>
      <li>pasiuntė tarnaites šaukti miesto aukščiausiose vietose:</li>
      <li>“Neišmanėliai, ateikite!” Kam trūksta supratimo, ji sako:</li>
      <li>“Ateikite, valgykite mano duonos ir gerkite vyno, kurį sumaišiau.</li>
      <li>Atsisakykite kvailystės ir gyvenkite; eikite supratimo keliu”.</li>
      <li>Kas bara niekintoją, susilauks gėdos; sudraudęs nedorėlį, užsitrauksi dėmę.</li>
      <li>Nebark niekintojo, kad jis neimtų tavęs neapkęsti; sudrausk išmintingą, ir jis mylės tave.</li>
      <li>Patark išmintingam, ir jis taps dar išmintingesnis; pamokyk teisųjį, ir jo pažinimas išaugs.</li>
      <li>Viešpaties baimė­išminties pradžia, o Šventojo pažinimas­supratimas.</li>
      <li>Per mane padaugės tavo dienų, bus pridėta gyvenimo metų.</li>
      <li>Jei esi išmintingas, esi išmintingas pats sau; jei niekintojas, pats ir nukentėsi.</li>
      <li>Kvaila moteris yra triukšmadarė, neišmananti ir nieko nežino.</li>
      <li>Ji sėdi kėdėje prie savo namų, aukštose miesto vietose,</li>
      <li>ir kviečia visus, kurie eina savo keliais:</li>
      <li>“Neišmanėliai, ateikite!” Kam trūksta supratimo, ji sako:</li>
      <li>“Vogtas vanduo yra saldesnis, o duona, valgoma slaptoje, skanesnė”.</li>
      <li>Jie nežino, kad ten mirusieji, ir jos svečiai pragaro gelmėse.</li>
    </ol>
  </li>
  <li>
    <ol>
      <li>Saliamono patarlės. Išmintingas sūnus­džiaugsmas tėvui, kvailas sūnus­skausmas motinai.</li>
      <li>Nedorybės turtai nepadeda, bet teisumas išgelbsti nuo mirties.</li>
      <li>Viešpats neleidžia badauti teisiajam, bet nedorėlių užgaidų Jis nepatenkina.</li>
      <li>Tingi ranka daro beturtį, o stropiojo ranka praturtina.</li>
      <li>Išmintingas sūnus renka vasaros metu, bet sūnus, kuris miega pjūties metu, užtraukia gėdą.</li>
      <li>Teisusis laiminamas, bet nedorėlio burną dengia smurtas.</li>
      <li>Teisiųjų atminimas yra palaimintas, o nedorėlių vardas supus.</li>
      <li>Išmintingas širdimi priims įstatymus, o tauškiantis kvailystes suklups.</li>
      <li>Dorasis eina saugiais keliais, o kas iškraipo savo kelius, taps žinomas.</li>
      <li>Kas mirkčioja akimis, sukelia nemalonumų, o tauškiantis kvailystes suklups.</li>
      <li>Teisiojo burna yra gyvenimo šulinys, bet nedorėlio burną dengia smurtas.</li>
      <li>Neapykanta sukelia vaidus, o meilė padengia visas nuodėmes.</li>
      <li>Išmintis randama supratingojo lūpose, o neišmanėlio nugarai skirta rykštė.</li>
      <li>Išmintingi kaupia žinojimą, o kvailio burna arti pražūties.</li>
      <li>Turtuolio turtas yra jo tvirtovė, beturčių skurdas­jų pražūtis.</li>
      <li>Teisiojo triūsas veda į gyvenimą, nedorėlio pasisekimas­į nuodėmę.</li>
      <li>Kas priima pamokymus, eina gyvenimo keliu, o kas atmeta perspėjimus, klaidžioja.</li>
      <li>Klastingos lūpos slepia neapykantą, kas platina šmeižtą, tas kvailys.</li>
      <li>Žodžių gausumas nebūna be nuodėmės, kas tyli, tas išmintingas.</li>
      <li>Teisiojo liežuvis yra rinktinis sidabras, o nedorėlio širdis nieko neverta.</li>
      <li>Teisiojo lūpos pamaitina daugelį, kvailiai miršta dėl išminties stokos.</li>
      <li>Viešpaties palaiminimas daro turtingą ir sielvarto neatneša.</li>
      <li>Kvailiui daryti pikta­malonumas, o protingas žmogus turi išmintį.</li>
      <li>Nedorėlis gaus, ko jis bijosi, teisusis gaus, ko trokšta.</li>
      <li>Praeina audra, ir nebelieka nedorėlio, bet teisiojo pamatas amžinas.</li>
      <li>Kaip actas dantims ir dūmai akims, taip tinginys tiems, kurie jį siunčia.</li>
      <li>Viešpaties baimė pailgina gyvenimą, nedorėlio amžius bus sutrumpintas.</li>
      <li>Teisiojo viltis teikia džiaugsmą, o nedorėlio lūkestis pražus.</li>
      <li>Viešpaties kelias­stiprybė doriesiems ir pražūtis piktadariams.</li>
      <li>Teisieji nesvyruos per amžius, bet nedorėliai negyvens žemėje.</li>
      <li>Teisiojo burna kalba išmintį, o ydingas liežuvis bus atkirstas.</li>
      <li>Teisieji kalba, kas naudinga, nedorėlio burna­kas ydinga.</li>
    </ol>
  </li>
  <li>
    <ol>
      <li>Viešpats nekenčia neteisingų svarstyklių, bet teisingos svarstyklės Jam patinka.</li>
      <li>Kur ateina išdidumas, ten ateina ir gėda, o kur nuolankumas­ ten išmintis.</li>
      <li>Dorųjų nekaltumas veda juos, o nusikaltėlių klastingumas juos sunaikins.</li>
      <li>Turtai nepadeda rūstybės dieną, teisumas išgelbsti nuo mirties.</li>
      <li>Nekaltojo teisumas nukreips jo kelią, nedorėlis žus dėl savo nedorybių.</li>
      <li>Dorųjų teisumas išlaisvins juos, o nusikaltėlius sugaus jų pačių užgaidos.</li>
      <li>Kai nedoras žmogus miršta, jo lūkesčiai pranyksta, ir bedievio viltis pražus.</li>
      <li>Teisusis išlaisvinamas iš vargų, o nedorėlis atsiduria vietoje jo.</li>
      <li>Veidmainis savo burna pražudo artimą, bet sumanumu teisusis išlaisvinamas.</li>
      <li>Teisiųjų pasisekimu miestas džiaugiasi, o nedorėliams žuvus linksmai šūkaujama.</li>
      <li>Teisiųjų laiminamas miestas kyla, nedorėlių burna jį sunaikina.</li>
      <li>Kam trūksta išminties, tas niekina savo artimą, bet supratingas žmogus tyli.</li>
      <li>Liežuvautojas atidengia paslaptis, o ištikimasis slepia, kas jam patikėta.</li>
      <li>Be patarimo tauta pražūna, daug patarėjų suteikia saugumą.</li>
      <li>Kas laiduoja už svetimąjį, nukentės; kas vengia laiduoti, saugus.</li>
      <li>Maloni moteris įsigyja garbės, stiprieji krauna turtus.</li>
      <li>Gailestingas žmogus daro gera savo sielai, žiaurus žmogus kenkia savo kūnui.</li>
      <li>Nedorėlio darbas apgaulingas, kas sėja teisumą, tikrai gaus atlyginimą.</li>
      <li>Teisumas veda į gyvenimą, o kas siekia pikto, siekia to savo pražūčiai.</li>
      <li>Viešpats nekenčia veidmainių, bet dorieji Jam patinka.</li>
      <li>Nors ir susijungtų, nedorėliai neišvengs bausmės, bet teisiojo palikuonys bus išgelbėti.</li>
      <li>Kaip aukso žiedas kiaulės snukyje yra graži moteris, neturinti supratimo.</li>
      <li>Teisiųjų troškimai geri, o nedorėlių viltis yra rūstybė.</li>
      <li>Vieni dosniai dalina ir turtėja, kiti pasilaiko daugiau negu reikia, bet dar labiau nuskursta.</li>
      <li>Dosni siela bus pasotinta, kas girdo, pats bus pagirdytas.</li>
      <li>Kas neparduoda javų, tą keikia tauta; kas parduoda juos, laiminamas.</li>
      <li>Kas stropiai ieško gera, sulauks palankumo; kas siekia pikto, pats to susilauks.</li>
      <li>Kas pasitiki savo turtais, kris, o teisusis žaliuos kaip lapas.</li>
      <li>Kas kelia nesantaiką savo namuose, paveldės vėjus; kvailys tarnaus išmintingam.</li>
      <li>Teisiojo vaisius yra gyvybės medis, ir kas laimi sielas, tas išmintingas.</li>
      <li>Jei teisusis gaus atlyginimą žemėje, tai tuo labiau nedorėlis ir nusidėjėlis.</li>
    </ol>
  </li>
  <li>
    <ol>
      <li>Kas mėgsta pamokymą, mėgsta išmintį; kas nepriima patarimo, tas bukaprotis.</li>
      <li>Geras žmogus susilaukia Viešpaties palankumo, bet kuriantį nedorus planus Jis pasmerks.</li>
      <li>Žmogus neįsitvirtins nedorybe, o teisiųjų šaknis nebus pajudinta.</li>
      <li>Gera moteris yra vainikas jos vyrui, o ta, kuri užtraukia gėdą,­lyg puvinys kauluose.</li>
      <li>Teisiojo mintys teisingos, nedorėlio patarimas­apgaulė.</li>
      <li>Nedorėlių žodžiai: “Tykokime pralieti kraują”, bet teisiųjų burna išgelbės juos.</li>
      <li>Nedorėliai parbloškiami ir jų nebėra, o teisiųjų namai stovės.</li>
      <li>Žmogus vertinamas pagal išmintį, o ydingas širdyje bus paniekintas.</li>
      <li>Kas niekinamas ir turi tarną, geresnis už tą, kuris didžiuojasi ir neturi duonos.</li>
      <li>Teisusis rūpinasi savo gyvuliais, bet nedorėlio pasigailėjimas žiaurus.</li>
      <li>Kas dirba savo žemę, turi pakankamai duonos, o kas seka tuštybe, tam trūksta proto.</li>
      <li>Nedorėlis trokšta sugauti į piktadarystės tinklą, bet teisiųjų šaknis tvirta.</li>
      <li>Nedorėlis įkliūna į savo lūpų nusikaltimus, bet teisusis išeis iš priespaudos.</li>
      <li>Žmogus pasitenkins savo burnos vaisiumi, ir jam bus atlyginta pagal jo rankų darbą.</li>
      <li>Kvailiui jo kelias atrodo teisingas, bet išmintingas žmogus klauso patarimo.</li>
      <li>Kvailas tuojau parodo savo pyktį, bet nuovokus pridengia gėdą.</li>
      <li>Kas kalba tiesą, tas padeda teisingumui, o neteisingas liudytojas apgaudinėja.</li>
      <li>Yra tokių, kurių žodžiai lyg kardo dūriai, bet išmintingojo liežuvis gydo.</li>
      <li>Tiesą kalbančios lūpos pasilieka per amžius, meluojantis liežuvis­tik akimirką.</li>
      <li>Apgaulė­planuojančių pikta širdyje, bet taikos patarėjai turi džiaugsmą.</li>
      <li>Nieko pikto neatsitiks teisiajam, bet nedorėlį lydės nelaimės.</li>
      <li>Melagių nekenčia Viešpats, bet Jis mėgsta tuos, kurie elgiasi sąžiningai.</li>
      <li>Nuovokus žmogus slepia pažinimą, o kvailio širdis skelbia kvailystes.</li>
      <li>Darbštus valdys, o tinginys bus verčiamas dirbti.</li>
      <li>Liūdesys žmogaus širdyje slegia jį, o geras žodis pralinksmina.</li>
      <li>Teisusis pranoksta savo artimą, o nedorėlių kelias juos paklaidina.</li>
      <li>Tinginys nekepa medžioklės laimikio, bet darbštumas yra brangus žmogaus turtas.</li>
      <li>Teisumo kelyje­gyvenimas, jo takuose nėra mirties.</li>
    </ol>
  </li>
  <li>
    <ol>
      <li>Išmintingas sūnus klauso tėvo pamokymų, o pašaipūnas neklauso barimo.</li>
      <li>Iš savo burnos vaisiaus žmogus valgys gėrybių, neištikimųjų siela­smurtą.</li>
      <li>Kas saugo burną, saugo gyvybę; kas plačiai atveria lūpas, susilauks pražūties.</li>
      <li>Tinginio siela geidžia, bet nieko neturi; darbščiojo siela pasisotins.</li>
      <li>Teisusis nekenčia melo, bet nedorėlis yra atstumiantis ir susilaukia gėdos.</li>
      <li>Teisumas saugo nekaltojo kelią, o nuodėmė pražudo nedorėlį.</li>
      <li>Kai kas dedasi turtingas, bet nieko neturi, kitas dedasi vargšas, bet turi daug turtų.</li>
      <li>Turtuolis gali išsipirkti savo turtu, bet vargšui niekas negrasina.</li>
      <li>Teisiųjų šviesa šviečia, o nedorėlių žibintas užges.</li>
      <li>Išdidumas sukelia ginčus, išmintingieji klauso patarimo.</li>
      <li>Lengvai įgytas turtas greitai sunyksta, kas kaupia dirbdamas­ praturtėja.</li>
      <li>Ilgai neišsipildanti viltis kankina širdį; patenkintas troškimas­ gyvybės medis.</li>
      <li>Kas niekina žodį, pats save naikina, o kas bijo įsakymų, tam bus atlyginta.</li>
      <li>Išmintingojo pamokymas yra gyvybės šaltinis, gelbstintis iš mirties pinklių.</li>
      <li>Sveikas protas laimi palankumą, o neištikimųjų kelias sunkus.</li>
      <li>Kiekvienas sumanus žmogus viską daro apgalvojęs, o kvailys viešai parodo savo kvailumą.</li>
      <li>Nedoras pasiuntinys pakliūna į bėdą, o ištikimas neša išgelbėjimą.</li>
      <li>Skurdas ir gėda tam, kuris nepriima pamokymo; kas priima įspėjimą, susilaukia pagarbos.</li>
      <li>Patenkintas troškimas malonus sielai; kvailiui sunku šalintis nuo pikto.</li>
      <li>Kas vaikšto su išmintingais, taps išmintingas, o kvailių bendrininkas pražus.</li>
      <li>Nusidėjėlius persekioja nelaimės, o teisiesiems atlyginama gėrybėmis.</li>
      <li>Geras žmogus palieka paveldėjimą vaikų vaikams, o nusidėjėlio turtas kaupiamas teisiajam.</li>
      <li>Daug maisto būtų apleistoje vargšų žemėje, bet dėl teisingumo stokos žmonės pražūsta.</li>
      <li>Kas gailisi rykštės, nekenčia savo sūnaus, bet kas jį myli, laiku jį baudžia.</li>
      <li>Teisusis valgo ir pasitenkina, bet nedorėlio pilvas nepasisotina.</li>
    </ol>
  </li>
  <li>
    <ol>
      <li>Išmintinga moteris stato namus, o kvaila griauna juos savo rankomis.</li>
      <li>Kas vaikšto tiesiu keliu, bijo Viešpaties, o kas mėgsta klaidžioti, niekina Jį.</li>
      <li>Kvailio burnoje­išdidumo lazda, išmintingųjų lūpos juos apsaugo.</li>
      <li>Kur nėra jaučių, ėdžios tuščios, bet gausus derlius gaunamas jaučių jėga.</li>
      <li>Teisingas liudytojas nemeluoja, klastingas kalba melą.</li>
      <li>Pašaipūnas ieško išminties ir neranda, bet supratingas lengvai įgyja pažinimą.</li>
      <li>Pasitrauk nuo kvailio, kai pamatai, kad jo lūpose nėra pažinimo.</li>
      <li>Išmintingas žmogus žino, ko siekia, o kvailys suklaidinamas savo kvailysčių.</li>
      <li>Kvailys tyčiojasi iš nuodėmės, o teisusis atranda palankumą.</li>
      <li>Širdis žino savo skausmą ir svetimasis nesidalina jos džiaugsmu.</li>
      <li>Nedorėlio namai bus nugriauti, o teisiojo palapinė klestės.</li>
      <li>Kartais kelias, kuris žmogui atrodo teisingas, nuveda į mirtį.</li>
      <li>Ir juokiantis širdis gali liūdėti, o džiaugsmas baigtis sielvartu.</li>
      <li>Nuklydęs širdimi pasisotins savo keliais, o geras žmogus­savo.</li>
      <li>Neišmanėlis tiki kiekvienu žodžiu, bet išmintingas apsvarsto kiekvieną žingsnį.</li>
      <li>Išmintingas žmogus bijo ir vengia pikto, o kvailys karščiuojasi ir pasitiki savimi.</li>
      <li>Ūmus žmogus pasielgia kvailai, planuojantis pikta žmogus nekenčiamas.</li>
      <li>Neišmanėlis paveldės kvailystę, o supratingąjį vainikuos išmintis.</li>
      <li>Piktieji nusilenks geriesiems ir nedorėliai prie teisiųjų durų.</li>
      <li>Beturčio nemėgsta net jo kaimynas, o turtingas turi daug draugų.</li>
      <li>Kas niekina savo artimą, nusikalsta; kas pasigaili vargšo, tas palaimintas.</li>
      <li>Klysta, kas daro pikta; kas siekia gero, sulauks pasigailėjimo ir tiesos.</li>
      <li>Kiekvienas darbas yra pelningas, o tušti plepalai veda į skurdą.</li>
      <li>Išmintingą vainikuoja turtas, o kvailio kvailystė ir lieka kvailyste.</li>
      <li>Teisingas liudytojas išgelbsti sielas, apgaulingas kalba melą.</li>
      <li>Viešpaties baimėje tvirtas pasitikėjimas, ir Jo vaikai turės kur prisiglausti.</li>
      <li>Viešpaties baimė­gyvenimo šaltinis, apsaugantis nuo mirties pinklių.</li>
      <li>Gausi tauta­garbė karaliui, o be žmonių žlunga kunigaikštis.</li>
      <li>Kas lėtas pykti, yra išmintingas, o nesusivaldantis parodo kvailumą.</li>
      <li>Sveika širdis­kūno gyvybė, o pavydas pūdo kaulus.</li>
      <li>Kas skriaudžia vargšą, paniekina jo Kūrėją; kas gerbia Jį, pasigaili beturčio.</li>
      <li>Nedorėlis bus atmestas dėl savo piktų darbų, o teisusis ir mirdamas turi viltį.</li>
      <li>Supratingojo širdyje ilsisi išmintis, o tai, kas yra tarp kvailių, tampa žinoma.</li>
      <li>Teisumas iškelia tautą, o nuodėmė yra negarbė tautoms.</li>
      <li>Išmintingas tarnas įgyja karaliaus palankumą; kas užtraukia gėdą, susilauks jo rūstybės.</li>
    </ol>
  </li>
  <li>
    <ol>
      <li>Švelnus atsakymas nuramina pyktį, aštrūs žodžiai sukelia rūstybę.</li>
      <li>Išmintingojo liežuvis tinkamai naudoja pažinimą, o iš kvailio burnos liejasi kvailystės.</li>
      <li>Viešpaties akys mato visur, jos stebi blogus ir gerus.</li>
      <li>Maloni kalba­gyvybės medis, šiurkšti šneka prislegia dvasią.</li>
      <li>Kvailys paniekina savo tėvo pamokymus, o kas klauso perspėjimų, yra supratingas.</li>
      <li>Turtų netrūksta teisiojo namuose, o nedorėlio pelnas­tik rūpesčiai.</li>
      <li>Išmintingųjų lūpos skelbia pažinimą, o kvailio širdis to nedaro.</li>
      <li>Nedorėlio auka­pasibjaurėjimas Viešpačiui, bet teisiųjų maldos Jam patinka.</li>
      <li>Nedorėlio kelias­pasibjaurėjimas Viešpačiui, bet Jis myli tuos, kurie siekia teisumo.</li>
      <li>Didelė bausmė tam, kuris pameta kelią; kas nekenčia įspėjimo, miršta.</li>
      <li>Pragaras ir prapultis Viešpaties akivaizdoje, tuo labiau žmonių širdys.</li>
      <li>Niekintojas nemėgsta to, kuris jį įspėja, ir neina pas išminčius.</li>
      <li>Linksma širdis atsispindi veide, širdies skausmas slegia dvasią.</li>
      <li>Protingas ieško pažinimo, neišmanėlis maitinasi kvailystėmis.</li>
      <li>Prislėgtasis nemato šviesių dienų, kas turi linksmą širdį, tam visuomet šventė.</li>
      <li>Geriau mažai su Viešpaties baime negu dideli turtai su rūpesčiu.</li>
      <li>Geriau daržovių pietūs, kur yra meilė, negu nupenėtas veršis ten, kur neapykanta.</li>
      <li>Piktas žmogus sukelia vaidus, o lėtas pykti juos nuramina.</li>
      <li>Tinginio kelias pilnas erškėčių, o teisiojo kelias­platus.</li>
      <li>Išmintingas sūnus yra džiaugsmas tėvui, kvailys paniekina savo motiną.</li>
      <li>Neprotingas džiaugiasi kvailybe; protingasis eina tiesiu keliu.</li>
      <li>Be patarimų sumanymai nueina niekais, bet kur daug patarėjų, jie įtvirtinami.</li>
      <li>Žmogus džiaugiasi savo burnos atsakymu, ir laiku pasakytas žodis, koks jis mielas!</li>
      <li>Išmintingo žmogaus gyvenimo kelias kyla į viršų, ir jis išvengia pragaro.</li>
      <li>Viešpats sugriaus išdidžiųjų namus, bet įtvirtins našlės nuosavybę.</li>
      <li>Nedorėlio mintys­pasibjaurėjimas Viešpačiui, bet nekaltųjų žodžius Jis mėgsta.</li>
      <li>Kas godus pelno, vargina savo namus; kas nepriima kyšių, bus gyvas.</li>
      <li>Teisiojo širdis apsvarsto, kaip atsakyti, o nedorėlio burna beria piktus žodžius.</li>
      <li>Viešpats toli nuo nedorėlių, bet teisiųjų maldas Jis išklauso.</li>
      <li>Akių šviesa pradžiugina širdį; gera žinia­sveikata kaulams.</li>
      <li>Kas klausosi gyvenimo pabarimų, liks tarp išmintingųjų.</li>
      <li>Kas nekreipia dėmesio į patarimus, kenkia pats sau; kas paklauso įspėjimų, įsigyja daugiau supratimo.</li>
      <li>Viešpaties baimė moko išminties, prieš pagerbimą eina nuolankumas.</li>
    </ol>
  </li>
  <li>
    <ol>
      <li>Žmogus paruošia savo širdį, bet nuo Viešpaties priklauso jo burnos atsakymas.</li>
      <li>Visi žmogaus keliai atrodo geri jo paties akyse, bet Viešpats pasveria dvasią.</li>
      <li>Pavesk savo darbus Viešpačiui, ir tavo sumanymai pasiseks.</li>
      <li>Viešpats viską sukūrė dėl savęs, net ir nedorėlį nelaimės dienai.</li>
      <li>Viešpats bjaurisi visais, kurie išdidūs širdyje; nors ir susijungtų, jie neišvengs bausmės.</li>
      <li>Gailestingumu ir tiesa apvaloma nuo kaltės, Viešpaties baimė padeda išvengti pikto.</li>
      <li>Kai žmogaus keliai patinka Viešpačiui, Jis padaro, kad ir jo priešai gyventų taikoje su juo.</li>
      <li>Geriau mažai su teisumu negu didelis pelnas nesąžiningai.</li>
      <li>Žmogaus širdis planuoja savo kelią, bet Viešpats nukreipia jo žingsnius.</li>
      <li>Dieviškas sprendimas karaliaus lūpose, ir jo burna nenusikalsta teisme.</li>
      <li>Teisingi svarsčiai ir svarstyklės yra Viešpaties, visi svarsčiai maišelyje yra Jo darbas.</li>
      <li>Karalius bjaurisi nedorybėmis, nes jo sostas įtvirtintas teisingumu.</li>
      <li>Karaliams patinka teisios lūpos, ir jie mėgsta tuos, kurie kalba tiesą.</li>
      <li>Karaliaus pyktis yra mirties pasiuntinys, bet išmintingas žmogus gali jį nuraminti.</li>
      <li>Karaliaus veido šviesoje gyvenimas, jo palankumas kaip vėlyvasis lietus.</li>
      <li>Išmintis daug vertingesnė už auksą, supratimas­už sidabrą.</li>
      <li>Teisiojo kelias­šalintis nuo pikto; kas laikosi kelio, išsaugo gyvybę.</li>
      <li>Išdidumas eina sunaikinimo priekyje, puikybė­prieš žlugimą.</li>
      <li>Geriau būti nuolankios dvasios su romiaisiais, negu dalintis grobį su išdidžiaisiais.</li>
      <li>Kas išmintingai tvarko reikalus, susilauks sėkmės; palaimintas, kuris pasitiki Viešpačiu.</li>
      <li>Išmintingas širdyje bus vadinamas sumaniu, ir švelniais žodžiais lengviau įtikinti.</li>
      <li>Supratimas yra gyvybės šaltinis tam, kas jį turi; kvailių pamokymas­kvailystė.</li>
      <li>Išmintingojo širdis moko jo burną ir prideda išmanymo jo lūpoms.</li>
      <li>Malonūs žodžiai yra kaip medus­saldūs sielai ir sveiki kūnui.</li>
      <li>Kartais kelias, kuris žmogui atrodo teisingas, nuveda į mirtį.</li>
      <li>Kas dirba, dirba dėl savęs, nes jo burna verčia jį.</li>
      <li>Bedievis žmogus iškasa blogį, ir jo lūpose tarsi deganti ugnis.</li>
      <li>Ydingas žmogus sukelia vaidus, ir plepys išskiria draugus.</li>
      <li>Smurtininkas vilioja savo artimą ir veda jį blogu keliu.</li>
      <li>Jis užsimerkia, planuodamas niekšybę, prikandęs lūpas, vykdo savo piktus sumanymus.</li>
      <li>Žili plaukai­šlovės vainikas, jei įgytas teisumo kelyje.</li>
      <li>Lėtas pykti yra geresnis už galiūną, susivaldantis­už tą, kuris užima miestą.</li>
      <li>Burtas metamas į skverną, bet jo išsidėstymas priklauso nuo Viešpaties.</li>
    </ol>
  </li>
  <li>
    <ol>
      <li>Geriau sausas kąsnis su ramybe negu namai, pilni aukų mėsos, su vaidais.</li>
      <li>Išmintingas tarnas valdys gėdą darantį sūnų ir gaus paveldėti dalį kaip vienas iš sūnų.</li>
      <li>Kaip sidabras ir auksas ištiriamas ugnyje, taip Viešpats tiria žmogaus širdį.</li>
      <li>Nedorėlis klauso klastingų lūpų, o melagis­pikto liežuvio.</li>
      <li>Kas pajuokia vargšą, paniekina jo Kūrėją, o kas džiaugiasi nelaimės metu, neišvengs bausmės.</li>
      <li>Vaikų vaikai yra senelių vainikas, o vaikų garbė­jų tėvai.</li>
      <li>Kvailiui netinka kalbėti apie didžius dalykus, tuo labiau kunigaikščiui netinka meluoti.</li>
      <li>Dovana lyg brangakmenis davėjo akyse; kur jis eina su ja, visur laimi.</li>
      <li>Kas pridengia nusikaltimą, ieško meilės; kas kaltę nuolat primena, suardo draugystę.</li>
      <li>Įspėjimas daugiau padeda išmintingam negu šimtas kirčių kvailam.</li>
      <li>Blogas žmogus ieško priekabių, todėl žiaurus pasiuntinys bus pasiųstas prieš jį.</li>
      <li>Geriau sutikti mešką, kuriai atimti jos vaikai, negu kvailį jo kvailystėje.</li>
      <li>Kas už gera atlygina piktu, pikta neatsitrauks nuo jo namų.</li>
      <li>Kivirčo pradžia kaip užtvankos plyšys, todėl liaukis ginčytis, kol nevėlu.</li>
      <li>Kas išteisina nedorėlį ir kas pasmerkia teisųjį, abu yra pasibjaurėjimas Viešpačiui.</li>
      <li>Kam kvailiui mokėti pinigus už išmintį, kai jis jos visai netrokšta?</li>
      <li>Draugas visuomet myli ir brolis pasirodo nelaimėje.</li>
      <li>Kam trūksta proto, tas sukerta rankas ir laiduoja už savo draugą.</li>
      <li>Kas mėgsta ginčus, myli nuodėmę, kas stato aukštus vartus, ieško pražūties.</li>
      <li>Kas turi klastingą širdį, nieko gero nepasieks; kieno liežuvis iškreiptas, turės bėdų.</li>
      <li>Kvailas sūnus­ne džiaugsmas, bet rūpestis tėvui.</li>
      <li>Linksma širdis gydo kaip vaistai; prislėgta dvasia džiovina kaulus.</li>
      <li>Nedorėlis ima kyšius, kad iškreiptų teisingumą.</li>
      <li>Supratingas žmogus siekia išminties, kvailio akys žemės pakraščiuose.</li>
      <li>Kvailas sūnus­apmaudas tėvui ir skausmas motinai.</li>
      <li>Bausti teisųjį yra negerai, kaip ir mušti kunigaikščius už teisingumą.</li>
      <li>Kas turi supratimą, susilaiko kalboje, protingas žmogus turi romią dvasią.</li>
      <li>Net kvailys, jei jis tyli, laikomas išmintingu, ir kas sučiaupia lūpas, laikomas protingu.</li>
    </ol>
  </li>
  <li>
    <ol>
      <li>Dėl savo užgaidų žmogus atsiskiria nuo kitų ir prieštarauja tam, kas teisinga.</li>
      <li>Kvailiui nerūpi išmintis, o tik parodyti, kas yra jo širdyje.</li>
      <li>Kai ateina nedorėlis, ateina ir panieka, o su nešlove ateina gėda.</li>
      <li>Žmogaus žodžiai yra gilus vanduo, išminties šaltinis­tekanti srovė.</li>
      <li>Negerai būti šališku nedorėliui ir teisme nuskriausti teisųjį.</li>
      <li>Kvailio lūpos sukelia vaidus, ir jis savo burna prašosi mušamas.</li>
      <li>Kvailio burna jį pražudo; jo lūpos­pinklės jo sielai.</li>
      <li>Apkalbos yra lyg skanėstas, kuris pasiekia žmogaus vidurius.</li>
      <li>Kas tingi dirbti, yra naikintojo brolis.</li>
      <li>Viešpaties vardas­tvirtas bokštas, teisieji bėga į jį ir yra saugūs.</li>
      <li>Turtuolio lobis yra jo įtvirtintas miestas, ir jo nuosavybė yra kaip aukšta siena jam.</li>
      <li>Prieš sunaikinimą žmogaus širdis pasididžiuoja, prieš pagerbimą eina nuolankumas.</li>
      <li>Kas atsako, iki galo neišklausęs, tas kvailas ir begėdis.</li>
      <li>Žmogaus dvasia palaiko jį negalioje, bet kas pakels sužeistą dvasią?</li>
      <li>Supratingojo širdis įgyja pažinimo ir išmintingojo ausis pažinimo ieško.</li>
      <li>Dovanos plačiai atidaro žmogui duris pas didžiūnus.</li>
      <li>Pirmasis, kalbąs teisme, atrodo teisus, kol ateina jo kaimynas ir išklausinėja jį.</li>
      <li>Metant burtus pašalinami nesutarimai ir padaromas sprendimas tarp galingųjų.</li>
      <li>Įžeistas brolis yra kaip įtvirtintas miestas; ginčai atskiria lyg pilių užkaiščiai.</li>
      <li>Žmogus pripildys pilvą savo burnos vaisiais, pasisotins savo lūpų derliumi.</li>
      <li>Mirtis ir gyvenimas yra liežuvio galioje; kas jį mėgsta, valgys jo vaisių.</li>
      <li>Kas randa gerą žmoną, randa laimės ir Viešpaties palankumą.</li>
      <li>Beturtis kalba maldaudamas, o turtingas atsako šiurkščiai.</li>
      <li>Kas nori turėti draugų, turi pats būti draugiškas; būna draugų, artimesnių už brolį.</li>
    </ol>
  </li>
  <li>
    <ol>
      <li>Geriau beturtis, vaikštantis savo nekaltume, negu tas, kuris turi klastingą liežuvį ir yra kvailas.</li>
      <li>Negerai sielai be pažinimo, ir kas skuba, tas nusideda.</li>
      <li>Žmogaus kvailumas iškreipia jo kelius, bet jo širdis kaltina Viešpatį.</li>
      <li>Turtas pritraukia daug draugų, o nuo beturčio nusisuka ir jo artimas.</li>
      <li>Neteisingas liudytojas neliks nenubaustas; kas meluoja, neišsisuks.</li>
      <li>Daugelis pataikauja kunigaikščiams, ir visi yra draugai su tuo, kas duoda dovanų.</li>
      <li>Beturčio broliai nekenčia jo, tuo labiau jį palieka jo draugai. Kaip jis beprašytų, jie šalinasi nuo jo.</li>
      <li>Kas įgyja išminties, myli savo sielą; kas laikosi supratimo, tam seksis.</li>
      <li>Neteisingas liudytojas neliks nenubaustas; kas meluoja, pražus.</li>
      <li>Kvailiui netinka prabanga nei vergui valdyti kunigaikščius.</li>
      <li>Įžvalgus žmogus nesikarščiuoja ir jam yra garbė nekreipti dėmesio į neteisybę.</li>
      <li>Karaliaus rūstybė yra kaip liūto riaumojimas, o jo palankumas­ kaip rasa augalams.</li>
      <li>Kvailas sūnus­nelaimė tėvui, o vaidinga žmona­nesiliaująs lašėjimas.</li>
      <li>Namai ir turtai paveldimi iš tėvų, o išmintinga žmona­nuo Viešpaties.</li>
      <li>Tinginys įpranta ilgai miegoti, ir dykinėjanti siela kęs alkį.</li>
      <li>Kas laikosi įsakymų, palaiko savo sielą; kas paniekina Jo kelius, mirs.</li>
      <li>Kas pasigaili vargšo, skolina Viešpačiui; Jis atlygins jam už jo darbus.</li>
      <li>Bausk sūnų, kol yra vilties, ir nepaliauk dėl jo šauksmo.</li>
      <li>Kas greitas pykti, susilauks bausmės; jei tu jį išgelbėsi, turėsi tai daryti iš naujo.</li>
      <li>Klausykis patarimo ir priimk pamokymą, kad ateityje būtum išmintingesnis.</li>
      <li>Daug sumanymų žmogaus širdyje, bet tik Viešpaties valia įvyksta.</li>
      <li>Iš žmogaus norima gerumo. Beturtis yra vertesnis už melagį.</li>
      <li>Viešpaties baimė teikia gyvenimą; kas ją turi, tas yra patenkintas, nelaimė jo nepalies.</li>
      <li>Tinginys įkiša savo ranką į dubenį, bet nebenori pakelti jos prie burnos.</li>
      <li>Jei nubausi niekintoją, neišmanėlis taps atsargesnis; jei pabarsi išmintingą, jis supras pamokymą.</li>
      <li>Kas blogai elgiasi su tėvu ir išvaro motiną, tas užsitrauks gėdą ir panieką.</li>
      <li>Mano sūnau, neklausyk pamokymų, kurie atitraukia nuo pažinimo žodžių.</li>
      <li>Bedievis liudytojas tyčiojasi iš teismo; nedorėlių burna ryja neteisybę.</li>
      <li>Teismai laukia niekintojų ir rykštės paruoštos kvailių nugaroms.</li>
    </ol>
  </li>
  <li>
    <ol>
      <li>Vynas­pasityčiotojas, o stiprus gėrimas­pašėlęs; kas jais apsigauna, nėra išmintingas.</li>
      <li>Karaliaus rūstybė yra kaip liūto riaumojimas; kas jį erzina, nusideda prieš savo gyvybę.</li>
      <li>Garbė žmogui vengti ginčų, bet kiekvienas kvailys įsivelia į juos.</li>
      <li>Tinginys nearia dėl šalčio, todėl derliaus metu elgetaus ir nieko neturės.</li>
      <li>Patarimas žmogaus širdyje yra kaip gilus vanduo, sumanus žmogus jį semia.</li>
      <li>Daugelis žmonių skelbia savo gerumą, bet kas suras ištikimą žmogų?</li>
      <li>Teisus žmogus vaikšto savo nekaltume, ir jo vaikai bus palaiminti.</li>
      <li>Karalius, sėdėdamas teismo soste, savo akimis išsklaido visą blogį.</li>
      <li>Kas gali sakyti: “Apvaliau savo širdį, esu be nuodėmės”?</li>
      <li>Skirtingi svarsčiai ir skirtingi saikai yra pasibjaurėjimas Viešpaties akyse.</li>
      <li>Jau vaiką galima pažinti iš jo poelgių, ar jo darbai bus tyri ir teisingi.</li>
      <li>Viešpats sutvėrė girdinčią ausį ir matančią akį.</li>
      <li>Kas mėgsta miegoti, tampa beturtis; atsimerk ir turėsi pakankamai maisto.</li>
      <li>Pirkėjas sako: “Niekam tikę, niekam tikę!”, o nuėjęs savo keliu giriasi.</li>
      <li>Yra aukso ir daugybė perlų, bet pažinimo lūpos yra didelė brangenybė.</li>
      <li>Paimk apdarą iš to, kuris laidavo už svetimą, ir turėk užstatą iš suvedžiotojo.</li>
      <li>Skani žmogui duona, apgaule įgyta, bet paskui jo burna yra pilna žvyro.</li>
      <li>Sumanymai įtvirtinami patarimais, ir kariauti nepradėk neapsvarstęs.</li>
      <li>Kas vaikšto plepėdamas, atidengia paslaptis, todėl nesusidėk su pataikūnais.</li>
      <li>Kas keikia tėvą ir motiną, to žiburys užges visiškoje tamsoje.</li>
      <li>Paveldėjimas, gautas paskubomis, galiausiai nebus palaimintas.</li>
      <li>Nesakyk: “Atlyginsiu už pikta”. Lauk Viešpaties, ir Jis padės tau.</li>
      <li>Skirtingi svarsčiai yra pasibjaurėjimas Viešpačiui ir neteisingos svarstyklės nėra gerai.</li>
      <li>Viešpats veda žmogų, kaip tad gali žmogus suprasti savo kelią?</li>
      <li>Spąstai žmogui­padaryti įžadą, o po to galvoti.</li>
      <li>Išmintingas karalius išblaško nedorėlius ir juos smarkiai baudžia.</li>
      <li>Žmogaus dvasia yra Viešpaties žiburys, tiriantis širdies gelmes.</li>
      <li>Gailestingumas ir tiesa apsaugo karalių, ir jo sostas palaikomas gailestingumu.</li>
      <li>Jaunuolių garbė­jėga, o senuosius puošia žili plaukai.</li>
      <li>Kirčių žymės pašalina pikta ir randai išvalo žmogaus širdį.</li>
    </ol>
  </li>
  <li>
    <ol>
      <li>Karaliaus širdis Viešpaties rankoje kaip vandens srovės; Jis ją pasuka, kur nori.</li>
      <li>Visi žmogaus keliai atrodo teisingi jo paties akyse, bet Viešpats pasveria širdį.</li>
      <li>Tiesa ir teisingumas Viešpačiui mieliau negu auka.</li>
      <li>Išdidus žvilgsnis ir pasipūtusi širdis, kurie išskiria nedorėlį, yra nuodėmė.</li>
      <li>Stropiojo sumanymai veda į apstybę, o skuboti­į nuostolį.</li>
      <li>Melu įsigyti turtą yra tuščios svajonės tų, kurie ieško mirties.</li>
      <li>Nedorėlių smurtas sunaikins juos pačius, nes jie nedaro to, kas teisinga.</li>
      <li>Nusikaltėlio kelias yra vingiuotas, nekaltojo darbai teisūs.</li>
      <li>Geriau yra gyventi palėpės kampe negu su vaidinga moterimi dideliuose namuose.</li>
      <li>Nedorėlio siela trokšta pikto, jis nesigaili artimo.</li>
      <li>Kai nubaudžiamas niekintojas, neišmanėlis tampa išmintingas. Kai išmintingas pamokomas, jis įgyja supratimo.</li>
      <li>Teisusis stebi nedorėlių namus ir mato, kaip nedorėlis parbloškiamas už savo nedorybes.</li>
      <li>Kas neklauso vargšo šauksmo, pats šauks, bet nebus išgirstas.</li>
      <li>Slapta dovana nuramina pyktį, o dovana į antį­stiprią rūstybę.</li>
      <li>Teisingumas džiugina teisiuosius, o piktadarius išgąsdina.</li>
      <li>Nuklydę nuo tiesos kelio atsidurs mirusiųjų susirinkime.</li>
      <li>Kas mėgsta linksmybes, bus vargšas, kas myli vyną ir aliejų, nepraturtės.</li>
      <li>Nedorėlis bus išpirka už teisųjį, nusikaltėlis­už nekaltąjį.</li>
      <li>Geriau yra vienam gyventi dykumoje negu su pikta moterimi, mėgstančia barnius.</li>
      <li>Išmintingo žmogaus namuose yra brangių daiktų ir aliejaus, kvailys iššvaisto juos.</li>
      <li>Kas seka teisumą ir gailestingumą, suranda gyvenimą, teisumą ir garbę.</li>
      <li>Išmintingasis užima stipriųjų miestą ir sugriauna tvirtovę, kuria jie pasitikėjo.</li>
      <li>Kas saugo burną ir liežuvį, saugo savo sielą nuo nemalonumų.</li>
      <li>Išdidus ir pasipūtęs vadinamas niekintoju, jis elgiasi akiplėšiškai ir įžūliai.</li>
      <li>Tinginio troškimas nužudo jį, nes jis nenori dirbti.</li>
      <li>Jis godžiai geidžia visą dieną, o teisusis duoda negailėdamas.</li>
      <li>Nedorėlio auka Viešpats bjaurisi, tuo labiau, jei ji aukojama klastinga širdimi.</li>
      <li>Neteisingas liudytojas žus, o kas girdi, kalbės be perstojo.</li>
      <li>Nedorėlis suraukia savo veidą, o dorojo kelias tiesus.</li>
      <li>Prieš Viešpatį neatsilaikys nei išmintis, nei supratimas, nei patarimas.</li>
      <li>Žirgas ruošiamas kovos dienai, bet pergalę teikia Viešpats.</li>
    </ol>
  </li>
  <li>
    <ol>
      <li>Geras vardas yra vertingesnis už didelius turtus, o palankumas­už sidabrą ir auksą.</li>
      <li>Turtuolis ir vargšas turi bendra: juos abu sutvėrė Viešpats.</li>
      <li>Supratingas numato pavojų ir pasislepia, o neišmanėlis eina ir nukenčia.</li>
      <li>Nusižeminimas ir Viešpaties baimė atneša turtus, garbę ir gyvenimą.</li>
      <li>Veidmainio kelias pilnas erškėčių ir žabangų; kas saugo savo gyvybę, išvengs jų.</li>
      <li>Parodyk vaikui kelią, kuriuo jis turi eiti, tai ir pasenęs jis nenukryps nuo jo.</li>
      <li>Turtingas viešpatauja vargšui; skolininkas tampa skolintojo vergu.</li>
      <li>Kas sėja neteisybę, pjauna nelaimes; jo pykčio rykštė plaka jį.</li>
      <li>Dosnus žmogus bus palaimintas, nes jis dalinasi savo duona su beturčiu.</li>
      <li>Išmesk niekintoją, ir liausis vaidai, barniai ir priekaištai.</li>
      <li>Kas mėgsta širdies tyrumą ir yra maloningas kalboje, tas draugaus su karaliumi.</li>
      <li>Viešpats saugo pažinimą, bet neištikimojo žodžius Jis paverčia niekais.</li>
      <li>Tinginys sako: “Liūtas yra lauke, jis sudraskys mane gatvėje!”</li>
      <li>Svetimos moters lūpos­gili duobė; tas, kuriuo Viešpats bjaurisi, įkris į ją.</li>
      <li>Kvailystė prisirišusi prie vaiko širdies, bet pamokymo rykštė išvaro ją.</li>
      <li>Kas skriaudžia beturtį, norėdamas praturtėti, ir kas duoda turtingam, pats nuskurs.</li>
      <li>Atidžiai klausykis išminčių žodžių, palenk savo širdį prie mano pažinimo.</li>
      <li>Tau bus malonu laikyti juos savo širdyje, ir jie tiks tavo lūpose.</li>
      <li>Šiandien tave mokau, kad tu galėtum pasitikėti Viešpačiu.</li>
      <li>Ar aš neužrašiau tau prakilnių dalykų apie patarimus ir pažinimą,</li>
      <li>kad pamokyčiau tave tiesos žodžių tikrumo ir tu galėtum duoti atsakymą tiems, kurie klaus tavęs?</li>
      <li>Neapiplėšk beturčių dėl to, kad jie yra beturčiai, ir neskriausk nukentėjusiojo teisme,</li>
      <li>nes Viešpats gins jų bylą ir išplėš sielą tų, kurie juos plėšė.</li>
      <li>Nedraugauk su pikčiurna ir neik su ūmiu žmogumi,</li>
      <li>kad neišmoktum jo kelių ir nepastatytum spąstų savo sielai.</li>
      <li>Nebūk iš tų, kurie paduoda ranką, laiduodami už svetimą skolą;</li>
      <li>jei negalėsi sumokėti, kodėl iš tavęs turėtų atimti tavo guolį?</li>
      <li>Nepakeisk senų žemės ribų, kurias tavo tėvai nustatė.</li>
      <li>Ar matei stropaus žmogaus darbą? Jis stovės prieš karalių, jam nereikės stovėti prieš paprastus žmones.</li>
    </ol>
  </li>
  <li>
    <ol>
      <li>Kai sėdiesi valgyti su valdovu, rūpestingai stebėk, kas prieš tave padėta.</li>
      <li>Prisidėk peilį prie gerklės, jei mėgsti skaniai pavalgyti.</li>
      <li>Negeisk jo skanėstų, nes tai apgaulingas maistas.</li>
      <li>Nepersidirbk siekdamas pralobti, būk išmintingas ir liaukis.</li>
      <li>Nežiūrėk į tai, ko nėra, nes turtai pasidaro sparnus ir išskrenda kaip erelis į padangę.</li>
      <li>Nevalgyk pas šykštuolį nei duonos, nei jo skanumynų,</li>
      <li>nes kaip jis galvoja savo širdyje, toks jis ir yra. Nors jis tave ragina valgyti ir gerti, bet širdyje pavydi.</li>
      <li>Tu išvemsi, ką suvalgei, ir veltui kalbėsi gražius žodžius.</li>
      <li>Nekalbėk kvailam girdint, nes jis paniekins tavo išmintingus žodžius.</li>
      <li>Nepakeisk senų žemės ribų ir nepasisavink našlaičio lauko,</li>
      <li>nes jų Atpirkėjas yra galingas­ Jis gins jų bylą prieš tave.</li>
      <li>Palenk savo širdį į pamokymus ir savo ausis į pažinimo žodžius.</li>
      <li>Nepalik vaiko nenubausto, nes jei suduosi jam rykšte, jis nemirs.</li>
      <li>Tu nubausi jį rykšte ir išgelbėsi jo sielą nuo pragaro.</li>
      <li>Mano sūnau, jei būsi išmintingas, suteiksi man daug džiaugsmo.</li>
      <li>Tau tiesą kalbant, mano širdis džiūgaus.</li>
      <li>Nepavydėk nusidėjėliams, bet bijok Viešpaties per visą savo dieną.</li>
      <li>Galas tikrai yra, ir tavo viltis nebus tuščia.</li>
      <li>Mano sūnau, klausyk ir būk išmintingas, tiesiu keliu vesk savo širdį.</li>
      <li>Nebūk su girtuokliais ir nevalgyk su besočiais.</li>
      <li>Girtuokliai ir rajūnai nuskurs, o mieguistumas aprengs skarmalais.</li>
      <li>Klausyk savo tėvo ir nepaniekink savo motinos, kai ji pasensta.</li>
      <li>Pirk tiesą ir neparduok jos, o taip pat išmintį, pamokymą ir supratimą.</li>
      <li>Teisiojo tėvas džiūgauja ir, pagimdęs išmintingą sūnų, džiaugsis juo.</li>
      <li>Te tavo tėvas ir motina bus patenkinti ir džiaugsis ta, kuri tave pagimdė.</li>
      <li>Mano sūnau, duok man savo širdį ir stebėk mano kelius.</li>
      <li>Paleistuvė yra gili duobė, ir svetima moteris­siauras šulinys.</li>
      <li>Ji tykoja grobio ir daugina neištikimų vyrų skaičių.</li>
      <li>Kas vargsta? Kas rūpinasi? Kas skundžiasi? Kas gauna kirčių be priežasties? Kieno paraudusios akys?</li>
      <li>Tie, kurie ilgai sėdi prie vyno ir geria maišytą vyną.</li>
      <li>Nežiūrėk į vyną, kad jis raudonas, spindi stikle ir švelniai nuryjamas!</li>
      <li>Galiausiai jis įgelia kaip gyvatė ir suleidžia nuodus kaip angis.</li>
      <li>Tada tavo akys nukryps į svetimas moteris, ir tavo širdis kalbės iškrypusius dalykus.</li>
      <li>Tu būsi lyg miegantis viduryje jūros, lyg snaudžiantis laivo stiebo viršūnėje.</li>
      <li>Tu sakysi: “Jie sudavė man, bet nesužeidė, jie mušė mane, bet aš nejaučiau. Kai aš pabusiu, vėl gersiu”.</li>
    </ol>
  </li>
  <li>
    <ol>
      <li>Nepavydėk piktiems žmonėms ir nenorėk būti su jais,</li>
      <li>nes jie mąsto apie smurtą ir kalba apie apgaulę.</li>
      <li>Namai statomi išmintimi ir įtvirtinami supratimu.</li>
      <li>Pažinimu jie pripildomi visokių brangių ir vertingų turtų.</li>
      <li>Išmintingas žmogus yra stiprus, ir pažinimas padidina jėgas.</li>
      <li>Kariaudamas klausyk išmintingų patarimų; daug patarėjų suteikia saugumą.</li>
      <li>Kvailiui išmintis nepasiekiama, pasitarimuose jis neatveria burnos.</li>
      <li>Kas planuoja daryti pikta, bus vadinamas nedoru žmogumi.</li>
      <li>Planuoti kvailystes yra nuodėmė; žmonės bjaurisi niekintoju.</li>
      <li>Kas palūžta nelaimės metu, tas silpnas.</li>
      <li>Išlaisvink tuos, kurie vedami mirti, išgelbėk pasmerktus nužudyti.</li>
      <li>Ar sakysi, kad to nežinojai? Ar širdžių Tyrėjas nežino? Jis stebi tavo sielą ir visa žino, ir atlygins žmogui pagal jo darbus.</li>
      <li>Mano sūnau, valgyk medų, nes jis geras, ir korį, nes jis saldus tavo liežuviui.</li>
      <li>Taip ir išminties pažinimas tavo sielai: suradęs ją, turi ateitį, tavo viltis nebus tuščia.</li>
      <li>Netykok, nedorėli, prie teisiojo namų ir nedrumsk jam ramybės.</li>
      <li>Teisusis septynis kartus krinta ir vėl atsikelia, bet nedorėlis įpuls į pražūtį.</li>
      <li>Nesidžiauk, kai tavo priešas krinta; nedžiūgauk savo širdyje, kai jis suklumpa,</li>
      <li>kad Viešpats pamatęs nenukreiptų nuo jo savo rūstybės, nes tai Jam nepatinka.</li>
      <li>Nesijaudink dėl piktadarių ir nepavydėk nedorėliams.</li>
      <li>Piktadarys neturi ateities, o nedorėlio žiburys užges.</li>
      <li>Mano sūnau, bijok Viešpaties ir karaliaus, nesusidėk su maištininkais.</li>
      <li>Jų pražūtis ateis netikėtai, ir kas žino, ko jie susilauks nuo tų dviejų.</li>
      <li>Tai taip pat išmintingiems. Būti šališkam teisme yra negerai.</li>
      <li>Kas sako nedorėliui, kad jis teisus, tą keiks jo tauta ir juo bjaurėsis.</li>
      <li>Tie, kurie jį sudraus, bus mėgstami, ir palaiminimai užgrius juos.</li>
      <li>Tinkamas atsakymas yra kaip pabučiavimas.</li>
      <li>Atlik darbus laukuose, paruošk tinkamai dirvą ir tada statyk savo namus.</li>
      <li>Neliudyk neteisingai prieš savo artimą ir neapgaudinėk.</li>
      <li>Nesakyk: “Kaip jis man padarė, taip aš jam padarysiu; aš atlyginsiu jam”.</li>
      <li>Aš ėjau pro tinginio lauką ir neišmanėlio vynuogyną.</li>
      <li>Visur augo erškėčiai ir buvo pilna dilgėlių, o akmeninė tvora buvo apgriuvus.</li>
      <li>Aš žiūrėjau, apsvarsčiau ir pasimokiau:</li>
      <li>“Truputį pamiegosi, truputį pasnausi, truputį pagulėsi, sudėjęs rankas,</li>
      <li>ir ateis skurdas kaip pakeleivis ir nepriteklius kaip ginkluotas plėšikas”.</li>
    </ol>
  </li>
  <li>
    <ol>
      <li>Tai taip pat Saliamono patarlės, kurias surinko Judo karaliaus Ezekijo vyrai.</li>
      <li>Dievo šlovė­nuslėpti dalyką, karaliaus garbė­ištirti dalyką.</li>
      <li>Kaip dangaus aukštybės ir žemės gilybės, taip neištiriama karaliaus širdis.</li>
      <li>Pašalink priemaišas iš sidabro, ir sidabrakalys padarys iš jo indą.</li>
      <li>Pašalink nedorėlį iš karaliaus akivaizdos, ir jo sostas įsitvirtins teisingume.</li>
      <li>Nesiaukštink karaliaus akivaizdoje, nestok didžiūnų vieton.</li>
      <li>Geriau būti pakviestam į garbingesnę vietą, negu būti pažemintam akivaizdoje kunigaikščio, kurį matei savo akimis.</li>
      <li>Neik skubotai į teismą, nes nežinosi, ką daryti, kai tavo artimas sugėdins tave.</li>
      <li>Išspręskite savo ginčą su artimu tarpusavyje ir neatskleiskite paslapčių svetimiesiems,</li>
      <li>kad kas išgirdęs nesugėdintų tavęs ir tavo garbė nenukentėtų.</li>
      <li>Laiku pasakytas tinkamas žodis yra kaip aukso obuolys sidabro įdėkle.</li>
      <li>Išmintingas įspėjimas paklusniai ausiai yra kaip aukso žiedas ar auksinis papuošalas.</li>
      <li>Ištikimas pasiuntinys yra kaip sniego šaltumas pjūties metu, jis atgaivina šeimininko širdį.</li>
      <li>Kas giriasi tuo, ko nepadarė, yra kaip debesys ir vėjai be lietaus.</li>
      <li>Kantrumu galima įtikinti kunigaikštį; švelnus liežuvis sulaužo kaulus.</li>
      <li>Radęs medaus, valgyk, kiek nori, tik nepersivalgyk, kad nereikėtų išvemti.</li>
      <li>Nesilankyk per dažnai pas savo artimą, kad nenusibostum ir jis nepradėtų tavęs nekęsti.</li>
      <li>Žmogus, kuris neteisingai liudija prieš savo artimą, yra kaip ietis, kardas ar aštri strėlė.</li>
      <li>Kaip sugedęs dantis ar išnirusi koja, taip pasitikėjimas neištikimu žmogumi nelaimės dieną.</li>
      <li>Kas dainuoja liūdinčiam, prilygsta tam, kuris atima apsiaustą šaltą dieną arba užpila actą ant žaizdos.</li>
      <li>Jei tavo priešas alksta, pavalgydink jį, jei trokšta­pagirdyk.</li>
      <li>Taip darydamas, krausi žarijas ant jo galvos, ir Viešpats atlygins tau.</li>
      <li>Šiaurys vėjas atneša lietų, apkalbos sukelia pyktį.</li>
      <li>Geriau gyventi palėpės kampe negu su vaidinga moterimi dideliuose namuose.</li>
      <li>Kaip šaltas vanduo ištroškusiam, taip gera žinia iš tolimo krašto.</li>
      <li>Kaip sudrumstas šaltinis arba užterštas šulinys yra teisusis, krentąs prieš nedorėlį.</li>
      <li>Negerai persivalgyti medaus, taip pat siekti sau šlovės nėra šlovė.</li>
      <li>Žmogus, kuris nesusivaldo, yra kaip atviras miestas, kurio sienos sugriautos.</li>
    </ol>
  </li>
  <li>
    <ol>
      <li>Kaip sniegas vasarą ir lietus pjūties metu, taip garbė netinka kvailiui.</li>
      <li>Kaip žvirblis nuskrenda ir kregždė nulekia, taip neišsipildys neužpelnytas prakeikimas.</li>
      <li>Botagas arkliui, žąslai asilui, rykštė kvailio nugarai.</li>
      <li>Neatsakyk kvailiui pagal jo kvailumą, kad netaptum panašus į jį.</li>
      <li>Atsakyk kvailiui pagal jo kvailumą taip, kad jis neatrodytų sau išmintingas.</li>
      <li>Kas siunčia kvailą pasiuntinį, nusikerta kojas ir patiria nuostolį.</li>
      <li>Kaip luošas negali vaikščioti savo kojomis, taip patarlė netinka kvailiui.</li>
      <li>Gerbti kvailą yra kaip dėti brangakmenį į mėtyklę.</li>
      <li>Kaip erškėtis girtuoklio rankoje, taip patarlė kvailio burnoje.</li>
      <li>Didis Dievas, kuris visa padarė, atlygina kvailiui ir neištikimam.</li>
      <li>Kaip šuo grįžta prie savo vėmalo, taip kvailys kartoja savo kvailystes.</li>
      <li>Kvailys teikia daugiau vilties negu žmogus, kuris laiko save išmintingu.</li>
      <li>Tinginys sako: “Liūtas kelyje! Žiaurus liūtas gatvėje!”</li>
      <li>Kaip durys sukasi ant vyrių, taip tinginys vartosi lovoje.</li>
      <li>Tinginys įkiša savo ranką į dubenį, bet jam sunku pakelti ją prie burnos.</li>
      <li>Tinginys laiko save išmintingesniu už septynis vyrus, galinčius išmintingai atsakyti.</li>
      <li>Kas praeidamas įsikiša į vaidus, kurie jo neliečia, elgiasi kaip tas, kuris šunį griebia už ausų.</li>
      <li>Kaip beprotis, kuris mėto žarijas, laido strėles ir žudo,</li>
      <li>yra tas, kas apgauna artimą ir sako: “Aš pajuokavau”.</li>
      <li>Kai nėra malkų, gęsta ugnis; pašalinus apkalbėtoją, baigiasi ginčai.</li>
      <li>Kaip iš anglių atsiranda žarijos ir iš malkų ugnis, taip vaidingas žmogus sukelia kivirčus.</li>
      <li>Apkalbos yra lyg skanėstas, kuris pasiekia žmogaus vidurius.</li>
      <li>Karšti žodžiai ir nedora širdis yra kaip sidabro priemaišomis aptraukta molinė šukė.</li>
      <li>Kas neapkenčia, slepia tai po savo lūpomis ir laiko klastą savyje.</li>
      <li>Kai jis kalba maloniai, netikėk juo: jo širdyje yra septynios bjaurystės.</li>
      <li>Nors jis neapykantą slepia žodžiais, jo nedorybė paaiškės tautos susirinkime.</li>
      <li>Kas kasa duobę, pats į ją įkrinta. Kas parita akmenį, ant to jis sugrįžta.</li>
      <li>Meluojantis liežuvis nekenčia tų, kurie nuo jo nukenčia. Pataikaujanti burna sukelia pražūtį.</li>
    </ol>
  </li>
  <li>
    <ol>
      <li>Nesigirk rytdiena, nes nežinai, ką ji tau atneš.</li>
      <li>Tegul kitas giria tave, o ne tavo burna; svetimas, bet ne tavo lūpos.</li>
      <li>Akmuo ir smėlis yra sunkūs, bet kvailio pyktis yra sunkesnis už abu.</li>
      <li>Rūstybė yra žiauri, pyktis nesuvaldomas, bet kas gali atsispirti pavydui?</li>
      <li>Geriau yra viešas įspėjimas negu slapta meilė.</li>
      <li>Žaizdos nuo draugo yra geriau negu klastingas priešo pabučiavimas.</li>
      <li>Sotus ir medaus nevalgo, o alkanam ir kartus daiktas yra saldus.</li>
      <li>Žmogus, palikęs savo vietą, yra kaip paukštis, išskridęs iš lizdo.</li>
      <li>Draugo žodžiai ir nuoširdūs patarimai gaivina širdį kaip aliejai ir brangūs kvepalai.</li>
      <li>Neprarask savo draugo ir tėvo draugo. Nelaimės dieną neik į brolio namus. Kaimynas arti geriau negu brolis toli.</li>
      <li>Mano sūnau, būk išmintingas ir pradžiugink mano širdį, kad galėčiau atsakyti tam, kuris man priekaištauja.</li>
      <li>Supratingas numato pavojų ir pasislepia, o neišmanėlis eina ir nukenčia.</li>
      <li>Paimk apdarą iš to, kas laidavo už svetimą, ir turėk užstatą iš suvedžiotojo.</li>
      <li>Kas atsikėlęs anksti rytą garsiai laimina savo draugą, tai bus jam įskaityta prakeikimu.</li>
      <li>Varvantis stogas lietingą dieną ir vaidinga moteris yra panašūs.</li>
      <li>Kas nori ją sulaikyti yra kaip tas, kas galvoja sustabdyti vėją arba išlaikyti saujoje aliejų.</li>
      <li>Kaip geležis galanda geležį, taip žmogus aštrina savo draugą.</li>
      <li>Kas prižiūri figmedį, valgo jo vaisių; kas laukia šeimininko, sulaukia pagarbos.</li>
      <li>Kaip vanduo atspindi veidą, taip žmogaus širdis atspindi žmogų.</li>
      <li>Kaip pragaras ir prapultis niekados neprisipildo, taip žmogaus akys niekados nepasisotina.</li>
      <li>Kaip sidabras ir auksas ištiriamas ugnyje, taip žmogus ištiriamas pagyrimais.</li>
      <li>Nors sugrūstum kvailį piestoje su grūdais, jo kvailystė neatsiskirtų nuo jo.</li>
      <li>Prižiūrėk rūpestingai savo avis ir bandą,</li>
      <li>nes turtas nėra amžinas ir karūna neišlieka visoms kartoms.</li>
      <li>Kai šienas suvežamas, pasirodo atolas, ir renkamos kalnų žolės.</li>
      <li>Avinėliai tavo drabužiams, ožiai laukams nusipirkti.</li>
      <li>Ožkų pieno užteks maistui tau, tavo šeimai ir tarnaitėms aprūpinti.</li>
    </ol>
  </li>
  <li>
    <ol>
      <li>Nedorėlis bėga niekam nevejant, o teisusis yra drąsus kaip liūtas.</li>
      <li>Dėl šalies nuodėmių daugėja kunigaikščių, bet, jei valdovas išmintingas ir sumanus, ji ilgai išsilaiko.</li>
      <li>Vargšas, kuris spaudžia vargšą, yra panašus į smarkų lietų, kuris sunaikina derlių.</li>
      <li>Kurie nesilaiko įstatymo, giria nedorėlius; kurie laikosi įstatymo, priešinasi jiems.</li>
      <li>Pikti žmonės nesupranta teisingumo, o kurie ieško Viešpaties, supranta viską.</li>
      <li>Beturtis, kuris dorai elgiasi, geresnis už turtuolį, kuris iškraipo savo kelius.</li>
      <li>Išmintingas sūnus laikosi įstatymo, o lėbautojų draugas daro gėdą tėvui.</li>
      <li>Kas krauna turtus nuošimčiais ir palūkanomis, kaupia juos tam, kas pasigaili vargšo.</li>
      <li>Kas neklauso įstatymo, to malda­pasibjaurėjimas.</li>
      <li>Kas suklaidina teisųjį, kad jis eitų piktais keliais, pats įkris į savo duobę, o nekaltieji paveldės gėrybes.</li>
      <li>Turtuolis tariasi esąs išmintingas, bet protingas beturtis mato tikrą jo padėtį.</li>
      <li>Kai teisieji viešpatauja,­didelė šlovė; kai nedorėliai iškyla, žmonės slepiasi.</li>
      <li>Kas slepia savo nusikaltimus, tam nesiseks, o kas išpažįsta ir atsisako jų, susilauks gailestingumo.</li>
      <li>Palaimintas žmogus, kuris nuolat prisibijo, o kas užkietina savo širdį, pateks į nelaimę.</li>
      <li>Nedoras valdovas neturtingai tautai yra kaip riaumojantis liūtas ir alkanas lokys.</li>
      <li>Neprotingas valdovas griebiasi žiaurios priespaudos, kas nekenčia godumo, prailgins savo dienas.</li>
      <li>Žmogus, praliejęs nekaltą kraują, bėga į pražūtį; niekas tegul nepadeda jam.</li>
      <li>Kas nekaltai vaikščioja, bus išgelbėtas, kas eina kreivais keliais, vienąkart pražus.</li>
      <li>Kas dirba savo žemę, turės pakankamai maisto, o kas seka dykinėtojais, skurs.</li>
      <li>Ištikimas žmogus bus gausiai palaimintas, o kas siekia greitai praturtėti, neliks nekaltas.</li>
      <li>Būti šališkam yra negerai; toks ir dėl duonos kąsnio nusikals.</li>
      <li>Pavydus žmogus siekia greitai praturtėti ir nenujaučia, kad jo laukia skurdas.</li>
      <li>Kas pabara klystantį, susilauks daugiau palankumo negu tas, kuris jam pataikauja liežuviu.</li>
      <li>Kas apiplėšia tėvą ar motiną ir mano, kad tai nėra nusikaltimas, tas yra naikintojo bendras.</li>
      <li>Išdidžios širdies žmogus sukelia vaidus, o kas pasitiki Viešpačiu, klestės.</li>
      <li>Kas pasitiki savo širdimi, yra kvailas, o kas išmintingai elgiasi, bus išgelbėtas.</li>
      <li>Kas duoda vargšui, nestokos, o kas užsimerkia, kad jo nematytų, bus labai keikiamas.</li>
      <li>Iškylant nedorėliams, žmonės slepiasi, bet kai jie pražūna, padaugėja teisiųjų.</li>
    </ol>
  </li>
  <li>
    <ol>
      <li>Kas dažnai baramas, bet užkietina savo sprandą, bus staiga sunaikintas ir nebeatsigaus.</li>
      <li>Kai teisieji valdo, tauta džiaugiasi, o kai valdo nedorėliai, tauta dejuoja.</li>
      <li>Kas myli išmintį, džiugina tėvą, o kas susideda su paleistuvėmis, praranda turtą.</li>
      <li>Teisingai valdydamas, karalius sustiprina kraštą, o kas ima kyšius, griauna jį.</li>
      <li>Kas pataikauja artimui, spendžia pinkles sau.</li>
      <li>Piktas žmogus įsipainioja nusikaltimuose, o teisusis gieda ir džiūgauja.</li>
      <li>Teisusis atsižvelgia į beturčių teises, o nedorėlis nenori jų žinoti.</li>
      <li>Niekintojai sukelia mieste neramumus, o išmintingieji nukreipia rūstybę.</li>
      <li>Jei išmintingas susiginčija su kvailiu,­ar tas niršta, ar juokiasi,­nėra ramybės.</li>
      <li>Kraujo trokštantis nekenčia nekaltojo, o teisieji rūpinasi jo siela.</li>
      <li>Kvailys kalba viską, ką galvoja, o išmintingas susilaiko.</li>
      <li>Jei valdovas klauso melo, visi jo tarnai bus nedorėliai.</li>
      <li>Beturtis ir sukčius turi bendra: Viešpats abiem davė šviesą akims.</li>
      <li>Karaliaus, kuris teisingai teisia beturtį, sostas išsilaikys per amžius.</li>
      <li>Rykštė ir pabarimas teikia išminties; vaikas, paliktas savo valiai, daro gėdą motinai.</li>
      <li>Daugėjant nedorėliams, daugėja nusikaltimų; teisieji matys jų žlugimą.</li>
      <li>Auklėk savo sūnų, tai jis bus tau paguoda ir tavo siela džiaugsis.</li>
      <li>Be apreiškimo žūsta tauta. Palaimintas, kas laikosi įstatymo.</li>
      <li>Vergo neišauklėsi žodžiais; nors jis supranta, bet nepaklauso.</li>
      <li>Kvailys teikia daugiau vilties, negu žmogus, kuris skubotai kalba.</li>
      <li>Vergas, lepinamas nuo mažens, galiausiai taps kaip sūnus.</li>
      <li>Piktas žmogus sukelia vaidus, o ūmus žmogus dažnai nusikalsta.</li>
      <li>Išdidumas pažemina žmogų, o nuolankus dvasia susilauks pagarbos.</li>
      <li>Kas susideda su vagimi, nekenčia savo sielos; jis prisiekia sakyti tiesą, bet nieko nepasako.</li>
      <li>Kas bijo žmonių, pakliūna į spąstus, kas pasitiki Viešpačiu, bus saugus.</li>
      <li>Daugelis ieško valdovo palankumo, bet teisingumas ateina iš Viešpaties.</li>
      <li>Teisusis bjaurisi neteisiuoju ir nedorėlis tuo, kuris eina tiesiu keliu.</li>
    </ol>
  </li>
  <li>
    <ol>
      <li>Žodžiai Agūro, Jakės sūnaus. Taip jis kalbėjo Itieliui, pačiam Itieliui ir Ukalui:</li>
      <li>“Aš suprantu mažiau negu kiti ir neturiu žmogaus proto.</li>
      <li>Aš nesimokiau išminties ir neturiu Šventojo pažinimo.</li>
      <li>Kas užžengė į dangų ir nusileido? Kas sulaikė vėją savo rankomis? Kas įvyniojo vandenis į drabužį? Kas nustatė žemės ribas? Kuo vardu Jis ir Jo sūnus, ar žinai?</li>
      <li>Kiekvienas Dievo žodis yra tyras; Jis yra skydas tiems, kurie Juo pasitiki.</li>
      <li>Nieko nepridėk prie Jo žodžių, kad Jis neapkaltintų tavęs ir neliktum melagis.</li>
      <li>Dviejų dalykų prašau, neužgink man jų pirma, negu mirsiu.</li>
      <li>Pašalink nuo manęs tuštybę ir melą; neduok man turtų nė skurdo, maitink mane tuo, ko man reikia,</li>
      <li>kad pasisotinęs neišsiginčiau Tavęs ir nesakyčiau: ‘Kas yra Viešpats?’ arba nuskurdęs nevogčiau ir be reikalo neminėčiau Dievo vardo.</li>
      <li>Neskųsk tarno jo šeimininkui, kad jis nekeiktų tavęs ir tu neliktum kaltas.</li>
      <li>Yra karta, kuri keikia tėvą ir nelaimina motinos.</li>
      <li>Karta, kuri laiko save švaria, bet nenusiplauna savo purvo.</li>
      <li>Karta, kurios išdidus žvilgsnis ir pakeltos blakstienos.</li>
      <li>Karta, kurių dantys yra kardai ir peiliai, kuriais ji suryja vargšus krašte ir beturčius tarp žmonių.</li>
      <li>Siurbėlė turi dvi dukteris, kurios šaukia: ‘Duok, duok!’ Trys dalykai yra nepasotinami, o ketvirtas niekada nesako: ‘Užtenka’.</li>
      <li>Tai mirusiųjų buveinė, nevaisingos įsčios, žemė, kuri sugeria vandenį, ir ugnis­ji nesako: ‘Užtenka!’</li>
      <li>Akis, kurios tyčiojasi iš tėvo ir niekina paklusnumą motinai, iškapos varnai slėnyje ir suės erelio jaunikliai.</li>
      <li>Trys dalykai man nesuvokiami ir ketvirtojo nesuprantu:</li>
      <li>erelio kelias padangėje, gyvatės­ant uolos, laivo­jūroje ir vyro kelias su mergaite.</li>
      <li>Štai kelias neištikimos moters; ji pavalgo ir, nusišluosčiusi lūpas, sako: ‘Nieko blogo nepadariau’.</li>
      <li>Dėl trijų dalykų sujuda žemė, ketvirtojo ji negali pakęsti:</li>
      <li>tarno, kai jis karaliauja, kvailio, kai jis pasisotina,</li>
      <li>bjaurios moteriškės, kai ji išteka, ir tarnaitės, kuri užima šeimininkės vietą.</li>
      <li>Keturi žemės gyvūnai yra maži, bet labai išmintingi:</li>
      <li>skruzdės nėra stipri tauta, tačiau vasarą prisirengia sau maisto;</li>
      <li>triušiai yra silpni, tačiau pasidaro namus uolose;</li>
      <li>skėriai neturi karaliaus, tačiau tvarkingai skrenda būriais;</li>
      <li>voras audžia savo rankomis, tačiau būna ir karaliaus rūmuose.</li>
      <li>Trys vaikšto išdidžiai, ketvirtas eina didingai:</li>
      <li>liūtas­stipriausias tarp žvėrių, nebijo nieko;</li>
      <li>kurtas, ožys ir karalius priešaky savo žmonių.</li>
      <li>Jei buvai kvailas ir aukštinai save ar planavai pikta, užsidenk ranka savo burną.</li>
      <li>Plakant pieną, gaunamas sviestas; stipriai šnypščiant nosį, pasirodo kraujas; pykčio kurstymas sukelia ginčą”.</li>
    </ol>
  </li>
  <li>
    <ol>
      <li>Karaliaus Lemuelio žodžiai, kuriais jį auklėjo motina:</li>
      <li>“Ką, mano sūnau? Ką, mano įsčių sūnau? Ką, mano įžadų sūnau?</li>
      <li>Neatiduok savo jėgų moterims ir savo kelių toms, kurios pražudo karalius.</li>
      <li>Lemueli, ne karaliams gerti vyną, ne kunigaikščiams stiprius gėrimus,</li>
      <li>kad prisigėrę jie nepamirštų įstatymo ir neiškraipytų teisingumo prispaustiesiems.</li>
      <li>Duok stiprius gėrimus nelaimingiems ir vyną liūdinčioms sieloms.</li>
      <li>Tegul jie pasigeria ir užmiršta savo vargus ir skurdą.</li>
      <li>Atverk už nebylį savo burną byloje tų, kurie pasmerkti pražūčiai.</li>
      <li>Teisk teisingai ir apgink beturčių ir vargšų teises.</li>
      <li>Kas gali surasti gerą moterį? Ji yra daug vertingesnė už perlus.</li>
      <li>Vyro širdis visiškai pasitiki ja ir jo namuose netrūks pelno.</li>
      <li>Visą gyvenimą ji daro vyrui tik gera, o ne pikta.</li>
      <li>Ji ieško vilnos ir lino, noriai dirba savo rankomis.</li>
      <li>Ji lyg prekybininkų laivas parūpina maistą iš toli.</li>
      <li>Ji keliasi anksti rytą, paruošia maisto šeimai ir paskiria tarnaitėms darbą.</li>
      <li>Ji apžiūri lauką, jį nuperka ir savo rankų pelnu užveisia vynuogyną.</li>
      <li>Ji susijuosia jėga, sustiprina savo rankas.</li>
      <li>Ji supranta, kad jos darbas vertingas; jos žiburys negęsta naktį.</li>
      <li>Jos pirštai paima verpstę ir jos rankos dirba.</li>
      <li>Ji ištiesia ranką išalkusiam ir beturčiui.</li>
      <li>Ji nebijo šalčių, nes visi jos namiškiai yra aprengti vilnoniais rūbais.</li>
      <li>Ji pasidaro antklodžių, plona drobė ir purpuras­jos drabužiai.</li>
      <li>Jos vyras yra žinomas vartuose, kai sėdi su krašto vyresniaisiais.</li>
      <li>Ji audžia plonų drobių ir parduoda, pristato juostų pirkliams.</li>
      <li>Ji, apsirengusi stiprybe ir grožiu, linksmai žiūri į ateitį.</li>
      <li>Ji kalba išmintingai ir ant jos liežuvio švelnus pamokymas.</li>
      <li>Ji prižiūri savo namus ir nevalgo tinginio duonos.</li>
      <li>Jos vaikai pakyla ir vadina ją palaiminta ir jos vyras giria ją:</li>
      <li>‘Yra daug gerų moterų, bet tu pranoksti jas visas!’</li>
      <li>Žavumas apgauna ir grožis praeina, bet moteris, bijanti Dievo, bus giriama.</li>
      <li>Duok jai jos rankų vaisių, ir jos darbai tegul giria ją vartuose”.</li>
    </ol>
  </li>
</ol>