<ol>
  <li>
    <ol>
      <li>Sprendimas apie Ninevę. Nahumo iš Elkošo regėjimo knyga.</li>
      <li>Dievas pavydus ir Viešpats keršija. Viešpats keršija ir atlygina savo priešams.</li>
      <li>Viešpats yra lėtas pykti ir didis savo galia, Viešpats baudžia nusikaltėlį. Jis eina viesule ir audroje, debesys yra Jo kojų dulkės.</li>
      <li>Jis sudraudžia jūrą, padaro ją sausuma ir visas upes išdžiovina. Sunyksta Bašanas bei Karmelis ir Libano žiedas nuvysta.</li>
      <li>Kalnai svyruoja prieš Jį, kalvos tirpsta. Žemė ir visa, kas joje gyvena, dreba Jo akivaizdoje.</li>
      <li>Kas gali atsilaikyti prieš Jo pyktį ir kas gali ištverti Jo rūstybės įkarštį? Jo rūstybė išsilieja kaip ugnis, Jis išvarto uolas.</li>
      <li>Viešpats yra geras, tvirtovė nelaimės metu. Jis pažįsta tuos, kurie Juo pasitiki.</li>
      <li>Bet kaip galingas tvanas Jis sunaikins šią vietą, tamsa persekios Jo priešus.</li>
      <li>Kodėl jūs priešinatės Viešpačiui? Jis visiškai sunaikins jus, ir nelaimė nebepasikartos.</li>
      <li>Jie susipynę kaip erškėčiai, girti kaip girtuokliai, jie sudegs kaip sausos ražienos!</li>
      <li>Iš tavęs išėjo tas, kuris planuoja pikta prieš Viešpatį­nedoras patarėjas.</li>
      <li>Taip sako Viešpats: “Nors jie tvirti ir gausūs, jie sunyks ir pradings. Nors varginau tave, bet daugiau tavęs nebevarginsiu.</li>
      <li>Dabar sulaužysiu jos jungą, nuimsiu nuo tavęs pančius ir sutraukysiu juos”.</li>
      <li>Viešpats sako apie tave: “Tavo vardas nebebus minimas! Aš tavo šventyklų dievus­drožtus ir lietus­sunaikinsiu, o tau paruošiu kapą, nes netekai garbės”.</li>
      <li>Štai kalnuose kojos nešančio gerą žinią, skelbiančio taiką. Judai, džiūgauk ir švęsk! Ištesėk pažadus, nes tavyje nebevaikščios nedorėlis, jis visiškai sunaikintas!</li>
    </ol>
  </li>
  <li>
    <ol>
      <li>Tas, kuris daužo į gabalus, ateina prieš tave. Budėk, stebėk kelią, pasiruošk, sukaupk visas jėgas!</li>
      <li>Viešpats atgaivina Jokūbo ir Izraelio didybę, nors priešai juos nusiaubė ir jų vynmedžių šakeles sulaužė.</li>
      <li>Priešų skydai raudoni, karių apranga skaisčiai raudonos spalvos. Kovos vežimai žibės kaip liepsna, svyruos iečių miškas.</li>
      <li>Kovos vežimai lėks gatvėmis ir aikštėmis tarsi žaibas.</li>
      <li>Jis šauks savo drąsiuosius, jie skubės klupdami, veršis prie sienos, bet apgultis jau bus paruošta.</li>
      <li>Upių vartai bus atidaryti, rūmai užimami.</li>
      <li>Karalienė bus vedama į nelaisvę, o jos tarnaitės dejuos kaip balandžiai ir mušis į krūtinę.</li>
      <li>Ninevė yra tvenkinys, iš kurio ištekės vanduo. Jis šauks: “Sustokite, sustokite!”, bet niekas nekreips dėmesio.</li>
      <li>Plėškite sidabrą, plėškite auksą! Čia turtų daugybė, nėra jiems galo!</li>
      <li>Ji tuščia, išplėšta ir sunaikinta. Širdis alpsta, keliai dreba, visų veidai iš baimės pabalę.</li>
      <li>Kur liūto buveinė, kur jaunų liūtų ola, kur liūtukai, kurie nepažino baimės?</li>
      <li>Liūtas plėšė ir smaugė savo jaunikliams ir liūtėms, jis grobiu pripildė olas ir landas.</li>
      <li>“Aš esu prieš tave,­sako kareivijų Viešpats.­Aš sudeginsiu tavo kovos vežimus, tavo jaunuolius sunaikins kardas. Tu neteksi grobio, niekas nebegirdės tavo pasiuntinių balso”.</li>
    </ol>
  </li>
  <li>
    <ol>
      <li>Vargas kruvinam miestui; jis pilnas klastos ir smurto, o plėšimai jame nesiliauja!</li>
      <li>Botagų pliaukšėjimas ir ratų bildesys! Šuoliais lekia žirgai, darda kovos vežimai!</li>
      <li>Raitelis pakelia švytintį kardą ir blykčiojančią ietį. Daugybė užmuštų, krūvos negyvų, begalės lavonų! Jie klupinėja, eidami per lavonus.</li>
      <li>Tai dėl daugybės paleistuvysčių ir žavingų kerėtojų, kurios apraizgė tautas ir gimines savo kerais.</li>
      <li>“Štai Aš esu prieš tave,­sako kareivijų Viešpats.­Aš pastatysiu tave nuogą prieš tautas ir karalystes;</li>
      <li>apdrabstysiu tave purvais, išniekinsiu ir padarysiu tave gėdos stulpu.</li>
      <li>Kiekvienas, kuris tave matys, pasitrauks nuo tavęs, sakydamas: ‘Ninevė sunaikinta! Kas ją apraudos? Kas ją nuramins?’ ”</li>
      <li>Ar tu geresnė už No Amono miestą, kuris buvo tarp upių, apsuptas vandenų?</li>
      <li>Jo stiprybė buvo Etiopija ir Egiptas, tavo pagalbininkai­Putas ir Libija.</li>
      <li>O vis dėlto jis buvo ištremtas, pateko nelaisvėn. Jo vaikai buvo sutraiškyti gatvių kampuose, dėl jo garbingųjų metė burtą, visi didžiūnai buvo sukaustyti grandinėmis.</li>
      <li>Tu irgi būsi nugirdyta ir paniekinta ieškosi prieglaudos.</li>
      <li>Visos tavo tvirtovės yra lyg figmedžiai su ankstyvosiomis figomis; medžius papurčius, jos krinta į valgančiojo burną.</li>
      <li>Tavo tauta kaip moterys: krašto vartai bus plačiai priešams atverti, ugnis suės tavo užkaiščius.</li>
      <li>Turėk vandens atsargų tvirtovėje. Mink molį, gamink plytų tvirtovei sustiprinti!</li>
      <li>Ugnis ten praris tave, kardas naikins tave kaip skėriai, nors jūsų pačių būtų daug kaip skėrių ir vikšrų.</li>
      <li>Nors tavo pirklių yra tiek, kiek dangaus žvaigždžių, jie kaip skėrių vikšrai išsiners ir nuskris!</li>
      <li>Tavo valdininkai ir vadai yra kaip skėrių būrys, kuris guli, o saulei patekėjus, nulekia, ir niekas nežino, kur jis yra.</li>
      <li>Asirijos karaliau, tavo ganytojai snaudžia ir kilmingieji miega, tauta išsklaidyta kalnuose, nėra kas ją surenka.</li>
      <li>Tavo žlugimas nesustabdomas, žaizda mirtina. Visi, išgirdę šią žinią apie tave, ploja rankomis, nes tavo nedorybė palietė visus.</li>
    </ol>
  </li>
</ol>