<ol>
  <li>
    <ol>
      <li>Koks vienišas miestas, kuris pirma buvo pilnas žmonių! Jis buvo garsus tarp tautų, o dabar lyg našlė. Buvo lyg kunigaikštienė, o dabar lyg vergė.</li>
      <li>Ji verkia graudžiai nakties metu, skruostai pasruvę ašaromis. Nė vienas jos meilužis neguodžia jos. Visi draugai tapo išdavikais ir priešais.</li>
      <li>Judas ištremtas vargsta ir vergauja, gyvena tarp pagonių tautų, neturi ramybės. Jo persekiotojai pasivijo jį siaurose vietose.</li>
      <li>Siono keliai tušti, niekas jais nekeliauja į šventes. Miesto vartai sunaikinti, kunigai dūsauja. Jo mergaitės liūdi, jis apimtas kartėlio.</li>
      <li>Prispaudėjai viešpatauja, priešai džiaugiasi. Viešpats siuntė tą bausmę Jeruzalei dėl daugybės jos kalčių. Jos vaikai priešų išvesti nelaisvėn.</li>
      <li>Siono dukters grožis­praeitis. Jos kunigaikščiai lyg elniai, nerandantys ganyklos, bejėgiai jie eina savo priešų priekyje.</li>
      <li>Jeruzalė, pavergta ir pamiršta, prisimena laimingus praeities laikus. Ji pateko į priešo rankas, niekas jai nepadėjo. Prispaudėjai tyčiojasi iš jos sabatų.</li>
      <li>Jeruzalės nusikaltimas didelis, todėl ji atmesta. Kas ją gerbė, dabar niekina, nes matė jos nuogumą. Ji pati vaitoja ir sukasi į šalį.</li>
      <li>Jos rūbas suteptas. Ji nepagalvojo, kas jos laukia, todėl ji visko neteko, nėra kas ją paguostų. Viešpatie, pažvelk į mano vargą, nes mano priešai iškilo!</li>
      <li>Jos brangenybės priešų rankose. Net pagonių tautos, kurioms Tu buvai uždraudęs įeiti į ją, įsilaužė į šventyklą.</li>
      <li>Visa tauta dūsauja, trūksta maisto. Jie keičia brangenybes į maistą gyvybei palaikyti. Viešpatie, pažvelk į mano paniekinimą!</li>
      <li>Ar tai nieko nereiškia jums, einantiems pro šalį? Pažvelkite ir pagalvokite, ar kas kenčia tokį vargą kaip aš? Viešpats baudžia mane savo rūstybės įkarštyje.</li>
      <li>Jis siuntė iš aukštybės ugnį ir degino mane. Jis ištiesė tinklą, pagavo mano kojas ir paklupdė mane. Jis padarė mane apleistą ir besikamuojančią.</li>
      <li>Jis uždėjo man jungą už mano nusikaltimus. Jo ranka uždėtas jungas slegia mano pečius. Viešpats palaužė mano jėgas, atidavė mane į galingesnių rankas.</li>
      <li>Viešpats sunaikino visus mano stipriuosius; Jis sušaukė daugybę, kad sunaikintų mano jaunuolius. Viešpats mynė mergelę, Judo dukterį, kaip vynuogių spaustuve.</li>
      <li>Aš verkiu, mano skruostais rieda ašaros. Neturiu, kas mane nuramintų, kas atgaivintų mano sielą. Mano vaikus išsklaidė galingas priešas.</li>
      <li>Sionas tiesia savo rankas, bet nėra, kas jį paguostų. Viešpats sukėlė prieš Jokūbą jo kaimynus, jie tapo jo priešais. Jeruzalė tapo jiems kaip moteris mėnesinių metu.</li>
      <li>Viešpats yra teisus, nes aš neklausiau Jo įsakymų. Tautos, išgirskite! Pamatykite mano vargą! Mano jaunuoliai ir mergaitės išvesti į nelaisvę.</li>
      <li>Aš ieškojau pagalbos tarp meilužių, bet jie apvylė mane. Kunigai ir vyresnieji mirė iš bado mieste, nerasdami maisto gyvybei palaikyti.</li>
      <li>Viešpatie, pažvelk, kokia aš nelaiminga ir nerami. Mano širdis nerimsta krūtinėje, nes aš neklausiau Tavęs. Lauke siaučia kardas, o viduje­mirtis.</li>
      <li>Jie išgirdo mano vaitojimą, bet nėra kas mane paguostų. Mano priešai, išgirdę, kad Tu mane baudi, džiaugiasi. Tavo keršto diena teateina ir jiems, kaip ji atėjo man.</li>
      <li>Teiškyla ir jų nusikaltimai Tavo akivaizdoje. Atlygink jiems taip, kaip man atlyginai už mano kaltes. Mano dūsavimams nėra galo, mano širdis alpsta.</li>
    </ol>
  </li>
  <li>
    <ol>
      <li>Viešpats savo rūstybės debesimi aptemdė Siono dukterį. Jis nusviedė Izraelio didybę iš dangaus į dulkes. Rūstybės dieną Jis užmiršo savo pakojį.</li>
      <li>Viešpats negailestingai sunaikino visas Jokūbo gyvenvietes, nugriovė Judo dukters tvirtoves, nusviedė į dulkes; karalystė ir kunigaikščiai neteko savo garbės.</li>
      <li>Jis savo rūstybėje nulaužė Izraelio ragą, atitraukė nuo jo savo dešinę priešų akivaizdoje ir degė Jokūbe kaip viską ryjanti ugnis.</li>
      <li>Jis savo dešine įtempė lanką kaip priešas ir sunaikino visą Siono dukters išdidumą. Jo įtūžis išsiliejo kaip ugnis.</li>
      <li>Viešpats tapo priešu: prarijo Izraelį, prarijo jo rūmus, pavertė griuvėsiais tvirtoves ir padaugino Judo dukrai vargų ir kančių.</li>
      <li>Savo palapinę Jis sugriovė kaip sodo pastogę, susirinkimų vietą sunaikino. Viešpats pašalino Sione švenčių ir sabatų iškilmes, paniekino savo įtūžyje karalius bei kunigus.</li>
      <li>Viešpats atmetė savo aukurą, atsisakė šventyklos, o rūmus atidavė į priešų rankas. Jie šūkavo Viešpaties namuose kaip anksčiau iškilmių metu.</li>
      <li>Viešpats nusprendė Siono dukters sienas sunaikinti. Jis, ištempęs matavimo virvę, ištiesė ranką galutiniam sunaikinimui. Įtvirtinimai ir sienos sunaikinti.</li>
      <li>Vartai sulindo į žemę, užkaiščiai sulinko ir sulūžo, karaliai ir kunigaikščiai išsklaidyti pagonių tautose; įstatymo nebeliko, pranašai nebegauna regėjimų iš Viešpaties.</li>
      <li>Siono dukters vyresnieji sėdi tylėdami ant žemės, galvas apsibarstę pelenais ir apsisiautę ašutinėmis. Jeruzalės mergaitės stovi, nuleidusios galvas.</li>
      <li>Mano akys paraudo nuo ašarų, siela nerimsta, širdis plyšta iš skausmo dėl tautos sunaikinimo; kūdikiai ir vaikai alpsta miesto gatvėse.</li>
      <li>Jie sako motinoms: “Kur grūdai ir vynas?”, kai alpsta, lyg būtų sunkiai sužeisti, ir miršta motinų glėbyje.</li>
      <li>Jeruzale, kuo paguosiu ir kam prilyginsiu tavo kančias? Siono dukterie, kuo pastiprinsiu tave? Tavo žaizda yra didelė kaip jūra. Kas gali pagydyti tave?</li>
      <li>Tavo pranašai pranašavo tuštybes ir kvailystes. Jie neatidengė tavo kalčių, kad apsaugotų nuo tremties. Jie matė melagingų regėjimų dėl tavęs ir apgaulę.</li>
      <li>Dabar praeiviai ploja rankomis, švilpia ir kraipo galvas, žiūrėdami į Jeruzalę: “Ar taip atrodo miestas, kurį vadino grožio tobulybe ir visos žemės džiaugsmu?”</li>
      <li>Tavo priešai atvėrė burnas prieš tave, švilpia, griežia dantimis. Jie sako: “Mes prarijome ją! Tai diena, kurios laukėme. Mes sulaukėme ir matome tai!”</li>
      <li>Ką Viešpats nusprendė, tą įvykdė. Jo seniai paskelbti žodžiai išsipildė. Jis griovė ir nesigailėjo, o tavo priešams leido džiaugtis ir išaukštino jų ragus.</li>
      <li>Jų širdys šaukėsi Viešpaties: “Siono dukters siena!” Tavo ašaros tegul teka srovėmis dieną ir naktį! Nesudėk akių ir nesiilsėk!</li>
      <li>Maldauk vakare ir nakčia! Išliek savo širdį kaip vandenį Viešpaties akivaizdoje. Pakelk rankas į Jį dėl savo vaikų gyvybės, kurie alpsta iš bado gatvėse.</li>
      <li>Viešpatie, pažvelk! Argi esi ką panašaus matęs? Nejaugi motinos turi valgyti savo vaisių, kūdikius, kuriuos glamonėjo? Argi kunigai ir pranašai turi būti žudomi Viešpaties šventykloje?</li>
      <li>Gatvių dulkėse guli jauni ir seni. Jaunuoliai ir mergaitės krito nuo kardo. Pykčio metu juos nužudei, išžudei nesigailėdamas.</li>
      <li>Tu pašaukei iš visų kampų lyg į šventas iškilmes mano priešus taip, kad Viešpaties įtūžio dieną nė vienas neištrūko ir nepabėgo. Kuriuos auginau ir auklėjau, sunaikino priešas.</li>
    </ol>
  </li>
  <li>
    <ol>
      <li>Aš­žmogus, patyręs vargą nuo Jo rūstybės lazdos.</li>
      <li>Jis atvedė mane į tamsybę, o ne į šviesą.</li>
      <li>Jis laiko ištiesęs savo ranką prieš mane visą dieną.</li>
      <li>Jis pasendino mano kūną ir odą, sulaužė kaulus.</li>
      <li>Jis apsupo mane kartybe ir vargu,</li>
      <li>perkėlė į tamsą kaip mirusį.</li>
      <li>Jis uždarė man duris ir apkalė mane sunkiomis grandinėmis.</li>
      <li>Aš šaukiu ir meldžiuosi, bet Jis neatsako į mano maldą.</li>
      <li>Jis užtvėrė mano kelius tašytais akmenimis ir mano takus iškraipė.</li>
      <li>Jis tykojo manęs kaip lokys, kaip liūtas lindynėje.</li>
      <li>Jis mane paklaidino, sudraskė ir paliko vienišą.</li>
      <li>Įtempęs lanką, Jis pastatė mane taikiniu</li>
      <li>ir pervėrė mano širdį strėlėmis.</li>
      <li>Aš tapau pajuoka visai savo tautai, apie mane jie dainuoja per dieną.</li>
      <li>Jis pasotino mane kartybėmis ir girdė metėlėmis.</li>
      <li>Jis išlaužė mano dantis į žvyrą, užpylė mane pelenais.</li>
      <li>Neturiu ramybės ir nežinau, kas yra gerovė.</li>
      <li>Aš tariau: “Mano stiprybė ir viltis Viešpatyje pražuvo”.</li>
      <li>Atsimink mano vargą, kartybę, metėlę ir tulžį.</li>
      <li>Mano siela nuolat tai atsimena ir yra pažeminta manyje.</li>
      <li>Nors aš viso to neužmirštu, visgi dar turiu vilties.</li>
      <li>Viešpaties malonė nepranyko, Jo gailestingumas dar nepasibaigė.</li>
      <li>Tai atsinaujina kas rytą, ir didelė yra Jo ištikimybė.</li>
      <li>Viešpats yra mano dalis, todėl vilsiuosi Juo.</li>
      <li>Viešpats yra geras Jo laukiantiems ir ieškantiems.</li>
      <li>Gera yra turėti viltį ir kantriai laukti Viešpaties išgelbėjimo,</li>
      <li>gera žmogui nešti jungą nuo pat jaunystės.</li>
      <li>Jis sėdi atsiskyręs ir tyli, nes tai Viešpaties uždėta našta.</li>
      <li>Jis paliečia dulkes savo burna: “Galbūt dar yra vilties”.</li>
      <li>Jis atsuka skruostą jį mušančiam, sotinasi panieka,</li>
      <li>nes Viešpats neatstumia amžiams.</li>
      <li>Jis siunčia sielvartą, bet vėl pasigaili dėl savo malonės gausos.</li>
      <li>Jis nenori varginti žmonių ir sukelti jiems sielvarto.</li>
      <li>Kai mindžioja kojomis belaisvius,</li>
      <li>kai Aukščiausiojo akivaizdoje pamina žmogaus teises,</li>
      <li>kai iškraipo žmogaus bylą, Viešpats tam nepritaria.</li>
      <li>Kas gali sakyti, kad įvyksta ir tai, ko Viešpats neįsako?</li>
      <li>Ar ne iš Aukščiausiojo burnos ateina, kas gera ir kas pikta?</li>
      <li>Kodėl žmogus skundžiasi, baudžiamas dėl savo nuodėmių?</li>
      <li>Patikrinkime savo kelius ir grįžkime prie Viešpaties.</li>
      <li>Kelkime savo širdis ir rankas į Dievą danguose.</li>
      <li>Mes nusikaltome ir maištavome, ir Tu mums neatleidai.</li>
      <li>Tu apsisiautei rūstybe ir persekiojai mus, Tu žudei mus nesigailėdamas.</li>
      <li>Tu apsigaubei debesiu taip, kad maldos nepasiektų Tavęs.</li>
      <li>Tu padarei mus sąšlavomis ir atmatomis tarp tautų.</li>
      <li>Mūsų priešai atvėrė savo burnas prieš mus.</li>
      <li>Baimė ir žabangai užgriuvo mus, griovimas ir sunaikinimas.</li>
      <li>Mano akys pasruvo ašaromis dėl tautos sunaikinimo.</li>
      <li>Mano ašaros plūs nesulaikomai, be perstojo,</li>
      <li>kol Viešpats pažvelgs iš dangaus į mus.</li>
      <li>Aš liūdžiu dėl savo miesto dukterų.</li>
      <li>Priešai pagavo mane kaip paukštį be priežasties,</li>
      <li>įmetė mane gyvą į duobę, mėtė akmenimis.</li>
      <li>Vanduo pakilo iki mano galvos; maniau, esu žuvęs.</li>
      <li>Viešpatie, iš duobės gilybės šaukiausi Tavęs.</li>
      <li>Tu išgirdai mano balsą. Nenukreipk savo ausies nuo mano šauksmo.</li>
      <li>Tu priartėjai, kai šaukiausi Tavo pagalbos, ir tarei: “Nebijok”.</li>
      <li>Viešpatie, Tu atėjai man į pagalbą ir išgelbėjai mano gyvybę.</li>
      <li>Viešpatie, Tu matei man daromą skriaudą, išspręsk mano bylą.</li>
      <li>Tu matei jų įniršį ir visus jų sumanymus prieš mane;</li>
      <li>Tu girdėjai jų patyčias ir visus jų sumanymus prieš mane.</li>
      <li>Mano priešininkų lūpos visą laiką planuoja pikta prieš mane.</li>
      <li>Ar jie sėdi, ar keliasi, aš esu jų daina.</li>
      <li>Viešpatie, atlygink jiems pagal jų darbus.</li>
      <li>Suteik jų širdims skausmo. Prakeikimas tekrinta ant jų.</li>
      <li>Viešpatie, persekiok juos ir nušluok nuo žemės paviršiaus.</li>
    </ol>
  </li>
  <li>
    <ol>
      <li>Kaip grynas auksas patamsėjo, kaip jis pasikeitė! Šventyklos akmenys guli išmėtyti visur gatvėse.</li>
      <li>Brangūs Siono sūnūs, prilygstantys auksui, dabar laikomi moliniais indais, puodžiaus rankų darbu!</li>
      <li>Net jūrų pabaisos maitina ir žindo savo vaikus, o mano tautos duktė tapo žiauri lyg strutis dykumoje.</li>
      <li>Nuo troškulio kūdikių liežuvis prilipo prie gomurio. Vaikai prašo duonos, bet niekas jiems neatlaužia jos.</li>
      <li>Valgę skanumynus, dabar miršta gatvėse badu; išauginti purpuro drabužiuose, dabar guli dulkėse.</li>
      <li>Bausmė už mano tautos kaltę yra didesnė už Sodomos bausmę, kuri buvo sunaikinta per akimirką be žmogaus rankos.</li>
      <li>Jos nazarėnai buvo švaresni už sniegą, baltesni už pieną, jų kūnas rausvesnis už koralus, išvaizda gražesnė už safyrą.</li>
      <li>Dabar jų veidai juodesni už anglį, jie nebeatpažįstami gatvėje, jų oda prilipusi prie kaulų, sudžiūvusi kaip medis.</li>
      <li>Laimingesni kritę kovoje negu mirę badu, nes jų kūnas seko pamažu ir, netekę maisto, jie mirė.</li>
      <li>Gailestingosios moterys virė ir valgė savo pačių vaikus; tai buvo jų maistas mano tautos sunaikinimo metu.</li>
      <li>Viešpaties rūstybė pasireiškė, Jis išliejo savo įtūžį. Jis įžiebė Sione ugnį, kuri sunaikino jo pamatus.</li>
      <li>Žemės karaliai ir pasaulio gyventojai netikėjo, kad priešas galėtų įžengti į Jeruzalę.</li>
      <li>Tas įvyko dėl pranašų nuodėmių ir kunigų kalčių, kurie praliejo teisiųjų kraują miesto viduryje.</li>
      <li>Jie vaikščiojo gatvėmis lyg akli, taip susitepę nekaltųjų krauju, kad buvo baisu juos paliesti.</li>
      <li>Apie juos buvo sakoma: “Pasitraukite, jie nešvarūs, nepalieskite jų!” Jie pabėgo ir klajojo aplinkui, bet net pagonys sakė: “Jų neturi būti tarp mūsų!”</li>
      <li>Pats Viešpats juos išsklaidė ir nekreipė dėmesio į juos; nebuvo pagarbos nei kunigams, nei vyresniesiems.</li>
      <li>Mes pavargome, belaukdami pagalbos, bet jos nesulaukėme. Laukėme pagalbos iš tautos, kuri negalėjo mums padėti.</li>
      <li>Mūsų žingsniai buvo sekami, negalėjome net gatvėje pasirodyti. Mūsų galas artėjo, dienos baigėsi.</li>
      <li>Persekiotojai buvo greitesni už padangių erelius. Jie gaudė mus kalnuose, tykojo dykumose.</li>
      <li>Viešpaties pateptąjį jie sugavo, o mes tikėjome, kad jo ūksmėje gyvensime tarp tautų.</li>
      <li>Edomo dukra, gyvenanti Uco krašte, džiaukis ir būk linksma! Ir tave pasieks keršto taurė, tu taip pat būsi nugirdyta ir apsinuoginsi.</li>
      <li>Siono dukra, tavo bausmė baigta! Jis tavęs nebeištrems. Jis aplankys tavo kaltę, Edomo dukra, ir iškels tavo nuodėmes.</li>
    </ol>
  </li>
  <li>
    <ol>
      <li>Viešpatie, atsimink, kas įvyko. Pažvelk, atkreipk dėmesį į mūsų vargus.</li>
      <li>Mūsų paveldas ir namai svetimųjų rankose.</li>
      <li>Mes esame našlaičiai, mūsų motinos­našlės;</li>
      <li>privalome pirkti savo vandenį ir mokėti pinigus už savo malkas.</li>
      <li>Mus vargina sunkiais darbais ir pavargus neleidžia atsikvėpti.</li>
      <li>Prašėme pagalbos egiptiečių ir asirų, kad bent duonos gautume.</li>
      <li>Mūsų tėvai nusikalto, o mes turime nešti jų kaltę.</li>
      <li>Vergai viešpatauja mums, ir niekas negali mūsų išvaduoti iš jų rankos.</li>
      <li>Bijodami kardo dykumoje, mes parsigabenome duonos.</li>
      <li>Mūsų oda pajuodusi kaip krosnis nuo siaučiančio bado.</li>
      <li>Moterys ir mergaitės prievartaujamos Sione ir Judo miestuose.</li>
      <li>Kunigaikščius jie pakorė, o vyresniųjų negerbia.</li>
      <li>Jauni vyrai verčiami girnomis malti, vaikai klumpa po sunkiomis naštomis.</li>
      <li>Vyresnieji nebesirodo prie miesto vartų, ir vaikai nebesusirenka žaisti.</li>
      <li>Mūsų širdies džiaugsmas dingo, žaidimai virto liūdesiu.</li>
      <li>Karūna nuo galvos nukrito. Vargas mums, nes mes nusikaltome.</li>
      <li>Todėl mūsų širdis alpsta, akys aptemo.</li>
      <li>Siono kalnas apleistas, lapės gyvena jame.</li>
      <li>Bet Tu, Viešpatie, pasilieki per amžius. Tavo sostas lieka kartų kartoms.</li>
      <li>Kodėl Tu mus taip ilgai užmiršai ir palikai?</li>
      <li>Viešpatie, sugrąžink mus pas save, ir mes sugrįšime. Atnaujink mus kaip anomis dienomis!</li>
      <li>Argi Tu mus visiškai atstūmei ir rūstausi amžinai?</li>
    </ol>
  </li>
</ol>