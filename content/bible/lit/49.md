<ol>
  <li>
    <ol>
      <li>Paulius, Dievo valia Jėzaus Kristaus apaštalas, šventiesiems, gyvenantiems Efeze, ir ištikimiesiems Kristuje Jėzuje.</li>
      <li>Malonė jums ir ramybė nuo Dievo, mūsų Tėvo, ir Viešpaties Jėzaus Kristaus!</li>
      <li>Tebūna palaimintas Dievas, mūsų Viešpaties Jėzaus Kristaus Tėvas, kuris palaimino mus Kristuje visais dvasiniais palaiminimais danguje,</li>
      <li>mus išrinkdamas Jame prieš pasaulio sutvėrimą, kad būtume šventi ir nekalti meile Jo akivaizdoje.</li>
      <li>Geros valios nutarimu Jis iš anksto paskyrė mus įsūnyti per Jėzų Kristų</li>
      <li>Jo malonės šlovės gyriui, kuria padarė mus priimtinus Mylimajame.</li>
      <li>Jame turime atpirkimą per Jo kraują ir nuodėmių atleidimą pagal turtus Jo malonės,</li>
      <li>kurią Jis dosniai suteikė mums su visa išmintimi ir supratimu,</li>
      <li>paskelbdamas mums savo valios paslaptį pagal savo palankumą, kaip nusprendė savyje,</li>
      <li>kad, laikų pilnatvei atėjus, galėtų suvienyti Kristuje visa, kas yra tiek danguje, tiek ir žemėje.</li>
      <li>Jame ir gavome palikimą, iš anksto paskirtą sutvarkymu To, kuris visa veikia pagal savo valios nutarimą,</li>
      <li>kad pasitarnautume Jo šlovės gyriui mes, kurie nuo seno turėjome viltį Kristuje.</li>
      <li>Jame ir jūs, išgirdę tiesos žodį­ jūsų išgelbėjimo Evangeliją­ir įtikėję Juo, esate užantspauduoti pažadėtąja Šventąja Dvasia,</li>
      <li>kuri yra mūsų paveldėjimo užstatas iki nuosavybės atpirkimo Jo šlovės gyriui.</li>
      <li>Todėl ir aš, išgirdęs apie jūsų tikėjimą Viešpačiu Jėzumi ir apie jūsų meilę visiems šventiesiems,</li>
      <li>nesiliauju dėkojęs už jus, prisimindamas jus savo maldose,</li>
      <li>kad mūsų Viešpaties Jėzaus Kristaus Dievas, šlovės Tėvas, duotų jums išminties ir apreiškimo dvasią Jo pažinimui</li>
      <li>ir apšviestų jūsų širdies akis, kad pažintumėte, kokia yra Jo pašaukimo viltis, kokie Jo palikimo šlovės turtai šventuosiuose</li>
      <li>ir kokia beribė Jo jėgos didybė mums, kurie tikime, veikiant jo galingai jėgai.</li>
      <li>Ja Jis veikė Kristuje, prikeldamas Jį iš numirusių ir pasodindamas savo dešinėje danguose,</li>
      <li>aukščiau už kiekvieną kunigaikštystę, valdžią, jėgą, viešpatystę ir už kiekvieną vardą, tariamą ne tik šiame amžiuje, bet ir būsimajame,</li>
      <li>ir visa paklojo po Jo kojomis, o Jį patį pastatė viršum visko, kad būtų galva bažnyčios,</li>
      <li>kuri yra Jo kūnas, pilnatvė To, kuris visa visame pripildo.</li>
    </ol>
  </li>
  <li>
    <ol>
      <li>Ir jūs buvote mirę nusikaltimais ir nuodėmėmis,</li>
      <li>kuriuose kadaise gyvenote pagal šio pasaulio būdą, paklusdami kunigaikščiui, viešpataujančiam ore, dvasiai, kuri dabar veikia neklusnumo vaikuose.</li>
      <li>Tarp jų kadaise ir mes visi gyvenome, sekdami savo kūno geiduliais, vykdydami kūno ir minčių troškimus, ir iš prigimties buvome rūstybės vaikai kaip ir kiti.</li>
      <li>Bet Dievas, apstus gailestingumo, iš savo didžios meilės, kuria mus pamilo,</li>
      <li>mus, mirusius nusikaltimais, atgaivino kartu su Kristumi,­malone jūs esate išgelbėti,­</li>
      <li>kartu prikėlė ir pasodino danguje Kristuje Jėzuje,</li>
      <li>kad ateinančiais amžiais savo gerumu parodytų mums beribius savo malonės turtus Kristuje Jėzuje.</li>
      <li>Nes jūs esate išgelbėti malone per tikėjimą, ir tai ne iš jūsų­tai Dievo dovana,</li>
      <li>ir ne dėl darbų, kad kas nors nesigirtų.</li>
      <li>Mes esame Jo kūrinys, sukurti Kristuje Jėzuje geriems darbams, kuriuos Dievas iš anksto paskyrė mums atlikti.</li>
      <li>Todėl atsiminkite, kad jūs kadaise buvote kūnu pagonys, kuriuos vadino neapipjaustytais vadinamieji apipjaustytieji, apipjaustyti kūne rankomis.</li>
      <li>Tuo metu jūs buvote be Kristaus, atskirti nuo Izraelio bendruomenės, svetimi pažado sandoroms, be vilties ir be Dievo pasaulyje.</li>
      <li>Bet dabar Kristuje Jėzuje jūs, kadaise buvusieji toli, per Kristaus kraują tapote artimi.</li>
      <li>Nes mūsų sutaikinimas yra Jis, iš abejų padaręs viena ir sugriovęs mus skyrusią sieną,</li>
      <li>savo kūnu panaikinęs priešybę­ įsakymų Įstatymą su jo potvarkiais,­kad iš dviejų sutvertų savyje naują žmogų ir atneštų taiką.</li>
      <li>Jis viename kūne abejus sutaikino su Dievu per kryžių, kuriuo ir sugriovė priešiškumą.</li>
      <li>Atėjęs Jis skelbė taiką jums, kurie buvote toli, ir tiems, kurie buvo arti,</li>
      <li>nes per Jį vieni ir kiti galime prieiti prie Tėvo viena Dvasia.</li>
      <li>Todėl jūs jau nebesate pašaliniai nei svetimšaliai, bet šventųjų bendrapiliečiai ir Dievo namiškiai,</li>
      <li>pastatyti ant apaštalų ir pranašų pamato, turintys kertiniu akmeniu patį Jėzų Kristų,</li>
      <li>ant kurio darniai auga visas pastatas į šventą šventyklą Viešpatyje,</li>
      <li>ant kurio ir jūs esate drauge statomi kaip Dievo buveinė Dvasioje.</li>
    </ol>
  </li>
  <li>
    <ol>
      <li>Todėl aš, Paulius, esu Kristaus Jėzaus kalinys dėl jūsų­ pagonių.</li>
      <li>Jūs esate girdėję apie Dievo malonės tvarkymą, man suteiktą jūsų labui.</li>
      <li>Apreiškimu man buvo atskleista paslaptis, kaip aš ką tik trumpai aprašiau.</li>
      <li>Skaitydami galite įsitikinti, kad suvokiu Kristaus paslaptį,</li>
      <li>kuri ankstesnėms žmonių kartoms nebuvo paskelbta taip, kaip ji dabar Dvasios atskleista Jo šventiesiems apaštalams ir pranašams:</li>
      <li>pagonys yra bendrapaveldėtojai, priklauso vienam kūnui ir yra pažado dalininkai Kristuje per Evangeliją,</li>
      <li>kurios tarnu tapau pagal Dievo malonės dovaną, kuri man buvo duota Jo jėgos veikimu.</li>
      <li>Man, visų šventųjų mažiausiajam, atiteko malonė skelbti pagonims nesuvokiamus Kristaus turtus</li>
      <li>ir atskleisti visiems, kaip turi išsipildyti šita paslaptis, nuo amžių uždengta Dieve­viską sukūrusiame per Jėzų Kristų,­</li>
      <li>kad dabar per bažnyčią taptų žinoma kunigaikštystėms ir valdžioms danguje visokeriopa Dievo išmintis.</li>
      <li>Tai atitinka amžinąjį nutarimą, padarytą Kristuje Jėzuje, mūsų Viešpatyje,</li>
      <li>kuriame mes turime drąsą ir užtikrintą priėjimą per tikėjimą Juo.</li>
      <li>Todėl prašau nenusiminti dėl mano vargų jūsų dėlei, nes jie yra jūsų šlovė.</li>
      <li>Dėl to aš klaupiuosi prieš mūsų Viešpaties Jėzaus Kristaus Tėvą,</li>
      <li>iš kurio visa šeima danguje ir žemėje turi vardą,</li>
      <li>kad iš savo šlovės turtų duotų jums sustiprėti Jo jėga per Dvasią vidiniame žmoguje,</li>
      <li>kad Kristus per tikėjimą gyventų jūsų širdyse ir jūs, įsišakniję ir įsitvirtinę meilėje,</li>
      <li>galėtumėte suvokti kartu su visais šventaisiais, koks yra plotis, ir ilgis, ir gylis, ir aukštis,</li>
      <li>ir pažinti Kristaus meilę, kuri pranoksta pažinimą, kad būtumėte pripildyti visos Dievo pilnatvės.</li>
      <li>O Tam, kuris savo jėga, veikiančia mumyse, gali padaryti nepalyginamai daugiau, negu mes prašome ar suprantame,</li>
      <li>Jam tebūna šlovė bažnyčioje Kristuje Jėzuje per visas kartas amžių amžiais! Amen.</li>
    </ol>
  </li>
  <li>
    <ol>
      <li>Taigi aš, kalinys Viešpatyje, raginu jus elgtis, kaip dera jūsų pašaukimui, į kurį esate pašaukti.</li>
      <li>Su visu nuolankumu bei romumu, su ištverme pakęsdami vienas kitą meilėje,</li>
      <li>siekite išsaugoti Dvasios vienybę taikos ryšiais.</li>
      <li>Vienas kūnas ir viena Dvasia, kaip ir esate pašaukti vienai pašaukimo vilčiai.</li>
      <li>Vienas Viešpats, vienas tikėjimas, vienas krikštas.</li>
      <li>Vienas Dievas ir visų Tėvas, kuris virš visų, per visus ir visuose.</li>
      <li>Bet kiekvienam iš mūsų duota malonė pagal Kristaus dovanos saiką.</li>
      <li>Todėl sakoma: “Pakilęs aukštyn, nusivedė belaisvius ir davė žmonėms dovanų”.</li>
      <li>Ką reiškia “Jis pakilo”, jeigu ne tai, kad Jis pirma ir nusileido į žemesniąsias žemės vietas.</li>
      <li>Tas, kuris nužengė, yra ir Tas, kuris iškilo aukščiau už visus dangus, kad visa užpildytų.</li>
      <li>Ir Jis paskyrė vienus apaštalais, kitus pranašais, evangelistais, ganytojais ir mokytojais,</li>
      <li>kad išlavintų šventuosius tarnavimo darbui, Kristaus kūno ugdymui,</li>
      <li>kol mes visi pasieksime tikėjimo vienybę ir Dievo Sūnaus pažinimą, tobulai subręsime iki Kristaus amžiaus pilnatvės saiko,</li>
      <li>kad daugiau nebebūtume kūdikiai, siūbuojami ir nešiojami bet kokio mokymo vėjo, žmonių apgaulės, gudrumo, vedančio į paklydimą,</li>
      <li>bet, kalbėdami tiesą meilėje, augtume visame kame į Jį, kuris yra galva­Kristus.</li>
      <li>Iš Jo visas kūnas, suderintas ir stipriai sujungtas įvairių raiščių, pagal savo saiką veikiant kiekvienai daliai, auga, kad ugdytų save meilėje.</li>
      <li>Taigi aš liepiu ir įspėju Viešpatyje, kad jūs nebesielgtumėte, kaip elgiasi pagonys dėl savo proto tuštybės.</li>
      <li>Jų protas aptemęs, jie atskirti nuo Dievo gyvenimo dėl savo neišmanymo bei širdies užkietėjimo.</li>
      <li>Jie sustabarėję, pasidavę gašlumui, nepasotinamai daro visus nešvarius darbus.</li>
      <li>Bet jūs ne taip pažinote Kristų!</li>
      <li>Juk iš Jo girdėjote ir Jame išmokote,­nes tiesa yra Jėzuje,­</li>
      <li>kad privalu atsižadėti senojo žmogaus ankstesnio gyvenimo būdo, žlugdančio apgaulingais geismais,</li>
      <li>atsinaujinti savo proto dvasioje</li>
      <li>ir apsirengti nauju žmogumi, sutvertu pagal Dievą teisume ir tiesos šventume.</li>
      <li>Tad, atmetę melą, “kiekvienas tekalba tiesą savo artimui”, nes esame vieni kitų nariai.</li>
      <li>“Rūstaukite ir nenusidėkite”. Tegul saulė nenusileidžia ant jūsų rūstybės!</li>
      <li>Ir neduokite vietos velniui.</li>
      <li>Kas vogdavo, tegu daugiau nebevagia, bet dirba, darydamas savo rankomis gerus darbus, kad turėtų iš ko padėti stokojančiam.</li>
      <li>Joks bjaurus žodis teneišeina iš jūsų lūpų; bet tik tai, kas gera, kas tinka ugdymui ir suteikia malonę klausytojams.</li>
      <li>Ir neliūdinkite Šventosios Dievo Dvasios, kuria esate užantspauduoti atpirkimo dienai.</li>
      <li>Tebūna toli nuo jūsų visoks kartėlis, piktumas, rūstybė, riksmai ir keiksmai su visomis piktybėmis.</li>
      <li>Būkite malonūs, gailestingi, atlaidūs vieni kitiems, kaip ir Dievas Kristuje atleido jums.</li>
    </ol>
  </li>
  <li>
    <ol>
      <li>Taigi būkite Dievo sekėjai, kaip mylimi vaikai,</li>
      <li>ir gyvenkite mylėdami, kaip ir Kristus pamilo mus ir atidavė už mus save kaip atnašą ir kvapią auką Dievui.</li>
      <li>Todėl ištvirkavimas, visoks netyrumas ar godumas tenebūna net minimi pas jus, kaip pridera šventiesiems;</li>
      <li>taip pat nešvankumas, kvaila šneka ar juokų krėtimas jums netinka, verčiau tebūna dėkojimas.</li>
      <li>Nes jūs žinote, kad joks ištvirkėlis, netyras ar gobšas, kuris yra stabmeldys, nepaveldės Kristaus ir Dievo karalystės.</li>
      <li>Tegul niekas neapgauna jūsų tuščiais plepalais; už tokius dalykus Dievo rūstybė ištinka neklusnumo vaikus.</li>
      <li>Todėl nebūkite jų bendrai!</li>
      <li>Juk kadaise buvote tamsa, o dabar esate šviesa Viešpatyje. Elkitės kaip šviesos vaikai,­</li>
      <li>nes Dvasios vaisius reiškiasi visokeriopu gerumu, teisumu ir tiesa,­</li>
      <li>ištirdami, kas patinka Viešpačiui.</li>
      <li>Ir neprisidėkite prie nevaisingų tamsos darbų, o verčiau atskleiskite juos.</li>
      <li>Nes ką jie slapčia daro, gėda net sakyti.</li>
      <li>Bet viskas, kas atskleidžiama, tampa šviesos apšviesta, o kas tik apšviesta, yra šviesa.</li>
      <li>Todėl sakoma: “Pabusk, kuris miegi, kelkis iš numirusių, ir apšvies tave Kristus”.</li>
      <li>Todėl rūpestingai žiūrėkite, kaip elgiatės: kad nebūtumėte kaip kvailiai, bet kaip išmintingi,</li>
      <li>branginantys laiką, nes dienos yra piktos.</li>
      <li>Nebūkite tad neprotingi, bet supraskite, kokia yra Viešpaties valia.</li>
      <li>Ir nepasigerkite vynu, kuriame pasileidimas, bet būkite pilni Dvasios,</li>
      <li>kalbėdami vieni kitiems psalmėmis, himnais bei dvasinėmis giesmėmis, giedodami ir šlovindami savo širdyse Viešpatį,</li>
      <li>visada ir už viską dėkodami Dievui Tėvui mūsų Viešpaties Jėzaus Kristaus vardu,</li>
      <li>paklusdami vieni kitiems Dievo baimėje.</li>
      <li>Jūs, žmonos, būkite klusnios savo vyrams lyg Viešpačiui,</li>
      <li>nes vyras yra žmonos galva, kaip ir Kristus yra galva bažnyčios,­Jis kūno gelbėtojas.</li>
      <li>Todėl kaip bažnyčia paklūsta Kristui, taip ir žmonos visame kame teklauso savo vyrų.</li>
      <li>Jūs, vyrai, mylėkite savo žmonas, kaip ir Kristus pamilo bažnyčią ir atidavė už ją save,</li>
      <li>kad ją pašventintų, apvalydamas vandens nuplovimu ir žodžiu,</li>
      <li>kad pristatytų sau šlovingą bažnyčią, neturinčią dėmės nei raukšlės, nei nieko tokio, bet šventą ir nesuteptą.</li>
      <li>Taip ir vyrai turi mylėti savo žmonas kaip savo kūnus. Kas myli savo žmoną, myli save patį.</li>
      <li>Juk niekas niekada nėra nekentęs savo kūno, bet jį maitina ir globoja kaip ir Kristus bažnyčią.</li>
      <li>Mes gi esame Jo kūno nariai, iš Jo kūno ir kaulų.</li>
      <li>“Todėl žmogus paliks tėvą bei motiną ir susijungs su savo žmona, ir du taps vienu kūnu”.</li>
      <li>Tai didelė paslaptis,­aš tai sakau, žvelgdamas į Kristų ir bažnyčią.</li>
      <li>Taigi kiekvienas iš jūsų tegul myli savo žmoną taip, kaip save patį, o žmona tegerbia savo vyrą.</li>
    </ol>
  </li>
  <li>
    <ol>
      <li>Jūs, vaikai, klausykite Viešpatyje savo tėvų, nes tai teisinga.</li>
      <li>“Gerbk savo tėvą ir motiną”,­ tai pirmasis įsakymas su pažadu:</li>
      <li>“Kad tau gerai sektųsi ir ilgai gyventum žemėje”.</li>
      <li>Ir jūs, tėvai, neerzinkite savo vaikų, bet auklėkite juos drausmindami ir mokydami Viešpatyje.</li>
      <li>Jūs, vergai, klausykite savo žemiškųjų šeimininkų su baime ir drebėjimu, nuoširdžiai kaip Kristaus,</li>
      <li>ne dėl akių tarnaudami, lyg žmonėms įtinkantys, bet kaip Kristaus vergai, iš širdies vykdantys Dievo valią.</li>
      <li>Noriai tarnaukite kaip Viešpačiui, o ne žmonėms,</li>
      <li>žinodami, jog kiekvienas, tiek vergas, tiek laisvasis, jei daro ką gera, gaus atlyginimą iš Viešpaties.</li>
      <li>Ir jūs, šeimininkai, tą patį darykite jiems. Liaukitės grasinę, žinodami, kad ir jiems, ir jums yra Viešpats danguje ir Jis nedaro skirtumo tarp asmenų.</li>
      <li>Pagaliau, mano broliai, būkite stiprūs Viešpatyje ir Jo galybės jėga.</li>
      <li>Apsirenkite visa Dievo ginkluote, kad galėtumėte pasipriešinti prieš velnio klastas.</li>
      <li>Nes mes grumiamės ne su kūnu ir krauju, bet su kunigaikštystėmis, valdžiomis, šio amžiaus tamsybių valdovais ir dvasinėmis blogio jėgomis danguje.</li>
      <li>Todėl imkitės visų Dievo ginklų, kad galėtumėte piktą dieną pasipriešinti ir, visa atlaikę, išstovėti.</li>
      <li>Tad stovėkite susijuosę savo strėnas tiesa, apsivilkę teisumo šarvais</li>
      <li>ir apsiavę kojas pasiruošimu skelbti taikos Evangeliją.</li>
      <li>O svarbiausia, pasiimkite tikėjimo skydą, su kuriuo užgesinsite visas liepsnojančias piktojo strėles.</li>
      <li>Pasiimkite ir išgelbėjimo šalmą bei Dvasios kalaviją, tai yra Dievo žodį,</li>
      <li>visada melsdamiesi Dvasioje visokeriopomis maldomis ir prašymu. Ištvermingai budėkite, malda užtardami visus šventuosius</li>
      <li>ir mane, kad, man atvėrus lūpas, būtų duotas žodis drąsiai atskleisti Evangelijos paslaptį,</li>
      <li>kurios pasiuntinys esu ir būdamas kalinys,­kad turėčiau drąsos kalbėti taip, kaip privalau kalbėti.</li>
      <li>Kad ir jūs sužinotumėte, kaip man einasi ir ką veikiu, visa papasakos jums Tichikas, mylimas brolis ir ištikimas tarnas Viešpatyje.</li>
      <li>Aš tam jį ir pasiunčiau, kad jūs sužinotumėte apie mus ir kad jis paguostų jūsų širdis.</li>
      <li>Broliams ramybė ir meilė su tikėjimu nuo Dievo Tėvo ir Viešpaties Jėzaus Kristaus.</li>
      <li>Malonė visiems, kurie nuoširdžiai myli mūsų Viešpatį Jėzų Kristų! Amen.</li>
    </ol>
  </li>
</ol>