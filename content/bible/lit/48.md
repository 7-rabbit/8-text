<ol>
  <li>
    <ol>
      <li>Paulius, apaštalas ne iš žmonių ir ne per žmogų, bet per Jėzų Kristų ir Jį prikėlusį iš numirusių Dievą Tėvą,</li>
      <li>ir kartu su manimi esantys broliai­Galatijos bažnyčioms.</li>
      <li>Malonė ir ramybė jums nuo Dievo Tėvo ir mūsų Viešpaties Jėzaus Kristaus,</li>
      <li>kuris atidavė save už mūsų nuodėmes, kad išgelbėtų mus nuo dabartinio blogo amžiaus pagal mūsų Dievo ir Tėvo valią,</li>
      <li>kuriam šlovė per amžių amžius! Amen.</li>
      <li>Stebiuosi, kad jūs nuo To, kuris pašaukė jus į Kristaus malonę, taip greitai persimetate prie kitokios evangelijos,</li>
      <li>kuri, tarp kitko, nėra kitokia, o yra tik jus klaidinantys žmonės, norintys iškreipti Kristaus Evangeliją.</li>
      <li>Bet nors ir mes patys ar angelas iš dangaus jums skelbtų kitokią evangeliją, negu mes jums paskelbėme,­tebūnie prakeiktas!</li>
      <li>Kaip anksčiau sakėme, taip ir dabar sakau dar kartą: jei kas jums skelbia kitokią evangeliją, negu esate priėmę,­tebūnie prakeiktas!</li>
      <li>Ar aš ieškau žmonių palankumo, ar Dievo? Gal stengiuosi patikti žmonėms? Jei dar norėčiau patikti žmonėms, nebūčiau Kristaus tarnas.</li>
      <li>Aš sakau jums, broliai, kad mano paskelbtoji Evangelija nėra iš žmonių,</li>
      <li>nes negavau jos iš žmogaus ir nebuvau jos išmokytas, bet gavau Jėzaus Kristaus apreiškimu.</li>
      <li>Jūs, be abejo, girdėjote, kaip kadaise aš elgiausi, išpažindamas judaizmą, kaip be saiko persekiojau Dievo bažnyčią ir grioviau ją.</li>
      <li>Žydų religija buvau pralenkęs daugelį bendraamžių savo tautiečių, būdamas itin uolus dėl savo tėvų tradicijų.</li>
      <li>Bet kai Dievas, kuris mane išskyrė dar esantį motinos įsčiose ir pašaukė savo malone, panorėjo</li>
      <li>apreikšti manyje savo Sūnų, kad skelbčiau Jį pagonims, neskubėjau tartis su kūnu ir krauju</li>
      <li>ir nenuvykau į Jeruzalę pas pirmiau už mane buvusius apaštalus, bet iškeliavau į Arabiją ir po to vėl grįžau į Damaską.</li>
      <li>Po trejų metų nukeliavau į Jeruzalę pasimatyti su Kefu ir pasilikau pas jį penkiolika dienų.</li>
      <li>Kitų apaštalų man neteko matyti, tiktai Viešpaties brolį Jokūbą.</li>
      <li>Ką jums rašau, tvirtinu Dievo akivaizdoje, jog nemeluoju.</li>
      <li>Po to išvykau į Sirijos ir Kilikijos sritis.</li>
      <li>Iš veido aš buvau nepažįstamas Judėjos bažnyčioms, kurios Kristuje.</li>
      <li>Jos buvo tik girdėję: tas, kuris mus kitados persekiojo, dabar skelbia tikėjimą, kurį kadaise griovė.</li>
      <li>Ir jos šlovino Dievą dėl manęs.</li>
    </ol>
  </li>
  <li>
    <ol>
      <li>Paskui, po keturiolikos metų, vėl nuvykau į Jeruzalę kartu su Barnabu, pasiėmęs ir Titą.</li>
      <li>Nuvykau, apreiškimo paskatintas, ir jiems išdėsčiau Evangeliją, kurią skelbiu pagonims, atskirai išsiaiškindamas su įžymesniais asmenimis, kad kartais nebėgčiau ar nebūčiau bėgęs veltui.</li>
      <li>Jie nevertė apsipjaustyti nė mano palydovo Tito, kuris buvo graikas.</li>
      <li>Tačiau netikriems broliams, paslapčia įslinkusiems iššnipinėti mūsų laisvę, kurią turime Kristuje Jėzuje, ir norėjusiems mus pavergti,­</li>
      <li>jiems nė valandėlei nepasidavėme, kad Evangelijos tiesa pasiliktų su jumis.</li>
      <li>O dėl tariamai įžymesniųjų asmenų,­kas jie bebuvo, man nesvarbu, nes Dievas nėra žmonėms šališkas,­man įžymesnieji asmenys nieko nepridėjo.</li>
      <li>Atvirkščiai, pamatę, jog man patikėta skelbti Evangeliją neapipjaustytiesiems kaip Petrui apipjaustytiesiems</li>
      <li>(nes Tas, kuris veikė su Petru jam apaštalaujant apipjaustytiesiems, veikė taip pat su manimi tarp pagonių)</li>
      <li>ir pastebėję man suteiktą malonę, Jokūbas, Kefas ir Jonas, kurie laikomi šulais, padavė man ir Barnabui dešines draugystės ženklan, kad eitume pas pagonis, o jie pas apipjaustytuosius;</li>
      <li>tik mes turėjome prisiminti vargšus,­o aš ir stengiausi tai daryti.</li>
      <li>Kai Petras atvyko į Antiochiją, aš jam pasipriešinau į akis, nes jis nusižengė.</li>
      <li>Mat prieš atvykstant kai kuriems nuo Jokūbo, jis valgydavo su pagonimis; bet kai tie atvyko, jis atsitraukė ir vengė jų, bijodamas apipjaustytųjų.</li>
      <li>Kartu su juo veidmainiavo ir kiti žydai, netgi Barnabas pasidavė veidmainystei.</li>
      <li>Pamatęs, kad jie nukrypsta nuo Evangelijos tiesos, pasakiau Petrui visų akivaizdoje: “Jei tu, būdamas žydas, gyveni pagoniškai, o ne žydiškai, tai kodėl verti pagonis gyventi taip, kaip žydai?”</li>
      <li>Nors iš prigimties esame žydai ir ne pagonių kilmės nusidėjėliai,</li>
      <li>žinome, jog žmogus neišteisinamas įstatymo darbais, bet tikėjimu į Jėzų Kristų. Mes įtikėjome Kristų Jėzų, kad būtume išteisinti Kristaus tikėjimu, o ne įstatymo darbais; nes įstatymo darbais nebus išteisintas nė vienas žmogus.</li>
      <li>Bet, ieškant mums išteisinimo per Kristų, paaiškėja, kad mes patys esame nusidėjėliai. Ar Kristus dėl to yra nuodėmės tarnas? Jokiu būdu!</li>
      <li>Nes jeigu aš vėl atstatau, ką buvau išgriovęs, tai tampu nusikaltėliu.</li>
      <li>Aš per įstatymą numiriau įstatymui, kad gyvenčiau Dievui.</li>
      <li>Esu nukryžiuotas su Kristumi. Ir daugiau ne aš gyvenu, o gyvena manyje Kristus. Ir dabar, gyvendamas kūne, gyvenu tikėjimu į Dievo Sūnų, kuris pamilo mane ir paaukojo save už mane.</li>
      <li>Neatstumiu Dievo malonės, nes jei teisumas įgyjamas įstatymu, tuomet Kristus mirė veltui.</li>
    </ol>
  </li>
  <li>
    <ol>
      <li>O neprotingi galatai! Kas jus, kuriems akivaizdžiai buvo nupieštas Jėzus Kristus tarsi pas jus nukryžiuotas, apkerėjo, kad nepaklustumėte tiesai?</li>
      <li>Noriu jus paklausti tiktai vieno dalyko: ar jūs gavote Dvasią įstatymo darbais, ar klausydami tikėjimo?</li>
      <li>Nejaugi jūs tokie neprotingi, kad, pradėję Dvasia, dabar užbaigsite kūnu?</li>
      <li>Ar tiek daug iškentėjote veltui? Jei iš tiesų būtų veltui!</li>
      <li>Ar Tas, kuris jums teikia Dvasią ir pas jus daro stebuklus, tai daro per įstatymo darbus, ar dėl tikėjimo klausymo?</li>
      <li>Taip “Abraomas patikėjo Dievu, ir tai jam buvo įskaityta teisumu”.</li>
      <li>Todėl supraskite, kad Abraomo sūnūs yra tie, kurie tiki.</li>
      <li>Ir Raštas, numatydamas, kad Dievas tikėjimu išteisins pagonis, iš anksto paskelbė Abraomui Evangeliją: “Tavyje bus palaimintos visos tautos”.</li>
      <li>Taip tikintys susilaukia palaiminimo kartu su tikinčiuoju Abraomu.</li>
      <li>Visi, kurie remiasi įstatymo darbais, yra prakeikimo galioje, nes parašyta: “Prakeiktas kiekvienas, kuris nuolatos nesilaiko visko, kas įstatymo knygoje parašyta, ir to nevykdo”.</li>
      <li>Kad įstatymu niekas neišteisinamas Dievo akyse, aišku, nes “teisusis gyvens tikėjimu”.</li>
      <li>O įstatymas nėra kilęs iš tikėjimo, bet “kas juos vykdo, tas gyvens jais”.</li>
      <li>Kristus mus atpirko iš įstatymo prakeikimo, tapdamas už mus prakeikimu, nes parašyta: “Prakeiktas kiekvienas, kuris kybo ant medžio”,­</li>
      <li>kad Abraomo palaiminimas Jėzuje Kristuje atitektų pagonims ir mes tikėjimu gautume pažadėtąją Dvasią.</li>
      <li>Broliai, kalbu, kaip įprasta žmonėms: net žmogaus testamento, kuris patvirtintas, niekas neatmeta ir nepapildo.</li>
      <li>Pažadai buvo duoti Abraomui ir jo palikuoniui. Jis nesako “ir palikuonims”, ne daugeliui, bet kaip apie vieną: “ir tavo palikuoniui”, kuris yra Kristus.</li>
      <li>Noriu pasakyti, kad Dievo Kristuje anksčiau patvirtinto testamento negali panaikinti po keturių šimtų trisdešimties metų atsiradęs įstatymas, ir jis negali pažado paversti negaliojančiu.</li>
      <li>Jei paveldėjimas būtų iš įstatymo, tai jau nebe iš pažado, o Dievas davė tai Abraomui pažadu.</li>
      <li>Tad kam gi reikalingas įstatymas? Jis buvo pridėtas dėl nusižengimų, kol ateis palikuonis, kuriam buvo skirtas pažadas; įstatymas buvo perduotas per angelus, tarpininko ranka.</li>
      <li>Tarpininkas neatstovauja vienai pusei, bet Dievas yra vienas.</li>
      <li>Tad gal įstatymas priešingas Dievo pažadams? Anaiptol! Jei būtų duotas įstatymas, galintis suteikti gyvenimą, tai iš tikrųjų teisumas būtų iš įstatymo.</li>
      <li>Bet Raštas viską apjuosė nuodėme, kad pažadas dėl tikėjimo Jėzumi Kristumi tektų tiems, kurie tiki.</li>
      <li>Prieš ateinant tikėjimui, buvome įstatymo įkalinti, kad lauktume apsireiškiant tikėjimo.</li>
      <li>Todėl įstatymas buvo mūsų auklėtojas, vedęs į Kristų, kad būtume tikėjimu išteisinti.</li>
      <li>Bet, tikėjimui atėjus, jau nesame auklėtojo globoje.</li>
      <li>Juk jūs visi esate Dievo sūnūs per tikėjimą Jėzumi Kristumi.</li>
      <li>Ir visi, kurie esate pakrikštyti Kristuje, apsivilkote Kristumi.</li>
      <li>Nebėra nei žydo, nei graiko; nebėra nei vergo, nei laisvojo; nebėra nei vyro, nei moters: visi esate viena Kristuje Jėzuje!</li>
      <li>O jeigu esate Kristaus, tai esate Abraomo palikuonys ir paveldėtojai pagal pažadą.</li>
    </ol>
  </li>
  <li>
    <ol>
      <li>Dabar pasakysiu: kol paveldėtojas vaikas, jis nieku nesiskiria nuo vergo, nors yra visko šeimininkas;</li>
      <li>jis esti globėjų ir prižiūrėtojų valdžioje iki tėvo nustatyto meto.</li>
      <li>Taip buvo ir su mumis: kol buvome vaikai, turėjome vergauti pasaulio pradmenims.</li>
      <li>Bet, atėjus laiko pilnatvei, Dievas atsiuntė savo Sūnų, gimusį iš moters, pavaldų įstatymui,</li>
      <li>kad atpirktų esančius įstatymo valdžioje ir kad mes įgytume įsūnystę.</li>
      <li>O kadangi esate sūnūs, Dievas atsiuntė į mūsų širdis savo Sūnaus Dvasią, kuri šaukia: “Aba, Tėve!”</li>
      <li>Taigi tu jau nebe vergas, bet sūnus; o jeigu sūnus, tai ir Dievo paveldėtojas per Kristų.</li>
      <li>Kitados, dar nepažindami Dievo, jūs vergavote dievams, kurie iš tikro nėra dievai.</li>
      <li>Bet dabar, pažinę Dievą arba, geriau sakant, Dievo pažinti,­ kaipgi galite grįžti prie menkų ir vargingų pradmenų, kuriems ir vėl norite vergauti?!</li>
      <li>Jūs laikotės dienų, mėnesių, laikotarpių, metų.</li>
      <li>Aš baiminuosi dėl jūsų, kad kartais nebūčiau veltui dirbęs jūsų labui.</li>
      <li>Prašau jus, broliai, tapkite tokie kaip aš, nes ir aš tapau toks kaip jūs. Jūs visai neįžeidėte manęs.</li>
      <li>Jūs žinote, kad jums pirmą kartą paskelbiau Evangeliją negaluodamas kūnu.</li>
      <li>Ir jūs nepaniekinote ir nepasipiktinote mano kūne esančiu išbandymu, bet priėmėte mane kaip Dievo angelą, kaip patį Kristų Jėzų.</li>
      <li>Koks tai buvo palaiminimas jums! Aš galiu paliudyti, kad įmanydami būtumėte išlupę savo akis ir atidavę man.</li>
      <li>Nejaugi tapau jūsų priešu, kalbėdamas jums tiesą?</li>
      <li>Jie uolūs ne jūsų labui, bet norėtų jus atskirti, kad būtumėte uolūs dėl jų.</li>
      <li>Bet gerai visada būti uoliems dėl gero, o ne vien kai esu pas jus.</li>
      <li>Mano vaikeliai, dėl jūsų aš vėl gimdymo skausmuose, kol jumyse išryškės Kristus!</li>
      <li>Norėčiau dabar būti pas jus ir prabilti kitaip, nes nežinau, ką man su jumis daryti.</li>
      <li>Pasakykite man jūs, norintieji būti įstatymo valdžioje, ar negirdite įstatymo?</li>
      <li>Juk parašyta, kad Abraomas turėjo du sūnus: vieną iš vergės, o kitą iš laisvosios.</li>
      <li>Vergės sūnus buvo gimęs pagal kūną, o laisvosios­pagal pažadą.</li>
      <li>Tai pasakyta perkeltine prasme: jos­tai dvi Sandoros. Viena nuo Sinajaus kalno, gimdanti vergystei,­tai Hagara.</li>
      <li>Hagara yra Sinajaus kalnas Arabijoje; ji atitinka dabartinę Jeruzalę, kuri vergauja su savo vaikais.</li>
      <li>Bet aukštybių Jeruzalė laisva, ji yra visų mūsų motina,</li>
      <li>nes parašyta: “Pralinksmėk, nevaisingoji, kuri negimdei! Šūkauk ir džiūgauk, nepažinusi kentėjimų! Nes apleistoji turi daug daugiau vaikų negu turinčioji vyrą”.</li>
      <li>Mes, broliai, esame pažado vaikai kaip Izaokas.</li>
      <li>Bet kaip tada gimęs pagal kūną persekiojo gimusį pagal Dvasią, taip ir dabar.</li>
      <li>O ką gi sako Raštas?­“Išvaryk vergę ir jos sūnų, nes vergės sūnus negaus palikimo kartu su laisvosios sūnumi”.</li>
      <li>Taigi, broliai, mes nesame vergės vaikai, bet laisvosios.</li>
    </ol>
  </li>
  <li>
    <ol>
      <li>Todėl tvirtai stovėkite laisvėje, kuria Kristus mus išlaisvino, ir nesiduokite vėl įkinkomi į vergystės jungą!</li>
      <li>Štai aš, Paulius, sakau jums: jeigu būsite apipjaustyti, Kristus nebebus jums niekuo naudingas.</li>
      <li>Pakartotinai įspėju kiekvieną, kuris tampa apipjaustytas: jis yra įpareigotas vykdyti visą įstatymą.</li>
      <li>Jūs, ieškantys išteisinimo įstatyme, atsiskyrėte nuo Kristaus, praradote malonę.</li>
      <li>O mes per Dvasią karštai laukiame ir viliamės tikėjimo teisumo.</li>
      <li>Nes Kristuje Jėzuje nieko nereiškia nei apipjaustymas, nei neapipjaustymas, bet tikėjimas, veikiantis meile.</li>
      <li>Jūs taip gražiai bėgote! Kas gi jums sukliudė paklusti tiesai?</li>
      <li>Ne Tas, kuris jus pašaukė, šitaip įtikino.</li>
      <li>Truputis raugo įraugina visą maišymą.</li>
      <li>Pasitikiu jumis Viešpatyje, kad nemąstysite kitaip; o jūsų drumstėjas, kas jis bebūtų, susilauks pasmerkimo.</li>
      <li>Jei aš, broliai, iki šiol skelbiu apipjaustymą, tai kodėl gi esu persekiojamas? Juk tada kryžiaus papiktinimas būtų pašalintas.</li>
      <li>O kad jūsų drumstėjai ir nusipjautų!</li>
      <li>Jūs, broliai, esate pašaukti laisvei! Tiktai tenebūna ši laisvė proga kūnui, bet meile tarnaukite vieni kitiems.</li>
      <li>Juk visas įstatymas išsipildo viename žodyje: “Mylėk savo artimą kaip save patį”.</li>
      <li>Bet jeigu jūs vienas kitą kremtate ir ėdate, saugokitės, kad nebūtumėte vienas kito praryti!</li>
      <li>Sakau: gyvenkite Dvasia, ir jūs nevykdysite kūno geismų.</li>
      <li>Nes kūnas geidžia priešingo Dvasiai, o Dvasia­kūnui; jie vienas kitam priešingi, todėl negalite daryti visko, ko norėtumėte.</li>
      <li>Bet jei jūs Dvasios vedami, nebesate įstatymo valdžioje.</li>
      <li>Kūno darbai aiškūs­tai paleistuvavimas, ištvirkavimas, netyrumas, gašlavimas,</li>
      <li>stabmeldystė, burtininkavimas, priešiškumai, nesantaikos, pavyduliavimai, piktumai, vaidai, nesutarimai, susiskaldymai,</li>
      <li>pavydai, žmogžudystės, girtavimai, orgijos ir panašūs dalykai. Įspėju jus, kaip jau esu įspėjęs, jog tie, kurie taip daro, nepaveldės Dievo karalystės.</li>
      <li>Bet Dvasios vaisiai yra meilė, džiaugsmas, ramybė, kantrybė, malonumas, gerumas, ištikimybė,</li>
      <li>romumas, susivaldymas. Tokiems dalykams nėra įstatymo.</li>
      <li>Ir kurie yra Kristaus, tie nukryžiavo kūną su aistromis ir geismais.</li>
      <li>Jei gyvename Dvasia, tai ir elkimės pagal Dvasią.</li>
      <li>Nesivaikykime tuščios garbės, neerzinkime vieni kitų, nepavydėkime vieni kitiems.</li>
    </ol>
  </li>
  <li>
    <ol>
      <li>Broliai, jei žmogus įpuola į kokią nuodėmę, jūs, dvasiniai žmonės, pataisykite tokį romumo dvasioje, žiūrėdami savęs, kad ir patys nebūtumėt sugundyti.</li>
      <li>Nešiokite vieni kitų naštas, ir taip įvykdysite Kristaus įstatymą.</li>
      <li>O kas, būdamas niekas, tariasi esąs kažin kas, tas save apgaudinėja.</li>
      <li>Tegul kiekvienas ištiria savo darbą, ir tada galės girtis pats sau, o ne kitam,</li>
      <li>nes kiekvienas neš savo naštą.</li>
      <li>Kas mokomas žodžio, tegul dalijasi visais gerais dalykais su mokytoju.</li>
      <li>Neapsigaukite! Iš Dievo nepasišaipysi. Ką žmogus sėja, tą ir pjaus.</li>
      <li>Kas sėja savo kūnui, tas iš kūno pjaus supuvimą, o kas sėja Dvasiai, tas iš Dvasios pjaus amžinąjį gyvenimą.</li>
      <li>Nepavarkime daryti gera, nes savo metu pjausime derlių, jei nepailsime!</li>
      <li>Tad, kol turime laiko, darykime gera visiems, o ypač tikėjimo namiškiams.</li>
      <li>Žiūrėkite, kokiomis didelėmis raidėmis jums parašiau savo ranka.</li>
      <li>Visi, kurie nori pasirodyti geri kūnu, verčia jus apsipjaustyti, kad tik jiems netektų kęsti persekiojimų dėl Kristaus kryžiaus.</li>
      <li>Bet net ir patys apipjaustyti nesilaiko įstatymo, o tenori jūsų apipjaustymo, kad galėtų pasigirti jumis.</li>
      <li>Aš nieku nesigirsiu, tik mūsų Viešpaties Jėzaus Kristaus kryžiumi, kuriuo pasaulis man yra nukryžiuotas ir aš pasauliui.</li>
      <li>Nes Kristuje Jėzuje nieko nereiškia nei apipjaustymas, nei neapipjaustymas, bet naujas kūrinys.</li>
      <li>Visiems, kurie laikysis šios taisyklės, teateinie ramybė ir pasigailėjimas; taip pat ir Dievo Izraeliui!</li>
      <li>Nuo šiol tegul niekas manęs nebevargina, nes savo kūne nešioju Viešpaties Jėzaus žymes.</li>
      <li>Mūsų Viešpaties Jėzaus Kristaus malonė tebūna, broliai, su jūsų dvasia! Amen.</li>
    </ol>
  </li>
</ol>