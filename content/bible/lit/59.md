<ol>
  <li>
    <ol>
      <li>Jokūbas, Dievo ir Viešpaties Jėzaus Kristaus tarnas, siunčia sveikinimus dvylikai pasklidusių giminių.</li>
      <li>Mano broliai, laikykite didžiausiu džiaugsmu, kai patenkate į visokius išbandymus.</li>
      <li>Žinokite, kad jūsų tikėjimo išbandymas ugdo ištvermę,</li>
      <li>o ištvermė tesubręsta iki galo, kad būtumėte tobuli, subrendę ir nieko nestokotumėte.</li>
      <li>Jei kuriam iš jūsų trūksta išminties, teprašo Dievą, kuris visiems dosniai duoda ir nepriekaištauja, ir jam bus suteikta.</li>
      <li>Bet tegul prašo tikėdamas, nė kiek neabejodamas, nes abejojantis panašus į jūros bangą, varinėjamą ir blaškomą vėjo.</li>
      <li>Toksai žmogus tenemano ką nors gausiąs iš Viešpaties,­</li>
      <li>toks svyruojantis, visuose savo keliuose nepastovus žmogus.</li>
      <li>Tesigiria pažemintas brolis savo išaukštinimu,</li>
      <li>o turtuolis savo pažeminimu, nes jis išnyks kaip lauko gėlė.</li>
      <li>Juk pakyla saulė, jos kaitra išdžiovina žolyną, ir jo žiedas nubyra, jo išvaizdos grožis pranyksta. Taip ir turtuolis sunyks savo keliuose.</li>
      <li>Palaimintas žmogus, kuris ištveria pagundymą, nes, kai bus išbandytas, jis gaus gyvenimo vainiką, kurį Viešpats pažadėjo Jį mylintiems.</li>
      <li>Nė vienas gundomas tenesako: “Esu Dievo gundomas”. Dievas negali būti gundomas blogiu ir pats nieko negundo.</li>
      <li>Kiekvienas yra gundomas, savo paties geismo pagrobtas ir suviliotas.</li>
      <li>Paskui užsimezgęs geismas pagimdo nuodėmę, o užbaigta nuodėmė gimdo mirtį.</li>
      <li>Neapsigaukite, mano mylimi broliai!</li>
      <li>Kiekvienas geras davinys ir kiekviena tobula dovana yra iš aukštybių, nužengia nuo šviesybių Tėvo, kuriame nėra permainų ir nė šešėlio keitimosi.</li>
      <li>Savo valia Jis pagimdė mus tiesos žodžiu, kad būtume tarsi Jo kūrinių pirmieji vaisiai.</li>
      <li>Žinokite, mano mylimi broliai: kiekvienas žmogus tebūna greitas klausyti, lėtas kalbėti, lėtas pykti.</li>
      <li>Žmogaus rūstybė nedaro Dievo teisumo.</li>
      <li>Todėl, atmetę visą nešvarą bei piktybės gausą, su romumu priimkite įdiegtąjį žodį, kuris gali išgelbėti jūsų sielas.</li>
      <li>Būkite žodžio vykdytojai, o ne vien klausytojai, apgaudinėjantys patys save.</li>
      <li>Jei kas tėra žodžio klausytojas, o ne vykdytojas, tai jis panašus į žmogų, kuris žiūri į savo gimtąjį veidą veidrodyje.</li>
      <li>Pasižiūrėjo į save ir nuėjo, ir bematant pamiršo, koks buvo.</li>
      <li>Bet kas įsižiūri į tobuląjį laisvės įstatymą ir jį vykdo, kas tampa nebe klausytojas užuomarša, bet darbo vykdytojas, tas bus palaimintas savo darbuose.</li>
      <li>Jei kas iš jūsų mano esąs pamaldus ir nepažaboja savo liežuvio, bet apgaudinėja savo širdį, to pamaldumas tuščias.</li>
      <li>Tyras ir nesuteptas pamaldumas prieš Dievą ir Tėvą yra: lankyti našlaičius ir našles jų sielvarte ir saugoti save nesuterštą šiuo pasauliu.</li>
    </ol>
  </li>
  <li>
    <ol>
      <li>Mano broliai, turėkite mūsų Jėzaus Kristaus, šlovės Viešpaties, tikėjimą, neatsižvelgdami į asmenis.</li>
      <li>Štai į jūsų susirinkimą ateina žmogus su auksiniu žiedu, puikiais drabužiais, taip pat įžengia beturtis apskurusiu apdaru.</li>
      <li>Jūs žiūrite į tą, kuris puikiai apsirengęs, ir sakote: “Atsisėsk čia į gerą vietą”, o beturčiui tariate: “Stovėk ten”, arba: “Sėskis prie mano kojų”.</li>
      <li>Argi jūs nesate šališki, argi netampate piktais sumetimais besivadovaujantys teisėjai?</li>
      <li>Paklausykite, mano mylimieji broliai: ar Dievas neišsirinko pasaulio vargšų, kad jie būtų turtingi tikėjimu ir paveldėtų karalystę, pažadėtą Jį mylintiems?</li>
      <li>O jūs paniekinote beturtį! Argi ne turtuoliai jus spaudžia, ar ne jie tampo jus po teismus?</li>
      <li>Ar ne jie niekina tą kilnų vardą, kuriuo jūs vadinatės?</li>
      <li>Jeigu tik įvykdote karališkąjį įstatymą, kaip sako Raštas: “Mylėk savo artimą kaip save patį”, jūs gerai darote;</li>
      <li>bet, jeigu atsižvelgiate į asmenis, darote nuodėmę ir esate įstatymo kaltinami kaip nusižengėliai.</li>
      <li>Mat, kas laikosi viso įstatymo, bet nusižengia vienu dalyku, tas kaltas dėl visų.</li>
      <li>Juk Tas, kuris pasakė: “Nesvetimauk!”, taip pat pasakė ir: “Nežudyk”. Tad jeigu tu nesvetimauji, bet žudai,­vis tiek esi įstatymo laužytojas.</li>
      <li>Taip kalbėkite ir taip darykite, kaip tie, kurie bus teisiami pagal laisvės įstatymą.</li>
      <li>Teismas negailestingas tam, kuris neparodė gailestingumo. O gailestingumas triumfuoja prieš teismą.</li>
      <li>Kokia nauda, mano broliai, jei kas sakosi turįs tikėjimą, bet neturi darbų? Ar gali jį išgelbėti toks tikėjimas?</li>
      <li>Jei brolis ar sesuo neturi drabužių ir stokoja kasdienio maisto,</li>
      <li>ir kas nors iš jūsų jiems tartų: “Eikite ramybėje, sušilkite ir pasisotinkite”, o neduotų, ko reikia jų kūnui,­kokia iš to nauda?</li>
      <li>Taip ir tikėjimas: jei neturi darbų, jis savyje miręs.</li>
      <li>Bet kažkas pasakys: “Tu turi tikėjimą, o aš turiu darbus”. Parodyk man savo tikėjimą be darbų, o aš tau darbais parodysiu savo tikėjimą.</li>
      <li>Tu tiki, kad yra vienas Dievas? Gerai darai. Ir demonai tiki ir dreba!</li>
      <li>Ar nori žinoti, neišmintingas žmogau, kad tikėjimas be darbų miręs?</li>
      <li>Argi ne darbais buvo išteisintas mūsų tėvas Abraomas, aukodamas savo sūnų Izaoką ant aukuro?</li>
      <li>Ar matai, kad tikėjimas veikė kartu su jo darbais, ir darbais tikėjimas buvo atbaigtas?</li>
      <li>Taip išsipildė Rašto žodžiai: “Abraomas patikėjo Dievu, ir tai buvo jam įskaityta teisumu”, o jis buvo pramintas Dievo draugu.</li>
      <li>Jūs matote, kad žmogus išteisinamas darbais, o ne vienu tikėjimu.</li>
      <li>Taip pat ir paleistuvė Rahaba: argi ji ne darbais buvo išteisinta, kai priėmė pasiuntinius ir kitu keliu juos išleido?</li>
      <li>Kaip kūnas be dvasios yra miręs, taip ir tikėjimas be darbų negyvas.</li>
    </ol>
  </li>
  <li>
    <ol>
      <li>Mano broliai, ne visi būkite mokytojais. Žinokite, kad mūsų laukia griežtesnis teismas.</li>
      <li>Juk mes visi daug kur nusižengiame. Kas nenusižengia žodžiu, tas yra tobulas žmogus; jis sugeba pažaboti ir visą kūną.</li>
      <li>Jei mes įbrukame žąslus arkliams į nasrus, kad mums paklustų, mes suvaldome visą jų kūną.</li>
      <li>Štai kad ir laivai: nors jie tokie dideli ir smarkių vėjų varomi, mažytis vairas juos pakreipia, kur nori vairininkas.</li>
      <li>Taip pat ir liežuvis yra mažas narys, bet giriasi didžiais dalykais. Žiūrėkite, kokia maža ugnelė padega didžiausią girią;</li>
      <li>ir liežuvis yra ugnis­nedorybės pasaulis. Liežuvis yra vienas iš mūsų narių, kuris suteršia visą kūną, padega gyvenimo eigą, pats pragaro padegtas.</li>
      <li>Kiekviena žvėrių, paukščių, šliužų ir jūros gyvūnų veislė buvo sutramdyta ir yra sutramdoma žmogaus prigimties jėga.</li>
      <li>O liežuvio joks žmogus nepajėgia suvaldyti; jis lieka nerimstanti blogybė, pilna mirtinų nuodų.</li>
      <li>Juo laiminame mūsų Dievą Tėvą ir juo keikiame žmones, kurie sutverti pagal Dievo atvaizdą.</li>
      <li>Iš tų pačių lūpų plaukia ir laiminimas, ir prakeikimas. Bet taip, mano broliai, neturi būti!</li>
      <li>Nejaugi šaltinis iš tos pačios versmės lieja saldų ir kartų vandenį?</li>
      <li>Argi gali, mano broliai, figmedis išauginti alyvas, o vynmedis figas? Taip pat ir šaltinis negali duoti sūraus vandens ir saldaus.</li>
      <li>Kas tarp jūsų išmintingas ir sumanus? Teparodo geru elgesiu savo darbus su išmintingu romumu.</li>
      <li>Bet jeigu jūs savo širdyje puoselėjate kartų pavydą ir savanaudiškumą, tuomet nesigirkite ir nemeluokite tiesai.</li>
      <li>Tai nėra išmintis, nužengusi iš aukštybių, bet žemiška, sielinė ir demoniška.</li>
      <li>Kur pavydas ir savanaudiškumas, ten netvarka bei įvairūs pikti darbai.</li>
      <li>Bet išmintis, kilusi iš aukštybių, pirmiausia yra tyra, paskui taikinga, švelni, klusni, pilna gailestingumo ir gerų vaisių, bešališka ir neveidmainiška.</li>
      <li>O teisumo vaisius su ramybe sėjamas tų, kurie neša ramybę.</li>
    </ol>
  </li>
  <li>
    <ol>
      <li>Iš kur tarp jūsų atsiranda karai ir kivirčai? Ar ne iš jūsų užgaidų, kurios nerimsta jūsų nariuose?</li>
      <li>Geidžiate ir neturite; žudote ir pavydite­ir negalite pasiekti; kovojate ir kariaujate; neturite, nes neprašote.</li>
      <li>Jūs prašote ir negaunate, nes blogo prašote­savo užgaidoms išleisti.</li>
      <li>Paleistuviai ir paleistuvės! Ar nežinote, kad draugystė su pasauliu yra priešiškumas Dievui? Taigi kas nori būti pasaulio bičiulis, tas tampa Dievo priešu.</li>
      <li>Gal manote, kad Raštas veltui sako: “Pavydžiai trokšta Dvasia, kuri gyvena mumyse”.</li>
      <li>Bet Jis duoda dar didesnę malonę, ir todėl sako: “Dievas išdidiems priešinasi, o nuolankiesiems teikia malonę”.</li>
      <li>Todėl atsiduokite Dievui; priešinkitės velniui, ir jis bėgs nuo jūsų.</li>
      <li>Artinkitės prie Dievo, ir Jis artinsis prie jūsų. Nusiplaukite rankas, nusidėjėliai, nusivalykite širdis, dvejojantys.</li>
      <li>Dejuokite, liūdėkite ir raudokite! Jūsų juokas tepavirsta gedulu, o džiaugsmas­liūdesiu.</li>
      <li>Nusižeminkite prieš Viešpatį, ir Jis jus išaukštins.</li>
      <li>Broliai, neapkalbinėkite vieni kitų! Kas apkalba ir teisia savo brolį, tas apkalba ir teisia įstatymą. O jeigu teisi įstatymą, vadinasi, nesi įstatymo vykdytojas, bet teisėjas.</li>
      <li>Yra vienas įstatymo leidėjas, kuris gali išgelbėti ir pražudyti. O kas gi tu toks, kuris teisi kitą?</li>
      <li>Nagi jūs, kurie sakote: “Šiandien arba rytoj keliausime į tą ir tą miestą, tenai išbūsime metus, versimės prekyba ir pasipelnysime”,­</li>
      <li>jūs nežinote, kas atsitiks rytoj! Ir kas gi jūsų gyvybė? Garas, kuris trumpam pasirodo ir paskui išnyksta.</li>
      <li>Verčiau sakytumėte: “Jei Viešpats panorės, gyvensime ir darysime šį bei tą”.</li>
      <li>O dabar jūs giriatės iš savo pasipūtimo, ir kiekvienas toks gyrimasis yra blogas.</li>
      <li>Kas moka daryti gera ir nedaro, tas nusideda.</li>
    </ol>
  </li>
  <li>
    <ol>
      <li>Nagi dabar jūs, turtuoliai, verkite ir raudokite dėl jums artėjančių negandų!</li>
      <li>Jūsų turtai supuvę ir jūsų drabužiai kandžių sukapoti.</li>
      <li>Jūsų auksas ir sidabras surūdijo, ir jų rūdys prieš jus liudys ir ės jūsų kūnus kaip ugnis. Jūs susikrovėte turtų paskutinėmis dienomis.</li>
      <li>Štai šaukia jūsų laukus nuvaliusių darbininkų užmokestis, kurį jūs nusukote, ir pjovėjų šauksmai pasiekė kareivijų Viešpaties ausis.</li>
      <li>Jūs gašliai gyvenote žemėje ir mėgavotės; jūs nupenėjote savo širdis tarsi skerdimo dienai.</li>
      <li>Jūs pasmerkėte ir nužudėte teisųjį: jis jums nesipriešina.</li>
      <li>Tad būkite kantrūs, broliai, iki Viešpaties atėjimo. Antai žemdirbys ilgai ir kantriai laukia brangaus žemės vaisiaus, kol šis gauna ankstyvojo ir vėlyvojo lietaus.</li>
      <li>Ir jūs būkite kantrūs, sustiprinkite savo širdis, nes Viešpaties atėjimas arti.</li>
      <li>Nemurmėkite, broliai, vieni prieš kitus, kad nebūtumėte teisiami. Štai teisėjas jau stovi prie durų.</li>
      <li>Imkite, broliai, kentėjimo ir ištvermės pavyzdžiu pranašus, kurie kalbėjo Viešpaties vardu.</li>
      <li>Štai mes laikome palaimintais ištvėrusius. Jūs girdėjote apie Jobo ištvermę ir matėte, kokia buvo jam Viešpaties skirta pabaiga, nes Viešpats kupinas užuojautos ir gailestingumo.</li>
      <li>Bet pirmiausia, mano broliai, neprisiekite nei dangumi, nei žeme, nei kitokia priesaika. Tebūnie jūsų “taip”­ taip ir jūsų “ne”­ ne, kad nepakliūtumėte į teismą.</li>
      <li>Kenčia kas iš jūsų? Tesimeldžia. Kas nors džiaugiasi? Tegul gieda psalmes.</li>
      <li>Kas nors pas jus serga? Tepasikviečia bažnyčios vyresniuosius, ir jie tesimeldžia už jį, patepdami aliejumi Viešpaties vardu.</li>
      <li>Ir tikėjimo malda išgelbės ligonį, ir Viešpats jį pakels, o jeigu jis būtų nusidėjęs, jam bus atleista.</li>
      <li>Išpažinkite vieni kitiems savo nusižengimus ir melskitės vieni už kitus, kad būtumėte išgydyti. Daug pajėgia veiksminga, karšta teisiojo malda.</li>
      <li>Elijas buvo toks pat žmogus kaip ir mes. Jis meldė, kad nelytų, ir nelijo žemėje trejus metus ir šešis mėnesius;</li>
      <li>ir jis vėl meldė, ir dangus davė lietaus, o žemė užaugino savo vaisių.</li>
      <li>Mano broliai, jeigu kas iš jūsų nuklystų nuo tiesos ir kas nors jį atverstų,­</li>
      <li>težino, kad, sugrąžindamas nusidėjėlį iš jo klystkelio, išgelbės sielą nuo mirties ir uždengs daugybę nuodėmių.</li>
    </ol>
  </li>
</ol>