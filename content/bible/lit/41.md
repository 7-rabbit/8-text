<ol>
  <li>
    <ol>
      <li>Jėzaus Kristaus, Dievo Sūnaus, Gerosios naujienos pradžia,</li>
      <li>kaip pranašų parašyta: “Štai Aš siunčiu pirma Tavęs savo pasiuntinį, kuris nuties Tau kelią.</li>
      <li>Dykumoje šaukiančiojo balsas: ‘Paruoškite Viešpačiui kelią! Ištiesinkite Jam takus!’ ”</li>
      <li>Jonas pasirodė dykumoje, krikštijo ir skelbė atgailos krikštą nuodėmėms atleisti.</li>
      <li>Pas jį traukė visa Judėjos šalis ir Jeruzalės gyventojai. Jie išpažindavo savo nuodėmes ir visi buvo krikštijami Jordano upėje.</li>
      <li>Jonas vilkėjo kupranugario vilnų apdaru, o strėnas buvo susijuosęs odiniu diržu. Jis maitinosi skėriais ir lauko medumi.</li>
      <li>Jis skelbė: “Po manęs ateina galingesnis už mane­aš nevertas nusilenkęs atrišti Jo sandalų dirželio.</li>
      <li>Aš jus krikštijau vandeniu, o Jis krikštys jus Šventąja Dvasia”.</li>
      <li>Tomis dienomis atėjo Jėzus iš Galilėjos Nazareto, ir Jonas pakrikštijo Jį Jordane.</li>
      <li>Vos tik išbridęs iš vandens, Jis pamatė prasiveriantį dangų ir Dvasią tarsi balandį, nusileidžiančią ant Jo.</li>
      <li>Ir iš dangaus pasigirdo balsas: “Tu esi mano mylimasis Sūnus, kuriuo Aš gėriuosi”.</li>
      <li>Ir tuojau Dvasia Jį nuvedė į dykumą.</li>
      <li>Jis praleido dykumoje keturiasdešimt dienų šėtono gundomas, buvo kartu su žvėrimis, ir angelai Jam tarnavo.</li>
      <li>Kai Jonas buvo suimtas, Jėzus atėjo į Galilėją ir skelbė Dievo karalystės Evangeliją:</li>
      <li>“Atėjo metas, prisiartino Dievo karalystė. Atgailaukite ir tikėkite Evangelija!”</li>
      <li>Eidamas palei Galilėjos ežerą, Jėzus pamatė Simoną ir jo brolį Andriejų, metančius tinklą į ežerą; mat jie buvo žvejai.</li>
      <li>Jėzus jiems tarė: “Sekite paskui mane, ir Aš jus padarysiu žmonių žvejais”.</li>
      <li>Ir tuojau, palikę tinklus, jie nusekė paskui Jį.</li>
      <li>Paėjęs truputį toliau, Jis pamatė Zebediejaus sūnų Jokūbą ir jo brolį Joną, valtyje betaisančius tinklus.</li>
      <li>Tuoj pat Jis pašaukė ir juos. Palikę savo tėvą Zebediejų valtyje su samdiniais, jie nusekė paskui Jį.</li>
      <li>Jie atėjo į Kafarnaumą, ir iškart, sabato dieną, Jis nuėjo į sinagogą ir ėmė mokyti.</li>
      <li>Žmonės stebėjosi Jo mokymu, nes Jis mokė kaip turintis valdžią, o ne kaip Rašto žinovai.</li>
      <li>Jų sinagogoje buvo žmogus, turintis netyrąją dvasią. Jis sušuko:</li>
      <li>“Palik mus! Ko Tau iš mūsų reikia, Jėzau Nazarieti? Gal atėjai mūsų pražudyti? Aš žinau, kas Tu esi: Dievo Šventasis!”</li>
      <li>Jėzus sudraudė jį: “Nutilk ir išeik iš jo!”</li>
      <li>Tada netyroji dvasia pradėjo jį tąsyti ir, baisiai šaukdama, išėjo iš jo.</li>
      <li>Visi apstulbo ir klausinėjo vienas kitą: “Kas tai? Koks čia naujas mokymas? Jis įsakinėja su valdžia net netyrosioms dvasioms, ir tos Jam paklūsta!”</li>
      <li>Garsas apie Jį kaipmat pasklido po visą Galilėjos kraštą.</li>
      <li>Išėję iš sinagogos, jie su Jokūbu ir Jonu atėjo į Simono ir Andriejaus namus.</li>
      <li>Simono uošvė gulėjo karščiuodama, ir jie tuojau apie tai Jam pasakė.</li>
      <li>Jis priėjęs paėmė ją už rankos ir pakėlė; karštis tučtuojau paliovė, ir ji galėjo jiems patarnauti.</li>
      <li>Vakare, saulei nusileidus, pas Jėzų sugabeno visus ligonius ir demonų apsėstuosius.</li>
      <li>Visas miestas buvo susirinkęs prie durų.</li>
      <li>Jis pagydė daug sergančių įvairiomis ligomis, išvarė daug demonų ir neleido demonams kalbėti, nes jie pažino Jį.</li>
      <li>Anksti rytą, gerokai prieš aušrą, Jėzus atsikėlęs nuėjo į nuošalią vietą ir ten meldėsi.</li>
      <li>Simonas ir buvę su juo nusekė iš paskos</li>
      <li>ir, suradę Jį, pasakė: “Visi Tavęs ieško”.</li>
      <li>Jis atsakė: “Eikime kitur, į gretimus miestelius, kad ir ten pamokslaučiau, nes tam esu atėjęs”.</li>
      <li>Ir Jis pamokslavo jų sinagogose po visą Galilėją ir išvarinėjo demonus.</li>
      <li>Pas Jį atėjo raupsuotasis ir atsiklaupęs maldavo: “Jeigu nori, gali mane padaryti švarų”.</li>
      <li>Jėzus, apimtas gailesčio, ištiesė ranką, palietė jį ir tarė: “Noriu, būk švarus!”</li>
      <li>Jam tai ištarus, raupsai iškart pranyko, ir jis tapo švarus.</li>
      <li>Jėzus liepė jam tuojau pasišalinti ir griežtai įspėjo:</li>
      <li>“Žiūrėk, kad niekam nieko nepasakotum! Eik, pasirodyk kunigui ir aukok už apvalymą Mozės įsakytą atnašą jiems paliudyti”.</li>
      <li>Bet šis išėjęs pradėjo taip plačiai skelbti ir skleisti tą įvykį, jog Jėzus nebegalėjo viešai pasirodyti mieste. Jis laikėsi už miesto, negyvenamose vietose, bet žmonės iš visur rinkosi pas Jį.</li>
    </ol>
  </li>
  <li>
    <ol>
      <li>Po kelių dienų Jėzus vėl atėjo į Kafarnaumą. Žmonės, išgirdę Jį esant namuose,</li>
      <li>nedelsiant susirinko, ir taip gausiai, jog nė prie durų nebeliko vietos. O Jis skelbė jiems žodį.</li>
      <li>Tada keturi vyrai atnešė pas Jį paralyžiuotą žmogų.</li>
      <li>Negalėdami dėl minios prinešti jo prie Jėzaus, jie praplėšė stogą namo, kur Jis buvo, ir, padarę skylę, nuleido žemyn neštuvus, ant kurių gulėjo paralyžiuotasis.</li>
      <li>Išvydęs jų tikėjimą, Jėzus tarė paralyžiuotajam: “Sūnau, atleidžiamos tau tavo nuodėmės!”</li>
      <li>Tenai sėdėjo keletas Rašto žinovų ir svarstė savo širdyse:</li>
      <li>“Kodėl Jis taip piktžodžiauja? Kas gali atleisti nuodėmes, jei ne vienas Dievas?!”</li>
      <li>Jėzus, iš karto savo dvasia supratęs jų mintis, tarė: “Kam taip svarstote savo širdyse?</li>
      <li>Kas lengviau­ar pasakyti paralyžiuotam: ‘Tau atleidžiamos nuodėmės’, ar liepti: ‘Kelkis, imk neštuvus ir vaikščiok’?</li>
      <li>Bet, kad žinotumėte Žmogaus Sūnų turintį valdžią atleisti žemėje nuodėmes,­čia Jis tarė paralyžiuotajam,­</li>
      <li>sakau tau: kelkis, imk savo neštuvus ir eik namo!”</li>
      <li>Šis tuojau atsikėlė ir, visiems matant, pasiėmęs neštuvus, išėjo. Visi stebėjosi ir garbino Dievą, sakydami: “Tokių dalykų mes niekad nesame matę”.</li>
      <li>Jėzus vėl nuėjo į paežerę. Didelė minia rinkosi prie Jo, ir Jis juos mokė.</li>
      <li>Praeidamas Jis pamatė Levį, Alfiejaus sūnų, sėdintį muitinėje, ir tarė jam: “Sek paskui mane!” Šis atsikėlė ir nusekė paskui Jį.</li>
      <li>Kai Jėzus Levio namuose valgė, drauge prie stalo su Jėzumi ir mokiniais sėdėjo daug muitininkų bei nusidėjėlių, nes tokių buvo daug ir jie sekė paskui Jį.</li>
      <li>Rašto žinovai ir fariziejai, išvydę Jį valgantį su muitininkais ir nusidėjėliais, klausė Jo mokinių: “Kodėl Jis valgo su muitininkais ir nusidėjėliais?”</li>
      <li>Tai išgirdęs, Jėzus atsiliepė: “Ne sveikiesiems reikia gydytojo, bet ligoniams! Aš atėjau šaukti ne teisiųjų, bet nusidėjėlių atgailai”.</li>
      <li>Jono mokiniai ir fariziejai pasninkavo. Jie atėję klausė Jėzų: “Kodėl Jono ir fariziejų mokiniai pasninkauja, o Tavieji ne?”</li>
      <li>Jėzus atsakė: “Argi gali vestuvininkai pasninkauti, kol su jais yra jaunikis? Kol jie turi su savim jaunikį, jie negali pasninkauti.</li>
      <li>Bet ateis dienos, kai jaunikis bus iš jų atimtas, ir tada, tomis dienomis, jie pasninkaus.</li>
      <li>Niekas nesiuva lopo iš naujo audinio ant sudėvėto drabužio; antraip naujasis atplėštų nuo senojo gabalą, ir pasidarytų dar didesnė skylė.</li>
      <li>Taip pat niekas nepila jauno vyno į senus vynmaišius. Antraip vynas suplėšytų vynmaišius, ir nueitų niekais ir vynas, ir vynmaišiai. Jaunam vynui būtini nauji vynmaišiai!”</li>
      <li>Sabato dieną Jėzus ėjo per javų lauką, ir Jo mokiniai eidami skabė varpas.</li>
      <li>Fariziejai Jam sakė: “Žiūrėk, kodėl jie daro per sabatą tai, kas draudžiama?”</li>
      <li>Jėzus atsakė: “Nejaugi niekad neskaitėte, ką prireikus padarė Dovydas, kai jis ir jo palydovai neturėjo maisto ir buvo išalkę?</li>
      <li>Prie vyriausiojo kunigo Abjataro jis įėjo į Dievo namus ir valgė padėtinės duonos ir davė savo palydovams, nors niekam neleistina jos valgyti, tik kunigams”.</li>
      <li>Ir pridūrė: “Sabatas padarytas žmogui, o ne žmogus sabatui;</li>
      <li>taigi Žmogaus Sūnus yra ir sabato Viešpats”.</li>
    </ol>
  </li>
  <li>
    <ol>
      <li>Jis vėl atėjo į sinagogą, o ten buvo žmogus su padžiūvusia ranka.</li>
      <li>Jie stebėjo Jį, ar Jis gydys šį sabato dieną, kad galėtų Jėzų apkaltinti.</li>
      <li>Jėzus tarė žmogui su padžiūvusia ranka: “Stok į vidurį!”</li>
      <li>O juos paklausė: “Ar sabato dieną leistina daryti gera, ar bloga? Gelbėti gyvybę ar žudyti?” Bet anie tylėjo.</li>
      <li>Tada, rūsčiai juos apžvelgęs ir nuliūdęs dėl jų širdies kietumo, tarė tam žmogui: “Ištiesk ranką!” Šis ištiesė, ir ranka tapo sveika kaip ir kita.</li>
      <li>Išėję fariziejai tuojau pradėjo tartis su erodininkais, kaip Jėzų pražudyti.</li>
      <li>O Jėzus su savo mokiniais pasitraukė prie ežero. Jį sekė didelė minia iš Galilėjos. Ir iš Judėjos,</li>
      <li>Jeruzalės ir Idumėjos, iš anapus Jordano bei Tyro ir Sidono šalies atvyko daugybė žmonių, kurie buvo girdėję apie Jo didelius darbus.</li>
      <li>Jėzus liepė mokiniams laikyti Jam paruoštą nedidelę valtį, kad minia Jo nesuspaustų.</li>
      <li>Mat Jis buvo daugelį išgydęs, ir visi, kuriuos kankino ligos, veržėsi prie Jo, norėdami Jį paliesti.</li>
      <li>Taip pat netyrosios dvasios, vos tik Jį pamačiusios, parpuldavo priešais Jį ir šaukdavo: “Tu esi Dievo Sūnus!”</li>
      <li>Bet Jėzus griežtai jas drausdavo, kad Jo negarsintų.</li>
      <li>Jėzus užkopė ant kalno ir pasišaukė, kuriuos pats norėjo, ir jie atėjo pas Jį.</li>
      <li>Jis paskyrė dvylika, kad jie būtų kartu su Juo ir kad galėtų siųsti juos pamokslauti</li>
      <li>ir jie turėtų valdžią gydyti ligas ir išvarinėti demonus:</li>
      <li>Simoną, pavadinęs jį Petru;</li>
      <li>Zebediejaus sūnų Jokūbą ir Jokūbo brolį Joną (juos pavadinęs Boanerges, tai yra “griaustinio vaikai”);</li>
      <li>Andriejų, Pilypą, Baltramiejų, Matą, Tomą, Alfiejaus sūnų Jokūbą, Tadą, Simoną Kananietį</li>
      <li>ir Judą Iskarijotą, kuris Jį ir išdavė. Ir jie grįžo namo.</li>
      <li>Vėl susirinko tiek žmonių, kad jie nebegalėjo nė pavalgyti.</li>
      <li>Saviškiai, apie tai išgirdę, ėjo sulaikyti Jo, sakydami, kad Jis išėjęs iš proto.</li>
      <li>Atvykę iš Jeruzalės Rašto žinovai sakė: “Jis turi Belzebulą”, ir: “Demonų kunigaikščio jėga Jis išvaro demonus”.</li>
      <li>O Jėzus, pasivadinęs juos, kalbėjo palyginimais: “Kaip gali šėtonas išvaryti šėtoną?</li>
      <li>Jei karalystė suskilusi, tokia karalystė negali išsilaikyti.</li>
      <li>Ir jei namai suskilę, tokie namai negali išsilaikyti.</li>
      <li>Ir jei šėtonas sukyla pats prieš save ir tampa susiskaldęs, jis negali išsilaikyti ir žlunga.</li>
      <li>Niekas negali įeiti į galiūno namus ir pasigrobti jo turto, pirmiau nesurišęs galiūno. Tik tada jis apiplėš jo namus.</li>
      <li>Iš tiesų sakau jums: bus atleistos žmonių vaikams visos nuodėmės ir piktžodžiavimai, kaip jie bepiktžodžiautų;</li>
      <li>bet jei kas piktžodžiautų Šventajai Dvasiai, tam niekada nebus atleista, ir jis amžiams bus pasmerktas”.</li>
      <li>Mat jie sakė: “Jis turi netyrąją dvasią”.</li>
      <li>Atėjo Jėzaus motina ir broliai ir, lauke sustoję, prašė Jį pakviesti.</li>
      <li>Aplink Jį sėdėjo minia, kai Jam pranešė: “Štai Tavo motina ir broliai bei seserys lauke stovi ir ieško Tavęs”.</li>
      <li>O Jis atsakė: “Kas yra mano motina ir mano broliai?”</li>
      <li>Ir, apžvelgęs aplinkui sėdinčius, tarė: “Štai mano motina ir mano broliai!</li>
      <li>Kas vykdo Dievo valią, tas mano brolis, ir sesuo, ir motina”.</li>
    </ol>
  </li>
  <li>
    <ol>
      <li>Jis vėl ėmė mokyti paežerėje. Prie Jo susirinko didžiausia minia, kad Jis net įlipo į valtį ir sėdėjo ant vandens, o visa minia liko ant kranto palei ežerą.</li>
      <li>Jis mokė juos daugelio dalykų palyginimais. Mokydamas sakė:</li>
      <li>“Paklausykite! Štai sėjėjas išėjo sėti.</li>
      <li>Jam besėjant, dalis grūdų nukrito palei kelią, ir atskridę padangių paukščiai juos sulesė.</li>
      <li>Kiti nukrito į uolėtą dirvą, kur buvo nedaug žemės, ir greit sudygo, nes neturėjo gilesnio žemės sluoksnio.</li>
      <li>Saulei patekėjus, daigai išdegė ir, neturėdami šaknų, sudžiūvo.</li>
      <li>Kiti nukrito tarp erškėčių. Erškėčiai išaugo ir nusmelkė juos, ir jie nedavė derliaus.</li>
      <li>Dar kiti nukrito į gerą žemę, sudygo, užaugo ir davė derlių: vieni trisdešimteriopą, kiti šešiasdešimteriopą, treti šimteriopą”.</li>
      <li>Jis pasakė jiems: “Kas turi ausis klausyti­teklauso!”</li>
      <li>Kai Jėzus pasiliko vienas, aplink Jį esantys kartu su dvylika paklausė apie palyginimą.</li>
      <li>Jis atsakė: “Jums duota suprasti Dievo karalystės paslaptis, o pašaliniams viskas sakoma palyginimais,</li>
      <li>kad jie ‘regėti regėtų, bet nematytų, girdėti girdėtų, bet nesuprastų, kad neatsiverstų ir nuodėmės nebūtų jiems atleistos’ ”.</li>
      <li>Ir Jis paklausė: “Nejaugi nesuprantate šito palyginimo? Tai kaip suprasite visus kitus palyginimus?</li>
      <li>Sėjėjas sėja žodį.</li>
      <li>Palei kelią sėjamas žodis­tai tie, kuriems vos išgirdus, tuoj pat ateina šėtonas ir išplėšia jų širdyse pasėtąjį žodį.</li>
      <li>Panašiai ir su tais, kurie pasėti uolėtoje dirvoje. Išgirdę žodį, jie tuojau su džiaugsmu jį priima.</li>
      <li>Bet jie neturi savyje šaknų ir išsilaiko neilgai. Ištikus kokiam sunkumui ar persekiojimui dėl žodžio, jie tuoj pat pasipiktina.</li>
      <li>Kiti sėjami tarp erškėčių. Jie išgirsta žodį,</li>
      <li>bet pasaulio rūpesčiai, turtų apgaulė ir sukilę geismai kitiems dalykams nusmelkia žodį ir jis tampa nevaisingas.</li>
      <li>Geroje žemėje pasėta sėkla­tai tie, kurie išgirsta žodį, priima jį ir duoda vaisių: kas trisdešimteriopą, kas šešiasdešimteriopą, o kas šimteriopą”.</li>
      <li>Jis kalbėjo jiems: “Argi žiburys atnešamas pakišti po indu ar po lova? Argi ne įstatyti į žibintuvą?</li>
      <li>Juk nėra nieko paslėpta, kas nebūtų apreikšta, ir nieko paslaptyje laikomo, kas neišeitų aikštėn.</li>
      <li>Jei kas turi ausis klausyti­teklauso!”</li>
      <li>Jis sakė jiems: “Įsidėmėkite, ką girdite: kokiu saiku seikėjate, tokiu ir jums bus atseikėta, ir jums, kurie girdite, bus dar pridėta.</li>
      <li>Kas turi, tam bus duota, o iš neturinčio bus atimta net ir tai, ką turi”.</li>
      <li>Jis kalbėjo: “Su Dievo karalyste yra kaip su žmogumi, beriančiu dirvon sėklą.</li>
      <li>Ar jis miega ar keliasi, ar naktį ar dieną, sėkla dygsta ir auga, jam nežinant kaip.</li>
      <li>Juk žemė savaime duoda vaisių: pradžioje želmenį, paskui varpą, pagaliau pribrendusį grūdą varpoje.</li>
      <li>Derliui prinokus, žmogus tuojau ima pjautuvą, nes pjūtis atėjo”.</li>
      <li>Jėzus dar sakė: “Su kuo galima palyginti Dievo karalystę? Arba kokiu palyginimu ją pavaizduosime?</li>
      <li>Ji kaip garstyčios grūdelis, kuris sėjamas dirvon. Jis yra mažiausias iš visų sėklų žemėje,</li>
      <li>bet pasėtas užauga, tampa didesnis už visus augalus ir išleidžia plačias šakas, kad jo pavėsyje gali susisukti lizdą padangių sparnuočiai”.</li>
      <li>Daugeliu tokių palyginimų Jėzus skelbė jiems žodį, kiek jie sugebėjo suprasti.</li>
      <li>Be palyginimų Jis jiems nekalbėdavo, bet kai pasilikdavo vienas su savo mokiniais, viską jiems išaiškindavo.</li>
      <li>Tą pačią dieną, atėjus vakarui, Jis tarė mokiniams: “Irkimės į aną pusę!”</li>
      <li>Atleidę žmones, jie Jį pasiėmė, nes Jis tebebuvo valtyje. Kartu plaukė ir kitos mažos valtys.</li>
      <li>Pakilo didžiulė vėtra ir bangos daužėsi į valtį taip, kad ją jau sėmė.</li>
      <li>Jėzus buvo valties gale ir miegojo ant pagalvės. Mokiniai pažadino Jį, šaukdami: “Mokytojau, Tau nerūpi, kad mes žūvame?!”</li>
      <li>Pabudęs Jis sudraudė vėją ir įsakė ežerui: “Nutilk, nusiramink!” Tuojau pat vėjas nutilo, ir pasidarė visiškai ramu.</li>
      <li>Jis tarė jiems: “Kodėl jūs tokie bailūs? Ar vis dar neturite tikėjimo?”</li>
      <li>Juos apėmė didelė baimė, ir jie kalbėjo vienas kitam: “Kas gi Jis toks? Net vėjas ir ežeras Jo klauso!”</li>
    </ol>
  </li>
  <li>
    <ol>
      <li>Jie priplaukė ežero krantą gadariečių krašte.</li>
      <li>Jam išlipus iš valties, tuojau prieš Jį iš kapinių atbėgo vyras, turintis netyrąją dvasią.</li>
      <li>Jis gyveno kapų rūsiuose, ir niekas negalėjo nė grandinėmis jo surakinti.</li>
      <li>Nors jis jau daug kartų buvo pančiojamas ir grandinėmis rakinamas, bet sutrupindavo grandines, nutraukydavo pančius, ir niekas negalėdavo jo suvaldyti.</li>
      <li>Per kiauras naktis ir dienas jis bastydavosi po kalnus ir kapines, klykdamas ir daužydamas save akmenimis.</li>
      <li>Iš tolo pamatęs Jėzų, atbėgo, parpuolė prieš Jį</li>
      <li>ir ėmė garsiai šaukti: “Ko Tau reikia iš manęs, Jėzau, aukščiausiojo Dievo Sūnau? Saikdinu tave Dievu, nekankink manęs!”</li>
      <li>Jėzus mat buvo paliepęs: “Išeik, netyroji dvasia, iš žmogaus!”</li>
      <li>Jėzus dar paklausė: “O kaip tu vadiniesi?” Ji atsakė: “Mano vardas­Legionas, nes mūsų daug”.</li>
      <li>Ir pradėjo labai prašytis nevaryti jų iš to krašto.</li>
      <li>Ten pat, atkalnėje, ganėsi didžiulė kiaulių banda.</li>
      <li>Visi demonai maldavo Jį, sakydami: “Pasiųsk mus į tas kiaules, kad į jas sueitume!”</li>
      <li>Jėzus iškart jiems leido. Išėjusios netyrosios dvasios apniko kiaules, ir visa banda, apie du tūkstančius kiaulių, metėsi nuo skardžio į ežerą ir prigėrė.</li>
      <li>Tie, kurie jas ganė, išbėgiojo ir pranešė apie įvykį mieste ir kaimuose. Žmonės išėjo pažiūrėti, kas atsitiko.</li>
      <li>Atėję prie Jėzaus, pamatė sėdintį demonų apsėstąjį­tą, kuriame buvo Legionas,­apsirengusį ir sveiko proto, ir juos apėmė baimė.</li>
      <li>Mačiusieji papasakojo jiems, kas nutiko su apsėstuoju, ir apie kiaules.</li>
      <li>Tada žmonės ėmė Jėzų maldauti, kad Jis pasišalintų iš jų krašto.</li>
      <li>Jėzui lipant į valtį, buvęs demonų apsėstasis prašė leisti pasilikti su Juo,</li>
      <li>bet Jėzus nesutiko ir pasakė: “Eik namo pas saviškius ir papasakok, kokių didžių dalykų Viešpats tau padarė ir kaip tavęs pasigailėjo”.</li>
      <li>Tada jis nuėjo savo keliu ir Dekapolyje ėmė skelbti, kokių didžių dalykų Jėzus jam padarė, ir visi stebėjosi.</li>
      <li>Jėzui vėl persikėlus valtimi į kitą pusę, prie Jo susirinko didžiulė minia, ir Jis buvo paežerėje.</li>
      <li>Štai ateina vienas iš sinagogos vyresniųjų, vardu Jayras, ir, pamatęs Jį, puola Jam po kojų,</li>
      <li>karštai maldaudamas: “Mano dukrelė miršta! Ateik ir uždėk ant jos rankas, kad pagytų ir gyventų”.</li>
      <li>Jėzus nuėjo su juo. Paskui Jį sekė didžiulė minia ir Jį spauste spaudė.</li>
      <li>Ten buvo viena moteris, dvylika metų serganti kraujoplūdžiu.</li>
      <li>Nemaža iškentėjusi nuo daugelio gydytojų ir išleidusi visa, ką turėjo, ji nė kiek nepasitaisė, bet ėjo vis blogyn.</li>
      <li>Išgirdusi apie Jėzų, ji prasispraudė iš minios galo ir prisilietė prie Jo apsiausto.</li>
      <li>Mat ji kalbėjo: “Jeigu paliesiu bent Jo drabužį­išgysiu!”</li>
      <li>Tuojau kraujas nustojo jai plūdęs, ir ji pajuto kūnu, kad yra pasveikusi nuo savo ligos.</li>
      <li>Ir Jėzus iš karto pajuto, kad iš Jo išėjo jėga, ir, atsigręžęs į minią, paklausė: “Kas prisilietė prie mano apsiausto?”</li>
      <li>Jo mokiniai Jam atsakė: “Matai, kaip minia Tave spaudžia, o Tu klausi: ‘Kas mane palietė?’ ”</li>
      <li>Bet Jis dairėsi tos, kuri taip buvo padariusi.</li>
      <li>Moteris išėjo į priekį išsigandusi ir virpėdama, nes žinojo, kas jai atsitiko, ir, puolusi prieš Jį, papasakojo visą tiesą.</li>
      <li>O Jis tarė jai: “Dukra, tavo tikėjimas išgydė tave, eik rami ir būk sveika nuo savo ligos”.</li>
      <li>Jam dar tebekalbant, atėjo sinagogos vyresniojo žmonės ir pranešė: “Tavo duktė numirė, kam dar vargini Mokytoją?”</li>
      <li>Išgirdęs tuos žodžius, Jėzus tarė sinagogos vyresniajam: “Nebijok, vien tik tikėk!”</li>
      <li>Ir Jis niekam neleido eiti kartu, išskyrus Petrą, Jokūbą ir Jokūbo brolį Joną.</li>
      <li>Atėjęs į sinagogos vyresniojo namus, Jėzus pamatė sujudimą ir garsiai verkiančius bei raudančius.</li>
      <li>Įžengęs vidun, Jis tarė: “Kam tas triukšmas ir verksmas?! Vaikas nėra miręs, o miega”.</li>
      <li>Žmonės šaipėsi iš Jo. Tada, išvaręs juos visus, Jis pasiėmė vaiko tėvą ir motiną, taip pat savo palydovus ir įėjo ten, kur vaikas gulėjo.</li>
      <li>Paėmęs mergaitę už rankos, pasakė jai: “Talitį kum”; išvertus reiškia: “Mergaite, sakau tau, kelkis!”</li>
      <li>Mergaitė tuojau atsikėlė ir ėmė vaikščioti. Jai buvo dvylika metų. Jie nustėro iš nuostabos.</li>
      <li>Jis griežtai įsakė, kad niekas to nežinotų, ir liepė duoti mergaitei valgyti.</li>
    </ol>
  </li>
  <li>
    <ol>
      <li>Išvykęs iš ten, Jis, mokinių lydimas, parkeliavo į savo tėviškę.</li>
      <li>Atėjus sabatui, Jis pradėjo mokyti sinagogoje. Daugelis girdėdami stebėjosi: “Iš kur Jam tai? Kas per išmintis Jam suteikta, kad net tokie stebuklai daromi Jo rankomis?</li>
      <li>Argi Jis ne dailidė, ne Marijos sūnus, Jokūbo, Jozės, Judo ir Simono brolis?! Argi Jo seserys negyvena čia, pas mus?!” Ir jie piktinosi Juo.</li>
      <li>O Jėzus jiems tarė: “Pranašas nebūna be pagarbos, nebent savo tėviškėje tarp savo giminių ir savo namuose”.</li>
      <li>Ir Jis ten negalėjo padaryti jokio stebuklo, tik keliems ligoniams uždėjo rankas ir juos išgydė.</li>
      <li>Ir Jis stebėjosi jų netikėjimu. Jis ėjo per apylinkės kaimus ir mokė.</li>
      <li>Jėzus pasišaukė pas save dvylika, ėmė juos siuntinėti po du ir davė jiems valdžią netyrosioms dvasioms.</li>
      <li>Liepė, be lazdos, nieko neimti į kelionę­nei krepšio, nei duonos, nei pinigų dirže,­</li>
      <li>tik apsiauti sandalais, bet neapsivilkti dviejų tunikų.</li>
      <li>Ir sakė jiems: “Į kuriuos namus užeisite, ten ir pasilikite, kol išvyksite.</li>
      <li>Jei kurioje vietoje jūsų nepriimtų ir nesiklausytų, išeidami iš ten nusikratykite dulkes nuo kojų, kaip liudijimą prieš juos”.</li>
      <li>Jie išėjo ir skelbė atgailą,</li>
      <li>išvarė daug demonų, daugelį ligonių tepė aliejumi ir išgydė.</li>
      <li>Karalius Erodas išgirdęs,­nes Jėzaus vardas tapo plačiai žinomas,­kalbėjo: “Jonas Krikštytojas prisikėlė iš numirusių ir todėl jame veikia stebuklingos jėgos”.</li>
      <li>Kiti tvirtino: “Jis­Elijas!” Dar kiti sakė: “Jis pranašas, kaip ir kiti pranašai”.</li>
      <li>Tai išgirdęs, Erodas sakė: “Tai Jonas, kuriam aš nukirsdinau galvą,­jis prisikėlė!”</li>
      <li>Pats Erodas buvo įsakęs suimti Joną ir laikė jį sukaustytą kalėjime dėl savo brolio Pilypo žmonos Erodiados, kurią buvo vedęs.</li>
      <li>Jonas mat sakė Erodui: “Nevalia tau gyventi su brolio žmona”.</li>
      <li>Erodiada neapkentė Jono ir troško jį nužudyti, tačiau negalėjo,</li>
      <li>nes Erodas bijojo Jono, žinodamas jį esant teisų ir šventą vyrą, ir todėl jį saugojo. Girdėdamas Joną kalbant, jis daug ką darydavo ir mielai jo klausydavosi.</li>
      <li>Proga pasitaikė, kai Erodas, švęsdamas savo gimimo dieną, iškėlė pokylį savo didžiūnams, kariuomenės vadams ir Galilėjos kilmingiesiems.</li>
      <li>Erodiados duktė ten įėjusi šoko ir patiko Erodui bei jo svečiams. Karalius tarė mergaitei: “Prašyk iš manęs, ko tik nori, ir aš tau duosiu”.</li>
      <li>Ir jis prisiekė: “Ko tik prašysi, aš tau duosiu, kad ir pusę savo karalystės!”</li>
      <li>Tada ji nuėjusi paklausė savo motiną: “Ko man prašyti?” O ši tarė: “Jono Krikštytojo galvos!”</li>
      <li>Toji, skubiai atbėgusi pas karalių, paprašė: “Noriu, kad man tuojau duotum dubenyje Jono Krikštytojo galvą”.</li>
      <li>Karalius labai nuliūdo, tačiau dėl priesaikos ir svečių nesiryžo jai atsakyti.</li>
      <li>Jis tuoj pat pasiuntė budelį ir įsakė jam atnešti Jono galvą. Šis nuėjęs nukirto jam kalėjime galvą</li>
      <li>ir, atnešęs ją dubenyje, padavė mergaitei, o mergaitė atidavė ją savo motinai.</li>
      <li>Tai išgirdę, Jono mokiniai atėjo, paėmė jo kūną ir palaidojo kape.</li>
      <li>Apaštalai susirinko pas Jėzų ir papasakojo Jam viską, ką buvo nuveikę ir ko mokę.</li>
      <li>O Jis tarė jiems: “Eikite vieni į nuošalią vietą ir truputį pailsėkite”. Mat daugybė žmonių ateidavo ir išeidavo, ir jiems nebūdavo laiko nė pavalgyti.</li>
      <li>Ir jie išplaukė valtimi į negyvenamą vietą.</li>
      <li>Bet žmonės pastebėjo juos išplaukiant, ir daugelis pažino Jį. Iš visų miestų subėgo ten pėsti, pralenkdami mokinius, ir susirinko pas Jį.</li>
      <li>Išlipęs į krantą, Jėzus pamatė didžiulę minią, ir Jam pagailo žmonių, nes jie buvo tarsi avys be piemens; ir pradėjo juos mokyti daugelio dalykų.</li>
      <li>Dienai baigiantis, priėjo prie Jo mokiniai ir kalbėjo: “Čia dykvietė, ir jau vėlyvas laikas.</li>
      <li>Paleisk juos, kad, pasklidę po aplinkinius kiemus bei kaimus, nusipirktų duonos, nes jie neturi ko valgyti”.</li>
      <li>Bet Jėzus tarė: “Jūs duokite jiems valgyti”. Mokiniai tada klausia: “Ar mums eiti ir nupirkti duonos už du šimtus denarų ir duoti jiems valgyti?”</li>
      <li>Jis sako: “Kiek turite kepalų? Eikite ir pažiūrėkite”. Patikrinę jie atsakė: “Penkis ir dvi žuvis”.</li>
      <li>Jis įsakė susodinti žmones būriais ant žalios žolės.</li>
      <li>Ir tie susėdo būrys prie būrio, po šimtą ir po penkiasdešimt žmonių.</li>
      <li>Jėzus paėmė penkis kepalus ir dvi žuvis, pažvelgė į dangų, palaimino, laužė duoną ir davė savo mokiniams, kad padalintų žmonėms. Taip pat Jis padalino visiems tas dvi žuvis.</li>
      <li>Ir visi valgė ir pasisotino.</li>
      <li>Jie pririnko dvylika pilnų pintinių duonos trupinių ir žuvies likučių.</li>
      <li>O valgytojų buvo apie penkis tūkstančius vyrų.</li>
      <li>Tuojau Jis privertė savo mokinius sėsti į valtį ir pirma Jo irtis į kitą krantą prie Betsaidos, kol Jis paleisiąs žmones.</li>
      <li>Juos paleidęs, Jis nuėjo į kalną melstis.</li>
      <li>Atėjus vakarui, valtis buvo ežero viduryje, o Jis vienas sausumoje.</li>
      <li>Matydamas, kad mokiniai vargsta besiirdami,­nes vėjas buvo jiems priešingas,­apie ketvirtą nakties sargybą Jis ateina pas juos, žengdamas ežero paviršiumi, ir buvo bepraeinąs pro šalį.</li>
      <li>Šie, pamatę Jį einantį ežeru, pamanė, jog tai šmėkla, ir pradėjo šaukti.</li>
      <li>Mat visi Jį matė ir išsigando. Bet Jis tuojau juos prakalbino: “Drąsos! Tai Aš. Nebijokite!”</li>
      <li>Tada Jis įlipo pas juos į valtį, ir vėjas liovėsi. Mokiniai buvo didžiai apstulbinti ir be galo stebėjosi,</li>
      <li>nes nebuvo supratę duonos stebuklo, kadangi jų širdis tebebuvo užkietėjusi.</li>
      <li>Persiyrę per ežerą, jie pasiekė Genezareto kraštą ir čia lipo į krantą.</li>
      <li>Jiems išlipus iš valties, žmonės tuojau pažino Jį,</li>
      <li>apibėgo visą apylinkę ir pradėjo gabenti neštuvais ligonius ten, kur girdėjo Jį esant.</li>
      <li>Ir kur Jėzus užeidavo į kaimus, miestus ar kiemus, jie aikštėse guldydavo ligonius ir maldaudavo Jį, kad leistų jiems palytėti bent savo drabužio apvadą. Ir visi, kas tik Jį paliesdavo, išgydavo.</li>
    </ol>
  </li>
  <li>
    <ol>
      <li>Pas Jį susirinko fariziejų ir keli Rašto žinovai, atvykę iš Jeruzalės.</li>
      <li>Jie, pamatę kai kuriuos Jo mokinius valgant duoną suterštomis (tai yra neplautomis) rankomis, pradėjo priekaištauti.</li>
      <li>Mat fariziejai ir visi žydai, laikydamiesi prosenių tradicijos, valgo tik nusiplovę rankas.</li>
      <li>Taip pat sugrįžę iš turgaus, jie nevalgo neapsiplovę. Be to, yra daug kitų nuostatų, kurių jie laikosi, sekdami tradicija, pavyzdžiui, taurių, puodelių bei varinių indų plovimo.</li>
      <li>Taigi fariziejai ir Rašto žinovai Jį klausė: “Kodėl Tavo mokiniai nesilaiko prosenių tradicijos ir valgo duoną neplautomis rankomis?”</li>
      <li>Jis jiems atsakė: “Gerai apie jus, veidmainius, pranašavo Izaijas, kaip parašyta: ‘Ši tauta gerbia mane lūpomis, bet jų širdis toli nuo manęs.</li>
      <li>Veltui jie mane garbina, žmogiškus priesakus paversdami mokymu’.</li>
      <li>Palikdami Dievo įsakymą, jūs įsikibę laikotės žmonių tradicijų­ puodelių ir taurių plovimo, ir daug kitų panašių dalykų darote”.</li>
      <li>Ir Jis pridūrė: “Puikiai jūs paverčiate niekais Dievo įsakymą, kad tik išsaugotumėte savo tradicijas!</li>
      <li>Antai Mozė įsakė: ‘Gerbk savo tėvą ir motiną’, ir: ‘Kas keiktų tėvą ar motiną, mirtimi temiršta’.</li>
      <li>O jūs sakote: ‘Jei žmogus pasako savo tėvui ar motinai: Viskas, kas tau būtų naudinga iš manęs, tebūnie Korbįn (tai yra: dovana Dievui),­</li>
      <li>tada jūs nebeleidžiate jam padėti tėvui ar motinai,</li>
      <li>savo perduodama tradicija Dievo žodį darydami negaliojantį. Ir daug panašių dalykų darote”.</li>
      <li>Sušaukęs visus žmones, Jėzus kalbėjo: “Paklausykite manęs visi ir supraskite:</li>
      <li>nėra nieko, kas, iš išorės patekęs į žmogų, galėtų jį suteršti. Žmogų suteršia vien tai, kas iš žmogaus išeina.</li>
      <li>Kas turi ausis klausyti­teklauso”.</li>
      <li>Kai sugrįžo nuo minios į namus, Jo mokiniai paklausė apie palyginimą.</li>
      <li>Jis jiems sako: “Nejaugi ir jūs nesuprantate? Argi neaišku jums, kad visa, kas patenka į žmogų iš lauko, negali jo suteršti,</li>
      <li>nes nepatenka į jo širdį, bet į vidurius ir išeina laukan, ir taip išvalomas visas maistas?”</li>
      <li>Ir Jis pasakė: “Žmogų suteršia tai, kas iš jo išeina.</li>
      <li>Iš vidaus, iš žmonių širdies, išeina pikti sumanymai, svetimavimai, paleistuvystės, vagystės, žmogžudystės,</li>
      <li>godumas, piktumas, klasta, nesusilaikymas, pavydas, piktžodžiavimai, išdidumas, kvailystė.</li>
      <li>Visos tos blogybės išeina iš vidaus ir suteršia žmogų”.</li>
      <li>Išvykęs iš ten, Jis nukeliavo į Tyro ir Sidono sritis. Užėjęs į vienus namus, Jis norėjo, kad niekas apie tai nežinotų, bet Jam nepavyko to nuslėpti.</li>
      <li>Išgirdus apie Jį, moteris, kurios duktė turėjo netyrąją dvasią, atėjo ir puolė Jam po kojų.</li>
      <li>Moteris buvo graikė, kilimo sirofinikietė. Ji maldavo, kad Jis išvarytų iš jos dukrelės demoną.</li>
      <li>Jėzus jai tarė: “Leisk pirmiau pasisotinti vaikams. Juk nedera imti vaikų duoną ir mesti šunyčiams”.</li>
      <li>Moteris tarė: “Taip, Viešpatie! Bet ir šunyčiai po stalu ėda vaikų trupinius”.</li>
      <li>Tada Jis tarė: “Dėl šitų žodžių eik namo,­demonas jau išėjęs iš tavo dukters”.</li>
      <li>Parėjusi namo, ji rado dukrelę gulinčią patale ir demoną išėjusį.</li>
      <li>Palikęs Tyro ir Sidono sritis, Jis vėl atėjo prie Galilėjos ežero, į Dekapolio krašto vidurį.</li>
      <li>Ten atvedė Jam kurčią nebylį ir prašė uždėti ant jo ranką.</li>
      <li>Jis pasivedė jį nuošaliau nuo minios, įkišo savo pirštus į jo ausis, palietė seilėmis jo liežuvį,</li>
      <li>pažvelgė į dangų, atsiduso ir tarė jam: “Efatį!”, tai yra: “Atsiverk!”</li>
      <li>Ir tuojau atsivėrė jo klausa, atsipalaidavo liežuvio ryšys, ir jis kalbėjo kaip reikia.</li>
      <li>Jėzus jiems įsakė niekam šito nepasakoti. Bet kuo labiau Jis draudė, tuo jie plačiau Jį garsino.</li>
      <li>Žmonės labai stebėjosi ir kalbėjo: “Jis visa gerai padarė! Jis daro, kad kurtieji girdi ir nebyliai kalba!”</li>
    </ol>
  </li>
  <li>
    <ol>
      <li>Anomis dienomis, susirinkus gausiai miniai ir žmonėms neturint ko valgyti, Jėzus, pasišaukęs savo mokinius, tarė:</li>
      <li>“Gaila man minios! Jau trys dienos žmonės yra su manimi ir neturi ko valgyti.</li>
      <li>Jei paleisiu juos namo alkanus, jie nusilps kelyje, nes kai kurie yra atėję iš toli”.</li>
      <li>Mokiniai Jam atsakė: “Iš kur dykumoje gauti duonos jiems pavalgydinti?”</li>
      <li>Jėzus paklausė: “Kiek kepalų turite?” Jie atsakė: “Septynis”.</li>
      <li>Tada Jis liepė žmonėms susėsti ant žemės. Paėmęs septynis kepalus, palaimino, laužė ir davė mokiniams dalyti, ir tie padalijo miniai.</li>
      <li>Jie dar turėjo kelias žuveles. Jis palaimino jas ir taip pat liepė dalyti.</li>
      <li>Žmonės pavalgė iki soties, ir jie surinko dar septynias pintines likučių.</li>
      <li>O valgytojų buvo apie keturis tūkstančius. Jėzus paleido juos</li>
      <li>ir tuojau, įsėdęs su mokiniais į valtį, nuplaukė į Dalmanutos sritį.</li>
      <li>Čia priėjo fariziejų ir pradėjo su Juo ginčytis. Mėgindami Jį, jie reikalavo ženklo iš dangaus.</li>
      <li>Atsidusęs iš dvasios gilumos, Jis tarė: “Ir kam šita karta reikalauja ženklo? Iš tiesų sakau jums: ženklo šiai kartai nebus duota!”</li>
      <li>Ir, palikęs juos, Jis vėl sėdo į valtį ir nuplaukė į kitą krantą.</li>
      <li>Mokiniai buvo pamiršę pasiimti duonos. Jie teturėjo su savim valtyje vieną kepalą.</li>
      <li>Jėzus juos įspėjo: “Žiūrėkite, saugokitės fariziejų raugo ir Erodo raugo”.</li>
      <li>Jie svarstė tarpusavy, sakydami: “Tai todėl, kad nepasiėmėme duonos”.</li>
      <li>Tai supratęs, Jėzus tarė: “Kam jūs tariatės neturį duonos? Argi vis dar neišmanote ir nesuprantate ir jūsų širdys vis dar užkietėjusios?</li>
      <li>Turite akis, ir nematote; turite ausis, ir negirdite? Argi neatsimenate,</li>
      <li>jog penkis kepalus Aš sulaužiau penkiems tūkstančiams? O kiek pilnų pintinių trupinių pririnkote?” Jie atsakė: “Dvylika”.</li>
      <li>“O kai septynis kepalus sulaužiau keturiems tūkstančiams, kiek pilnų pintinių trupinių pririnkote?” Jie atsakė: “Septynias”.</li>
      <li>Tada Jis tarė: “Tai kaipgi vis dar nesuprantate?!”</li>
      <li>Jie ateina į Betsaidą. Ten atveda pas Jėzų neregį ir prašo jį palytėti.</li>
      <li>Jis paėmė neregį už rankos ir nusivedė už kaimo. Ten spjovė jam į akis, uždėjo ant jo rankas ir paklausė: “Ar ką nors matai?”</li>
      <li>Šis apsižvalgęs tarė: “Regiu žmones. Lyg kokius medžius matau juos vaikščiojančius”.</li>
      <li>Jis vėl rankomis palietė jo akis ir liepė apsižvalgyti. Ir šis tapo sveikas ir viską aiškiai matė.</li>
      <li>Jėzus išsiuntė jį namo, sakydamas: “Neužeik į kaimą ir niekam ten nepasakok!”</li>
      <li>Jėzus su savo mokiniais išėjo į Pilypo Cezarėjos kaimus. Kelyje klausė mokinius: “Kuo mane žmonės laiko?”</li>
      <li>Jie atsakė: “Vieni­Jonu Krikštytoju, kiti­Eliju, treti­vienu iš pranašų”.</li>
      <li>Tada Jis paklausė: “O jūs kuo mane laikote?” Petras Jam atsakė: “Tu esi Kristus”.</li>
      <li>Tada Jėzus griežtai įsakė niekam apie Jį nekalbėti.</li>
      <li>Jis pradėjo juos mokyti, jog Žmogaus Sūnus turės daug iškentėti, būti vyresniųjų, aukštųjų kunigų bei Rašto žinovų atmestas, nužudytas ir po trijų dienų prisikelti.</li>
      <li>Jis tai kalbėjo visiškai atvirai. Tada Petras, pasivadinęs Jį į šalį, ėmė Jį drausti.</li>
      <li>Jėzus atsigręžęs pažiūrėjo į mokinius ir sudraudė Petrą: “Eik šalin, šėtone, nes tu mąstai ne apie tai, kas Dievo, o kas žmonių!”</li>
      <li>Pasišaukęs minią ir savo mokinius, Jėzus prabilo: “Jei kas nori eiti paskui mane, teišsižada pats savęs, teima savo kryžių ir teseka manimi.</li>
      <li>Kas nori išgelbėti savo gyvybę, tas ją praras; o kas praras savo gyvybę dėl manęs ir dėl Evangelijos, tas ją išgelbės.</li>
      <li>Kokia gi žmogui nauda, jeigu jis laimėtų visą pasaulį, o pakenktų savo sielai?</li>
      <li>Arba kuo žmogus galėtų išsipirkti savo sielą?!</li>
      <li>Jei kas gėdisi manęs ir mano žodžių šios svetimaujančios ir nuodėmingos kartos akivaizdoje, to gėdysis ir Žmogaus Sūnus, kai Jis ateis savo Tėvo šlovėje su šventaisiais angelais”.</li>
    </ol>
  </li>
  <li>
    <ol>
      <li>Jis jiems kalbėjo: “Iš tiesų sakau jums: tarp čia stovinčių yra tokių, kurie neragaus mirties, kol išvys Dievo karalystę, ateinančią su galybe”.</li>
      <li>Po šešių dienų Jėzus pasiėmė Petrą, Jokūbą ir Joną ir užsivedė juos vienus nuošaliai į aukštą kalną. Ten Jis atsimainė jų akivaizdoje.</li>
      <li>Jo drabužiai pradėjo spindėti tarsi sniegas, kaip jų išbalinti negalėtų joks skalbėjas žemėje.</li>
      <li>Jiems pasirodė Elijas ir Mozė, ir jie kalbėjosi su Jėzumi.</li>
      <li>Petras tarė Jėzui: “Rabi, gera mums čia būti. Pastatykime tris palapines: vieną Tau, kitą Mozei, trečią Elijui”.</li>
      <li>Jis nežinojo, ką sakyti, nes jie buvo labai persigandę.</li>
      <li>Užėjo debesis ir uždengė juos, o iš debesies nuskambėjo balsas: “Šitas yra mano mylimasis Sūnus. Jo klausykite!”</li>
      <li>Ir tuojau apsižvalgę, jie nieko prie savęs nebematė, tik vieną Jėzų.</li>
      <li>Besileidžiant nuo kalno, Jėzus liepė niekam nepasakoti, ką jie matė, kol Žmogaus Sūnus neprisikels iš numirusių.</li>
      <li>Jie įsidėmėjo šį pasakymą ir svarstė, ką reiškia “prisikelti iš numirusių”.</li>
      <li>Jie klausė Jį: “Kodėl Rašto žinovai sako, jog pirmiau turįs ateiti Elijas?”</li>
      <li>Jėzus jiems atsakė: “Tikrai, Elijas ateina pirmas ir viską atstato. Bet kaipgi parašyta apie Žmogaus Sūnų, jog Jis daug iškentėsiąs ir būsiąs paniekintas?</li>
      <li>Todėl sakau jums: Elijas buvo atėjęs, ir jie pasielgė su juo kaip norėjo­taip, kaip apie jį parašyta”.</li>
      <li>Sugrįžęs pas mokinius, Jis pamatė apie juos susirinkusią didelę minią ir besiginčijančius su jais Rašto žinovus.</li>
      <li>Vos pastebėjusi Jėzų, minia labai nustebo, ir visi bėgo Jį pasveikinti.</li>
      <li>Jis paklausė Rašto žinovų: “Apie ką ginčijatės su jais?”</li>
      <li>Vienas iš minios Jam atsakė: “Mokytojau, aš atvedžiau pas Tave savo sūnų, kuris turi nebylę dvasią.</li>
      <li>Kur tik sugriebusi, dvasia jį tąso, iš burnos jam eina putos, jis griežia dantimis ir pastyra. Aš prašiau Tavo mokinius išvaryti dvasią, bet jie nepajėgė”.</li>
      <li>Tada Jėzus tarė: “O netikinti karta! Kiek dar man reikės su jumis būti? Kaip ilgai jus kęsti? Atveskite jį pas mane!”</li>
      <li>Jie atvedė. Vos Jį pamačiusi, dvasia pradėjo tąsyti berniuką; šis parpuolė ant žemės ir apsiputojęs raičiojosi.</li>
      <li>Jėzus paklausė tėvą: “Ar seniai jam taip darosi?” Šis atsakė: “Nuo pat vaikystės.</li>
      <li>Dvasia dažnai įstumdavo jį į vandenį ir į ugnį, norėdama nužudyti. Bet, jei ką gali padaryti, pasigailėk mūsų ir padėk mums!”</li>
      <li>Jėzus jam atsakė: “Jei gali tikėti, viskas įmanoma tikinčiam!”</li>
      <li>Tučtuojau vaiko tėvas verkdamas sušuko: “Tikiu, Viešpatie! Padėk mano netikėjimui!”</li>
      <li>Matydamas susibėgančią minią, Jėzus sudraudė netyrąją dvasią, sakydamas jai: “Nebyle ir kurčia dvasia, įsakau tau, išeik iš jo ir daugiau nebegrįžk!”</li>
      <li>Dvasia, klykdama ir smarkiai jį purtydama, išėjo. O jis liko tarsi negyvas, ir daugelis sakė: “Jis mirė”.</li>
      <li>Bet Jėzus paėmė jį už rankos, pakėlė, ir šis atsistojo.</li>
      <li>Kai Jis sugrįžo namo, mokiniai, pasilikę su Juo vieni, klausė: “Kodėl mes negalėjome jos išvaryti?”</li>
      <li>Jis atsakė: “Ta veislė neišvaroma nieku kitu, tik malda ir pasninku”.</li>
      <li>Iš ten išėję, jie keliavo per Galilėją. Jėzus nenorėjo, kad kas apie tai žinotų.</li>
      <li>Mokydamas savo mokinius, Jis sakė jiems: “Žmogaus Sūnus bus atiduotas į žmonių rankas, ir jie nužudys Jį. Nužudytas Jis po trijų dienų prisikels”.</li>
      <li>Mokiniai nesuprato tų žodžių, bet bijojo Jį klausti.</li>
      <li>Jie atėjo į Kafarnaumą. Namie Jėzus juos paklausė: “Apie ką kalbėjotės kelyje?”</li>
      <li>Jie tylėjo. Mat kelyje jie ginčijosi, kuris iš jų didžiausias.</li>
      <li>Atsisėdęs Jis pasišaukė dvylika ir tarė: “Jei kas trokšta būti pirmas, tebūnie paskutinis ir visų tarnas!”</li>
      <li>Paėmęs mažą vaiką, pastatė tarp jų ir, apsikabinęs jį, pasakė jiems:</li>
      <li>“Kas priima tokį vaiką mano vardu, tas priima mane, o kas priima mane, tas ne mane priima, bet Tą, kuris mane siuntė”.</li>
      <li>Jonas Jam tarė: “Mokytojau, mes matėme vieną, kuris nevaikščioja su mumis, bet Tavo vardu išvarinėja demonus. Mes jam draudėme, nes jis mūsų neseka”.</li>
      <li>Jėzus atsakė: “Nedrauskite jam! Nėra tokio, kuris mano vardu darytų stebuklus ir galėtų čia pat blogai apie mane kalbėti.</li>
      <li>Kas ne prieš mus, tas už mus.</li>
      <li>Kas duos jums atsigerti taurę vandens mano vardu dėl to, kad priklausote Kristui, iš tiesų sakau jums, tas nepraras savo atlygio”.</li>
      <li>“Kas pastūmėtų į nuodėmę vieną iš šitų mažutėlių, kurie tiki manimi, tam būtų geriau, jeigu jam užkabintų ant kaklo girnų akmenį ir įmestų į jūrą.</li>
      <li>Jei tavo ranka traukia tave nusidėti,­nukirsk ją! Tau geriau sužalotam įeiti į amžinąjį gyvenimą, negu su abiem rankom patekti į pragarą, į negęstančią ugnį,</li>
      <li>kur ‘jų kirminas nemiršta ir ugnis negęsta’.</li>
      <li>Ir jei tavo koja traukia tave į nuodėmę, nukirsk ją, nes tau geriau luošam įžengti į amžinąjį gyvenimą, negu su abiem kojom būti įmestam į pragarą, į negęstančią ugnį,</li>
      <li>kur ‘jų kirminas nemiršta ir ugnis negęsta’.</li>
      <li>Ir jei tavo akis traukia tave nusidėti,­išlupk ją, nes geriau tau vienakiui įeiti į Dievo karalystę, negu su abiem akim būti įmestam į ugnies pragarą,</li>
      <li>kur ‘jų kirminas nemiršta ir ugnis negęsta’.</li>
      <li>Kiekvienas bus pasūdytas ugnimi, ir kiekviena auka bus druska pasūdyta.</li>
      <li>Druska­geras daiktas, bet jeigu ji netektų sūrumo, kuo ją pasūdyti? Turėkite savyje druskos ir taikiai gyvenkite tarpusavy”.</li>
    </ol>
  </li>
  <li>
    <ol>
      <li>Jėzus, iškeliavęs iš ten, atvyksta į Judėją ir Užjordanę. Žmonių būriai vėl susirinko pas Jį, ir Jis vėl mokė, kaip buvo pratęs.</li>
      <li>Tada atėjo fariziejų, kurie, mėgindami Jį, klausė, ar galima vyrui atleisti žmoną.</li>
      <li>Jis jiems atsakė: “O ką jums įsakė Mozė?”</li>
      <li>Jie tarė: “Mozė leido parašyti skyrybų raštą ir atleisti”.</li>
      <li>Tuomet Jėzus pasakė: “Dėl jūsų širdies kietumo parašė jums Mozė tokį nuostatą.</li>
      <li>O nuo sutvėrimo pradžios Dievas ‘sukūrė juos, vyrą ir moterį’.</li>
      <li>‘Todėl vyras paliks savo tėvą ir motiną ir susijungs su savo žmona,</li>
      <li>ir du taps vienu kūnu’. Taigi jie jau nebėra du, o vienas kūnas.</li>
      <li>Todėl ką Dievas sujungė, žmogus teneperskiria”.</li>
      <li>Namie mokiniai vėl klausė Jį apie tai.</li>
      <li>Jis atsakė: “Kas atleidžia savo žmoną ir veda kitą, tas nusikalsta pirmajai svetimavimu.</li>
      <li>Ir jei moteris palieka savo vyrą ir išteka už kito, ji svetimauja”.</li>
      <li>Jam nešė vaikučius, kad juos palytėtų, bet mokiniai jiems draudė.</li>
      <li>Tai pamatęs, Jėzus pyktelėjo ir tarė jiems: “Leiskite mažutėliams ateiti pas mane ir netrukdykite, nes tokių yra Dievo karalystė.</li>
      <li>Iš tiesų sakau jums: kas nepriims Dievo karalystės kaip mažas vaikas,­niekaip neįeis į ją”.</li>
      <li>Ir Jis laimino juos, apkabindamas ir dėdamas ant jų rankas.</li>
      <li>Jėzui išeinant į kelią, vienas žmogus pribėgęs puolė prieš Jį ant kelių ir klausė: “Gerasis Mokytojau, ką turiu daryti, kad paveldėčiau amžinąjį gyvenimą?”</li>
      <li>Jėzus jam tarė: “Kam vadini mane geru? Nė vieno nėra gero, tik vienas Dievas.</li>
      <li>Žinai įsakymus: ‘Nesvetimauk, nežudyk, nevok, melagingai neliudyk, neapgaudinėk, gerbk savo tėvą ir motiną’ ”.</li>
      <li>Tas atsakė: “Mokytojau, aš viso to laikausi nuo savo jaunystės”.</li>
      <li>Jėzus, pažvelgęs į jį, jį pamilo ir tarė: “Vieno dalyko tau trūksta: eik, parduok visa, ką turi, išdalink vargšams ir turėsi turtą danguje. Tada ateik, paimk kryžių ir sek paskui mane”.</li>
      <li>Po šitų žodžių jis nuliūdo ir nusiminęs pasitraukė, nes turėjo daug turto.</li>
      <li>Jėzus apsidairė ir prabilo į mokinius: “Kaip sunkiai turtingi įeis į Dievo karalystę!”</li>
      <li>Mokiniai buvo priblokšti Jo žodžių. Tada Jėzus vėl jiems tarė: “Vaikeliai, kaip sunku tiems, kurie pasitiki turtais, įeiti į Dievo karalystę!</li>
      <li>Lengviau kupranugariui išlįsti pro adatos ausį, negu turtingam įeiti į Dievo karalystę”.</li>
      <li>Mokiniai dar labiau nustebo ir kalbėjosi: “Kas tada gali būti išgelbėtas?”</li>
      <li>Jėzus pažvelgė į juos ir tarė: “Žmonėms tai neįmanoma, bet ne Dievui, nes Dievui viskas įmanoma”.</li>
      <li>Tada Petras sakė Jam: “Štai mes viską palikome ir sekame paskui Tave!”</li>
      <li>Jėzus tarė: “Iš tiesų sakau jums: nėra nė vieno, kuris paliktų namus ar brolius, ar seseris, ar motiną, ar tėvą, ar vaikus, ar laukus dėl manęs ir dėl Evangelijos</li>
      <li>ir kuris jau dabar, šiuo metu, negautų šimteriopai namų, brolių, seserų, motinų, vaikų ir laukų kartu su persekiojimais ir būsimajame amžiuje­amžinojo gyvenimo.</li>
      <li>Tačiau daug pirmųjų bus paskutiniai, ir paskutiniai­pirmi”.</li>
      <li>Jiems bekeliaujant į Jeruzalę, Jėzus ėjo priekyje, o mokiniai stebėjosi. Sekdami iš paskos, jie nuogąstavo. Vėl pasišaukęs dvylika, pradėjo jiems sakyti, kas Jo laukia:</li>
      <li>“Štai einame į Jeruzalę, ir Žmogaus Sūnus bus išduotas aukštiesiems kunigams ir Rašto žinovams. Jie nuteis Jį mirti ir atiduos pagonims,</li>
      <li>tie tyčiosis iš Jo, apspjaudys, nuplaks ir nužudys, ir trečią dieną Jis prisikels”.</li>
      <li>Prie Jėzaus priėjo Zebediejaus sūnūs Jokūbas ir Jonas ir kreipėsi: “Mokytojau, mes norime, kad padarytum mums viską, ko tik prašysime”.</li>
      <li>Jis atsakė: “Ko norite, kad jums padaryčiau?”</li>
      <li>Jie tarė: “Leisk mums sėdėti vienam Tavo dešinėje, kitam­kairėje, Tavo šlovėje!”</li>
      <li>Jėzus atsakė: “Nežinote, ko prašote. Ar galite gerti taurę, kurią Aš geriu, ir būti pakrikštyti krikštu, kuriuo Aš krikštijamas?”</li>
      <li>Jie sakė: “Galime”. Jėzus jiems tarė: “Tiesa, taurę, kurią Aš geriu, jūs gersite, ir krikštu, kuriuo Aš krikštijamas, jūs irgi būsite pakrikštyti.</li>
      <li>Bet vietą savo dešinėje ar kairėje ne Aš duodu,­tai bus tiems, kuriems paskirta”.</li>
      <li>Tai išgirdę, kiti dešimt labai supyko ant Jokūbo ir Jono.</li>
      <li>O Jėzus, pasikvietęs juos, tarė: “Jūs žinote, kad tie, kurie laikomi pagonių valdovais, viešpatauja jiems, ir jų didieji juos valdo.</li>
      <li>Bet tarp jūsų taip neturi būti. Kas iš jūsų nori būti didžiausias, bus jūsų tarnas,</li>
      <li>ir kas nori tarp jūsų būti pirmas, bus visų vergas.</li>
      <li>Juk ir Žmogaus Sūnus atėjo, ne kad Jam tarnautų, bet pats tarnauti ir savo gyvybės atiduoti kaip išpirkos už daugelį”.</li>
      <li>Jie atėjo į Jerichą. O iškeliaujant Jam su mokiniais ir gausia minia iš Jericho, neregys Bartimiejus, Timiejaus sūnus, sėdėjo šalikelėje elgetaudamas.</li>
      <li>Išgirdęs, jog čia Jėzus iš Nazareto, jis pradėjo garsiai šaukti: “Jėzau, Dovydo Sūnau, pasigailėk manęs!”</li>
      <li>Daugelis jį draudė, kad nutiltų, bet jis dar garsiau šaukė: “Dovydo Sūnau, pasigailėk manęs!”</li>
      <li>Jėzus sustojo ir tarė: “Pašaukite jį”. Žmonės pašaukė neregį, sakydami: “Pasitikėk! Kelkis, Jis tave šaukia”.</li>
      <li>Tas, nusimetęs apsiaustą, pašoko ir atėjo prie Jėzaus.</li>
      <li>Jėzus jo paklausė: “Ko nori, kad tau padaryčiau?” Neregys atsakė: “Rabuni, kad praregėčiau!”</li>
      <li>Tada Jėzus jam tarė: “Eik, tavo tikėjimas išgydė tave”. Jis tuoj pat praregėjo ir nusekė paskui Jėzų keliu.</li>
    </ol>
  </li>
  <li>
    <ol>
      <li>Prisiartinęs prie Jeruzalės pro Betfagę ir Betaniją, ties Alyvų kalnu, Jėzus pasiuntė du savo mokinius,</li>
      <li>liepdamas: “Eikite į priešais esantį kaimą ir, vos įžengę į jį, rasite pririštą asilaitį, kuriuo dar niekas iš žmonių nėra jojęs. Atriškite jį ir atveskite”.</li>
      <li>Jeigu kas nors paklaustų: ‘Ką čia darote?’, atsakykite: ‘Jo reikia Viešpačiui’, ir iš karto jį paleis.</li>
      <li>Nuėję jiedu rado pakelėje asilaitį, pririštą prie vartų, ir atrišo jį.</li>
      <li>Kai kurie iš ten stovinčių jų paklausė: “Ką darote, kam atrišate asilaitį?”</li>
      <li>O jie atsakė taip, kaip Jėzus buvo jiems liepęs, ir tie leido jį vestis.</li>
      <li>Jie atvedė asilaitį pas Jėzų, apdengė jį savo apsiaustais, ir Jėzus užsėdo ant jo.</li>
      <li>Daugelis tiesė ant kelio savo drabužius, kiti kirto ir klojo ant kelio medžių šakas.</li>
      <li>Iš priekio ir iš paskos einantys šaukė: “Osana! Palaimintas, kuris ateina Viešpaties vardu!</li>
      <li>Palaiminta mūsų tėvo Dovydo karalystė, ateinanti Viešpaties vardu! Osana aukštybėse!”</li>
      <li>Taip Jėzus įžengė į Jeruzalę ir į šventyklą. Viską apžiūrėjęs,­ kadangi buvo jau vakaro valanda,­Jis su dvylika išėjo į Betaniją.</li>
      <li>Rytojaus dieną, jiems keliaujant iš Betanijos, Jėzus išalko.</li>
      <li>Pamatęs iš tolo sulapojusį figmedį, Jis priėjo pažiūrėti, gal ką ant jo ras. Tačiau, atėjęs prie medžio, Jis nerado nieko, tiktai lapus, nes dar nebuvo figų metas.</li>
      <li>Atsakydamas Jėzus tarė medžiui: “Tegul per amžius niekas nebevalgys tavo vaisiaus!” Jo mokiniai tai girdėjo.</li>
      <li>Jie atėjo į Jeruzalę. Įėjęs į šventyklą, Jėzus ėmė varyti laukan parduodančius ir perkančius šventykloje. Jis išvartė pinigų keitėjų stalus bei karvelių pardavėjų suolus</li>
      <li>ir neleido nešti prekių per šventyklą.</li>
      <li>Jis mokė, sakydamas jiems: “Argi neparašyta: ‘Mano namai vadinsis maldos namai visoms tautoms’? O jūs pavertėte juos ‘plėšikų lindyne’ ”.</li>
      <li>Tai išgirdę, aukštieji kunigai ir Rašto žinovai tarėsi, kaip Jį pražudyti. Jie mat bijojo Jėzaus, nes visi žmonės buvo didžiai nustebinti Jo mokymo.</li>
      <li>Atėjus vakarui, Jėzus su mokiniais išėjo iš miesto.</li>
      <li>Rytą eidami pro šalį, jie pamatė, kad figmedis nudžiūvęs iš pat šaknų.</li>
      <li>Prisiminęs Petras tarė Jėzui: “Rabi, žiūrėk! Figmedis, kurį prakeikei, nudžiūvo!”</li>
      <li>Jėzus, atsakydamas jiems, tarė: “Turėkite tikėjimą Dievu!</li>
      <li>Iš tiesų sakau jums: kas pasakytų šitam kalnui: ‘Pasikelk ir meskis į jūrą’, ir savo širdyje neabejotų, bet tikėtų, kad įvyks tai, ką sako,­jis turės, ką besakytų.</li>
      <li>Todėl sakau jums: ko tik prašote melsdamiesi, tikėkite, kad gaunate, ir jūs turėsite.</li>
      <li>Kai stovite melsdamiesi, atleiskite, jei turite ką nors prieš kitus, kad ir jūsų Tėvas, kuris danguje, galėtų jums atleisti jūsų nusižengimus.</li>
      <li>Bet jeigu jūs neatleisite, nė jūsų Tėvas, kuris danguje, neatleis jūsų nusižengimų”.</li>
      <li>Jie vėl sugrįžo į Jeruzalę. Jam vaikščiojant po šventyklą, prie Jo priėjo aukštųjų kunigų, Rašto žinovų bei vyresniųjų</li>
      <li>ir klausė: “Kokią teisę turi taip daryti? Kas Tau davė valdžią tai daryti?”</li>
      <li>Jėzus jiems atsakė: “Aš irgi paklausiu jus vieno dalyko, o jūs atsakykite man, tada ir Aš jums pasakysiu, kokia valdžia tai darau.</li>
      <li>Jono krikštas buvo iš dangaus ar iš žmonių? Atsakykite man!”</li>
      <li>Jie samprotavo tarpusavy: “Jei pasakysime­iš dangaus, Jis mums sakys: ‘Tai kodėl juo netikėjote?’</li>
      <li>O jei pasakysime­iš žmonių...” Jie bijojo minios, nes visi buvo įsitikinę, kad Jonas tikrai buvo pranašas.</li>
      <li>Todėl jie atsakė Jėzui: “Mes nežinome”. Tada Jėzus tarė: “Tai ir Aš jums nesakysiu, kokia valdžia tai darau”.</li>
    </ol>
  </li>
  <li>
    <ol>
      <li>Jėzus pradėjo kalbėti jiems palyginimais: “Vienas žmogus pasodino vynuogyną, aptvėrė jį tvora, įrengė spaustuvą, pastatė bokštą, išnuomojo vynininkams ir iškeliavo į tolimą šalį.</li>
      <li>Atėjus metui, jis nusiuntė pas vynininkus tarną atsiimti iš vynininkų savo vaisių.</li>
      <li>Tie pačiupo jį, sumušė ir paleido tuščiomis.</li>
      <li>Tada jis vėl nusiuntė pas juos kitą tarną, o tie, apmėtę akmenimis, sužeidė jį į galvą ir išniekinę paleido.</li>
      <li>Jis pasiuntė dar vieną, bet tą jie nužudė; ir dar daugelį kitų tarnų, kurių vienus jie primušė, kitus nužudė.</li>
      <li>Dar vieną turėjo­mylimąjį sūnų. Jį nusiuntė pas juos paskutinį, sakydamas sau: ‘Jie gerbs mano sūnų’.</li>
      <li>Bet vynininkai tarėsi: ‘Tai paveldėtojas. Eikime, užmuškime jį, ir jo palikimas bus mūsų’.</li>
      <li>Nutvėrę nužudė jį ir išmetė laukan iš vynuogyno.</li>
      <li>Ką tada darys vynuogyno šeimininkas? Jis ateis, nužudys vynininkus ir atiduos vynuogyną kitiems.</li>
      <li>Ar neskaitėte, kas parašyta Raštuose: ‘Akmuo, kurį statytojai atmetė, tapo kertiniu akmeniu.</li>
      <li>Tai Viešpaties padaryta ir nuostabu mūsų akyse’?”</li>
      <li>Anie norėjo Jį suimti, tačiau bijojo minios. Mat suprato, kad palyginimas buvo jiems taikomas. Tad, palikę Jį, pasitraukė.</li>
      <li>Tada jie siunčia pas Jėzų fariziejų ir erodininkų sugauti Jo kalboje.</li>
      <li>Šitie atėję sako Jam: “Mokytojau, žinome, jog Tu esi tiesus ir niekam nepataikauji. Tu neatsižvelgi į asmenis ir mokai Dievo kelio, kaip reikalauja tiesa. Ar reikia mokėti ciesoriui mokesčius, ar ne?</li>
      <li>Mokėti ar nemokėti?” Žinodamas jų veidmainystę, Jis tarė: “Kam spendžiate man pinkles? Atneškite man pažiūrėti denarą”.</li>
      <li>Jie padavė. Jis jų klausia: “Kieno čia atvaizdas ir įrašas?” Jie atsakė: “Ciesoriaus”.</li>
      <li>Tuomet Jėzus jiems tarė: “Kas ciesoriaus, atiduokite ciesoriui, o kas Dievo­Dievui”. Ir jie labai Juo stebėjosi.</li>
      <li>Pas Jėzų ateina sadukiejų, kurie neigia mirusiųjų prisikėlimą, ir klausia:</li>
      <li>“Mokytojau, Mozė mums parašė: ‘Jei kieno brolis mirtų ir paliktų žmoną, o nepaliktų vaikų, tuomet jo brolis tegul veda našlę ir pažadina savo broliui palikuonių’.</li>
      <li>Ir štai buvo septyni broliai. Pirmasis vedė žmoną ir mirdamas nepaliko vaikų.</li>
      <li>Vedė ją antrasis, bet ir šis mirė bevaikis. Taip atsitiko ir su trečiuoju,</li>
      <li>ir visi septyni nepaliko vaikų. Po jų visų numirė ir ta moteris.</li>
      <li>Taigi prisikėlime, kai jie prisikels, kurio iš jų žmona ji bus? Juk ji buvo visų septynių žmona”.</li>
      <li>Jėzus jiems atsakė: “Argi ne todėl klystate, kad nepažįstate nei Raštų, nei Dievo jėgos?</li>
      <li>Kai prisikels iš numirusiųjų, jie nei ves, nei tekės, bet bus kaip angelai danguje.</li>
      <li>O kad mirusieji keliasi,­ar neskaitėte Mozės knygoje, kaip Mozei Dievas pasakė iš krūmo: ‘Aš esu Abraomo Dievas, Izaoko Dievas ir Jokūbo Dievas!’?</li>
      <li>Jis nėra mirusiųjų Dievas, bet gyvųjų Dievas. Taigi jūs labai klystate”.</li>
      <li>Vienas iš Rašto žinovų, girdėjęs juos besiginčijant ir supratęs, kaip puikiai Jėzus jiems atsakinėjo, priėjo ir paklausė Jį: “Koks yra visų pirmasis įsakymas?”</li>
      <li>Jėzus jam atsakė: “Pirmasis yra šis: ‘Klausyk, Izraeli,­Viešpats, mūsų Dievas, yra vienintelis Viešpats;</li>
      <li>tad mylėk Viešpatį, savo Dievą, visa savo širdimi, visa savo siela, visu savo protu ir visomis savo jėgomis’,­tai pirmasis įsakymas.</li>
      <li>Antrasis panašus į jį: ‘Mylėk savo artimą kaip save patį’. Nėra jokio kito įsakymo, didesnio už šiuodu”.</li>
      <li>Tada Rašto žinovas Jam atsakė: “Gerai, Mokytojau, Tu tiesą pasakei: yra vienas Dievas ir nėra kito, tik Jis;</li>
      <li>o mylėti Jį visa širdimi, visu protu ir visomis jėgomis bei mylėti savo artimą kaip save patį yra daugiau negu visos deginamosios atnašos ir aukos”.</li>
      <li>Matydamas, kaip išmintingai jis atsakė, Jėzus jam tarė: “Tu netoli nuo Dievo karalystės!” Ir niekas daugiau nebedrįso Jo klausti.</li>
      <li>Mokydamas šventykloje, Jėzus kalbėjo: “Kaip Rašto žinovai gali sakyti, jog Kristus yra Dovydo Sūnus?</li>
      <li>Juk pats Dovydas Šventąja Dvasia pasakė: ‘Viešpats tarė mano Viešpačiui: sėskis mano dešinėje, kol patiesiu Tavo priešus tarsi pakojį po Tavo kojų’.</li>
      <li>Pats Dovydas vadina jį Viešpačiu, tai kaip Jis gali būti jo Sūnus?” Didelė minia džiugiai Jo klausėsi.</li>
      <li>Mokydamas Jis kalbėjo: “Saugokitės Rašto žinovų, kurie mėgsta vaikščioti su ilgais drabužiais ir būti sveikinami aikštėse,</li>
      <li>užimti pirmuosius krėslus sinagogose ir garbingas vietas pokyliuose.</li>
      <li>Jie suryja našlių namus ir dedasi kalbą ilgas maldas. Jie gaus dar didesnį pasmerkimą”.</li>
      <li>Atsisėdęs ties iždine, Jėzus stebėjo, kaip žmonės metė į ją pinigus. Daugelis turtingųjų aukojo gausiai.</li>
      <li>Atėjo viena beturtė našlė ir įmetė du pinigėlius, tai yra skatiką.</li>
      <li>Pasišaukęs savo mokinius, Jėzus tarė jiems: “Iš tiesų sakau jums: ši beturtė našlė įmetė daugiausia iš visų, kurie dėjo į iždinę.</li>
      <li>Visi aukojo iš savo pertekliaus, o ji iš savo nepritekliaus įmetė visa, ką turėjo, visą savo pragyvenimą”.</li>
    </ol>
  </li>
  <li>
    <ol>
      <li>Jam išeinant iš šventyklos, vienas iš mokinių Jam sako: “Mokytojau, pažvelk, kokie akmenys ir kokie pastatai!”</li>
      <li>Jėzus jam atsakė: “Matai šituos didžiulius pastatus? Čia neliks akmens ant akmens, viskas bus išgriauta”.</li>
      <li>Kai Jis sėdėjo Alyvų kalne, priešais šventyklą, Petras, Jokūbas, Jonas ir Andriejus atskirai nuo kitų klausė Jį:</li>
      <li>“Pasakyk mums, kada tai įvyks ir koks bus ženklas, kai visa tai pradės pildytis?”</li>
      <li>Jėzus, jiems atsakydamas, pradėjo kalbėti: “Žiūrėkite, kad niekas jūsų nesuklaidintų.</li>
      <li>Daug kas ateis mano vardu ir sakys: ‘Tai Aš’, ir daugelį suklaidins.</li>
      <li>Išgirdę apie karus ir karų gandus, neišsigąskite. Tai turi įvykti, bet dar ne galas.</li>
      <li>Tauta sukils prieš tautą ir karalystė prieš karalystę. Įvairiose vietose bus žemės drebėjimų, bus badmečių ir neramumų. Tai gimdymo skausmų pradžia.</li>
      <li>Jūs saugokitės, nes atidavinės jus teismams, plaks sinagogose, ir jūs turėsite dėl manęs stoti prieš valdytojus ir karalius jiems liudyti.</li>
      <li>Ir Evangelija pirmiau turės būti paskelbta visoms tautoms.</li>
      <li>Kai suėmę jus ves, nesirūpinkite ir negalvokite iš anksto, ką kalbėsite. Kalbėkite tai, kas tą valandą bus jums duota, nes kalbėsite ne jūs, o Šventoji Dvasia.</li>
      <li>Brolis išduos nužudyti brolį, o tėvas­savo vaiką. Vaikai pakels ranką prieš savo gimdytojus ir juos žudys.</li>
      <li>Jūs būsite visų nekenčiami dėl mano vardo. Bet kas ištvers iki galo, tas bus išgelbėtas”.</li>
      <li>“Kai pamatysite per pranašą Danielių paskelbtą naikinimo bjaurastį, stovinčią ten, kur jos neturi būti (kas skaito­teišmano), tada, kas bus Judėjoje, tebėga į kalnus;</li>
      <li>kas bus ant stogo, tenelipa žemyn į namus ir tegul neina ko nors pasiimti iš savo namų;</li>
      <li>o kas laukuose, tenegrįžta pasiimti apsiausto.</li>
      <li>Vargas nėščioms ir žindančioms tomis dienomis!</li>
      <li>Melskitės, kad jums netektų bėgti žiemą!</li>
      <li>Tomis dienomis bus toks suspaudimas, kokio nėra buvę nuo pradžios pasaulio, kurį Dievas sutvėrė, iki šiol, ir daugiau nebebus.</li>
      <li>Ir, jeigu Viešpats nebūtų sutrumpinęs tų dienų, neišsigelbėtų nė vienas kūnas. Tačiau dėl išrinktųjų, kuriuos išsirinko, Jis sutrumpino tas dienas.</li>
      <li>Jei tada kas nors jums sakys: ‘Štai čia Kristus’, arba: ‘Jis tenai!’,­netikėkite,</li>
      <li>nes atsiras netikrų kristų ir netikrų pranašų. Jie darys ženklų ir stebuklų, kad suklaidintų, jei įmanoma, net išrinktuosius.</li>
      <li>Todėl būkite atidūs; štai Aš jums iš anksto visa tai pasakiau”.</li>
      <li>“Tomis dienomis, po ano suspaudimo, saulė užtems, mėnulis nebeduos šviesos,</li>
      <li>dangaus žvaigždės kris ir dangaus jėgos bus sudrebintos.</li>
      <li>Tada jie pamatys Žmogaus Sūnų, ateinantį debesyse su didžia jėga ir šlove.</li>
      <li>Jis pasiųs savo angelus, ir tie surinks Jo išrinktuosius iš keturių žemės pusių, nuo žemės pakraščių iki dangaus tolybių.</li>
      <li>Pasimokykite iš palyginimo su figmedžiu: kai jo šaka suminkštėja ir sprogsta lapai, žinote, jog artėja vasara.</li>
      <li>Taip pat jūs, išvydę visa tai dedantis, žinokite, jog Jis jau arti, prie durų.</li>
      <li>Iš tiesų sakau jums: ši karta nepraeis, iki visa tai įvyks.</li>
      <li>Dangus ir žemė praeis, o mano žodžiai nepraeis.</li>
      <li>Tačiau tos dienos ir valandos niekas nežino, nei angelai danguje, nei Sūnus, tik Tėvas”.</li>
      <li>“Žiūrėkite, budėkite ir melskitės, nes nežinote, kada ateis laikas!</li>
      <li>Bus kaip su žmogumi, kuris iškeliavo toli, paliko namus, suteikė tarnams valdžią, kiekvienam paskyrė darbą, o durininkui įsakė budėti.</li>
      <li>Taigi budėkite, nes nežinote, kada grįš namų šeimininkas: ar vakare, ar vidurnaktyje, ar gaidžiui giedant, ar rytmety,</li>
      <li>kad, netikėtai sugrįžęs, nerastų jūsų miegančių.</li>
      <li>Ką sakau jums, sakau ir visiems: budėkite!”</li>
    </ol>
  </li>
  <li>
    <ol>
      <li>Iki Paschos ir Neraugintos duonos šventės buvo likę dvi dienos. Aukštieji kunigai ir Rašto žinovai ieškojo būdo klasta suimti Jėzų ir nužudyti.</li>
      <li>Bet jie sakė: “Tik ne per šventes, kad žmonėse nekiltų sąmyšio”.</li>
      <li>Jėzui esant Betanijoje, Simono Raupsuotojo namuose, ir sėdint prie stalo, atėjo moteris su alebastriniu labai brangaus gryno nardo tepalo indu. Sudaužiusi indą, ji išpylė tepalą Jam ant galvos.</li>
      <li>Kai kurie ten esantys pasipiktino ir kalbėjo vienas kitam: “Kam toks tepalo eikvojimas?</li>
      <li>Juk jį buvo galima parduoti daugiau negu už tris šimtus denarų ir pinigus išdalyti vargšams!” Ir jie murmėjo prieš tą moterį.</li>
      <li>Bet Jėzus atsiliepė: “Palikite ją ramybėje! Kam ją skaudinate? Ji man padarė gerą darbą.</li>
      <li>Vargšų jūs visuomet turite su savimi ir, kada tik panorėję, galėsite jiems gera daryti, o mane ne visuomet turėsite.</li>
      <li>Ji padarė, ką galėjo. Ji iš anksto patepė mano kūną laidotuvėms.</li>
      <li>Iš tiesų sakau jums: visame pasaulyje, kur tik bus skelbiama ši Evangelija, jos atminimui bus pasakojama ir tai, ką ji padarė”.</li>
      <li>Judas Iskarijotas, vienas iš dvylikos, nuėjo pas aukštuosius kunigus išduoti Jėzų.</li>
      <li>Tai išgirdę, jie apsidžiaugė ir pažadėjo jam pinigų. Jis ėmė ieškoti progos Jėzų išduoti.</li>
      <li>Pirmąją Neraugintos duonos dieną, kada pjaunamas Paschos avinėlis, mokiniai klausė Jėzų: “Kur nori, kad Tau paruoštume valgyti Paschą?”</li>
      <li>Jis pasiunčia du mokinius, tardamas: “Eikite į miestą. Ten jus sutiks žmogus, vandens ąsočiu nešinas. Sekite paskui jį</li>
      <li>ir, kur jis įeis, sakykite namų šeimininkui: ‘Mokytojas liepė paklausti: kur yra svečių kambarys, kuriame su savo mokiniais galėčiau valgyti Paschą?’</li>
      <li>Jis parodys jums didelį apstatytą aukštutinį kambarį. Ten ir paruoškite mums”.</li>
      <li>Mokiniai išėjo ir nuvyko į miestą. Jie rado visa, kaip Jis sakė, ir paruošė Paschą.</li>
      <li>Vakare Jis atėjo su dvylika.</li>
      <li>Jiems sėdint už stalo ir valgant, Jėzus tarė: “Iš tiesų sakau jums: vienas iš jūsų, valgančių su manimi, išduos mane”.</li>
      <li>Jie labai nuliūdo ir vienas paskui kitą ėmė Jo klausinėti: “Nejaugi aš?”, “Nejaugi aš?”</li>
      <li>O Jis jiems tarė: “Vienas iš dvylikos, kuris dažo su manimi dubenyje.</li>
      <li>Žmogaus Sūnus, tiesa, eina, kaip apie Jį parašyta, bet vargas tam žmogui, per kurį Žmogaus Sūnus išduodamas. Geriau būtų buvę tam žmogui negimti”.</li>
      <li>Jiems bevalgant, Jėzus paėmė duoną, palaimino, laužė ir davė mokiniams, sakydamas: “Imkite ir valgykite: tai yra mano kūnas!”</li>
      <li>Po to paėmė taurę, padėkojo, davė jiems, ir visi gėrė iš jos.</li>
      <li>Jis jiems tarė: “Tai yra mano kraujas, Naujosios Sandoros kraujas, kuris išliejamas už daugelį.</li>
      <li>Iš tiesų sakau jums: Aš daugiau nebegersiu vynmedžio vaisiaus iki tos dienos, kada gersiu jį naują Dievo karalystėje”.</li>
      <li>Pagiedoję himną, jie išėjo į Alyvų kalną.</li>
      <li>Jėzus jiems tarė: “Šią naktį jūs visi manimi pasipiktinsite, nes parašyta: ‘Ištiksiu piemenį, ir avys išsisklaidys’.</li>
      <li>Bet prisikėlęs Aš pirma jūsų nueisiu į Galilėją”.</li>
      <li>Petras atsiliepė: “Jei ir visi pasipiktintų, tai tik ne aš!”</li>
      <li>Jėzus jam atsakė: “Iš tiesų sakau tau: dar šiandien, jau šią naktį, gaidžiui nė dukart nepragydus, tu tris kartus manęs išsiginsi”.</li>
      <li>Bet Petras dar atkakliau tvirtino: “Jei man reikėtų net mirti su Tavimi, aš vis tiek Tavęs neišsiginsiu”. Tą patį kalbėjo ir visi kiti.</li>
      <li>Jie atėjo į vietą, vadinamą Getsemane. Jėzus sako savo mokiniams: “Pasėdėkite čia, kol Aš melsiuosi”.</li>
      <li>Pasiėmęs su savimi Petrą, Jokūbą ir Joną, Jis pradėjo nuogąstauti ir sielvartauti.</li>
      <li>Jis jiems sakė: “Mano siela mirtinai nuliūdusi. Pasilikite čia ir budėkite!”</li>
      <li>Paėjęs truputį toliau, sukniubo ant žemės ir meldėsi, kad, jei įmanoma, Jį aplenktų toji valanda.</li>
      <li>Jis sakė: “Aba, Tėve, Tau viskas įmanoma. Atitolink nuo manęs šitą taurę! Tačiau ne kaip Aš noriu, bet kaip Tu”.</li>
      <li>Po to grįžta, randa juos miegančius ir taria Petrui: “Simonai, tu miegi? Nepajėgei nė vienos valandos pabudėti?</li>
      <li>Budėkite ir melskitės, kad nepatektumėte į pagundymą, nes dvasia ryžtinga, bet kūnas silpnas”.</li>
      <li>Jis vėl nuėjo ir meldėsi tais pačiais žodžiais.</li>
      <li>Sugrįžęs Jis vėl rado juos miegančius­jų akys buvo apsunkusios, ir jie nežinojo, ką atsakyti.</li>
      <li>Jis atėjo trečią kartą ir tarė jiems: “Vis dar tebemiegate ir ilsitės? Gana! Atėjo valanda: štai Žmogaus Sūnus išduodamas į nusidėjėlių rankas.</li>
      <li>Kelkitės, eime! Štai mano išdavėjas čia pat”.</li>
      <li>Ir tuojau, dar Jam tebekalbant, pasirodė vienas iš dvylikos­Judas, o kartu su juo didelė minia, ginkluota kalavijais ir vėzdais, pasiųsta aukštųjų kunigų, Rašto žinovų ir vyresniųjų.</li>
      <li>Išdavėjas buvo jiems nurodęs ženklą: “Kurį pabučiuosiu, tai Tas. Suimkite Jį ir veskite saugodami!”</li>
      <li>Atėjęs jis tuojau prisiartino prie Jėzaus ir tarė: “Rabi!”, ir pabučiavo Jį.</li>
      <li>O kiti čiupo Jėzų rankomis ir suėmė.</li>
      <li>Vienas iš ten stovinčiųjų, išsitraukęs kalaviją, smogė vyriausiojo kunigo tarnui ir nukirto jam ausį.</li>
      <li>O Jėzus jiems tarė: “Kaip prieš plėšiką išėjote su kalavijais ir vėzdais suimti manęs.</li>
      <li>Aš kasdien buvau su jumis šventykloje ir mokiau, ir jūs manęs nesuėmėte. Tačiau turi išsipildyti Raštai”.</li>
      <li>Tada visi paliko Jį ir pabėgo.</li>
      <li>Vienas jaunuolis sekė Jį iš paskos, susisupęs vien į drobulę. Jie čiupo jį,</li>
      <li>bet šis išsinėrė iš drobulės ir nuogas pabėgo.</li>
      <li>Jėzų nuvedė pas vyriausiąjį kunigą, kur buvo susirinkę visi aukštieji kunigai, vyresnieji ir Rašto žinovai.</li>
      <li>Petras sekė Jį iš tolo iki vyriausiojo kunigo rūmų kiemo. Ten jis atsisėdo su tarnais ir šildėsi prie ugnies.</li>
      <li>Aukštieji kunigai ir visas sinedrionas ieškojo prieš Jėzų liudijimo, kad galėtų nuteisti Jį mirti, bet nerado.</li>
      <li>Nors daugelis melagingai liudijo prieš Jį, tačiau jų liudijimai nesutapo.</li>
      <li>Kai kurie atsistoję melagingai kaltino Jį, teigdami:</li>
      <li>“Mes girdėjome Jį sakant: ‘Aš sugriausiu šitą rankomis pastatytą šventyklą ir per tris dienas pastatysiu kitą, ne rankų darbo’ ”.</li>
      <li>Bet ir šie kaltinimai nesutapo.</li>
      <li>Tada vyriausiasis kunigas, atsistojęs viduryje, paklausė Jėzų: “Tu nieko neatsakai į šituos kaltinimus?”</li>
      <li>Tačiau Jis tylėjo ir nieko neatsakė. Tada vyriausiasis kunigas vėl Jį paklausė: “Ar Tu esi Kristus, Palaimintojo Sūnus?!”</li>
      <li>Ir Jėzus pasakė: “Aš Esu. Ir jūs išvysite Žmogaus Sūnų, sėdintį Galybės dešinėje ir ateinantį dangaus debesyse”.</li>
      <li>Tada vyriausiasis kunigas persiplėšė drabužius ir sušuko: “Kam dar mums liudytojai?</li>
      <li>Jūs girdėjote piktžodžiavimą! Kaip jums atrodo?” Ir jie visi nusprendė Jį esant vertą mirties.</li>
      <li>Kai kurie pradėjo į Jį spjaudyti, dangstė Jam veidą, mušė kumščiais ir sakė: “Pranašauk!” O tarnai daužė Jį per veidą.</li>
      <li>Petrui esant žemai, kieme, atėjo viena vyriausiojo kunigo tarnaitė</li>
      <li>ir, pamačiusi besišildantį Petrą, įsižiūrėjo į jį ir tarė: “Ir tu buvai su šituo Nazariečiu Jėzumi”.</li>
      <li>Bet Petras išsigynė, sakydamas: “Nei žinau, nei suprantu, ką sakai”. Jis išėjo į prieškiemį, ir pragydo gaidys.</li>
      <li>Pamačiusi jį, tarnaitė vėl pradėjo sakyti aplink stovėjusiems: “Šitas yra iš jų!”</li>
      <li>Jis vėl išsigynė. Kiek vėliau šalia stovintieji sakė Petrui: “Tu tikrai vienas iš jų, juk tu irgi galilėjietis, ir tarmė tavo tokia”.</li>
      <li>Tada jis pradėjo keiktis ir prisiekinėti: “Aš nepažįstu to žmogaus, apie kurį jūs kalbate!”</li>
      <li>Gaidys pragydo antrą kartą. Petras atsiminė, ką jam sakė Jėzus: “Gaidžiui nė dukart nepragydus, tu tris kartus manęs išsiginsi”. Tai prisiminęs, jis pravirko.</li>
    </ol>
  </li>
  <li>
    <ol>
      <li>Tuojau iš ryto aukštieji kunigai pasitarė su vyresniaisiais ir Rašto žinovais bei visu sinedrionu ir, surišę Jėzų, jie Jį nuvedė ir perdavė Pilotui.</li>
      <li>Pilotas paklausė Jį: “Ar Tu esi žydų karalius?” Jis atsakė: “Taip yra, kaip sakai”.</li>
      <li>Aukštieji kunigai Jį daug kuo kaltino, bet Jis nieko neatsakinėjo.</li>
      <li>Pilotas vėl klausė Jį: “Tu nieko neatsakai? Žiūrėk, kiek daug kaltinimų jie Tau pateikia”.</li>
      <li>Tačiau Jėzus nieko nebeatsakinėjo, ir Pilotas labai stebėjosi.</li>
      <li>Per šventes jis paleisdavo vieną kalinį, kurio žmonės prašydavo.</li>
      <li>Tada buvo vienas kalinys, vardu Barabas, suimtas kartu su maištininkais, kurie maišto metu nužudė žmogų.</li>
      <li>Susirinkusi minia, garsiai šaukdama, pradėjo prašyti to, ką Pilotas visuomet darydavo.</li>
      <li>Pilotas paklausė: “Ar norite, kad jums paleisčiau žydų karalių?”</li>
      <li>Nes jis žinojo, kad aukštieji kunigai Jį įskundė iš pavydo.</li>
      <li>Tačiau aukštieji kunigai sukurstė minią reikalauti, kad geriau paleistų Barabą.</li>
      <li>Tada Pilotas vėl kreipėsi į juos: “O kaip jūs norite, kad aš pasielgčiau su Tuo, kurį vadinate žydų karaliumi?”</li>
      <li>Tie šaukė: “Nukryžiuok Jį!”</li>
      <li>Pilotas jų klausė: “Ką bloga Jis padarė?” Tada jie pradėjo dar garsiau rėkti: “Nukryžiuok Jį!”</li>
      <li>Norėdamas įtikti miniai, Pilotas paleido Barabą, o Jėzų nuplakdino ir atidavė nukryžiuoti.</li>
      <li>Kareiviai nusivedė Jį į rūmų kiemą, tai yra pretorijų, ir ten sušaukė visą kuopą.</li>
      <li>Jie apvilko Jį purpuriniu apsiaustu, nupynę uždėjo Jam erškėčių vainiką</li>
      <li>ir pradėjo Jį sveikinti: “Sveikas, žydų karaliau!”</li>
      <li>Jie daužė Jam per galvą nendrine lazda, spjaudė ir priklaupdami garbino Jį.</li>
      <li>Pasityčioję nuvilko Jam purpurinį apsiaustą, apvilko Jo paties drabužiais ir išvedė nukryžiuoti.</li>
      <li>Jie privertė vieną grįžtantį iš lauko praeivį­Simoną Kirėnietį, Aleksandro ir Rufo tėvą,­nešti Jo kryžių.</li>
      <li>Ir jie nuvedė Jį į Golgotos vietą; išvertus tai reiškia: “Kaukolės vieta”.</li>
      <li>Ten davė Jam mira atmiešto vyno, bet Jis negėrė.</li>
      <li>Nukryžiavę Jį, jie pasidalijo Jo drabužius, mesdami burtą, kas kuriam turi tekti.</li>
      <li>Buvo trečia valanda, kai Jį nukryžiavo.</li>
      <li>Taip pat buvo užrašytas Jo kaltinimas: “Žydų karalius”.</li>
      <li>Kartu su Juo nukryžiavo du plėšikus: vieną dešinėje, kitą kairėje.</li>
      <li>Taip išsipildė Rašto žodis: “Jis buvo priskaitytas prie piktadarių”.</li>
      <li>Einantys pro šalį plūdo Jėzų, kraipydami galvas ir sakydami: “Še Tau, kuris sugriauni šventyklą ir per tris dienas ją atstatai.</li>
      <li>Išgelbėk save, nuženk nuo kryžiaus!”</li>
      <li>Panašiai tyčiojosi ir aukštieji kunigai su Rašto žinovais, kalbėdami tarp savęs: “Kitus gelbėdavo, o savęs negali išgelbėti.</li>
      <li>Tegul Kristus, Izraelio karalius, dabar nužengia nuo kryžiaus, kad pamatytume ir įtikėtume”. Kartu nukryžiuotieji irgi užgauliojo Jį.</li>
      <li>Šeštai valandai atėjus, visą kraštą apgaubė tamsa iki devintos valandos.</li>
      <li>Devintą valandą Jėzus garsiu balsu sušuko: “Elojí, Elojí, lemá sabachtáni?” Tai reiškia: “Mano Dieve, mano Dieve, kodėl mane palikai?!”</li>
      <li>Kai kurie ten stovintys išgirdę sakė: “Žiūrėk, Jis šaukiasi Elijo”.</li>
      <li>Tada vienas nubėgęs primirkė kempinę rūgštaus vyno, užmovė ją ant nendrės ir davė Jam gerti, sakydamas: “Palaukite, pažiūrėsime, ar ateis Elijas Jo nuimti”.</li>
      <li>Bet Jėzus, garsiai sušukęs, atidavė dvasią.</li>
      <li>Ir šventyklos uždanga perplyšo pusiau nuo viršaus iki apačios.</li>
      <li>Šimtininkas, stovėjęs priešais ir matęs, kaip Jis šaukdamas mirė, tarė: “Tikrai šitas žmogus buvo Dievo Sūnus!”</li>
      <li>Ten taip pat buvo moterų, kurios žiūrėjo iš toli; tarp jų ir Marija Magdalietė, Marija­Jokūbo Jaunesniojo ir Jozės motina­ir Salomė.</li>
      <li>Kai Jėzus dar buvo Galilėjoje, jos Jį lydėjo ir Jam tarnavo. Ten buvo ir daug kitų moterų, kartu su Juo atvykusių į Jeruzalę.</li>
      <li>Vakarui atėjus, kadangi buvo Prisirengimas,­sabato išvakarės,­</li>
      <li>atvyko Juozapas iš Arimatėjos, garbingas teismo tarybos narys, kuris irgi laukė Dievo karalystės. Jis drąsiai nuėjo pas Pilotą ir paprašė Jėzaus kūno.</li>
      <li>Pilotas nustebo, argi jau būtų miręs? Jis pasišaukė šimtininką ir paklausė, ar Jėzus jau miręs.</li>
      <li>Sužinojęs tai iš šimtininko, jis atidavė Juozapui kūną.</li>
      <li>Šis nupirko drobulę, nuėmė Jėzų nuo kryžiaus, įvyniojo į drobulę, paguldė Jį kape, kuris buvo iškaltas uoloje, ir užritino angą akmeniu.</li>
      <li>Marija Magdalena ir Marija, Jozės motina, matė, kur Jis buvo palaidotas.</li>
    </ol>
  </li>
  <li>
    <ol>
      <li>Sabatui praėjus, Marija Magdalietė, Marija, Jokūbo motina, ir Salomė nupirko kvepalų, kad nuėjusios galėtų Jėzų patepti.</li>
      <li>Labai anksti, pirmąją savaitės dieną, saulei tekant, jos atėjo prie kapo</li>
      <li>ir kalbėjosi tarp savęs: “Kas mums nuritins akmenį nuo kapo angos?”</li>
      <li>Bet pažvelgusios pamatė, kad akmuo nuristas. O jis buvo labai didelis.</li>
      <li>Įėjusios į kapo rūsį, išvydo dešinėje sėdintį jaunuolį ilgais baltais drabužiais ir nustėro.</li>
      <li>Jis joms tarė: “Neišsigąskite! Jūs ieškote nukryžiuotojo Jėzaus Nazariečio. Jis prisikėlė, Jo čia nebėra. Štai vieta, kur Jį buvo paguldę.</li>
      <li>Eikite, pasakykite Jo mokiniams ir Petrui: Jis eina pirma jūsų į Galilėją. Ten Jį pamatysite, kaip Jis yra jums sakęs”.</li>
      <li>Jos skubiai išėjo ir nubėgo nuo kapo, nes drebėjo ir buvo apstulbusios. Persigandusios jos niekam nieko nesakė.</li>
      <li>Prisikėlęs anksti rytą, pirmąją savaitės dieną, Jėzus pirmiausia pasirodė Marijai Magdalenai, iš kurios buvo išvaręs septynis demonus.</li>
      <li>Ji nuėjusi pranešė Jo bičiuliams, kurie liūdėjo ir verkė.</li>
      <li>Tie, išgirdę, kad Jis gyvas ir kad ji pati Jį mačiusi, netikėjo.</li>
      <li>Po to Jis pasirodė dviem iš jų kelyje į kaimą, tačiau kitokiu pavidalu.</li>
      <li>Ir šitie sugrįžę pranešė visiems kitiems, bet ir jais anie netikėjo.</li>
      <li>Pagaliau Jėzus pasirodė visiems vienuolikai, kai jie sėdėjo už stalo. Jis barė juos už jų netikėjimą ir širdies kietumą, kad netikėjo tais, kurie buvo matę Jį prisikėlusį.</li>
      <li>Jis tarė jiems: “Eikite į visą pasaulį ir skelbkite Evangeliją visai kūrinijai.</li>
      <li>Kas įtikės ir krikštysis, bus išgelbėtas, o kas netikės, bus pasmerktas.</li>
      <li>Ir kurie tikės, tuos lydės šie ženklai: mano vardu jie išvarinės demonus, kalbės naujomis kalbomis,</li>
      <li>ims plikomis rankomis gyvates ir, jei išgertų mirtinų nuodų, jiems nepakenks. Jie dės rankas ant ligonių, ir tie pasveiks”.</li>
      <li>Baigęs jiems kalbėti, Viešpats buvo paimtas į dangų ir atsisėdo Dievo dešinėje.</li>
      <li>O jie ėjo ir visur pamokslavo, Viešpačiui drauge veikiant ir patvirtinant žodį lydinčiais stebuklais. Amen.</li>
    </ol>
  </li>
</ol>