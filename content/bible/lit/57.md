<ol>
  <li>
    <ol>
      <li>Paulius, Kristaus Jėzaus kalinys, ir brolis Timotiejus mūsų mylimajam bendradarbiui Filemonui,</li>
      <li>mylimai seseriai Apfijai, mūsų bendražygiui Archipui ir tavo namuose esančiai bažnyčiai:</li>
      <li>malonė jums ir ramybė nuo Dievo, mūsų Tėvo, ir Viešpaties Jėzaus Kristaus!</li>
      <li>Aš dėkoju Dievui, visada prisimindamas tave savo maldose,</li>
      <li>nes girdžiu apie tavo tikėjimą ir meilę Viešpačiui Jėzui ir visiems šventiesiems.</li>
      <li>Meldžiu, kad tavo dalyvavimas tikėjime taptų veiksmingas per pažinimą visokio gėrio, esančio mumyse Kristuje Jėzuje.</li>
      <li>Mes turime didelį džiaugsmą ir paguodą iš tavo meilės, nes tu, broli, atgaivinai šventųjų širdis.</li>
      <li>Nors galiu labai drąsiai Kristuje tau įsakyti, kas tinka,</li>
      <li>bet verčiau prašau vardan meilės toks, koks esu: aš, Paulius, senyvas žmogus, o šiuo metu ir Jėzaus Kristaus kalinys,</li>
      <li>prašau tave už savo vaiką,­už Onesimą, kurio tėvu tapau, būdamas surakintas.</li>
      <li>Seniau jis buvo tau nenaudingas, o dabar ir tau, ir man naudingas.</li>
      <li>Siunčiu jį atgal. Todėl priimk jį kaip mano paties širdį.</li>
      <li>Norėjau jį pasilaikyti, kad jis tavo vietoje man patarnautų, kol esu kalinamas dėl Evangelijos,</li>
      <li>tačiau be tavo sutikimo nenorėjau nieko daryti, kad tavo geras darbas būtų atliktas laisva valia, o ne tartum iš prievartos.</li>
      <li>Galbūt jis tam ir buvo laikinai atskirtas, kad galėtum jį priimti amžinai,</li>
      <li>jau ne kaip vergą, o daugiau­ kaip mylimą brolį, ypatingą man, o juo labiau tau, ir pagal kūną, ir Viešpatyje.</li>
      <li>Tad jeigu laikai mane draugu, priimk jį kaip mane.</li>
      <li>O jeigu jis yra tau padaręs skriaudą ar turi skolos,­įrašyk tai į mano sąskaitą.</li>
      <li>Aš, Paulius, rašau savo ranka: atlyginsiu,­neminint, jog man ir pats save esi skolingas.</li>
      <li>Taip, broli, norėčiau pasinaudoti tavimi Viešpatyje: atgaivink mano širdį Viešpatyje!</li>
      <li>Rašau tau, pasitikėdamas tavo klusnumu ir žinodamas, jog padarysi daugiau, negu prašau.</li>
      <li>Tad kartu paruošk man ir svečių kambarį, nes turiu vilties, jog jūsų maldų dėka būsiu jums dovanotas.</li>
      <li>Tave sveikina Epafras, mano kalėjimo bičiulis Kristuje Jėzuje,</li>
      <li>mano bendradarbiai Morkus, Aristarchas, Demas, Lukas.</li>
      <li>Viešpaties Jėzaus Kristaus malonė tebūna su jūsų dvasia! Amen.</li>
    </ol>
  </li>
</ol>