<ol>
  <li>
    <ol>
      <li>Paulius, Dievo valia Kristaus Jėzaus apaštalas, ir brolis Timotiejus,­</li>
      <li>šventiesiems ir ištikimiesiems broliams Kristuje, gyvenantiems Kolosuose: malonė ir ramybė jums nuo Dievo, mūsų Tėvo, ir mūsų Viešpaties Jėzaus Kristaus!</li>
      <li>Nuolat melsdamiesi už jus, dėkojame Dievui, mūsų Viešpaties Jėzaus Kristaus Tėvui,</li>
      <li>nes girdime apie jūsų tikėjimą Kristumi Jėzumi ir jūsų meilę visiems šventiesiems</li>
      <li>dėl vilties, kuri jums paruošta danguje. Apie ją jūs esate girdėję Evangelijos tiesos žodyje,</li>
      <li>kuris pasiekė jus ir panašiai kaip visame pasaulyje, taip ir pas jus neša vaisių ir auga nuo tos dienos, kada išgirdote ir pažinote Dievo malonę tiesoje.</li>
      <li>To jūs išmokote iš mūsų mylimojo bendradarbio Epafro, kuris jums yra ištikimas Kristaus tarnas.</li>
      <li>Jis ir davė žinią mums apie jūsų meilę Dvasioje.</li>
      <li>Todėl ir mes nuo tos dienos, kada tai išgirdome, nesiliaujame už jus meldę ir prašę, kad jūs būtumėte pilni Dievo valios pažinimo su visa išmintimi ir dvasiniu supratimu,</li>
      <li>kad elgtumėtės, kaip verta Viešpaties, ir Jam tobulai patiktumėte, nešdami vaisių gerais darbais ir augdami Dievo pažinimu;</li>
      <li>kad, sustiprinti visokeriopa jėga iš Jo šlovės galios didžiai kantrybei ir ištvermei, su džiaugsmu</li>
      <li>dėkotumėte Tėvui, kuris padarė mus tinkamus paveldėti šventųjų dalį šviesoje,</li>
      <li>kuris išlaisvino mus iš tamsybių valdžios ir perkėlė į savo mylimojo Sūnaus karalystę.</li>
      <li>Jame mes turime atpirkimą Jo krauju ir nuodėmių atleidimą.</li>
      <li>Jis yra neregimojo Dievo atvaizdas, visos kūrinijos pirmagimis,</li>
      <li>nes Juo sutverta visa, kas yra danguje ir žemėje, kas regima ir neregima; ar sostai, ar viešpatystės, ar kunigaikštystės, ar valdžios,­visa sutverta per Jį ir Jam.</li>
      <li>Jis yra pirma visų daiktų, ir visa Juo laikosi.</li>
      <li>Ir Jis yra kūno­bažnyčios galva. Jis­pradžia, pirmagimis iš mirusiųjų, kad visame kame turėtų pirmenybę.</li>
      <li>Nes Tėvui patiko Jame apgyvendinti visą pilnatvę</li>
      <li>ir per Jį visa sutaikinti su savimi, darant Jo kryžiaus krauju taiką,­per Jį sutaikinti visa, kas yra žemėje ir danguje.</li>
      <li>Taip pat ir jus, kurie kadaise buvote svetimi ir priešiški savo protuose piktais darbais, Dievas dabar sutaikino</li>
      <li>mirtimi Jo žemiškajame kūne, kad pasirodytumėte Jo akyse šventi, tyri ir nekalti,</li>
      <li>jei tik pasiliekate tikėjime įsitvirtinę bei nepajudinami ir neatsitraukiate nuo Evangelijos vilties, kurią išgirdote, kuri paskelbta visai kūrinijai po dangumi ir kurios tarnu aš, Paulius, tapau.</li>
      <li>Dabar aš džiaugiuosi savo kentėjimais už jus ir savo kūne papildau, ko dar trūksta Kristaus vargams dėl Jo kūno­bažnyčios.</li>
      <li>Jos tarnu aš tapau Dievo patvarkymu, kuris duotas man dėl jūsų, kad išpildyčiau Dievo žodį,</li>
      <li>tą paslaptį, kuri buvo paslėpta amžiams ir kartoms, o dabar apreikšta Jo šventiesiems.</li>
      <li>Jiems Dievas panorėjo atskleisti, kokie šios paslapties šlovės turtai skirti pagonims, būtent Kristus jumyse­šlovės viltis.</li>
      <li>Mes Jį skelbiame, įspėdami kiekvieną žmogų ir mokydami kiekvieną žmogų su visokeriopa išmintimi, kad kiekvieną žmogų padarytume tobulą Kristuje.</li>
      <li>Dėl to aš ir darbuojuos, grumdamasis Jo suteikta jėga, kuri galingai veikia manyje.</li>
    </ol>
  </li>
  <li>
    <ol>
      <li>Tad noriu, kad jūs žinotumėte, kaip įnirtingai kovoju už jus, už laodikiečius ir visus, kurie nėra matę mano kūno veido,</li>
      <li>kad būtų paguostos visų širdys, kad, meile suvienyti, visi pasiektų pažinimo pilnatvės turtus ir pažintų paslaptį Dievo—Tėvo ir Kristaus,</li>
      <li>kuriame slypi visi išminties ir pažinimo turtai.</li>
      <li>Jums tai sakau, kad niekas jūsų nesuvedžiotų įtikinančia kalba.</li>
      <li>Nors kūnu esu toli nuo jūsų, tačiau dvasia su jumis ir džiaugiuosi, matydamas jūsų tvarką ir jūsų tikėjimo Kristumi tvirtumą.</li>
      <li>Taigi, kaip esate priėmę Viešpatį Jėzų Kristų, taip ir gyvenkite Jame,</li>
      <li>įsišakniję bei statydindamiesi Jame ir įsitvirtinę tikėjime, kaip esate išmokyti, kupini dėkingumo.</li>
      <li>Žiūrėkite, kad kas jūsų nepavergtų filosofija ir tuščia apgaule, kuri remiasi žmonių tradicijomis ir pasaulio pradmenimis, o ne Kristumi.</li>
      <li>Jame kūniškai gyvena visa Dievybės pilnatvė,</li>
      <li>ir jūs esate tobuli Jame, kuris yra kiekvienos kunigaikštystės ir valdžios galva.</li>
      <li>Jame jūs taip pat esate apipjaustyti ne rankomis atliktu apipjaustymu, bet kūno nuodėmių, kūniškumo nusirengimu­Kristaus apipjaustymu.</li>
      <li>Su Juo palaidoti krikšte, kuriame jūs buvote ir prikelti, tikėdami jėga Dievo, prikėlusio Jį iš numirusių.</li>
      <li>Ir jus, mirusius nusikaltimais ir jūsų kūno neapipjaustymu, Jis atgaivino kartu su Juo, atleisdamas visus nusikaltimus.</li>
      <li>Jis ištrynė skolos raštą su mus kaltinančiais reikalavimais, raštą, kuris buvo prieš mus, ir panaikino jį, prikaldamas prie kryžiaus.</li>
      <li>Jis nuginklavo kunigaikštystes bei valdžias ir viešai jas pažemino, triumfuodamas prieš jas ant kryžiaus.</li>
      <li>Taigi niekas tenesmerkia jūsų dėl valgio ar gėrimo, dėl švenčių, jauno mėnulio ar sabato dienų.</li>
      <li>Visa tai tėra būsimųjų dalykų šešėlis, o kūnas yra Kristaus.</li>
      <li>Niekas teneatima jūsų atlygio, pamėgęs tariamą nusižeminimą ir angelų garbinimą, pasinėręs į tai, ko nėra matęs, be pagrindo pasipūtęs savo kūniškais samprotavimais,</li>
      <li>nesijungdamas su Galva, iš kurios visas kūnas, sąnariais ir raiščiais aprūpinamas bei jungiamas vienybėn, auga Dievo teikiamu ūgiu.</li>
      <li>Jei su Kristumi mirėte pasaulio pradmenims, tai kodėl gi, tarsi tebegyvendami pasaulyje, pasiduodate nuostatoms</li>
      <li>(“Neliesk! Neragauk! Neimk!”­</li>
      <li>visa tai vartojama dingsta.) pagal žmonių priesakus bei doktrinas?</li>
      <li>Tiesa, tai atrodo išmintingai dėl susikurto pamaldumo, tariamo nusižeminimo ir kūno varginimo, tačiau neturi jokios vertės ir pasotina kūniškumą.</li>
    </ol>
  </li>
  <li>
    <ol>
      <li>Jeigu esate su Kristumi prikelti, siekite to, kas aukštybėse, kur Kristus sėdi Dievo dešinėje.</li>
      <li>Mąstykite apie tai, kas aukštybėse, o ne apie tai, kas žemėje.</li>
      <li>Jūs juk esate mirę, ir jūsų gyvenimas su Kristumi yra paslėptas Dieve.</li>
      <li>Kai pasirodys Kristus­mūsų gyvenimas, tada su Juo ir jūs pasirodysite šlovėje.</li>
      <li>Todėl marinkite tuos savo narius, kurie yra žemėje: ištvirkavimą, netyrumą, aistringumą, piktą pageidimą, taip pat godumą, kuris yra stabmeldystė.</li>
      <li>Dėl šių dalykų ateina Dievo rūstybė neklusnumo vaikams.</li>
      <li>Jūs irgi kadaise taip elgėtės, gyvendami tarp jų.</li>
      <li>Bet dabar jūs visa tai nusivilkite: rūstybę, nirtulį, nelabumą, pyktį, piktžodžiavimą, nešvarias kalbas nuo savo lūpų.</li>
      <li>Nebemeluokite vienas kitam, nusivilkę senąjį žmogų su jo darbais</li>
      <li>ir apsivilkę nauju, kuris atnaujinamas pažinimu pagal atvaizdą To, kuris jį sukūrė.</li>
      <li>Čia jau nebėra nei graiko, nei žydo, nei apipjaustyto, nei neapipjaustyto, nei barbaro, nei skito, nei vergo, nei laisvojo, bet visa ir visuose­Kristus.</li>
      <li>Todėl, kaip Dievo išrinktieji, šventieji ir numylėtiniai, apsivilkite nuoširdžiu gailestingumu, gerumu, nuolankumu, romumu ir ištverme.</li>
      <li>Būkite vieni kitiems pakantūs ir atleiskite vieni kitiems, jei vienas prieš kitą turite skundą. Kaip Kristus atleido, taip ir jūs atleiskite.</li>
      <li>O virš viso šito apsivilkite meile, kuri yra tobulumo raištis.</li>
      <li>Jūsų širdyse teviešpatauja Dievo ramybė, į kurią esate pašaukti viename kūne. Ir būkite dėkingi.</li>
      <li>Kristaus žodis tegul tarpsta jumyse. Mokykite ir įspėkite vieni kitus visokeriopa išmintimi, su dėkinga širdimi giedokite Viešpačiui psalmes, himnus ir dvasines giesmes.</li>
      <li>Ir visa, ką bedarytumėte žodžiu ar darbu, visa darykite Viešpaties Jėzaus vardu, per Jį dėkodami Dievui Tėvui.</li>
      <li>Jūs, žmonos, būkite atsidavusios savo vyrams, kaip dera Viešpatyje.</li>
      <li>O jūs, vyrai, mylėkite savo žmonas ir nebūkite joms šiurkštūs.</li>
      <li>Jūs, vaikai, visuose dalykuose klausykite savo tėvų, nes tai patinka Viešpačiui.</li>
      <li>O jūs, tėvai, neerzinkite savo vaikų, kad jie nepasidarytų baukštūs.</li>
      <li>Jūs, vergai, visame kame pakluskite savo šeimininkams pagal kūną, ne dėl akių tarnaudami, kaip žmonėms patikti norėdami, bet iš tyros širdies, bijodami Dievo.</li>
      <li>Ir ką tik darytumėte, darykite iš širdies, kaip Viešpačiui, o ne žmonėms,</li>
      <li>žinodami, kad iš Viešpaties gausite palikimą kaip atlyginimą,­ nes jūs tarnaujate Viešpačiui Kristui.</li>
      <li>O kas daro neteisybę, susilauks atlygio už tai, ką padarė, ir nebus žiūrima asmens.</li>
    </ol>
  </li>
  <li>
    <ol>
      <li>O jūs, šeimininkai, duokite vergams, kas teisinga ir kas dera, atsimindami, kad ir jūs turite Šeimininką danguje.</li>
      <li>Nuolat melskitės, budėdami ir dėkodami;</li>
      <li>melskitės taip pat ir už mus, kad Dievas mums atvertų žodžio duris skelbti Kristaus paslaptį, dėl kurios aš surakintas,</li>
      <li>kad sugebėčiau ją atskleisti taip, kaip privalau ją skelbti.</li>
      <li>Elkitės protingai su pašaliniais, išnaudodami laiką.</li>
      <li>Jūsų kalba visuomet tebūna maloni ir druska pasūdyta, kad sugebėtumėte kiekvienam atsakyti.</li>
      <li>Apie mano reikalus jums viską praneš Tichikas, mylimas brolis, ištikimas tarnas ir bendradarbis Viešpatyje.</li>
      <li>Aš tam jį ir siunčiu, kad sužinotų, kaip jums sekasi, ir paguostų jūsų širdis.</li>
      <li>Jis su Onesimu, ištikimu ir mylimu broliu, kuris yra iš jūsų, papasakos jums visa, kas čia dedasi.</li>
      <li>Jus sveikina mano kalėjimo draugas Aristarchas ir Barnabo pusbrolis Morkus­dėl jo jau gavote nurodymų; jei jis atvyks pas jus, priimkite jį.</li>
      <li>Dar jus sveikina Jėzus, vadinamas Justu. Iš apipjaustytųjų jie yra vieninteliai mano bendradarbiai dėl Dievo karalystės, tapę mano paguoda.</li>
      <li>Jus sveikina jūsiškis Epafras, Kristaus tarnas, kuris visada grumiasi už jus maldose, kad jūs būtumėt tobuli ir visiškai įsitikinę, kas yra Dievo valia.</li>
      <li>Aš galiu paliudyti, kad jis labai uolus dėl jūsų, laodikiečių ir hierapoliečių.</li>
      <li>Sveikina jus mylimasis gydytojas Lukas ir Demas.</li>
      <li>Pasveikinkite brolius Laodikėjoje ir Nimfą bei bažnyčią, kuri jo namuose.</li>
      <li>Kai šitas laiškas bus perskaitytas pas jus, pasirūpinkite, kad jis būtų perskaitytas ir laodikiečių bažnyčioje, o jūs perskaitykite laišką, kuris ateis iš Laodikėjos.</li>
      <li>Taip pat pasakykite Archipui: “Žiūrėk, kad vykdytum tarnavimą, kurį gavai Viešpatyje!”</li>
      <li>Sveikinimas, parašytas mano, Pauliaus, ranka. Prisiminkite mano pančius. Malonė su jumis! Amen.</li>
    </ol>
  </li>
</ol>