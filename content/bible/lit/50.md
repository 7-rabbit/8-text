<ol>
  <li>
    <ol>
      <li>Paulius ir Timotiejus, Jėzaus Kristaus tarnai, visiems šventiesiems Kristuje Jėzuje, gyvenantiems Filipuose, kartu su vyskupais ir diakonais.</li>
      <li>Malonė jums ir ramybė nuo mūsų Dievo Tėvo ir Viešpaties Jėzaus Kristaus!</li>
      <li>Aš dėkoju savo Dievui, kada tik jus prisimenu,</li>
      <li>visada kiekvienoje savo maldoje su džiaugsmu už jus visus besimelsdamas,</li>
      <li>už jūsų dalyvavimą skelbiant Evangeliją nuo pirmosios dienos iki šiandien.</li>
      <li>Esu tikras, kad Tas, kuris jumyse pradėjo gerą darbą, jį ir pabaigs iki Jėzaus Kristaus dienos.</li>
      <li>Šitaip manyti apie jus visus teisinga, nes turiu savo širdyje jus, kurie, tiek man esant surakintam, tiek ginant ir įtvirtinant Evangeliją, visi tebesate mano malonės dalininkai.</li>
      <li>Dievas man liudytojas, kaip aš jūsų visų pasiilgau Kristaus Jėzaus nuoširdumu.</li>
      <li>Ir meldžiu, kad jūsų meilė vis augtų ir augtų pažinimu ir visokeriopu įžvalgumu,</li>
      <li>kad jūs mokėtumėte pasirinkti, kas tobuliau, kad būtumėte tyri ir be priekaišto iki Kristaus dienos,</li>
      <li>pilni teisumo vaisių per Jėzų Kristų Dievo šlovei ir gyriui.</li>
      <li>Broliai, aš noriu, kad jūs žinotumėte, jog mano būklė pasitarnavo Evangelijos plitimui.</li>
      <li>Mat mano kalinimas dėl Kristaus išgarsėjo visame pretorijuje ir tarp visų kitų,</li>
      <li>ir daugumas brolių Viešpatyje, mano pančių paakinti, imasi daug drąsiau, be baimės skelbti žodį.</li>
      <li>Beje, kai kurie skelbia Kristų iš pavydo ir rungtyniaudami, kiti gera valia;</li>
      <li>anie skelbia Kristų varžydamiesi, ne iš gryno nusistatymo, tardamiesi pasunkinsią mano pančius,</li>
      <li>o šitie iš meilės, suprasdami, kad aš paskirtas ginti Evangelijos.</li>
      <li>Tesižinai! Kad visokiais būdais, apsimetant ar iš tikrųjų, yra skelbiamas Kristus,­štai kuo džiaugiuosi ir toliau džiaugsiuos!</li>
      <li>Nes aš žinau, kad tai pasitarnaus mano išlaisvinimui dėl jūsų maldos ir Jėzaus Kristaus Dvasios pagalbos.</li>
      <li>Aš karštai laukiu ir turiu viltį, jog niekuo neliksiu sugėdintas, bet kaip visada, taip ir dabar Kristus bus viešai išaukštintas mano kūne­ar gyvenimu, ar mirtimi.</li>
      <li>Man gyvenimas­tai Kristus, o mirtis­tai laimėjimas.</li>
      <li>Bet jei aš, gyvendamas kūne, dar galiu vaisingai pasidarbuoti, tuomet nebežinau, ką pasirinkti.</li>
      <li>Mane traukia ir viena, ir kita, nors verčiau man iškeliauti ir būti su Kristumi, nes tai visų geriausia.</li>
      <li>O mano pasilikimas kūne reikalingesnis jums.</li>
      <li>Taip įsitikinęs, aš žinau, jog liksiu ir būsiu su jumis visais jūsų pažangai ir tikėjimo džiaugsmui,</li>
      <li>kad jūs dar labiau galėtumėte pasigirti manimi Jėzuje Kristuje, kai aš vėl atvyksiu pas jus.</li>
      <li>Tiktai jūsų elgesys tebūna vertas Kristaus Evangelijos, kad atvykęs matyčiau, o jei neatvyksiu­išgirsčiau, kad gyvenate vienoje dvasioje, viena siela kartu kovojate už Evangelijos tikėjimą</li>
      <li>ir niekuo nesiduodate priešininkų išgąsdinami. Jiems tai žlugimo ženklas, o jums­išgelbėjimo, ir jis Dievo duotas.</li>
      <li>Nes jums duota dėl Kristaus ne tik Jį tikėti, bet ir dėl Jo kentėti,</li>
      <li>kovojant tokią pat kovą, kokią matėte mane kovojant ir apie kokią dabar girdite, jog aš kovoju.</li>
    </ol>
  </li>
  <li>
    <ol>
      <li>Taigi, jeigu esama Kristuje kokio padrąsinimo, meilės paguodos, jei esama kokio Dvasios bendravimo, nuoširdumo ir gailestingumo,</li>
      <li>tai padarykite mano džiaugsmą tobulą, laikydamiesi vienos minties, turėdami vienokią meilę, būdami vieningi ir to paties nusistatymo.</li>
      <li>Nedarykite nieko varžydamiesi ar iš tuščios puikybės, bet nuolankiai vienas kitą laikykite aukštesniu už save</li>
      <li>ir žiūrėkite kiekvienas ne savo naudos, bet kitų.</li>
      <li>Būkite tokio nusistatymo kaip Kristus Jėzus,</li>
      <li>kuris, esybe būdamas Dievas, nesilaikė pasiglemžęs savo lygybės su Dievu,</li>
      <li>bet apiplėšė save ir esybe tapo tarnu ir panašus į žmones.</li>
      <li>Ir išore tapęs kaip žmogus, Jis nusižemino, tapdamas paklusnus iki mirties, iki kryžiaus mirties.</li>
      <li>Todėl Dievas Jį labai išaukštino ir suteikė Jam vardą aukščiau visų kitų vardų,</li>
      <li>kad Jėzaus vardui priklauptų kiekvienas kelis danguje, žemėje ir po žeme</li>
      <li>ir kiekvienos lūpos Dievo Tėvo šlovei išpažintų, kad Jėzus Kristus yra Viešpats.</li>
      <li>Taigi, mano mylimieji, kaip visada paklusdavote, kai būdavau tarp jūsų, tai juo labiau dabar, man nesant tarp jūsų,—atbaikite savo išgelbėjimą su baime ir drebėdami,</li>
      <li>nes tai Dievas, veikiantis jumyse, suteikia ir troškimą, ir darbą iš savo palankumo.</li>
      <li>Visa darykite be murmėjimų ir svyravimų,</li>
      <li>kad būtumėte nepeiktini, nekalti ir nesutepti Dievo vaikai sugedusioje ir iškrypusioje žmonių kartoje, kur jūs spindite tarsi žiburiai pasaulyje.</li>
      <li>Tvirtai laikykitės gyvenimo žodžio, kad Kristaus dieną galėčiau pasigirti ne veltui bėgęs ir ne veltui dirbęs.</li>
      <li>O jei aš atnašaujamas ant jūsų tikėjimo aukos ir tarnavimo, esu linksmas ir džiaugiuosi kartu su jumis visais.</li>
      <li>Taip pat ir jūs būkite linksmi ir džiaukitės kartu su manimi.</li>
      <li>Aš turiu Viešpatyje Jėzuje viltį netrukus pasiųsti pas jus Timotiejų, kad būčiau paguostas, sužinojęs, kaip jums sekasi.</li>
      <li>Mat aš neturiu nė vieno kito tokio, kuris taip nuoširdžiai jumis rūpintųsi.</li>
      <li>Visi kiti ieško ne Jėzaus Kristaus, bet savo naudos.</li>
      <li>O apie jo ištikimybę jūs žinote, nes skelbiant Evangeliją jis man tarnavo kaip sūnus tėvui.</li>
      <li>Taigi, kai tik paaiškės mano byla, viliuosi tučtuojau jį pasiųsti.</li>
      <li>Be to, turiu Viešpatyje viltį ir pats netrukus atvykti pas jus.</li>
      <li>Aš dar nusprendžiau siųsti pas jus Epafroditą, mano brolį, bendradarbį ir kovų draugą, o jūsų pasiuntinį ir pagalbininką mano reikmėse.</li>
      <li>Jis labai jūsų išsiilgo ir sielojosi, kad jūs išgirdote apie jo ligą.</li>
      <li>Tikrai jis sirgo ir buvo arti mirties, tačiau Dievas jo pasigailėjo, ir ne vien tik jo, bet ir manęs, kad manęs neužgriūtų sielvartas po sielvarto.</li>
      <li>Taigi aš jį skubiai siunčiu, kad, jį pamatę, pradžiugtumėte ir aš taip pat neliūdėčiau.</li>
      <li>Tad priimkite jį Viešpatyje su tikru džiaugsmu ir gerbkite tokius žmones,</li>
      <li>nes dėl Kristaus darbo jis buvo atsidūręs prie mirties, nebrangindamas savo gyvybės, kad užpildytų spragą jūsų patarnavime man.</li>
    </ol>
  </li>
  <li>
    <ol>
      <li>Pagaliau, mano broliai, džiaukitės Viešpatyje! Man rašyti vis tą patį nesunku, o jums tai pastiprinimas.</li>
      <li>Saugokitės šunų, saugokitės piktų darbininkų, saugokitės apsipjaustėlių!</li>
      <li>Nes apipjaustymas esame mes, kurie garbinam Dievą Dvasia, giriamės Kristumi Jėzumi ir pasitikime ne kūnu.</li>
      <li>Nors aš galėčiau pasitikėti ir kūnu! Jei kas nors mano galįs pasitikėti kūnu, tai aš juo labiau;</li>
      <li>aštuntą dieną apipjaustytas, iš Izraelio tautos, Benjamino giminės, žydas iš žydų, įstatymu­fariziejus,</li>
      <li>uolumu­bažnyčios persekiotojas, įstatymo teisumu­nepeiktinas.</li>
      <li>Bet tai, kas man buvo laimėjimas, dėl Kristaus palaikiau nuostoliu.</li>
      <li>O taip! Aš iš tikrųjų visa laikau nuostoliu dėl Kristaus Jėzaus, mano Viešpaties, pažinimo didybės. Dėl Jo aš praradau viską ir viską laikau sąšlavomis, kad laimėčiau Kristų</li>
      <li>ir būčiau atrastas Jame, nebeturėdamas savo teisumo iš įstatymo, bet turėdamas teisumą per tikėjimą Kristumi, teisumą iš Dievo, paremtą tikėjimu,</li>
      <li>kad pažinčiau Jį, Jo prisikėlimo jėgą ir bendravimą Jo kentėjimuose, suaugčiau su Jo mirtimi,</li>
      <li>kad pasiekčiau prisikėlimą iš numirusių.</li>
      <li>Nesakau, kad jau esu šitai gavęs ar tapęs tobulas, bet vejuosi, norėdamas pagauti, nes jau esu Kristaus Jėzaus pagautas.</li>
      <li>Broliai, aš nemanau, kad jau būčiau tai pasiekęs. Tik viena tikra: pamiršdamas, kas už manęs, ir siekdamas to, kas priešakyje,</li>
      <li>veržiuosi į tikslą aukštybėse, siekiu apdovanojimo už Dievo pašaukimą Kristuje Jėzuje.</li>
      <li>Taigi visi, kurie esame subrendę, taip mąstykime. O jeigu jūs apie ką nors manote kitaip, tai Dievas jums ir tai apreikš.</li>
      <li>Kiek bebūtumėme pasiekę, vadovaukimės ta pačia taisykle ir taip mąstykime.</li>
      <li>Broliai, būkite mano sekėjai ir žiūrėkite į tuos, kurie elgiasi pagal pavyzdį, kurį matote mumyse.</li>
      <li>Daugelis­apie juos ne kartą esu jums kalbėjęs ir dabar net su ašaromis kalbu­elgiasi kaip Kristaus kryžiaus priešai.</li>
      <li>Jų galas­pražūtis, jų dievas­ pilvas ir jų garbė—gėda. Jie temąsto apie žemiškus dalykus.</li>
      <li>Tuo tarpu mūsų tėvynė danguje, ir iš ten mes karštai laukiame Gelbėtojo, Viešpaties Jėzaus Kristaus,</li>
      <li>kuris pakeis mūsų gėdingą kūną ir padarys jį panašų į savo šlovingą kūną ta jėga, kuria Jis visa palenkia sau.</li>
    </ol>
  </li>
  <li>
    <ol>
      <li>Taigi, mano broliai, mano mylimieji ir išsiilgtieji, mano džiaugsme ir mano vainike,­tvirtai stovėkite Viešpatyje, mylimieji!</li>
      <li>Aš raginu Evodiją ir raginu Sintichę būti vienos minties Viešpatyje.</li>
      <li>Taip pat raginu tave, tikrasis bendradarbi, padėk toms moterims, kurios darbavosi su manimi Evangelijos labui kartu su Klemensu ir kitais mano bendradarbiais, kurių vardai gyvenimo knygoje.</li>
      <li>Džiaukitės Viešpatyje visuomet! Ir vėl kartoju: džiaukitės!</li>
      <li>Jūsų romumas tebūna žinomas visiems. Viešpats yra arti!</li>
      <li>Niekuo nesirūpinkite, bet visuose reikaluose malda ir prašymu su padėka jūsų troškimai tesidaro žinomi Dievui.</li>
      <li>Ir Dievo ramybė, pranokstanti visokį supratimą, saugos jūsų širdis ir mintis Kristuje Jėzuje.</li>
      <li>Pagaliau, broliai, mąstykite apie tai, kas tikra, garbinga, teisinga, tyra, mylima, giriama,­apie visa, kas dora ir šlovinga.</li>
      <li>Darykite, ką tik iš manęs išmokote, ką gavote, ką girdėjote ir matėte manyje, ir ramybės Dievas bus su jumis.</li>
      <li>Labai nudžiugau Viešpatyje, kad pagaliau vėl pražydo jūsų rūpinimasis manimi. Jūs ir seniau rūpindavotės, bet stigo progų tai parodyti.</li>
      <li>Kalbu tai ne todėl, kad stokoju, nes išmokau būti patenkintas savo būkle.</li>
      <li>Esu patyręs ir skurdą, ir perteklių. Visa ko esu ragavęs: buvau sotus ir alkanas, turtingas ir beturtis.</li>
      <li>Aš visa galiu Kristuje, kuris mane stiprina.</li>
      <li>Vis dėlto jūs gerai padarėte, dalyvaudami mano varge.</li>
      <li>Jūs, filipiečiai, taip pat žinote: kai, pradėjęs skelbti Evangeliją, išvykau iš Makedonijos, jokia bažnyčia neužmezgė su manimi davimo ir gavimo santykių, tik jūs vieni.</li>
      <li>Jūs mano reikalams pasiuntėte aukų vieną ir kitą kartą į Tesaloniką.</li>
      <li>Aš netrokštu dovanos, bet trokštu vaisiaus, kuris augtų jūsų sąskaiton.</li>
      <li>Aš esu visko gavęs ir turiu su pertekliumi. Esu visiškai aprūpintas, per Epafroditą gavęs iš jūsų kvapią dovaną, Dievui priimtiną ir patinkančią auką.</li>
      <li>O mano Dievas patenkins visas jūsų reikmes iš savo šlovės turtų Kristuje Jėzuje.</li>
      <li>Mūsų Dievui ir Tėvui šlovė per amžių amžius! Amen.</li>
      <li>Sveikinkite kiekvieną šventąjį Kristuje Jėzuje. Jus sveikina su manimi esantys broliai.</li>
      <li>Jus sveikina visi šventieji, o ypač iš ciesoriaus namiškių.</li>
      <li>Viešpaties Jėzaus Kristaus malonė tebūna su jumis visais! Amen.</li>
    </ol>
  </li>
</ol>