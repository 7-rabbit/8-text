<ol>
  <li>
    <ol>
      <li>Paulius, Dievo valia Jėzaus Kristaus apaštalas pagal gyvenimo pažadą Kristuje Jėzuje,—</li>
      <li>mylimam sūnui Timotiejui: malonė, gailestingumas ir ramybė nuo Dievo Tėvo ir Jėzaus Kristaus, mūsų Viešpaties!</li>
      <li>Dėkoju Dievui, kuriam tarnauju kaip ir mano protėviai su tyra sąžine, be paliovos tave prisimindamas savo maldose dieną ir naktį.</li>
      <li>Menu tavo ašaras ir trokštu tave matyti, kad būčiau kupinas džiaugsmo.</li>
      <li>Aš vis prisimenu tavo neveidmainišką tikėjimą, kuris pirma gyveno tavo senelėje Loidėje, tavo motinoje Eunikėje ir, esu įsitikinęs, gyvena ir tavyje.</li>
      <li>Todėl tau primenu, kad vėl uždegtum Dievo dovaną, esančią tavyje mano rankų uždėjimu.</li>
      <li>Nes Dievas davė mums ne baimės dvasią, bet jėgos, meilės ir savitvardos dvasią.</li>
      <li>Todėl nesigėdyk mūsų Viešpaties liudijimo, nei manęs, Jo kalinio, bet drauge su manimi kentėk dėl Evangelijos jėga Dievo,</li>
      <li>kuris išgelbėjo mus bei pašaukė šventu pašaukimu, ne pagal mūsų darbus, bet savo paties nutarimu bei malone, kuri buvo suteikta mums Kristuje Jėzuje prieš amžinuosius laikus,</li>
      <li>o dabar apreikšta, pasirodžius mūsų Gelbėtojui Jėzui Kristui, kuris sunaikino mirtį ir nušvietė gyvenimą bei nemirtingumą savo Evangelija;</li>
      <li>jai aš esu paskirtas pamokslininku, apaštalu ir pagonių mokytoju.</li>
      <li>Dėl šios priežasties aš ir kenčiu, bet nesigėdiju, nes žinau, kuo įtikėjau, ir esu įsitikinęs, kad Jis gali išlaikyti iki anos dienos tai, ką Jam patikėjau.</li>
      <li>Sau pavyzdžiu laikyk sveikus žodžius, kuriuos girdėjai iš manęs tikėjime ir meilėje Kristuje Jėzuje.</li>
      <li>Saugok tą gera, kas tau patikėta, Šventąja Dvasia, kuri gyvena mumyse.</li>
      <li>Tu žinai, kad nuo manęs nusigręžė visi, kurie yra Azijoje, tarp jų Figelas ir Hermogenas.</li>
      <li>Viešpats tebūna gailestingas Onesiforo namams, nes jis dažnai mane atgaivindavo ir nesigėdijo mano pančių,</li>
      <li>bet, atvykęs į Romą, labai uoliai manęs ieškojo ir surado.</li>
      <li>Viešpats tesuteikia jam aną dieną rasti Viešpaties pasigailėjimą. Be to, tu gerai žinai, kiek daug jis yra tarnavęs man Efeze.</li>
    </ol>
  </li>
  <li>
    <ol>
      <li>Taigi tu, mano sūnau, būk stiprus malone, kuri yra Kristuje Jėzuje,</li>
      <li>ir, ką iš manęs girdėjai prie daugelio liudytojų, patikėk ištikimiems žmonėms, kurie sugebės ir kitus mokyti.</li>
      <li>Iškęsk sunkumus kaip geras Kristaus Jėzaus karys.</li>
      <li>Nė vienas kareivis neįsivelia į gyvenimo reikalus, norėdamas patikti jį pašaukusiam.</li>
      <li>Ir kas stoja į rungtynes, negaus vainiko, jei nebus grūmęsis pagal taisykles.</li>
      <li>Sunkiai dirbantis žemdirbys turi pirmas pasiimti vaisių.</li>
      <li>Suprask, ką sakau; Viešpats teduoda tau išmanymo apie visus dalykus.</li>
      <li>Prisimink prikeltąjį iš numirusių Jėzų Kristų iš Dovydo palikuonių, kaip skelbiama mano Evangelijoje,</li>
      <li>dėl kurios aš kenčiu ir net esu surakintas lyg piktadarys. Bet Dievo žodis nesurakinamas!</li>
      <li>Todėl aš visa pakenčiu dėl išrinktųjų, kad ir jie įgytų išgelbėjimą Kristuje Jėzuje su amžinąja šlove.</li>
      <li>Štai patikimas žodis: jei mes su Juo mirėme, su Juo ir gyvensime.</li>
      <li>Jei kenčiame, su Juo ir valdysime. Jeigu mes Jo išsižadėsime, ir Jis mūsų išsižadės.</li>
      <li>Jeigu esame neištikimi, Jis lieka ištikimas, nes savęs Jis negali išsižadėti.</li>
      <li>Primink tai, liepdamas Viešpaties akivaizdoje, kad nekovotų žodžiais, nes iš to jokios naudos, vien tik žala klausytojams.</li>
      <li>Uoliai stenkis pasirodyti Dievui tinkamu darbininku, neturinčiu ko gėdytis, tiksliai perteikiančiu tiesos žodį.</li>
      <li>Venk bedieviškų ir tuščių tauškalų, kurie vis giliau ves į bedievystę.</li>
      <li>Jų kalba, tarsi gangrena, vis plis. Tokie yra Himenėjas ir Filetas,</li>
      <li>kurie nuklydo nuo tiesos, tvirtindami, kad prisikėlimas jau įvykęs, ir tuo griaudami kai kurių tikėjimą.</li>
      <li>Bet tvirtai stovi Dievo pamatas, turintis tokį antspaudą: “Viešpats pažįsta savuosius” ir: “Tepasitraukia nuo neteisybės kiekvienas, kuris šaukiasi Kristaus vardo”.</li>
      <li>O dideliuose namuose yra ne tik auksinių ir sidabrinių indų, bet ir medinių bei molinių. Vieni tarnauja garbingiems reikalams, kiti­negarbingiems.</li>
      <li>Jeigu kas apsivalys nuo minėtų dalykų, bus indas, skirtas garbei, pašventintas, tinkamas Šeimininkui, pasiruošęs kiekvienam geram darbui.</li>
      <li>Bėk nuo jaunystės geidulių ir siek teisumo, tikėjimo, meilės ir ramybės su tais, kurie iš tyros širdies šaukiasi Viešpaties.</li>
      <li>O kvailų ir nemokšiškų ginčų venk, žinodamas, kad jie sukelia kovas.</li>
      <li>Viešpaties tarnas neturi kivirčytis, bet būti malonus su visais, gabus pamokyti, kantrus,</li>
      <li>romiai aiškinti prieštaraujantiems,­rasi Dievas duos jiems atgailauti, kad pažintų tiesą</li>
      <li>ir atsipeikėtų nuo pinklių velnio, kuris pavergęs juos savo valiai.</li>
    </ol>
  </li>
  <li>
    <ol>
      <li>Žinok, kad paskutinėmis dienomis užeis sunkūs laikai,</li>
      <li>nes žmonės bus savimylos, pinigų mylėtojai, pagyrūnai, išdidūs, piktžodžiautojai, neklusnūs tėvams, nedėkingi, nešventi,</li>
      <li>nemylintys, nesutaikomi, šmeižikai, nesusivaldantys, šiurkštūs, nekenčiantys to, kas gera,</li>
      <li>išdavikai, užsispyrę, pasipūtėliai, labiau mylintys malonumus negu Dievą,</li>
      <li>turintys dievotumo išvaizdą, bet atsižadėję jo jėgos. Šalinkis tokių žmonių!</li>
      <li>Iš jų yra tie, kurie įsiskverbia į namus ir pavergia silpnas moterėles, pilnas nuodėmių, geidulių vedžiojamas,</li>
      <li>nuolat besimokančias ir vis nesugebančias pasiekti tiesos pažinimo.</li>
      <li>Kaip Janas ir Jambras priešinosi Mozei, taip ir jie priešinasi tiesai. Tai žmonės sugedusio proto, netikusio tikėjimo.</li>
      <li>Bet jie toli nenužengs, nes jų kvailumas, kaip ir anų, bus visiems regimas.</li>
      <li>Bet tu stropiai pasekei mano mokymu, gyvenimo būdu, tikslu, tikėjimu, ištverme, meile, kantrybe,</li>
      <li>persekiojimais, sunkumais, kurie mane ištiko Antiochijoje, Ikonijuje, Listroje. O kokių tik persekiojimų man neteko iškęsti! Bet iš visų išgelbėjo mane Viešpats.</li>
      <li>Taip ir visi, kurie trokšta dievotai gyventi Kristuje Jėzuje, bus persekiojami.</li>
      <li>Pikti žmonės ir suvedžiotojai eis blogyn, klaidindami ir klysdami.</li>
      <li>O tu pasilik prie to, ką išmokai ir įtikėjai, žinodamas, iš ko išmokai.</li>
      <li>Tu nuo vaikystės žinai šventuosius Raštus, galinčius tave pamokyti išgelbėjimui per tikėjimą, kuris yra Kristuje Jėzuje.</li>
      <li>Visas Raštas yra Dievo įkvėptas ir naudingas mokyti, barti, taisyti, auklėti teisumui,</li>
      <li>kad Dievo žmogus taptų tobulas, pasiruošęs kiekvienam geram darbui.</li>
    </ol>
  </li>
  <li>
    <ol>
      <li>Aš primygtinai prašau prieš Dievą ir Viešpatį Jėzų Kristų, kuris teis gyvuosius ir mirusiuosius, Jam ir Jo karalystei atėjus:</li>
      <li>skelbk žodį, veik laiku ir nelaiku, bark, drausk, ragink su didžia ištverme ir pamokymu.</li>
      <li>Nes ateis laikas, kai žmonės nebepakęs sveiko mokslo, bet, pasidavę savo įgeidžiams, pasikvies sau mokytojus, kad tie dūzgentų ausyse;</li>
      <li>jie nukreips ausis nuo tiesos ir atvers pasakoms.</li>
      <li>Bet tu būk visame kame apdairus, iškęsk sunkumus, dirbk evangelisto darbą, atlik savo tarnavimą.</li>
      <li>Nes aš jau atnašaujamas, ir mano iškeliavimo laikas jau čia pat.</li>
      <li>Aš kovojau gerą kovą, baigiau bėgimą, išlaikiau tikėjimą.</li>
      <li>Nuo šiol manęs laukia teisumo vainikas, kurį aną dieną man duos Viešpats, teisingasis Teisėjas,­ir ne tik man, bet ir visiems, kurie pamilo Jo pasirodymą.</li>
      <li>Pasistenk greitai atvykti pas mane,</li>
      <li>nes Demas, pamilęs šį pasaulį, paliko mane ir iškeliavo į Tesaloniką, Krescentas­į Galatiją, Titas­į Dalmatiją.</li>
      <li>Vienas Lukas tėra su manimi. Pasiimk ir atvesk su savimi Morkų, jis man naudingas tarnavimui.</li>
      <li>Tichiką pasiunčiau į Efezą.</li>
      <li>Atvykdamas atgabenk apsiaustą, kurį palikau Troadėje pas Karpą, taip pat ir knygas, ypač pergamentus.</li>
      <li>Kalvis Aleksandras man padarė daug bloga, Viešpats jam teatmoka pagal jo darbus.</li>
      <li>Ir tu saugokis jo, nes jis labai priešinosi mūsų žodžiams.</li>
      <li>Mano pirmajame apsigynime nė vieno nebuvo su manimi, visi mane paliko. Tenebus jiems tai palaikyta nusikaltimu!</li>
      <li>Bet Viešpats stovėjo su manimi ir sustiprino mane, kad toliau skelbčiau Evangeliją ir išgirstų visi pagonys; aš buvau išgelbėtas iš liūto nasrų.</li>
      <li>Ir Viešpats išgelbės mane iš visų piktų kėslų ir išsaugos savo dangiškajai karalystei. Jam šlovė per amžių amžius! Amen.</li>
      <li>Pasveikink Priską, Akvilą ir Onesiforo namiškius.</li>
      <li>Erastas pasiliko Korinte, o Trofimą palikau Milete sergantį.</li>
      <li>Pasistenk atvykti dar prieš žiemą! Tave sveikina Eubulas, Pudentas, Linas ir Klaudija bei visi broliai.</li>
      <li>Viešpats Jėzus Kristus tebūna su tavo dvasia! Malonė teesie su jumis! Amen.</li>
    </ol>
  </li>
</ol>