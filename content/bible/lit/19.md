<ol>
  <li>
    <ol>
      <li>Palaimintas žmogus, kuris nesielgia, kaip pataria bedieviai, nestoja į nusidėjėlių kelią, nesėdi su apjuokėjais,</li>
      <li>bet mėgsta Viešpaties įstatymą ir mąsto apie Jo įstatymą dieną ir naktį.</li>
      <li>Jis bus kaip medis, prie upelio pasodintas, kuris, metui atėjus, duoda derlių ir jo lapai nevysta; ką jis bedarytų, jam sekasi.</li>
      <li>Ne tokie yra bedieviai. Jie kaip pelai, sklaidomi vėjo.</li>
      <li>Todėl teisme neišstovės bedieviai, nė nusidėjėliai teisiųjų susirinkime.</li>
      <li>Nes Viešpats žino teisiojo kelią, o bedievių kelias pražus.</li>
    </ol>
  </li>
  <li>
    <ol>
      <li>Kodėl pagonys siaučia ir tautos tuščias užmačias rezga?</li>
      <li>Sukyla žemės karaliai, valdovai sąmokslus rengia prieš Viešpatį ir Jo pateptąjį.</li>
      <li>Jie sako: “Sutraukykime jų pančius, nusimeskime jų virves”.</li>
      <li>Tas, kuris danguje sėdi, juoksis, Viešpats tyčiosis iš jų.</li>
      <li>Tada Jis rūsčiai prabils ir išgąsdins juos savo įniršiu:</li>
      <li>“Aš pastačiau savo karalių Sione, savo šventajame kalne”.</li>
      <li>Aš paskelbsiu nutarimą, kurį Viešpats man pasakė: “Tu­mano Sūnus, šiandien Tave pagimdžiau.</li>
      <li>Prašyk, ir duosiu Tau paveldėti pagonis, pavesiu Tau visus žemės pakraščius,</li>
      <li>geležine lazda juos tramdysi, kaip molio indus juos daužysi”.</li>
      <li>Taigi dabar, karaliai, būkite išmintingi, pasimokykite, žemės teisėjai.</li>
      <li>Tarnaukite Viešpačiui su baime, džiaukitės drebėdami.</li>
      <li>Bučiuokite Sūnų, kad Jis nerūstautų ir nežūtumėte kelyje, Jo rūstybei staiga užsidegus. Palaiminti visi, kurie Juo pasitiki.</li>
    </ol>
  </li>
  <li>
    <ol>
      <li>Viešpatie, kiek daug yra mane varginančių, daug tų, kurie sukyla prieš mane.</li>
      <li>Apie mane daugelis kalba: “Nėra jam pagalbos Dieve”.</li>
      <li>Bet Tu, Viešpatie, esi mano skydas ir mano šlovė. Tu pakeli mano galvą.</li>
      <li>Aš Viešpaties garsiai šaukiausi, ir Jis išgirdo nuo savo šventojo kalno.</li>
      <li>Aš atsiguliau ir užmigau, ir vėl pabudau, nes Viešpats mane palaikė.</li>
      <li>Nebijosiu dešimčių tūkstančių žmonių, kurie sustoja aplinkui mane.</li>
      <li>Viešpatie, kelkis, gelbėk mane, mano Dieve! Tu smogei mano priešams į žiauną, sutrupinai bedieviams dantis.</li>
      <li>Viešpatyje yra išgelbėjimas! Palaimink savąją tautą!</li>
    </ol>
  </li>
  <li>
    <ol>
      <li>Kai šaukiuosi Tavęs, išklausyk, mano teisumo Dieve! Tu išlaisvinai mane, kai buvau suspaustas. Būk man gailestingas, išgirsk mano maldą!</li>
      <li>O žmonės, kaip ilgai niekinsite mano garbę? Ar ilgai mylėsite tuštybę ir ieškosite melo?</li>
      <li>Žinokite, kad Viešpats sau atskyrė šventąjį. Viešpats išgirsta, kai Jo šaukiuosi.</li>
      <li>Rūstaudami nenusidėkite; svarstykite savo širdyje gulėdami lovose ir nusiraminkite.</li>
      <li>Aukokite teisumo aukas ir Viešpačiu pasitikėkite.</li>
      <li>Daugelis sako: “Kas parodys mums gera?” Pakelk virš mūsų, Viešpatie, savo šviesų veidą!</li>
      <li>Tu davei mano širdžiai daugiau linksmybės negu jiems, kai jie turi gausiai javų ir vyno.</li>
      <li>Atsigulu ramus ir užmiegu, nes Tu vienintelis, Viešpatie, leidi man saugiai gyventi.</li>
    </ol>
  </li>
  <li>
    <ol>
      <li>Viešpatie, išgirsk mano žodžius, suprask mano apmąstymus.</li>
      <li>Išklausyk mano šauksmą, mano Karaliau ir Dieve, nes Tau aš melsiuosi.</li>
      <li>Rytą Tu girdi mano balsą, Viešpatie, rytą kreipiuosi į Tave ir laukiu.</li>
      <li>Tu ne toks esi, Dieve, kuriam nedorybė patiktų, ir pikta negyvens su Tavimi.</li>
      <li>Pagyrūnai negali stovėti Tavo akivaizdoje. Tu nekenti visų, darančių neteisybę.</li>
      <li>Tu sunaikinsi tuos, kurie kalba melą; Viešpats bjaurisi kraugeriu ir apgaviku.</li>
      <li>Dėl didžio Tavo gailestingumo einu į Tavo buveinę; Tavęs bijodamas, žemai lenkiuosi šventyklos link.</li>
      <li>Viešpatie, vesk mane savo teisume dėl mano priešų. Nutiesk prieš mane savo kelią.</li>
      <li>Jų lūpose nėra teisybės, jų širdyje­nedorybė, jų gerklė­atviras kapas, jie pataikauja savo liežuviais.</li>
      <li>Sunaikink juos, Dieve, tepražūna patys savo kėsluose. Dėl nesuskaitomų piktadarybių atmesk juos, nes jie sukilo prieš Tave.</li>
      <li>Tesidžiaugia visi, kurie Tavyje prieglobsčio ieško, tegul nuolat šaukia iš džiaugsmo, nes Tu apgini juos, tedžiūgauja Tavyje Tavo vardą mylintys.</li>
      <li>Tu, Viešpatie, laimini teisųjį, apsupi jį savo malone lyg skydu.</li>
    </ol>
  </li>
  <li>
    <ol>
      <li>Užsirūstinęs, Viešpatie, nebark manęs, nebausk įširdęs.</li>
      <li>Viešpatie, pasigailėk manęs, nes esu silpnas; Viešpatie, išgydyk mane, nes sukrėsti mano kaulai.</li>
      <li>Ir mano siela sukrėsta. Ar ilgai, Viešpatie?</li>
      <li>Viešpatie, gręžkis, išlaisvink mano sielą, gelbėk mane dėl savo gailestingumo.</li>
      <li>Kas gi prisimins Tave mirtyje? Kas dėkos Tau kape?</li>
      <li>Nuo aimanų suvargau, kasnakt aptvindau savo lovą, laistau ašaromis savo guolį.</li>
      <li>Aptemo nuo vargo mano akys, paseno dėl visų mano priešų.</li>
      <li>Piktadariai, atsitraukite nuo manęs, nes Viešpats išgirdo mano verksmo balsą!</li>
      <li>Viešpats išgirdo mano maldavimą, Viešpats priims manąją maldą.</li>
      <li>Tegul visi mano priešai susigėsta ir išsigąsta, tegu jie atsitraukia ir susigėsta staiga.</li>
    </ol>
  </li>
  <li>
    <ol>
      <li>Viešpatie, mano Dieve, Tavimi aš pasitikiu. Gelbėk mane ir išlaisvink nuo visų mano persekiotojų,</li>
      <li>kad manęs jie nepagriebtų kaip liūtas, kuris drasko į gabalus, kai nėra kam gelbėti.</li>
      <li>Viešpatie, mano Dieve, jei aš tai padariau, jei neteisybė yra mano rankose,</li>
      <li>jei piktu atlyginau tam, kuris buvo taikoje su manimi (juk aš išlaisvinau tą, kuris be priežasties yra mano priešas),</li>
      <li>tegu priešas persekioja mano sielą, mano gyvybę į žemę sutrypia, mano garbę dulkėmis paverčia.</li>
      <li>Viešpatie, pakilk savo rūstybėje, stokis prieš mano priešų siautimą, pabusk dėl manęs ir teisk, kaip žadėjai.</li>
      <li>Tegul aplinkui Tave susiburia tautos, Tu jų akivaizdoje sėskis į sostą.</li>
      <li>Viešpats teis tautas. Teisk mane, Viešpatie, pagal mano teisumą, pagal nekaltumą, kuris yra manyje.</li>
      <li>Padaryk nedorėlių užmačioms galą, o teisųjį sutvirtink. Tu ištiri širdis ir inkstus, teisusis Dieve!</li>
      <li>Mano apsauga yra nuo Dievo, kuris išgelbsti tiesiaširdžius.</li>
      <li>Dievas­teisingas teisėjas, Dievas kasdien rūstinasi ant nedorėlių.</li>
      <li>Neatgailaujančiam Jis kardą galanda, įtempia lanką, taiko;</li>
      <li>Jis paruošė jam mirties įrankius, nukreipė į jį ugnines strėles.</li>
      <li>Jis pradėjo neteisybę, pastojo piktais sumanymais, pagimdė melą.</li>
      <li>Jis padarė ir iškasė duobę, bet pats įgarmėjo į skylę, kurią paruošė.</li>
      <li>Ant jo galvos sugrįš jo pikti sumanymai, jo smurtas kris jam ant viršugalvio.</li>
      <li>Aš girsiu Viešpatį už Jo teisumą, giedosiu gyrių aukščiausiojo Viešpaties vardui.</li>
    </ol>
  </li>
  <li>
    <ol>
      <li>Viešpatie, mūsų Valdove, koks įstabus Tavo vardas visoje žemėje! Tu iškėlei savo šlovę virš dangų.</li>
      <li>Kūdikių ir žindomųjų lūpomis Tu paskelbei apie savo jėgą savo priešams, kad nutildytum priešą ir keršytoją.</li>
      <li>Kai pasižiūriu į Tavo dangus, Tavo rankų darbą, į mėnulį ir žvaigždes, kurias Tu išdėstei,</li>
      <li>kas yra žmogus, kad jį atsimeni, ir kas žmogaus sūnus, kad jį aplankai?</li>
      <li>Jį padarei ne ką menkesnį už angelus, garbe ir šlove jį apvainikavai.</li>
      <li>Tu davei jam valdžią Tavo rankų darbams, jam po kojų visa padėjai:</li>
      <li>visas avis ir jaučius, net lauko žvėris,</li>
      <li>padangių paukščius ir jūrų žuvis, ir visa, kas jūros takais plaukioja.</li>
      <li>Viešpatie, mūsų Valdove, koks įstabus Tavo vardas visoje žemėje!</li>
    </ol>
  </li>
  <li>
    <ol>
      <li>Aš girsiu Tave, Viešpatie, visa savo širdimi, skelbsiu visus Tavo nuostabius darbus.</li>
      <li>Linksminsiuosi ir džiūgausiu Tavyje, Tavo vardui, Aukščiausiasis, giedosiu gyrių.</li>
      <li>Traukiasi atgal mano priešai, klumpa ir žūva Tavo akivaizdoje,</li>
      <li>nes Tu gini mano teises ir mano bylą, Tu sėdi soste, teisingai teisdamas.</li>
      <li>Pagonis Tu subarei, sužlugdei nedoruosius, jų vardą visiems amžiams ištrynei.</li>
      <li>Priešų neliko, jie tapo amžinais griuvėsiais; Tu sugriovei jų miestus, ir jų nebemini niekas.</li>
      <li>Bet Viešpats pasiliks per amžius, Jis paruošė savo sostą teismui.</li>
      <li>Jis teis pasaulį teisingai, vykdys teisingumą tautoms bešališkai.</li>
      <li>Viešpats­priebėga prispaustiesiems, priebėga nelaimės metu.</li>
      <li>Kas pažįsta Tavo vardą, pasitiki Tavimi. Tu niekad nepalikai tų, kurie Tavęs ieško.</li>
      <li>Giedokite Viešpačiui, kuris gyvena Sione, skelbkite tautoms Jo darbus.</li>
      <li>Jis­nekalto kraujo gynėjas­atsimena juos, neužmiršta vargingųjų šauksmo.</li>
      <li>Viešpatie, pasigailėk, pažvelk, kaip vargstu nuo manęs nekenčiančiųjų. Tu iškeli mane iš mirties vartų,</li>
      <li>kad galėčiau Tave šlovint prie Siono dukters vartų, besidžiaugdamas Tavo pagalba.</li>
      <li>Į savo išraustą duobę pagonys įkrinta, jų koja įkliūna į spąstus, pačių pastatytus.</li>
      <li>Viešpats apsireiškia, teismą surengia. Nedorėlis įsipainioja į savo rankų darbą.</li>
      <li>Nedorėliai ir visos tautos, kurios užmiršo Dievą, į mirusiųjų buveinę eina.</li>
      <li>Varguolis nebus pamirštas visam laikui, vargšo viltis nepradings amžiams.</li>
      <li>Viešpatie, pakilk, tegul neįsigali žmogus, tebūna suruoštas teismas pagonims Tavo akivaizdoje.</li>
      <li>Įvaryk jiems, Viešpatie, baimės; pagonys težino, kad jie­tiktai žmonės!</li>
    </ol>
  </li>
  <li>
    <ol>
      <li>Viešpatie, kodėl stovi toli, kodėl nelaimės metu slepiesi?</li>
      <li>Bedievis didžiuojasi ir persekioja vargšą; tepakliūna jie į pinkles, savo sumanytas.</li>
      <li>Nedorėlis giriasi savo širdies pageidimais, gobšuolis didžiuojasi ir niekina Viešpatį.</li>
      <li>Nedorėlis išdidžiu veidu neieško Dievo, nėra Dievo jo mintyse.</li>
      <li>Jam viskas sekasi, per toli nuo jo Tavo sprendimai, jis visus savo priešus niekais laiko.</li>
      <li>Jis tarė savo širdyje: “Niekas manęs nepajudins, niekada manęs neištiks nelaimė”.</li>
      <li>Jo burna pilna keiksmų, smurto, apgaulės; po jo liežuviu­nelaimė ir tuštybė.</li>
      <li>Tyko prie kelio kur įlindęs, iš pasalų nekaltąjį žudo. Jis seka akimis varguolį,</li>
      <li>tūno pasislėpęs kaip liūtas tankynėje, vargšą kėsinasi sugauti; jis sugauna vargšą ir įtraukia į savo tinklą.</li>
      <li>Pasilenkia, atsigula, vargšai krinta į jo galingus nagus.</li>
      <li>Jis tarė savo širdyje: “Dievas pamiršo, Jis nusigręžė, nieko nematys”.</li>
      <li>Viešpatie, pakilk, Dieve, pakelk savo ranką, neužmiršk vargdienių!</li>
      <li>Ko gi nedorėlis prieš Dievą burnoja? Jis tarė savo širdyje: “Tu nepareikalausi”.</li>
      <li>Tu matai tai, nes žiūri į vargą ir skausmą, kad atlygintum savo ranka. Vargšas atsiduoda Tau, Tu esi našlaičių globėjas.</li>
      <li>Sulaužyk ranką bedieviui ir nedorėliui atlygink už jo nedorumą, kol neliks iš jo nieko.</li>
      <li>Viešpats yra Karalius per amžių amžius, iš Jo žemės pagonys išnyks.</li>
      <li>Nuolankiųjų troškimą Tu girdi, sustiprini jų širdis, atkreipi savo ausį,</li>
      <li>kad gintum našlaičio ir prispaustojo teises, kad žemės žmogus daugiau nebesiautėtų.</li>
    </ol>
  </li>
  <li>
    <ol>
      <li>Viešpačiu aš pasitikiu. Kaip jūs sakote mano sielai: “Skrisk kaip paukštis į kalnus”?</li>
      <li>Įtempia nedorėliai lanką, prie templės strėlę jau deda, kad tamsoje šaudytų į tiesiaširdžius.</li>
      <li>Kai pamatai griaunami, ką gi begali teisusis?</li>
      <li>Viešpats savo šventykloje; danguje stovi Viešpaties sostas. Jo akys stebi, žmonių vaikus jos tyrinėja.</li>
      <li>Viešpats teisųjį tiria, o nedorėliu ir smurtininku Jis bjaurisi.</li>
      <li>Jis lydins ant bedievių žarijomis, ugnimi ir siera, jų lemtis bus svilinanti vėtra.</li>
      <li>Viešpats teisus ir Jam miela teisybė. Dorieji regės Jo veidą.</li>
    </ol>
  </li>
  <li>
    <ol>
      <li>Viešpatie, gelbėk! Nyksta dievotieji, nebelieka ištikimųjų tarp žmonių vaikų.</li>
      <li>Jie vienas kitam kalba tuštybes, lūpomis pataikauja ir kalba klastinga širdimi.</li>
      <li>Viešpats sunaikins pataikaujančias lūpas, puikybės pilną liežuvį.</li>
      <li>Jie sako: “Savo liežuviu mes nugalėsime, mūsų lūpos kalba už mus, kas mums Viešpats?”</li>
      <li>“Dėl varguolio priespaudos, dėl vargšo dejonių dabar Aš pakilsiu,­sako Viešpats,­išgelbėsiu tą, kuris ilgisi mano pagalbos”.</li>
      <li>Viešpaties žodžiai­tyri žodžiai, kaip liejykloje nuskaistintas sidabras, septynis kartus išvalytas.</li>
      <li>Tu, Viešpatie, prižiūrėsi juos ir saugosi nuo šios kartos per amžius.</li>
      <li>Visuose pakraščiuose gausu nedorėlių, kai išaukštinami niekam tikę žmonės.</li>
    </ol>
  </li>
  <li>
    <ol>
      <li>Ar amžinai? Ar ilgai slėpsi nuo manęs savo veidą?</li>
      <li>Ar dar ilgai mane spaus liūdnos mintys, širdį skaudės kas dieną? Ar dar ilgai mano priešas didžiuosis prieš mane?</li>
      <li>Pažvelk, išklausyk mane, Viešpatie, mano Dieve! Apšviesk man akis, kad mirties miegu neužmigčiau.</li>
      <li>Kad mano priešas nesakytų: “Aš nugalėjau jį”. Kad nesidžiaugtų mano prispaudėjai, man susvyravus.</li>
      <li>Aš pasitikėjau Tavo gailestingumu. Mano širdis džiaugiasi Tavo išgelbėjimu.</li>
      <li>Giedosiu Viešpačiui, kuris man daro gera.</li>
    </ol>
  </li>
  <li>
    <ol>
      <li>Kvailys pasakė savo širdyje: “Nėra Dievo”. Jie sugedo, elgiasi bjauriai, nėra, kas gera darytų.</li>
      <li>Viešpats pažiūrėjo į žmones iš dangaus, kad pamatytų, ar yra kas išmano ir ieško Dievo.</li>
      <li>Jie visi nuklydo, visi kartu sugedo. Nėra darančio gera, nėra nė vieno.</li>
      <li>Ar nesupranta piktadariai, kurie mano tautą ryja kaip duoną ir nesišaukia Viešpaties?</li>
      <li>Jie buvo labai išgąsdinti, nes su teisiaisiais yra Dievas.</li>
      <li>Jūs laikote nieku vargšą, bet jo priebėga yra Viešpats.</li>
      <li>O kad iš Siono ateitų išgelbėjimas Izraeliui! Kai Viešpats išlaisvins savo tautą, džiaugsis Jokūbas, linksminsis Izraelis!</li>
    </ol>
  </li>
  <li>
    <ol>
      <li>Viešpatie, kas gali pasilikti Tavo palapinėje ir gyventi Tavo šventajame kalne?</li>
      <li>Tas, kuris gyvena dorai, elgiasi teisiai ir savo širdyje kalba tiesą;</li>
      <li>kuris savo liežuviu nešmeižia, nedaro pikto savo artimui ir neplūsta kaimyno;</li>
      <li>kuris paniekintąjį smerkia, o Viešpaties bijančius gerbia; kuris prisiekęs, nors ir savo nenaudai, ištesi;</li>
      <li>kuris neskolina pinigų palūkanoms gauti, nepriima kyšių prieš nekaltą žmogų. Kas šitaip elgiasi, niekada nesusvyruos.</li>
    </ol>
  </li>
  <li>
    <ol>
      <li>Apsaugok mane, Dieve, nes Tavimi aš pasitikiu.</li>
      <li>Tariau Viešpačiui: “Tu­mano Valdovas, be Tavęs man nebus gera”.</li>
      <li>Šventieji, krašto garbingieji man labai patinka.</li>
      <li>Kurie svetimus dievus sekioja, turi kentėti daug skausmų. Aš kraujo aukų jiems neaukosiu, mano lūpos neištars jų vardo.</li>
      <li>Viešpats yra mano paveldėjimo dalis ir mano taurė, Jo rankoje mano likimas.</li>
      <li>Virvės man krito į patinkančias vietas, aš turiu gerą paveldėjimą.</li>
      <li>Aš laiminsiu Viešpatį, kuris patarimą man teikia; mano širdis įspėja mane naktį.</li>
      <li>Aš nuolatos statau Viešpatį prieš save, Jis mano dešinėje­aš nesvyruosiu.</li>
      <li>Linksminasi mano širdis, džiaugiasi mano siela ir mano kūnas ilsėsis su viltimi.</li>
      <li>Nes tu nepaliksi mano sielos mirusiųjų buveinėje ir neleisi savo šventajam supūti.</li>
      <li>Tu parodysi man gyvenimo kelią, Tavo akivaizdoje yra džiaugsmo pilnatvė, Tavo dešinėje­malonumai per amžius.</li>
    </ol>
  </li>
  <li>
    <ol>
      <li>Viešpatie, paklausyk teisiojo skundo, išgirsk mano šauksmą. Teišgirsta Tavo ausys maldą iš mano neklastingų lūpų.</li>
      <li>Iš Tavęs teišeina man sprendimas, tegul Tavo akys mato teisybę.</li>
      <li>Tu ištyrei mano širdį, aplankei mane naktį, išbandei mane ir nieko neradai. Aš nusprendžiau nenusidėti savo burna.</li>
      <li>Žmonių darbuose pagal Tavo lūpų žodžius aš saugojausi naikintojo takų.</li>
      <li>Palaikyk mane einantį Tavo takais, kad mano kojos nepaslystų.</li>
      <li>Šaukiausi Tavęs, nes Tu išklausysi mane, Dieve! Atkreipk į mane savo dėmesį, išgirsk mano kalbą.</li>
      <li>Parodyk savo nuostabų gailestingumą, Tu, kuris savo dešine gelbsti nuo priešų Tavimi pasitikinčius.</li>
      <li>Saugok mane kaip savo akies vyzdį, savo sparnų šešėlyje slėpk mane</li>
      <li>nuo prispaudėjų, nuo mano mirtinų priešų, kurie supa mane.</li>
      <li>Užsidarę savo taukuose, jie kalba išdidžiai savo lūpomis.</li>
      <li>Kur tik einame, jie supa mus, įbedę akis stebi ir rengiasi žemėn parblokšti</li>
      <li>kaip liūtas, tykantis grobio, kaip liūto jauniklis, kuris tupi lindynėje.</li>
      <li>Kelkis, Viešpatie, juos pasitik ir partrenk; išlaisvink savo kardu mano sielą iš nedorėlių,</li>
      <li>iš žmonių­savo ranka, Viešpatie; iš pasaulio žmonių, kurių dalis šiame gyvenime, kurie pripildo savo pilvus Tavo gėrybėmis, jų vaikai sočiai privalgo, perteklių palikdami saviesiems vaikams.</li>
      <li>O aš Tavo veidą regėsiu savo teisume, pabudęs pasisotinsiu Tavo regėjimu.</li>
    </ol>
  </li>
  <li>
    <ol>
      <li>“Mylėsiu Tave, Viešpatie, mano stiprybe!</li>
      <li>Viešpats yra mano uola, tvirtovė ir išlaisvintojas. Dievas yra mano jėga, Juo pasitikėsiu; Jis­mano skydas, išgelbėjimo ragas, mano aukštas bokštas.</li>
      <li>Šauksiuosi Viešpaties, kuris vertas gyriaus, ir taip būsiu išgelbėtas iš priešų.</li>
      <li>Mirties kančios supo mane, bedievių antplūdis gąsdino mane.</li>
      <li>Pragaro kančios apraizgė mane, manęs laukė mirties pinklės.</li>
      <li>Sielvarte šaukiausi Viešpaties, savo Dievo. Jis išgirdo savo šventykloje mano balsą, mano šauksmas pasiekė Jo ausis.</li>
      <li>Susvyravo, sudrebėjo žemė, kalnų pamatai sujudėjo ir drebėjo, nes Viešpats užsirūstino.</li>
      <li>Iš Jo šnervių kilo dūmai, iš burnos veržėsi naikinančios liepsnos, įkaitusios žarijos skraidė.</li>
      <li>Jis palenkė dangų ir nužengė, tamsa buvo po Jo kojomis.</li>
      <li>Jis sėdėjo ant cherubo ir skrido, vėjo sparnai Jį nešė.</li>
      <li>Jis pasislėpė tamsoje, juodi vandenys ir debesys supo Jį.</li>
      <li>Nuo spindesio Jo priekyje pro debesis veržėsi kruša ir degančios žarijos.</li>
      <li>Viešpats sugriaudė danguose, Aukščiausiasis parodė savo balsą.</li>
      <li>Jis laidė strėles ir išsklaidė juos, siuntė žaibus ir juos sunaikino.</li>
      <li>Iškilo jūros dugnas, atsivėrė žemės pamatai nuo Tavo balso, Viešpatie, nuo Tavo rūstybės kvapo.</li>
      <li>Iš aukštybių Jis ištiesė ranką ir paėmė mane, ištraukė iš gausių vandenų.</li>
      <li>Jis išgelbėjo mane iš galingo priešo, iš tų, kurie manęs nekentė, nes jie buvo stipresni už mane.</li>
      <li>Jie puolė mane aną pražūtingąją dieną, bet mano atrama buvo Viešpats.</li>
      <li>Jis išvedė mane į platybes ir išlaisvino mane, nes Jis pamėgo mane.</li>
      <li>Viešpats atlygino man pagal mano teisumą, Jis atmokėjo man pagal mano rankų švarumą.</li>
      <li>Aš laikiausi Viešpaties kelio, neatsitraukiau nuo savo Dievo nusikalsdamas.</li>
      <li>Jo įsakymai buvo prieš mane ir nuo Jo nuostatų neatsitraukiau.</li>
      <li>Prieš Jį buvau atviras ir saugojaus, kad nenusikalsčiau.</li>
      <li>Todėl man atlygino Viešpats pagal mano teisumą, pagal mano rankų švarumą Jo akyse.</li>
      <li>Gailestingam Tu pasirodai gailestingas, tobulam­tobulas,</li>
      <li>tyram Tu pasirodai tyras, su sukčiumi elgiesi suktai.</li>
      <li>Tu gelbsti prispaustuosius, bet pažemini išdidžius žvilgsnius.</li>
      <li>Tu, Viešpatie, uždegi man žiburį; Viešpats, mano Dievas, šviečia man tamsumoje.</li>
      <li>Su Tavimi galiu pulti priešą, su Dievu­peršokti sieną.</li>
      <li>Dievo kelias tobulas, Viešpaties žodis ugnimi valytas. Jis yra skydas visiems, kurie Juo pasitiki.</li>
      <li>Kas yra Dievas, jei ne Viešpats? Kas uola, jei ne mūsų Dievas?</li>
      <li>Jis apjuosia mane jėga, padaro mano kelią tobulą.</li>
      <li>Mano kojas Jis padaro kaip stirnos, į aukštumas mane iškelia.</li>
      <li>Mano rankas Jis moko kovoti, kad mano rankos sulaužytų plieninį lanką.</li>
      <li>Tu man davei išgelbėjimo skydą, Tavo dešinė palaikė mane, Tavo gerumas mane išaukštino.</li>
      <li>Tu praplatinai mano žingsnius, kad mano kojos nepaslystų.</li>
      <li>Persekiojau priešus ir pasivijau, nepasukau atgal, kol jų nesunaikinau.</li>
      <li>Sužeidžiau juos, kad nebegalėjo pasikelti, krito jie man po kojomis.</li>
      <li>Tu apjuosei mane jėga kovai ir atidavei man tuos, kurie sukilo prieš mane.</li>
      <li>Tu palenkei prieš mane mano priešus, kad galėčiau sunaikinti tuos, kurie manęs nekenčia.</li>
      <li>Jie šaukė, bet niekas nepadėjo, į Viešpatį kreipėsi­Jis neatsiliepė.</li>
      <li>Sutrypiau juos į žemės dulkes, kaip gatvių purvą sumyniau.</li>
      <li>Išgelbėjai mane tautos kovose, man skyrei valdyti pagonis, tautos, kurių nepažinau, tarnaus man.</li>
      <li>Kai tik išgirs apie mane, jie paklus man, svetimšaliai pasiduos man.</li>
      <li>Svetimšaliai išblykš, drebėdami išeis iš savo pilių.</li>
      <li>Viešpats yra gyvas! Palaiminta tebūna mano uola! Aukštinamas tebūna mano išgelbėjimo Dievas.</li>
      <li>Dievas atkeršija už mane ir pajungia man tautas.</li>
      <li>Jis gelbsti mane iš mano priešų. Tu iškėlei mane aukščiau nei tuos, kurie sukyla prieš mane, ir išlaisvinai nuo žiauraus žmogaus.</li>
      <li>Todėl dėkosiu Tau, Viešpatie, tarp pagonių, giedosiu gyrių Tavo vardui.</li>
      <li>Didelį išgelbėjimą Jis suteikia savo karaliui ir parodo gailestingumą savo pateptajam Dovydui ir jo palikuonims per amžius”.</li>
    </ol>
  </li>
  <li>
    <ol>
      <li>Dangūs skelbia Dievo šlovę, tvirtuma byloja apie Jo rankų darbus.</li>
      <li>Diena pasakoja dienai, o naktis praneša nakčiai.</li>
      <li>Nėra kalbos ar tarmės, kur jų balsas nebūtų girdimas.</li>
      <li>Per visą žemę sklinda jų garsas, jų žodžiai­iki pasaulio krašto. Jis saulei pastatė padangtę juose.</li>
      <li>Ji džiaugiasi kaip išeinąs iš savo kambario jaunikis, kaip karžygys, bėgdamas taku.</li>
      <li>Iš vieno krašto padangės pakyla ir kitą jos kraštą pasiekia, niekas negali nuo jos kaitros pasislėpti.</li>
      <li>Tobulas Viešpaties įstatymas, jis gaivina sielą. Viešpaties liudijimas tikras, išminties moko paprastuosius.</li>
      <li>Viešpaties nuostatai teisingi, jie džiugina širdis. Viešpaties įsakymas tyras, akims duoda šviesybę.</li>
      <li>Viešpaties baimė gryna, ji išlieka per amžius. Viešpaties sprendimai­ tiesa, jie visi iki vieno teisingi.</li>
      <li>Brangesni jie už auksą, už gryniausią auksą; jie saldesni už medų, už korių syvą.</li>
      <li>Tavo tarnas jais įspėjamas; kas jų laikosi, gauna didelį atpildą.</li>
      <li>Kas pastebi savo klaidas? Nuvalyk nuo manęs man nežinomas kaltes.</li>
      <li>Savo tarną apsaugok nuo akiplėšiškumo, kad nuodėmės manęs nepavergtų. Tada būsiu doras ir išvengsiu didelių nuodėmių.</li>
      <li>Tepatinka Tau mano lūpų žodžiai ir mintys mano širdies, Viešpatie, mano stiprybe, mano atpirkėjau.</li>
    </ol>
  </li>
  <li>
    <ol>
      <li>Teišklauso Viešpats tave suspaudimo dieną, tesaugo tave Jokūbo Dievo vardas.</li>
      <li>Tegul iš savo šventyklos tau siunčia pagalbą, tepadeda tau iš Siono.</li>
      <li>Visas tavo aukas teatsimena, tepriima tavo deginamąją auką.</li>
      <li>Ko trokšta tavo širdis, tau tesuteikia, teišpildo kiekvieną tavo sumanymą.</li>
      <li>Mes džiaugsimės tavo išgelbėjimu, vėliavas kelsime savo Dievo vardu. Visus tavo prašymus teįvykdo Viešpats!</li>
      <li>Žinau, kad Viešpats gelbsti savo pateptąjį, iš savo šventojo dangaus jį išklausė ir parėmė savo dešinės galybe.</li>
      <li>Vieni pasitiki savo žirgais, kiti­kovos vežimais, o mes prisiminsime Viešpaties, savo Dievo, vardą.</li>
      <li>Anie suklupo ir krito, o mes pakilome ir stovime tiesūs.</li>
      <li>Išgelbėk, Viešpatie, išgirsk, Karaliau, kai šaukiamės.</li>
    </ol>
  </li>
  <li>
    <ol>
      <li>Viešpatie, džiaugiasi karalius Tavo galybe, džiūgaute džiūgauja dėl Tavo pagalbos.</li>
      <li>Suteikei jam, ko širdis geidė, neužgynei, ko prašė jo lūpos.</li>
      <li>Pasitikai jį gausiais palaiminimais, ant galvos jam uždėjai aukso karūną.</li>
      <li>Jis prašė Tavęs gyvenimo, ir Tu davei jam dienų ilgumą per amžių amžius.</li>
      <li>Didelė jo šlovė dėl Tavo pagalbos: garbę ir didybę suteikei jam.</li>
      <li>Tu padarei jį labiausiai palaimintą per amžius, savo veidu labai jį pradžiuginai.</li>
      <li>Karalius pasitiki Viešpačiu, Aukščiausiojo gailestingumas neleis jam svyruoti.</li>
      <li>Suras Tavoji ranka visus Tavo priešus, pasieks Tavo dešinė visus, kurie Tavęs nekenčia.</li>
      <li>Užsirūstinęs padarysi juos kaip degančią krosnį; Viešpats sunaikins juos savo rūstybėje, praris juos ugnis.</li>
      <li>Jų vaisių nušluosi nuo žemės, jų palikuonis išnaikinsi tarp žmonių.</li>
      <li>Jie planavo pikta prieš Tave, sugalvojo klastą, kurios nesugebės įvykdyti.</li>
      <li>Priversi juos bėgti, jiems tiesiai į veidą nukreipsi savo lanką.</li>
      <li>Pakilk, Viešpatie, savo galybėje, mes šlovinsime ir girsime Tavo jėgą.</li>
    </ol>
  </li>
  <li>
    <ol>
      <li>Mano Dieve, mano Dieve, kodėl mane apleidai? Mano šauksmas toli nuo mano pagalbos.</li>
      <li>Mano Dieve, šaukiuosi Tavęs dieną, bet Tu neišklausai, ir naktį aš nenutylu.</li>
      <li>Tu esi šventas, kuris gyveni Izraelio gyriuje.</li>
      <li>Mūsų tėvai pasitikėjo Tavimi, ir Tu išgelbėjai juos.</li>
      <li>Šaukėsi Tavęs ir buvo išgelbėti, pasitikėjo tavimi ir nebuvo sugėdinti.</li>
      <li>Aš­ne žmogus, bet kirmėlė, žmonių išjuoktas, tautos paniekintas.</li>
      <li>Kas mane mato, tyčiojasi iš manęs, sustato lūpas, kraipo galvą:</li>
      <li>“Jis pasitikėjo Viešpačiu, teišvaduoja jį dabar, teišgelbsti jį, nes jį pamėgo”.</li>
      <li>Tu gi mane išėmei iš įsčių, mane saugojai prie motinos krūtų.</li>
      <li>Tavo globai buvau pavestas nuo gimimo, nuo pirmosios dienos buvai mano Dievas.</li>
      <li>Nebūk toli nuo manęs, nes bėda yra arti ir nėra, kas padėtų.</li>
      <li>Daug veršių mane apsupo, Bašano jaučiai mane apstojo.</li>
      <li>Jie išsižiojo prieš mane tarsi plėšrus ir riaumojantis liūtas.</li>
      <li>Aš išlietas lyg vanduo. Išnarstyti visi mano kaulai. Mano širdis kaip vaškas, ištirpęs krūtinėje.</li>
      <li>Mano jėgos išdžiūvo lyg šukė, prie gomurio limpa liežuvis; į mirties dulkes Tu atvedei mane.</li>
      <li>Apspito mane šunys, nedorėlių gauja aplink mane. Jie pervėrė mano rankas ir kojas.</li>
      <li>Galiu suskaičiuoti visus savo kaulus. O jie žiūri ir stebi mane,</li>
      <li>drabužius mano dalijas, meta dėl mano apdaro burtą.</li>
      <li>Bet, Viešpatie, nebūk toli nuo manęs. Mano stiprybe, skubėk man padėti.</li>
      <li>Nuo kardo gelbėk mano sielą, iš šuns letenų­mano gyvybę.</li>
      <li>Iš liūto nasrų gelbėk ir nuo stumbro ragų išgirdęs išvaduok mane.</li>
      <li>Tavąjį vardą paskelbsiu broliams, susirinkimo viduryje girsiu Tave.</li>
      <li>Kurie bijote Viešpaties, girkite Jį! Šlovinkite Jį, visi Jokūbo palikuonys, bijokite Jo, visi Izraelio vaikai!</li>
      <li>Jis nepaniekino ir neatstūmė nuskriausto vargšo, nuo jo nepaslėpė veido, jo šauksmą išklausė.</li>
      <li>Jį girsiu dideliame susirinkime, vykdysiu įžadus tarp tų, kurie Jo bijo.</li>
      <li>Vargšai valgys ir pasisotins, Viešpatį girs visi, kas Jo ieško; jūsų širdys tegyvuoja per amžius!</li>
      <li>Prisimins ir gręšis į Viešpatį visi žemės pakraščiai, Jo akivaizdoje lenksis pagonių tautos.</li>
      <li>Viešpačiui priklauso karalystė, Jis viešpatauja pagonims.</li>
      <li>Visi žemės riebieji valgys ir pagarbins Jį, prieš Jį nusilenks tie, kurie į dulkes nužengia ir negali išlaikyti savo sielos gyvos.</li>
      <li>Palikuonys tarnaus Jam, jie pasakos apie Viešpatį būsimai kartai.</li>
      <li>Jie ateis ir paskelbs Jo teisumą gimsiančiai tautai: “Viešpats tai padarė”.</li>
    </ol>
  </li>
  <li>
    <ol>
      <li>Viešpats yra mano ganytojas­aš nestokosiu.</li>
      <li>Jis paguldo mane žaliuojančiose ganyklose, veda mane prie tylių vandenų.</li>
      <li>Jis atgaivina mano sielą, veda mane teisumo takais dėl savo vardo.</li>
      <li>Nors eičiau per mirties šešėlio slėnį, nebijosiu pikto, nes Tu su manimi. Tavo lazda bei Tavo ramstis nuramina mane.</li>
      <li>Tu paruoši man stalą mano priešų akivaizdoje, aliejumi man patepi galvą, mano taurė sklidina.</li>
      <li>Tikrai, gerumas ir gailestingumas lydės mane per visas mano gyvenimo dienas. Aš gyvensiu Viešpaties namuose per amžius.</li>
    </ol>
  </li>
  <li>
    <ol>
      <li>Viešpaties yra žemė ir visa, kas joje yra, pasaulis ir kas jame gyvena.</li>
      <li>Jis ant jūrų ją pastatė, ant srovių ją įtvirtino.</li>
      <li>Kas kops į Viešpaties kalną? Kas atsistos Jo šventoje vietoje?</li>
      <li>Tas, kas turi švarias rankas ir tyrą širdį, kuris nenukreipė savo sielos į tuštybes ir neteisingai neprisiekė.</li>
      <li>Jis gaus palaiminimą iš Viešpaties ir teisumą iš savo gelbėtojo Dievo.</li>
      <li>Tai karta, kuri ieško Jo, ieško Jokūbo Dievo veido.</li>
      <li>Pakelkite galvas, vartai, pakilkite, senovinės durys, ir šlovės Karalius įeis!</li>
      <li>Kas tas šlovės Karalius? Tai Viešpats, stiprus ir galingas. Tai Viešpats, galiūnas kovoje.</li>
      <li>Pakelkite galvas, vartai, pakilkite, senovinės durys, ir šlovės Karalius įeis!</li>
      <li>Kas tas šlovės Karalius? Kareivijų Viešpats­Jis yra šlovės Karalius.</li>
    </ol>
  </li>
  <li>
    <ol>
      <li>Viešpatie, į Tave keliu savo sielą.</li>
      <li>Mano Dieve, pasitikiu Tavimi. Tenebūsiu sugėdintas, tenedžiūgaus dėl manęs mano priešas.</li>
      <li>Te nė vienas, kuris laukia Tavęs, nebūna sugėdintas, tebūna sugėdinti tie, kurie nusikalsta be priežasties.</li>
      <li>Viešpatie, parodyk man savąjį kelią, pamokyk mane savo takų.</li>
      <li>Vesk mane savo tiesa ir mokyk, nes Tu esi mano išgelbėjimo Dievas, laukiu Tavęs visą dieną.</li>
      <li>Viešpatie, atsimink gailestingumą ir malones, kurios yra nuo amžių.</li>
      <li>Užmiršk mano jaunystės kaltes ir nedorybes. O Viešpatie, atmink mane dėl savo gerumo, pagal savo gailestingumą.</li>
      <li>Geras ir teisus yra Viešpats, todėl nusidėjėliams kelią parodo.</li>
      <li>Romiųjų mintis kreipia į tiesą, savo kelių moko nuolankiuosius.</li>
      <li>Visi Viešpaties takai yra gailestingumas ir tiesa tiems, kurie laikosi Jo sandoros ir įsakymų.</li>
      <li>Atleisk mano kaltę, Viešpatie, dėl savo vardo, nes ji yra didelė.</li>
      <li>Žmogų, kuris bijo Viešpaties, Jis mokys pasirinkti kelią.</li>
      <li>Jis pats gyvens laimingai, o jo vaikai paveldės kraštą.</li>
      <li>Viešpaties paslaptis su tais, kurie Jo bijo, jiems Jis apreikš savo sandorą.</li>
      <li>Visada mano akys į Viešpatį krypsta­Jis mano kojas išpainios iš pinklių.</li>
      <li>Pažvelk į mane ir pasigailėk manęs, nes esu vienišas ir suvargęs.</li>
      <li>Mano širdies vargų pagausėjo, išvesk mane iš bėdų.</li>
      <li>Pažvelk į mano vargą bei skausmą ir atleisk visas mano nuodėmes.</li>
      <li>Matai, kaip daug mano priešų, kaip baisiai manęs jie nekenčia.</li>
      <li>Saugok mano sielą ir gelbėk mane, kad nebūčiau sugėdintas, nes pasitikiu Tavimi.</li>
      <li>Nekaltumas ir teisumas tesaugo mane, nes aš laukiu Tavęs!</li>
      <li>Dieve, išgelbėk Izraelį iš visų nelaimių!</li>
    </ol>
  </li>
  <li>
    <ol>
      <li>Viešpatie, pateisink mane, nes esu nekaltas; Viešpačiu pasitikėjau, todėl nesvyruosiu.</li>
      <li>Viešpatie, išmėgink ir išbandyk mane, ištirk mano širdį ir inkstus.</li>
      <li>Tavo malonė yra mano akyse, ir aš vaikščiojau Tavo tiesoje.</li>
      <li>Nesėdžiu su klastingaisiais, nesilankau pas apsimetėlius.</li>
      <li>Nekenčiu piktadarių draugystės ir nesėdžiu su nedorėliais.</li>
      <li>Nekaltume plaunu savo rankas ir lankau Tavo aukurą, Viešpatie,</li>
      <li>kad garsiai giedočiau padėkos giesmę ir skelbčiau Tavo nuostabius darbus.</li>
      <li>Viešpatie, mėgstu Tavo namų buveinę, vietą, kur Tavo garbė gyvena.</li>
      <li>Neatimk mano sielos su nusidėjėliais ir mano gyvenimo su kraujo trokštančiais.</li>
      <li>Jų rankose nusikaltimas, jų dešinė pilna kyšių.</li>
      <li>Tačiau aš elgiuosi nekaltai. Atpirk mane ir būk man gailestingas.</li>
      <li>Mano koja stovi lygioje vietoje; aš susirinkimuose Viešpatį girsiu.</li>
    </ol>
  </li>
  <li>
    <ol>
      <li>Viešpats yra mano šviesa ir mano išgelbėjimas­ko man bijoti? Viešpats yra mano stiprybė­prieš ką man drebėti?</li>
      <li>Kai nedorėliai­mano priešai ir piktieji­puola mane, norėdami suėsti, jie susvyruoja ir krinta.</li>
      <li>Nors stovėtų prieš mane kariuomenė, nenusigąs mano širdis; nors ir karas kiltų prieš mane, aš pasitikėsiu.</li>
      <li>Vieno dalyko prašau, Viešpatie, ir to vieno trokštu­gyventi Viešpaties namuose per visas savo gyvenimo dienas, stebėti Viešpaties grožį ir lankyti Jo šventyklą.</li>
      <li>Jis paslėps mane savo palapinėje nelaimės dieną, savo buveinės slaptoje vietoje; ant uolos pastatys mane.</li>
      <li>Mano galva bus pakelta virš mano priešų, kurie mane supa. Džiaugsmo aukas aukosiu Jo palapinėje, šlovinsiu ir giedosiu gyrių Viešpačiui!</li>
      <li>Viešpatie, išgirsk mano balsą, kai šaukiuos. Pasigailėk manęs ir išklausyk mane!</li>
      <li>Kai Tu pasakei: “Ieškokite mano veido!”, mano širdis Tau atsakė: “Tavo veido, Viešpatie, aš ieškosiu”.</li>
      <li>Neslėpk savo veido nuo manęs! Neatstumk rūstybėje savo tarno! Tu esi mano pagalba. Neatmesk ir nepalik manęs, mano išgelbėjimo Dieve!</li>
      <li>Nors mano tėvas ir motina paliktų mane, tačiau Viešpats mane priims.</li>
      <li>Viešpatie, pamokyk mane savo kelio ir vesk mane tikru taku dėl mano priešų.</li>
      <li>Neatiduok manęs prispaudėjų savivalei, nes pakilo prieš mane neteisingi liudytojai ir alsuoja smurtu.</li>
      <li>Aš tikiu, kad matysiu Viešpaties gerumą gyvųjų žemėje.</li>
      <li>Lauk Viešpaties! Būk drąsus, ir Jis sutvirtins tavo širdį. Lauk, aš sakau, Viešpaties!</li>
    </ol>
  </li>
  <li>
    <ol>
      <li>Tavęs šaukiuosi, Viešpatie, mano uola! Išgirsk mane. Jei tylėsi, tapsiu kaip tie, kurie nužengia į duobę.</li>
      <li>Išgirsk mano maldavimo balsą, kai šaukiuosi Tavęs, kai keliu savo rankas į Tavo švenčiausiąją buveinę!</li>
      <li>Neatstumk manęs kartu su nedorėliais, su piktadariais, kurie maloniai kalba su artimu, bet pikta mano savo širdyse.</li>
      <li>Duok jiems, ko verti jų darbai ir pikti poelgiai. Atlygink jiems, kiek vertas jų rankų darbas; užmokėk jiems, ką jie užsitarnavo.</li>
      <li>Jie nepaiso Viešpaties veiksmų ir Jo rankų darbų. Jis sunaikins juos ir nebeleis atsigauti.</li>
      <li>Palaimintas Viešpats, nes Jis išklausė mano maldavimą!</li>
      <li>Viešpats yra mano jėga ir skydas; Juo pasitikėjo mano širdis, ir Jis man padėjo. Todėl džiūgauja mano širdis, ir savo giesme girsiu Jį.</li>
      <li>Viešpats yra jų jėga, išgelbstinti priebėga pateptajam.</li>
      <li>Išgelbėk savo tautą ir laimink savo paveldėjimą. Ganyk ir išaukštink juos per amžius.</li>
    </ol>
  </li>
  <li>
    <ol>
      <li>Pripažinkite Viešpačiui, Dievo sūnūs, pripažinkite Viešpačiui šlovę ir galybę!</li>
      <li>Pripažinkite Viešpačiui šlovę, derančią Jo vardui; pagarbinkite Viešpatį šventumo grožyje.</li>
      <li>Viešpaties balsas viršum vandenų. Šlovės Dievas sugriaudė. Viešpats viršum plačiųjų vandenų.</li>
      <li>Viešpaties balsas galingas. Viešpaties balsas didingas.</li>
      <li>Viešpaties balsas laužo kedrus. Viešpats laužo Libano kedrus.</li>
      <li>Jis šokdina juos kaip veršius, Libaną ir Sirjoną kaip jauniklį stumbrą.</li>
      <li>Viešpaties balsas įskelia ugnies liepsnas.</li>
      <li>Viešpaties balsas sudrebina dykumą. Viešpats sudrebina Kadešo dykumą.</li>
      <li>Viešpaties balsas priverčia gimdyti elnes ir laužo miškus. Jo šventykloje visi kalba apie Jo šlovę.</li>
      <li>Viešpats sėdi viršum tvano, Viešpats sėdi kaip Karalius per amžius!</li>
      <li>Viešpats suteiks stiprybę savo tautai. Viešpats palaimins savo tautą taika.</li>
    </ol>
  </li>
  <li>
    <ol>
      <li>Aukštinu Tave, Viešpatie, nes Tu išlaisvinai mane ir neleidai mano priešams džiaugtis dėl manęs.</li>
      <li>Viešpatie, mano Dieve, šaukiausi Tavęs, ir Tu išgydei mane.</li>
      <li>Viešpatie, Tu išvedei iš mirusiųjų buveinės mano sielą, išlaikei mane gyvą, kad nenužengčiau į duobę.</li>
      <li>Giedokite Viešpačiui, Jo šventieji, dėkokite prisiminę Jo šventumą.</li>
      <li>Tik akimirksnį trunka Jo rūstybė, o visą gyvenimą lydi Jo palankumas. Vakare ateina verksmas, o rytą­džiūgavimas.</li>
      <li>Būdamas saugus, sakiau: “Niekados nesvyruosiu!”</li>
      <li>Viešpatie, savo palankumu suteikei man tvirtybę. Kai paslėpei savo veidą­nusigandau.</li>
      <li>Tavęs, Viešpatie, šaukiaus, savo Viešpatį maldavau:</li>
      <li>“Kokia Tau nauda iš mano kraujo, iš to, kad nužengsiu į duobę? Ar girs Tave dulkės, ar jos skelbs Tavo tiesą?</li>
      <li>Išgirsk, Viešpatie, ir pasigailėk manęs; Viešpatie, būk man padėjėjas!”</li>
      <li>Tu pavertei mano raudą džiaugsmu; atrišai mano ašutinę ir apjuosei linksmybe,</li>
      <li>kad Tau giedotų mano siela ir netylėtų. Viešpatie, mano Dieve, visados Tau dėkosiu.</li>
    </ol>
  </li>
  <li>
    <ol>
      <li>Tavimi, Viešpatie, pasitikiu; niekados tenebūsiu sugėdintas. Savo teisumu išgelbėk mane.</li>
      <li>Palenk prie manęs savo ausį, skubiai išgelbėk mane. Būk man stipri uola, tvirtovė išsigelbėti.</li>
      <li>Tu mano uola ir tvirtovė. Dėl savo vardo vesk ir saugok mane,</li>
      <li>išnarpliok mane iš tinklo, kuris slaptai man padėtas, nes Tu esi mano jėga.</li>
      <li>Į Tavo rankas pavedu savo dvasią. Tu išgelbėjai mane, Viešpatie, tiesos Dieve!</li>
      <li>Aš neapkenčiu niekingų stabų garbintojų, bet pasitikiu Viešpačiu.</li>
      <li>Aš džiūgausiu ir linksminsiuos Tavo gailestingume; Tu pažvelgei į mano vargą, į skausmą mano sielos,</li>
      <li>neatidavei manęs į priešo rankas, leidai mano kojoms laisvai bėgti.</li>
      <li>Pasigailėk manęs, Viešpatie, nes suspaustas esu; nusilpo nuo liūdesio mano akys, mano siela ir pilvas.</li>
      <li>Sielvartas graužia mano gyvenimą, vaitojimas­mano metus; išseko mano jėgos dėl mano kaltės ir mano kaulai sunyko.</li>
      <li>Visiems savo priešams tapau pajuoka, netgi savo kaimynams; pažįstami bijo manęs, kurie gatvėje mato mane, bėga nuo manęs.</li>
      <li>Esu pamirštas kaip numirėlis, dingęs iš atminties; tapau kaip sudužęs indas.</li>
      <li>Aš girdžiu, ką daugelis šnibžda­baimė aplinkui. Jie tariasi prieš mane, galvoja atimti mano gyvybę.</li>
      <li>Tavimi, Viešpatie, pasitikėjau ir sakiau: “Tu esi mano Dievas”.</li>
      <li>Tavo rankose yra mano laikai. Gelbėk mane iš rankos mano priešų ir persekiotojų.</li>
      <li>Parodyk savo tarnui savo šviesų veidą; išgelbėk mane dėl savo gailestingumo.</li>
      <li>Viešpatie, tenebūsiu sugėdintas, nes Tavęs šaukiuosi! Telieka sugėdinti nedorėliai, tenutyla jie kape.</li>
      <li>Tegul tampa nebylios melagių lūpos, kurios prieš teisųjį įžūliai su puikybe ir panieka kalba!</li>
      <li>Viešpatie, koks didis yra Tavo gerumas Tavęs bijantiems, kurie pasitiki Tavimi žmonių akivaizdoje.</li>
      <li>Tu paslėpsi juos savo artume nuo žmonių išdidumo, saugosi juos savo palapinėje nuo liežuvių plakimo.</li>
      <li>Palaimintas tebūna Viešpats! Jis suteikė man nuostabią malonę sustiprintame mieste.</li>
      <li>Nes aš skubotai tariau: “Esu atskirtas nuo Tavo akių”. Tačiau Tu išgirdai mano maldavimą, kai šaukiausi Tavęs.</li>
      <li>Mylėkite Viešpatį, visi Jo šventieji. Ištikimuosius apsaugo Viešpats ir su kaupu atlygina išdidiems.</li>
      <li>Būkite drąsūs visi, kurie pasitikite Viešpačiu, ir Jis sustiprins jūsų širdis.</li>
    </ol>
  </li>
  <li>
    <ol>
      <li>Palaimintas, kuriam neteisybės atleistos, kurio nuodėmės padengtos.</li>
      <li>Palaimintas žmogus, kuriam Viešpats neįskaito kaltės ir kurio dvasioje nėra klastos.</li>
      <li>Kol tylėjau, nyko mano kaulai nuo kasdieninio mano vaitojimo.</li>
      <li>Dieną ir naktį sunkiai slėgė mane Tavo ranka. Mano jėgos seko, lyg vasaros kaitros džiovinamos.</li>
      <li>Savo nuodėmę Tau išpažinau ir savo kaltės neslėpiau. Tariau: “Išpažinsiu savo nusikaltimus Viešpačiui”. Tada atleidai man kaltę.</li>
      <li>Dėl to kiekvienas teisusis melsis Tau, kai Tave galima surasti, kol didelis tvanas nepriartėjo prie jų.</li>
      <li>Tu esi mano slėptuvė, nuo pavojų apsaugosi mane, išgelbėjimo giesmėmis apsupsi mane.</li>
      <li>Pamokysiu tave ir parodysiu kelią, kuriuo turi eiti; tave mano akys lydės.</li>
      <li>Nebūk kaip arklys ar mulas, kurie neturi supratimo. Kamanomis ir žąslais juos reikia pažaboti, kad jie priartėtų prie tavęs.</li>
      <li>Daug kančių turi nedorėlis, bet tas, kuris pasitiki Viešpačiu, bus apsuptas gailestingumo.</li>
      <li>Džiaukitės Viešpatyje, džiūgaukite, teisieji, šaukite iš džiaugsmo, tiesiaširdžiai.</li>
    </ol>
  </li>
  <li>
    <ol>
      <li>Džiūgaukite, teisieji, Viešpatyje, doriesiems tinka gyriaus giesmė.</li>
      <li>Girkite Viešpatį arfomis, giedokite Jam, pritardami dešimčiastygiu psalteriu!</li>
      <li>Giedokite Jam naują giesmę, grokite meistriškai su džiaugsmo šūksniais.</li>
      <li>Teisingas yra Viešpaties žodis ir visi Jo darbai atlikti tiesoje.</li>
      <li>Jis mėgsta teisumą ir teisingumą. Viešpaties gerumo yra pilna žemė.</li>
      <li>Viešpaties žodžiu sukurti dangūs, Jo burnos kvapu­visa jų kareivija.</li>
      <li>Tartum į indą Jis jūrų vandenis surinko, į sandėlius uždarė gelmes.</li>
      <li>Tegul bijo Viešpaties visa žemė, tegul garbina Jį visi pasaulio gyventojai!</li>
      <li>Jis tarė­ir įvyko; Jis įsakė­ir atsirado.</li>
      <li>Viešpats paverčia niekais pagonių sumanymą, suardo tautų planus.</li>
      <li>Viešpaties sumanymas lieka per amžius, Jo širdies mintys per kartų kartas.</li>
      <li>Palaiminta tauta, kurios Dievas yra Viešpats, tauta, kurią Jis išsirinko savo nuosavybe!</li>
      <li>Iš dangaus žvelgia Viešpats ir stebi visą žmoniją.</li>
      <li>Iš savo gyvenamos vietos Jis žiūri į visus žemės gyventojus.</li>
      <li>Jis kiekvieno širdį sutvėrė ir stebi visus jų darbus.</li>
      <li>Ne kariuomenės gausumas karalių išgelbsti, karžygys neišsilaisvina didele jėga.</li>
      <li>Žirgas nepadės ir neišgelbės savo stiprumu.</li>
      <li>Štai Viešpaties akis stebi tuos, kurie Jo bijo, kurie laukia Jo gailestingumo,</li>
      <li>kad išgelbėtų nuo mirties jų sielą ir bado metu išlaikytų gyvus.</li>
      <li>Mūsų siela laukia Viešpaties­Jis mūsų pagalba ir skydas.</li>
      <li>Juo džiaugsis mūsų širdis, nes Jo šventuoju vardu mes pasitikėjome.</li>
      <li>Viešpatie, tebūna Tavo gailestingumas mums, nes mes viliamės Tavimi.</li>
    </ol>
  </li>
  <li>
    <ol>
      <li>Šlovinsiu Viešpatį visada; nuolat girsiu Jį savo lūpomis.</li>
      <li>Viešpačiu didžiuosis mano siela; nuolankieji išgirs tai ir džiaugsis.</li>
      <li>Aukštinkime Viešpatį ir iškelkime kartu Jo vardą.</li>
      <li>Ieškojau Viešpaties, Jis išklausė mane ir išgelbėjo mane iš visų mano baimių.</li>
      <li>Jie žvelgė į Jį ir pralinksmėjo, jų veidai nebuvo sugėdinti.</li>
      <li>Šis vargšas šaukėsi, ir Viešpats išgirdo, ir išgelbėjo jį iš visų jo bėdų.</li>
      <li>Viešpaties angelas stovyklauja aplink tuos, kurie Jo bijo, ir išgelbsti juos.</li>
      <li>Ragaukite ir matykite, kad geras yra Viešpats! Palaimintas žmogus, kuris Juo pasitiki.</li>
      <li>Bijokite Viešpaties, Jo šventieji, nes nieko nestokoja tie, kurie Jo bijo.</li>
      <li>Jauni liūtai pritrūksta ir badauja, bet tie, kurie ieško Viešpaties, nestokoja jokio gero.</li>
      <li>Ateikite, vaikai, ir klausykite manęs: pamokysiu jus Viešpaties baimės.</li>
      <li>Koks yra žmogus, kuris mėgsta gyventi ir geidžia gerų dienų patirti?</li>
      <li>Sulaikyk savo liežuvį nuo pikto ir savo lūpas nuo klastingų kalbų.</li>
      <li>Šalinkis pikto ir daryk gera. Ieškok ir siek taikos.</li>
      <li>Viešpaties akys žvelgia į teisiuosius ir Jo ausys girdi jų šauksmą.</li>
      <li>Viešpaties veidas prieš darančius pikta, kad išdildytų jų atsiminimą žemėje.</li>
      <li>Teisieji šaukiasi Viešpaties, Jis išgirsta ir išgelbsti iš visų jų vargų.</li>
      <li>Viešpats arti tų, kurių širdys sudužusios, išgelbsti tuos, kurių dvasia nusižeminusi.</li>
      <li>Daug bėdų patiria teisusis, bet iš visų jį išgelbsti Viešpats.</li>
      <li>Jis sergsti visus jo kaulus, kad nė vienas iš jų nesulūžtų.</li>
      <li>Nedorėlį nužudys piktybė, kurie nekenčia teisiojo, pražus.</li>
      <li>Viešpats išperka savo tarnų sielą, nepražus nė vienas, kuris Juo pasitiki.</li>
    </ol>
  </li>
  <li>
    <ol>
      <li>Viešpatie, apgink mano bylą nuo tų, kurie mane kaltina; kovok su tais, kurie kovoja prieš mane!</li>
      <li>Paimk mažąjį ir didįjį skydą ir man padėk!</li>
      <li>Ištrauk ietį ir atsistok prieš mano persekiotojus. Tark mano sielai: “Aš tavo išgelbėjimas”.</li>
      <li>Tebūna sugėdinti ir pažeminti, kurie kėsinasi į mano gyvybę. Tesitraukia atgal suglumę, kurie nori man pakenkti.</li>
      <li>Tebūna jie kaip pelai prieš vėją, Viešpaties angelui papūtus.</li>
      <li>Tebūna jų kelias tamsus ir slidus ir Viešpaties angelas juos tepersekioja.</li>
      <li>Be priežasties jie slaptai man spendė pinkles, iškasė duobę mano sielai.</li>
      <li>Tegul jie netikėtai žūva, tegul jie patys įkliūva į paspęstas pinkles, teįkrinta į pražūtį.</li>
      <li>Mano siela džiaugsis Viešpačiu, džiūgaus dėl Jo pagalbos.</li>
      <li>Visi mano kaulai šauks: “Viešpatie, kas yra Tau lygus? Kas išlaisvina silpnąjį iš stipresnio už jį, vargšą iš plėšiko?”</li>
      <li>Pakilo klastingi liudytojai, kaltino mane tuo, kuo aš nenusikaltau.</li>
      <li>Jie atlygino man piktu už gera, apiplėšdami mano sielą.</li>
      <li>Jiems sergant, ašutine vilkėjau; žeminau savo sielą pasninku, palenkęs galvą meldžiausi.</li>
      <li>Elgiausi, lyg jie būtų man draugai ar broliai. Vaikščiojau nusiminęs, tartum gedėdamas motinos.</li>
      <li>Bet kai aš susvyravau, jie džiaugėsi ir susibūrė prieš mane; puolėjai susibūrė prieš mane man nežinant ir drasko mane be paliovos.</li>
      <li>Veidmainiškai tyčiojasi iš manęs, griežia dantimis prieš mane.</li>
      <li>Viešpatie, ar ilgai dar žiūrėsi? Išgelbėk mano sielą nuo pražūties, mano vienintelę nuo riaumojančių liūtų.</li>
      <li>Tau dėkosiu dideliame susirinkime, girsiu Tave minioje.</li>
      <li>Tegul nesidžiaugia be pagrindo mano priešai, tenemirksi akimis tie, kurie nekenčia manęs be priežasties.</li>
      <li>Jie nekalba apie taiką. Jie kuria klastingus planus prieš krašto taikiuosius.</li>
      <li>Jie išsižioję rėkia: “Taip, taip, mes matėme tai savo akimis!”</li>
      <li>Viešpatie, Tu tai matei­netylėk! Viešpatie, nebūk toli nuo manęs!</li>
      <li>Sujudėk, pakilk ginti mano bylą, mano Viešpatie ir mano Dieve.</li>
      <li>Viešpatie, mano Dieve, teisk mane, vadovaudamasis savo teisumu, neleisk jiems džiaugtis dėl manęs.</li>
      <li>Tenemano jie savo širdyje: “O! To mes ir siekėme!” Tenesako: “Mes jį prarijome!”</li>
      <li>Tesusigėsta ir teparausta visi, kurie džiaugiasi mano nelaime. Gėda ir panieka tebūna aprengti tie, kurie didžiuojasi prieš mane.</li>
      <li>Tegul šaukia iš džiaugsmo ir linksminasi tie, kurie mane užtaria ir tegul sako: “Tebūna išaukštintas Viešpats, kuriam patinka Jo tarno gerovė!”</li>
      <li>Mano liežuvis skelbs Tavo teisumą, per visą dieną girs Tave!</li>
    </ol>
  </li>
  <li>
    <ol>
      <li>Nedorėlio nuodėmė kalba mano širdyje, kad nėra Dievo baimės prieš jo akis.</li>
      <li>Jis pataikauja sau, kai suranda savyje kaltę, kurios reikėtų nekęsti.</li>
      <li>Jo burnos žodžiai­nedorybė ir klasta. Jis liovėsi elgtis išmintingai ir daryti gera.</li>
      <li>Gulėdamas jis mąsto nedorybes, eina negeru keliu, neatsisako pikta.</li>
      <li>Viešpatie, dangų siekia Tavo gailestingumas, Tavo ištikimybė­debesis.</li>
      <li>Tavo teisumas­kaip dideli kalnai, Tavo sprendimai­kaip jūros gelmės. Viešpatie, Tu apsaugai žmogų ir gyvulį!</li>
      <li>Dieve, kokia brangi yra Tavo malonė! Žmonės glaudžiasi Tavo sparnų šešėlyje.</li>
      <li>Jie pasotinami Tavo namų riebalais, Tu duodi jiems gerti iš Tavo malonumų upės.</li>
      <li>Tu turi gyvenimo šaltinį; Tavo šviesoje matome šviesą.</li>
      <li>Tenesibaigia Tavo malonė tiems, kurie pažįsta Tave, ir Tavo teisumas­nuoširdiesiems.</li>
      <li>Teneužkliudo manęs išdidumo koja ir ranka nusidėjėlio tenepastumia manęs!</li>
      <li>Piktadariai krito, buvo parblokšti ir nebeatsikels!</li>
    </ol>
  </li>
  <li>
    <ol>
      <li>Nesijaudink dėl piktadarių, nepavydėk nedorėliams.</li>
      <li>Jie greitai bus nupjauti tartum žolė, suvys kaip žaliuojanti žolė.</li>
      <li>Pasitikėk Viešpačiu ir daryk gera, tada gyvensi žemėje ir būsi pamaitintas!</li>
      <li>Gėrėkis Viešpačiu, ir Jis suteiks tau, ko geidžia tavo širdis.</li>
      <li>Pavesk Viešpačiui savo kelią, pasitikėk Juo, ir Jis veiks.</li>
      <li>Jis padarys tavo teisumą kaip šviesą ir tavo teisybę kaip vidudienį!</li>
      <li>Ilsėkis Viešpatyje ir kantriai lauk Jo! Nesijaudink dėl to, kad sekasi žmogui, kuris daro pikta.</li>
      <li>Liaukis nirtęs ir palik rūstybę. Nesijaudink, kad nedarytumei pikta.</li>
      <li>Piktadariai bus sunaikinti, bet tie, kurie laukia Viešpaties, paveldės žemę.</li>
      <li>Nes dar trumpa valandėlė, ir nebeliks nedorėlio; kai žvalgysies, kur jis buvo, jo nebebus.</li>
      <li>Bet romieji paveldės žemę ir gėrėsis taikos apstumu.</li>
      <li>Nedorėlis rengia teisiajam pikta ir griežia prieš jį dantimis.</li>
      <li>Viešpats juokiasi iš jo, nes mato jo galą.</li>
      <li>Nedorėliai išsitraukia kardą, įtempia lanką, kad partrenktų beturtį ir vargšą, nužudytų tuos, kurie elgiasi dorai.</li>
      <li>Jų kardas įsmigs į jų pačių širdį ir jų lankai suluš.</li>
      <li>Teisiojo truputis yra geriau už daugelio nedorėlių turtus,</li>
      <li>nes nedorėlių rankos bus sulaužytos, o teisiuosius palaiko Viešpats.</li>
      <li>Viešpats žino teisiųjų dienas, jų paveldėjimas liks amžiams.</li>
      <li>Jie nebus sugėdinti nelaimių metu, bado dienomis jie bus pasotinti.</li>
      <li>O nedorėliai pražus ir Viešpaties priešai sutirps kaip avinėlių taukai; jie dings kaip dūmai.</li>
      <li>Nedorėliai skolinasi ir negrąžina, o teisusis yra gailestingas ir duoda.</li>
      <li>Jo palaimintieji valdys žemę, o Jo prakeiktieji bus sunaikinti.</li>
      <li>Viešpats nukreipia žmogaus žingsnius ir Jam patinka jo keliai.</li>
      <li>Jei jis klumpa­neparkrinta, nes Viešpats laiko jo ranką.</li>
      <li>Buvau jaunas ir pasenau, tačiau nemačiau, kad teisusis būtų užmirštas ir jo vaikai elgetautų.</li>
      <li>Visada jis pasigaili ir skolina, jo vaikai yra palaiminti.</li>
      <li>Traukis nuo pikto ir daryk gera, tai išliksi per amžius.</li>
      <li>Viešpats mėgsta teisybę ir nepalieka savo šventųjų, bet saugo juos per amžius. O nedorėlių vaikai pražus.</li>
      <li>Teisieji paveldės žemę ir gyvens joje amžinai.</li>
      <li>Teisiojo burna kalba išmintingai, ir jo liežuvis­kas teisinga,</li>
      <li>Dievo įstatymas yra jo širdyje; jo žingsniai nesvyruoja.</li>
      <li>Nedorėlis tykoja teisiojo ir siekia jį nužudyti.</li>
      <li>Viešpats jo nepaliks ano rankoje ir nepasmerks jo teisme.</li>
      <li>Lauk Viešpaties ir laikykis Jo kelio. Jis išaukštins tave, kad paveldėtum žemę. Tu matysi, kaip nedorėliai žlugs.</li>
      <li>Mačiau nedorėlį džiūgaujantį ir išsiplėtusį kaip šakotą kedrą.</li>
      <li>Pro šalį ėjau, ir jo nebuvo, ieškojau jo, bet neradau.</li>
      <li>Žiūrėk į tobuląjį ir stebėk teisųjį, nes tokių galas­ramybė.</li>
      <li>Nusikaltėliai bus sunaikinti, nedorėlių galas­pražūtis.</li>
      <li>Teisiųjų išgelbėjimas ateina nuo Viešpaties; Jis yra jų stiprybė nelaimių metu.</li>
      <li>Viešpats padės jiems ir išlaisvins juos. Jis išlaisvins juos iš bedievių ir išgelbės, nes jie pasitikėjo Juo.</li>
    </ol>
  </li>
  <li>
    <ol>
      <li>Viešpatie, nebausk manęs rūstaudamas ir neplak savo įniršyje.</li>
      <li>Tavo strėlės įsmigo į mane ir Tavo ranka slegia mane.</li>
      <li>Nebėra nieko sveiko mano kūne dėl Tavo rūstybės ir poilsio mano kauluose dėl mano nuodėmės.</li>
      <li>Mano kaltės iškilo virš mano galvos; lyg sunki našta jos pasidarė man per sunkios.</li>
      <li>Dvokia ir pūliuoja mano žaizdos dėl mano kvailybės.</li>
      <li>Esu varge, visai sulinkęs, vaikštau nusiminęs visą dieną.</li>
      <li>Mano strėnos dega, nieko sveiko nebėra mano kūne.</li>
      <li>Nusilpęs, labai sudaužytas vaitoju dėl savo širdies nerimo.</li>
      <li>Viešpatie, Tu žinai visus mano troškimus ir mano dūsavimas nėra paslėptas nuo Tavęs.</li>
      <li>Mano širdis smarkiai plaka, netekau jėgų, mano akių šviesa nyksta.</li>
      <li>Mano draugai ir bičiuliai laikosi atstu nuo mano skausmų; mano artimieji stovi iš tolo.</li>
      <li>Kurie kėsinasi į mano gyvybę, paspendė žabangus; kurie siekia man pakenkti, grasina man sunaikinimu, visą dieną rengia klastas.</li>
      <li>Esu lyg kurčias­negirdžiu, lyg nebylys­neatveriu burnos.</li>
      <li>Tapau lyg žmogus, kuris nieko negirdi, kurio burnoje nėra atsakymo.</li>
      <li>Viešpatie, Tavimi viliuosi. Tu išgirsi, Viešpatie, mano Dieve!</li>
      <li>Sakau: “Tenesidžiaugia ir tenesididžiuoja jie prieš mane, kai mano koja paslysta!”</li>
      <li>Esu pasiruošęs kristi, mano kentėjimai nesiliauja.</li>
      <li>Išpažinsiu savo kaltę, gailėsiuosi dėl savo nuodėmės.</li>
      <li>Mano priešai gyvena ir yra galingi, ir daug tų, kurie nekenčia manęs neteisingai.</li>
      <li>Kurie atlygina piktu už gera, yra mano priešai, nes seku gera.</li>
      <li>Viešpatie, nepalik manęs! Mano Dieve, nebūk toli nuo manęs!</li>
      <li>Skubėk padėti man, Viešpatie, mano gelbėtojau!</li>
    </ol>
  </li>
  <li>
    <ol>
      <li>Aš sakiau: “Saugosiu savo kelius, kad nenusidėčiau liežuviu; pažabosiu savo burną, kol nedorėlis tebėra priešais mane”.</li>
      <li>Pasidariau visiškas nebylys, visko džiuginančio atsisakiau; mano skausmas pakilo,</li>
      <li>įkaito širdis mano krūtinėje, bemąstant įsiliepsnojo; aš prabilau.</li>
      <li>Viešpatie, leisk sužinoti mano pabaigą ir skaičių mano dienų, kad žinočiau, koks menkas aš esu.</li>
      <li>Mano dienų tik sprindis, mano amžius kaip niekas Tavo akivaizdoje. Kaip kvapas yra žmogaus gyvenimas.</li>
      <li>Kaip šešėlis vaikščioja žmogus, tuščiai stengiasi; krauna turtus ir nežino, kam jie atiteks.</li>
      <li>Viešpatie, ko aš lauksiu? Mano viltis Tavyje.</li>
      <li>Iš visų mano nusikaltimų išlaisvink mane. Nepadaryk manęs kvailojo pajuoka.</li>
      <li>Pasidariau nebylys, neatveriu burnos, nes Tu tai padarei.</li>
      <li>Atitrauk nuo manęs savo rūstybę. Nuo Tavo rankos smūgių aš nykstu.</li>
      <li>Kai už kaltes baudi žmogų, suėdi kaip kandis, kas jam brangiausia. Žmogus­tik kvapas.</li>
      <li>Viešpatie, išgirsk mano maldą, šauksmą mano išklausyk! Netylėk dėl mano ašarų! Aš esu tik svečias pas Tave, praeivis kaip visi mano tėvai.</li>
      <li>Nugręžk nuo manęs savo žvilgsnį, kad atsigaučiau pirma, negu iškeliausiu ir pranyksiu.</li>
    </ol>
  </li>
  <li>
    <ol>
      <li>Kantriai laukiau Viešpaties, Jis pasilenkė prie manęs ir išgirdo mano šauksmą.</li>
      <li>Jis ištraukė mane iš baisios duobės, iš klampaus purvo ir pastatė ant uolos mano kojas, sutvirtino mano žingsnius.</li>
      <li>Jis įdėjo į mano lūpas naują giesmę­gyrių mūsų Dievui. Daugelis tai matys, bijosis ir pasitikės Viešpačiu.</li>
      <li>Palaimintas žmogus, kuris pasitiki Viešpačiu, nesikreipia į išdidžiuosius ir neina melo keliais.</li>
      <li>Daug padarei, Viešpatie, mano Dieve, nuostabių darbų ir nutarimų mūsų labui­nėra Tau lygaus nė vieno,­jei norėčiau juos paskelbti ir išpasakoti, jų būtų daugiau, kaip kad galima suskaičiuoti.</li>
      <li>Aukų ir atnašų Tu nenorėjai. Ausis Tu man atvėrei. Deginamųjų aukų ir aukų už nuodėmę Tu nereikalavai.</li>
      <li>Tada tariau: “Štai ateinu; knygos rietime apie mane parašyta.</li>
      <li>Man patinka vykdyti Tavo valią, mano Dieve; Tavo įstatymas yra mano širdyje”.</li>
      <li>Skelbiau teisumą didelėje minioje, lūpų neužčiaupiau, Viešpatie, Tu žinai.</li>
      <li>Tavo teisumo nepaslėpiau savo širdyje, apie Tavo ištikimybę ir išgelbėjimą kalbėjau. Nenutylėjau apie Tavo malonę ir tiesą dideliame susirinkime.</li>
      <li>Viešpatie, nesulaikyk man savo gailestingumo; Tavo malonė ir tiesa visada tegul mane lydi.</li>
      <li>Užgriuvo mane nesuskaitomos blogybės, apniko kaltės, nieko daugiau nematau. Jų yra daugiau nei mano galvos plaukų, todėl netekau drąsos.</li>
      <li>Viešpatie, teikis išgelbėti mane! Viešpatie, skubėk man padėti!</li>
      <li>Tesusigėsta ir teparausta visi, kurie kėsinasi į mano gyvybę; teatsitraukia sugėdinti, kurie linki man pikta!</li>
      <li>Tenusigąsta dėl savo gėdos, kurie man sako: “Gerai, gerai”.</li>
      <li>Tedžiūgauja ir tesilinksmina, kurie ieško Tavęs; kurie ilgisi Tavo išgelbėjimo, tegul sako: “Didis yra Viešpats!”</li>
      <li>Nors esu suvargęs ir beturtis, Viešpats rūpinasi manimi. Mano pagalba ir išlaisvintojas Tu esi. Mano Dieve, nedelsk!</li>
    </ol>
  </li>
  <li>
    <ol>
      <li>Palaimintas, kuris kreipia dėmesį į vargšą. Nelaimėje išgelbės jį Viešpats.</li>
      <li>Viešpats saugos ir išlaikys jį gyvą; jis bus palaimintas žemėje. Tu neatiduosi jo priešų valiai.</li>
      <li>Viešpats sustiprins jį ligos patale; Tu pagydysi jį nuo visų ligų.</li>
      <li>Sakiau: “Viešpatie, būk man gailestingas! Išgydyk mano sielą, nes Tau nusidėjau!”</li>
      <li>Mano priešai kalba prieš mane pikta: “Kai jis mirs, ir jo vardas išnyks”.</li>
      <li>Jei kas ateina manęs aplankyti, tuščius žodžius kalba, išėjęs laukan apkalba.</li>
      <li>Visi, kurie nekenčia manęs, šnibždasi prieš mane, planuoja man pakenkti:</li>
      <li>“Pikčiausia liga jam prikibo, jis atsigulė ir nebeatsikels”.</li>
      <li>Net ir artimas draugas, kuriuo pasitikėjau, kuris valgė mano duoną, taikosi man įspirti.</li>
      <li>Viešpatie, būk man gailestingas, pakelk mane, kad jiems atlyginčiau!</li>
      <li>Iš to žinosiu, jog esi man palankus, jei mano priešas nedžiūgaus prieš mane.</li>
      <li>O mane Tu palaikai mano nekaltume ir amžiams pastatai savo akivaizdoje.</li>
      <li>Palaimintas tebūna Viešpats, Izraelio Dievas, per amžių amžius! Amen! Amen!</li>
    </ol>
  </li>
  <li>
    <ol>
      <li>Kaip elnė geidžia upelio vandens, taip mano siela geidžia Tavęs, o Dieve!</li>
      <li>Mano siela trokšta Dievo, gyvojo Dievo. Kada ateisiu ir pasirodysiu Dievo akivaizdoje?</li>
      <li>Ašaros buvo man duona dieną ir naktį, kai jie kasdien man sakė: “Kur yra tavo Dievas?”</li>
      <li>Kai prisimenu tai, išlieju savo sielą, nes traukdavau su minia į Dievo namus, džiūgaudamas ir dėkodamas iškilmingoje eisenoje.</li>
      <li>Ko taip nusiminei, mano siela, ir ko nerimsti manyje? Lauk Dievo, nes aš dar girsiu Jį už Jo veido pagalbą!</li>
      <li>Mano Dieve, mano siela liūdi manyje. Prisimenu Tave iš Jordano šalies ir Hermono, nuo Micaro kalno.</li>
      <li>Gelmė šaukia gelmę, vandeniui triukšmingai krintant; Tavo bangos ir vilnys per mane liejas.</li>
      <li>Dieną apreikš Viešpats savo malonę. Naktį giedosiu Jam, savo Dievui, kuris teikia man gyvybę.</li>
      <li>Tarsiu Viešpačiui, savo uolai: “Kodėl pamiršai mane? Kodėl turiu vaikščioti nuliūdęs, spaudžiamas priešo?”</li>
      <li>Kenčiu lyg kaulus laužant, priešai tyčiojasi iš manęs, kasdien klausdami: “Kur yra tavo Dievas?”</li>
      <li>Ko taip nusiminei, mano siela, ir ko nerimsti manyje? Lauk Dievo, nes aš dar girsiu Jį, savo veido pagalbą ir savo Dievą.</li>
    </ol>
  </li>
  <li>
    <ol>
      <li>Dieve, teisk ir gink mano bylą prieš bedievių tautą! Gelbėk mane nuo klastingo ir neteisingo žmogaus.</li>
      <li>Tu esi mano stiprybės Dievas. Kodėl atstumi mane? Kodėl turiu vaikščioti nuliūdęs, priešo spaudžiamas?</li>
      <li>Siųsk savo šviesą ir tiesą! Jos teveda mane į Tavo šventąjį kalną, į Tavo palapinę.</li>
      <li>Eisiu prie Dievo aukuro, pas Dievą, savo didžiausią linksmybę. Girsiu Tave arfa, o Dieve, mano Dieve!</li>
      <li>Ko taip nusiminusi, mano siela, ir ko nerimsti manyje? Lauk Dievo, nes aš dar girsiu Jį, savo veido pagalbą ir savo Dievą!</li>
    </ol>
  </li>
  <li>
    <ol>
      <li>Dieve, savo ausimis girdėjome, kai mūsų tėvai pasakojo mums, kokius darbus darei jų dienomis senais laikais.</li>
      <li>Pagonis išvarei, o juos įsodinai; išnaikinai tautas, o juos išaukštinai.</li>
      <li>Ne savo kardu jie laimėjo kraštą, ne jų ranka išgelbėjo juos, bet Tavo dešinė, Tavo ranka ir Tavo veido šviesa, nes Tu juos mylėjai!</li>
      <li>Tu­mano Karalius ir Dievas, Tu teiki pergalę Jokūbui.</li>
      <li>Su Tavo pagalba prispausime savo priešus, Tavo vardu mindysime tuos, kurie kyla prieš mus.</li>
      <li>Ne savo lanku pasitikėsiu, ne mano kardas išgelbės mane.</li>
      <li>Tu išgelbėjai mus nuo mūsų priešų, mus nekenčiančius sugėdinai.</li>
      <li>Dievu giriamės per dieną ir Tavo vardą šlovinsime per amžius.</li>
      <li>Bet Tu mus atstūmei, pažeminti leidai ir su mūsų kariuomene nebeišeini.</li>
      <li>Tu priverti mus trauktis nuo priešų, kurie nekenčia mūsų ir išnaudoja mus.</li>
      <li>Kaip pjautinas avis atidavei mus, tarp pagonių išblaškei.</li>
      <li>Savo tautą pardavei už nieką; nepraturtėjai tuo, ką už ją gavai.</li>
      <li>Padarei mus paniekinimu kaimynams, pajuoka ir patyčiomis tiems, kurie aplinkui mus.</li>
      <li>Padarei mus priežodžiu pagonims, tautos kraipo galvas dėl mūsų.</li>
      <li>Nuolatos man prieš akis mano panieka ir rausta iš gėdos veidas</li>
      <li>dėl priekaištų ir užgaulių žodžių, dėl priešo ir keršytojo.</li>
      <li>Visa tai užgriuvo mus, nors Tavęs nepamiršome, sandoros su Tavimi nepažeidėme.</li>
      <li>Mūsų širdis neatsitraukė nuo Tavęs, mūsų žingsniai nebuvo nuo Tavo kelių nukrypę,</li>
      <li>kai leidai mus naikinti tyruose ir apdengei mirties šešėliu.</li>
      <li>Jei būtume užmiršę savo Dievo vardą ir ištiesę rankas į svetimą dievą,</li>
      <li>argi Dievas to nežinotų? Jis juk žino širdies paslaptis!</li>
      <li>Dėl Tavęs esame visą dieną žudomi, laikomi tarsi pjauti paskirtos avys.</li>
      <li>Kelkis! Kodėl miegi, Viešpatie? Pakilk, neatstumk amžinai!</li>
      <li>Kodėl slepi savo veidą, pamiršti mūsų vargą ir priespaudą?</li>
      <li>Mūsų siela parkritusi į dulkes; mūsų kūnas parblokštas žemėn.</li>
      <li>Pakilk, padėk mums! Išgelbėk mus dėl savo gailestingumo.</li>
    </ol>
  </li>
  <li>
    <ol>
      <li>Mano širdis prisipildė gražių žodžių. Giedosiu giesmę Karaliui. Mano liežuvis­plunksna miklioje raštininko rankoje.</li>
      <li>Tu esi gražiausias iš žmonių vaikų; malonė Tavo lūpose! Todėl palaimino Tave Dievas amžiams.</li>
      <li>Karžygy, prisijuosk kalaviją prie šlaunies, savo šlovę ir didybę.</li>
      <li>Savo didybėje kelkis ginti tiesos, romumo ir teisumo. Tavo dešinė tepamoko Tave didingų darbų!</li>
      <li>Karaliaus priešų širdis perveria Jo strėlės, nuo jų krinta tautos.</li>
      <li>Tavo sostas, o Dieve, stovės per amžius. Teisumo skeptras yra Tavo karalystės skeptras.</li>
      <li>Tu pamėgai teisumą ir neapkentei nedorybės, todėl patepė Tave Dievas, Tavasis Dievas, džiaugsmo aliejumi daugiau negu Tavo bendrus.</li>
      <li>Mira, alaviju ir kasija kvepia Tavo drabužiai. Iš dramblio kaulo rūmų linksmina Tave.</li>
      <li>Karalių dukterys pasitinka Tave; karalienė Tavo dešinėje Ofyro auksu papuošta.</li>
      <li>Klausyk, dukra, pažvelk ir išgirsk! Pamiršk savo tautą ir tėvo namus.</li>
      <li>Karalius geidžia tavo grožio. Jis yra tavo Viešpats­garbink Jį!</li>
      <li>Tyro dukros neša Tau dovanas, tautos kilmingieji Tavo palankumo ieško.</li>
      <li>Karaliaus dukra šlovinga viduje, auksu išmegzti jos apdarai.</li>
      <li>Išsiuvinėtais drabužiais papuoštą ją veda pas Karalių, ją seka mergaitės, jos draugės, kurios bus atvestos pas Tave.</li>
      <li>Jos eina džiūgaudamos ir besilinksmindamos, jos įeis į Karaliaus rūmus.</li>
      <li>Vietoj Tavo tėvų bus Tavo sūnūs; visoje šalyje Tu paskirsi juos kunigaikščiais.</li>
      <li>Aš garsinsiu Tavo vardą per kartų kartas, todėl tautos girs Tave per amžius.</li>
    </ol>
  </li>
  <li>
    <ol>
      <li>Dievas mums yra prieglauda ir stiprybė, užtikrinta pagalba bėdoje.</li>
      <li>Todėl nebijosime, nors žemė drebėtų, kalnai griūtų į jūros gelmę.</li>
      <li>Teūžia, teputoja jų vandenys, tedreba kalnai, joms šėlstant.</li>
      <li>Upės srovės linksmina Dievo miestą, šventą Aukščiausiojo buveinę.</li>
      <li>Dievas yra jo viduje, jam nėra ko bijoti; rytui auštant ateis Dievas jam padėti.</li>
      <li>Siautė pagonys, maištavo karalystės; Jis prabilo, ir sustingo žemė.</li>
      <li>Kareivijų Viešpats yra su mumis, tvirtovė mums yra Jokūbo Dievas.</li>
      <li>Ateikite, pažvelkite į Viešpaties darbus, kokių baisių dalykų Jis padarė žemėje!</li>
      <li>Jis sustabdo karus ligi pat žemės krašto, sulaužo lankus ir sutrupina ietis, sudegina ugnimi karo vežimus.</li>
      <li>“Liaukitės ir žinokite, jog Aš esu Dievas! Aš būsiu išaukštintas tarp pagonių, išaukštintas žemėje!”</li>
      <li>Kareivijų Viešpats yra su mumis, tvirtovė mums yra Jokūbo Dievas.</li>
    </ol>
  </li>
  <li>
    <ol>
      <li>Plokite rankomis visos tautos! Šaukite Dievui džiugesio balsu!</li>
      <li>Aukščiausiasis Viešpats yra baisus, didis Karalius visos žemės.</li>
      <li>Jis pajungė mums pagonis, padėjo po mūsų kojomis tautas.</li>
      <li>Jis parinko mums paveldėti žemę­garbę Jo mylimojo Jokūbo.</li>
      <li>Dievas užžengė su šauksmu, Viešpats, gaudžiant trimitams.</li>
      <li>Giedokite gyrių mūsų Dievui, giedokite! Giedokite gyrių mūsų Karaliui, giedokite!</li>
      <li>Dievas yra visos žemės Karalius! Giedokite Jam gyrių suprasdami.</li>
      <li>Dievas karaliauja pagonims, Dievas sėdi savo šventajame soste.</li>
      <li>Tautos kunigaikščiai susirinko su Abraomo Dievo tauta. Dievui priklauso visi žemės skydai, Jis yra labai išaukštintas.</li>
    </ol>
  </li>
  <li>
    <ol>
      <li>Didis yra Viešpats ir labai girtinas mūsų Dievo mieste, savo šventajame kalne.</li>
      <li>Gražiai iškilęs, visos žemės džiaugsmas yra Siono kalnas šiaurės pusėje, didžiojo Karaliaus miestas.</li>
      <li>Dievas yra jo rūmų apsauga.</li>
      <li>Antai karaliai susirinkę praėjo kartu.</li>
      <li>Pamatę apstulbo, sumišo ir skubiai pabėgo.</li>
      <li>Baimė apėmė juos ten ir skausmai kaip gimdyvę.</li>
      <li>Rytų vėju Tu sudaužei Taršišo laivus.</li>
      <li>Ką buvome girdėję, tai ir matėme kareivijų Viešpaties, mūsų Dievo, mieste. Dievas išlaiko jį per amžius.</li>
      <li>Dieve, būdami Tavo šventykloje, prisiminėme Tavo malonę.</li>
      <li>Dieve, kaip Tavo vardas, taip ir Tavo šlovė pasiekia žemės pakraščius. Tavoji dešinė pilna teisumo.</li>
      <li>Tesidžiaugia Siono kalnas! Tedžiūgauja Judo dukterys dėl Tavo sprendimų.</li>
      <li>Apeikite aplinkui Sioną, apžiūrėkite jį, suskaičiuokite jo bokštus.</li>
      <li>Įsidėmėkite jį supantį pylimą, išvaikščiokite jo rūmus, kad galėtumėte papasakoti būsimosioms kartoms.</li>
      <li>Nes šis Dievas yra mūsų Dievas per amžius, Jis ves mus iki mirties.</li>
    </ol>
  </li>
  <li>
    <ol>
      <li>Išgirskite visos tautos! Klausykitės visi pasaulio gyventojai:</li>
      <li>prastuoliai ir kilmingieji, turtuoliai ir vargšai!</li>
      <li>Savo burna skelbsiu išmintį; mano širdies apmąstymai­išmanymas.</li>
      <li>Aš klausysiuos patarlių, skambant arfai įminsiu mįslę.</li>
      <li>Ko gi man nelaimės dienomis bijoti, kai priešai klastingi apninka,</li>
      <li>kurie savo turtais pasitiki ir giriasi gausiais savo lobiais?</li>
      <li>Nė vienas žmogus negalės išpirkti savo brolio nė Dievui duoti išpirką už jį.</li>
      <li>Didelė kaina už sielos išpirkimą­tiek niekad neturėsi,</li>
      <li>kad galėtum amžinai gyventi ir nematytum sugedimo.</li>
      <li>Matysi, kaip išminčiai miršta, kvailiai ir paikieji žūna, palikdami turtus kitiems.</li>
      <li>Jie nori, kad jų namai pasiliktų per amžius, jų buveinės kartų kartoms, savo vardais jie pavadina žemes.</li>
      <li>Net ir garbingas žmogus neišlieka: jis panašus į galviją, kuris pražūna.</li>
      <li>Toks yra kvailai pasitikinčiųjų likimas ir galas jų pasekėjų, kurie pritaria jiems.</li>
      <li>Mirtis juos ganys kaip avis. Josios buveinei jie skirti ir į ją nužengs. Jų kūnas sunyks, pavidalas sudūlės; mirusiųjų buveinė bus jų namai.</li>
      <li>Tačiau Dievas iš kapo išpirks mano sielą, Jis priims mane.</li>
      <li>Nesijaudink, jei kas praturtėja ir jo namų garbė padidėja.</li>
      <li>Juk mirdamas jis to nepasiims, garbė nepalydės jo.</li>
      <li>Nors gyvendamas jis tarsis esąs laimingas, kiti jį dėl sėkmės girs,</li>
      <li>tačiau jis nužengs pas savo tėvų kartą ir šviesos neregės per amžius.</li>
      <li>Žmogus, kuris yra gerbiamas, bet neturi supratimo, yra panašus į galviją, kuris pražus.</li>
    </ol>
  </li>
  <li>
    <ol>
      <li>Galingas Dievas, Viešpats, kalbėjo ir šaukė žemei nuo saulėtekio iki saulėlydžio.</li>
      <li>Iš Siono, grožio tobulumo, suspindėjo Dievas.</li>
      <li>Mūsų Dievas ateis ir netylės: naikinanti ugnis eis pirma Jo, o aplinkui Jį siaus audros.</li>
      <li>Jis šaukia dangų iš aukštybių ir žemę, kad galėtų teisti savo tautą:</li>
      <li>“Surinkite mano šventuosius, padariusius sandorą su manimi per auką”.</li>
      <li>Dangus skelbs Jo teisumą, nes pats Dievas yra teisėjas.</li>
      <li>“Klausyk, mano tauta, Aš kalbėsiu! Izraeli, Aš liudysiu prieš tave! Dievas, tavo Dievas, Aš esu!</li>
      <li>Ne dėl aukų barsiu tave­deginamąsias aukas visada man aukojai.</li>
      <li>Man nereikia veršio iš tavo tvarto, nei ožio iš tavo bandos.</li>
      <li>Mano yra visi miškų žvėrys, gyvuliai ant tūkstančio kalvų.</li>
      <li>Pažįstu visus kalnų paukščius, ir laukiniai žvėrys yra mano žinioje.</li>
      <li>Jei alkanas būčiau, nesakyčiau tau, nes mano yra pasaulis ir visa, kas jame.</li>
      <li>Argi Aš valgysiu jaučių mėsą, argi gersiu ožių kraują?</li>
      <li>Aukok Dievui padėką ir ištesėk Aukščiausiajam įžadus.</li>
      <li>Šaukis manęs nelaimės dieną­tai išgelbėsiu tave, o tu šlovinsi mane”.</li>
      <li>O nedorėliui Dievas sako: “Kodėl tu mano nuostatus skelbi ir savo burna mano sandorą mini?</li>
      <li>Nes tu nekenti pamokymo ir atmeti mano žodžius.</li>
      <li>Pamatęs vagį, susitari su juo ir su svetimautojais draugauji.</li>
      <li>Tavo burna kalba pikta ir tavo liežuvis sako klastą.</li>
      <li>Tu kalbi prieš savo brolį ir šmeiži savo motinos sūnų.</li>
      <li>Tu tai darei, ir Aš tylėjau. Tu manai, kad Aš esu toks, kaip tu. Aš tave barsiu ir tavo darbus statysiu tau prieš akis.</li>
      <li>Susipraskite, kurie pamiršote Dievą, kad nesudraskyčiau jūsų, ir tada nebus, kas jus išgelbėtų.</li>
      <li>Kas aukoja gyrių, pašlovina mane; o kuris teisingai elgiasi, tam parodysiu Dievo išgelbėjimą”.</li>
    </ol>
  </li>
  <li>
    <ol>
      <li>Dieve, pasigailėk manęs dėl savo malonės, dėl savo beribio gerumo panaikink mano kaltes.</li>
      <li>Visai nuplauk mano kaltę ir apvalyk mano nuodėmes.</li>
      <li>Išpažįstu savo nusikaltimą, mano nuodėmė visada yra su manimi.</li>
      <li>Tau vienam nusidėjau ir padariau pikta Tavo akyse. Tu teisingai teisi ir teisingą sprendimą darai.</li>
      <li>Štai aš gimiau nuodėmingas, ir nuodėmėje mane pradėjo mano motina.</li>
      <li>Tu mėgsti tiesą širdyje ir slaptoje mokai mane išminties.</li>
      <li>Apšlakstyk mane yzopu, kad būčiau švarus. Nuplauk mane, kad būčiau baltesnis už sniegą.</li>
      <li>Leisk man patirti džiaugsmą ir linksmybę. Tedžiūgauja mano sužeisti kaulai.</li>
      <li>Nugręžk savo veidą nuo mano nuodėmių ir visas mano kaltes išdildyk.</li>
      <li>Dieve, tyrą širdį sutverk manyje ir teisingą dvasią atnaujink.</li>
      <li>Neatstumk manęs nuo savo veido ir savo šventos dvasios neatimk nuo manęs.</li>
      <li>Grąžink man išgelbėjimo džiaugsmą ir laisvės dvasia sustiprink mane.</li>
      <li>Tada mokysiu nusidėjėlius Tavo kelių, kad nusikaltėliai grįžtų pas Tave.</li>
      <li>Dieve, išlaisvink mane nuo kraujo kaltės, nes Tu mano išgelbėjimo Dievas, ir mano liežuvis šlovins Tavo teisumą.</li>
      <li>Viešpatie, atverk mano lūpas, ir mano burna skelbs Tavąją šlovę.</li>
      <li>Tu nenori aukos, jei aukočiau deginamąją auką, Tau nepatiktų.</li>
      <li>Auka Dievui yra sudužusi dvasia; sudužusios ir nusižeminusios širdies Tu, Dieve, nepaniekinsi.</li>
      <li>Būk palankus ir daryk gera Sionui, statyk Jeruzalės sienas.</li>
      <li>Tada Tu gėrėsies teisumo aukomis, aukosime veršius ant Tavo aukuro.</li>
    </ol>
  </li>
  <li>
    <ol>
      <li>Ko giries nedorybe, galiūne? Dievo gerumas pasilieka nuolat.</li>
      <li>Tavo liežuvis planuoja pražūtį kaip aštrus peilis, tu klastadary!</li>
      <li>Tu mėgsti pikta labiau kaip gera, tau mieliau meluoti negu teisybę kalbėti.</li>
      <li>Tu mėgsti pražūtingas kalbas, klastingas liežuvi!</li>
      <li>Todėl sunaikins tave Dievas amžiams; parblokš ir išmes iš palapinės, su šaknimis išraus iš gyvųjų žemės.</li>
      <li>Teisieji tai matys ir bijosis, jie juoksis iš jo:</li>
      <li>“Štai žmogus, kuris Dievo nepadarė savo stiprybe, bet, pasitikėdamas turtais, įsidrąsino daryti nedorybes”.</li>
      <li>Aš esu kaip žaliuojąs alyvmedis Dievo namuose, pasitikiu Dievo gailestingumu per amžių amžius.</li>
      <li>Tave girsiu per amžius, nes Tu tai padarei; skelbsiu Tavo brangų vardą šventiesiems.</li>
    </ol>
  </li>
  <li>
    <ol>
      <li>Kvailys pasakė savo širdyje: “Nėra Dievo”. Jie sugedo, elgiasi bjauriai, nėra, kas gera darytų.</li>
      <li>Dievas pažiūrėjo iš dangaus į žmones, kad pamatytų, ar yra, kas išmano ir ieško Dievo.</li>
      <li>Jie visi atsitraukė, visi kartu sugedo. Nėra darančio gera, nėra nė vieno.</li>
      <li>Argi nesupranta piktadariai, kurie ryja mano tautą lyg duoną? Ir Dievo jie nesišaukia.</li>
      <li>Jie drebėjo iš baimės, kai nebuvo ko bijoti. Dievas išsklaidė kaulus tų, kurie tave apgulė. Jie buvo sugėdinti, nes Dievas paniekino juos.</li>
      <li>O kad ateitų iš Siono išgelbėjimas Izraeliui! Kai Dievas parves savo tautos belaisvius, džiaugsis Jokūbas, linksminsis Izraelis!</li>
    </ol>
  </li>
  <li>
    <ol>
      <li>Dieve, savo vardu išgelbėk mane ir savo galybe teisk mane.</li>
      <li>Dieve, išgirsk mano maldą, išklausyk mano burnos žodžius!</li>
      <li>Svetimieji sukilo prieš mane, prispaudėjai ieško mano sielos; jie nepaiso Dievo.</li>
      <li>Bet Dievas yra mano padėjėjas, Viešpats palaiko mano sielą.</li>
      <li>Atlygink piktu mano priešams, savo tiesoje sunaikink juos!</li>
      <li>Tada laisvai aukas Tau aukosiu, girsiu Tavo vardą, nes Jis geras.</li>
      <li>Tu iš visų bėdų išgelbėjai mane, ir mano akys matė sugėdintus priešus.</li>
    </ol>
  </li>
  <li>
    <ol>
      <li>Dieve, klausykis mano maldos ir nesišalink nuo mano maldavimo!</li>
      <li>Pažvelk į mane ir išklausyk. Aš blaškaus ir nerimstu</li>
      <li>dėl priešo balso, dėl nedorėlių siautimo. Jie daro man pikta, užsirūstinę neapkenčia manęs.</li>
      <li>Širdis dreba mano krūtinėje, mirties siaubai apėmė mane.</li>
      <li>Mane užklupo baimė ir drebulys, siaubas užpuolė mane.</li>
      <li>Aš sakiau: “O kad turėčiau balandžio sparnus; išskrisčiau ir būčiau ramus.</li>
      <li>Toli nuskrisčiau, dykumoje apsinakvočiau.</li>
      <li>Skubėčiau pasislėpti nuo viesulų ir audrų”.</li>
      <li>Viešpatie, suardyk ir sumaišyk jų kalbas! Mieste mačiau tik smurtą ir vaidus.</li>
      <li>Dieną ir naktį jie slankioja aplink jo sienas, o viduje neteisybė ir priespauda.</li>
      <li>Nedorybė viduryje, apgaulė ir klasta gatvėse.</li>
      <li>Jei priešas mane užgauliotų, galėčiau pakęsti. Jei tas, kuris nekenčia manęs, prieš mane pakiltų, pasislėpčiau nuo jo.</li>
      <li>Bet tu­žmogus man lygus, mano bendras, artimas bičiulis!</li>
      <li>Mums buvo malonu kartu, minioje eidavome į Dievo namus.</li>
      <li>Juos mirtis teužklumpa! Gyvi į mirusiųjų buveinę tenužengia! Nedorybės jų buveinėse ir tarp jų.</li>
      <li>Aš šauksiuosi Dievo, ir Viešpats išgelbės mane.</li>
      <li>Vakare, rytą ir vidudienį melsiuosi ir garsiai šauksiu; Jis išgirs mano balsą,</li>
      <li>išvaduos mano sielą, grąžins ramybę, apgins nuo puolančių priešų daugybės.</li>
      <li>Dievas išgirs ir pažemins juos, Jis gyvena nuo amžių. Jie nesikeičia ir Dievo nebijo.</li>
      <li>Jie pakelia ranką prieš tuos, kurie yra taikoje su jais, laužo duotąjį žodį.</li>
      <li>Slidesnė už sviestą jų burna, o širdyse karas; žodžiai švelnesni už aliejų, tačiau jie yra nuogi kardai.</li>
      <li>Pavesk Viešpačiui savo naštą, ir Jis palaikys tave, Jis niekados neleis teisiajam svyruoti.</li>
      <li>Tu, Dieve, juos nuvesi į gilią prarają. Žmogžudžiai ir apgavikai žus nė pusės amžiaus nesulaukę. Tačiau aš pasitikėsiu Tavimi.</li>
    </ol>
  </li>
  <li>
    <ol>
      <li>Dieve, būk man gailestingas, nes žmogus nori praryti mane, priešai nuolatos puola.</li>
      <li>Visą laiką mano priešai puola mane, daug tų, kurie kovoja prieš mane, o Aukščiausiasis!</li>
      <li>Kai baimė apima, Tavimi pasitikiu.</li>
      <li>Dievu pasitikiu, kurio žodį giriu. Nebijosiu, ką gali padaryti man žmogus?</li>
      <li>Kiekvieną dieną jie iškraipo mano žodžius, visos jų mintys­daryti man pikta.</li>
      <li>Jie susirenka, tyko, seka mano pėdomis, kėsinasi į mano gyvybę.</li>
      <li>Atlygink jiems už nedorybę! Dieve, užsirūstinęs parblokšk juos!</li>
      <li>Tu mano vargo dienas skaičiuoji, renki mano ašaras į odinę. Argi jų nėra Tavo knygoje?</li>
      <li>Mano priešai pasitrauks, kai šauksiuos Tavęs. Žinau, kad Dievas už mane.</li>
      <li>Dievu, kurio žodį giriu, Viešpačiu, kurio žodį giriu,</li>
      <li>aš pasitikiu. Nebijosiu, ką gali padaryti man žmogus?</li>
      <li>Dieve, Tau duotus įžadus ištesėsiu, aukosiu gyriaus aukas.</li>
      <li>Tu išgelbėjai mane iš mirties, mano kojas nuo suklupimo, kad vaikščiočiau prieš Dievą ir turėčiau gyvenimo šviesą.</li>
    </ol>
  </li>
  <li>
    <ol>
      <li>Pasigailėk manęs, Dieve, pasigailėk. Mano siela pasitiki Tavimi. Tavo sparnų pavėsyje slepiuos, kol praeis nelaimė.</li>
      <li>Šauksiuosi aukščiausiojo Dievo, kuris man gera daro.</li>
      <li>Jis pasiųs iš dangaus ir išgelbės mane, Jis paniekins mano prispaudėjus, Dievas pasiųs savo gailestingumą ir tiesą!</li>
      <li>Turiu gyventi tarp liūtų, tarp žmonių, kvėpuojančių ugnimi. Jų dantys yra ietys ir strėlės, jų liežuviai­aštrūs kardai.</li>
      <li>Dieve, būk išaukštintas virš dangų! Tavo šlovė teišplinta visoje žemėje!</li>
      <li>Jie spendė pinkles mano kojoms, mano siela sugniužo. Jie kasė man duobę, tačiau patys įpuolė į ją.</li>
      <li>Dieve, mano širdis tvirta. Taip, mano širdis tvirta. Aš giedosiu ir girsiu.</li>
      <li>Pabusk, mano šlove! Pabuskite, arfa ir psalteri! Aš atsikelsiu anksti.</li>
      <li>Viešpatie, girsiu Tave tautose, giedosiu Tau pagonių būry.</li>
      <li>Tavo gailestingumas siekia dangų, ir Tavo tiesa­debesis.</li>
      <li>Dieve, būk išaukštintas virš dangų! Teišplinta Tavo šlovė visoje žemėje!</li>
    </ol>
  </li>
  <li>
    <ol>
      <li>Jūs, teisėjai, ar sprendžiate teisingai? Ar teisingai teisiate žmones?</li>
      <li>Ne, jūs darote nedorybes širdyje, jūsų rankos smurtą sėja.</li>
      <li>Nedorėliai klysta nuo pat kūdikystės, nuo pat gimimo jie klaidžioja ir meluoja.</li>
      <li>Jų nuodai panašūs į gyvatės nuodus, kaip angies, kuri užsikemša ausis,</li>
      <li>kad negirdėtų labiausiai įgudusio kerėtojo balso.</li>
      <li>Dieve, sutrupink jiems dantis burnoje, Viešpatie, išdaužyk iltis jauniems liūtams!</li>
      <li>Tepradingsta jie kaip tekantis vanduo, tesulūžta jų strėlės, jiems betaikant.</li>
      <li>Teištyžta jie kaip sraigė, kaip nelaiku gimęs kūdikis tenemato saulės!</li>
      <li>Tenuneša juos audra greičiau, negu puodas pajus degančių erškėčių karštį.</li>
      <li>Teisusis džiaugsis, matydamas atpildą, nedorėlio krauju plausis sau kojas.</li>
      <li>Tada žmonės sakys: “Tikrai, atpildą gauna teisusis! Tikrai yra Dievas, teisėjas žemėje!”</li>
    </ol>
  </li>
  <li>
    <ol>
      <li>Dieve, išgelbėk mane iš priešų, apgink nuo sukylančių prieš mane!</li>
      <li>Išlaisvink mane iš piktadarių ir išgelbėk nuo kraugerių!</li>
      <li>Štai jie tyko mano gyvybės; galiūnai susirinkę prieš mane ne dėl mano nusikaltimo ar nuodėmės, o Viešpatie!</li>
      <li>Nors nekaltas esu, jie atbėga ir ginkluojasi prieš mane. Pabusk man padėti ir pamatyk!</li>
      <li>Viešpatie, kareivijų Dieve, Izraelio Dieve, pabusk aplankyti visas pagonių tautas, nesigailėk nedorų piktadarių.</li>
      <li>Jie sugrįžta vakare, loja kaip šunys ir laksto po miestą.</li>
      <li>Jie pliauškia savo burna, kardai jų lūpose; jie sako: “Juk niekas negirdi!”</li>
      <li>Viešpatie, Tu juokies iš jų, tyčiojies iš pagonių.</li>
      <li>Mano stiprybe, lauksiu Tavęs, nes Dievas yra mano tvirtovė.</li>
      <li>Gailestingas mano Dievas pasitiks mane. Dievas leis man pasijuokti iš priešų.</li>
      <li>Nenužudyk jų, kad tauta nepamirštų! Išsklaidyk juos savo galia ir parblokšk, Viešpatie, mano skyde.</li>
      <li>Jų burnos nusikaltimas ir lūpų žodžiai tesugauna juos jų išdidume. Jų keiksmai ir melai</li>
      <li>teiššaukia rūstybę ir juos visai tesunaikina, kad visi žinotų, jog Jokūbo Dievas viešpatauja iki žemės pakraščių.</li>
      <li>Tesugrįžta jie vakare, tegu loja kaip šunys ir laksto po miestą.</li>
      <li>Teklaidžioja, ieškodami maisto, ir testaugia, jo neradę.</li>
      <li>Aš giedosiu apie Tavo stiprybę, garsiai giedosiu rytmetį apie Tavo gailestingumą. Tu buvai man tvirtovė ir priebėga vargų metu.</li>
      <li>Mano stiprybe, Tau giedosiu, nes Dievas yra mano tvirtovė, mano gailestingasis Dievas.</li>
    </ol>
  </li>
  <li>
    <ol>
      <li>Dieve, Tu užsirūstinęs atstūmei mus ir išsklaidei mus; atsigręžk į mus vėl!</li>
      <li>Sudrebinai ir suskaldei žemę; užtaisyk jos plyšius, nes ji svyruoja.</li>
      <li>Leidai patirti savo tautai sunkių vargų, mus girdei svaiginančiu vynu.</li>
      <li>Tavęs bijantiesiems davei vėliavą, kad iškeltų ją dėl tiesos.</li>
      <li>Kad Tavo mylimieji būtų išgelbėti, padėk savo dešine ir išklausyk mus!</li>
      <li>Dievas kalbėjo savo šventume: “Aš džiūgausiu ir išdalinsiu Sichemą, paskirstysiu Sukotų slėnį.</li>
      <li>Mano yra Gileadas ir Manasas, Efraimas­mano galvos šalmas, Judas­mano skeptras.</li>
      <li>Moabas yra mano praustuvė. Ant Edomo numesiu savo kurpę. Filistija, džiūgauk dėl manęs”.</li>
      <li>Kas įves mane į sustiprintą miestą? Kas nuves mane į Edomą?</li>
      <li>Argi ne Tu, Dieve, atstūmei mus? Argi ne Tu, Dieve, neišėjai su mūsų kariuomene?</li>
      <li>Suteik mums pagalbą varge, nes žmonių pagalba yra be vertės.</li>
      <li>Su Dievu mes būsime drąsūs, Jis sumindys mūsų priešus.</li>
    </ol>
  </li>
  <li>
    <ol>
      <li>Dieve, išgirsk mano šauksmą, išklausyk mano maldą!</li>
      <li>Mano širdžiai alpstant, nuo žemės krašto šaukiuos Tavęs. Užkelk mane ant aukštos uolos.</li>
      <li>Tu esi man prieglauda, stiprus bokštas gintis nuo priešo.</li>
      <li>Norėčiau gyventi Tavo palapinėje amžinai, pasitikėti Tavo sparnų priedanga.</li>
      <li>Dieve, Tu girdėjai mano įžadus, davei paveldėjimą su tais, kurie bijo Tavo vardo.</li>
      <li>Prailgink karaliaus gyvenimą, jo metai tegul tęsiasi per kartų kartas.</li>
      <li>Tepasilieka jis per amžius Dievo akivaizdoje, Jo gailestingumas ir tiesa tesaugo jį!</li>
      <li>Giedosiu gyrių Tavo vardui visados, kasdien vykdysiu savo įžadus.</li>
    </ol>
  </li>
  <li>
    <ol>
      <li>Dievo laukia mano siela, iš Jo ateina man išgelbėjimas.</li>
      <li>Tik Jis yra mano uola ir išgelbėjimas, mano tvirtovė­aš nesvyruosiu.</li>
      <li>Ar ilgai pulsite žmogų? Pražūsite visi kaip palinkusi siena, kaip griūvantis bokštas!</li>
      <li>Jie planuoja nustumti jį nuo aukštumos. Jie gėrisi melu: liežuviais jie laimina, o viduje keikia.</li>
      <li>Tik Dievo lauk, mano siela. Mano viltis yra Jame.</li>
      <li>Tik Jis yra mano uola ir išgelbėjimas, mano tvirtovė­aš nesvyruosiu.</li>
      <li>Dieve mano išgelbėjimas ir garbė; mano stiprybės uola ir priebėga yra Dievas.</li>
      <li>Pasitikėkite Juo, žmonės, visais laikais! Išliekite Jo akivaizdoje savo širdį. Dievas yra mums apsauga.</li>
      <li>Tik garas yra prastuoliai, melas­kilmingieji. Jeigu juos pasvertume, jie visi drauge lengvesni už nieką.</li>
      <li>Nepasitikėkite priespauda, tuščiai nesivilkite grobiu. Jei didėja turtai, nepririškite prie jų savo širdies.</li>
      <li>Kartą Dievas kalbėjo, du kartus girdėjau tai: galybė priklauso Dievui</li>
      <li>ir Tavo, Viešpatie, yra gailestingumas. Tu atlygini kiekvienam pagal jo darbus.</li>
    </ol>
  </li>
  <li>
    <ol>
      <li>Dieve, Tu esi mano Dievas! Nuo ankstaus ryto Tavęs ieškau, Tavęs trokšta mano siela, kūnas ilgisi Tavęs kaip sausa ir nualinta žemė be vandens.</li>
      <li>Šventykloje ieškojau Tavęs, pamačiau Tavo galybę ir šlovę.</li>
      <li>Tavo malonė yra geresnė už gyvenimą, todėl mano lūpos girs Tave.</li>
      <li>Šlovinsiu Tave, kol gyvensiu, Tavo vardą minėdamas, kelsiu į Tave rankas.</li>
      <li>Mano siela bus pasotinta kaip kaulų smegenimis ir riebalais, lūpos džiaugsmingai girs Tave,</li>
      <li>kai prisiminsiu Tave savo lovoje, mąstysiu apie Tave budėdamas naktį.</li>
      <li>Tu buvai man pagalba, todėl aš džiūgausiu Tavo sparnų pavėsyje.</li>
      <li>Mano siela įsikibo į Tave; Tavo dešinė palaiko mane.</li>
      <li>Kurie siekia atimti man gyvybę, nueis į žemės gelmes.</li>
      <li>Jie kris nuo kardo ir taps grobiu šakalams.</li>
      <li>O karalius džiaugsis Dievu. Girsis kiekvienas, kuris prisiekia Juo, bet melagių burna bus užkimšta.</li>
    </ol>
  </li>
  <li>
    <ol>
      <li>Dieve, išgirsk mano balsą, kai meldžiuosi! Nuo priešų baimės saugok mano gyvybę.</li>
      <li>Paslėpk mane nuo piktadarių sąmokslo, nuo nedorėlių sukilimo.</li>
      <li>Jie galanda savo liežuvį kaip kardą, taiko užnuodytą žodį kaip strėlę,</li>
      <li>kad iš pasalų galėtų šauti į nekaltąjį. Jie šauna netikėtai ir nebijo.</li>
      <li>Jie drąsina save, darydami pikta, slaptai spendžia pinkles, mąstydami: “Kas tai matys?”</li>
      <li>Jie sumano nedorybes, viską gerai apmąstydami, jų vidus ir širdis­paslaptinga gilybė.</li>
      <li>Bet Dievas šaus į juos strėle, staiga juos sužeis.</li>
      <li>Juos pražudys jų pačių liežuvis. Visi, kurie matys juos, šalinsis nuo jų.</li>
      <li>Tada visi išsigąs ir skelbs, ką Dievas padarė, nes supras, kad tai Jo darbas.</li>
      <li>Teisusis Viešpačiu džiaugsis ir pasitikės Juo, džiūgaus visi tiesiaširdžiai.</li>
    </ol>
  </li>
  <li>
    <ol>
      <li>Sione, o Dieve, Tau priklauso gyrius ir Tau bus įvykdyti įžadai.</li>
      <li>Tu, kuris išklausai maldas, pas Tave ateis kiekvienas kūnas.</li>
      <li>Nusikaltimai yra stipresni už mane, Tu apvalai mus nuo mūsų kalčių.</li>
      <li>Palaimintas žmogus, kurį Tu išrenki ir priimi, kad jis gyventų Tavo kiemuose. Mes sotinsimės gėrybėmis Tavo namų, Tavo šventos šventyklos.</li>
      <li>Tu nuostabiais ženklais atsakai mums, mūsų išgelbėjimo Dieve, pasitikėjime visų žemės pakraščių ir tolimiausių pajūrių!</li>
      <li>Tu padėjai kalnus savo jėga, apsisiautęs galybe,</li>
      <li>Tu nutildai jūrų ūžimą, jų bangų šniokštimą ir tautų triukšmą.</li>
      <li>Žemės pakraščių gyventojai bijosi Tavo ženklų, rytus ir vakarus pripildai džiaugsmo.</li>
      <li>Tu aplankai žemę ir palaistai ją, padarai ją labai derlingą. Dievo upė yra pilna vandens. Tu leidi užderėti javams; taip Tu viską paruoši.</li>
      <li>Tu palaistai jos vagas, sulygini grumstus, lietumi suminkštini ją, palaimini želmenis.</li>
      <li>Tu apvainikuoji metus derliumi, Tavo takai pilni riebalų.</li>
      <li>Žaliuoja tyrų ganyklos, džiūgauja pasipuošusios kalvos.</li>
      <li>Pievos pilnos avių, slėniuose vešliai auga javai. Jie linksmai šūkauja ir gieda.</li>
    </ol>
  </li>
  <li>
    <ol>
      <li>Džiaugsmingai šauk Dievui, visa žeme!</li>
      <li>Giedokite apie Jo vardo garbę, šlovinkite ir girkite Jį.</li>
      <li>Sakykite Dievui: “Kokie didingi Tavo darbai! Dėl didelės Tavo galios lenkiasi Tau priešai.</li>
      <li>Visa žemė tegarbina Tave, tegieda Tau ir tegarsina Tavo vardą!”</li>
      <li>Ateikite ir matykite Dievo darbus! Jis baisių dalykų padarė tarp žmonių!</li>
      <li>Jis pavertė jūrą sausuma, per upę pėsčius pervedė. Tad džiaukimės Juo!</li>
      <li>Jis viešpatauja savo galybe per amžius. Jo akys stebi tautas­ maištininkai tegul nesididžiuoja!</li>
      <li>Laiminkite, tautos, mūsų Dievą, tebūna girdimas Jo gyriaus garsas.</li>
      <li>Jis mūsų gyvybę išlaiko, neleidžia suklupti mūsų kojai.</li>
      <li>Tu ištyrei mus, Dieve, apvalei mus ugnimi kaip sidabrą.</li>
      <li>Tu įvedei mus į spąstus, uždėjai sunkią naštą mums ant strėnų.</li>
      <li>Tu leidai žmonėms joti mums per galvas. Mes turėjome eiti per ugnį ir vandenį. Bet Tu išvedei mus į laisvę.</li>
      <li>Su aukomis į Tavo namus aš įeisiu ir ištesėsiu savo įžadus,</li>
      <li>kuriuos ištarė mano lūpos ir varge burna pažadėjo.</li>
      <li>Aukosiu Tau riebias deginamąsias aukas, avinų taukus deginsiu, paruošiu jaučius ir ožius.</li>
      <li>Ateikite, klausykite visi, kurie bijote Dievo, papasakosiu, ką Jis padarė mano sielai.</li>
      <li>Jo šaukiausi savo burna, aukštinau Jį savo liežuviu.</li>
      <li>Jei nedorai elgtis būčiau ketinęs širdyje, tai Viešpats nebūtų išklausęs.</li>
      <li>Bet Dievas tikrai išklausė, Jis priėmė manąją maldą.</li>
      <li>Palaimintas Dievas, kuris neatmetė mano maldos ir neatitolino nuo manęs savo gailestingumo.</li>
    </ol>
  </li>
  <li>
    <ol>
      <li>Dieve, būk mums gailestingas ir laimink mus, parodyk šviesų savo veidą,</li>
      <li>kad pažintų žemėje Tavąjį kelią, visose tautose Tavo išgelbėjimą!</li>
      <li>Dieve, tegiria Tave tautos, tegiria Tave visos tautos!</li>
      <li>Tesilinksmina ir tegieda iš džiaugsmo tautos, kad teisi jas teisingai ir valdai tautas pasaulyje!</li>
      <li>Dieve, tegiria Tave tautos, tegiria Tave visos tautos!</li>
      <li>Žemė davė derlių, nes mus laimino Dievas, mūsų Dievas.</li>
      <li>Telaimina mus Dievas ir tebijo Jo visi žemės pakraščiai.</li>
    </ol>
  </li>
  <li>
    <ol>
      <li>Tepakyla Dievas, tebūna išsklaidyti Jo priešai, tebėga nuo Jo, kurie Jo nekenčia.</li>
      <li>Kaip dūmai išsklaidomi, kaip vaškas nuo ugnies sutirpsta, taip tepradingsta nedorėliai Dievo akivaizdoje.</li>
      <li>Teisieji tegu linksminasi ir džiūgauja prieš Dievą, tedžiūgauja neapsakomai.</li>
      <li>Giedokite Dievui! Girkite Jo vardą! Taisykite kelią Tam, kuris važinėja virš debesų! Jo vardas yra Viešpats. Džiūgaukite Jo akivaizdoje!</li>
      <li>Našlaičių tėvas ir našlių globėjas savo šventoje buveinėje yra Dievas.</li>
      <li>Dievas parūpina benamiams namus, išveda belaisvius į laisvę. Tik maištininkai lieka gyventi išdžiūvusioje žemėje.</li>
      <li>Dieve, kai Tu ėjai savo tautos priekyje, kai žygiavai per dykumą,</li>
      <li>žemė drebėjo, Dievo akivaizdoje dangūs lašėjo. Sinajus drebėjo prieš Dievą, Izraelio Dievą.</li>
      <li>Dieve, siuntei gausų lietų ant savųjų, juo gaivinai suvargusius.</li>
      <li>Tavoji tauta tenai įsikūrė, Dieve, Tu buvai jiems geras ir viskuo aprūpinai.</li>
      <li>Kai Viešpats tarė žodį, didelis būrys skelbėjų pasipylė,</li>
      <li>karaliai ir kariuomenė skubėdami pabėgo, o šeimininkė padalino grobį.</li>
      <li>Nors gulėjote garduose, buvote lyg balandžio sparnai, padengti sidabru, ir geltonu auksu­jo plunksnos.</li>
      <li>Kai Visagalis išsklaidė karalius, žemė atrodė balta lyg sniegas Calmone.</li>
      <li>Dievo kalnas­kalnas Bašane, aukštas kalnas­kalnas Bašane.</li>
      <li>Ko šnairuojate, aukštosios kalnų viršūnės, į kalną, kur Dievas panoro gyventi? Taip, Viešpats gyvens jame per amžius!</li>
      <li>Dievo vežimų tūkstančių tūkstančiai, Viešpats tarp jų ant Sinajaus, savo šventykloje.</li>
      <li>Tu užžengei aukštyn, nusivedei paimtus belaisvius, ėmei dovanų iš žmonių, net iš maištaujančių, kad Viešpats Dievas gyventų tarp jų.</li>
      <li>Tebūna šlovinamas Viešpats kasdien! Jis naštas mūsų neša, Jis mūsų išgelbėjimo Dievas.</li>
      <li>Mūsų Dievas­mus gelbėjantis Dievas. Viešpats Dievas gali išgelbėti iš mirties.</li>
      <li>Tačiau Dievas sudaužo galvas savo priešams, gauruotas galvas tiems, kurie nepaliauja elgtis nedorai.</li>
      <li>Viešpats tarė: “Iš Bašano kalnų juos sugrąžinsiu, jūros gelmėje surasiu,</li>
      <li>kad mirkytum koją jų kraujuje ir tavo šunų liežuviams būtų ką laižyti”.</li>
      <li>Jie matė Tavo eitynes, Dieve, mano Dievo ir mano Karaliaus didingąjį žygį į šventyklą.</li>
      <li>Priešakyje giesmininkai, gale muzikantai ėjo, viduryje mergaitės mušė būgnelius.</li>
      <li>Laiminkite Dievą susirinkimuose, Viešpatį, kurie esate iš Izraelio giminės.</li>
      <li>Priekyje eina Benjaminas, visų jauniausias! Judo kunigaikščiai su savo būriais, Zabulono ir Neftalio kunigaikščiai.</li>
      <li>Dieve, parodyk savo galybę, įtvirtink, Dieve, tai, ką padarei mūsų labui!</li>
      <li>Jeruzalėje yra Tavo šventykla, karaliai ten dovanas Tau neš.</li>
      <li>Sudrausk nendryno žvėrį, kaimenę jaučių su tautų veršiais; sutrypk norinčius duoklės! Išsklaidyk tautas, mėgstančias karus.</li>
      <li>Ateis Egipto kunigaikščiai, Etiopija išties rankas į Dievą!</li>
      <li>Pasaulio karalystės, giedokite Dievui, giedokite gyrių Viešpačiui!</li>
      <li>Tam, kuris važinėja danguose, esančiuose nuo seno. Štai Jis pakelia savo galingą balsą.</li>
      <li>Pripažinkite Dievo galybę. Izraelyje Jo didybė, debesyse Jo galia!</li>
      <li>Didingas Dievas yra savo šventykloje, Izraelio Dievas; Jis teikia savo tautai galybę ir jėgą. Tebūna šlovinamas Dievas!</li>
    </ol>
  </li>
  <li>
    <ol>
      <li>Gelbėk mane, Dieve, nes vandenys siekia mano sielą.</li>
      <li>Nugrimzdau į gilius dumblus, nėra kojai atramos. Esu vandens gelmėse, bangos ritasi per mane.</li>
      <li>Pailsau šaukdamas, išdžiūvo gerklė, aptemo akys, belaukiant Dievo.</li>
      <li>Daugiau kaip galvos plaukų yra tų, kurie be priežasties manęs nekenčia. Galingesni už mane tie, kurie melagingai puola mane. Turiu grąžinti, ko nepaėmiau.</li>
      <li>Dieve, Tu žinai mano kvailystę ir mano nusikaltimai nepaslėpti nuo Tavęs.</li>
      <li>Tenebūna gėdinami dėl manęs tie, kurie laukia Tavęs, Valdove, kareivijų Viešpatie! Tenebūna įžeidinėjami dėl manęs tie, kurie ieško Tavęs, Izraelio Dieve!</li>
      <li>Dėl Tavęs kenčiu pajuoką, nuo gėdos rausta mano veidas.</li>
      <li>Svetimas tapau savo broliams, pašalinis­mano motinos vaikams.</li>
      <li>Uolumas dėl Tavo namų sugraužė mane, Tave plūstančiųjų keiksmai krito ant manęs.</li>
      <li>Kai aš verkiau ir varginau sielą pasninku­jie užgauliojo mane.</li>
      <li>Vietoje drabužių vilkiu ašutinę­dėl to tapau jiems priežodžiu.</li>
      <li>Tie, kurie sėdi vartuose, kalba prieš mane ir geriantys vyną dainuoja apie mane.</li>
      <li>O aš meldžiuosi Tau, Viešpatie, visą laiką. Dieve, dėl savo beribio gailestingumo išklausyk mane, dėl savo išgelbėjimo tiesos.</li>
      <li>Išgelbėk mane iš dumblo, kad nenugrimzčiau, ištrauk iš gilių vandenų, išvaduok iš piktų priešų.</li>
      <li>Teneužlieja manęs vandens srovė, tenepraryja gelmė ir teneapžioja manęs duobė.</li>
      <li>Viešpatie, išklausyk mane dėl savo malonės gausos! Pažvelk į mane gailestingai.</li>
      <li>Nepaslėpk savo veido nuo savo tarno, nes esu varge; skubiai išklausyk mane!</li>
      <li>Priartėk prie mano sielos ir išpirk. Išlaisvink mane iš priešų!</li>
      <li>Tu žinai, kaip mane plūsta, gėdina ir niekina; Tu matai visus mano prispaudėjus.</li>
      <li>Pajuoka plėšo mano širdį, aš pavargau. Aš laukiau pasigailėjimo, bet jo nėra, ieškojau guodėjų, tačiau neradau.</li>
      <li>Vietoje maisto duoda man tulžies, ištroškusį girdo actu.</li>
      <li>Jų stalas jiems patiems spąstais tevirsta ir jų gerovė­žabangais!</li>
      <li>Teaptemsta jų akys, kad neregėtų; padaryk, kad jų strėnos visada svyruotų.</li>
      <li>Išliek ant jų savo užsidegimą, ir Tavo rūstybės įkarštis tepasiekia juos.</li>
      <li>Jų buveinė tegul ištuštėja, palapinėse gyventojų tenelieka.</li>
      <li>Nes jie persekioja tą, kurį Tu ištikai, kurį sužeidei, tam jie didina skausmą.</li>
      <li>Tegul vis gausėja jų kaltės, ir teneįeina jie į Tavo teisumą.</li>
      <li>Tebūna jie išbraukti iš gyvųjų knygos ir teisiųjų sąrašuose tenebūna jų vardų!</li>
      <li>Aš esu vargšas ir kenčiu; Tavo išgelbėjimas, Dieve, teiškelia mane!</li>
      <li>Aš girsiu Dievo vardą giesme ir dėkodamas aukštinsiu Jį.</li>
      <li>Tai Viešpačiui bus meiliau už jautį, už jauniklį jautuką su ragais ir nagais.</li>
      <li>Tai matydami, linksminsis nuolankieji, ir atgys širdys tų, kurie ieško Dievo.</li>
      <li>Viešpats girdi vargšą ir neniekina savo belaisvių.</li>
      <li>Jį tegiria dangūs ir žemė, jūros ir visa, kas juda jose.</li>
      <li>Dievas išgelbės Sioną ir Judo miestus atstatys. Jie įsikurs ten ir gyvens,</li>
      <li>Jo tarnų vaikai paveldės tą žemę, o Jo vardą mylintys gyvens joje.</li>
    </ol>
  </li>
  <li>
    <ol>
      <li>Dieve, skubėk išlaisvinti mane! Viešpatie, skubėk man padėti!</li>
      <li>Sugėdink ir pakrikdyk tuos, kurie kėsinasi į mano gyvybę! Teatsitraukia sugėdinti, kurie trokšta man pakenkti!</li>
      <li>Tebėga apimti gėdos, kurie sako: “Gerai tau, gerai tau!”</li>
      <li>Tesidžiaugia ir tesilinksmina Tavyje visi, kurie ieško Tavęs, ir tesako: “Didis yra Dievas!”, kurie myli Tavo išgelbėjimą.</li>
      <li>Aš esu vargšas ir suvargęs; Dieve, skubėk pas mane! Mano pagalba ir išlaisvintojas Tu esi. Viešpatie, nedelsk!</li>
    </ol>
  </li>
  <li>
    <ol>
      <li>Viešpatie, Tavimi pasitikiu: niekados tenebūsiu sugėdintas.</li>
      <li>Savo teisumu išlaisvink ir išvaduok mane! Kreipk į mane savo ausį ir išgelbėk mane!</li>
      <li>Būk man tvirta pilis, kur visada galėčiau pabėgti! Juk Tu esi mano uola ir tvirtovė!</li>
      <li>Dieve, išlaisvink mane iš nedorėlio rankos, iš rankos neteisaus ir žiauraus žmogaus.</li>
      <li>Viešpatie Dieve, Tu esi mano viltis, mano pasitikėjimas nuo pat jaunystės.</li>
      <li>Tu mane globojai nuo pat gimimo, Tu saugojai mane nuo motinos įsčių. Aš nuolat girsiu Tave.</li>
      <li>Daugelis stebėjosi manimi, bet Tu buvai man saugi priebėga.</li>
      <li>Mano burna tebūna pilna gyriaus ir Tavo garbės visą dieną.</li>
      <li>Neapleisk manęs senatvėje; nepalik, kai jėgos išseks!</li>
      <li>Mano priešai kalba ir seka mane; jie tyko mano gyvybės ir tariasi:</li>
      <li>“Dievas jį paliko, vykite ir sugaukite jį, nes niekas jo neišgelbės!”</li>
      <li>Dieve, nebūk toli nuo manęs! Mano Dieve, skubėk man padėti!</li>
      <li>Gėdingai težūva ir teišnyksta mano sielos priešininkai! Tesusilaukia paniekos ir negarbės, kurie siekia man pakenkti.</li>
      <li>Aš vilties nenustosiu, girsiu Tave vis labiau.</li>
      <li>Mano burna kalbės apie Tavo teisumą, skelbs visą dieną Tavo išgelbėjimą, nes aš nežinau jų ribų.</li>
      <li>Aš eisiu su Viešpaties Dievo jėga, minėsiu Tavo vieno teisumą.</li>
      <li>Dieve, Tu mokei mane nuo jaunystės ir iki šiol dar skelbiu Tavo nuostabius darbus.</li>
      <li>Dieve, nepalik manęs, kai būsiu senas ir pražilęs, kol ateinančioms kartoms apie Tavo jėgą ir galią aš paskelbsiu.</li>
      <li>Dieve, Tavo teisumas siekia aukštąjį dangų, Tu padarei didingų darbų, kas yra Tau lygus, Dieve?</li>
      <li>Nors daug ir skaudžių vargų leidai man patirti, bet ir vėl atgaivinsi mane, ištrauksi iš žemės gelmių!</li>
      <li>Tu suteiksi man garbę ir vėl paguosi.</li>
      <li>Dieve, aš girsiu Tavo ištikimybę psalteriu, skambinsiu Tau arfa, Izraelio Šventasis!</li>
      <li>Mano lūpos ir siela, kurią išpirkai, džiūgaus, kai Tau giedosiu.</li>
      <li>Ir mano liežuvis visą dieną kalbės apie Tavo teisumą. Visi, kurie siekė man pakenkti, yra sugėdinti ir paniekinti.</li>
    </ol>
  </li>
  <li>
    <ol>
      <li>Dieve, suteik karaliui savo išminties teisti ir savo teisingumo karaliaus sūnui,</li>
      <li>kad jis Tavo tautą teisingai teistų ir varguolių teises apgintų.</li>
      <li>Tegu kalnai taiką tautai neša ir kalvos teisybę!</li>
      <li>Tegul gins jis tautos varguolių teises, gelbės beturčių vaikus ir sunaikins prispaudėją.</li>
      <li>Per kartų kartas jie bijos Tavęs, kol saulė švies ir mėnulis spindės.</li>
      <li>Jis ateis kaip lietus ant nupjautos lankos, kaip lietus, drėkinantis žemę.</li>
      <li>Jo dienomis žydės teisusis ir taika bus, kol danguje spindės mėnulis.</li>
      <li>Jis viešpataus nuo jūros iki jūros ir nuo upės iki žemės pakraščių.</li>
      <li>Jam nusilenks visi dykumų gyventojai ir jo priešai laižys dulkes.</li>
      <li>Taršišo ir salų karaliai atneš jam dovanų. Šebos ir Sebos karaliai mokės duoklę.</li>
      <li>Visi karaliai garbins jį, visi pagonys tarnaus jam.</li>
      <li>Jis išvaduos pagalbos maldaujantį beturtį ir vargšą, kuriam nepadeda niekas.</li>
      <li>Jis pasigailės vargšų ir beturčių ir jų gyvybes išgelbės.</li>
      <li>Iš priespaudos ir smurto jis išlaisvins juos, jų kraujas bus brangus jo akyse.</li>
      <li>Jis gyvens ir jam duos Šebos aukso, melsis už jį nuolatos, visą laiką jis bus giriamas.</li>
      <li>Javų bus krašte apsčiai, net kalnų viršūnėse jie augs; kaip Libano miškas bus jo vaisiai. Miestai bus pilni žmonių kaip pievos žolių.</li>
      <li>Jo vardas išliks per amžius. Jo vardas pasiliks, kol saulė švies danguje. Visos žemės giminės bus palaimintos jame, visos tautos vadins jį palaimintu.</li>
      <li>Palaimintas Viešpats, Izraelio Dievas, kuris vienas daro stebuklus!</li>
      <li>Palaimintas šlovingas Jo vardas per amžius. Jo šlovė tepripildo visą žemę! Amen! Amen!</li>
      <li>Pabaiga Jesės sūnaus Dovydo maldų.</li>
    </ol>
  </li>
  <li>
    <ol>
      <li>Tikrai geras yra Dievas Izraeliui, tiems, kurių širdis tyra.</li>
      <li>Bet mano kojos vos nepasviro, vos nepaslydo mano žingsniai.</li>
      <li>Aš pavydėjau kvailiams, matydamas nedorėlių pasisekimą.</li>
      <li>Jie nepatiria kentėjimų mirdami, yra kupini jėgų.</li>
      <li>Jie nevargsta kaip kiti žmonės, jų nepaliečia bėdos.</li>
      <li>Išdidumu ir smurtu jie rengiasi lyg drabužiu.</li>
      <li>Iš riebaus kūno žiūri jų akys, jie turi daugiau, negu geidžia širdis.</li>
      <li>Jie sugedę ir kalba piktai, iš aukšto grasina smurtu.</li>
      <li>Jų burnos dangui grūmoja, o liežuviai vaikštinėja po žemę.</li>
      <li>Todėl Jo tauta pritaria jiems ir jų mokslą lyg vandenį geria.</li>
      <li>Jie sako: “Kaip Dievas gali žinoti? Argi Aukščiausiajame yra pažinimas?”</li>
      <li>Štai tokie yra bedieviai, kurie klesti pasaulyje ir turtėja.</li>
      <li>Ar veltui saugojau tyrą širdį ir nekaltume ploviau rankas?</li>
      <li>Aš gi buvau spaudžiamas visą dieną ir plakamas kas rytą.</li>
      <li>Jei būčiau galvojęs kalbėti kaip jie, būčiau nusikaltęs Tavo vaikų kartai.</li>
      <li>Aš galvojau, norėdamas tai suprasti, bet nepajėgiau,</li>
      <li>kol įėjau į Dievo šventyklą ir pamačiau jų galą.</li>
      <li>Tikrai Tu pastatei juos labai slidžioje vietoje. Tu nustūmei juos į pražūtį.</li>
      <li>Jie per akimirksnį sukniubo, pranyko ir žuvo nuo išgąsčio.</li>
      <li>Kaip sapną prabundant, taip, Viešpatie, Tu pakilęs paniekinsi jų įsivaizdavimus.</li>
      <li>Kai mano širdis buvo apkartus ir inkstus varstė diegliai,</li>
      <li>aš buvau kvailas ir neišmanantis­lyg gyvulys Tavo akivaizdoje.</li>
      <li>Tačiau aš nuolat esu su Tavimi, Tu laikai nutvėręs mano dešinę ranką.</li>
      <li>Tu vesi mane savo patarimu ir galiausiai paimsi į šlovę.</li>
      <li>Ką aš turiu danguje? Ir žemėje aš trokštu tik Tavęs.</li>
      <li>Kai kūnas ir širdis sunyksta, Dievas yra mano širdies stiprybė ir mano dalis per amžius.</li>
      <li>Tikrai, kas toli nuo Tavęs, pražus, Tu sunaikini visus, kurie Tave palieka.</li>
      <li>Man gera artėti prie Dievo. Viešpačiu Dievu aš pasitikiu, kad pasakočiau apie visus Tavo darbus.</li>
    </ol>
  </li>
  <li>
    <ol>
      <li>Dieve, kodėl atstūmei mus amžiams, kodėl Tavo rūstybė dega prieš Tavo ganyklos avis?</li>
      <li>Atsimink savo susirinkimą, kurį senais laikais įsigijai, tautą, kurią išpirkai, kad ji būtų Tavo, Siono kalną, kuriame Tu gyvenai!</li>
      <li>Įženk į nesibaigiančius griuvėsius. Priešas šventykloje nusiaubė viską.</li>
      <li>Tavo priešai rėkavo Tavo susirinkimo viduryje, iškėlė čia savo ženklus.</li>
      <li>Jie švaistėsi kirviais lyg miško tankynėje:</li>
      <li>sudaužė kirviais ir kūjais visus medžio raižinius.</li>
      <li>Jie padegė Tavo šventyklą, išniekino Tavo vardo buveinę.</li>
      <li>Jie manė savo širdyse: “Sunaikinsime viską!” Jie sudegino visas Dievo sueigos vietas krašte.</li>
      <li>Mes nebeturime savo ženklų, nebėra daugiau jokio pranašo; nė vienas nežinome, ar ilgai taip bus.</li>
      <li>Dieve, ar ilgai prispaudėjas tyčiosis? Ar priešas niekins Tavo vardą per amžius?</li>
      <li>Kodėl atitrauki savo ranką ir dešinę paslepi antyje?</li>
      <li>Tačiau Dievas yra mano Karalius nuo seno; Jis gelbsti žemės viduryje.</li>
      <li>Tu jūrą savo galybe perskyrei, sutrupinai vandenyje slibinams galvas.</li>
      <li>Tu sudaužei galvas leviatano, davei jį visą suėsti dykumos gyventojams.</li>
      <li>Tau paliepus ištrykšta šaltiniai ir sraunūs upeliai, o vandeningos upės išdžiūsta.</li>
      <li>Tavo yra diena ir naktis. Tu sukūrei šviesą ir saulę.</li>
      <li>Tu nustatei žemės ribas, Tu padarei vasarą ir žiemą.</li>
      <li>Atsimink, Viešpatie, kad priešas tyčiojasi ir kvailiai niekina Tavąjį vardą.</li>
      <li>Neatiduok savo balandėlio gyvybės žvėrims ir nepamiršk amžinai vargšų susirinkimo.</li>
      <li>Pažvelk į savo sandorą; juk visi žemės tamsūs kampai yra gausūs smurto!</li>
      <li>Nepalik prispaustųjų gėdingai trauktis! Vargšai ir skurdžiai tegiria Tavąjį vardą!</li>
      <li>Pakilk, Dieve, ir gink savo bylą! Prisimink, kaip kvailiai tyčiojasi iš Tavęs kasdien!</li>
      <li>Nepamiršk savo priešų riksmo, prieš Tave nuolat sukylančiųjų triukšmo!</li>
    </ol>
  </li>
  <li>
    <ol>
      <li>Dėkojame Tau, Dieve, dėkojame! Kurie šaukiasi Tavo vardo, pasakoja nuostabius Tavo darbus.</li>
      <li>Kai ateis mano skirtas laikas, teisiu teisingai.</li>
      <li>Nors žemė drebėtų ir visi gyventojai joje, Aš laikau jos stulpus.</li>
      <li>Aš sakau kvailiams: “Nekvailiokite!” ir nedorėliams: “Nesididžiuokite!</li>
      <li>Nekelkite savo rago į aukštybes, nekalbėkite įžūliai prieš Dievą”.</li>
      <li>Išaukštinimas neateina nei iš rytų, nei iš vakarų, nei iš pietų.</li>
      <li>Dievas yra teisėjas: vieną Jis pažemina, o kitą išaukština.</li>
      <li>Viešpats laiko rankoje taurę, pilną putojančio vyno su karčiom priemaišom. Iš jos turės gerti visi žemės piktadariai ir net mieles išsiurbti!</li>
      <li>Bet aš skelbsiu per amžius, giedosiu gyrių Jokūbo Dievui!</li>
      <li>Jis sunaikins nedorėlių puikybę ir aukštai iškels teisiųjų ragus.</li>
    </ol>
  </li>
  <li>
    <ol>
      <li>Garsus yra Judo žemėje Dievas, Jo vardas didis Izraelyje.</li>
      <li>Saleme yra Jo palapinė, Jo buveinė Sione.</li>
      <li>Jis sulaužė ten lanko strėles, skydus, kardus ir karo ginklus.</li>
      <li>Šlovingesnis ir puikesnis Tu esi už grobio kalnus!</li>
      <li>Stipruoliai buvo apiplėšti, užmigo mirties miegu, galiūnai rankas nuleido.</li>
      <li>Jokūbo Dieve, kai Tu pagrūmojai, raiteliai ir žirgai sustingo.</li>
      <li>Tavęs reikia bijoti, nes kas Tau gali pasipriešinti, kai imi rūstauti?</li>
      <li>Iš dangaus Tu sprendimą paskelbei; nusigandusi žemė nutilo,</li>
      <li>kai Dievas kėlėsi teisti ir išgelbėti žemės romiųjų.</li>
      <li>Net žmonių rūstybė girs Tave, nuo Tavo rūstybės išlikusieji iškilmes ruoš Tavo garbei.</li>
      <li>Darykite įžadus ir vykdykite juos Viešpačiui, savo Dievui! Visi šalia Jo esantieji neškite dovanų Tam, kurio reikia bijoti,</li>
      <li>kuris nutildo kunigaikščių dvasią, kuris baisus žemės karaliams.</li>
    </ol>
  </li>
  <li>
    <ol>
      <li>Mano balsas kilo į Viešpatį, kai aš Jo šaukiausi. Mano balsas kilo, ir Jis išklausė mane!</li>
      <li>Savo nelaimės dieną ieškojau Viešpaties; per naktį ištiesta mano ranka nepavargo; mano siela nepriėmė paguodos.</li>
      <li>Kai prisimenu Dievą­vaitoju, aš skundžiuosi ir alpsta mano dvasia.</li>
      <li>Tu laikai atmerktas mano akis. Aš nerimauju ir negaliu kalbėti.</li>
      <li>Apie praėjusias dienas mąstau, prisimenu senus laikus.</li>
      <li>Naktį prisimenu giesmę ir mąstau savo širdyje, mano dvasia vis tyrinėja:</li>
      <li>“Nejaugi amžiams atstums Viešpats ir nebebus palankus?</li>
      <li>Ar Jo gailestingumas aplenkė mane? Ar Jo pažadai, duoti kartų kartoms, neišsipildys?</li>
      <li>Argi Dievas pamiršo būti maloningas ir užsirūstinęs atsisakė būti gailestingas?”</li>
      <li>Aš sakiau: “Man skaudu, kad Aukščiausiojo dešinė pasikeitusi”.</li>
      <li>Prisimenu Viešpaties darbus, Tavo senovėje darytus stebuklus;</li>
      <li>apgalvoju visą Tavo darbą, kalbu apie Tavo veiksmus.</li>
      <li>Dieve, šventas yra Tavo kelias! Kuris dievas yra toks didis, kaip mūsų Dievas?</li>
      <li>Tu esi stebuklus darantis Dievas, apreiškiantis tautose savo galią.</li>
      <li>Tu savo ranka išpirkai savo tautą, Jokūbo ir Juozapo vaikus.</li>
      <li>Pamatę Tave vandenys, o Dieve, pamatę Tave vandenys sudrebėjo, gelmės sunerimo.</li>
      <li>Iš debesų vanduo pasipylė, pasigirdo padangėse garsas, švilpė Tavosios strėlės.</li>
      <li>Griaustinis danguje sudundėjo, žaibai apšvietė pasaulį, drebėjo ir virpėjo žemė.</li>
      <li>Tavo kelias ėjo per jūrą, takas­ per plačius vandenis, kur praėjai­ neliko žymės.</li>
      <li>Tu vedei savo tautą kaip avis Mozės ir Aarono ranka.</li>
    </ol>
  </li>
  <li>
    <ol>
      <li>Klausykis mano tauta mano įstatymo. Išgirsk savo ausimis mano burnos žodžius!</li>
      <li>Atversiu burną palyginimais, atskleisiu senovės laikų paslaptis.</li>
      <li>Ką girdėjome ir sužinojome, ką mūsų tėvai pasakojo mums,</li>
      <li>neslėpsime nuo jų vaikų, pasakosime būsimai kartai apie Viešpaties šlovę, Jo galybę ir stebuklus, kuriuos Jis padarė.</li>
      <li>Jis davė liudijimą Jokūbe ir išleido įstatymą Izraelyje. Ką Jis įsakė mūsų tėvams, jie turi skelbti savo vaikams,</li>
      <li>kad ir būsimoji karta­ateityje gimsiantieji vaikai­žinotų ir skelbtų savo vaikams,</li>
      <li>kad jie pasitikėtų Dievu, nepamirštų Dievo darbų ir laikytųsi Jo įsakymų,</li>
      <li>kad netaptų jie, kokie buvo jų tėvai, kietasprandė ir maištinga karta; karta, kurios širdis nebuvo tvirta nei dvasia ištikima Dievui.</li>
      <li>Efraimai, ginkluoti lankais, pabėgo iš mūšio kautynių dieną.</li>
      <li>Dievo sandoros jie nesilaikė ir įstatymų nepaisė.</li>
      <li>Užmiršo Jo darbus bei padarytus stebuklus.</li>
      <li>Jų tėvams matant, Jis darė nuostabių dalykų Egipto šalyje, Coano laukuose.</li>
      <li>Jis perskyrė jūrą ir pervedė juos, vandenys stovėjo kaip siena.</li>
      <li>Jis vedė juos dieną debesimi, o naktį­ugnies šviesa.</li>
      <li>Jis perskėlė dykumos uolą ir pagirdė juos kaip iš gelmių.</li>
      <li>Iš uolos veržėsi srovės ir vanduo lyg upės tekėjo.</li>
      <li>Tačiau jie dar daugiau prieš Jį nusidėjo, maištavo prieš Aukščiausiąjį dykumoje.</li>
      <li>Jie gundė Dievą savo širdyse, reikalaudami maisto, kurio užsigeidė.</li>
      <li>Jie kalbėjo prieš Dievą ir sakė: “Argi gali Dievas paruošti mums stalą dykumoje?</li>
      <li>Štai Jis smogė į uolą, iš jos ištekėjo vandenys ir pasipylė upeliai. Bet argi Jis gali duoti duonos ir mėsos savo tautai?”</li>
      <li>Išgirdęs tai, Viešpats supyko, ugnis užsidegė prieš Jokūbą, rūstybė kilo prieš Izraelį,</li>
      <li>nes jie netikėjo Dievu ir nepasitikėjo Jo išgelbėjimu.</li>
      <li>Tačiau Jis debesims įsakė iš aukštybių, dangaus vartus atidarė.</li>
      <li>Iš dangaus Jis pabėrė maną­maistą jiems valgyti.</li>
      <li>Žmonės valgė angelų duoną; turėjo pakankamai maisto.</li>
      <li>Jis padangėje sukėlė rytų ir pietų vėją savo galia</li>
      <li>ir leido lyti ant jų mėsa kaip dulkėmis ir sparnuotais paukščiais kaip jūros smiltimis.</li>
      <li>Jie krito į jų stovyklą ties palapinėmis.</li>
      <li>Jie valgė, ir visi pasisotino: patenkino Dievas jų norus.</li>
      <li>Bet jie dar nebuvo palikę savo geismų, dar valgis tebebuvo burnoje,</li>
      <li>kai Dievo rūstybė užgriuvo juos. Jis išžudė jų riebiausius ir Izraelio rinktinius sunaikino.</li>
      <li>Nepaisant viso to, jie ir toliau nuodėmiavo, netikėdami Dievo stebuklais.</li>
      <li>Jie leido dienas tuštybėje, savo metus­baimėje.</li>
      <li>Naikinami ieškojo jie Dievo, sugrįžę Viešpaties klausė.</li>
      <li>Atsiminė, kad Dievas yra jų uola, aukščiausiasis Dievas jų atpirkėjas.</li>
      <li>Bet jie apgaudinėjo Jį ir savo liežuviais melavo Jam,</li>
      <li>jų širdis nebuvo teisi prieš Jį, jie nepasiliko ištikimi Jo sandorai.</li>
      <li>Tačiau Jis, būdamas kupinas gailestingumo, atleido kaltes ir nesunaikino jų. Daugelį kartų Jis sulaikė savo rūstybę ir neišliejo pykčio.</li>
      <li>Jis atsimindavo, kad jie tėra kūnas ir kvapas, kuris nueina ir nebegrįžta.</li>
      <li>Kaip dažnai jie pykdė Jį dykumoje, liūdino tyruose!</li>
      <li>Jie vis iš naujo gundė Dievą ir apribojo Izraelio Šventąjį.</li>
      <li>Jie neprisimindavo Jo rankos ir tos dienos, kai Jis išvadavo juos iš priešo,</li>
      <li>kai darė Egipte ženklus ir stebuklus Coano laukuose.</li>
      <li>Jis pavertė krauju upelius ir upes, kad jie negalėtų gerti iš jų.</li>
      <li>Jis siuntė muses, kurios kandžiojo juos, taip pat varles, kurios naikino juos.</li>
      <li>Jis užleido ant jų laukų derliaus žiogus ir skėrius.</li>
      <li>Jis išdaužė ledais vynuogynus ir šilkmedžius sunaikino šalčiu.</li>
      <li>Jų gyvuliai nuo ledų žuvo ir galvijus naikino žaibai.</li>
      <li>Jis siuntė jiems savo rūstybę, įtūžį, pyktį ir visus nelaimių nešėjus.</li>
      <li>Jis padarė kelią savo rūstybei, nesaugojo jų nuo mirties, ant jų užleido marą.</li>
      <li>Jis išžudė visus pirmagimius Egipte, pajėgumo pradžią Chamo palapinėse.</li>
      <li>Jis išvedė savo tautą kaip avis, kaip kaimenę dykuma vedė.</li>
      <li>Jis vedė juos saugiai, jie nieko nebijojo, jų priešus apdengė jūra.</li>
      <li>Jis atvedė juos į šventąją žemę, prie kalno, kurį Jo dešinė buvo įsigijusi.</li>
      <li>Jis išvarė tautas, išdalijo jų žemę paveldėti ir Izraelio gimines apgyvendino jų palapinėse.</li>
      <li>Tačiau jie gundė Jį ir maištavo prieš Dievą, Aukščiausiojo įsakymų nesilaikė.</li>
      <li>Nusisuko ir buvo neištikimi kaip jų tėvai, nukrypo į šalį kaip sugadintas lankas.</li>
      <li>Aukštumomis jie kėlė Jo pyktį, drožtais atvaizdais sukėlė Jam pavydą.</li>
      <li>Dievas, tai išgirdęs, supyko ir pasibjaurėjo Izraeliu.</li>
      <li>Jis paliko palapinę Šilojuje, kurią tarp žmonių buvo pasistatęs.</li>
      <li>Savo jėgą Jis atidavė į nelaisvę, savo šlovę­į priešo rankas.</li>
      <li>Savo tautą pavedė kardui ir pyko ant savo paveldėjimo.</li>
      <li>Jaunuolius ugnis prarijo, mergaitės liko netekėjusios.</li>
      <li>Kunigai krito nuo kardo, o našlės negalėjo jų apraudoti.</li>
      <li>Tada Viešpats pabudo tarsi žmogus iš miego, tarsi karžygys, šūkaudamas nuo vyno,</li>
      <li>Jis privertė priešus bėgti, amžiną gėdą jiems padarė.</li>
      <li>Jis atsisakė Juozapo palapinės ir Efraimo giminės neišsirinko.</li>
      <li>Išsirinko Jis Judo giminę, Siono kalną pamėgo.</li>
      <li>Čia Jis pastatė savo šventyklą, aukštą kaip dangų, tvirtą lyg žemę, amžiams sutvertą.</li>
      <li>Savo tarną Dovydą Jis išsirinko, paėmęs jį nuo avių gardų.</li>
      <li>Pašaukė jį nuo žindančių avių ganyti Jokūbą ir Izraelį, Jo paveldėjimą.</li>
      <li>Jis ganė juos nuoširdžiai, rūpestinga ranka juos vedė.</li>
    </ol>
  </li>
  <li>
    <ol>
      <li>Dieve, pagonys įsiveržė į Tavo paveldėjimą, suteršė šventyklą, pavertė Jeruzalę griuvėsiais!</li>
      <li>Jie atidavė Tavo tarnų lavonus lesti padangių paukščiams, žvėrims ėsti kūnus šventųjų.</li>
      <li>Jie išliejo jų kraują kaip vandenį Jeruzalės apylinkėse, ir nebuvo, kas juos palaidotų.</li>
      <li>Mes tapome panieka savo kaimynams, pasityčiojimu ir pajuoka tiems, kurie gyvena aplinkui mus.</li>
      <li>Ar ilgai, Viešpatie? Ar amžinai rūstausi? Ar degs kaip ugnis Tavo pavydas?</li>
      <li>Išliek savo rūstybę ant pagonių, kurie Tavęs nenori pažinti, ir ant karalysčių, kurios nesišaukia Tavojo vardo!</li>
      <li>Juk jie suėdė Jokūbą ir jo gyvenvietes nusiaubė.</li>
      <li>Neprisimink mūsų ankstesniųjų kalčių! Skubiai suteik mums savo gailestingumą, nes esame labai pažeminti.</li>
      <li>Padėk mums, Dieve, mūsų gelbėtojau, dėl savo vardo šlovės! Išgelbėk mus ir atleisk mūsų nusikaltimus dėl savo vardo.</li>
      <li>Kodėl turėtų sakyti pagonys: “Kur yra jų Dievas?” Tesužino apie Tave pagonys mūsų akivaizdoje, kai bausi už pralietą Tavo tarnų kraują!</li>
      <li>Tepasiekia Tave belaisvių dejavimas! Savo galinga ranka išlaisvink pasmerktuosius mirti.</li>
      <li>Atmokėk, Viešpatie, mūsų kaimynams septyneriopai už piktžodžiavimą, kuriuo jie plūdo Tave!</li>
      <li>O mes, Tavo tauta ir Tavo ganyklos avys, dėkosime Tau amžinai, kartų kartoms skelbsime Tavo šlovę!</li>
    </ol>
  </li>
  <li>
    <ol>
      <li>Klausykis, Izraelio ganytojau, kuris vedi Juozapą kaip avis! Kuris gyveni tarp cherubų, suspindėk.</li>
      <li>Pažadink savo jėgą ties Efraimu, Benjaminu ir Manasu, ateik ir išgelbėk mus!</li>
      <li>Dieve, prikelk mus, apšviesk mus savo veidu, tai būsime išgelbėti.</li>
      <li>Kareivijų Viešpatie, ar ilgai pyksi, kai Tavo tauta meldžiasi!</li>
      <li>Tu valgydini ją verksmo duona ir ašaromis gausiai girdai.</li>
      <li>Tu leidi mūsų kaimynams vaidytis dėl mūsų. Mūsų priešai tyčiojasi iš mūsų.</li>
      <li>Kareivijų Dieve, prikelk mus, apšviesk mus savo veidu, tai būsime išgelbėti.</li>
      <li>Tu atnešei vynmedį iš Egipto, išvarei pagonis ir jį čia įsodinai.</li>
      <li>Tu paruošei jam dirvą, jis įleido šaknis ir išsiplėtė krašte.</li>
      <li>Jo šešėlis dengė kalnuotąją šalį, jo šakos kaip Dievo kedrai.</li>
      <li>Jis išleido šakas ligi jūros ir atžalas iki upės.</li>
      <li>Kodėl jo aptvarus nugriovei, kad praeiviai skintų jo uogas?</li>
      <li>Girių šernas niokoja jį, laukiniai žvėrys ganosi jame.</li>
      <li>Kareivijų Dieve, sugrįžk! Pažvelk iš dangaus, pamokyk ir aplankyk šitą vynmedį,</li>
      <li>kurį pasodino dešinė Tavo, atžalą, kurią Tu dėl savęs sustiprinai.</li>
      <li>Tie, kurie sudegino jį ugnimi ir nukirto, Tavo veidui sudraudus, težūna!</li>
      <li>Tegu Tavo ranka būna ant Tavo dešinėje sėdinčio vyro, žmogaus sūnaus, kurį pats užauginai.</li>
      <li>Mes nebeatsitrauksime nuo Tavęs. Atgaivink mus, ir mes šauksimės Tavo vardo.</li>
      <li>Kareivijų Viešpatie, atgaivink mus, apšviesk mus savo veidu, tai būsime išgelbėti.</li>
    </ol>
  </li>
  <li>
    <ol>
      <li>Garsiai šlovinkite Dievą, mūsų stiprybę, džiaugsmingą triukšmą kelkite Jokūbo Dievui!</li>
      <li>Giedokite psalmę, muškite būgną, skambinkite psalteriu ir arfa!</li>
      <li>Pūskite trimitą jauno mėnulio dieną, skirtu laiku mūsų šventėje!</li>
      <li>Tai yra įsakymas Izraeliui, Jokūbo Dievo įstatymas.</li>
      <li>Tokį nurodymą gavo Juozapas, kai Jis ėjo per Egipto žemę. Išgirdau nežinomą kalbą:</li>
      <li>“Aš pašalinau tavo naštą nuo pečių, tavo rankoms nebereikia nešioti pintinės.</li>
      <li>Varge šaukeisi, ir Aš išgelbėjau tave, atsiliepiau iš griaudėjančio debesies, prie Meribos vandenų mėginau tave.</li>
      <li>Klausyk, mano tauta, Aš noriu tave įspėti! O kad tu, Izraeli, paklausytum manęs!</li>
      <li>Neturėk ir negarbink jokio kito dievo!</li>
      <li>Aš esu Viešpats, tavo Dievas, kuris išvedžiau tave iš Egipto žemės. Plačiai išsižiok, kad pripildyčiau tavo burną.</li>
      <li>Bet mano tauta neklausė mano balso, Izraelis man nepakluso.</li>
      <li>Todėl atidaviau juos jų širdžių geismams, jie vaikščiojo pagal savo sumanymus.</li>
      <li>O kad mano tauta klausytų manęs, kad Izraelis eitų mano keliais!</li>
      <li>Tuojau pažeminčiau jų priešus ir prieš jų prispaudėjus pakelčiau ranką!</li>
      <li>Kurie nekenčia Viešpaties, turėtų Jam lenktis, ir toks jų likimas būtų per amžius.</li>
      <li>O juos geriausiais kviečiais valgydinčiau, uolų medumi maitinčiau”.</li>
    </ol>
  </li>
  <li>
    <ol>
      <li>Dievas pakyla dievų susirinkime, dievams teismą daro:</li>
      <li>“Ar dar ilgai teisite neteisingai ir pataikausite nedorėliams?</li>
      <li>Ginkite vargšus ir našlaičius, beturčių ir paniekintųjų saugokite teises.</li>
      <li>Vargšus ir beturčius iš nedorėlių rankų vaduokite!”</li>
      <li>Jie neišmano ir nesupranta, jie vaikščioja tamsoje, todėl visi žemės pamatai svyruoja.</li>
      <li>Aš tariau: “Jūs esate dievai ir Aukščiausiojo sūnūs.</li>
      <li>Tačiau jūs mirsite kaip žmonės, krisite kaip bet kuris kunigaikštis”.</li>
      <li>Pakilk, Dieve, teisk žemę, nes visos tautos Tau priklauso!</li>
    </ol>
  </li>
  <li>
    <ol>
      <li>Dieve, netylėk! Dieve, nenurimk ir nebūk tylus!</li>
      <li>Juk štai Tavo priešai triukšmauja, kelia galvas tie, kurie Tavęs nekenčia.</li>
      <li>Prieš Tavo tautą jie rengia sąmokslą, tariasi prieš Tavo globotinius.</li>
      <li>Jie sako: “Eikime, išnaikinkime juos, kad šios tautos nebebūtų ir Izraelio vardo niekas nebeminėtų”.</li>
      <li>Jie tariasi vieningai, susijungia prieš Tave;</li>
      <li>Edomo ir Moabo stovyklos, izmaelitai ir hagarai,</li>
      <li>Gebalas, Amonas ir Amalekas, Filistija kartu su Tyro gyventojais.</li>
      <li>Su jais kartu asirai eina, Loto palikuonims teikia paramą.</li>
      <li>Padaryk jiems kaip Midjanui, kaip Siserai ir Jabinui prie Kišono upelio;</li>
      <li>jie prie En Doro sunaikinti buvo, tapo mėšlu žemei patręšti.</li>
      <li>Padaryk jų kunigaikščius kaip Orebą ir Zeebą, kaip Zebachą bei Calmuną­visus jų vadus,</li>
      <li>kurie sakė: “Pasiglemžkime Dievo žemes!”</li>
      <li>Dieve, padaryk juos lyg sūkurio blaškomus lapus, lyg šiaudus prieš vėją.</li>
      <li>Kaip ugnis sudegina mišką, kaip liepsna nudegina kalnus,</li>
      <li>taip gainiok juos audromis, gąsdink vėtromis.</li>
      <li>Viešpatie, sugėdink jų veidus, kad jie ieškotų Tavo vardo!</li>
      <li>Tegul visada juos gėda ir išgąstis lydi ir gėdoje jie tepražūna.</li>
      <li>Težino jie, kad Tas, kurio vardas Viešpats, visoje žemėje yra aukščiausias!</li>
    </ol>
  </li>
  <li>
    <ol>
      <li>Kokios mielos Tavo buveinės, kareivijų Viešpatie!</li>
      <li>Alpsta mano siela ir ilgisi Viešpaties kiemų. Mano širdis ir kūnas šaukiasi gyvojo Dievo.</li>
      <li>Net ir žvirblis randa namus, kregždė­lizdą perėti vaikams prie Tavo aukurų, kareivijų Viešpatie, mano Karaliau ir Dieve!</li>
      <li>Palaiminti, kurie gyvena Tavo namuose: jie nuolat giria Tave!</li>
      <li>Palaimintas žmogus, kuris randa stiprybę Tavyje, kuris yra keleivis savo širdy.</li>
      <li>Keliaudami išdegusiu slėniu, jie šaltiniu jį paverčia, ankstyvasis lietus jį padengia palaiminimais.</li>
      <li>Jie eina iš jėgos į jėgą, kol Dievą Sione išvysta.</li>
      <li>Kareivijų Viešpatie, išgirsk mano maldą! Išgirsk, Jokūbo Dieve!</li>
      <li>Pažvelk, Dieve, mūsų skyde! Pažiūrėk į veidą savo pateptojo!</li>
      <li>Juk viena diena Tavo kiemuose yra vertesnė už tūkstantį kitur; geriau būti durininku Dievo namuose, negu gyventi nusidėjėlių palapinėse.</li>
      <li>Saulė ir skydas yra Viešpats; malonę ir garbę teikia Viešpats, gerų dalykų neatsako tiems, kurie nekaltai elgiasi.</li>
      <li>Kareivijų Viešpatie, palaimintas žmogus, kuris pasitiki Tavimi!</li>
    </ol>
  </li>
  <li>
    <ol>
      <li>Viešpatie, Tu buvai palankus savo kraštui, išlaisvinai Jokūbą.</li>
      <li>Tu atleidai savo tautos kaltę, uždengei jos nusidėjimą.</li>
      <li>Tu sulaikei savo pyktį, nukreipei savo rūstybės įkarštį.</li>
      <li>Atgaivink mus, Dieve, mūsų gelbėtojau, tepaliauja Tavo rūstybė!</li>
      <li>Nejaugi amžinai pyksi ant mūsų, rūstausi per kartų kartas!</li>
      <li>Argi vėl mūsų neatgaivinsi, kad džiaugtumėmės Tavimi?</li>
      <li>Viešpatie, parodyk mums savo gailestingumą, suteik išgelbėjimą!</li>
      <li>Klausysiuos, ką kalba Viešpats Dievas! Jis juk skelbia taiką savo tautai ir šventiesiems; tenesigręžia jie į kvailystę.</li>
      <li>Tikrai, Jo išgelbėjimas arti tiems, kurie Jo bijo, Jo šlovė gyvena tarp mūsų.</li>
      <li>Gailestingumas ir tiesa susitiko, teisumas ir taika pasibučiavo.</li>
      <li>Tiesa žels iš žemės, ir teisumas žvelgs iš dangaus.</li>
      <li>Gausiai gėrybių duos Viešpats, ir žemė bus derlinga.</li>
      <li>Teisumas eis pirma Jo ir nukreips mus į Jo kelią.</li>
    </ol>
  </li>
  <li>
    <ol>
      <li>Viešpatie, išgirsk, išklausyk mane, nes aš esu vargšas ir beturtis!</li>
      <li>Saugok mano sielą, nes aš esu šventas! Gelbėk savo tarną, kuris pasitiki Tavimi! Tu esi mano Dievas.</li>
      <li>Viešpatie, būk man gailestingas, nes Tavęs šaukiuos be paliovos!</li>
      <li>Palinksmink savo tarno sielą, nes į Tave, Viešpatie, kreipiu savo sielą.</li>
      <li>Juk Tu, Viešpatie, esi geras ir pasiruošęs atleisti, kupinas gailestingumo visiems, kurie šaukiasi Tavęs.</li>
      <li>Viešpatie, išgirsk mano maldą ir klausyk mano maldavimo balso!</li>
      <li>Nelaimėje šaukiuosi Tavęs­Tu išklausai mane!</li>
      <li>Viešpatie, nėra Tau lygaus tarp dievų ir nėra darbų kaip Tavo.</li>
      <li>Visos Tavo sutvertos tautos ateis, pagarbins Tave, Viešpatie, ir šlovins Tavo vardą.</li>
      <li>Tu esi didis ir darai stebuklus, Tu vienas esi Dievas!</li>
      <li>Viešpatie, pamokyk mane savo kelio, kad vaikščiočiau tiesoje! Įtvirtink mano širdį Tavo baimėje.</li>
      <li>Viešpatie, mano Dieve, girsiu Tave nuoširdžiai, šlovinsiu Tavo vardą per amžius!</li>
      <li>Tavo gailestingumas buvo man didelis, Tu išgelbėjai mano sielą iš giliausio pragaro.</li>
      <li>Dieve, išdidieji sukilo prieš mane, smurtininkų gauja tykoja mano gyvybės; jie nestato Tavęs savo akivaizdoje.</li>
      <li>Tačiau Tu, Viešpatie, esi užjaučiantis ir maloningas Dievas, kantrus ir kupinas gailestingumo bei tiesos.</li>
      <li>Pažvelk į mane ir pasigailėk manęs! Duok stiprybės savo tarnui ir išgelbėk savo tarnaitės sūnų!</li>
      <li>Parodyk ženklą, kad mane globoji, kad matytų tie, kurie manęs nekenčia, ir susigėstų, nes Tu, Viešpatie, esi mano gelbėtojas ir guodėjas!</li>
    </ol>
  </li>
  <li>
    <ol>
      <li>Jo pamatas ant šventųjų kalnų.</li>
      <li>Viešpats myli Siono vartus labiau už visas Jokūbo buveines.</li>
      <li>Šlovingi dalykai pasakojami apie tave, Dievo mieste!</li>
      <li>Minėsiu Rahabą ir Babiloną tarp tų, kurie žino mane. Filistijos, Tyro ir Etiopijos gyventojai yra ten gimę.</li>
      <li>Bet apie Sioną bus sakoma: “Šitas ir tas vyras jame yra gimę”. Aukščiausiasis įsteigė jį.</li>
      <li>Viešpats užrašys tautų knygoje: “Šitas yra ten gimęs”.</li>
      <li>Jie giedos: “Visos mano versmės yra tavyje!”</li>
    </ol>
  </li>
  <li>
    <ol>
      <li>Viešpatie, mano išgelbėjimo Dieve, dieną ir naktį šaukiau Tavo akivaizdoje.</li>
      <li>Tepasiekia mano malda Tave! Išgirsk mano šauksmą!</li>
      <li>Mano siela pilna skausmų ir mano gyvybė arti mirties.</li>
      <li>Mane laiko tokiu, kuris nužengė į duobę, esu bejėgis žmogus.</li>
      <li>Tarp mirusiųjų yra mano guolis, guliu kape kaip užmuštieji, kurių Tu nebeatsimeni, nes jie nuo Tavęs atskirti.</li>
      <li>Tu įstūmei mane į giliausią duobę, į tamsą, į gelmes.</li>
      <li>Mane slegia Tavo rūstybė, Tavo bangos ritasi per mane.</li>
      <li>Tu atitolinai nuo manęs mano pažįstamus, jiems padarei mane bjaurų. Esu uždarytas ir negaliu išeiti.</li>
      <li>Mano akys aptemo nuo vargo. Kasdien šaukiausi Tavęs, Viešpatie, tiesdamas į Tave rankas.</li>
      <li>Ar parodysi stebuklus mirusiems? Ar mirusieji kelsis ir girs Tave?</li>
      <li>Ar pasakojama apie Tavo malonę ir ištikimybę mirusiųjų karalystėje?</li>
      <li>Ar žinomi Tavo stebuklai tamsoje ir Tavo teisumas užmiršimo šalyje?</li>
      <li>Viešpatie, Tavęs aš šaukiuosi, mano malda kas rytą kyla į Tave.</li>
      <li>Viešpatie, kodėl atstumi mane, slepi nuo manęs savo veidą?</li>
      <li>Nuskurdęs ir pasiruošęs mirti esu nuo pat jaunystės, kenčiu Tavo siaubus, nežinau, ką daryti.</li>
      <li>Tavo rūstybės įkarštis krinta ant manęs, naikina mane Tavo siaubai.</li>
      <li>Jie visą laiką supa mane kaip vandenys ir skandina.</li>
      <li>Tu atitolinai nuo manęs mielą bičiulį, mano pažįstami pamiršo mane.</li>
    </ol>
  </li>
  <li>
    <ol>
      <li>Viešpatie, apie Tavo gailestingumą giedosiu amžinai; kartų kartoms skelbsiu Tavo ištikimybę.</li>
      <li>Aš tariau: “Gailestingumas išliks per amžius. Tu įtvirtinsi savo ištikimybę danguose”.</li>
      <li>“Aš sudariau sandorą su išrinktuoju ir prisiekiau savo tarnui Dovydui:</li>
      <li>‘Per amžius įtvirtinsiu tavo palikuonis, tavo sostą visoms kartoms pastatysiu’ ”.</li>
      <li>Viešpatie, dangūs giria Tavo stebuklus, Tavo ištikimybę­šventųjų susirinkimas.</li>
      <li>Kas gi iš danguje esančių Viešpačiui prilygsta? Kas tarp Dievo sūnų panašus į Viešpatį?</li>
      <li>Bauginantis yra Dievas šventųjų susirinkime, gerbtinas visų aplink Jį esančių.</li>
      <li>Viešpatie, kareivijų Dieve, kas yra Tau lygus savo jėga? Viešpatie, kas yra toks ištikimas, kaip Tu?</li>
      <li>Tu suvaldai jūros šėlimą, sukilusias bangas Tu sutramdai.</li>
      <li>Tu sutriuškini Rahabą kaip nukautąjį, savo galinga ranka išgainioji savo priešus.</li>
      <li>Tau priklauso dangūs ir žemė, pasaulis ir visa, kas jame; Tu sukūrei juos.</li>
      <li>Tu sutvėrei šiaurę ir pietus; Taboras ir Hermonas džiaugiasi Tavimi.</li>
      <li>Tu galingas: stipri Tavo ranka, aukštai pakelta Tavo dešinė!</li>
      <li>Tavo sosto pamatas­teisumas ir teisingumas, gailestingumas ir tiesa eina Tavo priekyje.</li>
      <li>Palaiminta tauta, kuri pažįsta džiaugsmingą garsą! Viešpatie, Tavo veido šviesoje jie vaikščios.</li>
      <li>Tavo vardas juos linksmins, jie bus išaukštinti Tavo teisume.</li>
      <li>Tu esi jų garbė ir galybė, Tavo palankumu išaukštintas mūsų ragas.</li>
      <li>Viešpats yra mūsų apsauga, Izraelio Šventasis­mūsų karalius.</li>
      <li>Regėjime Tu kalbėjai savo šventajam: “Aš suteikiau pagalbą karžygiui, išaukštinau tautos išrinktąjį.</li>
      <li>Suradau Dovydą, savo tarną, ir šventu aliejumi jį patepiau.</li>
      <li>Mano ranka visuomet jį palaikys, mano dešinė stiprins jį.</li>
      <li>Priešas nenugalės jo ir piktadarys nepažemins.</li>
      <li>Jo akivaizdoje parblokšiu priešus ir palaušiu tuos, kurie jo nekenčia.</li>
      <li>Mano ištikimybė ir gailestingumas lydės jį, ir mano vardu aukštai iškils jo ragas.</li>
      <li>Aš jo ranką padėsiu ant jūros ir ant upių jo dešinę.</li>
      <li>Jis sakys man: ‘Tu esi mano tėvas, mano Dievas ir išgelbėjimo uola!’</li>
      <li>Aš padarysiu jį savo pirmagimiu, jis bus aukščiau negu žemės karaliai.</li>
      <li>Aš būsiu jam gailestingas per amžius, tvirta pasiliks sandora tarp mūsų.</li>
      <li>Jo palikuonims leisiu gyventi per amžius, kol bus dangus, stovės jo sostas.</li>
      <li>Jei jo vaikai paniekins mano įstatymą, jei nesielgs, kaip jiems įsakyta,</li>
      <li>jei mano nuostatus laužys ir įsakymų mano nepaisys,</li>
      <li>bausiu už jų nuodėmes lazda, plaksiu rykštėmis už jų kaltę.</li>
      <li>Bet savo malonės iš jo neatimsiu ir ištikimybės jam neatsakysiu,</li>
      <li>nesulaužysiu sandoros ir savo lūpų žodžio nekeisiu.</li>
      <li>Kartą esu prisiekęs šventumu savo, Dovydui nemeluosiu.</li>
      <li>Jo palikuonys gyvens per amžius, ir jo sostas stovės kaip saulė priešais mane,</li>
      <li>bus įtvirtintas kaip mėnulis­ištikimas liudytojas danguje”.</li>
      <li>Bet Tu atstūmei, atmetei ir pasibjaurėjai pateptuoju savo.</li>
      <li>Išsižadėjai sandoros su savo tarnu, nusviedei žemėn jo karūną ir suteršei ją.</li>
      <li>Tu sugriovei jo mūrus, pavertei griuvėsiais tvirtoves.</li>
      <li>Jį plėšia visi praeiviai, jis tapo pajuoka kaimynams.</li>
      <li>Tu leidai jo priešų galybei iškilti, jiems visiems suteikei džiaugsmą.</li>
      <li>Nukreipei ašmenis jo kardo, neleidai laimėti mūšyje.</li>
      <li>Tu atėmei jo šlovę ir nuvertei jo sostą.</li>
      <li>Sutrumpinai jo jaunystės dienas, padengei jį gėda.</li>
      <li>Ar ilgai, Viešpatie? Ar slėpsies amžinai? Ar degs kaip ugnis Tavo rūstybė?</li>
      <li>Viešpatie, atsimink, koks trumpas yra mano gyvenimas! Kokius menkus Tu sukūrei visus žmones!</li>
      <li>Koks žmogus gyvena ir nepatiria mirties? Kieno siela mirusiųjų buveinės išvengia?</li>
      <li>Viešpatie, kur yra Tavo ankstesnė malonė, kurią Dovydui savo tiesoje pažadėjai?</li>
      <li>Viešpatie, atsimink savo tarno gėdą; nešioju širdyje daugelio tautų panieką,</li>
      <li>kuria, Viešpatie, Tavo priešai niekino Tavo pateptojo kelius.</li>
      <li>Tebūna palaimintas Viešpats per amžius! Amen! Amen!</li>
    </ol>
  </li>
  <li>
    <ol>
      <li>Viešpatie, Tu buvai mums prieglauda per kartų kartas!</li>
      <li>Pirma, negu buvo sutverti kalnai, žemė ir pasaulis, Tu, Dieve, esi nuo amžių ir per amžius!</li>
      <li>Tu grąžini žmones į dulkes ir sakai: “Sugrįžkite, žmonių vaikai!”</li>
      <li>Juk tūkstantis metų Tavo akyse yra kaip vakarykštė diena, kuri praėjo, kaip sargybos laikas naktį.</li>
      <li>Tu pašalini žmones kaip rytmečio sapną, kaip žaliuojančią žolę.</li>
      <li>Rytą ji žydi, vakare nukertama ir sudžiūsta.</li>
      <li>Tavo rūstybė sunaikina mus, Tavo pyktis mus gąsdina.</li>
      <li>Tu laikai mūsų kaltes savo akivaizdoje, mūsų slaptas nuodėmes­savo veido šviesoje.</li>
      <li>Mūsų dienos praeina Tau rūstaujant, mūsų metai kaip atodūsis.</li>
      <li>Mūsų metų skaičius yra septyniasdešimt, o stipresniųjų­aštuoniasdešimt. Dauguma jų praeina varge ir kančiose. Jie greitai praeina, ir mes išnykstame.</li>
      <li>Kas Tavo rūstybės jėgą supranta ir bijo Tavojo pykčio?</li>
      <li>Pamokyk mus skaičiuoti mūsų dienas, kad įgytume išmintingą širdį!</li>
      <li>Sugrįžk, Viešpatie! Ar ilgai? Būk gailestingas savo tarnams!</li>
      <li>Gaivink mus nuo ryto savo gailestingumu, kad džiaugsmas ir linksmumas mus lydėtų visą amžių!</li>
      <li>Suteik mums džiaugsmo už tas dienas, per kurias pažeminti buvome, už tuos metus, per kuriuos patyrėme pikta.</li>
      <li>Tepamato Tavo tarnai Tavo darbus ir Tavo šlovę jų vaikai!</li>
      <li>Viešpatie, Dieve, būk mums geras, įtvirtink mūsų darbus, daryk mūsų darbus sėkmingus!</li>
    </ol>
  </li>
  <li>
    <ol>
      <li>Tas, kuris gyvena Aukščiausiojo globoje, Visagalio šešėlyje pasilieka,</li>
      <li>sako Viešpačiui: “Tu mano priebėga ir mano tvirtovė, mano Dievas, kuriuo pasitikiu!”</li>
      <li>Jis ištrauks tave iš medžiotojo kilpos, iš pražūtingo maro.</li>
      <li>Jis pridengs tave savo plunksnomis, po Jo sparnais rasi sau prieglaudą. Didysis skydas ir šarvas yra Jo tiesa!</li>
      <li>Tau nereikės bijoti nakties baisumų nė strėlių, švilpiančių dieną,</li>
      <li>nebaugins tavęs patamsyje slankiojąs maras nė vidudienį siaučiantis sunaikinimas.</li>
      <li>Tavo pašonėje kris tūkstantis ir dešimt tūkstančių­tavo dešinėje, bet tai nepriartės prie tavęs.</li>
      <li>Tu savo akimis tai stebėsi ir matysi nedorėlių atlyginimą,</li>
      <li>nes tu pasidarei Viešpatį savo priebėga, Aukščiausiąjį savo buveine.</li>
      <li>Tau neatsitiks nieko pikto, ir jokia nelaimė nepriartės prie tavo palapinės.</li>
      <li>Jis įsakys savo angelams saugoti tave visuose keliuose.</li>
      <li>Ant rankų jie nešios tave, kad neužsigautum kojos į akmenį.</li>
      <li>Tu mindžiosi liūtą ir gyvatę, sutrypsi jauniklį liūtą ir slibiną.</li>
      <li>“Kadangi jis pamilo mane, Aš išlaisvinsiu jį ir apginsiu, nes jis mano vardą pažįsta.</li>
      <li>Jis šauksis manęs, ir Aš jam atsakysiu. Būsiu su juo varge, išlaisvinsiu jį ir pagerbsiu.</li>
      <li>Ilgu gyvenimu pasotinsiu jį ir parodysiu jam savo išgelbėjimą”.</li>
    </ol>
  </li>
  <li>
    <ol>
      <li>Gera dėkoti Tau, Viešpatie, ir giedoti gyrių Tavo vardui, Aukščiausiasis,</li>
      <li>skelbti rytmety Tavo malonę ir ištikimybę naktimis</li>
      <li>dešimčiastygiu instrumentu, psalteriu ir arfa.</li>
      <li>Viešpatie, Tu pralinksminai mane savo kūriniais, Tavo rankų darbais aš džiaugiuosi.</li>
      <li>Viešpatie, kokie didingi yra Tavo darbai! Kokios gilios Tavo mintys!</li>
      <li>Tik neišmanantis žmogus to nesupranta ir kvailys nesuvokia.</li>
      <li>Nors ir žydi nedorėliai kaip gėlės, nors klesti piktadariai, jie bus amžinai sunaikinti.</li>
      <li>Viešpatie, Tu esi Aukščiausiasis per amžius!</li>
      <li>Viešpatie, štai žus Tavo priešai, bus išblaškyti visi piktadariai!</li>
      <li>Bet man Tu davei jėgų kaip stumbrui, patepei mane šviežiu aliejumi.</li>
      <li>Mano akys matys mano priešus, ausys išgirs apie tuos, kurie prieš mane pakilo.</li>
      <li>Teisusis klestės kaip palmė, augs kaip Libano kedras.</li>
      <li>Viešpaties namuose pasodinti, jie žydės Dievo kiemuose,</li>
      <li>neš vaisių senatvėje, bus sultingi ir žali,</li>
      <li>kad skelbtų Viešpaties teisumą. Jis yra mano uola ir Jame nėra neteisybės.</li>
    </ol>
  </li>
  <li>
    <ol>
      <li>Viešpats karaliauja. Jis apsivilkęs didybe, Viešpats susijuosęs stiprybe, taip tvirtai pastatė pasaulį, kad jo niekas nepajudins.</li>
      <li>Tvirtai stovi Tavo sostas nuo senovės; nuo amžių Tu esi!</li>
      <li>Viešpatie, vandenys patvino, pakilo jų ūžimas, pakilo vandenų bangos!</li>
      <li>Galingesnis už gausių vandenų šniokštimą, už galingas jūrų bangas yra Viešpats aukštybėse!</li>
      <li>Tavo liudijimai labai patikimi. Tavo namus puošia šventumas, Viešpatie, per amžius.</li>
    </ol>
  </li>
  <li>
    <ol>
      <li>Viešpatie Dieve, kuris atkeršiji, Dieve, kuris atkeršiji, pasirodyk!</li>
      <li>Kelkis, pasaulio Teisėjau, atlygink išdidiesiems, ką jie nusipelnė!</li>
      <li>Viešpatie, ar ilgai dar nedorėliai džiūgaus?</li>
      <li>Ar ilgai kalbės įžūliai ir didžiuosis visi piktadariai?</li>
      <li>Viešpatie, jie trypia Tavo tautą, spaudžia Tavo paveldą.</li>
      <li>Jie užmuša našlę ir ateivį, žudo našlaičius.</li>
      <li>Jie sako: “Viešpats nemato, Jokūbo Dievas nepastebi”.</li>
      <li>Susipraskite, tautos neišmanėliai! Jūs kvailiai, kada išminties įgysite?</li>
      <li>Nejaugi Tas, kuris padarė ausį, negirdėtų, ir Tas, kuris sukūrė akį, nematytų?</li>
      <li>Argi Tas, kuris auklėja tautas ir moko žmones išminties, nesudraustų?</li>
      <li>Viešpats žino žmonių mintis, kad jos yra tuščios.</li>
      <li>Palaimintas žmogus, Viešpatie, kurį Tu auklėji ir savo įstatymo mokai;</li>
      <li>ramybę jam teiki nelaimių dienomis, kol nedorėliui kasama duobė.</li>
      <li>Juk Viešpats neatmes savo tautos ir neapleis savo paveldėjimo.</li>
      <li>Teisingumas sugrįš teisiajam ir juo paseks visi tiesiaširdžiai.</li>
      <li>Kas gins mane nuo piktadarių? Kas užstos mane prieš skriaudėjus?</li>
      <li>Jei Viešpats man nebūtų padėjęs, būčiau atsidūręs tylos karalystėje.</li>
      <li>Kai pasakiau: “Slysta mano koja”, Tavo gailestingumas, Viešpatie, palaikė mane.</li>
      <li>Kai mano širdis prisikaupė rūpesčių, Tavo paguoda sielai džiaugsmą grąžino.</li>
      <li>Argi Tu nedorėlių sostui pritarsi, kai iškraipydami įstatymą jie spaudžia žmones?</li>
      <li>Teisiojo sielą jie puola, nekaltą kraują pasmerkia.</li>
      <li>Bet Viešpats yra mano apsauga ir mano Dievas­priebėgos uola.</li>
      <li>Jis atlygins jiems už jų nedorybes, jų pačių neteisybėse sunaikins juos. Viešpats, mūsų Dievas, sunaikins juos.</li>
    </ol>
  </li>
  <li>
    <ol>
      <li>Ateikite, giedokime Viešpačiui! Džiaugsmingą triukšmą kelkime savo išgelbėjimo uolai!</li>
      <li>Ateikime į Jo akivaizdą su padėka, džiaugsmingai giedokime Jam psalmes!</li>
      <li>Viešpats yra didis Dievas ir didis Karalius, didesnis už visus dievus.</li>
      <li>Jo rankoje yra žemės gelmės ir Jam priklauso kalnų viršūnės.</li>
      <li>Jo yra jūra, nes Jis ją sutvėrė, ir sausuma Jo rankų darbas.</li>
      <li>Ateikite, pulkime žemėn prieš Dievą ir pagarbinkime, atsiklaupkime prieš Viešpatį, kuris sutvėrė mus!</li>
      <li>Jis yra mūsų Dievas, o mes­Jo ganoma tauta ir Jo rankų globojamos avys! Šiandien, jeigu išgirsite Jo balsą,­</li>
      <li>“neužkietinkite savo širdžių kaip Meriboje, kaip gundymo dieną dykumoje,</li>
      <li>kur jūsų tėvai mane gundė ir mėgino, nors mano darbus buvo matę!</li>
      <li>Keturiasdešimt metų mane liūdino ta karta, ir Aš pasakiau: ‘Ši tauta klysta savo širdyje ir nepažįsta mano kelių’.</li>
      <li>Užsirūstinęs jiems prisiekiau: ‘Jie neįeis į mano poilsį!’ ”</li>
    </ol>
  </li>
  <li>
    <ol>
      <li>Giedokite Viešpačiui naują giesmę, giedokite Viešpačiui visos šalys.</li>
      <li>Giedokite Viešpačiui, šlovinkite Jo vardą. Kiekvieną dieną skelbkite Jo išgelbėjimą.</li>
      <li>Apsakykite Jo garbę tarp pagonių ir Jo stebuklus visoms tautoms.</li>
      <li>Didis yra Viešpats ir didžiai girtinas, bijotinas labiausiai iš visų dievų.</li>
      <li>Visi tautų dievai yra stabai, bet Viešpats sukūrė dangus.</li>
      <li>Didybė ir garbė yra priešais Jį, galybė ir grožis Jo šventykloje.</li>
      <li>Pripažinkite Viešpačiui, tautų giminės, pripažinkite Viešpačiui šlovę ir galybę!</li>
      <li>Atiduokite Viešpačiui šlovę, priderančią Jo vardui, atneškite auką, įeikite į Jo kiemus.</li>
      <li>Garbinkite Viešpatį šventumo grožyje, bijokite Jo visos šalys.</li>
      <li>Skelbkite pagonims: “Viešpats karaliauja!” Jis sukūrė tvirtą pasaulį, Jis teis tautas teisingai.</li>
      <li>Tesilinksmina žemė ir tedžiūgauja dangūs! Tešniokščia jūra ir kas joje yra!</li>
      <li>Linksmai tedžiūgauja laukai ir visa, kas juose auga! Visi miško medžiai tada džiaugsis</li>
      <li>Viešpaties akivaizdoje, kai Jis ateis teisti žemę. Jis teis pasaulį teisingai ir tautas savo tiesoje.</li>
    </ol>
  </li>
  <li>
    <ol>
      <li>Viešpats karaliauja! Tedžiūgauja žemė! Tesilinksmina salos!</li>
      <li>Debesys ir tamsa Jį supa; teisumas ir teisingumas yra Jo sosto pagrindas.</li>
      <li>Jo priekyje liepsnoja ugnis ir sudegina aplinkui Jo priešus.</li>
      <li>Žaibai nušviečia pasaulį. Tai matydama, žemė drebėjo.</li>
      <li>Kalnai sutirpo kaip vaškas prieš Viešpatį­visos žemės Valdovą.</li>
      <li>Dangūs skelbia Jo teisumą ir visos tautos mato Jo šlovę.</li>
      <li>Bus sugėdinti tie, kurie tarnauja drožiniams, kurie stabais savo giriasi. Garbinkite Jį visi dievai!</li>
      <li>Tai girdi Sionas ir džiaugiasi. Viešpatie, dėl Tavo sprendimų džiūgauja Judo dukterys.</li>
      <li>Viešpatie, Tu esi aukštai virš visos žemės, išaukštintas virš visų dievų!</li>
      <li>Jūs, kurie mylite Viešpatį, nekęskite pikto; Jis saugo savo šventųjų gyvybes, iš nedorėlių priespaudos išlaisvina juos.</li>
      <li>Šviesa sušvinta teisiajam, tiesiaširdžiui­džiaugsmas.</li>
      <li>Linksminkitės, teisieji, Viešpatyje, dėkokite, prisiminę Jo šventumą.</li>
    </ol>
  </li>
  <li>
    <ol>
      <li>Naują giesmę giedokite Viešpačiui, nes nuostabius darbus Jis daro! Jo dešinė ir Jo šventoji ranka Jam pergalę teikia.</li>
      <li>Viešpats apreiškė savo išgelbėjimą, tautų akivaizdoje parodė savo teisumą.</li>
      <li>Jis atsiminė savo gailestingumą ir tiesą, žadėtą Izraelio namams. Visi žemės pakraščiai pamatė Dievo išgelbėjimą.</li>
      <li>Džiaugsmingą triukšmą kelkite Viešpačiui visos šalys! Linksminkitės ir giedokite gyrių.</li>
      <li>Giedokite Viešpačiui, pritardami arfomis, giedokite psalmes, pritardami arfomis.</li>
      <li>Trimitų ir rago garsais kelkite džiaugsmingą triukšmą prieš Karalių, Viešpatį!</li>
      <li>Tesidžiaugia jūra ir kas joje yra, žemė ir jos gyventojai!</li>
      <li>Upės teploja rankomis, kalnai tesidžiaugia kartu</li>
      <li>Viešpaties akivaizdoje, nes Jis ateis teisti žemę! Jis teis pasaulį teisingai ir tautas nešališkai.</li>
    </ol>
  </li>
  <li>
    <ol>
      <li>Viešpats karaliauja, tegu dreba tautos. Jis sėdi tarp cherubų, tedreba žemė.</li>
      <li>Viešpats yra didis Sione. Jis yra aukščiau nei visos tautos.</li>
      <li>Tegiria jie Tavo vardą, didį ir baisų; Jis yra šventas.</li>
      <li>Karaliaus galybė myli tiesą. Tu įtvirtini teisingumą, teisumą ir teisybę Jokūbe įvykdai.</li>
      <li>Aukštinkite Viešpatį, mūsų Dievą, garbinkite priešais Jo sostą; Jis yra šventas.</li>
      <li>Mozė ir Aaronas tarp Jo kunigų ir Samuelis tarp tų, kurie šaukiasi Jo vardo. Jie šaukėsi Viešpaties, ir Jis atsakė jiems.</li>
      <li>Iš debesies stulpo kalbėjo Jis; jie laikėsi Jo nuostatų ir potvarkių, kuriuos Jis jiems davė.</li>
      <li>O Viešpatie, mūsų Dieve, Tu atsakei jiems! Atlaidus Dievas buvai jiems, nors ir atlygindavai už jų nusikaltimus.</li>
      <li>Aukštinkite Viešpatį, mūsų Dievą, garbinkite prie Jo švento kalno, nes Viešpats, mūsų Dievas, yra šventas!</li>
    </ol>
  </li>
  <li>
    <ol>
      <li>Kelkite džiaugsmingą triukšmą Viešpačiui, visos šalys!</li>
      <li>Tarnaukite Viešpačiui su džiaugsmu, Jo akivaizdon ateikite giedodami.</li>
      <li>Žinokite, kad Viešpats yra Dievas. Jis mus sukūrė, o ne mes patys; mes esame Jo tauta ir Jo ganyklos avys.</li>
      <li>Įeikite pro vartus su dėkojimu, į Jo kiemus su gyriumi. Būkite dėkingi Jam, laiminkite Jo vardą!</li>
      <li>Geras yra Viešpats; Jo gailestingumas amžinas ir Jo tiesa pasilieka kartų kartoms.</li>
    </ol>
  </li>
  <li>
    <ol>
      <li>Apie gailestingumą ir teisingumą giedosiu, skambinsiu Tau, Viešpatie.</li>
      <li>Laikysiuos teisingo kelio. Kada Tu pas mane ateisi? Vaikščiosiu su tobula širdimi savo namuose.</li>
      <li>Į tai, kas nedora, aš nežiūrėsiu. Aš nekenčiu neištikimųjų darbų; nieko bendro su jais neturėsiu.</li>
      <li>Vengsiu iš tolo širdies nelabumo, pikto nenoriu pažinti.</li>
      <li>Kas slaptai savo artimą šmeižia, tą nutildysiu. Kas žiūri iš aukšto ir turi išdidžią širdį, to neapkęsiu.</li>
      <li>Mano akys žvelgia į krašto ištikimuosius, kad jie gyventų su manimi. Kas vaikščioja tobulu keliu, tas tarnaus man.</li>
      <li>Klastingieji negyvens mano namuose. Melagiai nepasiliks mano akivaizdoje.</li>
      <li>Anksti išnaikinsiu krašto nedorėlius, kad pašalinčiau piktadarius iš Viešpaties miesto.</li>
    </ol>
  </li>
  <li>
    <ol>
      <li>Viešpatie, išgirsk mano maldą, ir mano šauksmas tepasiekia Tave.</li>
      <li>Neslėpk savo veido nuo manęs tą dieną, kai esu varge. Palenk į mane savo ausį, kai šaukiuosi, skubėk man atsakyti.</li>
      <li>Mano dienos pranyksta kaip dūmai, mano kaulai kaip židinys dega.</li>
      <li>Kaip pakirsta žolė mano širdis džiūsta; aš pamirštu valgyti.</li>
      <li>Nuo skaudžių aimanų oda prilipo prie mano kaulų.</li>
      <li>Esu panašus į dykumų pelikaną, į pelėdą griuvėsiuose.</li>
      <li>Nemiegu ir esu vienišas kaip paukštis ant stogo.</li>
      <li>Priešai mane užgaulioja, ir mano vardas jiems tapo keiksmažodžiu.</li>
      <li>Pelenus valgau kaip duoną ir su ašaromis maišau savo gėrimą</li>
      <li>dėl Tavo rūstybės ir pykčio, nes Tu mane pakėlei ir nubloškei žemėn.</li>
      <li>Mano dienos yra tartum ištįsęs šešėlis, ir aš lyg žolė džiūstu.</li>
      <li>Bet Tu, Viešpatie, pasiliksi per amžius; Tave minės visos kartos.</li>
      <li>Tu pakilsi ir pasigailėsi Siono, nes atėjo metas jam suteikti malonę.</li>
      <li>Tavo tarnams jo akmenys meilūs, jiems gaila jo dulkių.</li>
      <li>Tavo vardo, Viešpatie, bijos pagonys ir Tavo šlovės­pasaulio karaliai.</li>
      <li>Kai Viešpats atstatys Sioną, Jis pasirodys savo šlovėje;</li>
      <li>apleistųjų maldas Jis išklausys, jų prašymų nepaniekins.</li>
      <li>Tai tebūna užrašyta ateisiančiai kartai, kad tauta, kuri bus sukurta, girtų Viešpatį.</li>
      <li>Iš savo šventos aukštybės Viešpats pažvelgė žemyn, iš dangaus pažiūrėjo į žemę,</li>
      <li>kad išgirstų belaisvių dejones, išlaisvintų mirčiai skirtuosius,</li>
      <li>kad Sione būtų skelbiamas Viešpaties vardas ir girtų Jį Jeruzalėje,</li>
      <li>kai susiburs karalystės ir tautos tarnauti Viešpačiui.</li>
      <li>Jis susilpnino mane kelionėje, sutrumpino mano gyvenimo dienas.</li>
      <li>Aš sakiau: “Mano Dieve, neatimk manęs įpusėjus mano amžiui, Tavo metai tęsiasi per visas kartas.</li>
      <li>Kadaise Tu sukūrei žemę ir dangūs yra Tavo rankų darbas.</li>
      <li>Jie pražus, bet Tu pasiliksi. Jie visi susidėvės kaip drabužis, kaip rūbą juos pakeisi, ir jie bus pakeisti.</li>
      <li>Bet Tu esi tas pats ir Tavo metai nesibaigs.</li>
      <li>Tavo tarnų vaikai gyvens ir jų palikuonys įsitvirtins Tavo akivaizdoje”.</li>
    </ol>
  </li>
  <li>
    <ol>
      <li>Laimink, mano siela, Viešpatį, ir visa, kas yra manyje, Jo šventą vardą.</li>
      <li>Laimink, mano siela, Viešpatį ir neužmiršk visų Jo geradarysčių.</li>
      <li>Jis atleidžia visas tavo kaltes ir gydo visas tavo ligas.</li>
      <li>Jis išperka tavo gyvybę iš pražūties ir savo malone bei gailestingumu tave vainikuoja.</li>
      <li>Jis pasotina geru tavo burną, ir atsinaujina tavo jaunystė kaip erelio.</li>
      <li>Viešpats vykdo teisybę ir teismą prispaustiesiems.</li>
      <li>Jis savo kelius apreiškė Mozei, ir Izraelio vaikai matė Jo darbus.</li>
      <li>Gailestingas ir maloningas yra Viešpats, lėtas pykti ir turtingas gailestingumo.</li>
      <li>Ne visados Jis barasi ir ne amžinai rūstauja.</li>
      <li>Jis nepasielgė su mumis pagal mūsų kaltes ir neatlygino mums pagal mūsų nuodėmes.</li>
      <li>Kaip dangus yra aukštai virš žemės, taip didis yra Jo gailestingumas tiems, kurie Jo bijo.</li>
      <li>Kaip toli nuo rytų yra vakarai, taip Jis atitolino nuo mūsų nuodėmes.</li>
      <li>Kaip tėvas pasigaili vaikų, taip Viešpats gailisi tų, kurie Jo bijo.</li>
      <li>Jis mūsų prigimtį žino, atsimena, kad esame dulkės.</li>
      <li>Žmogaus dienos yra kaip žolė, kaip lauko gėlė jis pražysta.</li>
      <li>Vos tik papūtė vėjas, jo nebėra, jo vieta jo nebepažįsta.</li>
      <li>Bet Viešpaties gailestingumas per amžius tiems, kurie Jo bijo, ir Jo teisumas lieka vaikų vaikams tų,</li>
      <li>kurie Jo sandoros laikosi, atsimena Jo įsakymus ir vykdo juos.</li>
      <li>Viešpats danguje pastatė savo sostą, Jo karališka valdžia valdo viską.</li>
      <li>Laiminkite Viešpatį jūs, angelai, galingi jėga, kurie vykdote Jo žodį, Jo balsą išgirdę.</li>
      <li>Laimink Viešpatį, Jo kareivija, Jo tarnai, kurie vykdote Jo valią.</li>
      <li>Laiminkite Viešpatį, visi kūriniai visoje Jo viešpatystėje. Laimink, mano siela, Viešpatį!</li>
    </ol>
  </li>
  <li>
    <ol>
      <li>Laimink, mano siela, Viešpatį! Viešpatie, mano Dieve, Tu esi labai didingas! Didybe ir garbe esi apsirengęs.</li>
      <li>Tave supa šviesa kaip apsiaustas; ištiesei dangus kaip skraistę.</li>
      <li>Virš vandenų surentei sau kambarius, debesis padarei savo vežimu, važiuoji ant vėjo sparnų.</li>
      <li>Tu darai savo pasiuntinius kaip vėjus, savo tarnus kaip liepsnojančią ugnį.</li>
      <li>Tu padėjai žemės pamatus, ir niekas jos nepajudins per amžius.</li>
      <li>Vandenynais kaip drabužiu apdengei ją, kalnų viršūnes vandenys dengė.</li>
      <li>Tau grūmojant, jie pabėgo, nuo Tavo griaustinio balso jie pasišalino.</li>
      <li>Jie kyla į kalnus, leidžiasi į slėnius, į vietas, kurias jiems paskyrei.</li>
      <li>Nustatei jiems ribą, kad neperžengtų jos ir nebeužlietų žemės.</li>
      <li>Tu pasiuntei šaltinius į slėnius, tarp kalnų jie teka.</li>
      <li>Iš jų miško žvėrys geria ir laukiniai asilai troškulį savo malšina.</li>
      <li>Jų pakrantėse padangių paukščiai gyvena, medžių šakose jie čiulba.</li>
      <li>Iš savo kambarių kalnus Tu laistai, Tavo rankų darbas gaivina žemę.</li>
      <li>Tu išaugini žolę galvijams ir augalus, kad tarnautų žmogui, kad iš žemės jis maistą sau gautų</li>
      <li>ir vyną, kuris linksmina žmogaus širdį. Veidai spindi nuo aliejaus, o duona stiprina žmonių širdis.</li>
      <li>Viešpaties medžiai pasisotina, Libano kedrai, Jo pasodinti.</li>
      <li>Paukščiai ten krauna lizdus, gandras kipariso viršūnėje sau namus pasidarė.</li>
      <li>Aukšti kalnai­laukinėms ožkoms, uolos­triušiams prieglaudą teikia.</li>
      <li>Jis sukūrė mėnulį laikui žymėti, saulė žino, kada nusileisti.</li>
      <li>Tu siunti tamsą, ir ateina naktis, miško žvėrys sujunda.</li>
      <li>Ima riaumoti jauni liūtai, grobio ieškodami, ir prašo Dievą sau maisto.</li>
      <li>Kai pateka saulė, jie pasitraukia miegoti į savo lindynes.</li>
      <li>Žmogus išeina į darbą ir darbuojasi ligi vakaro.</li>
      <li>Viešpatie, kokia daugybė Tavo darbų! Juos išmintingai padarei, žemę pripildei savo turtų.</li>
      <li>Štai didelė ir plati jūra. Ten knibžda be skaičiaus įvairaus dydžio gyvūnų.</li>
      <li>Ten plaukioja laivai, Tavo sukurtas leviatanas vandeny žaidžia.</li>
      <li>Jie visi iš Tavęs laukia, kad duotum jiems maisto reikiamu metu.</li>
      <li>Tu duodi jiems, jie rankioja. Tu ištiesi savo ranką, jie pasisotina gausiai.</li>
      <li>Tau paslėpus nuo jų veidą, jie išsigąsta. Tu atimi iš jų kvapą, ir jie miršta, dulkėmis virsta.</li>
      <li>Atsiunti Tu savo dvasią, sukuri juos ir atnaujini žemės veidą.</li>
      <li>Viešpaties šlovė pasiliks per amžius, džiaugsis Viešpats savo darbais.</li>
      <li>Jis pažvelgia į žemę, ji sudreba; paliečia kalnus, ir jie rūksta.</li>
      <li>Viešpačiui giedosiu, kol gyvensiu, giedosiu gyrių Dievui, kol gyvas būsiu.</li>
      <li>Mano apmąstymai Jam patiks; aš džiaugsiuosi Viešpatyje.</li>
      <li>Te nusidėjėliai dingsta iš žemės, tenebūna daugiau nedorėlių. Laimink, mano siela, Viešpatį! Girkite Viešpatį!</li>
    </ol>
  </li>
  <li>
    <ol>
      <li>Dėkokite Viešpačiui, šaukitės Jo vardo, skelbkite tautose Jo darbus.</li>
      <li>Giedokite Jam, giedokite Jam psalmes. Garsinkite visus Jo stebuklus.</li>
      <li>Didžiuokitės Jo šventu vardu. Tegu džiaugiasi širdis tų, kurie ieško Viešpaties.</li>
      <li>Ieškokite Viešpaties ir Jo jėgos. Nuolatos ieškokite Jo veido.</li>
      <li>Atsiminkite Jo nuostabius darbus, kuriuos Jis yra padaręs, Jo stebuklus ir Jo lūpų ištartus sprendimus.</li>
      <li>Jūs, Jo tarno Abraomo palikuonys, Jokūbo vaikai, Jo išrinktieji.</li>
      <li>Jis yra Viešpats, mūsų Dievas; visoje žemėje galioja Jo sprendimai.</li>
      <li>Jis per amžius atsimena savo sandorą, žodį, kurį Jis įsakė tūkstančiui kartų,</li>
      <li>sandorą, kurią Jis padarė su Abraomu, ir priesaiką, duotą Izaokui.</li>
      <li>Jis patvirtino ją Jokūbui įstatymu, Izraeliui­amžina sandora,</li>
      <li>sakydamas: “Tau duosiu Kanaano šalį, tavo paveldėjimo dalį”,</li>
      <li>kai jie buvo negausūs skaičiumi, tik ateiviai joje.</li>
      <li>Jie keliavo iš tautos į tautą, iš vienos karalystės į kitą.</li>
      <li>Jis niekam neleido jų skriausti, sudrausdavo dėl jų karalius:</li>
      <li>“Nelieskite mano pateptųjų ir mano pranašams nedarykite pikto”.</li>
      <li>Jis žemei badą pašaukė, duonos ramstį sunaikino.</li>
      <li>Jis pasiuntė pirma jų vyrą, Juozapą, vergijon parduotą.</li>
      <li>Jie supančiojo jo kojas, sukaustė jį geležimi,</li>
      <li>kol įvyko Jo žodis; Viešpaties žodis išmėgino jį.</li>
      <li>Karalius paleisti jį liepė, tautos valdovas išlaisvino jį.</li>
      <li>Savo namų viešpačiu jį paskyrė ir viso savo turto valdovu,</li>
      <li>kad vadovautų šalies kunigaikščiams, išminties mokytų vyresniuosius.</li>
      <li>Tuomet Izraelis Egiptan atvyko ir Jokūbas viešėjo Chamo krašte.</li>
      <li>Čia Jis labai pagausino savo tautą ir padarė ją stipresnę už jų priešus.</li>
      <li>Jis pažadino jų širdyse neapykantą savo tautai, ir jie ėmė su Jo tarnais elgtis klastingai.</li>
      <li>Jis pasiuntė Mozę, savo tarną, ir Aaroną, kurį išsirinko.</li>
      <li>Jie Chamo krašte padarė nuostabių ženklų ir stebuklų.</li>
      <li>Jis siuntė tamsą ir aptemdė kraštą, ir jie nepasipriešino Jo žodžiui.</li>
      <li>Jis pavertė jų vandenis krauju, jų žuvis išmarino.</li>
      <li>Varlės jų žemę apniko, net karalių kambariuose jų buvo.</li>
      <li>Jis tarė, ir visą jų kraštą užplūdo įvairios musės bei mašalai.</li>
      <li>Vietoje lietaus Jis siuntė krušą ir liepsnojančią ugnį visame krašte.</li>
      <li>Jis išmušė figmedžius ir vynmedžius, visame krašte medžius sunaikino.</li>
      <li>Jam tarus, užplūdo begalės skėrių ir žiogų,</li>
      <li>kurie visus augalus jų krašte ir laukų derlių surijo.</li>
      <li>Jis pirmagimius visus krašte ištiko, jų pajėgumo pradžią.</li>
      <li>Jis išvedė juos su sidabru ir auksu, jų giminėse nebuvo ligonių.</li>
      <li>Džiaugėsi egiptiečiai, jiems iškeliavus, nes labai išgąsdinti buvo.</li>
      <li>Jis dengė juos debesimi ir naktį apšvietė juos ugnimi.</li>
      <li>Jiems paprašius, Jis putpelių jiems atsiuntė, maitino juos dangaus duona.</li>
      <li>Jis perskėlė uolą, ir ištryško vandenys, jie tekėjo kaip upė per sausą žemę.</li>
      <li>Jis atsiminė savo šventą pažadą Abraomui, savo tarnui,</li>
      <li>ir išvedė savo tautą su džiaugsmu, savo išrinktuosius su linksmybėmis.</li>
      <li>Pagonių žemes jiems išdalino, tautų turtai jiems atiteko,</li>
      <li>kad Jo įsakymų laikytųsi, vykdytų Jo įstatymą. Girkite Viešpatį!</li>
    </ol>
  </li>
  <li>
    <ol>
      <li>Girkite Viešpatį! Dėkokite Viešpačiui, nes Jis geras, nes Jo gailestingumas amžinas.</li>
      <li>Kas išvardins galingus Viešpaties darbus, kas apsakys Jo šlovę?</li>
      <li>Palaiminti, kurie Jo įsakymus vykdo, kurie visą laiką elgiasi teisiai.</li>
      <li>Viešpatie, būdamas palankus savo tautai, atsimink ir mane, suteik man savo išgelbėjimą,</li>
      <li>kad matyčiau išrinktųjų gerovę, džiūgaučiau su Tavo tauta, didžiuočiausi su Tavo paveldu.</li>
      <li>Nusidėjome su savo tėvais, nusikaltome, elgėmės nedorai.</li>
      <li>Mūsų tėvai Egipte nesuprato Tavo stebuklų. Jie užmiršo Tavo didelį gailestingumą, prieš Tave prie Raudonosios jūros maištavo.</li>
      <li>Bet Jis dėl savo vardo išgelbėjo juos, kad parodytų savo galybę.</li>
      <li>Jis sudraudė Raudonąją jūrą, ir ta išdžiūvo. Jis vedė juos per gelmes kaip per dykumą.</li>
      <li>Iš vergijos Jis išgelbėjo juos, išpirko juos iš priešo rankos.</li>
      <li>Vandenys užliejo priešus, nė vieno jų neliko.</li>
      <li>Tada jie tikėjo Jo žodžiais, giedojo jam gyrių.</li>
      <li>Bet greitai pamiršo Jo darbus ir nelaukė Jo patarimų,</li>
      <li>dykumoje geiduliams atsidavė ir Dievą tyruose gundė.</li>
      <li>Jis suteikė jiems, ko prašė, kartu siuntė ligas į jų būrį.</li>
      <li>Pavydėjo jie Mozei stovykloje ir Viešpaties šventajam Aaronui.</li>
      <li>Atsivėrusi žemė prarijo Dataną, palaidojo gaują Abiramo.</li>
      <li>Užsidegė ugnis tarp jų, nedorėlius sudegino liepsna.</li>
      <li>Jie pasidarė veršį Horebe ir garbino nulietą atvaizdą.</li>
      <li>Jie iškeitė savo šlovę į pavidalą jaučio, ėdančio žolę.</li>
      <li>Jie pamiršo savo gelbėtoją Dievą, kuris didelių dalykų Egipte padarė,</li>
      <li>nuostabių darbų Chamo krašte, baisių dalykų prie Raudonosios jūros.</li>
      <li>Dievas būtų juos sunaikinęs, jeigu ne Jo išrinktasis Mozė, stojęs užtarti juos prieš Dievą, kad Jo rūstybė jų nenubaustų.</li>
      <li>Jie paniekino gerąją žemę, netikėjo Jo žodžiais,</li>
      <li>palapinėse savo murmėjo, Viešpaties balso neklausė.</li>
      <li>Jis tada pakėlė ranką, kad juos dykumoje sunaikintų,</li>
      <li>jų vaikus išblaškytų tarp pagonių, po visas šalis išsklaidytų.</li>
      <li>Jie Baal Peorui tarnavo, valgė negyvųjų aukas.</li>
      <li>Šitaip jie savo darbais Viešpatį užrūstino, ir maras paplito tarp jų.</li>
      <li>Tik kai Finehasas pakilęs teismą įvykdė, liovėsi maras.</li>
      <li>Tai buvo jam įskaityta teisumu per visas kartas.</li>
      <li>Įpykino jie Viešpatį prie Meribos vandenų, ir Mozė dėl jų nukentėjo.</li>
      <li>Jie apkartino jo dvasią, neapgalvotus žodžius jis kalbėjo savo lūpomis.</li>
      <li>Jie nesunaikino tautų, kaip Viešpats jiems buvo įsakęs.</li>
      <li>Jie su pagonimis susimaišė ir išmoko jų darbus daryti.</li>
      <li>Jie stabams jų tarnavo, ir tie spąstais jiems virto.</li>
      <li>Jie savo sūnus ir dukteris velniams aukojo,</li>
      <li>liejo nekaltą kraują­savo sūnų ir dukterų kraują­aukodami Kanaano stabams; krauju buvo sutepta žemė.</li>
      <li>Jie susiteršė savo darbais ir paleistuvavo savo poelgiais.</li>
      <li>Tada užsidegė Viešpaties rūstybė prieš savo tautą, bjaurus Jam tapo Jo paveldas.</li>
      <li>Atidavė juos pagonims, tie, kurie jų nekentė, valdė juos.</li>
      <li>Juos spaudė priešai ir slėgė jų ranka.</li>
      <li>Daug kartų Jis išlaisvino juos, bet jie neklausė Jo patarimų; dėl savo nedorybių jie buvo pažeminti.</li>
      <li>Tačiau Viešpats atsižvelgė į jų priespaudą, išgirdęs jų šauksmą,</li>
      <li>atsiminė jų labui savo sandorą. Jis gailėjosi jų, būdamas didžiai gailestingas.</li>
      <li>Jis davė jiems rasti pasigailėjimą akyse tų, kurie išsivedė juos į nelaisvę.</li>
      <li>Išgelbėk mus, Viešpatie, mūsų Dieve, ir surankiok tautose išblaškytus, kad dėkotume Tavo šventam vardui, girtumėmės Tavo šlove.</li>
      <li>Palaimintas Viešpats, Izraelio Dievas, nuo amžių ir per amžius! Visa tauta tesako: “Amen”. Girkite Viešpatį!</li>
    </ol>
  </li>
  <li>
    <ol>
      <li>Dėkokite Viešpačiui, nes Jis geras, nes Jo gailestingumas amžinas.</li>
      <li>Taip tekartoja Viešpaties išpirktieji, kuriuos Jis išpirko iš priešo rankos,</li>
      <li>ir surinko juos iš kraštų: iš rytų ir vakarų, iš šiaurės ir pietų.</li>
      <li>Po dykumą jie klajojo tuščiais keliais, nerasdami miesto, kur galėtų gyventi.</li>
      <li>Jie alko ir troško, jų sielos nusilpo.</li>
      <li>Varge jie Viešpaties šaukėsi, Jis iš sielvartų juos išvadavo.</li>
      <li>Jis vedė juos teisingu keliu, kad jie nueitų į gyvenamą miestą.</li>
      <li>Tegiria jie Viešpatį už Jo gerumą, už Jo stebuklus žmonių vaikams.</li>
      <li>Jis pagirdė trokštančią sielą, išalkusią sielą pripildė gėrybių.</li>
      <li>Kurie sėdėjo tamsoje ir mirties šešėlyje, geležimi ir skurdu sukaustyti,­</li>
      <li>nes buvo sukilę prieš Dievo žodžius ir paniekinę Aukščiausiojo patarimą,</li>
      <li>todėl Jis pažemino vargu jų širdis,­ krito, ir niekas jiems nepadėjo.</li>
      <li>Varge jie šaukėsi Viešpaties, Jis iš sielvartų juos išgelbėjo.</li>
      <li>Jis išvedė juos iš tamsos ir mirties šešėlio ir sutraukė jų pančius.</li>
      <li>Tegiria jie Viešpatį už Jo gerumą, už Jo stebuklus žmonių vaikams.</li>
      <li>Jis sudaužė varinius vartus ir geležinius skląsčius sulaužė.</li>
      <li>Kvailiai dėl savo nedorybių ir dėl savo kalčių kenčia.</li>
      <li>Jiems nebemielas joks valgis, jie priartėjo prie mirties vartų.</li>
      <li>Varge jie šaukiasi Viešpaties, Jis iš sielvartų juos išgelbsti.</li>
      <li>Jis siuntė savo žodį ir išgydė juos, iš pražūties juos išlaisvino.</li>
      <li>Tegiria jie Viešpatį už Jo gerumą, už Jo stebuklus žmonių vaikams.</li>
      <li>Teaukoja Jam padėkos aukas ir džiūgaudami teskelbia Jo darbus.</li>
      <li>Kas laivais plaukia į jūrą, vandenų platybėje prekiauja,</li>
      <li>tie mato Viešpaties darbus ir Jo stebuklus gelmėse.</li>
      <li>Jam įsakius, audros pakyla, šiaušiasi bangos.</li>
      <li>Ligi debesų jie pakyla, į gelmes vėl sminga, širdis jų tirpsta nelaimėje.</li>
      <li>Jie svirduliuoja ir klydinėja kaip girti, jų jėgos baigia išsekti.</li>
      <li>Varge jie Viešpaties šaukiasi, Jis iš sielvartų juos išvaduoja.</li>
      <li>Jis nutildo audrą, nuramina bangas.</li>
      <li>Tada jie džiaugiasi nurimusia jūra. Jis nuveda juos į geidžiamą uostą.</li>
      <li>Tegiria jie Viešpatį už Jo gerumą, už Jo stebuklus žmonių vaikams.</li>
      <li>Jie teaukština Jį tautos susirinkime, tegiria Jį vyresniųjų taryboje.</li>
      <li>Upes Jis dykuma paverčia, vandens šaltinius­sausa žeme,</li>
      <li>derlingą žemę paverčia druskynais dėl nedorybių žmonių, kurie joje gyvena.</li>
      <li>Jis dykumą ežeru paverčia ir sausą žemę­vandens šaltiniais.</li>
      <li>Jis alkanuosius apgyvendina ten, kad jie įkurtų gyvenamą miestą.</li>
      <li>Jie apsėja laukus, pasodina vynuogynus, kurie atneša derlių.</li>
      <li>Jis palaimina juos, ir jų labai padaugėja, jų galvijams neleidžia mažėti.</li>
      <li>Kai jų sumažėja ir jie pažeminami priespauda, nelaimėmis ir širdgėla,</li>
      <li>Jis paniekina kunigaikščius ir klaidina juos dykumoje be kelio,</li>
      <li>bet Jis pakelia vargšą iš nelaimės, padaro gausią kaip bandą jo giminę.</li>
      <li>Teisieji tai matys ir džiaugsis, o nedorybė užčiaups savo burną.</li>
      <li>Išmintingasis tai pamatys ir supras Viešpaties malonę.</li>
    </ol>
  </li>
  <li>
    <ol>
      <li>O Dieve, mano širdis pasiruošusi. Aš giedosiu ir girsiu savo šlovėje.</li>
      <li>Pabuskite, psalteri ir arfa! Aš taip pat anksti atsikelsiu.</li>
      <li>Girsiu Tave, Viešpatie, tarp tautų, giedosiu gyrių Tau tarp pagonių.</li>
      <li>Tavo gailestingumas siekia aukščiau dangų, Tavo tiesa­iki debesų.</li>
      <li>Būk išaukštintas danguose ir Tavo šlovė tebūna visoje žemėje,</li>
      <li>kad Tavo mylimieji būtų išlaisvinti; išgelbėk savo dešine ir išklausyk mane.</li>
      <li>Dievas kalbėjo savo šventume: “Aš džiūgausiu ir išdalinsiu Sichemą, paskirstysiu Sukotų slėnį.</li>
      <li>Mano yra Gileadas ir Manasas, Efraimas­mano galvos šalmas, Judas­mano skeptras.</li>
      <li>Moabas yra mano praustuvė. Ant Edomo numesiu savo kurpę. Filistijoje Aš džiaugsiuosi pergale”.</li>
      <li>Kas įves mane į sustiprintą miestą? Kas nuves mane į Edomą?</li>
      <li>Dieve, argi ne Tu mus atstūmei? Argi ne Tu, Dieve, neišėjai su mūsų kariuomene?</li>
      <li>Suteik mums pagalbą varge, nes žmonių pagalba yra be vertės.</li>
      <li>Su Dievu būsime drąsūs, Jis sutryps mūsų priešus.</li>
    </ol>
  </li>
  <li>
    <ol>
      <li>Netylėk, mano gyriaus Dieve.</li>
      <li>Nedorėlio burna ir klastingojo burna prieš mane atsivėrė. Jie kalba prieš mane melagingais liežuviais.</li>
      <li>Neapykantos žodžiais jie apsupo mane ir puola mane nekaltą.</li>
      <li>Už mano meilę jie kaltina mane, bet aš meldžiuosi.</li>
      <li>Piktu už gera jie man atlygina ir neapykanta už meilę.</li>
      <li>Atiduok tokį nedorėlių valiai, te šėtonas stovi jo dešinėje.</li>
      <li>Teisme tebūna jis pasmerktas, jo malda tebūna nuodėmė.</li>
      <li>Tebūna jo gyvenimas trumpas. Jo tarnystę tegauna kitas.</li>
      <li>Jo vaikai tepalieka našlaičiais ir žmona­našle.</li>
      <li>Elgetomis ir benamiais tegu tampa jo vaikai, tebūna jie išmesti iš savų sunaikintų namų.</li>
      <li>Skolintojas tepasiglemžia jo turtą ir svetimieji jo uždarbį teišgrobsto.</li>
      <li>Nė vienas jo tenesigaili ir tenebūna kas užjaustų jo našlaičius.</li>
      <li>Jo palikuonys tesunyksta. Kitoje kartoje teišdyla jų vardas.</li>
      <li>Viešpats teatsimena jo tėvų kaltes, ir jo motinos nuodėmė tenebūna išdildyta.</li>
      <li>Tegu nuolat Viešpats juos stebi, kad nuo žemės nušluotų jų atminimą.</li>
      <li>Nes neparodė jis gailestingumo, bet persekiojo beturtį ir vargšą, kėsinosi nužudyti sudužusį širdyje.</li>
      <li>Jis mėgo prakeikimą, tegu jis užklumpa jį; jis nemėgo palaiminimo, tebūna jis toli nuo jo.</li>
      <li>Jis apsivilko prakeikimu kaip drabužiu, todėl kaip vanduo jis teįsisunkia į kūną, kaip aliejus į kaulus.</li>
      <li>Jis tebūna jam kaip drabužis, kuris dengia jo kūną, kaip juosta, kuria jis susijuosia.</li>
      <li>Taip tegul užmoka Viešpats mano priešininkams ir tiems, kurie kalba pikta prieš mane.</li>
      <li>Bet Tu, Viešpatie Dieve, sustiprink mane dėl savojo vardo, gelbėk dėl savo gailestingumo.</li>
      <li>Aš esu vargšas ir beturtis, mano širdis sužeista.</li>
      <li>Nykstu kaip šešėlis, mane nešioja kaip vėjas skėrį.</li>
      <li>Mano keliai nuo pasninko linksta, sulyso mano kūnas.</li>
      <li>Aš jiems tapau pajuoka. Matydami mane, jie kraipė galvas.</li>
      <li>Padėk man, Viešpatie, mano Dieve, išgelbėk mane, būdamas gailestingas.</li>
      <li>Viešpatie, težino jie, jog tai Tavo ranka padarė.</li>
      <li>Jie tegul keikia, bet Tu laimink! Kai jie pakyla, tebūna sugėdinti, o Tavo tarnas tesidžiaugia.</li>
      <li>Teapsivelka mano priešininkai nešlove, juos gėda kaip drabužis teapgaubia.</li>
      <li>Savo burna garsiai girsiu Viešpatį, girsiu Jį minioje.</li>
      <li>Jis stovi beturčio dešinėje, gina jį nuo pasmerkėjų.</li>
    </ol>
  </li>
  <li>
    <ol>
      <li>Viešpats tarė mano Viešpačiui: “Sėskis mano dešinėje, kol patiesiu Tavo priešus tarsi pakojį po Tavo kojomis”.</li>
      <li>Viešpats duos Tau iš Siono Tavo stiprybės skeptrą. Valdyk savo priešus!</li>
      <li>Savanoriškai Tavo tauta susirinks Tavo pergalės dieną šventumo grožyje. Jaunimas lyg aušros rasa Tave pasitiks.</li>
      <li>Viešpats prisiekė ir nesigailės: “Tu esi kunigas per amžius Melchizedeko tvarka”.</li>
      <li>Viešpats Tavo dešinėje sunaikins karalius savo rūstybės dieną.</li>
      <li>Jis darys teismą tarp pagonių. Pripildys žemę lavonų, daugelyje šalių įvykdys sprendimą valdovams.</li>
      <li>Jis kelyje gers iš upelio, todėl iškels savo galvą.</li>
    </ol>
  </li>
  <li>
    <ol>
      <li>Girkite Viešpatį! Aš girsiu Viešpatį visa širdimi teisiųjų susirinkime.</li>
      <li>Dideli yra Viešpaties darbai, tyrinėjami visų, kurie juos mėgsta.</li>
      <li>Didingi ir šlovingi Jo darbai, Jo teisumas pasilieka per amžius.</li>
      <li>Atsimintini yra Jo darbai. Maloningas ir užjaučiantis yra Viešpats.</li>
      <li>Jis maitina tuos, kurie Jo bijo, per amžius prisimena savo sandorą.</li>
      <li>Jis savo darbų galią tautai parodė, atidavė jiems pagonių nuosavybę.</li>
      <li>Jo rankų darbai­teisingumas ir teismas, visi Jo įsakymai nepakeičiami.</li>
      <li>Jie per amžius yra tvirti, paremti tiesa ir lygybe visiems.</li>
      <li>Išpirkimą Jis savo tautai siuntė, amžiams paskelbė savo sandorą. Šventas ir gerbtinas yra Jo vardas.</li>
      <li>Išminties pradžia yra Viešpaties baimė; supratingi, kurie taip elgiasi. Jo šlovė lieka per amžius!</li>
    </ol>
  </li>
  <li>
    <ol>
      <li>Girkite Viešpatį! Palaimintas žmogus, kuris Viešpaties bijosi ir Jo įsakymus labai mėgsta.</li>
      <li>Jo palikuonys bus galingi žemėje; palaiminta bus dorųjų karta.</li>
      <li>Jo namuose bus gerovė ir turtai, jo teisumas pasiliks per amžius.</li>
      <li>Dorajam šviesa nušvinta tamsoje, jis yra maloningas, kupinas gailestingumo ir teisus.</li>
      <li>Geras žmogus pasigaili ir skolina, jis teisingai savo reikalus tvarko.</li>
      <li>Jis nesvyruos per amžius. Amžinai bus minimas teisiojo vardas.</li>
      <li>Bloga žinia jo neišgąsdins; tvirta yra jo širdis, nes jis pasitiki Viešpačiu.</li>
      <li>Įsitvirtinusi jo širdis, jis nebijos, kol pamatys sugėdintus savo priešus.</li>
      <li>Jis beturčiams dovanas dosniai dalina. Jo teisumas pasilieka per amžius. Jo ragas iškils garbingai.</li>
      <li>Nedorėlis tai matys ir graušis, dantimis grieš ir nyks. Nedorėlių troškimas pražus.</li>
    </ol>
  </li>
  <li>
    <ol>
      <li>Girkite Viešpatį! Viešpaties tarnai, girkite Viešpaties vardą!</li>
      <li>Palaimintas Viešpaties vardas dabar ir per amžius.</li>
      <li>Nuo saulės užtekėjimo iki nusileidimo tebūna giriamas Viešpaties vardas!</li>
      <li>Viešpats yra virš visų tautų, Jo šlovė aukščiau nei dangus.</li>
      <li>Kas yra kaip Viešpats, mūsų Dievas, kuris gyvena aukštybėse?</li>
      <li>Jis pasilenkia žiūrėti į dangų ir žemę.</li>
      <li>Jis kelia iš dulkių beturtį, iš purvo vargšą ištraukia,</li>
      <li>sodina jį greta kunigaikščių, šalia savo tautos kunigaikščių.</li>
      <li>Jis suteikia nevaisingajai namus, padarydamas ją laiminga vaikų motina. Girkite Viešpatį!</li>
    </ol>
  </li>
  <li>
    <ol>
      <li>Kai Izraelis iš Egipto išėjo, Jokūbo namai pagonių tautą paliko,</li>
      <li>Judas buvo Jo šventykla, Izraelis­Jo karalystė.</li>
      <li>Pamatė jūra ir pabėgo, atgal pasitraukė Jordanas.</li>
      <li>Kalnai šokinėjo kaip avys, kalvos­kaip ėriukai.</li>
      <li>Kas gi tau, jūra, ko pabėgai? Kodėl pasitraukei, Jordane?</li>
      <li>Kalnai, ko šokinėjate kaip avys, kalvos­kaip ėriukai?</li>
      <li>Drebėk, žeme, Viešpaties akivaizdoje, Jokūbo Dievo akivaizdoje.</li>
      <li>Jis pavertė uolą vandeniu, iš akmens šaltiniai ištryško!</li>
    </ol>
  </li>
  <li>
    <ol>
      <li>Ne mums, Viešpatie, ne mums, tik Tavo vardui tebūna šlovė dėl Tavo gailestingumo ir tiesos.</li>
      <li>Kodėl turėtų sakyti pagonys: “Kur yra jų Dievas?”</li>
      <li>Mūsų Dievas danguje, Jis padarė visa, kas Jam patiko.</li>
      <li>Jų stabai iš sidabro ir aukso, jie­žmogaus rankų darbas.</li>
      <li>Jie turi burnas, bet nekalba; turi akis, bet nemato;</li>
      <li>turi ausis, tačiau negirdi; turi nosį, bet nesuuodžia;</li>
      <li>turi rankas, bet nepaliečia; turi kojas, bet nevaikšto. Jie nekalba savo gerkle.</li>
      <li>Į juos panašūs yra tie, kas juos padaro ir jais pasitiki.</li>
      <li>Izraeli, pasitikėk Viešpačiu! Jis jūsų pagalba ir skydas.</li>
      <li>Aarono namai, pasitikėkite Viešpačiu! Jis jūsų pagalba ir skydas.</li>
      <li>Kurie bijote Viešpaties, pasitikėkite Viešpačiu! Jis jūsų pagalba ir skydas.</li>
      <li>Viešpats mus atsimena; Jis palaimins mus. Jis palaimins Izraelį ir Aarono namus.</li>
      <li>Jis palaimins visus, kurie Viešpaties bijo, mažus ir didelius.</li>
      <li>Viešpats pagausins jus ir jūsų vaikus.</li>
      <li>Jūs esate palaiminti Viešpaties, kuris sutvėrė dangų ir žemę.</li>
      <li>Dangūs yra Viešpaties buveinė, o žemę Jis atidavė žmonėms.</li>
      <li>Ne mirusieji giria Viešpatį, ne mirties karalijon nužengę.</li>
      <li>Bet mes šloviname Viešpatį dabar ir per amžius. Girkite Viešpatį!</li>
    </ol>
  </li>
  <li>
    <ol>
      <li>Myliu Viešpatį, nes Jis išklausė mano maldavimą.</li>
      <li>Jis palenkė į mane savo ausį, todėl šauksiuosi Jo, kol gyvas būsiu.</li>
      <li>Mirties skausmai apsupo mane, pragaro kančios apėmė mane; kenčiau vargą ir skausmus.</li>
      <li>Viešpaties vardo šaukiausi: “Viešpatie, išlaisvink mano sielą!”</li>
      <li>Maloningas yra Viešpats ir teisus, gailestingas mūsų Dievas.</li>
      <li>Viešpats apsaugo paprastąjį; suvargęs buvau, o Jis man padėjo.</li>
      <li>Nurimk, mano siela, nes Viešpats padarė tau gera!</li>
      <li>Tu išlaisvinai nuo mirties mano sielą, nuo ašarų­mano akis, nuo suklupimo­mano kojas.</li>
      <li>Aš vaikščiosiu Viešpaties akivaizdoje gyvųjų šalyje.</li>
      <li>Nors pasitikėjau, bet tariau: “Aš esu labai prislėgtas!”</li>
      <li>Neapgalvojęs sakiau: “Visi žmonės melagiai”.</li>
      <li>Kuo gi Viešpačiui atsilyginsiu už visas Jo geradarystes?</li>
      <li>Aš paimsiu išgelbėjimo taurę, Viešpaties vardo šauksiuosi.</li>
      <li>Savo įžadus Viešpačiui ištesėsiu visos tautos akivaizdoje.</li>
      <li>Viešpaties akyse brangi yra šventųjų mirtis.</li>
      <li>Viešpatie, aš esu Tavo tarnas, Tavo tarnas ir sūnus Tavo tarnaitės. Tu mano pančius sutraukei.</li>
      <li>Tau padėkos auką aukosiu, šauksiuosi Viešpaties vardo.</li>
      <li>Savo įžadus Viešpačiui ištesėsiu visos tautos akivaizdoje,</li>
      <li>Viešpaties namų kiemuose, Jeruzalės mieste. Girkite Viešpatį!</li>
    </ol>
  </li>
  <li>
    <ol>
      <li>Girkite Viešpatį, visos tautos. Girkite Jį, visi žmonės!</li>
      <li>Jo gailestingumas mums begalinis, Viešpaties tiesa pasilieka per amžius. Girkite Viešpatį!</li>
    </ol>
  </li>
  <li>
    <ol>
      <li>Dėkokite Viešpačiui, nes Jis geras, nes Jo gailestingumas amžinas.</li>
      <li>Tegul Izraelis sako: “Jo gailestingumas amžinas”.</li>
      <li>Tegul Aarono namai sako: “Jo gailestingumas amžinas”.</li>
      <li>Visi, kas Viešpaties bijo, tesako: “Jo gailestingumas amžinas”.</li>
      <li>Sielvarte Viešpaties šaukiausi. Viešpats išklausė ir išlaisvino mane.</li>
      <li>Viešpats yra už mane­ko man bijoti? Ką gali padaryti man žmogus?</li>
      <li>Viešpats yra tarp tų, kurie man padeda, todėl aš matysiu sugėdintus savo priešus.</li>
      <li>Geriau pasitikėti Viešpačiu, negu sudėti viltis į žmones.</li>
      <li>Geriau pasitikėti Viešpačiu, negu sudėti viltis į kunigaikščius.</li>
      <li>Visos tautos apgulė mane, bet Viešpaties vardu juos nugalėsiu.</li>
      <li>Jie iš visų pusių apgulė mane, tačiau Viešpaties vardu juos nugalėsiu.</li>
      <li>Apspito jie mane kaip bitės, jie sudegs kaip erškėtis ugnyje, nes Viešpaties vardu juos nugalėsiu.</li>
      <li>Tu stūmei mane, kad parpulčiau, bet man padėjo Viešpats.</li>
      <li>Mano stiprybė ir giesmė yra Viešpats, Jis­mano išgelbėjimas.</li>
      <li>Džiaugsmo ir išgelbėjimo šauksmas teisiųjų palapinėse. Viešpaties dešinė pergalę teikia.</li>
      <li>Viešpaties dešinė aukštai pakelta, Viešpaties dešinė pergalę teikia.</li>
      <li>Aš nemirsiu, bet gyvensiu ir skelbsiu Viešpaties darbus.</li>
      <li>Nors Viešpats mane griežtai baudė, bet mirčiai neatidavė.</li>
      <li>Atverkite man teisumo vartus! Įžengęs pro juos girsiu Viešpatį.</li>
      <li>Tai Viešpaties vartai, pro kuriuos įeis teisieji.</li>
      <li>Šlovinsiu Tave, nes išklausei mane ir tapai mano išgelbėjimu.</li>
      <li>Akmuo, kurį statytojai atmetė, tapo kertiniu akmeniu.</li>
      <li>Tai Viešpats padarė, ir mūsų akims tai nuostabą kelia.</li>
      <li>Šitą dieną Viešpats padarė; džiūgaukime ir linksminkimės šiandien.</li>
      <li>Viešpatie, gelbėk mane! Viešpatie, leisk man klestėti!</li>
      <li>Palaimintas, kuris ateina Viešpaties vardu. Mes laiminame jus iš Viešpaties namų.</li>
      <li>Dievas yra Viešpats ir Jis mus apšvietė. Suriškite auką virvėmis ir eikite ligi aukuro.</li>
      <li>Tu esi mano Dievas, aš šlovinsiu Tave; Tu esi mano Dievas, aš aukštinsiu Tave.</li>
      <li>Dėkokite Viešpačiui, nes Jis geras, nes Jo gailestingumas amžinas!</li>
    </ol>
  </li>
  <li>
    <ol>
      <li>Palaiminti, kurių kelias nepeiktinas, kurie pagal Viešpaties įstatymą vaikšto.</li>
      <li>Palaiminti, kurie klauso Jo liudijimų ir visa širdimi Jo ieško,</li>
      <li>nedaro jie neteisybės, vaikšto Jo keliais.</li>
      <li>Tu įsakei stropiai vykdyti Tavo potvarkius.</li>
      <li>O kad mano keliai būtų nukreipti vykdyti Tavo nuostatus!</li>
      <li>Niekada nepatirčiau gėdos, jei į Tavo įsakymus žiūrėčiau.</li>
      <li>Tyra širdimi Tave šlovinsiu, teisius Tavo nuosprendžius pažinęs.</li>
      <li>Nuostatus Tavo vykdysiu, nepalik manęs visiškai.</li>
      <li>Kaip gali jaunuolis savo kelią išlaikyti tyrą? Laikydamasis Tavo žodžių.</li>
      <li>Visa širdimi ieškojau Tavęs, neleisk man nuo įsakymų Tavo nuklysti.</li>
      <li>Giliai širdyje paslėpiau Tavo žodį, kad Tau nenusidėčiau.</li>
      <li>Palaimintas esi, Viešpatie, mane savo nuostatų mokyk.</li>
      <li>Savo lūpomis skelbiau visus Tavo sprendimus.</li>
      <li>Tavo liudijimų keliais džiaugiuosi labiau negu visais turtais.</li>
      <li>Apie Tavo potvarkius nuolat mąstysiu ir žiūrėsiu į Tavo kelius.</li>
      <li>Nuostatais Tavo gėrėsiuos, nepamiršiu Tavo žodžių.</li>
      <li>Suteik savo tarnui malonę, kad aš gyvendamas Tavo žodžio laikyčiausi.</li>
      <li>Atverk man akis, kad stebuklus Tavo įstatyme regėčiau.</li>
      <li>Esu žemėje svečias, neslėpk nuo manęs savo įsakymų.</li>
      <li>Mano siela pailso, besiilgėdama Tavo sprendimų.</li>
      <li>Tu sudraudi išdidžiuosius; prakeikti nuklydę nuo Tavo įsakymų.</li>
      <li>Pašalink nuo manęs panieką ir gėdą, nes laikausi Tavo liudijimų.</li>
      <li>Kunigaikščiai susirinkę tariasi prieš mane, bet Tavo tarnas mąsto apie Tavo nuostatus.</li>
      <li>Tavo liudijimai yra mano pasimėgimas ir mano patarėjai.</li>
      <li>Mano siela nublokšta į dulkes, atgaivink mane, kaip esi pažadėjęs.</li>
      <li>Savo kelius paskelbiau, ir Tu išklausei mane; pamokyk mane savo nuostatų.</li>
      <li>Leisk man suvokti Tavo potvarkių kelią, tai kalbėsiu apie Tavo stebuklus.</li>
      <li>Mano siela nyksta iš sielvarto, sustiprink mane, kaip esi pažadėjęs.</li>
      <li>Melo kelią pašalink nuo manęs, savo įstatymu mane apdovanok.</li>
      <li>Pasirinkau tiesos kelią, Tavo sprendimus laikau priešais save.</li>
      <li>Įsitvėriau Tavo liudijimų; Viešpatie, neleisk man patirti gėdos.</li>
      <li>Tavo įsakymų keliu bėgsiu, kai išplėsi mano širdį.</li>
      <li>Viešpatie, pamokyk mane savo nuostatų kelio, tai iki galo jo laikysiuos.</li>
      <li>Duok suprasti Tavo įstatymą, kad vykdyčiau ir nuoširdžiai jo laikyčiausi.</li>
      <li>Savo įsakymų takais mane vesk, nes jais aš gėriuosi.</li>
      <li>Palenk mano širdį prie liudijimų savo, o ne prie godumo,</li>
      <li>nugręžk mano akis nuo tuštybių; atgaivink mane savo kelyje.</li>
      <li>Ištesėk pažadą, duotą savo tarnui, kuris bijosi Tavęs.</li>
      <li>Nukreipk nuo manęs gėdą, kuri baugina mane, nes Tavo sprendimai yra geri.</li>
      <li>Štai aš ilgiuosi Tavo potvarkių, atgaivink mane savo teisumu.</li>
      <li>Viešpatie, būk man gailestingas, teateina Tavo išgelbėjimas, kaip Tu pažadėjai.</li>
      <li>Tada duosiu atsakymą tam, kuris iš manęs tyčiojasi, nes pasitikiu Tavo žodžiu.</li>
      <li>Neatimk iš manęs tiesos žodžio, nes laukiu Tavo sprendimų.</li>
      <li>Per amžių amžius laikysiuos Tavo įstatymo.</li>
      <li>Vaikščiosiu laisvas, nes tyrinėju Tavo potvarkius.</li>
      <li>Kalbėsiu apie Tavo liudijimus karalių akivaizdoje ir nebūsiu sugėdintas.</li>
      <li>Gėrėsiuosi Tavo įsakymais, kuriuos pamilau.</li>
      <li>Kelsiu rankas į Tavo įsakymus, kuriuos pamilau, mąstysiu apie Tavo nuostatus.</li>
      <li>Prisimink žodį savo tarnui, kuriuo suteikei man viltį.</li>
      <li>Tai yra paguoda mano varge, nes Tavo žodis mane atgaivino.</li>
      <li>Nors pasipūtėliai mane skaudžiai išjuokia, nuo Tavo įstatymo aš nenukrypau.</li>
      <li>Viešpatie, aš prisimenu Tavo senus nuosprendžius ir jais pasiguodžiu.</li>
      <li>Mane siaubas apima, kai matau nedorėlį, nepaisantį Tavo įstatymo.</li>
      <li>Tavo nuostatai tapo man giesmėmis mano viešnagės namuose.</li>
      <li>Ir naktį atsimenu, Viešpatie, Tavąjį vardą ir laikausi Tavo įstatymo.</li>
      <li>Tai teko man, nes aš laikiausi Tavo potvarkių.</li>
      <li>Viešpats yra mano dalis; aš pasižadėjau Tavo žodžių laikytis.</li>
      <li>Nuoširdžiai ieškau Tavo palankumo, būk gailestingas, kaip esi pažadėjęs.</li>
      <li>Galvojau apie savo kelią ir pasukau link Tavo liudijimų.</li>
      <li>Skubiai ir nedelsdamas vykdau Tavo įsakymus.</li>
      <li>Nors nedorėliai apiplėšė mane, bet aš neužmiršau Tavo įstatymo.</li>
      <li>Vidurnaktį atsikėlęs, dėkoju už teisingus Tavo sprendimus.</li>
      <li>Aš draugas visiems, kurie Tavęs bijo ir Tavo potvarkius vykdo.</li>
      <li>Viešpatie, žemė pilna Tavo gailestingumo, mokyk mane savo nuostatų.</li>
      <li>Viešpatie, Tu darei savo tarnui gera, kaip buvai pažadėjęs.</li>
      <li>Mokyk mane teisingai nuspręsti ir pasirinkti, nes aš patikėjau Tavo įsakymais.</li>
      <li>Nuklydęs ir pažemintas buvau, bet dabar klausau Tavo žodžio.</li>
      <li>Tu esi geras ir darai gera, mokyk mane savo nuostatų.</li>
      <li>Šmeižtais drabsto mane pasipūtėliai, bet aš nuoširdžiai Tavo potvarkių laikausi.</li>
      <li>Jų širdis vieni riebalai, o aš gėriuosi Tavo įstatymu.</li>
      <li>Naudinga man buvo nukentėti, kad Tavo nuostatų pasimokyčiau.</li>
      <li>Man Tavo įstatymas brangesnis už daugybę aukso ir sidabro.</li>
      <li>Tavo rankos padarė ir suformavo mane; suteik man išminties suprasti Tavo įsakymus.</li>
      <li>Kurie Tavęs bijo, džiaugiasi mane matydami, nes Tavo žodžiu pasitikiu.</li>
      <li>Viešpatie, žinau, jog teisingi Tavo sprendimai ir teisingai mane nubaudei.</li>
      <li>Paguosk dabar mane savo malone, kaip esi savo tarnui žadėjęs.</li>
      <li>Būk gailestingas, kad aš išlikčiau gyvas, nes gėriuosi Tavo įstatymu.</li>
      <li>Sugėdinti tebūna išdidieji, nes jie be priežasties puolė mane. Aš mąstysiu apie Tavo potvarkius.</li>
      <li>Tesigręžia į mane, kurie Tavęs bijo, kurie pažino Tavo liudijimus.</li>
      <li>Tegu mano širdis nepažeidžia nuostatų Tavo, kad nebūčiau sugėdintas.</li>
      <li>Mano siela ilgisi Tavo išgelbėjimo, bet aš pasitikiu Tavo žodžiu.</li>
      <li>Mano akys pavargo belaukdamos, kas Tavo žadėta. Kada Tu mane paguosi?</li>
      <li>Nors tapau panašus į vynmaišį dūmuose, bet Tavo nuostatų neužmiršau.</li>
      <li>Kiek dar dienų liko Tavo tarnui? Kada mano persekiotojus pasmerksi?</li>
      <li>Išdidieji kasa man duobę, nepaisydami Tavo įstatymo.</li>
      <li>Visi Tavo įsakymai teisūs; padėk man prieš melagingus persekiotojus.</li>
      <li>Jie vos nesunaikino manęs žemėje. Bet aš Tavo potvarkių neapleidau.</li>
      <li>Atgaivink mane dėl savo malonės! Aš laikysiuosi Tavo burnos liudijimų.</li>
      <li>Viešpatie, Tavo žodis amžinai įtvirtintas danguje.</li>
      <li>Tavo ištikimybė kartų kartoms; Tu sutvėrei žemę, ir ji pasilieka.</li>
      <li>Ligi šiol viskas laikosi, kaip Tavo nutarta, Tau viskas tarnauja.</li>
      <li>Jei Tavo įstatymu nesigėrėčiau, seniai būčiau žuvęs.</li>
      <li>Niekada neužmiršiu Tavo potvarkių, nes jais Tu atgaivinai mane.</li>
      <li>Aš esu Tavo, išgelbėk mane, trokštu suvokti Tavo potvarkius.</li>
      <li>Nedorėliai mane pražudyti kėsinasi, tačiau aš Tavo liudijimų laikysiuosi.</li>
      <li>Mačiau, kad tobuliausi dalykai yra riboti, tik įsakymas Tavo beribis.</li>
      <li>Kaip aš myliu Tavo įstatymą, mąstau apie jį ištisą dieną.</li>
      <li>Įsakymai Tavo padarė mane protingesnį už mano priešus, nes jie visuomet su manimi.</li>
      <li>Daugiau suprantu už visus savo mokytojus, nes mąstau apie Tavo liudijimus.</li>
      <li>Daugiau išmanau už senius, nes laikausi Tavo potvarkių.</li>
      <li>Nuo bet kokio pikto kelio susilaikau, nes klausau Tavo žodžio.</li>
      <li>Nuo Tavo sprendimų nenukrypau, nes Tu mokai mane.</li>
      <li>Kokie saldūs man yra Tavo žodžiai, saldesni mano burnai už medų.</li>
      <li>Dėl Tavo potvarkių tapau išmintingas, todėl nekenčiu jokio melo.</li>
      <li>Tavo žodis yra žibintas mano kojai ir šviesa mano takui.</li>
      <li>Prisiekiau vykdyti Tavo teisingus sprendimus ir laikysiuosi jų.</li>
      <li>Viešpatie, esu labai prislėgtas, atgaivink mane, kaip esi pažadėjęs.</li>
      <li>Viešpatie, priimk mano lūpų laisvos valios auką, pamokyk mane savo sprendimų.</li>
      <li>Mano siela yra nuolat mano rankoje, tačiau Tavo įstatymo nepamirštu.</li>
      <li>Nedorėliai man spendžia žabangus, bet nuo Tavo potvarkių nenukrypau.</li>
      <li>Pamokymai Tavo yra mano paveldėtas turtas, jie mano širdies džiaugsmas.</li>
      <li>Palenkiau savo širdį vykdyti Tavo nuostatų, tai darysiu dabar ir visados.</li>
      <li>Veidmainių nekenčiu, bet Tavo įstatymą myliu.</li>
      <li>Tu esi mano slėptuvė ir skydas, Tavo žodžiais pasitikiu.</li>
      <li>Pasitraukite nuo manęs, piktadariai! Aš Viešpaties įsakymus vykdysiu.</li>
      <li>Palaikyk mane, kaip žadėjai, kad gyvenčiau, tenebūsiu sugėdintas dėl savo vilties.</li>
      <li>Suteik pagalbą, ir aš būsiu saugus, nuostatų Tavo niekados nepamiršiu.</li>
      <li>Tu atmeti tuos, kurie nuo Tavo nuostatų nukrypo, jie apsigauna savo melu.</li>
      <li>Tu visus žemės nedorėlius pašalini tartum atmatas, bet aš myliu Tavo liudijimus.</li>
      <li>Mano kūnas dreba, bijodamas Tavęs, aš bijau Tavo sprendimų.</li>
      <li>Dariau, kas yra teisu ir teisinga; neatiduok manęs prispaudėjams.</li>
      <li>Užtikrink savo tarnui gerovę, neleisk, kad išdidieji mane nugalėtų.</li>
      <li>Mano akys pavargo belaukdamos Tavo išgelbėjimo ir Tavo teisumo žodžio.</li>
      <li>Būk gailestingas savo tarnui, mokyk mane savo nuostatų.</li>
      <li>Esu Tavo tarnas; duok man supratimą pažinti Tavo liudijimus.</li>
      <li>Viešpatie, metas Tau veikti, nes žmonės laužo Tavo įstatymą.</li>
      <li>Tavo įsakymai brangesni man už auksą, už gryną auksą.</li>
      <li>Todėl visus Tavo potvarkius laikau teisingais, nekenčiu melagingų takų.</li>
      <li>Tavo liudijimai yra stebuklingi, todėl mano siela jų klauso.</li>
      <li>Tavo žodžių aiškinimas apšviečia, neišmanančius daro supratingus.</li>
      <li>Atveriu savo burną ir įkvepiu, alkstu Tavo įsakymų.</li>
      <li>Pažvelk į mane ir būk gailestingas, kaip darai mylintiems Tavo vardą.</li>
      <li>Kreipk mano žingsnius pagal savo žodžius, kad neteisybė man neviešpatautų.</li>
      <li>Nuo žmonių priespaudos mane išlaisvink, ir aš vykdysiu Tavo potvarkius.</li>
      <li>Parodyk savo tarnui savo veidą šviesų ir mokyk mane savo nuostatų.</li>
      <li>Iš akių man srūva upeliai, nes jie nesilaiko Tavo įstatymo.</li>
      <li>Viešpatie, Tu esi teisus, teisingi Tavo sprendimai.</li>
      <li>Tavo liudijimai teisingi ir neabejotini.</li>
      <li>Mano uolumas graužia mane, nes priešai pamiršo Tavo žodžius.</li>
      <li>Tavo žodis yra visiškai tyras, jį Tavo tarnas brangina.</li>
      <li>Nors esu paniekintas ir menkas, bet Tavo potvarkių neužmiršiu.</li>
      <li>Tavo teisumas amžinas, Tavo įstatymas­tiesa.</li>
      <li>Nors vargas ir sielvartas spaudžia, bet Tavo įsakymais gėriuosi.</li>
      <li>Tavo liudijimai yra teisingi per amžius. Leisk man juos suprasti, ir aš gyvensiu.</li>
      <li>Šaukiuosi iš širdies, Viešpatie, išklausyk mane; aš laikysiuosi Tavo nuostatų.</li>
      <li>Šaukiuosi Tavęs; išgelbėk mane, ir klausysiu Tavo liudijimų.</li>
      <li>Prieš aušrą keliuosi ir šaukiu, nes pasitikiu Tavo žodžiu.</li>
      <li>Atmerkiu akis dar prieš aušrą, mąstau apie Tavo žodį.</li>
      <li>Viešpatie, išgirsk mane, būdamas maloningas; atgaivink mane, kaip esi nusprendęs.</li>
      <li>Artėja priešai klastingi, nutolę nuo Tavo įstatymo.</li>
      <li>Arti esi, Viešpatie, ir visi Tavo įsakymai teisingi.</li>
      <li>Seniai pažinau Tavo liudijimus, kad jie yra amžini.</li>
      <li>Pažvelk į mano skurdą ir išlaisvink mane; juk aš nepamirštu Tavo įstatymo.</li>
      <li>Gink mano bylą ir išvaduok mane, atgaivink, kaip esi pažadėjęs.</li>
      <li>Išgelbėjimas toli nuo nedorėlių, nes jie neklauso Tavo nuostatų.</li>
      <li>Koks didis, Viešpatie, Tavo gailestingumas, atgaivink mane, kaip esi nusprendęs.</li>
      <li>Daug mano persekiotojų ir priešų, bet aš nenukrypstu nuo Tavo liudijimų.</li>
      <li>Neištikimuosius matau ir bjauriuosi, nes jie nepaiso Tavo žodžio.</li>
      <li>Žiūrėk, Viešpatie, kaip Tavo potvarkius myliu; atgaivink mane, būdamas maloningas.</li>
      <li>Tavo žodžiai teisingi nuo pradžių, ir visi Tavo teisūs sprendimai amžini.</li>
      <li>Kunigaikščiai be priežasties persekioja mane, bet mano širdis vien Tavo žodžių tebijo.</li>
      <li>Tavo žodžiu džiaugiuosi, kaip didelį lobį suradęs.</li>
      <li>Melo nekenčiu ir bjauriuosi, bet Tavo įstatymas man mielas.</li>
      <li>Septynis kartus per dieną giriu Tave už Tavo teisingus sprendimus.</li>
      <li>Kas myli Tavo įstatymą, turi didelę ramybę ir niekada nesuklumpa.</li>
      <li>Laukiu, Dieve, Tavo išgelbėjimo, Tavo įsakymus vykdau.</li>
      <li>Mano siela klauso Tavo liudijimų, nes labai juos myliu.</li>
      <li>Laikausi Tavo potvarkių ir liudijimų, visi mano keliai Tau žinomi.</li>
      <li>Tepasiekia Tave mano šauksmas, Viešpatie; duok man supratimą, kaip esi pažadėjęs.</li>
      <li>Tepasiekia mano malda Tave; išlaisvink, kaip esi pažadėjęs.</li>
      <li>Mano lūpos girs Tave, nes mokai mane savo nuostatų.</li>
      <li>Mano liežuvis kalbės apie Tavo žodį, nes Tavo įsakymai teisingi.</li>
      <li>Tavo ranka tepadeda man, nes aš pasirinkau Tavo potvarkius.</li>
      <li>Ilgiuosi, Viešpatie, Tavo išgelbėjimo, įstatymu Tavo gėriuosi.</li>
      <li>Mano siela tegyvena ir tegiria Tave, Tavo sprendimai tepadeda man.</li>
      <li>Klaidžioju kaip avis paklydus. Ieškok savo tarno, nes Tavo įsakymų aš neužmiršau.</li>
    </ol>
  </li>
  <li>
    <ol>
      <li>Varge šaukiausi Viešpaties, ir Jis mane išklausė.</li>
      <li>Nuo meluojančių lūpų, nuo klastingo liežuvio išlaisvink, Viešpatie, mano sielą.</li>
      <li>Ką tau duos ir ką padarys, apgaulingas liežuvi?</li>
      <li>Aštrias kario strėles, kaitrias medžio žarijas.</li>
      <li>Vargas man klajoti Mešecho krašte, palapinėse Kedaro gyventi.</li>
      <li>Per ilgai gyvenau su tais, kurie nekenčia taikos.</li>
      <li>Aš esu už taiką, bet jie geidžia karo, kai aš kalbu.</li>
    </ol>
  </li>
  <li>
    <ol>
      <li>Pakeliu savo akis į kalnus, iš kur man ateina pagalba.</li>
      <li>Mano pagalba ateina iš Viešpaties, kuris sukūrė dangų ir žemę!</li>
      <li>Jis neleis suklupti tavajai kojai, Jis­budrus tavo sargas.</li>
      <li>Izraelio sargas nei miega, nei snaudžia.</li>
      <li>Viešpats yra tavo sargas, Viešpats­tau šešėlis tavo dešinėje:</li>
      <li>dieną nepažeis tavęs saulė nė mėnulis naktį.</li>
      <li>Viešpats saugos tave nuo viso pikto, Jis saugos tavo sielą.</li>
      <li>Viešpats saugos tavo įėjimą ir išėjimą dabar ir per amžius.</li>
    </ol>
  </li>
  <li>
    <ol>
      <li>Džiaugiausi, kai jie man pasakė: “Eikime į Viešpaties namus!”</li>
      <li>Mūsų kojos stovės tavo, Jeruzale, vartuose!</li>
      <li>Jeruzale, tvirtai pastatytas mieste!</li>
      <li>Į jį traukia Viešpaties giminės pagal Izraelio įstatymą dėkoti Viešpačiui,</li>
      <li>nes teisėjų sostai ir Dovydo namų sostas čia stovi.</li>
      <li>Melskite taikos Jeruzalei; kurie tave myli, turės sėkmę.</li>
      <li>Tebūna taika visam miestui, gerovė jo rūmuose.</li>
      <li>Savo brolių ir draugų labui sakau: “Tebūna tavyje taika!”</li>
      <li>Meldžiu tau gerovės dėl Viešpaties, mūsų Dievo, namų!</li>
    </ol>
  </li>
  <li>
    <ol>
      <li>Mano akys pakeltos į Tave, kuris gyveni danguose.</li>
      <li>Kaip žiūri tarnai į ranką savo valdovo, tarnaitė­į ranką valdovės, taip mūsų akys žvelgia į Viešpatį, mūsų Dievą, laukdamos Jo pasigailėjimo.</li>
      <li>Pasigailėk mūsų, Viešpatie, pasigailėk mūsų, nes per daug paniekinti esame!</li>
      <li>Per ilgai mūsų siela varginama pašaipa turtuolių ir panieka išdidžiųjų.</li>
    </ol>
  </li>
  <li>
    <ol>
      <li>Jei Viešpats nebūtų stojęs už mus,­tesako Izraelis,­</li>
      <li>jei Viešpats nebūtų stojęs už mus, kai žmonės mus užpuolė,</li>
      <li>jie mus gyvus būtų prariję, kai užsidegė jų rūstybė prieš mus.</li>
      <li>Tada vandenys mus būtų užlieję, srovė būtų apsėmusi mūsų sielas,</li>
      <li>gausūs vandenys būtų apsėmę mūsų sielas.</li>
      <li>Palaimintas Viešpats, kuris neatidavė mūsų į jų dantis.</li>
      <li>Mūsų sielos ištrūko kaip paukštis iš medžiotojo tinklo. Tinklas sutrūko, ir mes pasprukome.</li>
      <li>Mūsų pagalba yra Viešpaties, dangaus ir žemės Kūrėjo, vardas.</li>
    </ol>
  </li>
  <li>
    <ol>
      <li>Kurie pasitiki Viešpačiu, yra kaip Siono kalnas, kuris stovi tvirtai per amžius.</li>
      <li>Kaip kalnai apsupę Jeruzalę, taip Viešpats apsupęs savo tautą dabar ir per amžius.</li>
      <li>Nepasiliks nedorėlių skeptras ant teisiųjų dalies, kad teisieji savo rankų netiestų į neteisybę.</li>
      <li>Padėk, Viešpatie, geriesiems, pagelbėk tiesiaširdžiams.</li>
      <li>O kreivais keliais kas nuklysta, tuos Viešpats nuves su piktadariais. Taika tebūna Izraeliui.</li>
    </ol>
  </li>
  <li>
    <ol>
      <li>Kai Siono belaisvius vedė Viešpats namo, buvome tarsi sapne.</li>
      <li>Mūsų burnos buvo pilnos juoko, liežuviai­giedojimo. Pagonys kalbėjo: “Jiems Viešpats didelių dalykų padarė”.</li>
      <li>Viešpats didelių dalykų mums padarė, todėl mes džiaugiamės.</li>
      <li>Parvesk, Viešpatie, mūsų ištremtuosius kaip upelius pietuose.</li>
      <li>Kurie ašarodami sėja, tie su džiaugsmu pjaus.</li>
      <li>Verkia žmogus, į dirvą berdamas sėklą, bet su džiaugsmu grįžta, nešdamas pėdus.</li>
    </ol>
  </li>
  <li>
    <ol>
      <li>Jei Viešpats nestato namų, veltui vargsta statytojai. Jei Viešpats nesaugo miesto, veltui budi sargai.</li>
      <li>Veltui keliatės prieš aušrą ir vargstate ligi vėlyvos nakties. Jūs valgote vargo duoną. O savo mylimajam Viešpats duoda miegą.</li>
      <li>Štai Viešpaties dovana yra vaikai, įsčių vaisius­Jo atlyginimas.</li>
      <li>Kaip strėlės karžygio rankoje, taip jaunystės sūnūs.</li>
      <li>Palaimintas žmogus, turįs jų pilną strėlinę! Jie nebus sugėdinti, bet kalbės vartuose su priešu.</li>
    </ol>
  </li>
  <li>
    <ol>
      <li>Palaimintas kiekvienas, kuris bijosi Viešpaties ir vaikščioja Jo keliais!</li>
      <li>Tu valgysi iš savo rankų darbo, būsi laimingas, tau gerai seksis.</li>
      <li>Tavo žmona bus kaip vaisingas vynmedis tavo namuose, tavo vaikai sėdės aplink stalą kaip alyvų atžalos.</li>
      <li>Štai kaip palaimintas bus žmogus, kuris bijo Viešpaties!</li>
      <li>Viešpats palaimins tave nuo Siono, per visą gyvenimą Jeruzalės gerovę regėsi.</li>
      <li>Tu matysi savo vaikus ir vaikaičius! Taika tebūna Izraeliui!</li>
    </ol>
  </li>
  <li>
    <ol>
      <li>Jie vargino mane nuo pat jaunystės,­tesako Izraelis,­</li>
      <li>jie vargino mane nuo pat jaunystės, tačiau nenugalėjo.</li>
      <li>Artojai ant mano nugaros arė, išvarydami ilgas vagas.</li>
      <li>Bet teisusis Viešpats nedorėlių pančius sutraukė.</li>
      <li>Tesusigėsta ir pasitraukia visi, kurie nekenčia Siono.</li>
      <li>Tebūna jie kaip stogo žolė, kuri, dar neužaugusi, nuvysta;</li>
      <li>nesusirenka iš jos net sauja pjovėjui nei mažiausias pėdas rišėjui.</li>
      <li>Praeiviai, eidami pro šalį, nesako jiems: “Tepalaimina tave Viešpats. Mes laiminame tave Viešpaties vardu”.</li>
    </ol>
  </li>
  <li>
    <ol>
      <li>Iš gilybės šaukiuos Tavęs, Viešpatie!</li>
      <li>Viešpatie, išgirsk mano balsą! Tegul Tavo ausys išgirsta mano maldavimus.</li>
      <li>Viešpatie, jei Tu neatleisi kalčių, kas, Viešpatie, išsilaikys?</li>
      <li>Bet Tu atleidi nuodėmes, kad Tavęs bijotų.</li>
      <li>Tu esi mano viltis, Viešpatie, mano siela Tavo žodžiu viliasi.</li>
      <li>Mano siela laukia Viešpaties labiau, kaip sargybiniai laukia ryto.</li>
      <li>Tegu Izraelis viliasi Viešpačiu, nes Viešpats yra gailestingas ir Jo išvadavimas didis.</li>
      <li>Jis išvaduos Izraelį iš visų jo nedorybių.</li>
    </ol>
  </li>
  <li>
    <ol>
      <li>Viešpatie, mano širdis neišpuikusi ir akys nesidairo išdidžiai. Aš nesivaikau didelių dalykų, kurie man nepasiekiami.</li>
      <li>Aš raminau ir tildžiau savo sielą, kaip nujunkytą kūdikį. Mano siela yra kaip nujunkytas kūdikis.</li>
      <li>Pasitikėk Viešpačiu, Izraeli, dabar ir per amžius!</li>
    </ol>
  </li>
  <li>
    <ol>
      <li>Viešpatie, atsimink Dovydą ir visą jo vargą.</li>
      <li>Jis priesaiką Viešpačiui davė ir įžadą Jokūbo Galingajam:</li>
      <li>“Aš neįžengsiu savo pastogėn, lovon negulsiu ilsėtis,</li>
      <li>akims miegoti neleisiu, vokams užsimerkti,</li>
      <li>kol nesurasiu Viešpačiui vietos, buveinės Jokūbo Galingajam!”</li>
      <li>Štai mes išgirdome ją esant Efratoje, suradome Jaaro laukuose.</li>
      <li>Įeikime į Jo palapines, parpulkime prie Jo kojų pakojo!</li>
      <li>Viešpatie, pakilk į savo poilsio vietą, Tu ir Tavo stiprybės skrynia.</li>
      <li>Kunigai tegul apsivelka teisumu, o šventieji tešaukia iš džiaugsmo!</li>
      <li>Dėl savo tarno Dovydo, nenugręžk savo veido nuo savo pateptojo.</li>
      <li>Dovydui Viešpats tiesoje yra prisiekęs, neatšaukiamą priesaiką davęs: “Tavo palikuonį pasodinsiu į tavąjį sostą!</li>
      <li>Jei sūnūs tavieji mano sandoros ir mano pamokymų laikysis, jų palikuonys taip pat per amžius sėdės tavo soste”.</li>
      <li>Viešpats pasirinko Siono kalną, čia Jis panoro gyventi.</li>
      <li>“Šita yra mano poilsio vieta per amžius. Čia gyvensiu, nes Aš taip panorėjau!</li>
      <li>Aš jo maistą palaiminsiu, pasotinsiu vargšus duona.</li>
      <li>Jo kunigus išgelbėjimo rūbu apvilksiu, šventieji šauks iš džiaugsmo.</li>
      <li>Čia išauginsiu Dovydui ragą, žibintą savo pateptajam paruošiu.</li>
      <li>Jo visus priešus sugėdinsiu, o ant jo galvos karūna spindės”.</li>
    </ol>
  </li>
  <li>
    <ol>
      <li>Kaip gera ir malonu, kai broliai vienybėje gyvena!</li>
      <li>Tai yra lyg brangus aliejus ant galvos, varvantis per Aarono barzdą ant jo drabužių apykaklės.</li>
      <li>Tai lyg Hermono rasa, krintanti ant Siono kalnų! Tenai palaiminimą ir gyvenimą amžiną Viešpats teikia!</li>
    </ol>
  </li>
  <li>
    <ol>
      <li>Laiminkite Viešpatį, visi Viešpaties tarnai, kurie Jo namuose naktimis budite.</li>
      <li>Tieskite savo rankas į Jo šventyklą ir laiminkite Viešpatį.</li>
      <li>Tegul iš Siono tave laimina Dievas, kuris sutvėrė dangų ir žemę.</li>
    </ol>
  </li>
  <li>
    <ol>
      <li>Girkite Viešpatį! Girkite Viešpaties vardą! Girkite jūs, Viešpaties tarnai,</li>
      <li>kurie stovite Jo namuose, mūsų Dievo namų kiemuose.</li>
      <li>Girkite Jį, nes Viešpats geras; giedokite gyrių Jo vardui, nes Jis mielas.</li>
      <li>Jokūbą išsirinko Viešpats, Izraelį, kad būtų Jo nuosavybė.</li>
      <li>Aš žinau, kad didis yra Viešpats! Mūsų Viešpats yra aukščiau visų dievų.</li>
      <li>Visa, ko panorėjo Viešpats, Jis padarė danguje, žemėje ir jūrų gelmėse.</li>
      <li>Jis nuo žemės krašto atgena debesis, su žaibais siunčia lietų, paleidžia vėjus iš savo sandėlių.</li>
      <li>Jis ištiko Egipte žmonių ir gyvulių pirmagimius,</li>
      <li>siuntė ženklų ir stebuklų prieš faraoną ir jo tarnus.</li>
      <li>Sunaikino daugybę pagonių tautų ir jų galingų karalių:</li>
      <li>Sihoną, amoritų karalių, ir Ogą, Bašano karalių, ir visas karalystes Kanaane.</li>
      <li>Atidavė jų žemę Izraeliui, savo tautai, paveldėti.</li>
      <li>Viešpatie, Tavo vardas lieka per amžius. Atsiminimas apie Tave, Viešpatie, per kartų kartas.</li>
      <li>Viešpats teis savo tautą ir pasigailės savo tarnų.</li>
      <li>Pagonių stabai iš sidabro ir aukso, žmogaus rankomis padaryti.</li>
      <li>Jie turi burnas, bet nekalba; turi akis, bet nemato;</li>
      <li>turi ausis, tačiau negirdi; jų burna nealsuoja.</li>
      <li>Į juos panašūs yra tie, kas juos padaro, ir visi, kurie jais pasitiki.</li>
      <li>Izraelio namai, laiminkite Viešpatį! Aarono namai, laiminkite Viešpatį!</li>
      <li>Levio namai, laiminkite Viešpatį! Visi, kurie Viešpaties bijote, laiminkite Viešpatį!</li>
      <li>Palaimintas Viešpats iš Siono, kuris gyvena Jeruzalėje. Girkite Viešpatį!</li>
    </ol>
  </li>
  <li>
    <ol>
      <li>Dėkokite Viešpačiui, nes Jis geras, nes Jo gailestingumas amžinas.</li>
      <li>Dėkokite dievų Dievui, nes Jo gailestingumas amžinas.</li>
      <li>Dėkokite viešpačių Viešpačiui, nes Jo gailestingumas amžinas.</li>
      <li>Kuris vienas daro didelius stebuklus, nes Jo gailestingumas amžinas.</li>
      <li>Kuris išmintingai dangų sukūrė, nes Jo gailestingumas amžinas.</li>
      <li>Kuris viršum vandenų ištiesė žemę, nes Jo gailestingumas amžinas.</li>
      <li>Kuris dideles šviesas sukūrė, nes Jo gailestingumas amžinas.</li>
      <li>Saulę sukūrė, kad viešpatautų dienai, nes Jo gailestingumas amžinas.</li>
      <li>Mėnulį ir žvaigždes, kad viešpatautų nakčiai, nes Jo gailestingumas amžinas.</li>
      <li>Kuris pirmagimius Egipte ištiko, nes Jo gailestingumas amžinas.</li>
      <li>Ir išvedė iš ten Izraelį, nes Jo gailestingumas amžinas.</li>
      <li>Ištiesta galinga ranka ir tvirta dešine savo, nes Jo gailestingumas amžinas.</li>
      <li>Kuris perskyrė Raudonąją jūrą, nes Jo gailestingumas amžinas.</li>
      <li>Ir pervedė per ją Izraelį, nes Jo gailestingumas amžinas.</li>
      <li>Faraoną ir jo kariuomenę Raudonojoje jūroje pražudė, nes Jo gailestingumas amžinas.</li>
      <li>Kuris savo tautą per dykumą vedė, nes Jo gailestingumas amžinas.</li>
      <li>Kuris stiprius karalius nugalėjo, nes Jo gailestingumas amžinas.</li>
      <li>Kuris garsius karalius nužudė, nes Jo gailestingumas amžinas.</li>
      <li>Sihoną, amoritų karalių, nes Jo gailestingumas amžinas.</li>
      <li>Ir Ogą, Bašano karalių, nes Jo gailestingumas amžinas.</li>
      <li>Ir jų žemę Izraeliui paveldėti davė, nes Jo gailestingumas amžinas.</li>
      <li>Savajam tarnui Izraeliui valdyti leido, nes Jo gailestingumas amžinas.</li>
      <li>Kuris atsiminė mus mūsų pažeminime, nes Jo gailestingumas amžinas.</li>
      <li>Iš priešų mus išvadavo, nes Jo gailestingumas amžinas.</li>
      <li>Kuris maitina visa, kas gyva, nes Jo gailestingumas amžinas.</li>
      <li>Dėkokite dangaus Dievui, nes Jo gailestingumas amžinas.</li>
    </ol>
  </li>
  <li>
    <ol>
      <li>Prie Babilono upių sėdėjome ir verkėme, atsimindami Sioną.</li>
      <li>Ten ant gluosnių šakų pakabinome savo arfas.</li>
      <li>Nes mūsų trėmėjai mums liepė giedoti, kurie mus apiplėšė, ragino džiūgauti: “Pagiedokite mums Siono giesmių!”</li>
      <li>Kaip giedosime Viešpaties giesmę svetimoje šalyje?</li>
      <li>Jeigu, Jeruzale, tave užmirščiau, mano dešinė tepamiršta mane!</li>
      <li>Tepridžiūna prie gomurio mano liežuvis, jei tavęs neatsiminčiau, jeigu tu man brangesnė nebūtum už visus džiaugsmus, Jeruzale!</li>
      <li>Viešpatie, atsimink Jeruzalės dieną prieš Edomo žmones. Jie sakė: “Griaukite, griaukite ją iki pamatų!”</li>
      <li>O Babilone, tu naikintojau, laimingas bus, kas tau už mums padarytą skriaudą atmokės!</li>
      <li>Laimingas, kas, pagriebęs kūdikius tavo, į kietą uolą sudaužys!</li>
    </ol>
  </li>
  <li>
    <ol>
      <li>Visa širdimi Tau dėkoju, Dieve! Dievų akivaizdoje Tau giedosiu gyrių.</li>
      <li>Parpuolęs prie Tavo šventyklos, šventą Tavo vardą girsiu už Tavo malonę ir ištikimybę, nes Tu išaukštinai savo žodį labiau negu visą savo vardą.</li>
      <li>Dieną, kurią šaukiausi, išklausei, stiprybės suteikei mano sielai.</li>
      <li>Tave girs, Viešpatie, visi žemės valdovai, išgirdę Tavo burnos žodžius.</li>
      <li>Jie giedos apie Viešpaties kelius, nes didelė Viešpaties šlovė.</li>
      <li>Nors Viešpats yra aukštybėse, Jis žvelgia į nusižeminusį, o išpuikėlį pažįsta iš tolo.</li>
      <li>Nors aš būčiau vargų suspaustas, Tu atgaivinsi mane, Tu ištiesi savo ranką prieš mano priešų pyktį ir Tavo dešinė mane išgelbės.</li>
      <li>Apgins mane Viešpats. Viešpatie, Tavo gailestingumas amžinas! Neapleisk, kas Tavo rankų sukurta.</li>
    </ol>
  </li>
  <li>
    <ol>
      <li>Viešpatie, Tu ištyrei mane ir pažįsti.</li>
      <li>Tu žinai, kada keliuosi ir kada atsisėdu, Tu supranti mano mintis.</li>
      <li>Matai, kada vaikštau ir kada ilsiuosi; žinai visus mano kelius.</li>
      <li>Dar mano liežuvis nepratarė žodžio, Tu, Viešpatie, jau viską žinai.</li>
      <li>Apglėbęs laikai mane iš priekio ir iš užpakalio, uždėjai ant manęs savo ranką.</li>
      <li>Toks pažinimas man yra labai nuostabus, ne man pasiekti Tavo aukštybes.</li>
      <li>Kur nuo Tavo dvasios aš pasislėpsiu, kur nuo Tavo veido pabėgsiu?</li>
      <li>Jei užkopčiau į dangų, Tu ten. Jei nusileisčiau į pragarą, Tu ten.</li>
      <li>Jei aušros sparnus pasiėmęs nusileisčiau, kur baigiasi jūros,</li>
      <li>ir ten Tavo ranka vestų mane ir laikytų Tavo dešinė.</li>
      <li>Jei sakyčiau: “Tamsa teapdengia mane”, naktis aplinkui mane šviesa pavirstų.</li>
      <li>Tamsa nepaslepia nuo Tavęs, Tau net naktį šviesu kaip dieną.</li>
      <li>Tu mano širdį sukūrei, sutvėrei mane motinos įsčiose.</li>
      <li>Girsiu Tave, kad taip nuostabiai ir baimę keliančiai esu sukurtas. Kokie nuostabūs yra Tavo darbai, ir mano siela tai gerai žino.</li>
      <li>Nė vienas kaulas nebuvo paslėptas nuo Tavęs, kai slaptoje buvau padarytas, kai buvau tveriamas žemės gelmėse.</li>
      <li>Tavo akys matė mane dar negimusį ir Tavo knygoje buvo viskas surašyta: dienos, kurias man skyrei, kai dar nė vienos jų nebuvo.</li>
      <li>Brangios man yra Tavo mintys, Dieve, nesuskaitoma jų gausybė!</li>
      <li>Jei mėginčiau skaičiuoti, jų būtų daugiau kaip smėlio. Atsibudęs aš tebesu su Tavimi.</li>
      <li>Dieve, Tu tikrai sunaikinsi nedorėlį, kraugeriai, atsitraukite nuo manęs!</li>
      <li>Jie nedorai apie Tave kalba, Tavo vardą piktam jie naudoja.</li>
      <li>Aš nekenčiu tų, Viešpatie, kurie Tavęs nekenčia, man bjaurūs tie, kurie prieš Tave sukyla.</li>
      <li>Aš jų nekenčiu be galo, laikau juos savo priešais.</li>
      <li>Ištirk mane, Dieve, pažink mano širdį; išbandyk mane ir pažink mano mintis.</li>
      <li>Matyk, ar aš einu nedorėlių keliu, ir vesk mane keliu amžinuoju!</li>
    </ol>
  </li>
  <li>
    <ol>
      <li>Viešpatie, nuo piktų žmonių mane išgelbėk, nuo smurtininkų apsaugok!</li>
      <li>Nuo tų, kurie planuoja pikta širdyje, kurie dieną vaidus kelia.</li>
      <li>Jų liežuvis yra aštrus kaip gyvatės, angių nuodai yra už jų lūpų.</li>
      <li>Viešpatie, saugok mane nuo nedorėlių rankų, nuo smurtininkų apsaugok­nuo tų, kurie nori pakišti man koją.</li>
      <li>Išdidieji pinkles man spendžia, tiesia tinklus, kilpas stato pakelėse.</li>
      <li>Tariau Viešpačiui: “Tu esi mano Dievas, todėl išklausyk mano maldavimą”.</li>
      <li>Viešpatie Dieve, mano išgelbėjimo stiprybe, Tu pridengi kovoje mano galvą.</li>
      <li>Dieve, neleisk nedorėliui laimėti, jo piktų kėslų netenkink!</li>
      <li>Jie kelia galvas, aplinkui sustoję. Tegu jų piktybė juos pačius apdengia!</li>
      <li>Tegul jiems ant galvų žarijomis lyja! Įmesk juos į ugnį, į duobę, kad nebepasikeltų.</li>
      <li>Teneįsitvirtins žemėje šmeižikas, nelaimės tegainioja smurtininką ir teparbloškia jį.</li>
      <li>Žinau, kad Viešpats gins prispaustojo bylą ir teises beturčio.</li>
      <li>Tikrai, teisieji dėkos Tavo vardui ir dorieji gyvens Tavo akivaizdoje.</li>
    </ol>
  </li>
  <li>
    <ol>
      <li>Viešpatie, Tavęs šaukiuos, skubėk pas mane! Išklausyk mano balsą, kai Tavęs šaukiuos.</li>
      <li>Malda manoji kaip smilkalai į Tave tekyla, o pakeltos rankos tebūna kaip vakaro auka.</li>
      <li>Viešpatie, prie mano burnos pastatyk sargybą, saugok mano lūpų duris.</li>
      <li>Neleisk mano širdžiai nukrypti į pikta ir nedorėlių darbus pamilti. Tenevalgysiu aš jų skanėstų.</li>
      <li>Tegul mane plaka teisusis; tai bus malonė. Tegul bara jis, nes tai kaip brangus aliejus mano galvai. Bet aš meldžiuosi prieš nedorėlių darbus.</li>
      <li>Jų teisėjai priblokšti tarp akmenų, jie girdi mano žodžius, kad jie švelnūs.</li>
      <li>Kaip artojo išrausta ir išarta žemė, taip prie pragaro nasrų bus išbarstyti jų kaulai.</li>
      <li>Viešpatie Dieve, į Tave žvelgia mano akys, Tavimi aš pasitikiu, neleisk mano sielai pražūti.</li>
      <li>Saugok mane nuo man pastatytų žabangų, nuo nedorėlių kilpos.</li>
      <li>Į savo kilpas nedorėliai patys tepakliūva, o aš laimingai praeisiu.</li>
    </ol>
  </li>
  <li>
    <ol>
      <li>Garsiai šaukiausi Viešpaties, garsiu balsu maldavau Viešpatį.</li>
      <li>Išliejau priešais Jį savo skundą, sielvartą savo Jam atvėriau.</li>
      <li>Kai manyje nusilpo mano dvasia, Tu žinojai mano kelią. Mano kelyje slaptai jie padėjo spąstus.</li>
      <li>Apsidairęs aplinkui, mačiau, jog nėra nė vieno, kas mane pažintų. Neturėjau kur prisiglausti, niekam nerūpėjo mano gyvybė.</li>
      <li>Tavęs, Viešpatie, šaukiausi, sakydamas: “Tu esi mano priebėga, Tu mano dalis gyvųjų šalyje”.</li>
      <li>Išgirsk mano šauksmą, nes esu labai suvargęs. Išgelbėk mane nuo persekiotojų, nes jie stipresni už mane.</li>
      <li>Iš kalėjimo mane išvaduok, kad girčiau Tavo vardą. Tada susiburs aplink mane teisieji, kai padarysi man gera.</li>
    </ol>
  </li>
  <li>
    <ol>
      <li>Viešpatie, išgirsk mano maldą, išklausyk mano maldavimą. Būdamas teisus ir ištikimas, atsakyk man.</li>
      <li>Nepatrauk į teismą savo tarno, nes Tavo akivaizdoje nė vienas žmogus negalės pasiteisinti.</li>
      <li>Persekioja mane priešas, sutrypė į žemę mano gyvybę, kaip negyvėlį tamsoje gyventi verčia.</li>
      <li>Mano dvasia nusilpo, sustingo širdis man krūtinėje.</li>
      <li>Aš prisimenu praėjusias dienas, mąstau apie Tavo darbus, svarstau apie Tavo rankų darbus.</li>
      <li>Tiesiu rankas į Tave, mano siela trokšta Tavęs tartum išdžiūvusi žemė vandens.</li>
      <li>Skubiai išklausyk mane, Viešpatie, nes silpsta mano dvasia. Neslėpk nuo manęs savo veido, kad nebūčiau kaip tie, kurie žengia į duobę.</li>
      <li>Tavo malonę leisk man patirti nuo pat ryto, nes Tavimi aš pasitikiu. Parodyk man kelią, kuriuo eiti, nes į Tave keliu savo sielą.</li>
      <li>Išvaduok mane, Viešpatie, iš mano priešų, nes pas Tave bėgu slėptis.</li>
      <li>Mokyk mane vykdyti Tavo valią, nes Tu esi mano Dievas. Tavo geroji dvasia tegul veda mane tiesiu keliu.</li>
      <li>Dėl savo vardo, Viešpatie, atgaivink mane. Dėl savo teisumo iš visų bėdų išvesk mano sielą.</li>
      <li>Dėl savo gailestingumo nutildyk mano priešus, sunaikink mano sielos prispaudėjus, nes aš esu Tavo tarnas.</li>
    </ol>
  </li>
  <li>
    <ol>
      <li>Palaimintas Viešpats, mano stiprybė, kuris moko mano rankas kariauti ir mano pirštus kovoti.</li>
      <li>Jis yra mano gerumas, mano tvirtovė, mano aukštas bokštas, mano išlaisvintojas, mano skydas; Juo aš pasitikiu, Jis pavergia man tautas.</li>
      <li>Viešpatie, kas yra žmogus, kad apie jį žinai, ir žmogaus sūnus, kad kreipi į jį savo dėmesį.</li>
      <li>Žmogus panašus į vėjo dvelksmą; jo dienos kaip praslenkantis šešėlis.</li>
      <li>Viešpatie, palenk dangų ir nuženk. Paliesk kalnus, ir jie ims rūkti.</li>
      <li>Pasiųsk žaibus ir juos išsklaidyk, laidyk strėles ir sunaikink juos.</li>
      <li>Ištiesk ranką iš aukštybės, ištrauk ir gelbėk mane iš didelio tvano, iš svetimšalių rankos.</li>
      <li>Jų burna kalba tuštybę, jie melagingai priesaikai dešinę kelia.</li>
      <li>Dieve, aš naują giesmę Tau giedosiu, psalteriu ir dešimčiastygiu jai pritarsiu.</li>
      <li>Tu gelbsti karalius, Tu išlaisvinai Dovydą, savo tarną, nuo žiauraus kardo.</li>
      <li>Ištrauk ir gelbėk mane iš svetimšalių rankos. Jų burna kalba tuštybę, jie dešinę melagingai priesaikai kelia.</li>
      <li>Tegu mūsų sūnūs savo jaunystėje auga kaip vešlūs žolynai, o mūsų dukterys tebūna dailios tartum kolonos, išdrožinėtos puošniuose rūmuose.</li>
      <li>Mūsų klėtys tebūna prikrautos visokių gėrybių. Kaimenės mūsų avių tegul tūkstančiais veda, pilnos ganyklos tegul prisipildo.</li>
      <li>Tegu mūsų jaučiai būna stiprūs darbe, tenebūna jie pagrobti ar nuklydę, tegu mūsų gatvėse nesigirdi skundų.</li>
      <li>Laiminga tauta, kuri taip gyvena; laiminga tauta, kurios Dievas yra Viešpats!</li>
    </ol>
  </li>
  <li>
    <ol>
      <li>Aš aukštinsiu Tave, Dieve, mano Karaliau, aš laiminsiu Tavo vardą per amžius.</li>
      <li>Kasdien laiminsiu Tave ir girsiu Tavo vardą per amžius.</li>
      <li>Didis yra Viešpats ir didžiai girtinas, Jo didybė neištiriama.</li>
      <li>Tavo nuostabius darbus ir galybę karta teskelbia kartai.</li>
      <li>Aš kalbėsiu apie Tavo didingumo šlovingą spindesį ir Tavo stebuklingus darbus.</li>
      <li>Apie Tavo veiksmų nuostabią galią jie kalbės, ir aš skelbsiu Tavo didybę.</li>
      <li>Jie atsimins didelę Tavo malonę, giedos apie Tavo teisumą.</li>
      <li>Viešpats yra maloningas, užjaučiantis, lėtas pykti ir didžiai gailestingas.</li>
      <li>Viešpats yra geras ir gailestingas visiems savo kūriniams.</li>
      <li>Viešpatie, Tavo visi kūriniai girs Tave ir Tavo šventieji laimins Tave!</li>
      <li>Jie kalbės apie Tavo karalystės šlovę, garsins Tavo galybę,</li>
      <li>kad žmonės suprastų Tavo galingus darbus ir Tavo karalystės šlovingą didingumą.</li>
      <li>Tavo karalystė amžina ir Tavo valdžia lieka per amžius.</li>
      <li>Klumpantį Viešpats palaiko, o parpuolusį pakelia.</li>
      <li>Į Tave krypsta visų akys, savo metu visiems duodi maisto,</li>
      <li>atveri savo ranką, sočiai maitini visa, kas gyva.</li>
      <li>Teisus yra Viešpats visuose savo keliuose ir šventas visuose savo darbuose.</li>
      <li>Arti yra Viešpats visiems, kurie Jo šaukiasi, visiems, kurie Jo šaukiasi tiesoje.</li>
      <li>Jis išpildys norus Jo bijančių, jų šauksmą išgirs ir išgelbės juos.</li>
      <li>Viešpats visus Jį mylinčius saugo, bet nedorėlius sunaikins.</li>
      <li>Tešlovina mano burna Viešpatį! Visa, kas gyva, telaimina šventą Jo vardą dabar ir per amžius!</li>
    </ol>
  </li>
  <li>
    <ol>
      <li>Girkite Viešpatį! Girk Viešpatį, mano siela!</li>
      <li>Girsiu Viešpatį, kol gyvas būsiu; giedosiu gyrių savo Dievui, kol gyvensiu.</li>
      <li>Nesudėkite vilčių į kunigaikščius, į žmonių sūnus, kurie nieko išgelbėti negali!</li>
      <li>Kai dvasia jų iškeliauja, jie sugrįžta į žemę; tą pačią dieną jų sumanymai žūva.</li>
      <li>Laimingas, kurio pagalba yra Jokūbo Dievas, kuris viltis sudėjo į Viešpatį, savo Dievą.</li>
      <li>Jis sukūrė dangų, žemę, jūrą ir visa, kas juose yra. Jis ištikimas per amžius.</li>
      <li>Jis gina teises prispaustųjų, alkaniems parūpina duonos. Kalinius išleidžia Viešpats.</li>
      <li>Viešpats atveria akis akliesiems, pakelia parpuolusius; Viešpats myli teisiuosius.</li>
      <li>Svetimšalį Viešpats saugo, našlaitį ir našlę globoja, o nedoriesiems užkerta kelią.</li>
      <li>Viešpats karaliaus per amžius, tavo Dievas, Sione, per visas kartas! Girkite Viešpatį!</li>
    </ol>
  </li>
  <li>
    <ol>
      <li>Girkite Viešpatį! Gera giedoti gyrių mūsų Dievui, labai malonu girti Jį!</li>
      <li>Viešpats atstato Jeruzalės miestą, Izraelio tremtinius surenka.</li>
      <li>Jis gydo sudužusias širdis, žaizdas jų sutvarsto.</li>
      <li>Jis žvaigždes suskaičiuoja, jas visas vardais vadina.</li>
      <li>Didis ir galingas yra Viešpats, Jo išmintis begalinė.</li>
      <li>Romiuosius pakelia Viešpats, o nedorėlius partrenkia ant žemės.</li>
      <li>Padėkos giesmes Viešpačiui giedokite, skambinkite mūsų Viešpačiui arfa!</li>
      <li>Jis debesimis uždengia dangų, žemei paruošia lietų, augina žolę kalnuose.</li>
      <li>Jis teikia žvėrims maistą, jaunus varniukus pamaitina.</li>
      <li>Ne žirgo stiprumu Jis gėrisi ir ne žmogaus kojos Jam patinka.</li>
      <li>Viešpats gėrisi tais, kurie Jo bijo, kurie viliasi Jo gailestingumu.</li>
      <li>Girk, Jeruzale, Viešpatį! Savo Dievą girk, Sione!</li>
      <li>Jis sustiprino tavo vartų sklendes, tavo vaikus palaimino.</li>
      <li>Tavo krašte Jis duoda taiką, geriausiais kviečiais tave pasotina.</li>
      <li>Jis siunčia įsakymą žemei, labai sparčiai Jo žodis atskrieja.</li>
      <li>Jis sniegą kaip vilną duoda, šerkšną lyg pelenus barsto.</li>
      <li>Ledus kaip duonos trupinius beria, sustingsta vanduo nuo Jo šalčio.</li>
      <li>Jam žodį pasiuntus, ledas sutirpsta; kai vėjus paleidžia, vandenys teka.</li>
      <li>Jokūbui savo žodį Jis paskelbė, Izraeliui savo nuostatus ir sprendimus.</li>
      <li>Kitoms tautoms Jis to nepadarė, nė viena nepažino Jo sprendimų. Girkite Viešpatį!</li>
    </ol>
  </li>
  <li>
    <ol>
      <li>Girkite Viešpatį! Girkite Viešpatį iš dangaus! Girkite Jį aukštybėse!</li>
      <li>Girkite Jį, visi Jo angelai; girkite Jį, visa Jo kareivija!</li>
      <li>Girkite Jį, saule ir mėnuli; girkite Jį, spindinčios žvaigždės!</li>
      <li>Girkite Jį, dangų dangūs ir viršum jų esantys vandenys!</li>
      <li>Visi tegiria Viešpaties vardą, nes Jis įsakė, ir visa buvo sukurta.</li>
      <li>Jis amžių amžiams viską įtvirtino, nustatė nekintamą tvarką.</li>
      <li>Girkite Viešpatį, kas esate žemėje: jūrų pabaisos ir visos gelmės,</li>
      <li>ugnie ir kruša, sniege ir migla, vėjai audringi, vykdantys Jo žodį,</li>
      <li>kalnai ir kalvos, vaismedžiai ir kedrai,</li>
      <li>žvėrys ir visi gyvuliai, žemės ropliai ir sparnuoti paukščiai.</li>
      <li>Žemės karaliai ir visos tautos, kunigaikščiai ir žemės teisėjai,</li>
      <li>jaunuoliai ir mergaitės, seniai ir vaikai,</li>
      <li>garbinkite Viešpaties vardą, nes Jis vienas didingas. Jo šlovė virš dangaus ir žemės.</li>
      <li>Savo tautos Jis iškelia ragą, gyrių visų savo šventųjų, Izraelio vaikų­tautos, kuri Jam artima. Girkite Viešpatį!</li>
    </ol>
  </li>
  <li>
    <ol>
      <li>Girkite Viešpatį! Viešpačiui giedokite naują giesmę ir gyrių šventųjų bendruomenėje.</li>
      <li>Tesidžiaugia Izraelis savo Kūrėju. Siono vaikai tesilinksmina dėl savo Karaliaus.</li>
      <li>Tegiria Jo vardą šokdami, tegieda gyrių Jam su būgnais ir arfomis.</li>
      <li>Viešpats gėrisi savąja tauta; Jis romiuosius papuoš savo išgelbėjimu.</li>
      <li>Džiaukitės Jo šlove, šventieji, giedokite Jam savo lovose.</li>
      <li>Dievo aukštinimas jų burnoje, dviašmenis kalavijas jų rankose,</li>
      <li>kad atkeršytų pagonims, nubaustų tautas,</li>
      <li>jų karalius pančiais surištų ir jų didžiūnus sukaustytų geležimi,</li>
      <li>kad įvykdytų jiems paruoštą sprendimą! Tokia garbė visiems Jo šventiesiems. Girkite Viešpatį!</li>
    </ol>
  </li>
  <li>
    <ol>
      <li>Girkite Viešpatį! Girkite Dievą Jo šventykloje! Girkite Jį dangaus tvirtumoje!</li>
      <li>Girkite Jį dėl Jo galingų darbų! Girkite Jį dėl Jo begalinės didybės!</li>
      <li>Girkite Jį, pūsdami trimitą! Girkite Jį arfa ir psalteriu!</li>
      <li>Girkite Jį būgnais ir šokiais! Girkite Jį styginiais instrumentais ir vamzdžiais!</li>
      <li>Girkite Jį skambiais cimbolais! Girkite Jį trenksmingais cimbolais!</li>
      <li>Visa, kas kvėpuoja, tegiria Viešpatį! Girkite Viešpatį!</li>
    </ol>
  </li>
</ol>