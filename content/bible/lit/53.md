<ol>
  <li>
    <ol>
      <li>Paulius, Silvanas ir Timotiejus tesalonikiečių bažnyčiai Dieve, mūsų Tėve, ir Viešpatyje Jėzuje Kristuje.</li>
      <li>Malonė jums ir ramybė nuo Dievo, mūsų Tėvo, ir Viešpaties Jėzaus Kristaus!</li>
      <li>Mes jaučiame pareigą visada dėkoti, broliai, už jus Dievui, ir tai teisinga, nes jūsų tikėjimas smarkiai auga ir jūsų visų meilė vienas kitam vis didėja.</li>
      <li>Todėl mes ir giriamės jumis Dievo bažnyčiose­jūsų kantrybe bei tikėjimu visuose jūsų persekiojimuose ir sunkumuose, kuriuos jums tenka pakelti.</li>
      <li>O tai ir yra teisingo Dievo teismo požymis: jūs turite tapti verti Dievo karalystės, dėl kurios ir kenčiate.</li>
      <li>Teisinga iš Dievo pusės atmokėti jūsų prispaudėjams priespauda,</li>
      <li>o jums, prispaustiesiems,­poilsiu drauge su mumis, kai iš dangaus apsireikš Viešpats Jėzus su savo galingais angelais.</li>
      <li>Liepsnojančioje ugnyje Jis atkeršys tiems, kurie nepažįsta Dievo ir nepaklūsta mūsų Viešpaties Jėzaus Kristaus Evangelijai.</li>
      <li>Jie bus nubausti amžina pražūtimi ir atskirti nuo Viešpaties veido ir nuo Jo galybės šlovės</li>
      <li>tą dieną, kada Jis ateis, kad būtų pašlovintas savo šventuosiuose ir keliantis susižavėjimą visuose, kurie įtikėjo. Jūs irgi patikėjote mūsų liudijimu.</li>
      <li>Todėl mes nuolat meldžiamės už jus, kad mūsų Dievas padarytų jus vertus šio pašaukimo ir parodytų visą savo gerumą ir palankumą bei galingus tikėjimo darbus,</li>
      <li>kad mūsų Viešpaties Jėzaus vardas būtų pašlovintas jumyse, o jūs Jame, pagal mūsų Dievo ir Viešpaties Jėzaus Kristaus malonę.</li>
    </ol>
  </li>
  <li>
    <ol>
      <li>Mes prašome jus, broliai, dėl mūsų Viešpaties Jėzaus Kristaus atėjimo ir dėl mūsų surinkimo pas Jį:</li>
      <li>nesiduokite taip greitai nukreipiami nuo sveiko proto ir įbauginami ar dvasia, ar žodžiu, ar neva mūsų parašytu laišku, esą Kristaus diena jau atėjo.</li>
      <li>Tegul niekas jūsų neapgauna kuriuo nors būdu! Pirmiau turi ateiti atkritimas ir būti apreikštas nuodėmės žmogus, pražūties sūnus,</li>
      <li>prieštarautojas, kuris išaukština save prieš visa, kas vadinama Dievu ar garbinama, ir pats sėdasi kaip Dievas Dievo šventykloje, rodydamas save esant Dievu.</li>
      <li>Ar neprisimenate, jog aš tai sakiau jums, tebebūdamas tarp jūsų?</li>
      <li>Jūs gi žinote, kas dabar jį sulaiko, kad jis būtų apreikštas savo metu.</li>
      <li>Nedorybės paslaptis jau veikia, kol bus patrauktas tas, kas jį sulaiko.</li>
      <li>Tada pasirodys nedorėlis, kurį Viešpats sunaikins savo burnos kvėpimu ir sutriuškins savo atėjimo spindesiu.</li>
      <li>Ano nedorėlio atėjimą, šėtonui veikiant, lydės visokios jėgos, ženklai ir netikri stebuklai</li>
      <li>ir visokia neteisumo apgaulė žūstantiems už tai, kad atsisakė mylėti tiesą savo išgelbėjimui.</li>
      <li>Todėl Dievas jiems pasiųs stiprų paklydimą, kad jie tikėtų melu</li>
      <li>ir būtų nuteisti visi, kurie netikėjo tiesa, bet pamėgo neteisumą.</li>
      <li>Mes jaučiame pareigą visada dėkoti Dievui už jus, Viešpaties numylėti broliai, kad Dievas jus nuo pradžios išsirinko išgelbėjimui per Dvasios pašventinimą ir tiesos tikėjimą,</li>
      <li>kuriam Jis pašaukė jus per mūsų Evangeliją, kad įgytumėte mūsų Viešpaties Jėzaus Kristaus šlovę.</li>
      <li>Todėl, broliai, tvirtai stovėkite ir laikykitės nurodymų, kurių išmokote iš mūsų žodžių ar laiško.</li>
      <li>O pats mūsų Viešpats Jėzus Kristus ir Dievas, mūsų Tėvas, kuris pamilo mus ir iš malonės suteikė mums amžiną paguodą ir gerą viltį,</li>
      <li>tepaguodžia jūsų širdis ir tesustiprina kiekviename gerame žodyje ir darbe.</li>
    </ol>
  </li>
  <li>
    <ol>
      <li>Pagaliau, broliai, melskitės už mus, kad Viešpaties žodis skintųsi kelią ir būtų pašlovintas, kaip ir pas jus,</li>
      <li>ir kad mes būtume išgelbėti nuo netikusių ir nedorų žmonių, nes ne visi turi tikėjimą.</li>
      <li>O Viešpats ištikimas; Jis sustiprins jus ir apsaugos nuo pikto.</li>
      <li>Mes pasitikime jumis Viešpatyje, kad vykdote ir vykdysite, ką jums įsakome.</li>
      <li>Viešpats telenkia jūsų širdis į Dievo meilę ir Kristaus kantrybę.</li>
      <li>Viešpaties Jėzaus Kristaus vardu įsakome jums, broliai, šalintis kiekvieno brolio, kuris tinginiauja ir nesilaiko tradicijos, gautos iš mūsų.</li>
      <li>Jūs patys žinote, kaip reikia sekti mumis. Mes gi pas jus netinginiavome</li>
      <li>ir nevalgėme kieno nors duonos dykai, bet, sunkiai triūsdami, darbavomės dieną ir naktį, kad tik neapsunkintume nė vieno iš jūsų;</li>
      <li>ir ne todėl, kad neturime teisės, bet norime būti jums pavyzdžiu, kad sektumėte mumis.</li>
      <li>Dar būdami pas jus, mes įsakėme: “Kas nenori dirbti­tenevalgo!”</li>
      <li>Nes mes girdime, kad kai kurie pas jus tinginiauja, nieko nedirba, tik kišasi į svetimus reikalus.</li>
      <li>Tokiems įsakome ir juos raginame per mūsų Viešpatį Jėzų Kristų ramiai dirbti ir valgyti pačių pelnytą duoną.</li>
      <li>O jūs, broliai, nepailskite darę gera!</li>
      <li>O kas nepaklustų mūsų laiško žodžiams, tokį įsidėmėkite ir nebendraukite su juo, kad susigėstų.</li>
      <li>Nelaikykite jo priešu, bet įspėkite kaip brolį.</li>
      <li>Patsai ramybės Viešpats tegul teikia jums ramybę visada ir visais būdais. Viešpats su jumis visais!</li>
      <li>Šis sveikinimas prirašytas mano, Pauliaus, ranka. Tai ženklas kiekviename laiške: taip aš rašau.</li>
      <li>Mūsų Viešpaties Jėzaus Kristaus malonė tebūna su jumis visais! Amen.</li>
    </ol>
  </li>
</ol>