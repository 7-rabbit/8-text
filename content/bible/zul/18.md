<ol>
  <li>
    <ol>
      <li>UPawulu, isiboshwa sikaKristu Jesu, noThimothewu umzalwane kuFilemoni, isithandwa sethu nesisebenzi kanye nathi,</li>
      <li>naku-Apifiya udadewethu, naku-Arkiphu, ibutho kanye nathi, nakulo ibandla elisendlini yakho:</li>
      <li>Makube kini umusa nokuthula okuvela kuNkulunkulu uBaba wethu naseNkosini uJesu Kristu.</li>
      <li>Ngibonga uNkulunkulu wami njalo ngikukhumbula emikhulekweni yami,</li>
      <li>uma ngizwa ngothando lwakho nokukholwa onakho eNkosini uJesu nakubo bonke abangcwele,</li>
      <li>ukuze ukuhlanganyela kokukholwa kwakho kube nomsebenzi ekwazini konke okuhle okukithi kuKristu,</li>
      <li>ngokuba nginokuthokoza okukhulu nenduduzo ngothando lwakho, ngokuba izinhliziyo zabangcwele zihlunyelelwe ngawe mzalwane.</li>
      <li>Ngalokho noma nginesibindi esikhulu kuKristu sokuba ngikuyale ngakho okufaneleyo,</li>
      <li>nokho ngenxa yothando okungcono ngiyancenga, njengokuba nginje mina Pawulu osemdala, manje futhi ngiyisiboshwa sikaKristu Jesu,</li>
      <li>ngikuncenga ngomntanami engimzeleyo ekuboshweni kwami, u-Onesimu;</li>
      <li>okade engenalusizo kuwe, kepha kalokhu unosizo nakuwe nakimi,</li>
      <li>engimbuyisele kuwe, yena oyinhliziyo yami,</li>
      <li>ebengifuna ukumbamba ahlale kimi, ukuze angikhonze esikhundleni sakho ngisekuboshweni ngenxa yevangeli;</li>
      <li>kepha ngaphandle kokubona kwakho ngangingathandi ukwenza lutho, ukuze umusa wakho ungabi ngokucindezelwa, kodwa ube ngesihle.</li>
      <li>Ngokuba mhlawumbe kungenxa yalokho ukuba ahlukaniswe nawe isikhashana, ukuze abe ngowakho kuze kube phakade,</li>
      <li>angabi esaba njengesigqila, kodwa abe ngaphezu kwesigqila, engumzalwane othandekayo, kakhulu kimi kepha kakhulu kangakanani kuwe, nasenyameni naseNkosini.</li>
      <li>Ngakho uma uthi ngingumhlanganyeli nawe, mamukele ngokungathi yimi.</li>
      <li>Kodwa uma ekonile ngento, noma enecala kuwe, lokho kubalele kimi;</li>
      <li>mina Pawulu ngikuloba ngesandla sami, ngiyakukukhokha ukuba ngingaze ngisho kuwe ukuthi nawe unecala kimi elinguwe uqobo.</li>
      <li>Yebo, mzalwane, mangithokoziswe nguwe eNkosini, uyihlumelele inhliziyo yami kuKristu.</li>
      <li>Ngikulobele ngokwethemba ukulalela kwakho, ngazi ukuthi uzakwenza nokungaphezu kwengikushoyo.</li>
      <li>Futhi-ke wongilungisela nami indawo; ngokuba ngiyethemba ukuthi ngemikhuleko yenu ngizakuphiwa nina.</li>
      <li>Uyakhonza kuwe u-Ephafra oyisiboshwa kanye nami kuKristu Jesu,</li>
      <li>noMarku, no-Aristarku, noDema, noLuka, izisebenzi kanye nami.</li>
      <li>Umusa weNkosi yethu uJesu Kristu mawube nomoya wenu.</li>
    </ol>
  </li>
</ol>