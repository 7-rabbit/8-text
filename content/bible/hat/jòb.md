<h1 class='title'>jòb</h1>
<h2 class='chapter'>1</h2>
<div class='block'>
<div class='verse'>Te gen yon nonm yo te rele Jòb. Li te rete nan peyi Ouz. Se te yon nonm san repwòch ki te mache dwat nan tou sa l'ap fè. Li te gen krentif pou Bondye, li te toujou ap chache fè sa ki byen.</div>
<div class='verse'>Li te gen sèt pitit gason ak twa pitit fi.</div>
<div class='verse'>Li te gen sètmil (7.000) mouton, twamil (3.000) chamo, mil (1.000) tèt bèf, senksan (500) fenmèl bourik. Li te gen anpil anpil moun ap sèvi avè l'. Nonm sa a, se li ki te pi grannèg nan peyi bò solèy leve a.</div>
<div class='verse'>Pitit gason Jòb yo te konn reyini yonn lakay lòt pou fè gwo resepsyon. Konsa, yo chak te gen jou pa yo. Yo te toujou envite twa sè yo vin manje, vin bwè ansanm ak yo tou.</div>
<div class='verse'>Chak lè yo fin fete konsa, Jòb fè yo tout vini lakay li. Nan maten, anvan bajou kase, li leve, li boule ofrann bay Bondye pou mande padon pou yo chak. Li te toujou fè sa, paske li t'ap di nan kè l': Ou pa janm konnen. Pitit gason m' yo ka fè peche, yo ka di sa yo pa t' dwe di sou Bondye, san yo pa fè espre.</div>
<div class='verse'>Yon jou tout zanj Bondye yo te reyini devan Seyè a, Satan vini tou nan mitan yo.</div>
<div class='verse'>Seyè a mande l' konsa: -Kote ou soti? Satan reponn: -M' sot moute desann toupatou sou latè. Mwen t'ap pwonmennen gade!</div>
<div class='verse'>Seyè a di Satan konsa: -Eske ou te wè Jòb, sèvitè m' lan? Pa gen tankou l' sou tout latè. Se yon nonm san repwòch ki mache dwat nan tou sa l'ap fè. Li gen krentif pou Bondye, li toujou ap chache fè sa ki byen.</div>
<div class='verse'>Satan reponn li: -Atò, se pou gremesi Jòb gen krentif pou ou konsa a?</div>
<div class='verse'>Ou toujou pwoteje l', li menm, moun lakay li ansanm ak tou sa li genyen. Ou beni tou sa l'ap fè. Bèt li yo plen peyi a.</div>
<div class='verse'>Men, kite ou manyen byen li yo pou ou wè, m' garanti ou, l'ap di sa l' pa t' dwe di sou ou nan figi ou!</div>
<div class='verse'>Seyè a di Satan: -Bon! Ou mèt fè sa ou vle ak byen l' yo. Men, m' tou pale ou, li menm, pa manyen l'! Se konsa Satan vire do l', li ale.</div>
<div class='verse'>Yon jou, pitit gason ak pitit fi Jòb yo te nan gwo resepsyon kay pi gran frè a. Yo t'ap manje, yo t'ap bwè diven.</div>
<div class='verse'>Yon mesaje kouri vin jwenn Jòb, li di l' konsa: -Nou t'ap raboure tè ak bèf yo, fenmèl bourik yo t'ap manje toupre,</div>
<div class='verse'>lè yon bann moun Seba tonbe sou nou, yo pran tout bèt yo, yo touye tout moun ou yo. Se renk mwen menm ki resi chape vin di ou sa.</div>
<div class='verse'>Msye pa t' ankò fin pale lè yon lòt moun kouri vini. Li di konsa: -Loraj tonbe sou mouton yo, li boule ni bèt yo ni gadò yo. Se renk mwen menm ki resi chape vin fè ou konn sa.</div>
<div class='verse'>Msye pa t' ankò fin pale lè yon lòt moun rive, li di konsa: -Twa bann moun Kalde tonbe sou chamo ou yo, yo pran yo, y' ale ak yo. Yo touye tout moun ou yo. Se renk mwen menm ki resi chape vin di ou sa.</div>
<div class='verse'>Msye t'ap pale toujou lè yon lòt moun vin rive, li di konsa: -Pitit gason ak pitit fi ou yo t'ap manje, yo t'ap bwè diven lakay premye pitit gason ou lan,</div>
<div class='verse'>lè yon sèl gwo van tanpèt leve soti nan dezè a. Li kraze kay la, li touye tout moun. Se renk mwen menm ki resi chape vin di ou sa.</div>
<div class='verse'>Lè Jòb tande sa, li leve. Yon sèl lapenn pran l', li chire rad sou li, li koupe tout cheve nan tèt li, li lage kò l' atè, li bese tèt li.</div>
<div class='verse'>Epi li di: -San anyen m' soti nan vant manman m'. San anyen m'ap tounen anba tè. Seyè a bay! Seyè a pran! Lwanj pou Seyè a!</div>
<div class='verse'>Malgre tout malè sa yo ki te rive l', Jòb pa t' fè ankenn peche, ni li pa janm di sa li pa t' dwe di sou Bondye.</div>
</div>
<h2 class='chapter'>2</h2>
<div class='block'>
<div class='verse'>Yon jou tout zanj Bondye yo te reyini devan Seyè a, Satan vini tou nan mitan yo.</div>
<div class='verse'>Seyè a mande l': -Kote ou soti? Satan reponn: -Mwen sot moute desann toupatou sou latè, mwen t'ap pwonmennen gade.</div>
<div class='verse'>Seyè a di Satan konsa: -Eske ou te wè Jòb, sèvitè m' lan? Pa gen tankou l' sou tout latè. Se yon nonm san repwòch ki mache dwat nan tou sa l'ap fè. Li gen krentif pou Bondye, li toujou ap chache fè sa ki byen. Se koulye a li kenbe m'. Ou wè se pou gremesi ou t'ap pouse m' pou m' te fini avè l'.</div>
<div class='verse'>Satan reponn li: -Lavi miyò pase byen! Yon moun va bay tou sa li genyen pou l' pa mouri.</div>
<div class='verse'>Men, si ou manyen kò pa l' menm, ou mèt sèten fwa sa a, l'ap di sa li pa t' dwe di sou ou nan figi ou.</div>
<div class='verse'>Seyè a di Satan konsa: -Ou mèt fè sa ou vle avè l'. Men, pa touye l' pou mwen.</div>
<div class='verse'>Lamenm, Satan vire do l', li ale. Li fè gwo bouton pete sou tout kò Jòb, depi anba pla pye l' jouk nan po tèt li.</div>
<div class='verse'>Lè sa a, Jòb soti, li al chita nan pil sann kote yo boule fatra. Li pran yon moso krich kraze pou grate kò l'.</div>
<div class='verse'>Madanm li di l' konsa: -Ou nan kenbe pye Bondye fèm toujou? Joure l' byen joure, epi mouri mouri ou kont fini!</div>
<div class='verse'>Jòb di li: -Pe bouch ou la, madanm! W'ap pale tankou moun fou! Lè Bondye ban nou benediksyon, nou kontan. Atò poukisa pou nou plenyen lè li voye malè sou nou? Malgre tou sa ki te rive l', Jòb pa t' kite ankenn move pawòl soti nan bouch li pou li fè peche kont Bondye.</div>
<div class='verse'>Twa nan zanmi Jòb yo vin konnen tout malè ki te tonbe sou li. Yo kite peyi yo, yo vin wè Job. Se te Elifaz, moun Teman, Bildad, moun Chwak, epi Sofa, moun Naama. Yo fè lide vin ansanm pou plenn sò li epi pou ba li kouraj.</div>
<div class='verse'>Yo te yon bèl ti distans toujou lè yo wè Jòb. Yo pa t' rekonèt li. Lè yo rekonèt li, dlo vin nan je yo, yo konmanse rele, yo kriye. Yo chire rad sou yo, yo voye pousyè tè sou tèt yo tèlman sa te fè yo lapenn.</div>
<div class='verse'>Apre sa, yo chita atè a bò kot Jòb pandan sèt jou sèt nwit san di yon mo, paske yo te wè jan l'ap soufri.</div>
</div>
<h2 class='chapter'>3</h2>
<div class='block'>
<div class='verse'>Bout pou bout, Jòb louvri bouch li, li pran madichonnen jou l' te fèt la.</div>
<div class='verse'>Li di konsa:</div>
<div class='verse'>-Se pou Bondye efase jou m' te fèt la. Se pou l' efase jou lannwit m' te konmanse devlope nan vant manman m' lan.</div>
<div class='verse'>Fè jou sa a tounen fènwa, Bondye! Kote ou chita anwo a, pa janm chonje jou sa a ankò. Pa janm kite limyè solèy klere l'.</div>
<div class='verse'>Se pou fènwa anvayi jou sa a. Se pou nwaj kouvri l' nèt. Se pou lonbraj lanmò bouche l' nèt.</div>
<div class='verse'>Jou lannwit sa a, se pou fènwa pran l' pou li nèt. Se pou l' disparèt nèt nan lanne a pou yo pa janm konte l' nan almanak ankò.</div>
<div class='verse'>Se pou jou lannwit sa a fè cheve nan tèt moun kanpe, pou yo pa tande pèsonn ap ri!</div>
<div class='verse'>Se pou chòche yo bay jou lannwit sa a madichon, yo menm ki konn ki jan pou yo eksite levyatan an!</div>
<div class='verse'>Pa kite gwo zetwal devanjou a klere jou sa a. Pa janm fè bajou kase pou li, pou l' pa janm wè solèy leve.</div>
<div class='verse'>Paske li pa t' enpoze m' soti nan vant manman m', li pa t' egzante m' tout soufrans sa yo.</div>
<div class='verse'>Poukisa mwen pa t' mouri depi nan vant manman m'? Poukisa mwen pa t' tou mouri nan pasaj kite sa?</div>
<div class='verse'>Poukisa mwen te jwenn yon manman ki pran m' sou jenou li epi ki ban m' tete?</div>
<div class='verse'>Si m' te mouri, atò konsa mwen pa ta nan tout lapenn sa a. Mwen ta kouche yon kote ap dòmi ak kè poze,</div>
<div class='verse'>ansanm ak wa yo ak gwo chèf yo, ki fè bati gwo tonm pou yo nan mitan dezè.</div>
<div class='verse'>Mwen ta kouche ap dòmi ansanm ak chèf ki te gen kay yo plen lò ak ajan.</div>
<div class='verse'>Ou ankò, mwen ta tankou yon timoun ki fèt anvan tèm, tankou timoun ki fèt tou mouri.</div>
<div class='verse'>Kote yo ye anba tè a, mechan yo sispann bay kò yo mouvman. Anba tè a, sa ki bouke travay ap poze kò yo.</div>
<div class='verse'>Anba tè a, tout prizonye gen kè poze. Yo p'ap tande vwa majò prizon an nan zòrèy yo.</div>
<div class='verse'>Anba tè a, se menm bagay pou grannèg kou malere. Ata esklav pa gen mèt ankò!</div>
<div class='verse'>Poukisa, Bondye, ou kite moun ki nan mizè ap viv? Poukisa ou bay moun ki nan gwo lapenn lavi?</div>
<div class='verse'>Y'ap tann lanmò konsa. Men, lanmò pa vini! Yo ta pito lanmò pase nenpòt gwo richès!</div>
<div class='verse'>Yo pa gen kè kontan toutotan yo pa mouri, toutotan yo pa ale anba tè.</div>
<div class='verse'>Yo pa konn sa pou yo fè. Bondye sènen yo kote yo pase.</div>
<div class='verse'>Mwen pa ka manje. Se plenn m'ap plenn. M'ap soufri, dlo nan je m' tankou larivyè k'ap koule.</div>
<div class='verse'>Sa m' pè rive m' lan, se li k'ap rive m'. Sa m' pa ta vle wè a, se li ki tonbe sou mwen.</div>
<div class='verse'>Kè m' pa poze. Tèt mwen pa la. Mwen pa ka dòmi. Se soti nan ka tonbe nan ka.</div>
</div>
<h2 class='chapter'>4</h2>
<div class='block'>
<div class='verse'>Elifaz, moun Teman an, pran lapawòl, li di konsa:</div>
<div class='verse'>-Jòb, si m' pale avè ou, ou p'ap fache, vye frè? Mwen pa ka pa pale.</div>
<div class='verse'>Yon lè, se ou ki te konn moutre moun anpil bagay, se ou ki te konn bay moun fòs lè yo fèb.</div>
<div class='verse'>Pawòl nan bouch ou te yon ankourajman pou moun ki te dekouraje. Ou te ede yo kanpe sou de pye yo ankò.</div>
<div class='verse'>Koulye a, paske se tou pa ou, ou pèdi tèt ou. Malè tonbe sou ou, w'ap depale.</div>
<div class='verse'>W'ap sèvi Bondye, ou fèt pou genyen l' konfyans. Ou mennen bak ou byen, ou pa fèt pou dekouraje.</div>
<div class='verse'>Repase tèt ou byen. Ou janm konnen yon inonsan ki mouri mal? Ou janm wè yo touye yon moun ki mache dwat?</div>
<div class='verse'>M'ap di sa m' wè ak je m': Moun ki kouve mechanste nan kè yo epi k'ap mache bay moun lapenn, se mechanste ak lapenn yo rekòlte.</div>
<div class='verse'>Lè Bondye fache, li soufle sou yo, yo mouri. Lè van tanpèt Bondye a leve, yo disparèt.</div>
<div class='verse'>Mechan yo rele kou lyon, yo gwonde kou bèt sovaj. Men, Bondye fèmen bouch yo, li kase dan nan bouch yo.</div>
<div class='verse'>Yo mouri tankou lyon ki pa jwenn bèt pou yo manje. Tout pitit yo gaye nan bwa.</div>
<div class='verse'>Yon lè, mwen tande Bondye t'ap pale tou dousman nan zòrèy mwen. Mwen pa t' fin tande nèt sa li t'ap di.</div>
<div class='verse'>Tankou yon move rèv nan mitan lannwit, li mete yon bann vye lide nan tèt mwen. M' pa ka dòmi tèlman mwen pè.</div>
<div class='verse'>Mwen pran tranble, mwen santi yon frison mache nan tout kò m'. Tout zo nan kò m' ap krake.</div>
<div class='verse'>Yon souf pase bò figi m', tout cheve nan tèt mwen kanpe.</div>
<div class='verse'>Mwen rete konsa mwen wè yon moun kanpe devan m'. Mwen pa t' rekonèt ki moun li ye. Men, fòm moun lan te la devan je m'. Mwen pa tande yon ti bri menm. Apre sa, mwen tande yon vwa ki t'ap pale tou dousman, li t'ap di:</div>
<div class='verse'>Ki moun ki ka di li mache dwat devan Bondye? Ki moun ki san repwòch devan Bondye ki kreye l' la?</div>
<div class='verse'>Bondye pa janm fin fye sèvitè l' yo nèt. Ata zanj li yo, li jwenn bagay pou l' repwoche yo.</div>
<div class='verse'>Ale wè atò pou moun ki fèt ak labou, pou moun ki soti nan pousyè tè, pou moun yo kapab kraze tankou poudbwa!</div>
<div class='verse'>Yon sèl jou kont pou yo tounen pousyè, yo disparèt nèt. Pesonn pa wè sa.</div>
<div class='verse'>Yo rete konsa yo kase kòd. Yo mouri san yo pa janm rive fin gen bon konprann.</div>
</div>
<h2 class='chapter'>5</h2>
<div class='block'>
<div class='verse'>Rele non, Jòb! W'a wè si gen moun k'ap reponn ou! Ak kilès nan zanj Bondye yo ou ta vle pale?</div>
<div class='verse'>Se moun fou ki kite chagren ap minen yo. Se moun sòt ki kite move san touye yo.</div>
<div class='verse'>Mwen menm, mwen wè moun fou ki te kwè zafè yo bon. M' rete konsa, mwen wè madichon tonbe sou kay yo.</div>
<div class='verse'>Pitit yo pa ka jwenn yon moun pou pwoteje yo. Pa gen pesonn pou pran defans yo nan tribinal.</div>
<div class='verse'>Se moun grangou ki pral manje rekòt jaden yo. Yo pral pran ata sa ki donnen nan raje pikan. Se moun akrèk ki pral mete men sou tout byen yo.</div>
<div class='verse'>Non. Lafliksyon pa tonbe sou moun konsa konsa. Ni moun pa rete konsa pou l' tonbe anba soufrans.</div>
<div class='verse'>Menm jan tensèl dife fèt pou vole, konsa tou, moun fèt pou soufri.</div>
<div class='verse'>Si m' te nan plas ou, Job, se Bondye m' ta rele. Mwen ta mete sitiyasyon an devan l'.</div>
<div class='verse'>Se li menm ki fè yon bann bèl bagay nou pa ka fin konprann, yon dal mèvèy nou pa ka fin konte.</div>
<div class='verse'>Li voye lapli sou latè, li wouze tout jaden.</div>
<div class='verse'>Moun ki t'ap mache tèt bese yo, se li menm ki fè yo leve tèt yo. Se li menm ki konsole moun ki te nan lapenn yo.</div>
<div class='verse'>Li gate mannigèt bakoulou yo. Li pa janm kite yo rive fè sa yo te mete nan tèt yo.</div>
<div class='verse'>Li pran moun entelijan yo nan pèlen yo te tann. Li pa kite mètdam yo reyalize plan yo te fè.</div>
<div class='verse'>Gwo lajounen y'ap bite tankou nan fènwa. Gwo midi, y'ap tatonnen tankou nan mitan lannwit.</div>
<div class='verse'>Men, Bondye sove pòv la anba dan yo. Li delivre malere anba ponyèt grannèg k'ap peze yo.</div>
<div class='verse'>Li bay pòv yo espwa. Li fèmen bouch mechan yo.</div>
<div class='verse'>Ala bon sa bon pou yon moun lè Bondye ap korije l'! Lè Bondye ki gen tout pouvwa a ap pini ou, pa pran sa an jwèt!</div>
<div class='verse'>Lè li blese ou, se li menm ankò k'ap mete renmèd pou ou. Lè li frape ou, se li menm ankò k'ap geri ou.</div>
<div class='verse'>Lapo delivre ou nan tout move pa. Ankenn malè p'ap tonbe sou ou.</div>
<div class='verse'>Nan grangou, li p'ap kite ou mouri. Nan lagè, li p'ap kite yo touye ou.</div>
<div class='verse'>L'a pwoteje ou anba kout lang. Ou p'ap bezwen pè lè w'a wè gwo malè ap pwoche.</div>
<div class='verse'>W'a pase ni malè ni grangou nan rizib. Ou p'ap pè bèt nan bwa.</div>
<div class='verse'>Jaden w'ap travay yo p'ap gen wòch ladan yo. Bèt nan bwa p'ap janm atake ou.</div>
<div class='verse'>Lè sa a, w'a viv ak kè poze lakay ou. Lè w'a vizite pak zannimo ou yo, w'a kontan.</div>
<div class='verse'>W'a gen anpil pitit. Y'a pouse tankou plant nan jaden.</div>
<div class='verse'>Menm jan se lè mayi fin mi yo kase l', konsa tou se lè ou fin vye granmoun, w'a mouri.</div>
<div class='verse'>Jòb monchè, nou te kalkile sou bagay sa yo anpil. Se konsa sa ye, tande. Pa fè tèt di. Asepte verite a.</div>
</div>
<h2 class='chapter'>6</h2>
<div class='block'>
<div class='verse'>Jòb pran lapawòl, li di konsa:</div>
<div class='verse'>-Si yo te ka pran pèz lapenn mwen, si yo te ka peze tout malè mwen yo nan balans,</div>
<div class='verse'>yo ta jwenn yo pi lou pase tout sab ki bò lanmè. Lè sa a, nou pa ta sezi tande m' pale jan m'ap pale a.</div>
<div class='verse'>Bondye ki gen tout pouvwa a plante flèch li yo sou mwen. Pwazon yo a anvayi tout kò m'. Bondye voye sou mwen tout kalite malè pou fè kè m' kase.</div>
<div class='verse'>Bourik mawon pa ranni lè li gen zèb pou l' manje. Ni bèf pa rele lè li gen manje devan l'.</div>
<div class='verse'>Moun pa manje manje ki san gou, manje ki san sèl. Blan ze pa gen bon gou nan bouch.</div>
<div class='verse'>Mwen pa menm gen apeti pou bagay konsa. Tou sa mwen manje fè kè m' tounen.</div>
<div class='verse'>Si Bondye te ka ban mwen sa m' mande l' la! Si li te ka fè m' jwenn sa m'ap tann lan!</div>
<div class='verse'>Si sèlman sa ta fè l' plezi pou l' touye m'! Si li ta vle lonje men l' pou l' disparèt mwen!</div>
<div class='verse'>Se ta va yon gwo konsolasyon pou mwen. Malgre tout soufrans mwen yo, mwen ta danse, mwen ta fè fèt, paske mwen konnen mwen pa janm dezobeyi lòd Bondye ki apa a bay.</div>
<div class='verse'>Mwen pa gen fòs pou m' tann ankò. Pa gen ankenn espwa pou mwen. Sa m' bezwen viv toujou fè?</div>
<div class='verse'>Se pa wòch mwen ye. Se pa bout fè kò m' ye.</div>
<div class='verse'>Mwen pa gen fòs ankò pou m' kenbe. Kote m' vire, mwen pa jwenn sekou.</div>
<div class='verse'>Nan tray m'ap pase koulye a, mwen bezwen bon zanmi ki pou soutni m', menm si mwen ta vire do bay Bondye.</div>
<div class='verse'>Men, frè m' yo, nou p'ap di m' anyen la a. Nou tankou ravin chèch ki pa gen dlo depi lapli pa tonbe.</div>
<div class='verse'>Nan sezon fredi, lè lanèj ap fonn, yo plen dlo sal ki frèt kou glas.</div>
<div class='verse'>Men, nan sezon lesèk, pa yon gout dlo! Chalè solèy la cheche yo nèt.</div>
<div class='verse'>Bann vwayajè yo kite chemen yo pou y' al dèyè dlo. Yo pèdi nan dezè a. Yo mouri.</div>
<div class='verse'>Vwayajè ki soti nan peyi Cheba ak nan peyi Saba ap touye tèt yo chache dlo.</div>
<div class='verse'>Yo pa ka jwenn. Rive devan ravin lan, yo pa konn sa pou yo fè.</div>
<div class='verse'>Wi, mezanmi. Nou tankou yon ravin chèch pou mwen. Nou wè nan ki eta mwen ye, nou pè, n'ap renka kò nou dèyè.</div>
<div class='verse'>Eske m' te mande nou pou nou fè m' kado kichòy? Osinon pou nou fè yon moun kado pou mwen nan sa nou genyen?</div>
<div class='verse'>Eske mwen te mande nou pou nou vin wete m' anba grif yon lènmi, osinon pou nou delivre m' anba men yon moun k'ap fè m' soufri?</div>
<div class='verse'>Bon. Pale avè m'. Si m' antò, fè m' wè kote m' antò a. Lè sa a, m'a pe bouch mwen. M'a koute nou.</div>
<div class='verse'>Pawòl ki pale verite bon pou tande. Men, m' pa wè sa nou vle di m' la a.</div>
<div class='verse'>Ou di mwen fin dekouraje. Se depale m'ap depale. Poukisa atò w'ap kritike pawòl mwen yo konsa?</div>
<div class='verse'>Konsa tou, ou ta rive jwe lajan sou tèt timoun san papa. Ou ta fè lajan sou tèt bon zanmi ou.</div>
<div class='verse'>Koulye a, monchè, tanpri, gade m' nan je. Mwen p'ap ba ou manti.</div>
<div class='verse'>Tounen non! Pa fè m' lenjistis sa a! Tounen, mwen di ou. Se kòz mwen m'ap defann.</div>
<div class='verse'>Eske se manti m'ap bay? Dapre nou, mwen pa konnen sa ki byen ak sa ki mal?</div>
</div>
<h2 class='chapter'>7</h2>
<div class='block'>
<div class='verse'>Lavi yon nonm sou latè, se tankou sèvis militè l'ap fè. Li tankou moun k'ap vann jounen!</div>
<div class='verse'>Li tankou yon esklav k'ap tann lannwit pou l' poze, tankou yon travayè k'ap tann kòb jounen travay li.</div>
<div class='verse'>Depi kèk mwa, m' pa wè poukisa m'ap viv. Tout lannwit se soufri m'ap soufri.</div>
<div class='verse'>M' poko kouche nan kabann mwen, m'ap mande kilè pou l' jou. Nwit la long. M' pa ka dòmi, yon bann vye lide ap pase nan tèt mwen jouk solèy leve.</div>
<div class='verse'>Tout kò m' plen vè ak gwo plak bouton toupatou. Po m' fann fann, l'ap bay postim.</div>
<div class='verse'>Jou m' yo pase pi vit pase zegwi nan men moun k'ap maye senn. Yo disparèt, pa gen anyen m'ap tann ankò.</div>
<div class='verse'>Bondye o! Pa bliye, lavi m' tankou yon nwaj k'ap pase. Lè m'a fèmen je m', mwen p'ap janm kapab jwi lavi a ankò.</div>
<div class='verse'>Ou wè m' koulye a, men ou p'ap janm wè m' ankò. W'a chache m', ou p'ap jwenn mwen.</div>
<div class='verse'>Tankou yon nwaj ki ale nèt, ki disparèt, lè yon moun mouri, pa gen leve pou li ankò.</div>
<div class='verse'>Li p'ap janm tounen lakay li. Moun lakay li tou bliye l'.</div>
<div class='verse'>Se poutèt sa, m' pa ka pa pale. Kè m' sere. Kite m' pale pale m'. Lapenn kaye nan kè m'. Kite m' plenyen plenyen m'.</div>
<div class='verse'>Poukisa ou mete moun veye m' konsa? M' pa lanmè. M' pa gwo bèt lanmè.</div>
<div class='verse'>M' te di nan kè m': M' pral lage kò m' yon kote. M'a pran yon ti kanpo. Si m' dòmi, m'a jwenn yon ti soulajman!</div>
<div class='verse'>Men, ou fè m' fè yon bann vye rèv k'ap fè m' pè. M'ap fè yon bann vye vizyon k'ap fè m' tranble.</div>
<div class='verse'>Lè konsa, pito moun te trangle m'. Pito m' te mouri pase pou m' soufri tout doulè sa yo.</div>
<div class='verse'>Se fini m'ap fini. Fòk mwen mouri yon jou! Kite m' pou kont mwen. Lavi m' prèt pou bout!</div>
<div class='verse'>Kisa lèzòm ye pou ou pran ka yo konsa? Kisa yo ye menm pou w'ap okipe yo konsa?</div>
<div class='verse'>Chak maten ou pase wè jan yo ye. Chak lè, w'ap gade nan fon kè yo, w'ap sonde yo.</div>
<div class='verse'>Kilè w'a sispann gade m'? Ban m' yon ti souf non kont pou m' vale krache m'!</div>
<div class='verse'>Si m' fè peche, kisa m' fè ou? Di m' non, ou menm k'ap veye tou sa moun ap fè? Poukisa w'ap plante tout flèch ou yo nan kò m' konsa? Poukisa ou fè m' tounen yon chay pou ou?</div>
<div class='verse'>Se sipòte ou pa ka sipòte ankò sa mwen fè ki mal? Se padonnen ou pa ka padonnen peche m' yo? Talè konsa mwen pral anba tè. W'a chache m', ou p'ap jwenn mwen ankò.</div>
</div>
<h2 class='chapter'>8</h2>
<div class='block'>
<div class='verse'>Lè sa a, Bildad, moun peyi Chwa a, pran lapawòl, li di konsa:</div>
<div class='verse'>-Kilè w'a sispann pale jan w'ap pale a? Se bri ase w'ap fè tankou kalbas gran bouch!</div>
<div class='verse'>Bondye pa nan lenjistis. Bondye ki gen tout pouvwa a ap toujou fè sa ki dwat.</div>
<div class='verse'>Si pitit ou yo te dezobeyi lòd li yo, li fè yo peye sa yo fè a.</div>
<div class='verse'>Ou menm menm, rele Bondye. Lapriyè nan pye Bondye ki gen tout pouvwa a.</div>
<div class='verse'>Si li pa gen anyen pou l' repwoche ou, si ou toujou mache dwat devan li, lè sa a, ou mèt sèten, l'a fè kichòy pou ou, l'ap renmèt ou tou sa ou te genyen.</div>
<div class='verse'>Tou sa ou te gen anvan an p'ap anyen devan sa Bondye pral ba ou a.</div>
<div class='verse'>Chache konnen sa ki te pase nan tan lontan. Gade sa ki te rive zansèt nou yo.</div>
<div class='verse'>Nou menm, nou se moun ayè. Nou pa konn anyen. Se pase n'ap pase sou tè a.</div>
<div class='verse'>Men, granmoun tan lontan yo va moutre ou anpil bagay. Y'a pale avè ou. Tande sa y'ap di ou.</div>
<div class='verse'>Se nan marekay ou jwenn jon. Wozo pa pouse kote ki pa gen dlo.</div>
<div class='verse'>Nan tan chechrès, li te mèt tou piti, tou vèt, lè lesèk tonbe, anvan menm yo koupe l', premye zèb ki fennen se li menm.</div>
<div class='verse'>Se menm bagay la tou pou moun ki bliye si gen Bondye. Moun ki vire do bay Bondye p'ap jwenn sa y'ap tann lan.</div>
<div class='verse'>Konfyans yo pa chita sou anyen. Se tankou si y'ap apiye sou bwa pouri.</div>
<div class='verse'>Si yo panche sou li, li ale. Si yo kenbe l' fò, y'ap blayi atè ansanm avè l'.</div>
<div class='verse'>Mechan yo pouse tankou move zèb nan solèy. Yo pran tout jaden an pou yo.</div>
<div class='verse'>Rasin yo mache nan mitan tout fant wòch yo. Se la yo jwenn sa yo bezwen pou yo viv.</div>
<div class='verse'>Rache ou rache yo pa gen moun ki pou konnen kote yo te ye a.</div>
<div class='verse'>Talè konsa, l'ap pouri bò chemen an. Se lòt k'ap pouse nan plas li.</div>
<div class='verse'>Non, monchè! Bondye pa janm lage moun ki kenbe pye l' fèm. Ni li pa janm lonje men l' pou l' soutni mechan yo.</div>
<div class='verse'>L'a fè kè ou kontan ankò, bouch ou pral chante bèl chante pou li.</div>
<div class='verse'>Men, l'ap fè moun ki pa vle wè ou yo wont. Fanmi mechan yo va disparèt.</div>
</div>
<h2 class='chapter'>9</h2>
<div class='block'>
<div class='verse'>Lè sa a, Jòb pran lapawòl, li di konsa:</div>
<div class='verse'>-Wi, mwen konnen se konsa sa ye. Men, ki jan pou yon moun ka gen rezon devan Bondye?</div>
<div class='verse'>Si li vle plede ak Bondye, Bondye ap mande l' venmil keksyon, li p'ap ka reponn yonn menm.</div>
<div class='verse'>Bondye sitèlman gen bon konprann, li sitèlman gen fòs, pa gen moun ki ka kenbe tèt avè l' pou yo pa peye sa.</div>
<div class='verse'>Li deplase mòn yo lè lide l' di l'. Lè li an kòlè, li voye yo jete byen lwen.</div>
<div class='verse'>Bondye fè tè a tranble kote l' chita a. Li souke poto ki soutni l' yo.</div>
<div class='verse'>Li annik bay yon lòd, epi solèy la pa leve. Li fè zetwal yo pa klere lannwit.</div>
<div class='verse'>Li te pou kont li lè li t'ap louvri syèl la anwo tè a. Li mache sou lanmè a jan li vle.</div>
<div class='verse'>Se li ki fè zetwal yo: Gwo Kabwèt la, Oryon, Lapousiyè ak zetwal Sid yo.</div>
<div class='verse'>Se li menm ki fè yon bann bèl bagay nou pa ka fin konprann, yon dal mèvèy nou pa ka fin konte.</div>
<div class='verse'>Bondye te mèt ap pase toupre m', mwen pa ka wè l'. Li glise kò l', li ale.</div>
<div class='verse'>Li pran sa l' bezwen. Pa gen moun ki pou enpoze l' fè l'. Pa gen moun ki ka penmèt yo mande l': Sa w'ap fè la a?</div>
<div class='verse'>Bondye pa ka kenbe kòlè l' ankò! Li fè tout patizan Raab yo bese tèt devan li.</div>
<div class='verse'>Se mwen menm atò ki pou ta kenbe tèt avè l'? Se mwen menm atò ki pou ta plede avè l'?</div>
<div class='verse'>Menm si m' te gen rezon, sa m' bezwen defann tèt mwen fè? Se li k'ap jije m', se padon ase pou m' mande l'.</div>
<div class='verse'>Menm si li ta reponn mwen lè m' rele l', mwen pa kwè li ta koute sa m'ap di l'.</div>
<div class='verse'>Li rete konsa li kraze m' pou anyen. Li blese m' nan tout kò m', san m' pa fè anyen.</div>
<div class='verse'>Li pa ban m' tan pou m' pran yon ti souf menm. Li voye malè sou mwen yonn apre lòt.</div>
<div class='verse'>Mwen ta seye fè fòs avè l'? Fòs, se nan men l' sa ye. Mwen ta rele l' tribinal? Ki jij ki va voye manda ba li?</div>
<div class='verse'>M' te mèt gen rezon, pawòl nan bouch mwen ap kondannen m'. M' te mèt inonsan, tou sa m'ap di ap ban m' tò.</div>
<div class='verse'>Eske m' inonsan? M' pa menm ka di sa. Lavi pa di m' anyen ankò!</div>
<div class='verse'>Si gen yon bagay m' ka di: inonsan ou koupab, se menm bagay. Bondye ap toujou detwi nou.</div>
<div class='verse'>Si yon malè konmanse ap simen lanmò, inonsan te mèt ap rele, Bondye ri sa.</div>
<div class='verse'>Lè yon peyi tonbe anba men moun ki mechan, Bondye bouche je tout jij yo. Si se pa li ki fè sa, ki moun ki pou fè l'?</div>
<div class='verse'>Jou yo pase pou mwen pi vit pase dlo larivyè. Pa gen yonn ki ban m' kè kontan.</div>
<div class='verse'>Yo kouri tankou bwa fouye sou larivyè, tankou malfini k'ap plonje sou ti poul.</div>
<div class='verse'>Si mwen di: Bon. M' p'ap plenyen ankò. M'ap chanje figi m', m'ap fè yon ti ri,</div>
<div class='verse'>soufrans yo vin pi rèd sou mwen. Mwen pè, paske mwen konnen pou Bondye mwen pa inonsan.</div>
<div class='verse'>Si m' antò, sa m' bezwen bat kò m' pou gremesi fè?</div>
<div class='verse'>Pa gen dlo ki ka lave m'. Pa gen savon ki ka blanchi m'.</div>
<div class='verse'>Bondye voye m' jete nan yon pil fatra. Ata rad m' pa ka mete sou mwen.</div>
<div class='verse'>Men, Bondye pa yon moun tankou m'. M' pa ka diskite avè l'. Nou pa ka al lajistis.</div>
<div class='verse'>Pa gen moun ki ka mete ola nan koze a. Pa gen moun ki ka jije m' ansanm avè l'.</div>
<div class='verse'>Pa gen moun ki ka kenbe men l' pou li sispann fè m' pè.</div>
<div class='verse'>Men, mwen pa pè l'. M'ap pale, paske se mwen ki konnen sa ki nan kè m'.</div>
</div>
<h2 class='chapter'>10</h2>
<div class='block'>
<div class='verse'>M' degoute ak lavi a. M' pa ka kenbe ankò. Kite m' plenn sò mwen! Kite m' di tout lapenn ki nan kè mwen!</div>
<div class='verse'>M'a di Bondye: Tanpri, pa kondannen m'. Fè m' konnen poukisa ou leve dèyè m' konsa.</div>
<div class='verse'>Eske ou gen rezon pou ou fè m' tou sa w'ap fè m' lan, pou ou meprize sa ou fè ak men ou, pou ou ri lè mechan yo ap fè konfyolo yo?</div>
<div class='verse'>Eske ou wè sa k'ap fèt sou latè tankou nou menm moun nou wè l' la?</div>
<div class='verse'>Lavi ou pa tankou lavi pa nou. Nou gen pou nou mouri, ou menm w'ap toujou la.</div>
<div class='verse'>W'ap chache dènye ti peche moun fè. Ou dèyè pou ou konnen tou sa mwen fè ki mal.</div>
<div class='verse'>Ou konnen m' pa antò. Pa gen moun ki ka sove m' anba men ou!</div>
<div class='verse'>Se ak men ou ou te fè m'. Se avè l' ou te ban m' fòm mwen. Epi se ak menm men sa yo ou vle detwi m' ankò?</div>
<div class='verse'>Chonje se ou menm ki fè m' ak labou tè wouj. Koulye a, ou pral kraze m' fè m' tounen pousyè?</div>
<div class='verse'>Se ou menm ki bay papa m' fòs pou li fè m'. Ou fè m' devlope nan vant manman mwen.</div>
<div class='verse'>Ou fè tout zo ak tout venn nan kò m'. Ou kouvri yo ak vyann epi ak po.</div>
<div class='verse'>Lèfini, ou fè m' kado lavi. Ou veye avèk prekosyon pou m' pa mouri.</div>
<div class='verse'>Men, ou te gen yon lòt lide dèyè tèt ou. Koulye a, mwen konnen ou te pare yon lòt bagay pou mwen.</div>
<div class='verse'>Ou t'ap veye m' pou wè si m' t'ap fè sa m' pa t' dwe fè. Ou pa t'ap kite anyen pase pou mwen.</div>
<div class='verse'>Si m' antò, zafè m' pa bon! Mwen te mèt inonsan, m' pa ka leve tèt devan ou. Mwen wont, se yon pòv malere mwen ye devan ou.</div>
<div class='verse'>Si m' leve tèt mwen, ou fann dèyè m' tankou yon lyon dèyè bèt pou l' manje. Ou rive fè mirak pou ou ka fè m' lapenn.</div>
<div class='verse'>Ou toujou pare pou fè yon atak sou mwen. Chak jou w'ap vin pi ankòlè. Se san pran souf w'ap voye lafliksyon sou mwen yonn apre lòt.</div>
<div class='verse'>Bondye, poukisa ou te kite m' soti nan vant manman m'? Mwen ta mouri anvan pesonn ta wè m'.</div>
<div class='verse'>Soti nan vant, ale nan simityè, se tankou si m' pa t' janm fèt.</div>
<div class='verse'>Mwen pa rete lontan pou m' viv ankò. Kite m' pou kont mwen! Ban m' yon ti kanpo. Kite m' jwi de twa jou ki rete m' yo non!</div>
<div class='verse'>Talè konsa mwen prale pou m' pa janm tounen. Mwen prale nan peyi kote ki fè nwa a, kote moun pè a,</div>
<div class='verse'>nan peyi kote se fènwa ak dezòd ase ki gen toutan, kote menm gwo lajounen fè nwa tankou lannwit!</div>
</div>
<h2 class='chapter'>11</h2>
<div class='block'>
<div class='verse'>Lè sa a, Sofa, moun Naama a, pran lapawòl, li di konsa:</div>
<div class='verse'>-Atò pesonn p'ap reponn gwo paladò sa a? Pale anpil pa ka bay moun rezon.</div>
<div class='verse'>Pa konprann pale anpil ou a ka enpoze moun louvri bouch yo reponn ou. Paske w'ap pase moun nan betiz la, atò yo pa ka fè ou wont?</div>
<div class='verse'>Ou pretann sa ou di a se verite. Pou ou, ou san repwòch devan Bondye!</div>
<div class='verse'>Pa pito Bondye ta pale pou l' reponn ou!</div>
<div class='verse'>Li ta fè ou wè gen anpil lòt bagay ou poko konnen, bagay moun pa ka konprann. Lè sa a, ou ta wè Bondye pa fè ou peye pou tou sa ou fè.</div>
<div class='verse'>Ou konprann ou ka konnen sa ki nan kè Bondye, ou ka konnen tout bagay nèt sou Bondye ki gen tout pouvwa a?</div>
<div class='verse'>Li pi wo pase syèl la. Sa ou ka fè pou sa? Li pi fon pase peyi kote mò yo ye a. Sa ou ka konnen la?</div>
<div class='verse'>Li pi long pase longè tout tè a. Li pi laj pase lanmè a.</div>
<div class='verse'>Si Bondye arete ou, li mete ou nan prizon, li trennen ou nan tribinal, ki moun ki ka di l' non?</div>
<div class='verse'>Bondye konnen tout moun k'ap bay manti. Je l' byen louvri, li wè tout mechanste moun ap fè.</div>
<div class='verse'>Konsa, moun fou va konmanse gen konprann. Bourik sovaj yo va donte.</div>
<div class='verse'>Annou wè, monchè! Pran tèt ou! Louvri bra ou devan Bondye.</div>
<div class='verse'>Sispann fè vye bagay k'ap sal men ou yo. Pa kite mechanste chita lakay ou.</div>
<div class='verse'>Lè sa a, w'a leve tèt ou pou gade moun nan je. W'a byen fèm, ou p'ap pè anyen.</div>
<div class='verse'>W'a bliye lapenn ou yo. Tankou yon inondasyon ki fin pase, ou p'ap chonje yo ankò.</div>
<div class='verse'>Lavi ou pral klere pi bèl pase gwo solèy midi. Move pa yo pral tankou yon douvan jou.</div>
<div class='verse'>Ou pral viv san kè sote. Ou p'ap dekouraje. Bondye va pwoteje ou, l'a ba ou kè poze.</div>
<div class='verse'>Lè w'ap dòmi, pesonn p'ap deranje ou. Anpil moun va vin achte figi ou.</div>
<div class='verse'>Men, mechan yo ap voye je yo bouske toupatou, yo p'ap jwenn kote pou yo chape kò yo. Sèl espwa yo, se lanmò y'ap tann.</div>
</div>
<h2 class='chapter'>12</h2>
<div class='block'>
<div class='verse'>Jòb pran lapawòl, li di:</div>
<div class='verse'>-Apa nou k'ap pale pou pèp la! Mouri nou mouri, bon konprann kaba!</div>
<div class='verse'>Men, mwen menm tou, mwen gen lespri menm jan avè nou. Mwen pa pi mal pase nou. Sa nou sot di la a, tout moun konnen l'.</div>
<div class='verse'>Koulye a, menm zanmi m' ap pase m' nan rizib. Y'ap ri m', mwen menm yon moun Bondye pa gen anyen pou l' repwoche, yon moun Bondye te konn reponn lè m' rele l'.</div>
<div class='verse'>Se konsa, moun ki pa nan pwoblèm meprize moun ki nan lafliksyon. Yo wè yon moun k'ap tonbe, yo ba l' bourad fè l' tonbe pi vit.</div>
<div class='verse'>Piyajè yo byen trankil lakay yo. Moun k'ap fè Bondye fache yo ap viv alèz. Bondye yo se fòs ponyèt yo.</div>
<div class='verse'>Manyè fè ti koze ak zannimo yo, ak zwezo yo. Yo gen anpil bagay pou yo moutre nou.</div>
<div class='verse'>Bèt k'ap trennen sou vant va ban nou leson, pwason nan lanmè va di nou sa yo konnen.</div>
<div class='verse'>Pa gen yonn ladan yo ki pa konnen se Bondye ki fè tout bagay ak men li.</div>
<div class='verse'>Bondye gen nanm tout sa ki vivan nan men li. Wi, lavi tout moun nan men li.</div>
<div class='verse'>Bèl pawòl fè plezi zòrèy menm jan bon manje gou nan bouch.</div>
<div class='verse'>Yo di se vye granmoun ki gen konesans, se laj ki bay bon konprann.</div>
<div class='verse'>Men, Bondye gen konesans, lèfini li gen pouvwa. Li gen bon konprann, lèfini li fè sa li vle.</div>
<div class='verse'>Lè Bondye kraze yon bagay, pesonn pa ka refè l'. Lè li mete yon moun nan prizon, pesonn pa ka lage l'.</div>
<div class='verse'>Lè li pa bay lapli, sèk tonbe sou latè. Lè li bay lapli, dlo fè dega toupatou.</div>
<div class='verse'>Bondye gen fòs, li konn sa l'ap fè. Ni moun k'ap bay manti, ni moun k'ap pran manti, se anba ponyèt li yo ye.</div>
<div class='verse'>Li fè moun k'ap bay konsèy yo pèdi tèt yo. Li fè chèf yo aji tankou moun fou.</div>
<div class='verse'>Li wete tout pouvwa nan men wa yo. Li mare yon tanga nan ren yo jete yo nan prizon.</div>
<div class='verse'>Li fè prèt yo mache pye atè. Li mete gwo zotobre atè!</div>
<div class='verse'>Li fèmen bouch moun k'ap bay bon konsèy. Li fè granmoun yo depale.</div>
<div class='verse'>Li fè pase grannèg yo nan betiz. Li wete pouvwa gwo chèf yo nan men yo.</div>
<div class='verse'>Li klere twou fon kote ki fè nwa a, li mete twou lanmò a aklè.</div>
<div class='verse'>Li fè nasyon yo fè pwogrè, lèfini, li fè yo deperi. Li fè yon pèp pran elan, lèfini, li fè l' disparèt.</div>
<div class='verse'>Li fè chèf pèp yo pèdi tèt yo, li fè yo moute desann nan dezè, san yo pa konn kote yo prale.</div>
<div class='verse'>Y'ap tatonnen nan fènwa, y'ap titibe tankou moun sou.</div>
</div>
<h2 class='chapter'>13</h2>
<div class='block'>
<div class='verse'>Wi, mwen wè tou sa ak de je m'. Mwen tande tou sa ak de zòrèy mwen epi mwen konprann.</div>
<div class='verse'>Sa nou konnen an, mwen konnen l' tou. M' pa pi sòt pase nou.</div>
<div class='verse'>Men, mwen menm, se ak Bondye ki gen tout pouvwa m' annafè. Se avè l' mwen vle pale pou m' defann kòz mwen.</div>
<div class='verse'>Nou menm, kote nou pa konnen nou bay manti. Nou tankou dòktè ki pa janm geri pyès moun.</div>
<div class='verse'>Pito nou pe bouch nou! Lè sa a, n'a pase pou moun ki gen bon konprann.</div>
<div class='verse'>Koute sa mwen gen sou kè m'. Louvri zòrèy nou pou n' tande jan m' pral plede kòz mwen.</div>
<div class='verse'>Se defann nou vle defann Bondye kifè n'ap bay tout manti sa yo, kifè n'ap pale kwochi konsa?</div>
<div class='verse'>Se pou li n'ap pran? Se kòz li nou ranmase?</div>
<div class='verse'>Pou li, li ta bon pou nou si li t'ap chache konnen sa nou gen nan fon kè nou! Pa konprann nou ka woule Bondye tankou nou woule moun!</div>
<div class='verse'>Li ta regle nou byen regle, paske li ta tou wè se figi l' n'ap achte anba chal.</div>
<div class='verse'>Nou pa pè gwo pouvwa Bondye a? Nou pa pè li kraze nou?</div>
<div class='verse'>Bèl pawòl nou yo pa gen plis valè pase pousyè tè. Repons n'ap ban mwen yo pa kenbe, yo tankou miray sab.</div>
<div class='verse'>Koulye a, pe bouch nou! Ban m' yon chans pou m' pale. Sa ki pou rive a te mèt rive!</div>
<div class='verse'>Mwen mèt mouri! Zafè! M' mare ren m', m' sere dan m'!</div>
<div class='verse'>Bondye te mèt touye m'. Sèl chans mwen se pou m' esplike avè l'.</div>
<div class='verse'>Nou pa janm konnen, se sa ki ka sove m', paske moun ki fè mal pa ka parèt devan Bondye.</div>
<div class='verse'>Koute byen sa m' pral di la a. Louvri zòrèy nou pou n' tande deklarasyon mwen.</div>
<div class='verse'>M' pare pou m' defann kòz mwen, paske mwen konnen mwen nan dwa m'.</div>
<div class='verse'>Bondye, èske se ou ki pral plede avè m'? M' tou pare pou m' pe bouch mwen, pou m' asepte lanmò m'.</div>
<div class='verse'>De sèl ti chans ase m'ap mande ou. Apre sa, m' p'ap kache pou ou ankò.</div>
<div class='verse'>Sispann leve men ou sou mwen. Sispann fè m' pè tout pè sa a.</div>
<div class='verse'>Ou mèt pale anvan, m'a reponn ou. Osinon, kite m' pale anvan, w'a reponn mwen.</div>
<div class='verse'>Konbe peche, konbe bagay mal mwen fè? Kisa m' fè mwen pa t' dwe fè? Kisa m' fè ki mal?</div>
<div class='verse'>Poukisa w'ap kache pou mwen konsa? Poukisa ou fè tankou si se lènmi ou mwen ye?</div>
<div class='verse'>Poukisa w'ap chache fè m' pè? Poukisa ou leve dèyè m' konsa? M' tou fini, m' tankou fèy bwa, tankou pay chèch van ap pote ale.</div>
<div class='verse'>W'ap akize m' yon bann bagay k'ap fè m' mal. W'ap fè m' peye tou sa m' te fè lè m' te jenn gason.</div>
<div class='verse'>Ou mete pye m' nan sèp. Ou veye tout vire tounen m'. Ou gade tout kote m'ap mete pye m'.</div>
<div class='verse'>M'ap dekale tankou bwa pouri, tankou rad sizo ap manje.</div>
</div>
<h2 class='chapter'>14</h2>
<div class='block'>
<div class='verse'>Nou menm moun, se nan vant fanm nou soti. Lavi nou kout, men li pa manke traka!</div>
<div class='verse'>Nou parèt tankou yon flè. Epi lamenm nou fennen. Nou disparèt tankou yon nwaj k'ap pase.</div>
<div class='verse'>Epi, Bondye, se sa w'ap louvri je ou gade. Se sa w'ap fè kanpe devan ou pou jije l'?</div>
<div class='verse'>Ki moun ki ka fè dlo pwòp soti nan yon sous sal? Pesonn moun.</div>
<div class='verse'>Tan chak moun gen pou l' viv la fikse deja depi lontan. Kantite mwa li gen pou l' viv la, se nan men ou sa rete. Anyen pa ka chanje.</div>
<div class='verse'>Tanpri, wete je ou sou mwen. Kite m' pran yon ti souf. Tankou moun ki fin pase yon jounen ap travay di, kite m' pran yon ti kanpo.</div>
<div class='verse'>Toujou gen yon ti espwa pou yon pyebwa. Yo te mèt koupe l', l'ap toujou pouse ankò, li p'ap mouri.</div>
<div class='verse'>Rasin li yo te mèt fin vye nan tè a, bout chouk la te mèt fin chèch,</div>
<div class='verse'>depi li jwenn dlo, l'ap boujonnen, l'ap pouse kreyòl.</div>
<div class='verse'>Men moun, depi yo mouri, yo tounen kadav. Lè yo kase kòd, ou pa wè kote yo fè.</div>
<div class='verse'>Letan ka cheche, larivyè ka sispann koule.</div>
<div class='verse'>Men, kote yon moun mouri kouche a, pa gen leve pou li ankò. Poul va fè dan anvan y'a leve vivan ankò, anvan y'a leve soti nan dòmi yo a.</div>
<div class='verse'>Si sèlman ou ta vle kache m' nan peyi kote mò yo ye a? Si ou te ka kite m' la jouk kòlè ou la fin pase? Apre sa, ou ta fikse yon dat pou chonje m' ankò.</div>
<div class='verse'>Men, sa m'ap di la a? Eske moun mouri ka leve? Sa pa fè anyen. Mwen ta tann move tan sa a fin pase, jouk sa ta bon pou mwen ankò.</div>
<div class='verse'>Lè sa a, ou ta rele m', mwen ta reponn ou. Ou ta kontan wè sa ou te fè ak men ou lan.</div>
<div class='verse'>Lè sa a, ou ta gade jan m'ap mache a, men, ou pa ta chonje sa m' te konn fè ki mal.</div>
<div class='verse'>Ou ta padonnen m' peche m' yo, ou ta mare yo tout fè yon pakèt voye jete.</div>
<div class='verse'>Rive yon lè se pou mòn yo anfale, se pou wòch yo woule desann.</div>
<div class='verse'>Rive yon lè dlo ap fin manje wòch yo, lapli ap fin bwote tout tè a desann. Konsa tou, rive yon lè ou wete tout espwa nan kè moun.</div>
<div class='verse'>Ou kraze yo nèt anba men ou, epi yo mouri. Ou fè moun pa ka rekonèt yo, epi ou voye yo ale.</div>
<div class='verse'>Moun fè lwanj pitit mò yo, men mò yo menm yo pa konn anyen. Moun pase yo nan betiz, men yo menm, sa pa di yo anyen.</div>
<div class='verse'>Yon sèl soufrans yo santi se sa k'ap manje yo nan tout kò yo a. Se pou tèt pa yo ase y'ap plenyen!</div>
</div>
<h2 class='chapter'>15</h2>
<div class='block'>
<div class='verse'>Fwa sa a, Elifaz, moun lavil Teman an, pran lapawòl ankò, li di konsa:</div>
<div class='verse'>-Lè yon moun gen bon konprann, se pa avèk pawòl anlè pou li reponn. Li p'ap chita ap fè jazè.</div>
<div class='verse'>Li p'ap rete ap defann tèt li ak mo ki pa vle di anyen, ak bèl diskou ki pa sèvi anyen.</div>
<div class='verse'>Ou menm menm, ou al pi lwen. Dapre sa ou di la a, moun pa bezwen gen krentif pou Bondye ankò. Pa gen nesesite pou moun lapriyè Bondye.</div>
<div class='verse'>Jan ou pale a, yo wè ou se yon moun ki mechan nan fon kè ou. Ou pale tankou moun k'ap kache yon bagay.</div>
<div class='verse'>Se bouch ou menm k'ap kondannen ou. Se pa mwen. Se pawòl nan bouch ou menm k'ap fini avè ou.</div>
<div class='verse'>Manyè di m' non: Eske se ou menm premye moun Bondye te fè? Eske ou te fèt anvan tout mòn yo?</div>
<div class='verse'>Eske ou te la lè Bondye t'ap fè plan travay li, kifè ou konnen pase tout moun?</div>
<div class='verse'>Kisa ou konnen nou menm nou pa konnen? Kisa ou konprann nou menm nou pa ka konprann?</div>
<div class='verse'>Se nan bouch granmoun lontan, granmoun cheve blan ki pi gran pase papa ou nou pran tout konesans pa nou.</div>
<div class='verse'>Poukisa ou pa asepte ankourajman Bondye voye ba ou a? Poukisa ou pa koute nou? N'ap pale byen dousman avè ou la a.</div>
<div class='verse'>Men, gade jan ou move! W'ap louvri je ou sou nou!</div>
<div class='verse'>W'ap pase kòlè ou sou Bondye. W'ap plede joure l'.</div>
<div class='verse'>Ki jan ou ta vle pou moun san repwòch devan Bondye? Pou moun ki soti nan vant fanm gen rezon devan Bondye?</div>
<div class='verse'>Ata zanj li yo, Bondye pa fè yo konfyans. Yo menm tou yo pa fin bon nèt nan je l'.</div>
<div class='verse'>Ale wè atò pou moun, ki pèvèti, ki pa vo anyen, ki fè mechanste tankou yo bwè dlo!</div>
<div class='verse'>Koulye a, Jòb, koute m'. Kite m' esplike avè ou! Mwen pral di ou sa mwen menm mwen wè.</div>
<div class='verse'>Moun ki gen bon konprann moutre m' anpil verite. Yo pa t' kache m' anyen. Yo menm, se nan bouch granmoun lontan yo te pran l'.</div>
<div class='verse'>Granmoun sa yo t'ap viv nan peyi Bondye te ba yo pou yo menm ase, san ankenn moun lòt nasyon pa t' mele ak yo.</div>
<div class='verse'>Mechan yo pase tout lavi yo nan tèt chaje. Moun k'ap plede maltrete parèy yo p'ap viv lontan.</div>
<div class='verse'>Rèl moun k'ap soufri yo ap kònen nan zòrèy yo. Lè zafè yo pi bon, se lè sa a vòlè tonbe sou yo.</div>
<div class='verse'>Yo pa gen espwa chape nan fènwa a, paske manchèt pare ap tann yo.</div>
<div class='verse'>Y'ap kouri adwat agoch, y'ap chache manje. Yo konnen wè pa wè y'ap pran yo.</div>
<div class='verse'>Lanmò fè yo pè. Malè ak lafliksyon ap tonbe sou yo tankou yon wa ki tou pare pou batay.</div>
<div class='verse'>Men sa k'ap tann moun k'ap lonje men nan figi Bondye, moun ki pa pè kenbe tèt ak Bondye.</div>
<div class='verse'>Yo kache dèyè pwotèj anfe yo epi yo fonse sou Bondye.</div>
<div class='verse'>Figi yo gra kou chat. Men gwosè vant yo ak grès!</div>
<div class='verse'>Yo rete nan lavil ki fin kraze, nan kay moun kouri kite, kay ki fin tounen mazi.</div>
<div class='verse'>Yo p'ap janm rich toutan. Sa yo genyen an la pou yon tan. Menm lonbray yo ap disparèt.</div>
<div class='verse'>Yo p'ap ka kouri pou fènwa a. Y'ap tankou yon pyebwa dife boule tout branch li yo epi van bwote tout flè l' yo ale.</div>
<div class='verse'>Yo pa bezwen konte sou pozisyon yo. Nou konnen sa p'ap sèvi yo anyen.</div>
<div class='verse'>Anvan yo donnen, branch yo ap fennen. boujon yo p'ap pouse fèy ankò.</div>
<div class='verse'>Y'ap tankou yon pye rezen ki pèdi tout grap rezen vèt yo, tankou yon pye oliv ki pèdi tout flè l'.</div>
<div class='verse'>Wi, mechan yo p'ap gen pitit. Dife ap boule tout kay yo bati ak lajan yo volè.</div>
<div class='verse'>Lè yon moun ap chache fè moun mal, se sou li malè a tonbe. Se pwòp tèt li l'ap twonpe.</div>
</div>
<h2 class='chapter'>16</h2>
<div class='block'>
<div class='verse'>Jòb pran lapawòl ankò, li di konsa:</div>
<div class='verse'>-Mwen bouke tande pawòl sa yo! Pase nou konsole moun, se plis lapenn n'ap ba yo.</div>
<div class='verse'>Kilè n'a sispann tout pale anpil sa a? Sa k'ap pouse nou konsa? Nou toujou pare pou reponn moun!</div>
<div class='verse'>Si m' te nan plas nou, epi nou menm nan plas mwen, m' ta ka pale jan nou pale a tou, m' ta pase nou nan yon wonn tenten, m' ta vide bèl diskou sou nou.</div>
<div class='verse'>M' ta remoute kouraj nou ak konsèy, m' ta pale ak nou jouk nou ta soulaje.</div>
<div class='verse'>Men, lè mwen pale, doulè a la pi rèd pou mwen. Lè mwen pa pale, se pa sa k'ap fè l' ban m' yon ti louga.</div>
<div class='verse'>Koulye a, Bondye, se fini ou fini avè m'. Ou kite yo touye tout fanmi m'.</div>
<div class='verse'>Ou mete men sou mwen, ou pa vle wè m' ankò. Mwen tounen zo ak po. Yo di se paske mwen antò ki fè sa rive m'.</div>
<div class='verse'>Nan kòlè li, Bondye ap dechire m' moso pa moso. L'ap devore m' anba dan l'. L'ap louvri je l' sou mwen, li pa vle wè m'!</div>
<div class='verse'>Moun prèt pou manje m'. Yo kouri sou mwen, y'ap joure m', y'ap touye m' anba souflèt.</div>
<div class='verse'>Bondye lage m' nan men mechan yo. Li jete m' anba grif san manman yo.</div>
<div class='verse'>Mwen t'ap viv tou dousman, li bouskile m'. Li pran m' dèyè nwa kou, li kraze m', li fè m' tounen jwèt li.</div>
<div class='verse'>L'ap voye flèch li sou mwen kote m' vire. Li pèse tout kò m', li san pitye pou mwen, li mete san m' deyò.</div>
<div class='verse'>Kote m' vire li blese m', li vare sou mwen tankou yon sòlda nan lagè.</div>
<div class='verse'>Mwen fè rad sak mete sou mwen, mwen woule kò m' nan pousyè tèlman mwen te nan lapenn.</div>
<div class='verse'>Je m' vin wouj afòs mwen kriye. Tout anba je m' gonfle vin tou nwa.</div>
<div class='verse'>Men, mwen konnen mwen pa fè ankenn moun mechanste. Mwen lapriyè Bondye ak tout kè m'.</div>
<div class='verse'>Ou menm latè, pa kache mizè mwen. Pa kite yo fèmen bouch mwen lè m'ap rele nan pye Bondye!</div>
<div class='verse'>Paske mwen konnen gen yon moun nan syèl la k'ap kanpe pou mwen, gen yon moun anwo a k'ap pran defans mwen.</div>
<div class='verse'>Zanmi m' yo ap pase m' nan betiz, men, m'ap kriye nan pye Bondye.</div>
<div class='verse'>Mwen bezwen moun pou plede kòz mwen ak Bondye a, menm jan yon moun plede kòz zanmi l'.</div>
<div class='verse'>M' pa lontan mouri. Mwen pral pran chemen kote moun pa janm tounen an.</div>
</div>
<h2 class='chapter'>17</h2>
<div class='block'>
<div class='verse'>Souf mwen prèt pou koupe. Mwen pa lwen mouri. Se pou simityè ase mwen bon.</div>
<div class='verse'>Kote m' vire, se moun k'ap pase m' nan betiz. Vye pawòl jouman yo enpoze m' dòmi.</div>
<div class='verse'>Ou mèt kwè m', Bondye! Se ou menm ankò ki pou bay garanti pou mwen. M' pa gen pesonn lòt ki ka tope ak yo.</div>
<div class='verse'>Ou fèmen lespri yo pou yo pa konprann. Pa kite yo gen rezon sou mwen.</div>
<div class='verse'>Pawòl la di: Yon moun ap fè gwo fèt pou zanmi l', epi pitit li yo ap mouri grangou anndan lakay li.</div>
<div class='verse'>Yo fè koze sou mwen nan pèp la. Yo vin krache nan figi m'!</div>
<div class='verse'>Mwen sitèlman nan lapenn, m' pa ka louvri je m'. Mwen fin tounen zo ak po. Ata lonbraj mwen pa fè!</div>
<div class='verse'>Moun k'ap mache dwat yo sezi lè yo wè sa. Inonsan yo fin debòde sou mechan an ki vire do bay Bondye.</div>
<div class='verse'>Moun k'ap mennen yon vi dwat, se yo ki gen rezon. Sa ki pa mete men yo nan ankenn move zafè kanpe pi rèd sou pozisyon yo.</div>
<div class='verse'>Nou tout mèt vin kanpe devan m', mwen p'ap jwenn yonn ladan nou ki gen bon konprann.</div>
<div class='verse'>Mwen fin viv! Tout plan m' te gen nan tèt mwen kraze. Mwen pa gen ankenn espwa ankò.</div>
<div class='verse'>Yo pretann lannwit se lajounen. Lè fènwa, yo di limyè a pa lwen.</div>
<div class='verse'>Se lanmò m'ap tann. Se al kouche nan simityè ki sèl espwa m'.</div>
<div class='verse'>Mwen di tonm lan ou se papa m'. Mwen di vèmen ki pral manje m' yo: nou se manman m' ak sè m'.</div>
<div class='verse'>Kote ki gen espwa pou mwen ankò? Ki moun ki wè yon bon lavi pou mwen ankò?</div>
<div class='verse'>Lè m'a mouri, lè m'a fin desann nan peyi kote mò yo ye a, èske m'a ka pote espwa m' yo ansanm avè m'?</div>
</div>
<h2 class='chapter'>18</h2>
<div class='block'>
<div class='verse'>Bildad, moun peyi Chwa a, pran lapawòl, li di konsa:</div>
<div class='verse'>-Jòb monchè, ou pa ka pe bouch ou yon ti kadè? Si ou te fè yon ti sispann, nou ta pale avè ou!</div>
<div class='verse'>Poukisa ou pran nou pou moun san konprann? Poukisa ou pran nou pou zannimo?</div>
<div class='verse'>Si ou ankòlè, se pwòp tèt ou ase w'ap fè mal. Atò, poutèt ou, se pou tout moun sou latè te mouri? Se pou Bondye te deplase mòn yo pou fè ou plezi?</div>
<div class='verse'>Wi, y'ap touye limyè mechan an, flanm dife l' la p'ap klere ankò.</div>
<div class='verse'>Lanp lakay li ap mouri, limyè lakay li ap tenyen.</div>
<div class='verse'>Li te konn mache byen enganm, koulye a se ti pa ti pa, l'ap bite. Se plan li t'ap fè yo ki lakòz sa rive l'.</div>
<div class='verse'>Li pile yon pèlen, pye l' pran ladan l'.</div>
<div class='verse'>Kòd la mare nan je pye l', l'ap sere l' byen sere.</div>
<div class='verse'>Yo kache yon chita tann pou li anba tè. Yo moute yon pèlen sou wout li.</div>
<div class='verse'>Kote l' vire, malè ap tann li. Kote l' pase, yo la dèyè l'.</div>
<div class='verse'>Grangou nan kò l' fini ak kouraj li. Malè kanpe la bò kote l' ap tann li.</div>
<div class='verse'>Yon sèl maladi po pete sou tout kò l'. L'ap manje tout janm li ak tout bra li yo. Se tè ki pou geri l'.</div>
<div class='verse'>Yo rale l' mete deyò anba tant kote li te al kache a. Yo trennen l' devan jeneral Lanmò.</div>
<div class='verse'>Koulye a, nenpòt moun gen dwa pran kay li a pou yo. Y'ap dezenfèkte l' nèt ak souf.</div>
<div class='verse'>Anba tè, rasin li yo ap mouri. Anwo tè, branch li yo ap fennen.</div>
<div class='verse'>p'ap gen pesonn k'ap chonje l' ankò sou latè. Y'ap bliye l' nèt nan tout peyi a.</div>
<div class='verse'>Y'ap pouse l' soti nan limyè ale nan fènwa. Y'ap depòte l' byen lwen nan peyi san chapo.</div>
<div class='verse'>Li p'ap kite ni pitit, ni ankenn lòt fanmi nan mitan pèp la. Yo tout ap mouri anvan l'.</div>
<div class='verse'>Depi solèy leve jouk solèy kouche, tout moun pral sezi wè jan li fini.</div>
<div class='verse'>Wi, men sa k'ap tann lakou moun k'ap fè mechanste yo, fanmi moun ki pa respekte Bondye yo.</div>
</div>
<h2 class='chapter'>19</h2>
<div class='block'>
<div class='verse'>Jòb pran lapawòl, li di konsa:</div>
<div class='verse'>-Manyè sispann vire lòlòj mwen non! Manyè sispann kraze kouraj mwen ak tout pawòl sa yo?</div>
<div class='verse'>Tout tan n'ap plede joure m', n'ap trennen m' nan labou. Nou pa wont jan n'ap malmennen m' la a?</div>
<div class='verse'>Menm si mwen ta fè sa m' pa t' dwe fè, ki jan pou sa ta ka fè nou mal?</div>
<div class='verse'>Nou konprann nou pi bon pase m'. Nou di se paske mwen antò kifè m'ap pase tray sa a.</div>
<div class='verse'>Nou pa wè se Bondye k'ap manyen avè m'. Se li menm ki pran m' nan pèlen.</div>
<div class='verse'>Si m' rele anmwe ansasen, pesonn p'ap reponn. Si m' mande jistis, pesonn p'ap kanpe pou defann mwen.</div>
<div class='verse'>Bondye bare tout chemen devan mwen. M' pa ka pase. Li fè m' wè tou nwa devan mwen.</div>
<div class='verse'>Li fè yo ban m' move non. Li fè m' pèdi tout byen m'.</div>
<div class='verse'>Li minen m' tout jan. M'ap deperi. Li wete tout espwa m'. Mwen tankou yon pyebwa yo derasinen.</div>
<div class='verse'>Bondye ankòlè nèt sou mwen. Li konsidere m' tankou yon lènmi.</div>
<div class='verse'>Li voye yon bann malè sou mwen yon grenn kou, tankou yon lame k'ap atake m'. Yo rive sou mwen san m' pa wè sa. Yo sènen m' anndan lakay mwen.</div>
<div class='verse'>Bondye fè frè m' yo renka kò yo sou mwen. Zanmi m' yo kouri pou mwen.</div>
<div class='verse'>Tout fanmi mwen yo, tout bon zanmi m' yo disparèt. Moun mwen te konn resevwa lakay mwen bliye m'.</div>
<div class='verse'>Ata sèvant lakay mwen pa rekonèt mwen. Pou yo, yo pa janm konnen m'.</div>
<div class='verse'>Si mwen rele yon domestik, li pa reponn mwen. Mwen te mèt lapriyè nan pye l', li pa okipe m'.</div>
<div class='verse'>Madanm mwen pa ka pran sant mwen. Ata pwòp pitit mwen yo pè pwoche bò kote m'.</div>
<div class='verse'>Tout timoun ap pase m' nan betiz. Si m' fè yon ti kanpe, yo pase m' nan tenten.</div>
<div class='verse'>Pi bon zanmi m' yo ap gade m' ak degoutans. Sa m' pi renmen yo ap pale sou do m'.</div>
<div class='verse'>Mwen tounen zo ak po. Sa ki rete pou m' mouri a pa anyen.</div>
<div class='verse'>Nou se zanmi m'. Pitye pou mwen! Pitye! Se Bondye menm ki leve men sou mwen.</div>
<div class='verse'>Poukisa pou nou leve dèyè m' tou menm jan ak Bondye? Koulye a, nou pa pèsekite m' kont nou?</div>
<div class='verse'>Si sèlman te gen yon moun pou kouche pawòl mwen yo, pou ekri yo sou papye,</div>
<div class='verse'>pou grave yo ak sizo sou wòch plat, pou yo toujou rete make!</div>
<div class='verse'>Mwen menm, mwen konnen moun ki gen pou vin pran defans mwen an byen vivan. Se li menm an dènye k'ap kanpe sou latè pou pale pou mwen.</div>
<div class='verse'>Apre m' fin mouri, l'ap mete m' kanpe bò kote l'. M'a wè Bondye ak pwòp je m'.</div>
<div class='verse'>Se mwen menm menm k'ap wè l'. Se p'ap yon lòt moun! Kè m' ap fann,</div>
<div class='verse'>paske n'ap mande ki jan pou n' fè m' pase mizè ankò? Ki rezon n'ap jwenn nan mwen pou nou atake m'?</div>
<div class='verse'>Men, atansyon pou se pa sou nou nepe a tonbe, lè Bondye va soti pou pini moun ki antò yo. Lè sa a, n'a konnen gen yon moun k'ap jije tout bon.</div>
</div>
<h2 class='chapter'>20</h2>
<div class='block'>
<div class='verse'>Lè sa a, Sofa, moun lavil Naama a, pran lapawòl, li di konsa:</div>
<div class='verse'>-Mwen gen yon bann lide k'ap travay nan tèt mwen. Mwen pa ka tann ankò. Se pou m' reponn ou.</div>
<div class='verse'>Tou sa ou di la a vekse m'. Men, mwen konnen jan pou m' reponn ou.</div>
<div class='verse'>Ou konnen, depi nan tan lontan, depi premye moun Bondye te mete sou tè a,</div>
<div class='verse'>mechan yo pa janm gen kè kontan pou lontan. Plezi moun k'ap fè mal yo se pou yon ti tan.</div>
<div class='verse'>Yo te mèt grandi jouk pou yo rive wotè syèl la, jouk pou tèt yo ta rive nan nwaj yo,</div>
<div class='verse'>y'ap rete konsa, y'ap disparèt tankou yon pil fatra yo boule. Moun ki te konnen yo va mande kote yo pase.</div>
<div class='verse'>Moun bliye yo tankou yon rèv yo fè yo pa ka chonje, tankou yon vizyon yo fè lannwit, yo p'ap janm wè ankò.</div>
<div class='verse'>Moun ki te konn wè yo p'ap wè yo ankò. Menm moun lakay yo p'ap konnen kote yo pase.</div>
<div class='verse'>Pitit yo va peye pòv yo pou tou sa yo te fè yo. Se pwòp pitit yo ak men yo ki va renmèt pòv yo sa yo te pran pa fòs.</div>
<div class='verse'>Mechan yo te gen tout fòs jenn gason yo sou yo toujou. Men koulye a, tou sa pral tounen pousyè ansanm ak yo.</div>
<div class='verse'>Lè l' t'ap fè sa ki mal sa te sitèlman gou nan bouch li, li te kenbe ti gout anba lang li.</div>
<div class='verse'>Li pa t' kite l' fin twò vit nan bouch li, pou l' te ka jwi gou a pandan lontan.</div>
<div class='verse'>Men, rive manje a rive nan lestonmak li, li vin anmè kou fyèl. Anndan vant li pran boule l' tankou si li te vale pwazon.</div>
<div class='verse'>Mechan an gen pou l' vonmi tout richès li te vòlò yo, paske Bondye ap foure dwèt nan gòj li.</div>
<div class='verse'>Tou sa li te vale tounen pwazon pou li. L'ap mouri tankou si se yon sèpan laspik ki mòde l'.</div>
<div class='verse'>Li p'ap viv pou l' wè lwil koule tankou dlo larivyè, ni siwo myèl ak lèt koule tankou lavalas.</div>
<div class='verse'>L'ap blije bay tou sa li te travay fè. Li p'ap gen chans jwi richès li yo.</div>
<div class='verse'>Paske li te piye kay pòv malere yo, li te pito vòlò kay moun pase pou l' bati.</div>
<div class='verse'>Li pa t' janm gen kont li. Men, richès li p'ap ka delivre l'.</div>
<div class='verse'>Pesonn pa t' ka chape anba men l' sitèlman li te akrèk. Non. Tout richès li yo pa la pou lontan.</div>
<div class='verse'>Atout li gen tout richès sa yo, li pral gen kè sere. Tout kalite mizè pral tonbe sou li.</div>
<div class='verse'>Pandan l'ap manje plen vant li, Bondye pral move kont move sou li. Malè pral tonbe dri sou li.</div>
<div class='verse'>Lè l'ap chache kouri pou yon nepe fèt an fè, yon flèch an kwiv pral pèse l' pak an pak.</div>
<div class='verse'>Yon flèch ap pèse kò l'. San li ap degoute konsa nan pwent flèch la. Kè l' sere, li wè lanmò anfas.</div>
<div class='verse'>Li pèdi tou sa li te sere. Yon dife pesonn pa limen ap boule l'. L'ap devore tou sa ki lakay li.</div>
<div class='verse'>Syèl la fè konnen tou sa li te fè ki mal. Latè kanpe pou denonse l'.</div>
<div class='verse'>Yon sèl dlo desann va pote kay li ale, jou Bondye va fè kolè sa a sou li.</div>
<div class='verse'>Wi, se sa Bondye sere pou mechan yo. Se sa mechan yo pral resevwa nan men Bondye.</div>
</div>
<h2 class='chapter'>21</h2>
<div class='block'>
<div class='verse'>Lè sa a, Jòb pran lapawòl ankò, li di konsa:</div>
<div class='verse'>-Manyè tande sa m' pral di nou la a, non! Tanpri, charite m' ti ankourajman sa a!</div>
<div class='verse'>Ban m' yon ti chans pou m' pale. Lè m'a fini, nou mèt pase m' nan betiz kont nou!</div>
<div class='verse'>Se pa avèk yon moun mwen annafè. Mwen gen rezon si m' pa ka tann ankò!</div>
<div class='verse'>Voye je nou gade m' byen. N'a sezi. N'a mete men nan bouch.</div>
<div class='verse'>Mwen menm, lè m' chonje sa ki rive m', m' pè. Tout kò m' pran tranble.</div>
<div class='verse'>Poukisa Bondye kite mechan yo ap viv? Li kite yo rive vye granmoun, epi tout zafè yo mache byen?</div>
<div class='verse'>Yo gen pitit ak pitit pitit. Yo wè yo ap grandi devan je yo.</div>
<div class='verse'>Bondye pa voye malè sou yo pou pini yo. Y'ap viv alèz lakay yo san ankenn danje.</div>
<div class='verse'>Wi, bèf yo kwaze san mank, yo fè pitit san pèdi pòte.</div>
<div class='verse'>Timoun yo ap kouri tankou ti mouton nan savann. Y'ap jwe, y'ap sote tankou ti kabrit.</div>
<div class='verse'>Y'ap chante, y'ap jwe gita, y'ap bat tanbou, y'ap danse pandan moun ap jwe fif pou yo.</div>
<div class='verse'>Jouk jou yo mouri, kè yo kontan. Yo desann nan peyi kote mò yo ye a ak kè poze.</div>
<div class='verse'>Se yo menm k'ap plede di Bondye: Kite n' an repo! Nou pa bezwen konnen jan ou vle pou moun viv la.</div>
<div class='verse'>Kisa Bondye ki gen tout pouvwa a ye menm pou nou sèvi l' la? Kisa sa ap rapòte nou lè nou lapriyè l'?</div>
<div class='verse'>Yo pretann tou sa yo genyen se kouraj yo ki ba yo l'. Yo pa t' janm mete Bondye nan koze yo. Mwen pa dakò ak jan y'ap pale a, non.</div>
<div class='verse'>Ou janm wè limyè mechan an mouri? Ou janm tande malè rive yo? On jan wè Bondye fè kolè pou l' pini malveyan yo,</div>
<div class='verse'>pou van bwote yo ale tankou zèb chèch, pou van tanpèt chase yo tankou pay pitimi?</div>
<div class='verse'>Yo pretann di Bondye va pini pitit pou peche papa yo! Poukisa se pa papa yo menm li pini pou yo ka pran leson?</div>
<div class='verse'>Se pou mechan yo te wè chatiman yo. Se yo menm ki te pou santi kòlè Bondye ki gen tout pouvwa a pa dous.</div>
<div class='verse'>Ki mele yo sa ki rive pitit yo, lè yo fin ale, lè yo fin viv tan pou yo te viv la?</div>
<div class='verse'>Men, Bondye ki jije ata zanj ki nan syèl la, ki moun ki ka moutre l' sa pou li fè?</div>
<div class='verse'>Gen moun ki pa janm malad jouk yo mouri. Jouk jou yo antre anba tè, yo kontan, yo pa gen tèt chaje.</div>
<div class='verse'>Yo gra nan tout kò yo, tout zo yo plen ak mwèl.</div>
<div class='verse'>Yon lòt menm pa janm konnen sa ki rele kè kontan. Li pase tout lavi l' nan nesesite, li mouri nan mizè.</div>
<div class='verse'>Men, lè tou de mouri, yo antere yo, vèmen kouvri kadav yo menm jan.</div>
<div class='verse'>Men wi, mwen konnen sa ki nan tèt nou. Mwen konnen ki move lide n'ap fè sou mwen koulye a.</div>
<div class='verse'>N'ap mande kote kay gwo zotobre a. Sa ki rive kay nèg ki te konn fè sa ki mal la.</div>
<div class='verse'>Kouman? Nou pa pale ak moun ki vwayaje? Nou pa konn ki nouvèl y'ap bay?</div>
<div class='verse'>Jou Bondye ankòlè, lè l'ap pini an, se toujou mechan yo ki resi chape kò yo!</div>
<div class='verse'>Men, ki moun ki ka kanpe devan yo pou akize yo? Ki moun ki ka fè yo peye sa yo fè a?</div>
<div class='verse'>Yo fè bèl lantèman pou yo. Yo mete moun veye tonm yo.</div>
<div class='verse'>Foul moun ap swiv sèkèy yo, yon pati moun devan, yon pati moun dèyè. Menm tè a chita dous sou kadav yo.</div>
<div class='verse'>Lèfini, n'ap chache konsole m' ak yon bann pawòl san sans. Tou sa n'ap reponn mwen la a se manti.</div>
</div>
<h2 class='chapter'>22</h2>
<div class='block'>
<div class='verse'>Lè sa a, Elifaz, moun lavil Teman an, pran lapawòl. Li di konsa:</div>
<div class='verse'>-Eske yon moun ka itil Bondye? Non! Ata moun ki gen bon konprann yo, se tèt yo ase yo itil.</div>
<div class='verse'>Lè ou fè sa ki byen, ki enterè Bondye ki gen tout pouvwa a jwenn nan sa? Sa sa rapòte l' lè ou mennen bak ou dwat?</div>
<div class='verse'>Eske se paske ou gen krentif pou Bondye kifè l'ap rale zòrèy ou konsa, kifè l'ap trennen ou nan tribinal li?</div>
<div class='verse'>Non. Se paske ou fè anpil peche. Se paske ou te san limit nan fè mechanste.</div>
<div class='verse'>Ou fè frè ou ba ou garanti pou lajan li pa t' dwe ou. Ou pran ata rad ki sou li, ou kite l' toutouni.</div>
<div class='verse'>Ou refize bay moun ki te swaf yo ti gout dlo. Ou refize bay moun ki te grangou yo moso pen.</div>
<div class='verse'>Ou pwofite fòs ou ak pozisyon ou pou pran tout peyi a pou ou.</div>
<div class='verse'>Ou refize lonje men ou bay vèv yo. Ou maltrete timoun ki san papa yo.</div>
<div class='verse'>Se poutèt sa, kote ou rive se pèlen yo pare pou ou. Ou rete konsa, kè ou kase.</div>
<div class='verse'>Sitèlman fè nwa, ou pa ka wè. Ou nan dlo jouk nan kou!</div>
<div class='verse'>Eske se pa anwo nèt nan syèl la Bondye rete? Se anba pou li voye je l' pou l' ka wè zetwal yo.</div>
<div class='verse'>Ou konn sa, epi w'ap di: Sa Bondye ka konnen? Li kache dèyè nwaj yo, ki jan pou l' jije sa k'ap pase sou latè?</div>
<div class='verse'>Nwaj yo twò pwès, li pa ka wè. Se sou fetay syèl la l'ap mache.</div>
<div class='verse'>Ou vle mache pye pou pye dèyè mechan yo, nan move chemen yo te toujou pran depi lontan an!</div>
<div class='verse'>Yo mouri anvan lè yo tou. Yo tankou lavalas: anvan ou bat je ou, yo pase.</div>
<div class='verse'>Yo menm tou yo t'ap di Bondye: Wete kò ou sou nou! Kisa Bondye ki gen tout pouvwa a ka fè nou?</div>
<div class='verse'>Atò, se Bondye menm ki te plen kay yo ak richès. Mwen pa janm konprann ki jan mechan yo ka fè di sa.</div>
<div class='verse'>Men, lè y'ap pini mechan yo, moun ki mache dwat yo va kontan, inonsan yo va pase yo nan rizib.</div>
<div class='verse'>Gade jan grannèg yo fini non! Dife boule tou sa yo te genyen.</div>
<div class='verse'>Jòb monchè, byen ak Bondye ankò, tande! Sispann chache l' kont!</div>
<div class='verse'>Koute pawòl li t'ap di ou yo. Kenbe yo nan kè ou.</div>
<div class='verse'>Wi, tounen vin jwenn li, san lògèy nan kè ou. Sispann fè sa ki mal lakay ou.</div>
<div class='verse'>Voye tout lò ou jete nan fatra. Pi bon pyès lò ou yo, jete yo nan galèt larivyè.</div>
<div class='verse'>Se Bondye ki gen tout pouvwa a ki va tout lò ou. Se li menm ki va gwo pil lajan byen wo pou ou.</div>
<div class='verse'>Paske, lè sa a, se nan Bondye ki gen tout pouvwa a w'a jwenn tout plezi ou. Se sou Bondye w'a toujou gade.</div>
<div class='verse'>Lè w'a lapriyè nan pye l', l'a reponn ou. W'a kenbe tout pwomès ou fè l' yo.</div>
<div class='verse'>Tout zafè ou va mache byen. Limyè va klere byen bèl sou tout wout ou.</div>
<div class='verse'>Bondye kraze lògèy moun awogan. Men, li sove moun ki bese tèt devan li.</div>
<div class='verse'>L'ap delivre ou si ou inonsan. L'a sove ou, si ou pa janm sal men ou nan anyen.</div>
</div>
<h2 class='chapter'>23</h2>
<div class='block'>
<div class='verse'>Lè sa a, Jòb pran lapawòl, li di konsa:</div>
<div class='verse'>-Fwa sa a ankò, m'ap kenbe tèt ak Bondye, m'ap plenyen nan pye l'. Se plenn m'ap plenn pou sa m'ap pase anba men l'.</div>
<div class='verse'>Si m' te ka konnen kote pou m' jwenn li, mwen ta rive kote l' ye a.</div>
<div class='verse'>M' ta defann kòz mwen devan li. M' ta di l' dènye sa ki nan lide m' pou defann tèt mwen.</div>
<div class='verse'>M' ta konnen jan l'ap reponn mwen, m' ta tande sa l'ap di m'.</div>
<div class='verse'>Eske Bondye tapral sèvi ak tout fòs li pou diskite avè m'? Non. Li ta rete koute m' ase.</div>
<div class='verse'>Li ta wè moun k'ap pale avè l' la se yon moun ki toujou mache dwat. Li menm k'ap jije m' lan, li ta rekonèt mwen inonsan.</div>
<div class='verse'>M' ale bò solèy leve, Bondye pa la. M' ale bò solèy kouche, mwen pa wè l' tou.</div>
<div class='verse'>Mwen moute nan nò al chache l', m' pa wè l'. Mwen desann nan sid, bichi!</div>
<div class='verse'>Men, Bondye konnen tout ti vire tounen mwen. Si li sonde m', l'a wè m' bon tankou bon lò ki pase nan dife.</div>
<div class='verse'>M' mache pye pou pye dèyè l'. M' swiv chemen li mete devan m' lan. M' pa janm devire ni adwat ni agoch.</div>
<div class='verse'>Mwen toujou fè tou sa li bay lòd fè. Mwen te fè volonte l', mwen pa fè sa m' te gen nan tèt mwen.</div>
<div class='verse'>Men, lè Bondye fin deside yon bagay, ki moun ki ka fè l' chanje lide? Ki moun ki ka enpoze l' fè sa li vle fè a?</div>
<div class='verse'>L'ap toujou fè m' sa li vle fè m' lan. Sa se yonn nan tout bagay li deside fè yo.</div>
<div class='verse'>Se poutèt sa, m'ap tranble devan l'. Lè m' chonje sa, mwen soti pè l'.</div>
<div class='verse'>Men wi, se Bondye k'ap kraze kouraj mwen. Se Bondye menm mwen soti pè. Se pa fènwa a.</div>
<div class='verse'>Fènwa a kache Bondye pou m' pa wè l'. L' enpoze m' santi prezans li. Se tout!</div>
</div>
<h2 class='chapter'>24</h2>
<div class='block'>
<div class='verse'>Poukisa Bondye ki gen tout pouvwa a pa fikse yon dat pou li jije tout moun, yon jou pou li rann tout moun k'ap sèvi l' yo jistis?</div>
<div class='verse'>Mechan yo deplase bòn tè moun. Yo vòlò mouton lòt moun, mete ansanm avèk bann mouton pa yo.</div>
<div class='verse'>Yo pran bourik ki pou timoun san papa yo. Yo sezi bèf vèv la jouk li resi peye dèt li.</div>
<div class='verse'>Yo enpoze pòv yo jwenn sa ki vin pou yo. Yo fòse tout pòv malere kouri al kache.</div>
<div class='verse'>Tankou bourik mawon, pòv yo soti al nan dezè a, y' al chache lavi pou pitit yo ki grangou. Pa gen lòt kote yo ka ale.</div>
<div class='verse'>Y'ap ranmase rekòt pou lòt moun. Y'ap keyi rezen nan jaden pou mechan yo.</div>
<div class='verse'>Lè yo toutouni, yo pa gen rad pou mete sou yo. Lannwit, yo pa gen anyen pou chofe kò yo lè yo frèt.</div>
<div class='verse'>Lapli k'ap tonbe sou mòn yo mouye yo jouk nan zo. Yo kwoupi kò yo dèyè wòch pou pare lapli.</div>
<div class='verse'>Mechan yo wete timoun san papa yo nan men manman yo pou fè yo tounen esklav. Yo pran rad pòv malere yo pou garanti dèt yo.</div>
<div class='verse'>Pòv yo menm ap mache yon men devan yon men dèyè, san rad pou mete sou yo. Y'ap mache ranmase rekòt nan jaden, men y'ap mouri grangou.</div>
<div class='verse'>Nan lakou mechan yo y'ap moulen grenn oliv fè lwil. Y'ap kraze rezen fè diven. Men y'ap mouri swaf dlo.</div>
<div class='verse'>Nan lavil yo, ou tande moun k'ap mouri yo ap plenn. Ou tande moun ki blese yo ap rele anmwe. Men, Bondye fè tankou li pa tande yo.</div>
<div class='verse'>Se moun sa yo ki pa vle wè limyè a. Yo derefize konprann limyè a. Yo pa vle pran chemen limyè a nan tou sa y'ap fè.</div>
<div class='verse'>Anvan bajou kase, ansasen an gen tan leve, pou li al touye pòv malere yo. Lannwit, se vòlò l'ap mache vòlò.</div>
<div class='verse'>Mouche marye k'ap fè adiltè a ap tann solèy kouche konsa. Li bouche figi l' pou pesonn pa wè l'.</div>
<div class='verse'>Lannwit, vòlè ap kraze kay moun. Lajounen yo kache, y'ap kouri pou solèy.</div>
<div class='verse'>Yo pè limyè lajounen an. Men, pa gen anyen ki pou fè yo pè nan fènwa a.</div>
<div class='verse'>Lè sa a, Sofa di konsa: -Men dlo desann pote mechan yo ale. Madichon Bondye tonbe sou tout tè ki pou yo. Yo pa soti al travay nan jaden rezen yo.</div>
<div class='verse'>Menm jan chalè fonn lanèj, lèfini tè sèk bwè dlo a, se konsa moun k'ap fè peche yo ap disparèt ale nan peyi kote mò yo ye a.</div>
<div class='verse'>Tout moun bliye yo. Ata manman ki fè yo pa chonje yo. Se vè k'ap manje kadav yo. Yo fini tankou yon pyebwa yo koupe jete.</div>
<div class='verse'>Tou sa rive konsa, paske li maltrete fanm ki pa ka fè pitit. Li san pitye pou vèv yo.</div>
<div class='verse'>Lè sa a, Bondye detwi gwo chèf yo ak fòs ponyèt li. Li annik parèt, mechan an konnen li mouri.</div>
<div class='verse'>Bondye kite l' viv alèz san pwoblèm, men, se toutan l'ap veye tou sa l'ap fè.</div>
<div class='verse'>Zafè mechan yo mache byen pou yon tan. Men, apre sa, yo fennen tankou zèb savann, tankou tèt ble yo koupe.</div>
<div class='verse'>Si se pa konsa sa ye, ki moun ki ka demanti sa m' di la a? Ki moun ki ka fè wè pawòl mwen yo pa vo anyen?</div>
</div>
<h2 class='chapter'>25</h2>
<div class='block'>
<div class='verse'>Bildad, moun lavil Chwa a, pran lapawòl, li di konsa:</div>
<div class='verse'>-Bondye se chèf. Li fè tout moun respekte l'. Li fè tout moun nan peyi ki nan syèl la viv ak kè poze.</div>
<div class='verse'>Ki moun ki ka konte kantite zanj k'ap sèvi l'? Pa gen kote limyè Bondye a pa klere.</div>
<div class='verse'>Atò, moun ka konprann yo gen rezon devan Bondye? Pitit fanm pouse met atè ka san repwòch devan li?</div>
<div class='verse'>Nan je Bondye, menm lalin lan pa klere ase. Pa gen yonn nan zetwal yo ki bon nèt pou li.</div>
<div class='verse'>Ale wè pou moun, yon vètè, yon ti krebete! Kisa yo vo nan je Bondye?</div>
</div>
<h2 class='chapter'>26</h2>
<div class='block'>
<div class='verse'>Jòb pran lapawòl ankò, li di l' konsa:</div>
<div class='verse'>-Ou gen tan konn konsole moun ki nan lafliksyon! Ou gen tan konn lonje men bay moun ki san fòs!</div>
<div class='verse'>Ala bon konsèy ou bay moun ki san konprann lan! Ou gen tan gen anpil konesans nan ou!</div>
<div class='verse'>Men, pou ki moun tout bèl diskou sa yo? Ki moun ki mete pawòl sa yo nan bouch ou?</div>
<div class='verse'>Bildad pran lapawòl ankò li di: -Nanm moun mouri k'ap viv nan fon lanmè a ap tranble anba tè a.</div>
<div class='verse'>Peyi kote mò yo ye a louvri aklè devan je Bondye. Pa gen anyen ki pou anpeche Bondye wè sa k'ap pase ladan l'.</div>
<div class='verse'>Se li menm ki louvri syèl ki sou bò nò a anlè, san anyen pou soutni l'. Li pandye tè a ankò san anyen pou kenbe l'.</div>
<div class='verse'>Se li menm ki plen nwaj yo dlo. Se li menm ki pa kite pèz dlo a pete nwaj yo.</div>
<div class='verse'>Se li menm ki kache lalin plenn lan dèyè yon nwaj.</div>
<div class='verse'>Se li menm ki trase yon wonn sou lanmè a, li separe limyè ak fènwa.</div>
<div class='verse'>Lè li bay poto ki soutni syèl la yon prigad, yo sezi, yo pran tranble sitèlman yo pè.</div>
<div class='verse'>Avèk fòs ponyèt li, li fè lanmè a vin dou devan li. Avèk ladrès li, li kraze Raab, gwo bèt lèd la.</div>
<div class='verse'>Avèk souf li, li fè syèl la vin klè. Avèk men li, li touye gwo koulèv ki t'ap kouri chape a.</div>
<div class='verse'>Sa se yon ti kal nan tou sa li fè. Se sa ase ki resi rive nan zòrèy nou! Men, ki moun ki ka konnen tou sa Bondye fè?</div>
</div>
<h2 class='chapter'>27</h2>
<div class='block'>
<div class='verse'>Jòb pran lapawòl ankò pou l' bay rès repons li a. Li di konsa:</div>
<div class='verse'>-Mwen fè sèman, mwen pran Bondye vivan an pou temwen, Bondye ki gen tout pouvwa a, li menm ki refize rann mwen jistis la, li menm ki ban m' degoutans ak lavi a,</div>
<div class='verse'>toutotan mwen poko mouri, toutotan Bondye ban m' yon ti souf toujou,</div>
<div class='verse'>mwen p'ap janm kite ankenn move pawòl soti nan bouch mwen, ni m' p'ap janm bay ankenn manti.</div>
<div class='verse'>Pa janm konprann m'ap ban nou rezon! M'ap kenbe ak nou mwen inonsan jouk mwen rann dènye souf mwen.</div>
<div class='verse'>Mwen soti pou m' defann kòz mwen. Mwen p'ap fè bak. Konsyans mwen pa repwoche m' anyen. M' pa gen anyen ki pou fè m' wont.</div>
<div class='verse'>Se pou tout moun ki pa vle wè m' yo sibi menm sò ak mechan yo. Se pou lènmi m' yo gen menm sò ak moun ki pa mache dwat yo.</div>
<div class='verse'>Ki espwa ki gen pou mechan an lè Bondye rele l', lè li pral pran nanm li?</div>
<div class='verse'>Lè malè ap tonbe sou mechan an, èske Bondye ap tande rèl li yo?</div>
<div class='verse'>Li pa t' janm pran plezi l' nan fè volonte Bondye. Li pa t' lapriyè Bondye tout tan.</div>
<div class='verse'>Kite m' moutre nou jan Bondye konnen sa l'ap fè. Mwen p'ap kache di nou sa ki nan tèt Bondye ki gen tout pouvwa a.</div>
<div class='verse'>Sa m'ap di la a? Nou wè tou sa ak je nou byen pwòp tou. Poukisa atò tout pale anpil sa a ki pa vle di anyen?</div>
<div class='verse'>Lè sa a, Sofa, moun lavil Naama a, pran lapawòl. Epi li di: -Men kisa Bondye pare pou mechan yo. Men sa li sere pou chèf k'ap peze pèp la.</div>
<div class='verse'>Yo te mèt gen anpil pitit gason, yo tout ap mouri nan lagè. Pitit yo p'ap janm gen kont manje pou yo manje.</div>
<div class='verse'>Sa ki chape nan lagè, move maladi ap pote yo ale. Ata vèv yo p'ap ka rele pou yo jou lanmò yo.</div>
<div class='verse'>Mechan an te mèt anpile lajan kou l' pa konnen, li te mèt gen rad depase sa l' bezwen,</div>
<div class='verse'>se moun dwat yo ki va mete rad yo, se pou moun inonsan yo lajan an va rete.</div>
<div class='verse'>Kay li bati tankou twal anasi, tankou yon ti kay jaden.</div>
<div class='verse'>Nan aswè, li moute kabann li rich. Lè li leve, li pa jwenn anyen.</div>
<div class='verse'>Malè tonbe sou li tankou lavalas k'ap desann. Yon sèl nwit lan, yon gwo van pote l' ale.</div>
<div class='verse'>Yon van lès leve, li pote l' ale. Li rache l' nan kay kote l' ye a.</div>
<div class='verse'>Van an ap vante sou li san pitye. Li menm l'ap fè sa li kapab pou l' chape anba l'.</div>
<div class='verse'>Moun kontan wè jan li fini. Kote l' pase, y'ap rele chalbari dèyè l'.</div>
</div>
<h2 class='chapter'>28</h2>
<div class='block'>
<div class='verse'>Gen mi n anba tè kote yo jwenn ajan. Gen kote se la yo netwaye lò.</div>
<div class='verse'>Yo fouye tè pou jwenn fè. Yo fonn wòch pou jwenn kwiv.</div>
<div class='verse'>Yo desann ak limyè anba tè, kote ki fè nwa anpil, yo fouye byen fon nan vant latè, mezi yo kapab. Y' al chache wòch ki kache kote ki fè nwa anpil la.</div>
<div class='verse'>Byen lwen, kote moun pa ka rete, kote moun pa janm mete pye yo, moun ap fouye gwo koridò anba tè. Y'ap travay pou kont yo, ak yon kòd pase nan ren yo, y'ap balanse nan twou yo.</div>
<div class='verse'>Manje soti nan tè. Men, nan zantray latè a dife fin debòde.</div>
<div class='verse'>Wòch latè a gen bèl pyè safi ladan l'. Nan pousyè a yo jwenn ti grenn lò.</div>
<div class='verse'>Koukou pa janm konnen chemen pou ale la. Karanklou pa janm wè kote sa a ak je l'.</div>
<div class='verse'>Ni lyon, ni ankenn lòt bèt nan bwa, pa janm mete pye yo la.</div>
<div class='verse'>Yo fouye nan wòch dife. Yo fè gwo twou byen fon nan pye mòn yo.</div>
<div class='verse'>Yo fè gwo koridò byen long nan wòch yo. Yo jwenn tout kalite bèl pyè bijou ki koute chè.</div>
<div class='verse'>Yo fouye nan sous tèt dlo yo tou. Yo mete deyò tou sa ki te kache.</div>
<div class='verse'>Men, kote nou ka jwenn konesans lan? Kote bon konprann lan ye menm?</div>
<div class='verse'>Lèzòm pa konnen sa pou yo fè pou yo mete men sou li. Yo pa jwenn li ankenn kote sou latè.</div>
<div class='verse'>Fon lanmè a deklare li pa gen bagay konsa. Lanmè a deklare bon konprann pa lakay li.</div>
<div class='verse'>Ou te mèt gen lò, ou pa ka achte l'. Ou pa ka bay lajan pou ou genyen l'.</div>
<div class='verse'>Li gen plis valè pase lò peyi Ofi a. Bèl pyè oniks ak safi pa ka parèt la.</div>
<div class='verse'>Yo pa ka konpare l' ni ak lò ni ak bèl kristal. Yo pa ka boukante l' pou yon bèl veso fèt an lò.</div>
<div class='verse'>Pou grenn koray ak wòch kristal menm, yo pa ka parèt la. Pito ou al dèyè bon konprann pase ou ale dèyè bèl pyè lanbi.</div>
<div class='verse'>Topaz peyi Letiopi pa vo anyen devan l'. Pi bon lò a pa ka konpare ak bon konprann.</div>
<div class='verse'>Men, kote nou ka jwenn konesans lan? Kote bon konprann lan ye menm?</div>
<div class='verse'>Pa gen moun, pa gen bèt ki ka wè l', pa menm zwazo k'ap vole nan syèl la.</div>
<div class='verse'>Ata lanmò ak simityè di se tande yo tande nonmen non l'.</div>
<div class='verse'>Se Bondye ase ki konn chemen an. Se li ase ki konnen kote li rete.</div>
<div class='verse'>Paske Bondye wè dènye bout latè. Li voye je l', li gade tou sa ki anba syèl la.</div>
<div class='verse'>Lè Bondye t'ap bay van yo pèz yo, lè li t'ap bay dlo lanmè a mezi kote pou l' rive a,</div>
<div class='verse'>lè li t'ap bay lòd kote pou lapli tonbe ak chemen pou loraj yo pran lè y'ap gwonde,</div>
<div class='verse'>se lè sa a li te wè bon konprann, li wè sa li vo. Li egzaminen l' byen egzaminen, li sonde l' byen sonde.</div>
<div class='verse'>Apre sa, Bondye di moun konsa: -Gen krentif pou Bondye, se sa ki rele bon konprann. Vire do bay sa ki mal, men sa ki rele gen lespri.</div>
</div>
<h2 class='chapter'>29</h2>
<div class='block'>
<div class='verse'>Jòb tanmen pale ankò, li di:</div>
<div class='verse'>-Ki moun ki va fè m' viv tan lontan an, lè Bondye t'ap voye je sou mwen an?</div>
<div class='verse'>Lè sa a, Bondye te toujou la avèk mwen. Limyè li te klere anwo tèt mwen, li t'ap moutre m' kote pou m' mete pye m' nan fènwa a.</div>
<div class='verse'>Nan tan sa a, tout zafè m' t'ap mache byen. Bondye te zanmi m'. Li t'ap pwoteje kay mwen.</div>
<div class='verse'>Bondye ki gen tout pouvwa a te toujou la avèk mwen. Mwen t'ap viv nan mitan tout pitit gason m' yo.</div>
<div class='verse'>Bèf ak kabrit mwen yo te konn bay anpil lèt. Pye oliv mwen yo te donnen menm nan tè wòch.</div>
<div class='verse'>Lè mwen parèt pòtay lavil la, lè mwen pran plas mwen nan mitan chèf fanmi yo,</div>
<div class='verse'>wè yo wè m', jenn gason yo mete kò yo sou kote, granmoun yo leve kanpe pa respè pou mwen.</div>
<div class='verse'>Notab yo sispann pale, yo fèmen bouch yo.</div>
<div class='verse'>Ata chèf yo pa ka pale ankò! Lang yo vin lou nan bouch yo.</div>
<div class='verse'>Tout moun ki te wè m' t'ap mache fè lwanj mwen, tout moun ki te tande m' te kontan avè m'.</div>
<div class='verse'>Mwen lonje men bay pòv malere ki nan ka ansanm ak timoun san papa ki san sekou.</div>
<div class='verse'>Moun ki te nan pi gwo mizè t'ap fè lwanj mwen. Mwen te fè kè vèv yo kontan.</div>
<div class='verse'>Mwen te toujou fè sa ki dwat. Mwen pa t' janm nan patipri.</div>
<div class='verse'>Se mwen ki te wè pou avèg yo. Se mwen ki te mache pou kokobe yo.</div>
<div class='verse'>Mwen te yon papa pou pòv malere yo. Mwen te kanpe pou defann kòz etranje yo.</div>
<div class='verse'>Mwen te kraze pouvwa malveyan yo. Mwen sove moun ki te anba men yo.</div>
<div class='verse'>Mwen t'ap di nan kè m': M'a viv kont viv mwen. M'a mouri sou kabann mwen ak kè poze.</div>
<div class='verse'>Mwen te tankou yon pyebwa plante bò larivyè. Sou tout branch li yo se lawouze.</div>
<div class='verse'>Moun pa ta janm sispann fè lwanj mwen. Mwen t'ap toujou gen tout fòs mwen sou mwen.</div>
<div class='verse'>Lè m'ap pale, tout moun fèmen bouch yo. Yo louvri zòrèy yo, y'ap tann konsa konsèy m'ap bay.</div>
<div class='verse'>Pawòl mwen tonbe nan kè yo tankou grenn lapli. Lè m' fin pale, pesonn pa gen anyen pou di ankò.</div>
<div class='verse'>Yo t'ap tann mwen pale tankou tè sèk k'ap tann lapli. Yo rete bouch louvri pou ranmase sa m'ap di.</div>
<div class='verse'>Lè yo dekouraje, mwen fè yon ti ri ak yo. Sa te kont pou remoute kouraj yo.</div>
<div class='verse'>Mwen te kanpe alatèt yo. Mwen mennen yo tankou yon wa k'ap mennen sòlda li yo. Mwen di yo sa pou yo fè. Mwen te ba yo kouraj lè yo nan lafliksyon.</div>
</div>
<h2 class='chapter'>30</h2>
<div class='block'>
<div class='verse'>Men koulye a, moun ki pi jenn pase m' yo ap pase m' nan rizib. Papa yo se moun mwen pa t' pran pou anyen, moun mwen pa ta menm mete ak chen m' pou gade mouton.</div>
<div class='verse'>Epitou, yo te twò fèb pou fè anyen pou mwen. Se te yon bann gason san kouraj.</div>
<div class='verse'>Mizè ak grangou te fini ak yo. Lannwit se grenn bwa yo te konn al souse nan savann kote moun pa rete.</div>
<div class='verse'>Yo pran fèy raje pou yo manje. Ata rasin bayawonn pase.</div>
<div class='verse'>Kote yo pase moun mete yo deyò, yo rele bare dèyè yo tankou vòlè.</div>
<div class='verse'>Yo te blije al rete nan twou wòch, nan twou tè sou bò ravin yo.</div>
<div class='verse'>Y'ap rele tankou bèt mawon nan raje a. Yo fè pil sou pil nan savann lan.</div>
<div class='verse'>Se te yon bann sanzave ki pa t' menm gen non. Yo te mete yo deyò nan peyi a.</div>
<div class='verse'>Koulye a, y'ap fè chante sou mwen. Y'ap bay istwa sou do m'.</div>
<div class='verse'>Yo pè pwoche bò kote m' pou m' pa sal yo. Yo menm krache nan figi m'.</div>
<div class='verse'>Paske Bondye kraze kouraj mwen, li lage m' atè, kifè, mapou tonbe, kabrit manje fèy li.</div>
<div class='verse'>Bann moun sa yo leve dèyè m', y'ap fè m' kouri. Yo lage dèyè m' pou yo pran m'.</div>
<div class='verse'>Yo sènen m' toupatou pou yo ka fini avè m'. Pa gen pesonn pou di yo pa fè sa.</div>
<div class='verse'>Yo pase nan fant barikad, yo tonbe sou mwen. Yo pilonnen m' anba pye yo.</div>
<div class='verse'>Yon sèl latranblad pran mwen. Tankou yon kout van li kraze kouraj mwen. Tankou yon nwaj k'ap pase, tout byen m' yo disparèt.</div>
<div class='verse'>Koulye a, mwen prèt pou m' mouri. Lafliksyon ap fini avè m'.</div>
<div class='verse'>Lannwit, tout zo nan kò m' ap fè m' mal. Doulè ap manje m' anndan san rete.</div>
<div class='verse'>Bondye ponyen m' nan kòlèt, l'ap chifonnen tout rad sou mwen.</div>
<div class='verse'>Li voye m' jete nan labou. Mwen pa pi bon pase pousyè tè ak sann dife.</div>
<div class='verse'>Mwen rele nan pye ou, Bondye! Ou pa reponn mwen. Mwen kanpe devan ou, ou pa okipe m' menm.</div>
<div class='verse'>Ou pa menm moun lan ankò. W'ap malmennen m'. Ou soti pou pèsekite m' ak tout fòs ou.</div>
<div class='verse'>Ou fè van pote m' ale. M'ap vole tankou pay. Ou voye yon van tanpèt boulvèse m'.</div>
<div class='verse'>Wi, mwen konnen byen pwòp w'ap mennen m' pou m' al mouri, pou m' al sibi sò k'ap tann tout moun lan.</div>
<div class='verse'>Poukisa w'ap atake yon moun ki tou fin mouri, yon moun ki pa ka fè anyen ankò pase mande padon?</div>
<div class='verse'>Eske mwen pa t' nan lapenn ansanm ak moun ki te nan mizè? Eske kè m' pa t' fè m' mal pou moun ki pa t' gen anyen menm yo?</div>
<div class='verse'>Mwen t'ap tann kontantman, se malè ki vini. Mwen t'ap tann limyè, se fènwa ki kouvri m'.</div>
<div class='verse'>Tout zantray mwen ap bouyi san rete. Chak jou m'ap soufri pi rèd.</div>
<div class='verse'>M'ap mache kagou, san pesonn pou konsole m'. Mwen kanpe nan mitan tout moun, m'ap mande sekou.</div>
<div class='verse'>Vwa mwen tankou vwa koukou. Mwen rele tankou frize.</div>
<div class='verse'>Po m' vin tou nwa, l'ap dekale. Lafyèb ap manje m' nan zo.</div>
<div class='verse'>Lontan se mizik gita ak fif ase ki te nan zòrèy mwen. Men, koulye a, se plenn, se kriye ase m'ap tande.</div>
</div>
<h2 class='chapter'>31</h2>
<div class='block'>
<div class='verse'>Mwen te fè sèman pou m' pa janm gade yon jenn fi avèk move lide.</div>
<div class='verse'>Kisa Bondye ki anwo a ap fè nou konsa? Kisa Bondye ki gen tout pouvwa a sere pou nou?</div>
<div class='verse'>Li voye malè pou moun ki pa mache dwat. Li voye tribilasyon pou moun k'ap fè mechanste.</div>
<div class='verse'>Eske Bondye pa konnen tou sa n'ap fè? Eske li pa wè tout vire tounen m'?</div>
<div class='verse'>Eske mwen janm nan bay manti? Eske mwen janm chache twonpe moun?</div>
<div class='verse'>Se pou Bondye peze m' nan bon balans li a. Se pou Bondye wè jan m' toujou mache dwat.</div>
<div class='verse'>Si mwen janm pran chemen kwochi pou mwen, si mwen te kite lanvi anvayi kè m', si mwen janm mete men m' nan sa ki mal,</div>
<div class='verse'>se pou lòt moun rekòlte sa mwen plante. Se pou yo rache tout ti plant k'ap pouse nan jaden m'.</div>
<div class='verse'>Si mwen te kite yon lòt fanm pran tèt mwen, pou m' al kache devan pòt yon frè mwen ap veye,</div>
<div class='verse'>se pou madanm mwen fè manje pou yon lòt gason. Se pou lòt gason kouche avè l'.</div>
<div class='verse'>Se yon gwo bagay sal mwen ta fè la a. Se bagay pou yo ta touye m'.</div>
<div class='verse'>Se ta tankou yon gwo dife mwen limen pou fini avè m' nèt. Li ta boule dènye sa m' genyen.</div>
<div class='verse'>Lè domestik mwen osinon sèvant mwen gen kont avè m', si mwen ta refize mete rezon an kote l' ye a,</div>
<div class='verse'>kisa mwen ta fè, lè Bondye parèt devan m'? Lè l'a mande m' kont, kisa m'a reponn li?</div>
<div class='verse'>Menm Bondye ki fè m' nan vant manman m' lan, se li menm tou ki fè yo nan vant manman pa yo. Se li menm ki kreye nou tout.</div>
<div class='verse'>Mwen pa janm refize ede yon pòv. Ni mwen pa janm kite vèv yo nan nesesite.</div>
<div class='verse'>Mwen pa janm kite timoun san papa yo rete grangou pou m'ap manje manje m' pou kont mwen.</div>
<div class='verse'>Okontrè, depi m' fèt, m' sèvi ak timoun sa yo tankou papa ak pitit. Depi m' soti nan vant manman m', m'ap pran swen vèv yo.</div>
<div class='verse'>Lè m' jwenn yon malere toutouni osinon yon pòv endijan san yon bout dra,</div>
<div class='verse'>mwen ba yo rad pou mete sou yo, mwen pran lenn sou do mouton m' pou m' ba yo chofe.</div>
<div class='verse'>Si m' te janm aji mal ak yon timoun san papa paske mwen konnen y'a toujou ban m' rezon nan tribinal,</div>
<div class='verse'>enben, se pou zepòl mwen dejwente, se pou de bra m' kase.</div>
<div class='verse'>Paske, mwen pè jijman Bondye. Mwen pa ka kanpe devan l'.</div>
<div class='verse'>Mwen pa janm mete konfyans mwen nan lò pou m' ta di se sa k'ap pwoteje m'.</div>
<div class='verse'>Mwen pa janm vante tèt mwen dèske mwen gen anpil byen, dèske mwen fè anpil lajan ak men mwen.</div>
<div class='verse'>Mwen pa janm adore solèy ak lalin lè yo klere byen bèl nan syèl la.</div>
<div class='verse'>Mwen pa janm pèdi tèt mwen pou m' sèvi yo an kachèt.</div>
<div class='verse'>Sa a tou, yo ta mèt touye m' si m' ta fè l', paske mwen ta nye Bondye ki gen tout pouvwa a.</div>
<div class='verse'>Mwen pa janm kontan lè lènmi m' ap soufri. Mwen pa janm fè fèt lè malè tonbe sou yo.</div>
<div class='verse'>Mwen pa janm kite bouch mwen chape pou m' ta ba yo madichon, pou m' ta rive mande lanmò pou yo.</div>
<div class='verse'>Tout moun k'ap viv nan kay avè m' konnen mwen toujou byen resevwa tout moun lakay mwen.</div>
<div class='verse'>Vwayajè pa janm dòmi deyò nan lari. Pòt kay mwen toujou louvri pou yo.</div>
<div class='verse'>Mwen pa janm kache peche m' pou pesonn. Ni mwen pa janm fè sa ki mal an kachèt.</div>
<div class='verse'>Mwen pa janm pè sa moun ap di. Mwen pa janm pè louvri bouch mwen ni pè mete pwent tèt mwen deyò, paske mwen ta pè pou moun pa lonje dwèt sou mwen.</div>
<div class='verse'>Pa gen pesonn pou koute sa m'ap di la a? Mwen fin di sa pou m' di a. Koulye a, se Bondye ki pou reponn mwen. Si moun ki pa vle wè m' lan ta voye papye nan tribinal pou mwen,</div>
<div class='verse'>mwen ta pote papye sa a sou zepòl mwen san ankenn wont. Mwen ta mare l' sou tèt mwen, tankou yon kouwòn.</div>
<div class='verse'>Mwen ta di Bondye dènye sa mwen fè. Mwen ta kenbe tèt mwen dwat devan l'.</div>
<div class='verse'>Si se vòlò mwen te vòlò tè m'ap travay la kifè koulye a tè a ap mande m' kont,</div>
<div class='verse'>si mwen te manje rekòt jaden an san peye travayè yo kifè koulye a y'ap pote plent pou mwen,</div>
<div class='verse'>enben, se pikan ak chadwon ki pou leve nan jaden m' kote ble ak lòj te konn pouse. Se konsa Jòb te fin pale.</div>
</div>
<h2 class='chapter'>32</h2>
<div class='block'>
<div class='verse'>Jòb te sitèlman sèten li te inonsan, twa mesye yo kite sa, yo pa chache reponn li ankò.</div>
<div class='verse'>Men, Eliyou ki te kanpe la fè yon sèl kòlè. Eliyou sa a, se pitit Barakèl, moun fanmi Bouz, nan branch fanmi Ranm lan. Li fè yon sèl kòlè sou Jòb, paske Jòb t'ap bay tèt li rezon, li t'ap bay Bondye tò.</div>
<div class='verse'>Li te ankòlè sou twa zanmi Jòb yo tou. Yo pa t' jwenn anyen pou yo reponn Jòb. Konsa, yo menm tou, se Bondye yo te bay tout tò a.</div>
<div class='verse'>Antan yo twa a t'ap pale, Eliyou te rete la san di anyen, paske yo te pi gran pase l'.</div>
<div class='verse'>Lè li wè mesye yo pa t' jwenn anyen ankò pou reponn Jòb, li fè yon sèl kòlè.</div>
<div class='verse'>Li pran lapawòl, li di konsa: -Mwen menm, se jenn gason mwen ye. Nou menm, se granmoun nou ye. Se poutèt sa mwen te yon ti jan wont. Mwen te pè antre nan koze a.</div>
<div class='verse'>Mwen t'ap di nan kè m': Kite granmoun pale! Kite sa ki gen laj sou tèt yo mete bon konprann yo deyò.</div>
<div class='verse'>Men, pou di vre, se lespri Bondye ki gen tout pouvwa a sèl ki pou antre nan tèt yon moun pou ba li bon konprann!</div>
<div class='verse'>Se pa laj ki bay moun bon konprann. Se pa cheve blan ki fè moun konnen sa ki dwat.</div>
<div class='verse'>Koulye a, mwen ta renmen nou koute m'. Kite m' di nou sa m' konnen sou koze a.</div>
<div class='verse'>Mwen tande byen tande tou sa nou di. Mwen te louvri zòrèy mwen gran louvri pou m' pa manke anyen nan pawòl nou yo, pandan n'ap chache mo pou nou di.</div>
<div class='verse'>Mwen t'ap swiv sa n'ap di. Men, yonn nan nou pa rive fè Jòb fèmen bouch li. Nou yonn pa rive demanti msye.</div>
<div class='verse'>Pa vin di m' nou konprann koulye a se Bondye ki pou reponn. Lèzòm pa kapab.</div>
<div class='verse'>Se avè nou Jòb t'ap pale. Se pa avè m'. Konsa, mwen pral reponn msye yon lòt jan.</div>
<div class='verse'>Jòb, ou wè mesye yo pa konn sa pou yo di ou. Yo pa jwenn anyen pou reponn ou ankò.</div>
<div class='verse'>Mwen t'ap tann yo. Men, koulye a yo fèmen bouch yo. Yo sispann pale, yo pa reponn ou.</div>
<div class='verse'>Atòkile, se mwen ki pral pale, mwen pral di ou sa m' konnen nan koze a.</div>
<div class='verse'>Mwen plen pawòl nan bouch mwen. Si m' pa pale m'a toufe.</div>
<div class='verse'>Pawòl ki nan tèt mwen, ou ta di yon diven k'ap fèmante. Li prèt pou pete veso kote l' ye a.</div>
<div class='verse'>Se pou m' pale pou m' ka soulaje konsyans mwen. Se pou m' louvri bouch mwen reponn ou.</div>
<div class='verse'>Mwen p'ap pran defans pyès moun. Mwen pa pral achte figi nou yonn la a.</div>
<div class='verse'>Mwen pa konn flate moun. Lèfini, si m' ta fè sa, Bondye ki kreye m' lan ta disparèt mwen lapoula.</div>
</div>
<h2 class='chapter'>33</h2>
<div class='block'>
<div class='verse'>Atòkile, Jòb, tanpri, koute sa m'ap di ou. Louvri zòrèy ou byen pou ou tande m'.</div>
<div class='verse'>M' pare pou m' di dènye sa ki vin nan bouch mwen.</div>
<div class='verse'>M' pral di tou sa ki nan kè m'. Se verite a tou senp mwen pral pale.</div>
<div class='verse'>Se lespri Bondye a ki fè m'. Se souf Bondye ki gen tout pouvwa a ki ban m' lavi.</div>
<div class='verse'>Si ou kapab, w'a reponn mwen. Pare kò ou. Pran pozisyon batay ou avè m'.</div>
<div class='verse'>Ou menm avè m', devan Bondye nou tout se menm. Nou tou de, se ak labou li fè nou.</div>
<div class='verse'>Ou wè! Ou pa bezwen pè m'! Mwen pa ka fè ou anyen!</div>
<div class='verse'>Mwen te tande ou ak de zòrèy mwen. Ki jan ou fè ka di:</div>
<div class='verse'>Mwen menm, mwen inonsan. M' pa fè ankenn peche! M' pa gen anyen sou konsyans mwen.</div>
<div class='verse'>Men, se Bondye ki pretann mwen ba l' jwen pou l' atake m'. Se li menm k'ap aji avè m' tankou si mwen te lènmi l'.</div>
<div class='verse'>Li mete de pye m' nan sèp. L'ap veye tou sa m'ap fè.</div>
<div class='verse'>La, Jòb monchè, m'ap reponn ou: ou antò. Paske Bondye pa kanmarad moun.</div>
<div class='verse'>Poukisa w'ap chache Bondye kont konsa? Se paske li pa reponn lè w'ap plenyen nan pye l'?</div>
<div class='verse'>Bondye pale divès jan. Men, pesonn pa okipe sa l'ap di.</div>
<div class='verse'>Lè moun kouche nan kabann yo, lè yo fon nan dòmi lannwit, Bondye pale ak yo nan rèv, nan vizyon.</div>
<div class='verse'>Li fè yo konnen sa li gen pou l' di yo. Li ba yo avètisman pou yo mache sou piga yo.</div>
<div class='verse'>Li vle pou yo kite move chemen y'ap swiv la, pou yo pa kite lògèy vire tèt yo.</div>
<div class='verse'>Konsa, yo p'ap mouri. Y'a sove lavi yo.</div>
<div class='verse'>Bondye avèti moun tou lè li voye maladi sou yo. Li ba yo doulè nan tout kò yo.</div>
<div class='verse'>Li bay yo degoutans manje. Yo pèdi anvi manje menm lò manje a gou.</div>
<div class='verse'>Y'ap depafini, tout moun wè jan y'ap vin mèg. Tout zo nan kò yo griyen.</div>
<div class='verse'>Sa ki rete pou yo mouri a, pou y' ale nan peyi san chapo a pa anyen.</div>
<div class='verse'>Lè sa a, yon zanj Bondye ka vin bò kote l', yonn nan milyonven zanj Bondye yo ki la pou fè moun chonje devwa yo.</div>
<div class='verse'>Zanj lan va gen pitye pou li. L'a di Bondye: -Tanpri, pa kite l' mouri. M'ap peye pou sove lavi li.</div>
<div class='verse'>Kò li va refè, l'a vin fre tankou lè l' te jenn.</div>
<div class='verse'>Li lapriyè Bondye, Bondye reponn li. li al adore Bondye ak kè kontan. Bondye padonnen l' devan tout moun.</div>
<div class='verse'>L'ap mache bay Bondye lwanj toupatou. L'ap di: -Mwen te peche, mwen te fè sa ki mal. Men, Bondye pa fè m' peye pou sa m' te fè a.</div>
<div class='verse'>Li egzante m' lanmò. Li ban m' lavi ankò.</div>
<div class='verse'>Men tou sa Bondye ap fè, de fwa, twa fwa pou lèzòm,</div>
<div class='verse'>pou l' pa kite yo mouri, pou l' ba yo lavi ak kè kontan.</div>
<div class='verse'>Koulye a, Jòb, louvri zòrèy ou! Koute byen sa m'ap di! Pe bouch ou la! Kite m' fin pale!</div>
<div class='verse'>Men, si ou gen kichòy ou vle di, pale; m'ap koute ou. Paske mwen ta vle ba ou rezon.</div>
<div class='verse'>Osinon, pe bouch ou, koute m' pito! Kite m' moutre ou sa ki rele gen bon konprann.</div>
</div>
<h2 class='chapter'>34</h2>
<div class='block'>
<div class='verse'>Eliyou pran lapawòl ankò. Li di konsa:</div>
<div class='verse'>-Nou menm moun lespri yo, koute sa m'ap di nou! Nèg save yo, louvri zòrèy nou!</div>
<div class='verse'>Zòrèy konnen lè pawòl bèl menm jan bouch konnen lè manje gou.</div>
<div class='verse'>Annou wè kote jistis la ye. Ann mete rezon an kote pou l' ye a.</div>
<div class='verse'>Jòb pretann li nan dwa li, se Bondye ki derefize rann li jistis.</div>
<div class='verse'>Li di: Si m' di m' antò, se manti m'ap bay. Mwen malad pou m' mouri. Men, m' pa fè anyen ki mal.</div>
<div class='verse'>Ou janm jwenn yon moun tankou Jòb? L'ap pase verite Bondye a nan betiz alèz tankou si se dlo l'ap bwè.</div>
<div class='verse'>Li fè bann ak moun k'ap fè mechanste yo. L'ap pwonmennen ansanm ak malveyan yo.</div>
<div class='verse'>Se li menm menm ki di ak bouch li: Sa pa rapòte anyen, lè yon moun ap chache fè volonte Bondye.</div>
<div class='verse'>Nou menm ki gen lespri, koute sa m'ap di. Bondye pa ka fè mechanste. Bondye ki gen tout pouvwa a pa ka nan patipri.</div>
<div class='verse'>Li bay chak moun sa yo merite dapre sa yo fè. Li aji ak yo dapre jan yo mennen bak yo.</div>
<div class='verse'>Non! Bondye pa janm fè sa ki mal. Bondye ki gen tout pouvwa a pa nan paspouki.</div>
<div class='verse'>Se pa yon lòt moun ki te bay Bondye pouvwa pou l' gouvènen latè, ni se pa yon lòt moun ki te mete tou sa ki egziste sou kont li.</div>
<div class='verse'>-(we vèsè pwochen)</div>
<div class='verse'>Si Bondye te kenbe souf ki bay lavi a pou tèt li, yon sèl kou a, bèt kou moun ta mouri. Yo ta tounen pousyè tè ankò.</div>
<div class='verse'>Si nou gen bon konprann, koute sa byen. Louvri zòrèy nou pou nou tande sa m'ap di.</div>
<div class='verse'>Eske n'ap kondannen Bondye ki gen tout pouvwa a, epi k'ap rann jistis la? Eske yon moun ki pa vle wè jistis ka gouvènen?</div>
<div class='verse'>Bondye pini wa yo lè yo fè sa ki mal. Li pini gwo chèf yo lè yo fè mechanste.</div>
<div class='verse'>Li pa nan achte figi chèf yo. Ou te mèt pòv, ou te mèt rich, pa gen diferans pou li, paske se li menm ki fè yo tout.</div>
<div class='verse'>Yo rete konsa yo mouri, yo ale nan mitan lannwit. Pèp la annik souke kò l', yo disparèt. Bondye touye gwo chèf yo san li pa leve ti dwèt li.</div>
<div class='verse'>L'ap veye tout vire tounen lèzòm. L'ap gade tout kote y'ap mete pye yo.</div>
<div class='verse'>Pa gen ankenn fènwa, ni ankenn lonbray ki ka anpeche l' wè sa mechan yo ap fè.</div>
<div class='verse'>Li pa bezwen voye manda bay moun pou yo prezante devan l' pou l' jije yo.</div>
<div class='verse'>Li pa bezwen nan chache konnen pou l' kraze chèf yo, lèfini pou l' mete lòt moun nan plas yo.</div>
<div class='verse'>Paske li konnen dènye sa yo fè. Yon jou lannwit konsa, li desann yo li pilonnen yo anba pye l'.</div>
<div class='verse'>Li souflete yo tankou malfektè nan mitan lari pou tout moun ka wè.</div>
<div class='verse'>Paske yo te vire do ba li, yo te fè tankou yo pa konnen lòd li bay yo.</div>
<div class='verse'>Yo fè, yo fè jouk pòv yo rele mande Bondye sekou, jouk Bondye tande jan piti yo ap rele anba men yo.</div>
<div class='verse'>Men, si Bondye rete san l' pa fè anyen, ki moun ki ka di l' kichòy? Si li kache kò li, ki moun ki ka wè l'! Men, pa pè! L'ap veye sou tout moun nan tout peyi.</div>
<div class='verse'>Li p'ap kite move chèf gouvènen yo, li p'ap kite yo tann pèlen pou pèp la.</div>
<div class='verse'>Men, si yon mechan pale ak Bondye, si li di l': -Wi, mwen te fè sa ki mal. Mwen p'ap fè sa ankò.</div>
<div class='verse'>Tanpri. Louvri je m'. Fe m' wè sa m' fè a. Si mwen te aji ak mechanste, mwen p'ap rekonmanse ankò.</div>
<div class='verse'>Dapre ou, Jòb, èske se pou Bondye pini l'? Mwen mande ou sa paske m' konnen ou pa dakò ak sa Bondye fè a. Men, se ou menm ki pou deside. Pa mwen menm. Manyè di m' sa ki nan kè ou.</div>
<div class='verse'>Moun lespri ansanm ak moun bon konprann k'ap koute m' yo va di m' konsa:</div>
<div class='verse'>Jòb ap pale anpil, men li pa konn sa l'ap di. Tou sa l'ap di yo pa gen ni pye ni tèt.</div>
<div class='verse'>Egzaminen byen tou sa Jòb di la a. N'a wè li pale tankou yon moun ki mechan nan kè l'.</div>
<div class='verse'>Li fin fè kont peche l', koulye a l'ap kenbe tèt ak Bondye. L'ap seye fè nou konprann li pa antò. L'ap plede fè Bondye remontrans.</div>
</div>
<h2 class='chapter'>35</h2>
<div class='block'>
<div class='verse'>Eliyou pran lapawòl ankò, li di:</div>
<div class='verse'>-Pa konprann ou gen rezon lè w'ap di ou inonsan devan Bondye,</div>
<div class='verse'>lè w'ap di Bondye: Ki mele ou sa? M' te mèt peche, sa pa fè ou anyen.</div>
<div class='verse'>Enben. Mwen pral reponn ou, ni ou ni zanmi ou yo.</div>
<div class='verse'>Gade syèl la! Ou wè jan nwaj yo wo anwo tèt ou!</div>
<div class='verse'>Si ou fè peche, sa pa fè Bondye anyen! Ou te mèt fè peche sou peche, sa pa di l' anyen?</div>
<div class='verse'>Si ou mache dwat, ki avantaj Bondye jwenn nan sa? Kisa ou ba li la a?</div>
<div class='verse'>Se moun parèy ou ki soufri lè ou fè sa ki mal. Se yo ki pwofite tou lè ou fè sa ki dwat.</div>
<div class='verse'>Lè moun ap sibi anba ponyèt lòt moun, yo plenyen. Lè se chèf k'ap peze yo, yo rele.</div>
<div class='verse'>Men, yo pa vire kote Bondye ki kreye yo a. Yo te mèt nan nenpòt gwo lapenn, se li menm k'ap ba yo kouraj.</div>
<div class='verse'>Yo pa vire kote Bondye ki ba yo plis lespri pase bèt nan bwa, plis bon konprann pase zwezo nan syèl la.</div>
<div class='verse'>Yo rele kont rele yo, Bondye pa reponn yo, paske mechan yo gen lògèy.</div>
<div class='verse'>Se pou gremesi y'ap plede rele konsa. Bondye pa tande, li pa wè.</div>
<div class='verse'>Jòb monchè, ou di ou pa ka wè Bondye. Men, ou mete ka ou devan li.</div>
<div class='verse'>Ou di ankò: Bondye pa nan pini. Mwen te mèt peche, sa pa di l' anyen.</div>
<div class='verse'>Jòb monchè, w'ap louvri bouch ou pou ou pa di anyen. W'ap fè tout pale anpil sa a paske ou pa konn sa w'ap di.</div>
</div>
<h2 class='chapter'>36</h2>
<div class='block'>
<div class='verse'>Eliyou pran pale ankò, li di konsa:</div>
<div class='verse'>-Pran yon ti pasyans. Kite m' fè yon ti pale ankò, paske m' poko fin di sa m' gen pou m' di pou pran defans Bondye.</div>
<div class='verse'>Mwen pral sèvi ak tou sa mwen konnen pou m' moutre ou se Bondye ki kreye m' lan ki gen rezon.</div>
<div class='verse'>Mwen p'ap bay manti nan sa m'ap di la a. Se yon nonm ki gen anpil konesans k'ap pale avè ou la a.</div>
<div class='verse'>Bondye gen pouvwa. Li pa meprize pesonn. Pa gen anyen li pa konprann.</div>
<div class='verse'>Li p'ap kite mechan yo viv lontan. Li toujou aji ak pòv yo san patipri.</div>
<div class='verse'>Li defann kòz moun ki mache dwat yo. Li mete yo chèf pou yo gouvènen tankou wa. Toutan tout moun ap pale byen pou yo.</div>
<div class='verse'>Men, si Bondye mete yo nan chenn, si lafliksyon makònen nan tout kò yo,</div>
<div class='verse'>Bondye va louvri je yo pou yo ka wè tou sa y'ap fè a. Li moutre yo se lògèy k'ap fè yo fè peche.</div>
<div class='verse'>Li pale nan zòrèy yo pou avèti yo. Li mande yo pou yo sispann fè sa ki mal.</div>
<div class='verse'>Si yo koute Bondye, si yo soumèt devan li, y'a viv rès lavi yo nan kè kontan ak nan plezi.</div>
<div class='verse'>Si se pa sa, y'ap rete konsa y'ap mouri. Y'ap desann kote mò yo ye a san yo pa konnen.</div>
<div class='verse'>Men, mechan yo ap fè tèt di. Yo fache pi rèd. Yo te mèt anba kou, yo p'ap mande sekou.</div>
<div class='verse'>Yo jenn gason toujou, yo gen tan mouri. Yo t'ap mennen yon lavi dezòd.</div>
<div class='verse'>Men, Bondye pran soufrans lan, li sèvi avè l' pou li moutre lèzòm anpil bagay. Se lè yo anba tray, li louvri lespri yo.</div>
<div class='verse'>Ou menm tou, Bondye vle wete ou nan gwo lapenn sa a, pou ou ka rive gen jwisans san moun pa chache ou kont. Te gen yon lè tab ou te chaje ak bon manje.</div>
<div class='verse'>Lè sa a, ou te fè menm lide ak mechan yo. Koulye a, yo pral pini ou jan ou merite l' la.</div>
<div class='verse'>Veye zo ou! Pa kite richès vire tèt ou ankò! Pa kite yo achte ou ak lajan osinon ak gwo kado!</div>
<div class='verse'>Se pou ou jije tout moun, rich kou pòv, gwonèg la tankou nèg fèb la.</div>
<div class='verse'>Pa kraze moun ki pa anyen pou ou pou mete fanmi ou nan plas yo.</div>
<div class='verse'>Atansyon pou ou pa fè sa ki mal. Se pou sa menm w'ap soufri konsa.</div>
<div class='verse'>Gade jan Bondye gen anpil pouvwa. Pa gen pi gran mèt pase l'.</div>
<div class='verse'>Pesonn pa ka di Bondye sa pou l' fè. Pesonn pa ka di l' sa l' fè a mal.</div>
<div class='verse'>Se pou ou fè lwanj travay li pito, tankou tout moun toujou fè l' la.</div>
<div class='verse'>Se bèl bagay pou tout moun wè. Yo rete byen lwen, y'ap gade.</div>
<div class='verse'>Wi. Nou p'ap janm ka fin konprann jan Bondye gen pouvwa! Nou p'ap janm ka fin konnen depi kilè Bondye la.</div>
<div class='verse'>Se li menm ki rale dlo sou latè, ki fè l' tounen vapè nan nwaj yo pou bay lapli.</div>
<div class='verse'>Lèfini, li kite lapli soti nan syèl la tonbe sou tout moun sou latè.</div>
<div class='verse'>Pesonn pa konnen ki jan nwaj yo fè deplase, ki jan loraj fè gwonde nan syèl kote Bondye rete a.</div>
<div class='verse'>Li kouvri syèl la ak nwaj yo. Li kouvri tout tèt mòn yo.</div>
<div class='verse'>Se konsa li bay pèp la manje. Li ba yo manje an kantite.</div>
<div class='verse'>Li kenbe zèklè yo nan pla men li. Li bay lòd pou loraj tonbe kote li menm li vize a.</div>
<div class='verse'>Loraj la anonse move tan. Ata bèt yo santi move tan an ap vini.</div>
</div>
<h2 class='chapter'>37</h2>
<div class='block'>
<div class='verse'>Lè konsa, kè m' ap bat. M' santi l'ap rache.</div>
<div class='verse'>Nou tout, koute vwa Bondye! Koute jan l'ap gwonde!</div>
<div class='verse'>Zèklè a kouri nan tout syèl la. Li klere dènye bout latè.</div>
<div class='verse'>Apre sa, yo tande vwa li ap gwonde. Loraj la gwonde avèk fòs. Lè konsa, zèklè fè mikalaw.</div>
<div class='verse'>Lè Bondye ap pale konsa, li fè bèl bagay, bagay nou pa ka konprann.</div>
<div class='verse'>Li bay lanèj lòd kouvri latè. Li bay gwo lapli lòd tonbe.</div>
<div class='verse'>Li fè tout moun sispann travay. Li fè yo wè sa se travay pa l'.</div>
<div class='verse'>Tout bèt antre nan twou. Y' al kache kò yo nan nich.</div>
<div class='verse'>Van tanpèt soti nan sid. Van frèt soti nan nò.</div>
<div class='verse'>Souf Bondye fè dlo tounen glas. Konsa, tout dlo tounen glas.</div>
<div class='verse'>Zèklè yo ap fè yan nan nwaj yo. Nwaj yo klere byen lwen.</div>
<div class='verse'>Bondye fè yo vire nan syèl la jan li vle. Yo fè tou sa li ba yo lòd fè toupatou sou latè.</div>
<div class='verse'>Bondye voye lapli pou wouze latè. Li voye l' pou pini moun, li voye l' pou beni yo tou.</div>
<div class='verse'>Louvri zòrèy ou, Jòb, pou ou tande sa m' pral di la a. Pran tèt ou, egzaminen bèl travay Bondye yo byen.</div>
<div class='verse'>Eske ou konnen ki jan Bondye ba yo lòd, ki jan li fè zèklè yo klere nan nwaj yo?</div>
<div class='verse'>Eske ou konnen ki jan nwaj yo fè flote nan syèl la? Sa se yon bèl bagay. Pou ou fè l' fòk ou gen anpil ladrès.</div>
<div class='verse'>Lè van cho ki soti nan sid la ap kwit tè a, ou santi rad sou ou ap boule tout kò ou.</div>
<div class='verse'>Eske ou ka ede Bondye louvri nwaj yo nan syèl la, pou fè yo di tankou bout fè?</div>
<div class='verse'>Fè m' konnen sa pou nou di Bondye. Lespri nou vid. Nou pa gen anyen pou nou di l'.</div>
<div class='verse'>Mwen pa mande pou m' pale ak Bondye. Poukisa pou m' ba li okazyon pou li touye m'?</div>
<div class='verse'>Ou rete konsa ou pa wè solèy la. Li kache anba nwaj yo. Yon van leve, li fè solèy la klere ankò.</div>
<div class='verse'>Yon bèl klète, klere kou lò, parèt sou bò nò. Nou wè Bondye kanpe nan mitan yon bèl limyè ki fè nou pè.</div>
<div class='verse'>Nou pa ka pwoche bò kote Bondye ki gen tout pouvwa a. Li sèl gwo chèf, li sèl jij, li pa nan patipri. Li p'ap kondannen yon moun ki inonsan.</div>
<div class='verse'>Se poutèt sa, tout moun fèt pou gen krentif pou li. Li p'ap okipe moun ki pretann yo gen bon konprann.</div>
</div>
<h2 class='chapter'>38</h2>
<div class='block'>
<div class='verse'>Lè sa a, nan yon gwo van tanpèt, Seyè a pale ak Jòb. Li di l' konsa:</div>
<div class='verse'>-Kisa ou ye menm pou w'ap poze keksyon sou plan travay mwen ak yon bann diskou ki pa vle di anyen?</div>
<div class='verse'>Mete gason sou ou! M' pral poze ou keksyon. Pare kò ou pou ou reponn mwen.</div>
<div class='verse'>Kote ou te ye lè m' t'ap fè latè? Se pou ou reponn mwen si ou konn tout bagay!</div>
<div class='verse'>Ki moun ki te deside lajè l'ap genyen? Ki moun ki te pran mezi l'? Eske ou konn sa?</div>
<div class='verse'>Sou kisa fondasyon latè chita? Ki moun ki te poze wòch ki kenbe l' la?</div>
<div class='verse'>Jou maten sa a, tout zetwal yo t'ap chante, tout sèvitè Bondye yo t'ap bat bravo.</div>
<div class='verse'>Ki moun ki fèmen pòtay pou bare lanmè a, lè li pete soti nan vant latè a?</div>
<div class='verse'>Lè mwen kouvri lanmè a ak nwaj, lè mwen vlope l' nan gwo nwaj nwa yo,</div>
<div class='verse'>mwen bay lanmè a bòn li. Mwen mete pòt avèk kle pou kenbe l' nan plas li.</div>
<div class='verse'>Mwen di l': Men limit ou. Pa depase l'. Se la m'ap kraze fòs lanm ou yo.</div>
<div class='verse'>Jòb, èske yon sèl fwa ou janm bay lòd pou maten rive? Ou janm bay lè pou bajou kase?</div>
<div class='verse'>Eske ou janm bay devanjou l' lòd pou l' klere sou tout latè, l' pou l' fè mechan yo soti nan twou yo?</div>
<div class='verse'>Lè sa a, tout mòn yo ak tout fon yo parèt aklè, tankou mak pye bèt nan labou. Yo pran koulè yo, ou ta di yon rad latè mete sou li.</div>
<div class='verse'>Limyè solèy la antrave mechan yo nan travay yo. Yo blije kite mechanste yo te pare pou fè a.</div>
<div class='verse'>Eske ou te desann jouk kote sous lanmè a pete a? Eske ou te mache nan fon lanmè a?</div>
<div class='verse'>Eske yo te janm moutre ou pòtay peyi lanmò a? Eske ou te janm wè pòt ki louvri sou gwo twou san fon an?</div>
<div class='verse'>Eske ou gen lide ki lajè latè a genyen? Reponn mwen non, si ou konnen!</div>
<div class='verse'>Eske ou konnen ki bò limyè soti, ki bò fènwa rete,</div>
<div class='verse'>pou ou ka moutre yo jouk ki bò pou yo ale, osinon pou ou voye yo tounen lakay yo?</div>
<div class='verse'>Si ou konn sa, enben, ou te fèt deja lè mwen t'ap kreye yo a. Ou pa manke gen laj sou tèt ou!</div>
<div class='verse'>Eske ou janm rive kote yo fè depo lanèj lan? Ou janm wè depo lagrèl la?</div>
<div class='verse'>Ou konnen depo kote m' sere yo pou lè gen move tan, pou lè batay ak lagè ap fèt?</div>
<div class='verse'>Ou konnen ki bò solèy la leve, ki bò van lès la soti pou l' soufle sou latè?</div>
<div class='verse'>Ou konnen ki moun ki fè wout bay lapli tonbe, ki moun ki fè chemen pou loraj la,</div>
<div class='verse'>pou lapli tonbe sou dezè a kote moun pa rete,</div>
<div class='verse'>pou wouze tè sèk k'ap fann nan solèy, pou fè zèb pouse nan savann?</div>
<div class='verse'>Eske lapli a gen papa? Ki moun ki fè lawouze?</div>
<div class='verse'>Ki bò moso glas yo soti? Lagrèl ki soti nan syèl la, ki moun ki manman l'?</div>
<div class='verse'>Se yo menm ki fè dlo vin di kou wòch, ki fè tout dlo anwo lanmè a di kou wòch?</div>
<div class='verse'>Ou ka mare zetwal Lapousiyè yo ansanm? Ou ka lage kòd ki kenbe zetwal Oryon yo ansanm?</div>
<div class='verse'>Ou ka mennen zetwal yo soti lè lè yo rive? Ou ka bay Gwo Kabwèt la ak Ti Kabwèt la direksyon pou yo pran?</div>
<div class='verse'>Ou konnen lwa k'ap gouvènen tout bagay nan syèl la? Eske ou ka sèvi ak lwa sa yo pou gouvènen sa k'ap pase sou latè?</div>
<div class='verse'>Eske ou ka bay nwaj yo lòd pou yo voye gwo lapli sou ou?</div>
<div class='verse'>Si ou bay zèklè yo lòd pou yo pati, èske y'ap reponn ou: Wi, men nou?</div>
<div class='verse'>Ki moun ki penmèt krabye konprann lè pou li anonse dlo pral desann fè inondasyon? Ki moun ki fè gwo zwezo sa a konnen lè lapli pral tonbe?</div>
<div class='verse'>Ki moun ki ka konte kantite nwaj ki genyen, san manke yonn? Ki moun ki ka panche yo pou vide dlo lapli,</div>
<div class='verse'>pou pousyè tè a tounen labou, pou boul tè yo kole ansanm?</div>
<div class='verse'>Eske se ou ki jwenn manje pou bay lyon yo manje? Eske ou bay ti lyon yo manje plen vant yo,</div>
<div class='verse'>kote yo kache nan twou yo a, osinon kote yo kouche ap tann nan nich yo a?</div>
<div class='verse'>Ki moun ki pare manje pou kònèy yo, lè grangou fè yo soti nan nich yo, lè pitit yo ap rele nan pye m' pou m' ba yo manje?</div>
</div>
<h2 class='chapter'>39</h2>
<div class='block'>
<div class='verse'>Eske ou konnen lè kabrit mawon yo ap fè pitit? Eske ou janm wè kote fenmèl yo ap miba?</div>
<div class='verse'>Eske ou konnen konbe mwa yo pote yon pitit nan vant yo? Kilè pitit yo rive dat pou yo fèt?</div>
<div class='verse'>Eske ou konnen lè yo pral kwoupi pou miba, lè y'ap fè pitit yo nan mitan dezè a?</div>
<div class='verse'>Pitit yo grandi, yo pran fòs, yo kite manman yo, y' ale, yo pa tounen.</div>
<div class='verse'>Ki moun ki bay bourik mawon libète yo? Ki moun ki lage yo nan savann?</div>
<div class='verse'>Mwen ba yo dezè pou kay yo. Mwen kite yo viv nan savann tè sale a.</div>
<div class='verse'>Tout bri k'ap fèt nan lavil yo pa di yo anyen. Pesonn pa ka donte yo pou fè yo travay.</div>
<div class='verse'>Yo mache nan tout mòn yo dèyè manje. Y'ap chache fèy vèt pou yo mete anba dan yo.</div>
<div class='verse'>Eske ou ka fè bèf mawon travay pou ou? Eske l'ap rete pase nwit mare nan lakou kay ou?</div>
<div class='verse'>Eske ou ka pase kòd nan kou yonn pou fè l' raboure tè a pou ou? Eske ou ka fè l' rale chari pou woule tè jaden ou yo?</div>
<div class='verse'>Eske ou ka konte sou gwo fòs kouraj li pou fè li travay di pou ou?</div>
<div class='verse'>Eske ou kwè l'ap asepte pote rekòt ou soti nan jaden? Eske l'ap asepte ranmase grenn ou yo sou glasi?</div>
<div class='verse'>Otrich alèz lè l'ap bat zèl li, men, li pa ka vole tankou sigòy.</div>
<div class='verse'>Otrich la ponn ze l' yo atè konsa. Se chalè tè a ki fè yo kale.</div>
<div class='verse'>Li pa konnen nenpòt moun k'ap pase ka pile yo, nenpòt bèt nan raje ka kraze yo anba pye.</div>
<div class='verse'>Li fè tankou ze yo pa pou li. Sa pa di l' anyen si li bay tèt li tout lapenn ponn ze yo pou gremesi,</div>
<div class='verse'>Se mwen menm, Bondye, ki fè l' sòt konsa, ki pa ba li lespri menm.</div>
<div class='verse'>Men, lè l' pran kouri, nanpwen kavalye sou chwal ki ka pran devan l'.</div>
<div class='verse'>Eske se ou menm ki bay chwal yo fòs, ki mete bèl krenyen sou kou yo?</div>
<div class='verse'>Eske se ou ki fè yo sote ponpe tankou kabrit, ki fè yo ranni pou fè moun pè?</div>
<div class='verse'>Y'ap pyafe konsa nan ti fon yo, y'ap bat tè a ak zago yo. Yo kouri ak tout fòs yo lè yo nan lagè.</div>
<div class='verse'>Se brave danje yo ye. Yo pa janm pè anyen. Pa gen zam ki pou fè yo fè bak.</div>
<div class='verse'>Lè konsa, ti sak flèch ki nan do kavalye yo ap fè bri. Lans ak frenn ki nan men yo ap fè zèklè.</div>
<div class='verse'>Yo eksite, yo pa ka tann. Y'ap kouri sou lènmi an. Lè yo tande twonpèt la soufle, yo pa ka rete an plas.</div>
<div class='verse'>Chak fwa twonpèt la soufle, yo fè han! Yo gen tan pran sant batay la byen lwen. Yo tande chèf yo k'ap pase lòd byen fò.</div>
<div class='verse'>Eske se ou ki moutre grigri jan pou l' vole lè li louvri zèl li yo vole ale nan sid?</div>
<div class='verse'>Eske se ou ki bay malfini lòd pou li fè nich li byen wo sou tèt mòn yo?</div>
<div class='verse'>Li rete sou tèt gwo wòch yo. Se la li pase nwit. Kote l' ye a, moun pa ka vin pran l'.</div>
<div class='verse'>Se la li rete, l'ap veye bèt pou l' trape manje. Li te mèt byen lwen, l'ap wè yo ak je li.</div>
<div class='verse'>Se san bèt ti malfini yo bwè. Kote ki gen kadav, se la yo ye.</div>
</div>
<h2 class='chapter'>40</h2>
<div class='block'>
<div class='verse'>Seyè a pale ak Jòb. Li di l' konsa:</div>
<div class='verse'>-Jòb monchè, ou menm ki t'ap kenbe tèt ak Bondye ki gen tout pouvwa a, ou p'ap kite pou li? Ou menm ki t'ap kritike Bondye a, ou vle reponn li koulye a?</div>
<div class='verse'>Jòb reponn Seyè a, li di l' konsa:</div>
<div class='verse'>-Mwen pa t' konn sa m' t'ap di. Kisa pou m' reponn ou? Se fèmen pou m' fèmen bouch mwen.</div>
<div class='verse'>Mwen pale twòp deja. Mwen pa gen anyen pou m' di ankò.</div>
<div class='verse'>Seyè a rete nan van tanpèt la, li pale ak Jòb ankò. Li di l':</div>
<div class='verse'>-Koulye a, kanpe! Mete gason sou ou! Mwen pral poze ou keksyon, se pou ou reponn mwen.</div>
<div class='verse'>Eske ou soti vre pou moutre se lenjistis m'ap fè ou? Se mwen menm ki antò, ou menm ou gen rezon?</div>
<div class='verse'>Eske ou gen menm fòs avè m'? Eske vwa ou ka gwonde tankou vwa pa m'?</div>
<div class='verse'>Si se konsa, kanpe non! Kenbe tèt ou byen dwat! Gade tout moun nan je! Mete chèf sou ou! Fè wè pouvwa ou!</div>
<div class='verse'>Gade moun k'ap gonfle lestonmak yo nan je. Move sou yo! Kraze kouraj yo!</div>
<div class='verse'>Wi. Gade yo nan je. Fè yo bese tèt yo! Kraze mechan yo la kote yo ye a!</div>
<div class='verse'>Mete yo tout anba tè. Mare bouch yo tout nan twou kote mò yo ye a.</div>
<div class='verse'>Lè sa a, mwen menm, m'a fè lwanj ou, dèske avèk pwòp fòs ou ou te rive kraze yo.</div>
<div class='verse'>Gade gwo bèt lèd yo rele Beyemòt la. Se mwen ki fè l', menm jan se mwen ki fè ou. Se zèb li manje tankou bèf.</div>
<div class='verse'>Tout fòs li, se nan ren l'. Tout kouraj li, se nan venn vant li.</div>
<div class='verse'>Ke l' kanpe tankou yon pye sèd. Venn janm li yo fè boul.</div>
<div class='verse'>Zo l' yo di tankou fè tiyo. Janm li yo tankou de bout fè.</div>
<div class='verse'>Nan tout bèt mwen fè, se li ki pote premye pri. Se mwen ki kreye l' la sèlman ki ka fè l' bat ba.</div>
<div class='verse'>Li manje zèb ki pouse sou mòn kote lòt bèt nan bwa ap pran plezi yo.</div>
<div class='verse'>Li kouche anba raje. Li kache nan mitan wozo marekay yo.</div>
<div class='verse'>Raje yo fè lonbray pou li. Pye sikren bò larivyè yo ap pwoteje l'.</div>
<div class='verse'>Larivyè ap desann, sa pa di l' anyen. Larivyè Jouden gonfle rive wotè bouch li, li kè pòpòz.</div>
<div class='verse'>Ki moun ki ka pete je l' pou mete men sou li? Ki moun ki ka pèse bwa nen l' ak yon fwenn bwa.</div>
</div>
<h2 class='chapter'>41</h2>
<div class='block'>
<div class='verse'>Eske ou ka pran levyatan an nan zen? Eske ou ka mare lang li ak yon kòd?</div>
<div class='verse'>Eske ou ka pase yon bwa wozo nan nen l'? Eske ou ka pèse machwè l' ak yon gwo zen?</div>
<div class='verse'>Eske li pral mande ou: Tanpri souple, kite m' ale? Eske l'ap pale dous avè ou?</div>
<div class='verse'>Eske l'ap pase kontra avè ou pou l' sèvi ou pou tout tan?</div>
<div class='verse'>Eske ou ka mare l' tankou yon ti zwezo pou pitit fi ou yo ka jwe avè l'?</div>
<div class='verse'>Eske moun k'ap fè lapèch yo pral fè lajan avè l'? Eske machann yo pral koupe l' an moso pou yo vann?</div>
<div class='verse'>Eske ou ka pike tout po kò l' ak fwenn? Eske ou ka pèse tèt li ak yon fwenn?</div>
<div class='verse'>Seye mete men ou sou li yon grenn fwa, ou p'ap janm fè sa ankò, lè w'a chonje sa l'a fè ou!</div>
<div class='verse'>Depi ou wè levyatan an, ou pèdi tout kouraj ou. Ou annik wè l', ou tonbe atè.</div>
<div class='verse'>Si yo leve l' nan dòmi, li move. Pa gen moun ki ka kanpe devan l'.</div>
<div class='verse'>Ki moun ki ka atake l' san anyen pa rive l'? Pa gen moun sou latè ki ka fè sa.</div>
<div class='verse'>Mwen pa bezwen di ou anyen sou pa t' janm li yo. Men, m'a fè ou konnen pa gen bèt ki gen fòs pase l'.</div>
<div class='verse'>Pesonn pa janm rive dechire premye po li. Ni pesonn pa janm rive pèse karapas li.</div>
<div class='verse'>Ki moun ki janm fòse l' louvri bouch li? Dan nan bouch li, se bagay ki pou fè moun kouri.</div>
<div class='verse'>Tout do l', se yon seri gwo kal mare yonn ak lòt. Yo di kou wòch.</div>
<div class='verse'>Yo kole yonn ak lòt, yo fè yon sèl. Pa gen yon ti fant nan mitan yo pou lè pase.</div>
<div class='verse'>Yo sitèlman byen kole yonn ak lòt anyen pa ka separe yo.</div>
<div class='verse'>Lè l' estènen, limyè fè yan-yan. Je l' klere tankou solèy lè l'ap leve.</div>
<div class='verse'>Flanm dife ap soti nan bouch li. Tensèl dife ap vole soti ladan l'.</div>
<div class='verse'>Lafimen ap soti nan tout twou nen l' tankou nan yon chodyè k'ap bouyi sou dife.</div>
<div class='verse'>Souf li ta ka limen bwa dife. Flanm dife ap soti nan bouch li.</div>
<div class='verse'>Se nan kou li tout fòs li ye. Depi moun wè l', kè yo kase.</div>
<div class='verse'>Po li fè kal kal sou tout kò li. Yo kole yonn ak lòt. Yo di kou wòch.</div>
<div class='verse'>Kè li di kou wòch, li pa pè anyen. Li fèm kou wòl moulen.</div>
<div class='verse'>Lè li leve kanpe, ata gwonèg yo pè. Yo kouri san gad dèyè.</div>
<div class='verse'>Pa gen nepe ki ka blese l'. Ni fwenn, ni lans, ni flèch pa ka fè l' anyen.</div>
<div class='verse'>Pou li, nenpòt bout fè lejè kou pay, nenpòt bout asye mou tankou bannann mi.</div>
<div class='verse'>Pa gen kout flèch ki pou fè l' kouri. Wòch fistibal, se boul koton pou li.</div>
<div class='verse'>Yon baton fè se yon bwa mayi pou li. Li ri lè yo voye lans sou li.</div>
<div class='verse'>Anba vant li graj graj tankou moso kannari kraze. Kote li pase nan labou a, li make l' tankou machin k'ap kraze boul tè nan jaden.</div>
<div class='verse'>Lè l' plonje, li boulvèse fon lanmè a, se tankou dlo nan chodyè k'ap bouyi sou dife. Li fè l' bouyi tankou dlo nan veso y'ap boule odè.</div>
<div class='verse'>Lè l'ap naje, li kite nan dlo a yon chemen ki klere nan solèy la. Li fè tout lanmè a kimen.</div>
<div class='verse'>Pa gen bèt tankou l' sou latè. Bondye kreye l' pou l' pa janm pè anyen.</div>
<div class='verse'>Li gade bèt ki pi fewòs yo nan je. Se li ki wa tout bèt sovaj yo.</div>
</div>
<h2 class='chapter'>42</h2>
<div class='block'>
<div class='verse'>Men sa Jòb reponn Seyè a:</div>
<div class='verse'>-Mwen konnen, Seyè, ou gen tout pouvwa. W'ap fè tou sa ou mete nan tèt ou pou ou fè.</div>
<div class='verse'>Ou mande kisa mwen ye menm pou m'ap poze keksyon sou plan travay ou, ak yon bann diskou ki pa vle di anyen. Mwen te louvri bouch mwen pale sou sa m' pa konprann, sou bèl bagay ki twò fò pou mwen.</div>
<div class='verse'>Ou te mande m' pou m' koute sa w'ap di m', pou m' pare pou m' reponn ou.</div>
<div class='verse'>Sa m' te konn sou ou a, se sa lòt moun te di m' ase. Koulye a, mwen wè ou ak je mwen.</div>
<div class='verse'>Se konsa, mwen wete tou sa mwen te di. Mwen kouche sou sann ak nan pousyè, m'ap mande padon.</div>
<div class='verse'>Lè Seyè a fin pale konsa ak Jòb, li pale ak Elifaz, moun lavil Teman an. Li di l' konsa: -Mwen te fache sou ou ak sou de zanmi ou yo, paske sa nou di sou mwen an pa vre menm. Nou pa t' pale tankou Jòb, sèvitè m' lan.</div>
<div class='verse'>Atòkile, men sa pou nou fè: Pran sèt towo bèf ak sèt belye mouton. Al jwenn Jòb ak yo. N'a ofri yo pou nou, n'a boule yo nèt. Jòb li menm va lapriyè pou nou. M'a reponn li. Konsa, m'a fè pa nou. Mwen p'ap pini nou deske nou pa t' pale byen sou mwen, jan Jòb, sèvitè m' lan, te fè l' la.</div>
<div class='verse'>Elifaz, moun lavil Teman an, Bildad, moun lavil Chwa a, ak Sofa, moun lavil Naama a, al fè tou sa Seyè a te di yo fè a. Seyè a fè tou sa Jòb te mande l' nan lapriyè a.</div>
<div class='verse'>Apre Jòb te fin lapriyè pou twa zanmi l' yo, Seyè a mete l' kanpe ankò. Tout zafè l' vin mache byen ankò. Lèfini, Seyè a ba li de fwa lavalè tou sa li te genyen anvan an.</div>
<div class='verse'>Tout frè ak sè l' yo ansanm ak tout ansyen zanmi l' yo vin wè li. Yo fè fèt avè l' lakay li. Yo fè l' konnen jan sa te fè kè yo mal pou li pou tout malè sa yo Seyè a te voye sou li. Yo fè l' pran kouraj. Yo chak yo fè l' kado yon pyès ajan ak yon bag lò.</div>
<div class='verse'>Apre sa, Seyè a te beni Jòb plis pase jan li te fè l' anvan an. Jòb te vin genyen katòzmil (14.000) mouton, simil (6.000) chamo, demil (2.000) tèt bèf ak mil (1000) manman bourik.</div>
<div class='verse'>Li fè sèt pitit gason ak twa pitit fi.</div>
<div class='verse'>Li rele pi gran pitit fi a Jemina, dezyèm lan Kesya, twazyèm lan Kerèn apouk.</div>
<div class='verse'>Nan tout peyi a pa t' gen pi bèl fanm pase twa pitit fi Jòb yo. Papa a te ba yo chak yon pòsyon nan byen l' yo ansanm ak frè yo.</div>
<div class='verse'>Apre sa, Jòb viv jouk li rive gen sankarantan sou tèt li. Li wè pitit pitit li yo ak pitit pitit pitit li yo, jouk rive sou kat jenerasyon.</div>
<div class='verse'>Lè li mouri, li te fin vye granmoun, li te viv kont li.</div>
</div>