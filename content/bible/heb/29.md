<ol>
  <li>
    <ol>
      <li>דבר יהוה אשר היה אל יואל בן פתואל׃</li>
      <li>שמעו זאת הזקנים והאזינו כל יושבי הארץ ההיתה זאת בימיכם ואם בימי אבתיכם׃</li>
      <li>עליה לבניכם ספרו ובניכם לבניהם ובניהם לדור אחר׃</li>
      <li>יתר הגזם אכל הארבה ויתר הארבה אכל הילק ויתר הילק אכל החסיל׃</li>
      <li>הקיצו שכורים ובכו והיללו כל שתי יין על עסיס כי נכרת מפיכם׃</li>
      <li>כי גוי עלה על ארצי עצום ואין מספר שניו שני אריה ומתלעות לביא לו׃</li>
      <li>שם גפני לשמה ותאנתי לקצפה חשף חשפה והשליך הלבינו שריגיה׃</li>
      <li>אלי כבתולה חגרת שק על בעל נעוריה׃</li>
      <li>הכרת מנחה ונסך מבית יהוה אבלו הכהנים משרתי יהוה׃</li>
      <li>שדד שדה אבלה אדמה כי שדד דגן הוביש תירוש אמלל יצהר׃</li>
      <li>הבישו אכרים הילילו כרמים על חטה ועל שערה כי אבד קציר שדה׃</li>
      <li>הגפן הובישה והתאנה אמללה רמון גם תמר ותפוח כל עצי השדה יבשו כי הביש ששון מן בני אדם׃</li>
      <li>חגרו וספדו הכהנים הילילו משרתי מזבח באו לינו בשקים משרתי אלהי כי נמנע מבית אלהיכם מנחה ונסך׃</li>
      <li>קדשו צום קראו עצרה אספו זקנים כל ישבי הארץ בית יהוה אלהיכם וזעקו אל יהוה׃</li>
      <li>אהה ליום כי קרוב יום יהוה וכשד משדי יבוא׃</li>
      <li>הלוא נגד עינינו אכל נכרת מבית אלהינו שמחה וגיל׃</li>
      <li>עבשו פרדות תחת מגרפתיהם נשמו אצרות נהרסו ממגרות כי הביש דגן׃</li>
      <li>מה נאנחה בהמה נבכו עדרי בקר כי אין מרעה להם גם עדרי הצאן נאשמו׃</li>
      <li>אליך יהוה אקרא כי אש אכלה נאות מדבר ולהבה להטה כל עצי השדה׃</li>
      <li>גם בהמות שדה תערוג אליך כי יבשו אפיקי מים ואש אכלה נאות המדבר׃</li>
    </ol>
  </li>
  <li>
    <ol>
      <li>תקעו שופר בציון והריעו בהר קדשי ירגזו כל ישבי הארץ כי בא יום יהוה כי קרוב׃</li>
      <li>יום חשך ואפלה יום ענן וערפל כשחר פרש על ההרים עם רב ועצום כמהו לא נהיה מן העולם ואחריו לא יוסף עד שני דור ודור׃</li>
      <li>לפניו אכלה אש ואחריו תלהט להבה כגן עדן הארץ לפניו ואחריו מדבר שממה וגם פליטה לא היתה לו׃</li>
      <li>כמראה סוסים מראהו וכפרשים כן ירוצון׃</li>
      <li>כקול מרכבות על ראשי ההרים ירקדון כקול להב אש אכלה קש כעם עצום ערוך מלחמה׃</li>
      <li>מפניו יחילו עמים כל פנים קבצו פארור׃</li>
      <li>כגבורים ירצון כאנשי מלחמה יעלו חומה ואיש בדרכיו ילכון ולא יעבטון ארחותם׃</li>
      <li>ואיש אחיו לא ידחקון גבר במסלתו ילכון ובעד השלח יפלו לא יבצעו׃</li>
      <li>בעיר ישקו בחומה ירצון בבתים יעלו בעד החלונים יבאו כגנב׃</li>
      <li>לפניו רגזה ארץ רעשו שמים שמש וירח קדרו וכוכבים אספו נגהם׃</li>
      <li>ויהוה נתן קולו לפני חילו כי רב מאד מחנהו כי עצום עשה דברו כי גדול יום יהוה ונורא מאד ומי יכילנו׃</li>
      <li>וגם עתה נאם יהוה שבו עדי בכל לבבכם ובצום ובבכי ובמספד׃</li>
      <li>וקרעו לבבכם ואל בגדיכם ושובו אל יהוה אלהיכם כי חנון ורחום הוא ארך אפים ורב חסד ונחם על הרעה׃</li>
      <li>מי יודע ישוב ונחם והשאיר אחריו ברכה מנחה ונסך ליהוה אלהיכם׃</li>
      <li>תקעו שופר בציון קדשו צום קראו עצרה׃</li>
      <li>אספו עם קדשו קהל קבצו זקנים אספו עוללים וינקי שדים יצא חתן מחדרו וכלה מחפתה׃</li>
      <li>בין האולם ולמזבח יבכו הכהנים משרתי יהוה ויאמרו חוסה יהוה על עמך ואל תתן נחלתך לחרפה למשל בם גוים למה יאמרו בעמים איה אלהיהם׃</li>
      <li>ויקנא יהוה לארצו ויחמל על עמו׃</li>
      <li>ויען יהוה ויאמר לעמו הנני שלח לכם את הדגן והתירוש והיצהר ושבעתם אתו ולא אתן אתכם עוד חרפה בגוים׃</li>
      <li>ואת הצפוני ארחיק מעליכם והדחתיו אל ארץ ציה ושממה את פניו אל הים הקדמני וספו אל הים האחרון ועלה באשו ותעל צחנתו כי הגדיל לעשות׃</li>
      <li>אל תיראי אדמה גילי ושמחי כי הגדיל יהוה לעשות׃</li>
      <li>אל תיראו בהמות שדי כי דשאו נאות מדבר כי עץ נשא פריו תאנה וגפן נתנו חילם׃</li>
      <li>ובני ציון גילו ושמחו ביהוה אלהיכם כי נתן לכם את המורה לצדקה ויורד לכם גשם מורה ומלקוש בראשון׃</li>
      <li>ומלאו הגרנות בר והשיקו היקבים תירוש ויצהר׃</li>
      <li>ושלמתי לכם את השנים אשר אכל הארבה הילק והחסיל והגזם חילי הגדול אשר שלחתי בכם׃</li>
      <li>ואכלתם אכול ושבוע והללתם את שם יהוה אלהיכם אשר עשה עמכם להפליא ולא יבשו עמי לעולם׃</li>
      <li>וידעתם כי בקרב ישראל אני ואני יהוה אלהיכם ואין עוד ולא יבשו עמי לעולם׃</li>
      <li>והיה אחרי כן אשפוך את רוחי על כל בשר ונבאו בניכם ובנותיכם זקניכם חלמות יחלמון בחוריכם חזינות יראו׃</li>
      <li>וגם על העבדים ועל השפחות בימים ההמה אשפוך את רוחי׃</li>
      <li>ונתתי מופתים בשמים ובארץ דם ואש ותימרות עשן׃</li>
      <li>השמש יהפך לחשך והירח לדם לפני בוא יום יהוה הגדול והנורא׃</li>
      <li>והיה כל אשר יקרא בשם יהוה ימלט כי בהר ציון ובירושלם תהיה פליטה כאשר אמר יהוה ובשרידים אשר יהוה קרא׃</li>
    </ol>
  </li>
  <li>
    <ol>
      <li>כי הנה בימים ההמה ובעת ההיא אשר אשוב את שבות יהודה וירושלם׃</li>
      <li>וקבצתי את כל הגוים והורדתים אל עמק יהושפט ונשפטתי עמם שם על עמי ונחלתי ישראל אשר פזרו בגוים ואת ארצי חלקו׃</li>
      <li>ואל עמי ידו גורל ויתנו הילד בזונה והילדה מכרו ביין וישתו׃</li>
      <li>וגם מה אתם לי צר וצידון וכל גלילות פלשת הגמול אתם משלמים עלי ואם גמלים אתם עלי קל מהרה אשיב גמלכם בראשכם׃</li>
      <li>אשר כספי וזהבי לקחתם ומחמדי הטבים הבאתם להיכליכם׃</li>
      <li>ובני יהודה ובני ירושלם מכרתם לבני היונים למען הרחיקם מעל גבולם׃</li>
      <li>הנני מעירם מן המקום אשר מכרתם אתם שמה והשבתי גמלכם בראשכם׃</li>
      <li>ומכרתי את בניכם ואת בנותיכם ביד בני יהודה ומכרום לשבאים אל גוי רחוק כי יהוה דבר׃</li>
      <li>קראו זאת בגוים קדשו מלחמה העירו הגבורים יגשו יעלו כל אנשי המלחמה׃</li>
      <li>כתו אתיכם לחרבות ומזמרתיכם לרמחים החלש יאמר גבור אני׃</li>
      <li>עושו ובאו כל הגוים מסביב ונקבצו שמה הנחת יהוה גבוריך׃</li>
      <li>יעורו ויעלו הגוים אל עמק יהושפט כי שם אשב לשפט את כל הגוים מסביב׃</li>
      <li>שלחו מגל כי בשל קציר באו רדו כי מלאה גת השיקו היקבים כי רבה רעתם׃</li>
      <li>המונים המונים בעמק החרוץ כי קרוב יום יהוה בעמק החרוץ׃</li>
      <li>שמש וירח קדרו וכוכבים אספו נגהם׃</li>
      <li>ויהוה מציון ישאג ומירושלם יתן קולו ורעשו שמים וארץ ויהוה מחסה לעמו ומעוז לבני ישראל׃</li>
      <li>וידעתם כי אני יהוה אלהיכם שכן בציון הר קדשי והיתה ירושלם קדש וזרים לא יעברו בה עוד׃</li>
      <li>והיה ביום ההוא יטפו ההרים עסיס והגבעות תלכנה חלב וכל אפיקי יהודה ילכו מים ומעין מבית יהוה יצא והשקה את נחל השטים׃</li>
      <li>מצרים לשממה תהיה ואדום למדבר שממה תהיה מחמס בני יהודה אשר שפכו דם נקיא בארצם׃</li>
      <li>ויהודה לעולם תשב וירושלם לדור ודור׃</li>
      <li>ונקיתי דמם לא נקיתי ויהוה שכן בציון׃</li>
    </ol>
  </li>
</ol>