<ol>
  <li>
    <ol>
      <li>חזון עבדיה כה אמר אדני יהוה לאדום שמועה שמענו מאת יהוה וציר בגוים שלח קומו ונקומה עליה למלחמה׃</li>
      <li>הנה קטן נתתיך בגוים בזוי אתה מאד׃</li>
      <li>זדון לבך השיאך שכני בחגוי סלע מרום שבתו אמר בלבו מי יורדני ארץ׃</li>
      <li>אם תגביה כנשר ואם בין כוכבים שים קנך משם אורידך נאם יהוה׃</li>
      <li>אם גנבים באו לך אם שודדי לילה איך נדמיתה הלוא יגנבו דים אם בצרים באו לך הלוא ישאירו עללות׃</li>
      <li>איך נחפשו עשו נבעו מצפניו׃</li>
      <li>עד הגבול שלחוך כל אנשי בריתך השיאוך יכלו לך אנשי שלמך לחמך ישימו מזור תחתיך אין תבונה בו׃</li>
      <li>הלוא ביום ההוא נאם יהוה והאבדתי חכמים מאדום ותבונה מהר עשו׃</li>
      <li>וחתו גבוריך תימן למען יכרת איש מהר עשו מקטל׃</li>
      <li>מחמס אחיך יעקב תכסך בושה ונכרת לעולם׃</li>
      <li>ביום עמדך מנגד ביום שבות זרים חילו ונכרים באו שערו ועל ירושלם ידו גורל גם אתה כאחד מהם׃</li>
      <li>ואל תרא ביום אחיך ביום נכרו ואל תשמח לבני יהודה ביום אבדם ואל תגדל פיך ביום צרה׃</li>
      <li>אל תבוא בשער עמי ביום אידם אל תרא גם אתה ברעתו ביום אידו ואל תשלחנה בחילו ביום אידו׃</li>
      <li>ואל תעמד על הפרק להכרית את פליטיו ואל תסגר שרידיו ביום צרה׃</li>
      <li>כי קרוב יום יהוה על כל הגוים כאשר עשית יעשה לך גמלך ישוב בראשך׃</li>
      <li>כי כאשר שתיתם על הר קדשי ישתו כל הגוים תמיד ושתו ולעו והיו כלוא היו׃</li>
      <li>ובהר ציון תהיה פליטה והיה קדש וירשו בית יעקב את מורשיהם׃</li>
      <li>והיה בית יעקב אש ובית יוסף להבה ובית עשו לקש ודלקו בהם ואכלום ולא יהיה שריד לבית עשו כי יהוה דבר׃</li>
      <li>וירשו הנגב את הר עשו והשפלה את פלשתים וירשו את שדה אפרים ואת שדה שמרון ובנימן את הגלעד׃</li>
      <li>וגלת החל הזה לבני ישראל אשר כנענים עד צרפת וגלת ירושלם אשר בספרד ירשו את ערי הנגב׃</li>
      <li>ועלו מושעים בהר ציון לשפט את הר עשו והיתה ליהוה המלוכה׃</li>
    </ol>
  </li>
</ol>