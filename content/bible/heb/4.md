<ol dir="rtl">
  <li>
    <ol>
      <li>וידבר יהוה אל משה במדבר סיני באהל מועד באחד לחדש השני בשנה השנית לצאתם מארץ מצרים לאמר׃</li>
      <li>שאו את ראש כל עדת בני ישראל למשפחתם לבית אבתם במספר שמות כל זכר לגלגלתם׃</li>
      <li>מבן עשרים שנה ומעלה כל יצא צבא בישראל תפקדו אתם לצבאתם אתה ואהרן׃</li>
      <li>ואתכם יהיו איש איש למטה איש ראש לבית אבתיו הוא׃</li>
      <li>ואלה שמות האנשים אשר יעמדו אתכם לראובן אליצור בן שדיאור׃</li>
      <li>לשמעון שלמיאל בן צורישדי׃</li>
      <li>ליהודה נחשון בן עמינדב׃</li>
      <li>ליששכר נתנאל בן צוער׃</li>
      <li>לזבולן אליאב בן חלן׃</li>
      <li>לבני יוסף לאפרים אלישמע בן עמיהוד למנשה גמליאל בן פדהצור׃</li>
      <li>לבנימן אבידן בן גדעני׃</li>
      <li>לדן אחיעזר בן עמישדי׃</li>
      <li>לאשר פגעיאל בן עכרן׃</li>
      <li>לגד אליסף בן דעואל׃</li>
      <li>לנפתלי אחירע בן עינן׃</li>
      <li>אלה קריאי העדה נשיאי מטות אבותם ראשי אלפי ישראל הם׃</li>
      <li>ויקח משה ואהרן את האנשים האלה אשר נקבו בשמות׃</li>
      <li>ואת כל העדה הקהילו באחד לחדש השני ויתילדו על משפחתם לבית אבתם במספר שמות מבן עשרים שנה ומעלה לגלגלתם׃</li>
      <li>כאשר צוה יהוה את משה ויפקדם במדבר סיני׃</li>
      <li>ויהיו בני ראובן בכר ישראל תולדתם למשפחתם לבית אבתם במספר שמות לגלגלתם כל זכר מבן עשרים שנה ומעלה כל יצא צבא׃</li>
      <li>פקדיהם למטה ראובן ששה וארבעים אלף וחמש מאות׃</li>
      <li>לבני שמעון תולדתם למשפחתם לבית אבתם פקדיו במספר שמות לגלגלתם כל זכר מבן עשרים שנה ומעלה כל יצא צבא׃</li>
      <li>פקדיהם למטה שמעון תשעה וחמשים אלף ושלש מאות׃</li>
      <li>לבני גד תולדתם למשפחתם לבית אבתם במספר שמות מבן עשרים שנה ומעלה כל יצא צבא׃</li>
      <li>פקדיהם למטה גד חמשה וארבעים אלף ושש מאות וחמשים׃</li>
      <li>לבני יהודה תולדתם למשפחתם לבית אבתם במספר שמת מבן עשרים שנה ומעלה כל יצא צבא׃</li>
      <li>פקדיהם למטה יהודה ארבעה ושבעים אלף ושש מאות׃</li>
      <li>לבני יששכר תולדתם למשפחתם לבית אבתם במספר שמת מבן עשרים שנה ומעלה כל יצא צבא׃</li>
      <li>פקדיהם למטה יששכר ארבעה וחמשים אלף וארבע מאות׃</li>
      <li>לבני זבולן תולדתם למשפחתם לבית אבתם במספר שמת מבן עשרים שנה ומעלה כל יצא צבא׃</li>
      <li>פקדיהם למטה זבולן שבעה וחמשים אלף וארבע מאות׃</li>
      <li>לבני יוסף לבני אפרים תולדתם למשפחתם לבית אבתם במספר שמת מבן עשרים שנה ומעלה כל יצא צבא׃</li>
      <li>פקדיהם למטה אפרים ארבעים אלף וחמש מאות׃</li>
      <li>לבני מנשה תולדתם למשפחתם לבית אבתם במספר שמות מבן עשרים שנה ומעלה כל יצא צבא׃</li>
      <li>פקדיהם למטה מנשה שנים ושלשים אלף ומאתים׃</li>
      <li>לבני בנימן תולדתם למשפחתם לבית אבתם במספר שמת מבן עשרים שנה ומעלה כל יצא צבא׃</li>
      <li>פקדיהם למטה בנימן חמשה ושלשים אלף וארבע מאות׃</li>
      <li>לבני דן תולדתם למשפחתם לבית אבתם במספר שמת מבן עשרים שנה ומעלה כל יצא צבא׃</li>
      <li>פקדיהם למטה דן שנים וששים אלף ושבע מאות׃</li>
      <li>לבני אשר תולדתם למשפחתם לבית אבתם במספר שמת מבן עשרים שנה ומעלה כל יצא צבא׃</li>
      <li>פקדיהם למטה אשר אחד וארבעים אלף וחמש מאות׃</li>
      <li>בני נפתלי תולדתם למשפחתם לבית אבתם במספר שמת מבן עשרים שנה ומעלה כל יצא צבא׃</li>
      <li>פקדיהם למטה נפתלי שלשה וחמשים אלף וארבע מאות׃</li>
      <li>אלה הפקדים אשר פקד משה ואהרן ונשיאי ישראל שנים עשר איש איש אחד לבית אבתיו היו׃</li>
      <li>ויהיו כל פקודי בני ישראל לבית אבתם מבן עשרים שנה ומעלה כל יצא צבא בישראל׃</li>
      <li>ויהיו כל הפקדים שש מאות אלף ושלשת אלפים וחמש מאות וחמשים׃</li>
      <li>והלוים למטה אבתם לא התפקדו בתוכם׃</li>
      <li>וידבר יהוה אל משה לאמר׃</li>
      <li>אך את מטה לוי לא תפקד ואת ראשם לא תשא בתוך בני ישראל׃</li>
      <li>ואתה הפקד את הלוים על משכן העדת ועל כל כליו ועל כל אשר לו המה ישאו את המשכן ואת כל כליו והם ישרתהו וסביב למשכן יחנו׃</li>
      <li>ובנסע המשכן יורידו אתו הלוים ובחנת המשכן יקימו אתו הלוים והזר הקרב יומת׃</li>
      <li>וחנו בני ישראל איש על מחנהו ואיש על דגלו לצבאתם׃</li>
      <li>והלוים יחנו סביב למשכן העדת ולא יהיה קצף על עדת בני ישראל ושמרו הלוים את משמרת משכן העדות׃</li>
      <li>ויעשו בני ישראל ככל אשר צוה יהוה את משה כן עשו׃</li>
    </ol>
  </li>
  <li>
    <ol>
      <li>וידבר יהוה אל משה ואל אהרן לאמר׃</li>
      <li>איש על דגלו באתת לבית אבתם יחנו בני ישראל מנגד סביב לאהל מועד יחנו׃</li>
      <li>והחנים קדמה מזרחה דגל מחנה יהודה לצבאתם ונשיא לבני יהודה נחשון בן עמינדב׃</li>
      <li>וצבאו ופקדיהם ארבעה ושבעים אלף ושש מאות׃</li>
      <li>והחנים עליו מטה יששכר ונשיא לבני יששכר נתנאל בן צוער׃</li>
      <li>וצבאו ופקדיו ארבעה וחמשים אלף וארבע מאות׃</li>
      <li>מטה זבולן ונשיא לבני זבולן אליאב בן חלן׃</li>
      <li>וצבאו ופקדיו שבעה וחמשים אלף וארבע מאות׃</li>
      <li>כל הפקדים למחנה יהודה מאת אלף ושמנים אלף וששת אלפים וארבע מאות לצבאתם ראשנה יסעו׃</li>
      <li>דגל מחנה ראובן תימנה לצבאתם ונשיא לבני ראובן אליצור בן שדיאור׃</li>
      <li>וצבאו ופקדיו ששה וארבעים אלף וחמש מאות׃</li>
      <li>והחונם עליו מטה שמעון ונשיא לבני שמעון שלמיאל בן צורי שדי׃</li>
      <li>וצבאו ופקדיהם תשעה וחמשים אלף ושלש מאות׃</li>
      <li>ומטה גד ונשיא לבני גד אליסף בן דעואל׃</li>
      <li>וצבאו ופקדיהם חמשה וארבעים אלף ושש מאות וחמשים׃</li>
      <li>כל הפקדים למחנה ראובן מאת אלף ואחד וחמשים אלף וארבע מאות וחמשים לצבאתם ושנים יסעו׃</li>
      <li>ונסע אהל מועד מחנה הלוים בתוך המחנת כאשר יחנו כן יסעו איש על ידו לדגליהם׃</li>
      <li>דגל מחנה אפרים לצבאתם ימה ונשיא לבני אפרים אלישמע בן עמיהוד׃</li>
      <li>וצבאו ופקדיהם ארבעים אלף וחמש מאות׃</li>
      <li>ועליו מטה מנשה ונשיא לבני מנשה גמליאל בן פדהצור׃</li>
      <li>וצבאו ופקדיהם שנים ושלשים אלף ומאתים׃</li>
      <li>ומטה בנימן ונשיא לבני בנימן אבידן בן גדעני׃</li>
      <li>וצבאו ופקדיהם חמשה ושלשים אלף וארבע מאות׃</li>
      <li>כל הפקדים למחנה אפרים מאת אלף ושמנת אלפים ומאה לצבאתם ושלשים יסעו׃</li>
      <li>דגל מחנה דן צפנה לצבאתם ונשיא לבני דן אחיעזר בן עמישדי׃</li>
      <li>וצבאו ופקדיהם שנים וששים אלף ושבע מאות׃</li>
      <li>והחנים עליו מטה אשר ונשיא לבני אשר פגעיאל בן עכרן׃</li>
      <li>וצבאו ופקדיהם אחד וארבעים אלף וחמש מאות׃</li>
      <li>ומטה נפתלי ונשיא לבני נפתלי אחירע בן עינן׃</li>
      <li>וצבאו ופקדיהם שלשה וחמשים אלף וארבע מאות׃</li>
      <li>כל הפקדים למחנה דן מאת אלף ושבעה וחמשים אלף ושש מאות לאחרנה יסעו לדגליהם׃</li>
      <li>אלה פקודי בני ישראל לבית אבתם כל פקודי המחנת לצבאתם שש מאות אלף ושלשת אלפים וחמש מאות וחמשים׃</li>
      <li>והלוים לא התפקדו בתוך בני ישראל כאשר צוה יהוה את משה׃</li>
      <li>ויעשו בני ישראל ככל אשר צוה יהוה את משה כן חנו לדגליהם וכן נסעו איש למשפחתיו על בית אבתיו׃</li>
    </ol>
  </li>
  <li>
    <ol>
      <li>ואלה תולדת אהרן ומשה ביום דבר יהוה את משה בהר סיני׃</li>
      <li>ואלה שמות בני אהרן הבכור נדב ואביהוא אלעזר ואיתמר׃</li>
      <li>אלה שמות בני אהרן הכהנים המשחים אשר מלא ידם לכהן׃</li>
      <li>וימת נדב ואביהוא לפני יהוה בהקרבם אש זרה לפני יהוה במדבר סיני ובנים לא היו להם ויכהן אלעזר ואיתמר על פני אהרן אביהם׃</li>
      <li>וידבר יהוה אל משה לאמר׃</li>
      <li>הקרב את מטה לוי והעמדת אתו לפני אהרן הכהן ושרתו אתו׃</li>
      <li>ושמרו את משמרתו ואת משמרת כל העדה לפני אהל מועד לעבד את עבדת המשכן׃</li>
      <li>ושמרו את כל כלי אהל מועד ואת משמרת בני ישראל לעבד את עבדת המשכן׃</li>
      <li>ונתתה את הלוים לאהרן ולבניו נתונם נתונם המה לו מאת בני ישראל׃</li>
      <li>ואת אהרן ואת בניו תפקד ושמרו את כהנתם והזר הקרב יומת׃</li>
      <li>וידבר יהוה אל משה לאמר׃</li>
      <li>ואני הנה לקחתי את הלוים מתוך בני ישראל תחת כל בכור פטר רחם מבני ישראל והיו לי הלוים׃</li>
      <li>כי לי כל בכור ביום הכתי כל בכור בארץ מצרים הקדשתי לי כל בכור בישראל מאדם עד בהמה לי יהיו אני יהוה׃</li>
      <li>וידבר יהוה אל משה במדבר סיני לאמר׃</li>
      <li>פקד את בני לוי לבית אבתם למשפחתם כל זכר מבן חדש ומעלה תפקדם׃</li>
      <li>ויפקד אתם משה על פי יהוה כאשר צוה׃</li>
      <li>ויהיו אלה בני לוי בשמתם גרשון וקהת ומררי׃</li>
      <li>ואלה שמות בני גרשון למשפחתם לבני ושמעי׃</li>
      <li>ובני קהת למשפחתם עמרם ויצהר חברון ועזיאל׃</li>
      <li>ובני מררי למשפחתם מחלי ומושי אלה הם משפחת הלוי לבית אבתם׃</li>
      <li>לגרשון משפחת הלבני ומשפחת השמעי אלה הם משפחת הגרשני׃</li>
      <li>פקדיהם במספר כל זכר מבן חדש ומעלה פקדיהם שבעת אלפים וחמש מאות׃</li>
      <li>משפחת הגרשני אחרי המשכן יחנו ימה׃</li>
      <li>ונשיא בית אב לגרשני אליסף בן לאל׃</li>
      <li>ומשמרת בני גרשון באהל מועד המשכן והאהל מכסהו ומסך פתח אהל מועד׃</li>
      <li>וקלעי החצר ואת מסך פתח החצר אשר על המשכן ועל המזבח סביב ואת מיתריו לכל עבדתו׃</li>
      <li>ולקהת משפחת העמרמי ומשפחת היצהרי ומשפחת החברני ומשפחת העזיאלי אלה הם משפחת הקהתי׃</li>
      <li>במספר כל זכר מבן חדש ומעלה שמנת אלפים ושש מאות שמרי משמרת הקדש׃</li>
      <li>משפחת בני קהת יחנו על ירך המשכן תימנה׃</li>
      <li>ונשיא בית אב למשפחת הקהתי אליצפן בן עזיאל׃</li>
      <li>ומשמרתם הארן והשלחן והמנרה והמזבחת וכלי הקדש אשר ישרתו בהם והמסך וכל עבדתו׃</li>
      <li>ונשיא נשיאי הלוי אלעזר בן אהרן הכהן פקדת שמרי משמרת הקדש׃</li>
      <li>למררי משפחת המחלי ומשפחת המושי אלה הם משפחת מררי׃</li>
      <li>ופקדיהם במספר כל זכר מבן חדש ומעלה ששת אלפים ומאתים׃</li>
      <li>ונשיא בית אב למשפחת מררי צוריאל בן אביחיל על ירך המשכן יחנו צפנה׃</li>
      <li>ופקדת משמרת בני מררי קרשי המשכן ובריחיו ועמדיו ואדניו וכל כליו וכל עבדתו׃</li>
      <li>ועמדי החצר סביב ואדניהם ויתדתם ומיתריהם׃</li>
      <li>והחנים לפני המשכן קדמה לפני אהל מועד מזרחה משה ואהרן ובניו שמרים משמרת המקדש למשמרת בני ישראל והזר הקרב יומת׃</li>
      <li>כל פקודי הלוים אשר פקד משה ואהרן על פי יהוה למשפחתם כל זכר מבן חדש ומעלה שנים ועשרים אלף׃</li>
      <li>ויאמר יהוה אל משה פקד כל בכר זכר לבני ישראל מבן חדש ומעלה ושא את מספר שמתם׃</li>
      <li>ולקחת את הלוים לי אני יהוה תחת כל בכר בבני ישראל ואת בהמת הלוים תחת כל בכור בבהמת בני ישראל׃</li>
      <li>ויפקד משה כאשר צוה יהוה אתו את כל בכר בבני ישראל׃</li>
      <li>ויהי כל בכור זכר במספר שמות מבן חדש ומעלה לפקדיהם שנים ועשרים אלף שלשה ושבעים ומאתים׃</li>
      <li>וידבר יהוה אל משה לאמר׃</li>
      <li>קח את הלוים תחת כל בכור בבני ישראל ואת בהמת הלוים תחת בהמתם והיו לי הלוים אני יהוה׃</li>
      <li>ואת פדויי השלשה והשבעים והמאתים העדפים על הלוים מבכור בני ישראל׃</li>
      <li>ולקחת חמשת חמשת שקלים לגלגלת בשקל הקדש תקח עשרים גרה השקל׃</li>
      <li>ונתתה הכסף לאהרן ולבניו פדויי העדפים בהם׃</li>
      <li>ויקח משה את כסף הפדיום מאת העדפים על פדויי הלוים׃</li>
      <li>מאת בכור בני ישראל לקח את הכסף חמשה וששים ושלש מאות ואלף בשקל הקדש׃</li>
      <li>ויתן משה את כסף הפדים לאהרן ולבניו על פי יהוה כאשר צוה יהוה את משה׃</li>
    </ol>
  </li>
  <li>
    <ol>
      <li>וידבר יהוה אל משה ואל אהרן לאמר׃</li>
      <li>נשא את ראש בני קהת מתוך בני לוי למשפחתם לבית אבתם׃</li>
      <li>מבן שלשים שנה ומעלה ועד בן חמשים שנה כל בא לצבא לעשות מלאכה באהל מועד׃</li>
      <li>זאת עבדת בני קהת באהל מועד קדש הקדשים׃</li>
      <li>ובא אהרן ובניו בנסע המחנה והורדו את פרכת המסך וכסו בה את ארן העדת׃</li>
      <li>ונתנו עליו כסוי עור תחש ופרשו בגד כליל תכלת מלמעלה ושמו בדיו׃</li>
      <li>ועל שלחן הפנים יפרשו בגד תכלת ונתנו עליו את הקערת ואת הכפת ואת המנקית ואת קשות הנסך ולחם התמיד עליו יהיה׃</li>
      <li>ופרשו עליהם בגד תולעת שני וכסו אתו במכסה עור תחש ושמו את בדיו׃</li>
      <li>ולקחו בגד תכלת וכסו את מנרת המאור ואת נרתיה ואת מלקחיה ואת מחתתיה ואת כל כלי שמנה אשר ישרתו לה בהם׃</li>
      <li>ונתנו אתה ואת כל כליה אל מכסה עור תחש ונתנו על המוט׃</li>
      <li>ועל מזבח הזהב יפרשו בגד תכלת וכסו אתו במכסה עור תחש ושמו את בדיו׃</li>
      <li>ולקחו את כל כלי השרת אשר ישרתו בם בקדש ונתנו אל בגד תכלת וכסו אותם במכסה עור תחש ונתנו על המוט׃</li>
      <li>ודשנו את המזבח ופרשו עליו בגד ארגמן׃</li>
      <li>ונתנו עליו את כל כליו אשר ישרתו עליו בהם את המחתת את המזלגת ואת היעים ואת המזרקת כל כלי המזבח ופרשו עליו כסוי עור תחש ושמו בדיו׃</li>
      <li>וכלה אהרן ובניו לכסת את הקדש ואת כל כלי הקדש בנסע המחנה ואחרי כן יבאו בני קהת לשאת ולא יגעו אל הקדש ומתו אלה משא בני קהת באהל מועד׃</li>
      <li>ופקדת אלעזר בן אהרן הכהן שמן המאור וקטרת הסמים ומנחת התמיד ושמן המשחה פקדת כל המשכן וכל אשר בו בקדש ובכליו׃</li>
      <li>וידבר יהוה אל משה ואל אהרן לאמר׃</li>
      <li>אל תכריתו את שבט משפחת הקהתי מתוך הלוים׃</li>
      <li>וזאת עשו להם וחיו ולא ימתו בגשתם את קדש הקדשים אהרן ובניו יבאו ושמו אותם איש איש על עבדתו ואל משאו׃</li>
      <li>ולא יבאו לראות כבלע את הקדש ומתו׃</li>
      <li>וידבר יהוה אל משה לאמר׃</li>
      <li>נשא את ראש בני גרשון גם הם לבית אבתם למשפחתם׃</li>
      <li>מבן שלשים שנה ומעלה עד בן חמשים שנה תפקד אותם כל הבא לצבא צבא לעבד עבדה באהל מועד׃</li>
      <li>זאת עבדת משפחת הגרשני לעבד ולמשא׃</li>
      <li>ונשאו את יריעת המשכן ואת אהל מועד מכסהו ומכסה התחש אשר עליו מלמעלה ואת מסך פתח אהל מועד׃</li>
      <li>ואת קלעי החצר ואת מסך פתח שער החצר אשר על המשכן ועל המזבח סביב ואת מיתריהם ואת כל כלי עבדתם ואת כל אשר יעשה להם ועבדו׃</li>
      <li>על פי אהרן ובניו תהיה כל עבדת בני הגרשני לכל משאם ולכל עבדתם ופקדתם עלהם במשמרת את כל משאם׃</li>
      <li>זאת עבדת משפחת בני הגרשני באהל מועד ומשמרתם ביד איתמר בן אהרן הכהן׃</li>
      <li>בני מררי למשפחתם לבית אבתם תפקד אתם׃</li>
      <li>מבן שלשים שנה ומעלה ועד בן חמשים שנה תפקדם כל הבא לצבא לעבד את עבדת אהל מועד׃</li>
      <li>וזאת משמרת משאם לכל עבדתם באהל מועד קרשי המשכן ובריחיו ועמודיו ואדניו׃</li>
      <li>ועמודי החצר סביב ואדניהם ויתדתם ומיתריהם לכל כליהם ולכל עבדתם ובשמת תפקדו את כלי משמרת משאם׃</li>
      <li>זאת עבדת משפחת בני מררי לכל עבדתם באהל מועד ביד איתמר בן אהרן הכהן׃</li>
      <li>ויפקד משה ואהרן ונשיאי העדה את בני הקהתי למשפחתם ולבית אבתם׃</li>
      <li>מבן שלשים שנה ומעלה ועד בן חמשים שנה כל הבא לצבא לעבדה באהל מועד׃</li>
      <li>ויהיו פקדיהם למשפחתם אלפים שבע מאות וחמשים׃</li>
      <li>אלה פקודי משפחת הקהתי כל העבד באהל מועד אשר פקד משה ואהרן על פי יהוה ביד משה׃</li>
      <li>ופקודי בני גרשון למשפחותם ולבית אבתם׃</li>
      <li>מבן שלשים שנה ומעלה ועד בן חמשים שנה כל הבא לצבא לעבדה באהל מועד׃</li>
      <li>ויהיו פקדיהם למשפחתם לבית אבתם אלפים ושש מאות ושלשים׃</li>
      <li>אלה פקודי משפחת בני גרשון כל העבד באהל מועד אשר פקד משה ואהרן על פי יהוה׃</li>
      <li>ופקודי משפחת בני מררי למשפחתם לבית אבתם׃</li>
      <li>מבן שלשים שנה ומעלה ועד בן חמשים שנה כל הבא לצבא לעבדה באהל מועד׃</li>
      <li>ויהיו פקדיהם למשפחתם שלשת אלפים ומאתים׃</li>
      <li>אלה פקודי משפחת בני מררי אשר פקד משה ואהרן על פי יהוה ביד משה׃</li>
      <li>כל הפקדים אשר פקד משה ואהרן ונשיאי ישראל את הלוים למשפחתם ולבית אבתם׃</li>
      <li>מבן שלשים שנה ומעלה ועד בן חמשים שנה כל הבא לעבד עבדת עבדה ועבדת משא באהל מועד׃</li>
      <li>ויהיו פקדיהם שמנת אלפים וחמש מאות ושמנים׃</li>
      <li>על פי יהוה פקד אותם ביד משה איש איש על עבדתו ועל משאו ופקדיו אשר צוה יהוה את משה׃</li>
    </ol>
  </li>
  <li>
    <ol>
      <li>וידבר יהוה אל משה לאמר׃</li>
      <li>צו את בני ישראל וישלחו מן המחנה כל צרוע וכל זב וכל טמא לנפש׃</li>
      <li>מזכר עד נקבה תשלחו אל מחוץ למחנה תשלחום ולא יטמאו את מחניהם אשר אני שכן בתוכם׃</li>
      <li>ויעשו כן בני ישראל וישלחו אותם אל מחוץ למחנה כאשר דבר יהוה אל משה כן עשו בני ישראל׃</li>
      <li>וידבר יהוה אל משה לאמר׃</li>
      <li>דבר אל בני ישראל איש או אשה כי יעשו מכל חטאת האדם למעל מעל ביהוה ואשמה הנפש ההוא׃</li>
      <li>והתודו את חטאתם אשר עשו והשיב את אשמו בראשו וחמישתו יסף עליו ונתן לאשר אשם לו׃</li>
      <li>ואם אין לאיש גאל להשיב האשם אליו האשם המושב ליהוה לכהן מלבד איל הכפרים אשר יכפר בו עליו׃</li>
      <li>וכל תרומה לכל קדשי בני ישראל אשר יקריבו לכהן לו יהיה׃</li>
      <li>ואיש את קדשיו לו יהיו איש אשר יתן לכהן לו יהיה׃</li>
      <li>וידבר יהוה אל משה לאמר׃</li>
      <li>דבר אל בני ישראל ואמרת אלהם איש איש כי תשטה אשתו ומעלה בו מעל׃</li>
      <li>ושכב איש אתה שכבת זרע ונעלם מעיני אישה ונסתרה והיא נטמאה ועד אין בה והוא לא נתפשה׃</li>
      <li>ועבר עליו רוח קנאה וקנא את אשתו והוא נטמאה או עבר עליו רוח קנאה וקנא את אשתו והיא לא נטמאה׃</li>
      <li>והביא האיש את אשתו אל הכהן והביא את קרבנה עליה עשירת האיפה קמח שערים לא יצק עליו שמן ולא יתן עליו לבנה כי מנחת קנאת הוא מנחת זכרון מזכרת עון׃</li>
      <li>והקריב אתה הכהן והעמדה לפני יהוה׃</li>
      <li>ולקח הכהן מים קדשים בכלי חרש ומן העפר אשר יהיה בקרקע המשכן יקח הכהן ונתן אל המים׃</li>
      <li>והעמיד הכהן את האשה לפני יהוה ופרע את ראש האשה ונתן על כפיה את מנחת הזכרון מנחת קנאת הוא וביד הכהן יהיו מי המרים המאררים׃</li>
      <li>והשביע אתה הכהן ואמר אל האשה אם לא שכב איש אתך ואם לא שטית טמאה תחת אישך הנקי ממי המרים המאררים האלה׃</li>
      <li>ואת כי שטית תחת אישך וכי נטמאת ויתן איש בך את שכבתו מבלעדי אישך׃</li>
      <li>והשביע הכהן את האשה בשבעת האלה ואמר הכהן לאשה יתן יהוה אותך לאלה ולשבעה בתוך עמך בתת יהוה את ירכך נפלת ואת בטנך צבה׃</li>
      <li>ובאו המים המאררים האלה במעיך לצבות בטן ולנפל ירך ואמרה האשה אמן אמן׃</li>
      <li>וכתב את האלת האלה הכהן בספר ומחה אל מי המרים׃</li>
      <li>והשקה את האשה את מי המרים המאררים ובאו בה המים המאררים למרים׃</li>
      <li>ולקח הכהן מיד האשה את מנחת הקנאת והניף את המנחה לפני יהוה והקריב אתה אל המזבח׃</li>
      <li>וקמץ הכהן מן המנחה את אזכרתה והקטיר המזבחה ואחר ישקה את האשה את המים׃</li>
      <li>והשקה את המים והיתה אם נטמאה ותמעל מעל באישה ובאו בה המים המאררים למרים וצבתה בטנה ונפלה ירכה והיתה האשה לאלה בקרב עמה׃</li>
      <li>ואם לא נטמאה האשה וטהרה הוא ונקתה ונזרעה זרע׃</li>
      <li>זאת תורת הקנאת אשר תשטה אשה תחת אישה ונטמאה׃</li>
      <li>או איש אשר תעבר עליו רוח קנאה וקנא את אשתו והעמיד את האשה לפני יהוה ועשה לה הכהן את כל התורה הזאת׃</li>
      <li>ונקה האיש מעון והאשה ההוא תשא את עונה׃</li>
    </ol>
  </li>
  <li>
    <ol>
      <li>וידבר יהוה אל משה לאמר׃</li>
      <li>דבר אל בני ישראל ואמרת אלהם איש או אשה כי יפלא לנדר נדר נזיר להזיר ליהוה׃</li>
      <li>מיין ושכר יזיר חמץ יין וחמץ שכר לא ישתה וכל משרת ענבים לא ישתה וענבים לחים ויבשים לא יאכל׃</li>
      <li>כל ימי נזרו מכל אשר יעשה מגפן היין מחרצנים ועד זג לא יאכל׃</li>
      <li>כל ימי נדר נזרו תער לא יעבר על ראשו עד מלאת הימם אשר יזיר ליהוה קדש יהיה גדל פרע שער ראשו׃</li>
      <li>כל ימי הזירו ליהוה על נפש מת לא יבא׃</li>
      <li>לאביו ולאמו לאחיו ולאחתו לא יטמא להם במתם כי נזר אלהיו על ראשו׃</li>
      <li>כל ימי נזרו קדש הוא ליהוה׃</li>
      <li>וכי ימות מת עליו בפתע פתאם וטמא ראש נזרו וגלח ראשו ביום טהרתו ביום השביעי יגלחנו׃</li>
      <li>וביום השמיני יבא שתי תרים או שני בני יונה אל הכהן אל פתח אהל מועד׃</li>
      <li>ועשה הכהן אחד לחטאת ואחד לעלה וכפר עליו מאשר חטא על הנפש וקדש את ראשו ביום ההוא׃</li>
      <li>והזיר ליהוה את ימי נזרו והביא כבש בן שנתו לאשם והימים הראשנים יפלו כי טמא נזרו׃</li>
      <li>וזאת תורת הנזיר ביום מלאת ימי נזרו יביא אתו אל פתח אהל מועד׃</li>
      <li>והקריב את קרבנו ליהוה כבש בן שנתו תמים אחד לעלה וכבשה אחת בת שנתה תמימה לחטאת ואיל אחד תמים לשלמים׃</li>
      <li>וסל מצות סלת חלת בלולת בשמן ורקיקי מצות משחים בשמן ומנחתם ונסכיהם׃</li>
      <li>והקריב הכהן לפני יהוה ועשה את חטאתו ואת עלתו׃</li>
      <li>ואת האיל יעשה זבח שלמים ליהוה על סל המצות ועשה הכהן את מנחתו ואת נסכו׃</li>
      <li>וגלח הנזיר פתח אהל מועד את ראש נזרו ולקח את שער ראש נזרו ונתן על האש אשר תחת זבח השלמים׃</li>
      <li>ולקח הכהן את הזרע בשלה מן האיל וחלת מצה אחת מן הסל ורקיק מצה אחד ונתן על כפי הנזיר אחר התגלחו את נזרו׃</li>
      <li>והניף אותם הכהן תנופה לפני יהוה קדש הוא לכהן על חזה התנופה ועל שוק התרומה ואחר ישתה הנזיר יין׃</li>
      <li>זאת תורת הנזיר אשר ידר קרבנו ליהוה על נזרו מלבד אשר תשיג ידו כפי נדרו אשר ידר כן יעשה על תורת נזרו׃</li>
      <li>וידבר יהוה אל משה לאמר׃</li>
      <li>דבר אל אהרן ואל בניו לאמר כה תברכו את בני ישראל אמור להם׃</li>
      <li>יברכך יהוה וישמרך׃</li>
      <li>יאר יהוה פניו אליך ויחנך׃</li>
      <li>ישא יהוה פניו אליך וישם לך שלום׃</li>
      <li>ושמו את שמי על בני ישראל ואני אברכם׃</li>
    </ol>
  </li>
  <li>
    <ol>
      <li>ויהי ביום כלות משה להקים את המשכן וימשח אתו ויקדש אתו ואת כל כליו ואת המזבח ואת כל כליו וימשחם ויקדש אתם׃</li>
      <li>ויקריבו נשיאי ישראל ראשי בית אבתם הם נשיאי המטת הם העמדים על הפקדים׃</li>
      <li>ויביאו את קרבנם לפני יהוה שש עגלת צב ושני עשר בקר עגלה על שני הנשאים ושור לאחד ויקריבו אותם לפני המשכן׃</li>
      <li>ויאמר יהוה אל משה לאמר׃</li>
      <li>קח מאתם והיו לעבד את עבדת אהל מועד ונתתה אותם אל הלוים איש כפי עבדתו׃</li>
      <li>ויקח משה את העגלת ואת הבקר ויתן אותם אל הלוים׃</li>
      <li>את שתי העגלת ואת ארבעת הבקר נתן לבני גרשון כפי עבדתם׃</li>
      <li>ואת ארבע העגלת ואת שמנת הבקר נתן לבני מררי כפי עבדתם ביד איתמר בן אהרן הכהן׃</li>
      <li>ולבני קהת לא נתן כי עבדת הקדש עלהם בכתף ישאו׃</li>
      <li>ויקריבו הנשאים את חנכת המזבח ביום המשח אתו ויקריבו הנשיאם את קרבנם לפני המזבח׃</li>
      <li>ויאמר יהוה אל משה נשיא אחד ליום נשיא אחד ליום יקריבו את קרבנם לחנכת המזבח׃</li>
      <li>ויהי המקריב ביום הראשון את קרבנו נחשון בן עמינדב למטה יהודה׃</li>
      <li>וקרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה׃</li>
      <li>כף אחת עשרה זהב מלאה קטרת׃</li>
      <li>פר אחד בן בקר איל אחד כבש אחד בן שנתו לעלה׃</li>
      <li>שעיר עזים אחד לחטאת׃</li>
      <li>ולזבח השלמים בקר שנים אילם חמשה עתודים חמשה כבשים בני שנה חמשה זה קרבן נחשון בן עמינדב׃</li>
      <li>ביום השני הקריב נתנאל בן צוער נשיא יששכר׃</li>
      <li>הקרב את קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה׃</li>
      <li>כף אחת עשרה זהב מלאה קטרת׃</li>
      <li>פר אחד בן בקר איל אחד כבש אחד בן שנתו לעלה׃</li>
      <li>שעיר עזים אחד לחטאת׃</li>
      <li>ולזבח השלמים בקר שנים אילם חמשה עתודים חמשה כבשים בני שנה חמשה זה קרבן נתנאל בן צוער׃</li>
      <li>ביום השלישי נשיא לבני זבולן אליאב בן חלן׃</li>
      <li>קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה׃</li>
      <li>כף אחת עשרה זהב מלאה קטרת׃</li>
      <li>פר אחד בן בקר איל אחד כבש אחד בן שנתו לעלה׃</li>
      <li>שעיר עזים אחד לחטאת׃</li>
      <li>ולזבח השלמים בקר שנים אילם חמשה עתדים חמשה כבשים בני שנה חמשה זה קרבן אליאב בן חלן׃</li>
      <li>ביום הרביעי נשיא לבני ראובן אליצור בן שדיאור׃</li>
      <li>קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה׃</li>
      <li>כף אחת עשרה זהב מלאה קטרת׃</li>
      <li>פר אחד בן בקר איל אחד כבש אחד בן שנתו לעלה׃</li>
      <li>שעיר עזים אחד לחטאת׃</li>
      <li>ולזבח השלמים בקר שנים אילם חמשה עתדים חמשה כבשים בני שנה חמשה זה קרבן אליצור בן שדיאור׃</li>
      <li>ביום החמישי נשיא לבני שמעון שלמיאל בן צורישדי׃</li>
      <li>קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה׃</li>
      <li>כף אחת עשרה זהב מלאה קטרת׃</li>
      <li>פר אחד בן בקר איל אחד כבש אחד בן שנתו לעלה׃</li>
      <li>שעיר עזים אחד לחטאת׃</li>
      <li>ולזבח השלמים בקר שנים אילם חמשה עתדים חמשה כבשים בני שנה חמשה זה קרבן שלמיאל בן צורישדי׃</li>
      <li>ביום הששי נשיא לבני גד אליסף בן דעואל׃</li>
      <li>קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה׃</li>
      <li>כף אחת עשרה זהב מלאה קטרת׃</li>
      <li>פר אחד בן בקר איל אחד כבש אחד בן שנתו לעלה׃</li>
      <li>שעיר עזים אחד לחטאת׃</li>
      <li>ולזבח השלמים בקר שנים אילם חמשה עתדים חמשה כבשים בני שנה חמשה זה קרבן אליסף בן דעואל׃</li>
      <li>ביום השביעי נשיא לבני אפרים אלישמע בן עמיהוד׃</li>
      <li>קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה׃</li>
      <li>כף אחת עשרה זהב מלאה קטרת׃</li>
      <li>פר אחד בן בקר איל אחד כבש אחד בן שנתו לעלה׃</li>
      <li>שעיר עזים אחד לחטאת׃</li>
      <li>ולזבח השלמים בקר שנים אילם חמשה עתדים חמשה כבשים בני שנה חמשה זה קרבן אלישמע בן עמיהוד׃</li>
      <li>ביום השמיני נשיא לבני מנשה גמליאל בן פדהצור׃</li>
      <li>קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה׃</li>
      <li>כף אחת עשרה זהב מלאה קטרת׃</li>
      <li>פר אחד בן בקר איל אחד כבש אחד בן שנתו לעלה׃</li>
      <li>שעיר עזים אחד לחטאת׃</li>
      <li>ולזבח השלמים בקר שנים אילם חמשה עתדים חמשה כבשים בני שנה חמשה זה קרבן גמליאל בן פדהצור׃</li>
      <li>ביום התשיעי נשיא לבני בנימן אבידן בן גדעני׃</li>
      <li>קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה׃</li>
      <li>כף אחת עשרה זהב מלאה קטרת׃</li>
      <li>פר אחד בן בקר איל אחד כבש אחד בן שנתו לעלה׃</li>
      <li>שעיר עזים אחד לחטאת׃</li>
      <li>ולזבח השלמים בקר שנים אילם חמשה עתדים חמשה כבשים בני שנה חמשה זה קרבן אבידן בן גדעני׃</li>
      <li>ביום העשירי נשיא לבני דן אחיעזר בן עמישדי׃</li>
      <li>קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה׃</li>
      <li>כף אחת עשרה זהב מלאה קטרת׃</li>
      <li>פר אחד בן בקר איל אחד כבש אחד בן שנתו לעלה׃</li>
      <li>שעיר עזים אחד לחטאת׃</li>
      <li>ולזבח השלמים בקר שנים אילם חמשה עתדים חמשה כבשים בני שנה חמשה זה קרבן אחיעזר בן עמישדי׃</li>
      <li>ביום עשתי עשר יום נשיא לבני אשר פגעיאל בן עכרן׃</li>
      <li>קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה׃</li>
      <li>כף אחת עשרה זהב מלאה קטרת׃</li>
      <li>פר אחד בן בקר איל אחד כבש אחד בן שנתו לעלה׃</li>
      <li>שעיר עזים אחד לחטאת׃</li>
      <li>ולזבח השלמים בקר שנים אילם חמשה עתדים חמשה כבשים בני שנה חמשה זה קרבן פגעיאל בן עכרן׃</li>
      <li>ביום שנים עשר יום נשיא לבני נפתלי אחירע בן עינן׃</li>
      <li>קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה׃</li>
      <li>כף אחת עשרה זהב מלאה קטרת׃</li>
      <li>פר אחד בן בקר איל אחד כבש אחד בן שנתו לעלה׃</li>
      <li>שעיר עזים אחד לחטאת׃</li>
      <li>ולזבח השלמים בקר שנים אילם חמשה עתדים חמשה כבשים בני שנה חמשה זה קרבן אחירע בן עינן׃</li>
      <li>זאת חנכת המזבח ביום המשח אתו מאת נשיאי ישראל קערת כסף שתים עשרה מזרקי כסף שנים עשר כפות זהב שתים עשרה׃</li>
      <li>שלשים ומאה הקערה האחת כסף ושבעים המזרק האחד כל כסף הכלים אלפים וארבע מאות בשקל הקדש׃</li>
      <li>כפות זהב שתים עשרה מלאת קטרת עשרה עשרה הכף בשקל הקדש כל זהב הכפות עשרים ומאה׃</li>
      <li>כל הבקר לעלה שנים עשר פרים אילם שנים עשר כבשים בני שנה שנים עשר ומנחתם ושעירי עזים שנים עשר לחטאת׃</li>
      <li>וכל בקר זבח השלמים עשרים וארבעה פרים אילם ששים עתדים ששים כבשים בני שנה ששים זאת חנכת המזבח אחרי המשח אתו׃</li>
      <li>ובבא משה אל אהל מועד לדבר אתו וישמע את הקול מדבר אליו מעל הכפרת אשר על ארן העדת מבין שני הכרבים וידבר אליו׃</li>
    </ol>
  </li>
  <li>
    <ol>
      <li>וידבר יהוה אל משה לאמר׃</li>
      <li>דבר אל אהרן ואמרת אליו בהעלתך את הנרת אל מול פני המנורה יאירו שבעת הנרות׃</li>
      <li>ויעש כן אהרן אל מול פני המנורה העלה נרתיה כאשר צוה יהוה את משה׃</li>
      <li>וזה מעשה המנרה מקשה זהב עד ירכה עד פרחה מקשה הוא כמראה אשר הראה יהוה את משה כן עשה את המנרה׃</li>
      <li>וידבר יהוה אל משה לאמר׃</li>
      <li>קח את הלוים מתוך בני ישראל וטהרת אתם׃</li>
      <li>וכה תעשה להם לטהרם הזה עליהם מי חטאת והעבירו תער על כל בשרם וכבסו בגדיהם והטהרו׃</li>
      <li>ולקחו פר בן בקר ומנחתו סלת בלולה בשמן ופר שני בן בקר תקח לחטאת׃</li>
      <li>והקרבת את הלוים לפני אהל מועד והקהלת את כל עדת בני ישראל׃</li>
      <li>והקרבת את הלוים לפני יהוה וסמכו בני ישראל את ידיהם על הלוים׃</li>
      <li>והניף אהרן את הלוים תנופה לפני יהוה מאת בני ישראל והיו לעבד את עבדת יהוה׃</li>
      <li>והלוים יסמכו את ידיהם על ראש הפרים ועשה את האחד חטאת ואת האחד עלה ליהוה לכפר על הלוים׃</li>
      <li>והעמדת את הלוים לפני אהרן ולפני בניו והנפת אתם תנופה ליהוה׃</li>
      <li>והבדלת את הלוים מתוך בני ישראל והיו לי הלוים׃</li>
      <li>ואחרי כן יבאו הלוים לעבד את אהל מועד וטהרת אתם והנפת אתם תנופה׃</li>
      <li>כי נתנים נתנים המה לי מתוך בני ישראל תחת פטרת כל רחם בכור כל מבני ישראל לקחתי אתם לי׃</li>
      <li>כי לי כל בכור בבני ישראל באדם ובבהמה ביום הכתי כל בכור בארץ מצרים הקדשתי אתם לי׃</li>
      <li>ואקח את הלוים תחת כל בכור בבני ישראל׃</li>
      <li>ואתנה את הלוים נתנים לאהרן ולבניו מתוך בני ישראל לעבד את עבדת בני ישראל באהל מועד ולכפר על בני ישראל ולא יהיה בבני ישראל נגף בגשת בני ישראל אל הקדש׃</li>
      <li>ויעש משה ואהרן וכל עדת בני ישראל ללוים ככל אשר צוה יהוה את משה ללוים כן עשו להם בני ישראל׃</li>
      <li>ויתחטאו הלוים ויכבסו בגדיהם וינף אהרן אתם תנופה לפני יהוה ויכפר עליהם אהרן לטהרם׃</li>
      <li>ואחרי כן באו הלוים לעבד את עבדתם באהל מועד לפני אהרן ולפני בניו כאשר צוה יהוה את משה על הלוים כן עשו להם׃</li>
      <li>וידבר יהוה אל משה לאמר׃</li>
      <li>זאת אשר ללוים מבן חמש ועשרים שנה ומעלה יבוא לצבא צבא בעבדת אהל מועד׃</li>
      <li>ומבן חמשים שנה ישוב מצבא העבדה ולא יעבד עוד׃</li>
      <li>ושרת את אחיו באהל מועד לשמר משמרת ועבדה לא יעבד ככה תעשה ללוים במשמרתם׃</li>
    </ol>
  </li>
  <li>
    <ol>
      <li>וידבר יהוה אל משה במדבר סיני בשנה השנית לצאתם מארץ מצרים בחדש הראשון לאמר׃</li>
      <li>ויעשו בני ישראל את הפסח במועדו׃</li>
      <li>בארבעה עשר יום בחדש הזה בין הערבים תעשו אתו במועדו ככל חקתיו וככל משפטיו תעשו אתו׃</li>
      <li>וידבר משה אל בני ישראל לעשת הפסח׃</li>
      <li>ויעשו את הפסח בראשון בארבעה עשר יום לחדש בין הערבים במדבר סיני ככל אשר צוה יהוה את משה כן עשו בני ישראל׃</li>
      <li>ויהי אנשים אשר היו טמאים לנפש אדם ולא יכלו לעשת הפסח ביום ההוא ויקרבו לפני משה ולפני אהרן ביום ההוא׃</li>
      <li>ויאמרו האנשים ההמה אליו אנחנו טמאים לנפש אדם למה נגרע לבלתי הקרב את קרבן יהוה במעדו בתוך בני ישראל׃</li>
      <li>ויאמר אלהם משה עמדו ואשמעה מה יצוה יהוה לכם׃</li>
      <li>וידבר יהוה אל משה לאמר׃</li>
      <li>דבר אל בני ישראל לאמר איש איש כי יהיה טמא לנפש או בדרך רחקה לכם או לדרתיכם ועשה פסח ליהוה׃</li>
      <li>בחדש השני בארבעה עשר יום בין הערבים יעשו אתו על מצות ומררים יאכלהו׃</li>
      <li>לא ישאירו ממנו עד בקר ועצם לא ישברו בו ככל חקת הפסח יעשו אתו׃</li>
      <li>והאיש אשר הוא טהור ובדרך לא היה וחדל לעשות הפסח ונכרתה הנפש ההוא מעמיה כי קרבן יהוה לא הקריב במעדו חטאו ישא האיש ההוא׃</li>
      <li>וכי יגור אתכם גר ועשה פסח ליהוה כחקת הפסח וכמשפטו כן יעשה חקה אחת יהיה לכם ולגר ולאזרח הארץ׃</li>
      <li>וביום הקים את המשכן כסה הענן את המשכן לאהל העדת ובערב יהיה על המשכן כמראה אש עד בקר׃</li>
      <li>כן יהיה תמיד הענן יכסנו ומראה אש לילה׃</li>
      <li>ולפי העלת הענן מעל האהל ואחרי כן יסעו בני ישראל ובמקום אשר ישכן שם הענן שם יחנו בני ישראל׃</li>
      <li>על פי יהוה יסעו בני ישראל ועל פי יהוה יחנו כל ימי אשר ישכן הענן על המשכן יחנו׃</li>
      <li>ובהאריך הענן על המשכן ימים רבים ושמרו בני ישראל את משמרת יהוה ולא יסעו׃</li>
      <li>ויש אשר יהיה הענן ימים מספר על המשכן על פי יהוה יחנו ועל פי יהוה יסעו׃</li>
      <li>ויש אשר יהיה הענן מערב עד בקר ונעלה הענן בבקר ונסעו או יומם ולילה ונעלה הענן ונסעו׃</li>
      <li>או ימים או חדש או ימים בהאריך הענן על המשכן לשכן עליו יחנו בני ישראל ולא יסעו ובהעלתו יסעו׃</li>
      <li>על פי יהוה יחנו ועל פי יהוה יסעו את משמרת יהוה שמרו על פי יהוה ביד משה׃</li>
    </ol>
  </li>
  <li>
    <ol>
      <li>וידבר יהוה אל משה לאמר׃</li>
      <li>עשה לך שתי חצוצרת כסף מקשה תעשה אתם והיו לך למקרא העדה ולמסע את המחנות׃</li>
      <li>ותקעו בהן ונועדו אליך כל העדה אל פתח אהל מועד׃</li>
      <li>ואם באחת יתקעו ונועדו אליך הנשיאים ראשי אלפי ישראל׃</li>
      <li>ותקעתם תרועה ונסעו המחנות החנים קדמה׃</li>
      <li>ותקעתם תרועה שנית ונסעו המחנות החנים תימנה תרועה יתקעו למסעיהם׃</li>
      <li>ובהקהיל את הקהל תתקעו ולא תריעו׃</li>
      <li>ובני אהרן הכהנים יתקעו בחצצרות והיו לכם לחקת עולם לדרתיכם׃</li>
      <li>וכי תבאו מלחמה בארצכם על הצר הצרר אתכם והרעתם בחצצרות ונזכרתם לפני יהוה אלהיכם ונושעתם מאיביכם׃</li>
      <li>וביום שמחתכם ובמועדיכם ובראשי חדשיכם ותקעתם בחצצרת על עלתיכם ועל זבחי שלמיכם והיו לכם לזכרון לפני אלהיכם אני יהוה אלהיכם׃</li>
      <li>ויהי בשנה השנית בחדש השני בעשרים בחדש נעלה הענן מעל משכן העדת׃</li>
      <li>ויסעו בני ישראל למסעיהם ממדבר סיני וישכן הענן במדבר פארן׃</li>
      <li>ויסעו בראשנה על פי יהוה ביד משה׃</li>
      <li>ויסע דגל מחנה בני יהודה בראשנה לצבאתם ועל צבאו נחשון בן עמינדב׃</li>
      <li>ועל צבא מטה בני יששכר נתנאל בן צוער׃</li>
      <li>ועל צבא מטה בני זבולן אליאב בן חלון׃</li>
      <li>והורד המשכן ונסעו בני גרשון ובני מררי נשאי המשכן׃</li>
      <li>ונסע דגל מחנה ראובן לצבאתם ועל צבאו אליצור בן שדיאור׃</li>
      <li>ועל צבא מטה בני שמעון שלמיאל בן צורי שדי׃</li>
      <li>ועל צבא מטה בני גד אליסף בן דעואל׃</li>
      <li>ונסעו הקהתים נשאי המקדש והקימו את המשכן עד באם׃</li>
      <li>ונסע דגל מחנה בני אפרים לצבאתם ועל צבאו אלישמע בן עמיהוד׃</li>
      <li>ועל צבא מטה בני מנשה גמליאל בן פדהצור׃</li>
      <li>ועל צבא מטה בני בנימן אבידן בן גדעוני׃</li>
      <li>ונסע דגל מחנה בני דן מאסף לכל המחנת לצבאתם ועל צבאו אחיעזר בן עמישדי׃</li>
      <li>ועל צבא מטה בני אשר פגעיאל בן עכרן׃</li>
      <li>ועל צבא מטה בני נפתלי אחירע בן עינן׃</li>
      <li>אלה מסעי בני ישראל לצבאתם ויסעו׃</li>
      <li>ויאמר משה לחבב בן רעואל המדיני חתן משה נסעים אנחנו אל המקום אשר אמר יהוה אתו אתן לכם לכה אתנו והטבנו לך כי יהוה דבר טוב על ישראל׃</li>
      <li>ויאמר אליו לא אלך כי אם אל ארצי ואל מולדתי אלך׃</li>
      <li>ויאמר אל נא תעזב אתנו כי על כן ידעת חנתנו במדבר והיית לנו לעינים׃</li>
      <li>והיה כי תלך עמנו והיה הטוב ההוא אשר ייטיב יהוה עמנו והטבנו לך׃</li>
      <li>ויסעו מהר יהוה דרך שלשת ימים וארון ברית יהוה נסע לפניהם דרך שלשת ימים לתור להם מנוחה׃</li>
      <li>וענן יהוה עליהם יומם בנסעם מן המחנה׃</li>
      <li>ויהי בנסע הארן ויאמר משה קומה יהוה ויפצו איביך וינסו משנאיך מפניך׃</li>
      <li>ובנחה יאמר שובה יהוה רבבות אלפי ישראל׃</li>
    </ol>
  </li>
  <li>
    <ol>
      <li>ויהי העם כמתאננים רע באזני יהוה וישמע יהוה ויחר אפו ותבער בם אש יהוה ותאכל בקצה המחנה׃</li>
      <li>ויצעק העם אל משה ויתפלל משה אל יהוה ותשקע האש׃</li>
      <li>ויקרא שם המקום ההוא תבערה כי בערה בם אש יהוה׃</li>
      <li>והאספסף אשר בקרבו התאוו תאוה וישבו ויבכו גם בני ישראל ויאמרו מי יאכלנו בשר׃</li>
      <li>זכרנו את הדגה אשר נאכל במצרים חנם את הקשאים ואת האבטחים ואת החציר ואת הבצלים ואת השומים׃</li>
      <li>ועתה נפשנו יבשה אין כל בלתי אל המן עינינו׃</li>
      <li>והמן כזרע גד הוא ועינו כעין הבדלח׃</li>
      <li>שטו העם ולקטו וטחנו ברחים או דכו במדכה ובשלו בפרור ועשו אתו עגות והיה טעמו כטעם לשד השמן׃</li>
      <li>וברדת הטל על המחנה לילה ירד המן עליו׃</li>
      <li>וישמע משה את העם בכה למשפחתיו איש לפתח אהלו ויחר אף יהוה מאד ובעיני משה רע׃</li>
      <li>ויאמר משה אל יהוה למה הרעת לעבדך ולמה לא מצתי חן בעיניך לשום את משא כל העם הזה עלי׃</li>
      <li>האנכי הריתי את כל העם הזה אם אנכי ילדתיהו כי תאמר אלי שאהו בחיקך כאשר ישא האמן את הינק על האדמה אשר נשבעת לאבתיו׃</li>
      <li>מאין לי בשר לתת לכל העם הזה כי יבכו עלי לאמר תנה לנו בשר ונאכלה׃</li>
      <li>לא אוכל אנכי לבדי לשאת את כל העם הזה כי כבד ממני׃</li>
      <li>ואם ככה את עשה לי הרגני נא הרג אם מצאתי חן בעיניך ואל אראה ברעתי׃</li>
      <li>ויאמר יהוה אל משה אספה לי שבעים איש מזקני ישראל אשר ידעת כי הם זקני העם ושטריו ולקחת אתם אל אהל מועד והתיצבו שם עמך׃</li>
      <li>וירדתי ודברתי עמך שם ואצלתי מן הרוח אשר עליך ושמתי עליהם ונשאו אתך במשא העם ולא תשא אתה לבדך׃</li>
      <li>ואל העם תאמר התקדשו למחר ואכלתם בשר כי בכיתם באזני יהוה לאמר מי יאכלנו בשר כי טוב לנו במצרים ונתן יהוה לכם בשר ואכלתם׃</li>
      <li>לא יום אחד תאכלון ולא יומים ולא חמשה ימים ולא עשרה ימים ולא עשרים יום׃</li>
      <li>עד חדש ימים עד אשר יצא מאפכם והיה לכם לזרא יען כי מאסתם את יהוה אשר בקרבכם ותבכו לפניו לאמר למה זה יצאנו ממצרים׃</li>
      <li>ויאמר משה שש מאות אלף רגלי העם אשר אנכי בקרבו ואתה אמרת בשר אתן להם ואכלו חדש ימים׃</li>
      <li>הצאן ובקר ישחט להם ומצא להם אם את כל דגי הים יאסף להם ומצא להם׃</li>
      <li>ויאמר יהוה אל משה היד יהוה תקצר עתה תראה היקרך דברי אם לא׃</li>
      <li>ויצא משה וידבר אל העם את דברי יהוה ויאסף שבעים איש מזקני העם ויעמד אתם סביבת האהל׃</li>
      <li>וירד יהוה בענן וידבר אליו ויאצל מן הרוח אשר עליו ויתן על שבעים איש הזקנים ויהי כנוח עליהם הרוח ויתנבאו ולא יספו׃</li>
      <li>וישארו שני אנשים במחנה שם האחד אלדד ושם השני מידד ותנח עליהם הרוח והמה בכתבים ולא יצאו האהלה ויתנבאו במחנה׃</li>
      <li>וירץ הנער ויגד למשה ויאמר אלדד ומידד מתנבאים במחנה׃</li>
      <li>ויען יהושע בן נון משרת משה מבחריו ויאמר אדני משה כלאם׃</li>
      <li>ויאמר לו משה המקנא אתה לי ומי יתן כל עם יהוה נביאים כי יתן יהוה את רוחו עליהם׃</li>
      <li>ויאסף משה אל המחנה הוא וזקני ישראל׃</li>
      <li>ורוח נסע מאת יהוה ויגז שלוים מן הים ויטש על המחנה כדרך יום כה וכדרך יום כה סביבות המחנה וכאמתים על פני הארץ׃</li>
      <li>ויקם העם כל היום ההוא וכל הלילה וכל יום המחרת ויאספו את השלו הממעיט אסף עשרה חמרים וישטחו להם שטוח סביבות המחנה׃</li>
      <li>הבשר עודנו בין שניהם טרם יכרת ואף יהוה חרה בעם ויך יהוה בעם מכה רבה מאד׃</li>
      <li>ויקרא את שם המקום ההוא קברות התאוה כי שם קברו את העם המתאוים׃</li>
      <li>מקברות התאוה נסעו העם חצרות ויהיו בחצרות׃</li>
    </ol>
  </li>
  <li>
    <ol>
      <li>ותדבר מרים ואהרן במשה על אדות האשה הכשית אשר לקח כי אשה כשית לקח׃</li>
      <li>ויאמרו הרק אך במשה דבר יהוה הלא גם בנו דבר וישמע יהוה׃</li>
      <li>והאיש משה ענו מאד מכל האדם אשר על פני האדמה׃</li>
      <li>ויאמר יהוה פתאם אל משה ואל אהרן ואל מרים צאו שלשתכם אל אהל מועד ויצאו שלשתם׃</li>
      <li>וירד יהוה בעמוד ענן ויעמד פתח האהל ויקרא אהרן ומרים ויצאו שניהם׃</li>
      <li>ויאמר שמעו נא דברי אם יהיה נביאכם יהוה במראה אליו אתודע בחלום אדבר בו׃</li>
      <li>לא כן עבדי משה בכל ביתי נאמן הוא׃</li>
      <li>פה אל פה אדבר בו ומראה ולא בחידת ותמנת יהוה יביט ומדוע לא יראתם לדבר בעבדי במשה׃</li>
      <li>ויחר אף יהוה בם וילך׃</li>
      <li>והענן סר מעל האהל והנה מרים מצרעת כשלג ויפן אהרן אל מרים והנה מצרעת׃</li>
      <li>ויאמר אהרן אל משה בי אדני אל נא תשת עלינו חטאת אשר נואלנו ואשר חטאנו׃</li>
      <li>אל נא תהי כמת אשר בצאתו מרחם אמו ויאכל חצי בשרו׃</li>
      <li>ויצעק משה אל יהוה לאמר אל נא רפא נא לה׃</li>
      <li>ויאמר יהוה אל משה ואביה ירק ירק בפניה הלא תכלם שבעת ימים תסגר שבעת ימים מחוץ למחנה ואחר תאסף׃</li>
      <li>ותסגר מרים מחוץ למחנה שבעת ימים והעם לא נסע עד האסף מרים׃</li>
      <li>ואחר נסעו העם מחצרות ויחנו במדבר פארן׃</li>
    </ol>
  </li>
  <li>
    <ol>
      <li>וידבר יהוה אל משה לאמר׃</li>
      <li>שלח לך אנשים ויתרו את ארץ כנען אשר אני נתן לבני ישראל איש אחד איש אחד למטה אבתיו תשלחו כל נשיא בהם׃</li>
      <li>וישלח אתם משה ממדבר פארן על פי יהוה כלם אנשים ראשי בני ישראל המה׃</li>
      <li>ואלה שמותם למטה ראובן שמוע בן זכור׃</li>
      <li>למטה שמעון שפט בן חורי׃</li>
      <li>למטה יהודה כלב בן יפנה׃</li>
      <li>למטה יששכר יגאל בן יוסף׃</li>
      <li>למטה אפרים הושע בן נון׃</li>
      <li>למטה בנימן פלטי בן רפוא׃</li>
      <li>למטה זבולן גדיאל בן סודי׃</li>
      <li>למטה יוסף למטה מנשה גדי בן סוסי׃</li>
      <li>למטה דן עמיאל בן גמלי׃</li>
      <li>למטה אשר סתור בן מיכאל׃</li>
      <li>למטה נפתלי נחבי בן ופסי׃</li>
      <li>למטה גד גאואל בן מכי׃</li>
      <li>אלה שמות האנשים אשר שלח משה לתור את הארץ ויקרא משה להושע בן נון יהושע׃</li>
      <li>וישלח אתם משה לתור את ארץ כנען ויאמר אלהם עלו זה בנגב ועליתם את ההר׃</li>
      <li>וראיתם את הארץ מה הוא ואת העם הישב עליה החזק הוא הרפה המעט הוא אם רב׃</li>
      <li>ומה הארץ אשר הוא ישב בה הטובה הוא אם רעה ומה הערים אשר הוא יושב בהנה הבמחנים אם במבצרים׃</li>
      <li>ומה הארץ השמנה הוא אם רזה היש בה עץ אם אין והתחזקתם ולקחתם מפרי הארץ והימים ימי בכורי ענבים׃</li>
      <li>ויעלו ויתרו את הארץ ממדבר צן עד רחב לבא חמת׃</li>
      <li>ויעלו בנגב ויבא עד חברון ושם אחימן ששי ותלמי ילידי הענק וחברון שבע שנים נבנתה לפני צען מצרים׃</li>
      <li>ויבאו עד נחל אשכל ויכרתו משם זמורה ואשכול ענבים אחד וישאהו במוט בשנים ומן הרמנים ומן התאנים׃</li>
      <li>למקום ההוא קרא נחל אשכול על אדות האשכול אשר כרתו משם בני ישראל׃</li>
      <li>וישבו מתור הארץ מקץ ארבעים יום׃</li>
      <li>וילכו ויבאו אל משה ואל אהרן ואל כל עדת בני ישראל אל מדבר פארן קדשה וישיבו אותם דבר ואת כל העדה ויראום את פרי הארץ׃</li>
      <li>ויספרו לו ויאמרו באנו אל הארץ אשר שלחתנו וגם זבת חלב ודבש הוא וזה פריה׃</li>
      <li>אפס כי עז העם הישב בארץ והערים בצרות גדלת מאד וגם ילדי הענק ראינו שם׃</li>
      <li>עמלק יושב בארץ הנגב והחתי והיבוסי והאמרי יושב בהר והכנעני ישב על הים ועל יד הירדן׃</li>
      <li>ויהס כלב את העם אל משה ויאמר עלה נעלה וירשנו אתה כי יכול נוכל לה׃</li>
      <li>והאנשים אשר עלו עמו אמרו לא נוכל לעלות אל העם כי חזק הוא ממנו׃</li>
      <li>ויוציאו דבת הארץ אשר תרו אתה אל בני ישראל לאמר הארץ אשר עברנו בה לתור אתה ארץ אכלת יושביה הוא וכל העם אשר ראינו בתוכה אנשי מדות׃</li>
      <li>ושם ראינו את הנפילים בני ענק מן הנפלים ונהי בעינינו כחגבים וכן היינו בעיניהם׃</li>
    </ol>
  </li>
  <li>
    <ol>
      <li>ותשא כל העדה ויתנו את קולם ויבכו העם בלילה ההוא׃</li>
      <li>וילנו על משה ועל אהרן כל בני ישראל ויאמרו אלהם כל העדה לו מתנו בארץ מצרים או במדבר הזה לו מתנו׃</li>
      <li>ולמה יהוה מביא אתנו אל הארץ הזאת לנפל בחרב נשינו וטפנו יהיו לבז הלוא טוב לנו שוב מצרימה׃</li>
      <li>ויאמרו איש אל אחיו נתנה ראש ונשובה מצרימה׃</li>
      <li>ויפל משה ואהרן על פניהם לפני כל קהל עדת בני ישראל׃</li>
      <li>ויהושע בן נון וכלב בן יפנה מן התרים את הארץ קרעו בגדיהם׃</li>
      <li>ויאמרו אל כל עדת בני ישראל לאמר הארץ אשר עברנו בה לתור אתה טובה הארץ מאד מאד׃</li>
      <li>אם חפץ בנו יהוה והביא אתנו אל הארץ הזאת ונתנה לנו ארץ אשר הוא זבת חלב ודבש׃</li>
      <li>אך ביהוה אל תמרדו ואתם אל תיראו את עם הארץ כי לחמנו הם סר צלם מעליהם ויהוה אתנו אל תיראם׃</li>
      <li>ויאמרו כל העדה לרגום אתם באבנים וכבוד יהוה נראה באהל מועד אל כל בני ישראל׃</li>
      <li>ויאמר יהוה אל משה עד אנה ינאצני העם הזה ועד אנה לא יאמינו בי בכל האתות אשר עשיתי בקרבו׃</li>
      <li>אכנו בדבר ואורשנו ואעשה אתך לגוי גדול ועצום ממנו׃</li>
      <li>ויאמר משה אל יהוה ושמעו מצרים כי העלית בכחך את העם הזה מקרבו׃</li>
      <li>ואמרו אל יושב הארץ הזאת שמעו כי אתה יהוה בקרב העם הזה אשר עין בעין נראה אתה יהוה ועננך עמד עלהם ובעמד ענן אתה הלך לפניהם יומם ובעמוד אש לילה׃</li>
      <li>והמתה את העם הזה כאיש אחד ואמרו הגוים אשר שמעו את שמעך לאמר׃</li>
      <li>מבלתי יכלת יהוה להביא את העם הזה אל הארץ אשר נשבע להם וישחטם במדבר׃</li>
      <li>ועתה יגדל נא כח אדני כאשר דברת לאמר׃</li>
      <li>יהוה ארך אפים ורב חסד נשא עון ופשע ונקה לא ינקה פקד עון אבות על בנים על שלשים ועל רבעים׃</li>
      <li>סלח נא לעון העם הזה כגדל חסדך וכאשר נשאתה לעם הזה ממצרים ועד הנה׃</li>
      <li>ויאמר יהוה סלחתי כדברך׃</li>
      <li>ואולם חי אני וימלא כבוד יהוה את כל הארץ׃</li>
      <li>כי כל האנשים הראים את כבדי ואת אתתי אשר עשיתי במצרים ובמדבר וינסו אתי זה עשר פעמים ולא שמעו בקולי׃</li>
      <li>אם יראו את הארץ אשר נשבעתי לאבתם וכל מנאצי לא יראוה׃</li>
      <li>ועבדי כלב עקב היתה רוח אחרת עמו וימלא אחרי והביאתיו אל הארץ אשר בא שמה וזרעו יורשנה׃</li>
      <li>והעמלקי והכנעני יושב בעמק מחר פנו וסעו לכם המדבר דרך ים סוף׃</li>
      <li>וידבר יהוה אל משה ואל אהרן לאמר׃</li>
      <li>עד מתי לעדה הרעה הזאת אשר המה מלינים עלי את תלנות בני ישראל אשר המה מלינים עלי שמעתי׃</li>
      <li>אמר אלהם חי אני נאם יהוה אם לא כאשר דברתם באזני כן אעשה לכם׃</li>
      <li>במדבר הזה יפלו פגריכם וכל פקדיכם לכל מספרכם מבן עשרים שנה ומעלה אשר הלינתם עלי׃</li>
      <li>אם אתם תבאו אל הארץ אשר נשאתי את ידי לשכן אתכם בה כי אם כלב בן יפנה ויהושע בן נון׃</li>
      <li>וטפכם אשר אמרתם לבז יהיה והביאתי אתם וידעו את הארץ אשר מאסתם בה׃</li>
      <li>ופגריכם אתם יפלו במדבר הזה׃</li>
      <li>ובניכם יהיו רעים במדבר ארבעים שנה ונשאו את זנותיכם עד תם פגריכם במדבר׃</li>
      <li>במספר הימים אשר תרתם את הארץ ארבעים יום יום לשנה יום לשנה תשאו את עונתיכם ארבעים שנה וידעתם את תנואתי׃</li>
      <li>אני יהוה דברתי אם לא זאת אעשה לכל העדה הרעה הזאת הנועדים עלי במדבר הזה יתמו ושם ימתו׃</li>
      <li>והאנשים אשר שלח משה לתור את הארץ וישבו וילונו עליו את כל העדה להוציא דבה על הארץ׃</li>
      <li>וימתו האנשים מוצאי דבת הארץ רעה במגפה לפני יהוה׃</li>
      <li>ויהושע בן נון וכלב בן יפנה חיו מן האנשים ההם ההלכים לתור את הארץ׃</li>
      <li>וידבר משה את הדברים האלה אל כל בני ישראל ויתאבלו העם מאד׃</li>
      <li>וישכמו בבקר ויעלו אל ראש ההר לאמר הננו ועלינו אל המקום אשר אמר יהוה כי חטאנו׃</li>
      <li>ויאמר משה למה זה אתם עברים את פי יהוה והוא לא תצלח׃</li>
      <li>אל תעלו כי אין יהוה בקרבכם ולא תנגפו לפני איביכם׃</li>
      <li>כי העמלקי והכנעני שם לפניכם ונפלתם בחרב כי על כן שבתם מאחרי יהוה ולא יהיה יהוה עמכם׃</li>
      <li>ויעפלו לעלות אל ראש ההר וארון ברית יהוה ומשה לא משו מקרב המחנה׃</li>
      <li>וירד העמלקי והכנעני הישב בהר ההוא ויכום ויכתום עד החרמה׃</li>
    </ol>
  </li>
  <li>
    <ol>
      <li>וידבר יהוה אל משה לאמר׃</li>
      <li>דבר אל בני ישראל ואמרת אלהם כי תבאו אל ארץ מושבתיכם אשר אני נתן לכם׃</li>
      <li>ועשיתם אשה ליהוה עלה או זבח לפלא נדר או בנדבה או במעדיכם לעשות ריח ניחח ליהוה מן הבקר או מן הצאן׃</li>
      <li>והקריב המקריב קרבנו ליהוה מנחה סלת עשרון בלול ברבעית ההין שמן׃</li>
      <li>ויין לנסך רביעית ההין תעשה על העלה או לזבח לכבש האחד׃</li>
      <li>או לאיל תעשה מנחה סלת שני עשרנים בלולה בשמן שלשית ההין׃</li>
      <li>ויין לנסך שלשית ההין תקריב ריח ניחח ליהוה׃</li>
      <li>וכי תעשה בן בקר עלה או זבח לפלא נדר או שלמים ליהוה׃</li>
      <li>והקריב על בן הבקר מנחה סלת שלשה עשרנים בלול בשמן חצי ההין׃</li>
      <li>ויין תקריב לנסך חצי ההין אשה ריח ניחח ליהוה׃</li>
      <li>ככה יעשה לשור האחד או לאיל האחד או לשה בכבשים או בעזים׃</li>
      <li>כמספר אשר תעשו ככה תעשו לאחד כמספרם׃</li>
      <li>כל האזרח יעשה ככה את אלה להקריב אשה ריח ניחח ליהוה׃</li>
      <li>וכי יגור אתכם גר או אשר בתוככם לדרתיכם ועשה אשה ריח ניחח ליהוה כאשר תעשו כן יעשה׃</li>
      <li>הקהל חקה אחת לכם ולגר הגר חקת עולם לדרתיכם ככם כגר יהיה לפני יהוה׃</li>
      <li>תורה אחת ומשפט אחד יהיה לכם ולגר הגר אתכם׃</li>
      <li>וידבר יהוה אל משה לאמר׃</li>
      <li>דבר אל בני ישראל ואמרת אלהם בבאכם אל הארץ אשר אני מביא אתכם שמה׃</li>
      <li>והיה באכלכם מלחם הארץ תרימו תרומה ליהוה׃</li>
      <li>ראשית ערסתכם חלה תרימו תרומה כתרומת גרן כן תרימו אתה׃</li>
      <li>מראשית ערסתיכם תתנו ליהוה תרומה לדרתיכם׃</li>
      <li>וכי תשגו ולא תעשו את כל המצות האלה אשר דבר יהוה אל משה׃</li>
      <li>את כל אשר צוה יהוה אליכם ביד משה מן היום אשר צוה יהוה והלאה לדרתיכם׃</li>
      <li>והיה אם מעיני העדה נעשתה לשגגה ועשו כל העדה פר בן בקר אחד לעלה לריח ניחח ליהוה ומנחתו ונסכו כמשפט ושעיר עזים אחד לחטת׃</li>
      <li>וכפר הכהן על כל עדת בני ישראל ונסלח להם כי שגגה הוא והם הביאו את קרבנם אשה ליהוה וחטאתם לפני יהוה על שגגתם׃</li>
      <li>ונסלח לכל עדת בני ישראל ולגר הגר בתוכם כי לכל העם בשגגה׃</li>
      <li>ואם נפש אחת תחטא בשגגה והקריבה עז בת שנתה לחטאת׃</li>
      <li>וכפר הכהן על הנפש השגגת בחטאה בשגגה לפני יהוה לכפר עליו ונסלח לו׃</li>
      <li>האזרח בבני ישראל ולגר הגר בתוכם תורה אחת יהיה לכם לעשה בשגגה׃</li>
      <li>והנפש אשר תעשה ביד רמה מן האזרח ומן הגר את יהוה הוא מגדף ונכרתה הנפש ההוא מקרב עמה׃</li>
      <li>כי דבר יהוה בזה ואת מצותו הפר הכרת תכרת הנפש ההוא עונה בה׃</li>
      <li>ויהיו בני ישראל במדבר וימצאו איש מקשש עצים ביום השבת׃</li>
      <li>ויקריבו אתו המצאים אתו מקשש עצים אל משה ואל אהרן ואל כל העדה׃</li>
      <li>ויניחו אתו במשמר כי לא פרש מה יעשה לו׃</li>
      <li>ויאמר יהוה אל משה מות יומת האיש רגום אתו באבנים כל העדה מחוץ למחנה׃</li>
      <li>ויציאו אתו כל העדה אל מחוץ למחנה וירגמו אתו באבנים וימת כאשר צוה יהוה את משה׃</li>
      <li>ויאמר יהוה אל משה לאמר׃</li>
      <li>דבר אל בני ישראל ואמרת אלהם ועשו להם ציצת על כנפי בגדיהם לדרתם ונתנו על ציצת הכנף פתיל תכלת׃</li>
      <li>והיה לכם לציצת וראיתם אתו וזכרתם את כל מצות יהוה ועשיתם אתם ולא תתרו אחרי לבבכם ואחרי עיניכם אשר אתם זנים אחריהם׃</li>
      <li>למען תזכרו ועשיתם את כל מצותי והייתם קדשים לאלהיכם׃</li>
      <li>אני יהוה אלהיכם אשר הוצאתי אתכם מארץ מצרים להיות לכם לאלהים אני יהוה אלהיכם׃</li>
    </ol>
  </li>
  <li>
    <ol>
      <li>ויקח קרח בן יצהר בן קהת בן לוי ודתן ואבירם בני אליאב ואון בן פלת בני ראובן׃</li>
      <li>ויקמו לפני משה ואנשים מבני ישראל חמשים ומאתים נשיאי עדה קראי מועד אנשי שם׃</li>
      <li>ויקהלו על משה ועל אהרן ויאמרו אלהם רב לכם כי כל העדה כלם קדשים ובתוכם יהוה ומדוע תתנשאו על קהל יהוה׃</li>
      <li>וישמע משה ויפל על פניו׃</li>
      <li>וידבר אל קרח ואל כל עדתו לאמר בקר וידע יהוה את אשר לו ואת הקדוש והקריב אליו ואת אשר יבחר בו יקריב אליו׃</li>
      <li>זאת עשו קחו לכם מחתות קרח וכל עדתו׃</li>
      <li>ותנו בהן אש ושימו עליהן קטרת לפני יהוה מחר והיה האיש אשר יבחר יהוה הוא הקדוש רב לכם בני לוי׃</li>
      <li>ויאמר משה אל קרח שמעו נא בני לוי׃</li>
      <li>המעט מכם כי הבדיל אלהי ישראל אתכם מעדת ישראל להקריב אתכם אליו לעבד את עבדת משכן יהוה ולעמד לפני העדה לשרתם׃</li>
      <li>ויקרב אתך ואת כל אחיך בני לוי אתך ובקשתם גם כהנה׃</li>
      <li>לכן אתה וכל עדתך הנעדים על יהוה ואהרן מה הוא כי תלונו עליו׃</li>
      <li>וישלח משה לקרא לדתן ולאבירם בני אליאב ויאמרו לא נעלה׃</li>
      <li>המעט כי העליתנו מארץ זבת חלב ודבש להמיתנו במדבר כי תשתרר עלינו גם השתרר׃</li>
      <li>אף לא אל ארץ זבת חלב ודבש הביאתנו ותתן לנו נחלת שדה וכרם העיני האנשים ההם תנקר לא נעלה׃</li>
      <li>ויחר למשה מאד ויאמר אל יהוה אל תפן אל מנחתם לא חמור אחד מהם נשאתי ולא הרעתי את אחד מהם׃</li>
      <li>ויאמר משה אל קרח אתה וכל עדתך היו לפני יהוה אתה והם ואהרן מחר׃</li>
      <li>וקחו איש מחתתו ונתתם עליהם קטרת והקרבתם לפני יהוה איש מחתתו חמשים ומאתים מחתת ואתה ואהרן איש מחתתו׃</li>
      <li>ויקחו איש מחתתו ויתנו עליהם אש וישימו עליהם קטרת ויעמדו פתח אהל מועד ומשה ואהרן׃</li>
      <li>ויקהל עליהם קרח את כל העדה אל פתח אהל מועד וירא כבוד יהוה אל כל העדה׃</li>
      <li>וידבר יהוה אל משה ואל אהרן לאמר׃</li>
      <li>הבדלו מתוך העדה הזאת ואכלה אתם כרגע׃</li>
      <li>ויפלו על פניהם ויאמרו אל אלהי הרוחת לכל בשר האיש אחד יחטא ועל כל העדה תקצף׃</li>
      <li>וידבר יהוה אל משה לאמר׃</li>
      <li>דבר אל העדה לאמר העלו מסביב למשכן קרח דתן ואבירם׃</li>
      <li>ויקם משה וילך אל דתן ואבירם וילכו אחריו זקני ישראל׃</li>
      <li>וידבר אל העדה לאמר סורו נא מעל אהלי האנשים הרשעים האלה ואל תגעו בכל אשר להם פן תספו בכל חטאתם׃</li>
      <li>ויעלו מעל משכן קרח דתן ואבירם מסביב ודתן ואבירם יצאו נצבים פתח אהליהם ונשיהם ובניהם וטפם׃</li>
      <li>ויאמר משה בזאת תדעון כי יהוה שלחני לעשות את כל המעשים האלה כי לא מלבי׃</li>
      <li>אם כמות כל האדם ימתון אלה ופקדת כל האדם יפקד עליהם לא יהוה שלחני׃</li>
      <li>ואם בריאה יברא יהוה ופצתה האדמה את פיה ובלעה אתם ואת כל אשר להם וירדו חיים שאלה וידעתם כי נאצו האנשים האלה את יהוה׃</li>
      <li>ויהי ככלתו לדבר את כל הדברים האלה ותבקע האדמה אשר תחתיהם׃</li>
      <li>ותפתח הארץ את פיה ותבלע אתם ואת בתיהם ואת כל האדם אשר לקרח ואת כל הרכוש׃</li>
      <li>וירדו הם וכל אשר להם חיים שאלה ותכס עליהם הארץ ויאבדו מתוך הקהל׃</li>
      <li>וכל ישראל אשר סביבתיהם נסו לקלם כי אמרו פן תבלענו הארץ׃</li>
      <li>ואש יצאה מאת יהוה ותאכל את החמשים ומאתים איש מקריבי הקטרת׃</li>
      <li>וידבר יהוה אל משה לאמר׃</li>
      <li>אמר אל אלעזר בן אהרן הכהן וירם את המחתת מבין השרפה ואת האש זרה הלאה כי קדשו׃</li>
      <li>את מחתות החטאים האלה בנפשתם ועשו אתם רקעי פחים צפוי למזבח כי הקריבם לפני יהוה ויקדשו ויהיו לאות לבני ישראל׃</li>
      <li>ויקח אלעזר הכהן את מחתות הנחשת אשר הקריבו השרפים וירקעום צפוי למזבח׃</li>
      <li>זכרון לבני ישראל למען אשר לא יקרב איש זר אשר לא מזרע אהרן הוא להקטיר קטרת לפני יהוה ולא יהיה כקרח וכעדתו כאשר דבר יהוה ביד משה לו׃</li>
      <li>וילנו כל עדת בני ישראל ממחרת על משה ועל אהרן לאמר אתם המתם את עם יהוה׃</li>
      <li>ויהי בהקהל העדה על משה ועל אהרן ויפנו אל אהל מועד והנה כסהו הענן וירא כבוד יהוה׃</li>
      <li>ויבא משה ואהרן אל פני אהל מועד׃</li>
      <li>וידבר יהוה אל משה לאמר׃</li>
      <li>הרמו מתוך העדה הזאת ואכלה אתם כרגע ויפלו על פניהם׃</li>
      <li>ויאמר משה אל אהרן קח את המחתה ותן עליה אש מעל המזבח ושים קטרת והולך מהרה אל העדה וכפר עליהם כי יצא הקצף מלפני יהוה החל הנגף׃</li>
      <li>ויקח אהרן כאשר דבר משה וירץ אל תוך הקהל והנה החל הנגף בעם ויתן את הקטרת ויכפר על העם׃</li>
      <li>ויעמד בין המתים ובין החיים ותעצר המגפה׃</li>
      <li>ויהיו המתים במגפה ארבעה עשר אלף ושבע מאות מלבד המתים על דבר קרח׃</li>
      <li>וישב אהרן אל משה אל פתח אהל מועד והמגפה נעצרה׃</li>
    </ol>
  </li>
  <li>
    <ol>
      <li>וידבר יהוה אל משה לאמר׃</li>
      <li>דבר אל בני ישראל וקח מאתם מטה מטה לבית אב מאת כל נשיאהם לבית אבתם שנים עשר מטות איש את שמו תכתב על מטהו׃</li>
      <li>ואת שם אהרן תכתב על מטה לוי כי מטה אחד לראש בית אבותם׃</li>
      <li>והנחתם באהל מועד לפני העדות אשר אועד לכם שמה׃</li>
      <li>והיה האיש אשר אבחר בו מטהו יפרח והשכתי מעלי את תלנות בני ישראל אשר הם מלינם עליכם׃</li>
      <li>וידבר משה אל בני ישראל ויתנו אליו כל נשיאיהם מטה לנשיא אחד מטה לנשיא אחד לבית אבתם שנים עשר מטות ומטה אהרן בתוך מטותם׃</li>
      <li>וינח משה את המטת לפני יהוה באהל העדת׃</li>
      <li>ויהי ממחרת ויבא משה אל אהל העדות והנה פרח מטה אהרן לבית לוי ויצא פרח ויצץ ציץ ויגמל שקדים׃</li>
      <li>ויצא משה את כל המטת מלפני יהוה אל כל בני ישראל ויראו ויקחו איש מטהו׃</li>
      <li>ויאמר יהוה אל משה השב את מטה אהרן לפני העדות למשמרת לאות לבני מרי ותכל תלונתם מעלי ולא ימתו׃</li>
      <li>ויעש משה כאשר צוה יהוה אתו כן עשה׃</li>
      <li>ויאמרו בני ישראל אל משה לאמר הן גוענו אבדנו כלנו אבדנו׃</li>
      <li>כל הקרב הקרב אל משכן יהוה ימות האם תמנו לגוע׃</li>
    </ol>
  </li>
  <li>
    <ol>
      <li>ויאמר יהוה אל אהרן אתה ובניך ובית אביך אתך תשאו את עון המקדש ואתה ובניך אתך תשאו את עון כהנתכם׃</li>
      <li>וגם את אחיך מטה לוי שבט אביך הקרב אתך וילוו עליך וישרתוך ואתה ובניך אתך לפני אהל העדת׃</li>
      <li>ושמרו משמרתך ומשמרת כל האהל אך אל כלי הקדש ואל המזבח לא יקרבו ולא ימתו גם הם גם אתם׃</li>
      <li>ונלוו עליך ושמרו את משמרת אהל מועד לכל עבדת האהל וזר לא יקרב אליכם׃</li>
      <li>ושמרתם את משמרת הקדש ואת משמרת המזבח ולא יהיה עוד קצף על בני ישראל׃</li>
      <li>ואני הנה לקחתי את אחיכם הלוים מתוך בני ישראל לכם מתנה נתנים ליהוה לעבד את עבדת אהל מועד׃</li>
      <li>ואתה ובניך אתך תשמרו את כהנתכם לכל דבר המזבח ולמבית לפרכת ועבדתם עבדת מתנה אתן את כהנתכם והזר הקרב יומת׃</li>
      <li>וידבר יהוה אל אהרן ואני הנה נתתי לך את משמרת תרומתי לכל קדשי בני ישראל לך נתתים למשחה ולבניך לחק עולם׃</li>
      <li>זה יהיה לך מקדש הקדשים מן האש כל קרבנם לכל מנחתם ולכל חטאתם ולכל אשמם אשר ישיבו לי קדש קדשים לך הוא ולבניך׃</li>
      <li>בקדש הקדשים תאכלנו כל זכר יאכל אתו קדש יהיה לך׃</li>
      <li>וזה לך תרומת מתנם לכל תנופת בני ישראל לך נתתים ולבניך ולבנתיך אתך לחק עולם כל טהור בביתך יאכל אתו׃</li>
      <li>כל חלב יצהר וכל חלב תירוש ודגן ראשיתם אשר יתנו ליהוה לך נתתים׃</li>
      <li>בכורי כל אשר בארצם אשר יביאו ליהוה לך יהיה כל טהור בביתך יאכלנו׃</li>
      <li>כל חרם בישראל לך יהיה׃</li>
      <li>כל פטר רחם לכל בשר אשר יקריבו ליהוה באדם ובבהמה יהיה לך אך פדה תפדה את בכור האדם ואת בכור הבהמה הטמאה תפדה׃</li>
      <li>ופדויו מבן חדש תפדה בערכך כסף חמשת שקלים בשקל הקדש עשרים גרה הוא׃</li>
      <li>אך בכור שור או בכור כשב או בכור עז לא תפדה קדש הם את דמם תזרק על המזבח ואת חלבם תקטיר אשה לריח ניחח ליהוה׃</li>
      <li>ובשרם יהיה לך כחזה התנופה וכשוק הימין לך יהיה׃</li>
      <li>כל תרומת הקדשים אשר ירימו בני ישראל ליהוה נתתי לך ולבניך ולבנתיך אתך לחק עולם ברית מלח עולם הוא לפני יהוה לך ולזרעך אתך׃</li>
      <li>ויאמר יהוה אל אהרן בארצם לא תנחל וחלק לא יהיה לך בתוכם אני חלקך ונחלתך בתוך בני ישראל׃</li>
      <li>ולבני לוי הנה נתתי כל מעשר בישראל לנחלה חלף עבדתם אשר הם עבדים את עבדת אהל מועד׃</li>
      <li>ולא יקרבו עוד בני ישראל אל אהל מועד לשאת חטא למות׃</li>
      <li>ועבד הלוי הוא את עבדת אהל מועד והם ישאו עונם חקת עולם לדרתיכם ובתוך בני ישראל לא ינחלו נחלה׃</li>
      <li>כי את מעשר בני ישראל אשר ירימו ליהוה תרומה נתתי ללוים לנחלה על כן אמרתי להם בתוך בני ישראל לא ינחלו נחלה׃</li>
      <li>וידבר יהוה אל משה לאמר׃</li>
      <li>ואל הלוים תדבר ואמרת אלהם כי תקחו מאת בני ישראל את המעשר אשר נתתי לכם מאתם בנחלתכם והרמתם ממנו תרומת יהוה מעשר מן המעשר׃</li>
      <li>ונחשב לכם תרומתכם כדגן מן הגרן וכמלאה מן היקב׃</li>
      <li>כן תרימו גם אתם תרומת יהוה מכל מעשרתיכם אשר תקחו מאת בני ישראל ונתתם ממנו את תרומת יהוה לאהרן הכהן׃</li>
      <li>מכל מתנתיכם תרימו את כל תרומת יהוה מכל חלבו את מקדשו ממנו׃</li>
      <li>ואמרת אלהם בהרימכם את חלבו ממנו ונחשב ללוים כתבואת גרן וכתבואת יקב׃</li>
      <li>ואכלתם אתו בכל מקום אתם וביתכם כי שכר הוא לכם חלף עבדתכם באהל מועד׃</li>
      <li>ולא תשאו עליו חטא בהרימכם את חלבו ממנו ואת קדשי בני ישראל לא תחללו ולא תמותו׃</li>
    </ol>
  </li>
  <li>
    <ol>
      <li>וידבר יהוה אל משה ואל אהרן לאמר׃</li>
      <li>זאת חקת התורה אשר צוה יהוה לאמר דבר אל בני ישראל ויקחו אליך פרה אדמה תמימה אשר אין בה מום אשר לא עלה עליה על׃</li>
      <li>ונתתם אתה אל אלעזר הכהן והוציא אתה אל מחוץ למחנה ושחט אתה לפניו׃</li>
      <li>ולקח אלעזר הכהן מדמה באצבעו והזה אל נכח פני אהל מועד מדמה שבע פעמים׃</li>
      <li>ושרף את הפרה לעיניו את ערה ואת בשרה ואת דמה על פרשה ישרף׃</li>
      <li>ולקח הכהן עץ ארז ואזוב ושני תולעת והשליך אל תוך שרפת הפרה׃</li>
      <li>וכבס בגדיו הכהן ורחץ בשרו במים ואחר יבוא אל המחנה וטמא הכהן עד הערב׃</li>
      <li>והשרף אתה יכבס בגדיו במים ורחץ בשרו במים וטמא עד הערב׃</li>
      <li>ואסף איש טהור את אפר הפרה והניח מחוץ למחנה במקום טהור והיתה לעדת בני ישראל למשמרת למי נדה חטאת הוא׃</li>
      <li>וכבס האסף את אפר הפרה את בגדיו וטמא עד הערב והיתה לבני ישראל ולגר הגר בתוכם לחקת עולם׃</li>
      <li>הנגע במת לכל נפש אדם וטמא שבעת ימים׃</li>
      <li>הוא יתחטא בו ביום השלישי וביום השביעי יטהר ואם לא יתחטא ביום השלישי וביום השביעי לא יטהר׃</li>
      <li>כל הנגע במת בנפש האדם אשר ימות ולא יתחטא את משכן יהוה טמא ונכרתה הנפש ההוא מישראל כי מי נדה לא זרק עליו טמא יהיה עוד טמאתו בו׃</li>
      <li>זאת התורה אדם כי ימות באהל כל הבא אל האהל וכל אשר באהל יטמא שבעת ימים׃</li>
      <li>וכל כלי פתוח אשר אין צמיד פתיל עליו טמא הוא׃</li>
      <li>וכל אשר יגע על פני השדה בחלל חרב או במת או בעצם אדם או בקבר יטמא שבעת ימים׃</li>
      <li>ולקחו לטמא מעפר שרפת החטאת ונתן עליו מים חיים אל כלי׃</li>
      <li>ולקח אזוב וטבל במים איש טהור והזה על האהל ועל כל הכלים ועל הנפשות אשר היו שם ועל הנגע בעצם או בחלל או במת או בקבר׃</li>
      <li>והזה הטהר על הטמא ביום השלישי וביום השביעי וחטאו ביום השביעי וכבס בגדיו ורחץ במים וטהר בערב׃</li>
      <li>ואיש אשר יטמא ולא יתחטא ונכרתה הנפש ההוא מתוך הקהל כי את מקדש יהוה טמא מי נדה לא זרק עליו טמא הוא׃</li>
      <li>והיתה להם לחקת עולם ומזה מי הנדה יכבס בגדיו והנגע במי הנדה יטמא עד הערב׃</li>
      <li>וכל אשר יגע בו הטמא יטמא והנפש הנגעת תטמא עד הערב׃</li>
    </ol>
  </li>
  <li>
    <ol>
      <li>ויבאו בני ישראל כל העדה מדבר צן בחדש הראשון וישב העם בקדש ותמת שם מרים ותקבר שם׃</li>
      <li>ולא היה מים לעדה ויקהלו על משה ועל אהרן׃</li>
      <li>וירב העם עם משה ויאמרו לאמר ולו גוענו בגוע אחינו לפני יהוה׃</li>
      <li>ולמה הבאתם את קהל יהוה אל המדבר הזה למות שם אנחנו ובעירנו׃</li>
      <li>ולמה העליתנו ממצרים להביא אתנו אל המקום הרע הזה לא מקום זרע ותאנה וגפן ורמון ומים אין לשתות׃</li>
      <li>ויבא משה ואהרן מפני הקהל אל פתח אהל מועד ויפלו על פניהם וירא כבוד יהוה אליהם׃</li>
      <li>וידבר יהוה אל משה לאמר׃</li>
      <li>קח את המטה והקהל את העדה אתה ואהרן אחיך ודברתם אל הסלע לעיניהם ונתן מימיו והוצאת להם מים מן הסלע והשקית את העדה ואת בעירם׃</li>
      <li>ויקח משה את המטה מלפני יהוה כאשר צוהו׃</li>
      <li>ויקהלו משה ואהרן את הקהל אל פני הסלע ויאמר להם שמעו נא המרים המן הסלע הזה נוציא לכם מים׃</li>
      <li>וירם משה את ידו ויך את הסלע במטהו פעמים ויצאו מים רבים ותשת העדה ובעירם׃</li>
      <li>ויאמר יהוה אל משה ואל אהרן יען לא האמנתם בי להקדישני לעיני בני ישראל לכן לא תביאו את הקהל הזה אל הארץ אשר נתתי להם׃</li>
      <li>המה מי מריבה אשר רבו בני ישראל את יהוה ויקדש בם׃</li>
      <li>וישלח משה מלאכים מקדש אל מלך אדום כה אמר אחיך ישראל אתה ידעת את כל התלאה אשר מצאתנו׃</li>
      <li>וירדו אבתינו מצרימה ונשב במצרים ימים רבים וירעו לנו מצרים ולאבתינו׃</li>
      <li>ונצעק אל יהוה וישמע קלנו וישלח מלאך ויצאנו ממצרים והנה אנחנו בקדש עיר קצה גבולך׃</li>
      <li>נעברה נא בארצך לא נעבר בשדה ובכרם ולא נשתה מי באר דרך המלך נלך לא נטה ימין ושמאול עד אשר נעבר גבולך׃</li>
      <li>ויאמר אליו אדום לא תעבר בי פן בחרב אצא לקראתך׃</li>
      <li>ויאמרו אליו בני ישראל במסלה נעלה ואם מימיך נשתה אני ומקני ונתתי מכרם רק אין דבר ברגלי אעברה׃</li>
      <li>ויאמר לא תעבר ויצא אדום לקראתו בעם כבד וביד חזקה׃</li>
      <li>וימאן אדום נתן את ישראל עבר בגבלו ויט ישראל מעליו׃</li>
      <li>ויסעו מקדש ויבאו בני ישראל כל העדה הר ההר׃</li>
      <li>ויאמר יהוה אל משה ואל אהרן בהר ההר על גבול ארץ אדום לאמר׃</li>
      <li>יאסף אהרן אל עמיו כי לא יבא אל הארץ אשר נתתי לבני ישראל על אשר מריתם את פי למי מריבה׃</li>
      <li>קח את אהרן ואת אלעזר בנו והעל אתם הר ההר׃</li>
      <li>והפשט את אהרן את בגדיו והלבשתם את אלעזר בנו ואהרן יאסף ומת שם׃</li>
      <li>ויעש משה כאשר צוה יהוה ויעלו אל הר ההר לעיני כל העדה׃</li>
      <li>ויפשט משה את אהרן את בגדיו וילבש אתם את אלעזר בנו וימת אהרן שם בראש ההר וירד משה ואלעזר מן ההר׃</li>
      <li>ויראו כל העדה כי גוע אהרן ויבכו את אהרן שלשים יום כל בית ישראל׃</li>
    </ol>
  </li>
  <li>
    <ol>
      <li>וישמע הכנעני מלך ערד ישב הנגב כי בא ישראל דרך האתרים וילחם בישראל וישב ממנו שבי׃</li>
      <li>וידר ישראל נדר ליהוה ויאמר אם נתן תתן את העם הזה בידי והחרמתי את עריהם׃</li>
      <li>וישמע יהוה בקול ישראל ויתן את הכנעני ויחרם אתהם ואת עריהם ויקרא שם המקום חרמה׃</li>
      <li>ויסעו מהר ההר דרך ים סוף לסבב את ארץ אדום ותקצר נפש העם בדרך׃</li>
      <li>וידבר העם באלהים ובמשה למה העליתנו ממצרים למות במדבר כי אין לחם ואין מים ונפשנו קצה בלחם הקלקל׃</li>
      <li>וישלח יהוה בעם את הנחשים השרפים וינשכו את העם וימת עם רב מישראל׃</li>
      <li>ויבא העם אל משה ויאמרו חטאנו כי דברנו ביהוה ובך התפלל אל יהוה ויסר מעלינו את הנחש ויתפלל משה בעד העם׃</li>
      <li>ויאמר יהוה אל משה עשה לך שרף ושים אתו על נס והיה כל הנשוך וראה אתו וחי׃</li>
      <li>ויעש משה נחש נחשת וישמהו על הנס והיה אם נשך הנחש את איש והביט אל נחש הנחשת וחי׃</li>
      <li>ויסעו בני ישראל ויחנו באבת׃</li>
      <li>ויסעו מאבת ויחנו בעיי העברים במדבר אשר על פני מואב ממזרח השמש׃</li>
      <li>משם נסעו ויחנו בנחל זרד׃</li>
      <li>משם נסעו ויחנו מעבר ארנון אשר במדבר היצא מגבול האמרי כי ארנון גבול מואב בין מואב ובין האמרי׃</li>
      <li>על כן יאמר בספר מלחמת יהוה את והב בסופה ואת הנחלים ארנון׃</li>
      <li>ואשד הנחלים אשר נטה לשבת ער ונשען לגבול מואב׃</li>
      <li>ומשם בארה הוא הבאר אשר אמר יהוה למשה אסף את העם ואתנה להם מים׃</li>
      <li>אז ישיר ישראל את השירה הזאת עלי באר ענו לה׃</li>
      <li>באר חפרוה שרים כרוה נדיבי העם במחקק במשענתם וממדבר מתנה׃</li>
      <li>וממתנה נחליאל ומנחליאל במות׃</li>
      <li>ומבמות הגיא אשר בשדה מואב ראש הפסגה ונשקפה על פני הישימן׃</li>
      <li>וישלח ישראל מלאכים אל סיחן מלך האמרי לאמר׃</li>
      <li>אעברה בארצך לא נטה בשדה ובכרם לא נשתה מי באר בדרך המלך נלך עד אשר נעבר גבלך׃</li>
      <li>ולא נתן סיחן את ישראל עבר בגבלו ויאסף סיחן את כל עמו ויצא לקראת ישראל המדברה ויבא יהצה וילחם בישראל׃</li>
      <li>ויכהו ישראל לפי חרב ויירש את ארצו מארנן עד יבק עד בני עמון כי עז גבול בני עמון׃</li>
      <li>ויקח ישראל את כל הערים האלה וישב ישראל בכל ערי האמרי בחשבון ובכל בנתיה׃</li>
      <li>כי חשבון עיר סיחן מלך האמרי הוא והוא נלחם במלך מואב הראשון ויקח את כל ארצו מידו עד ארנן׃</li>
      <li>על כן יאמרו המשלים באו חשבון תבנה ותכונן עיר סיחון׃</li>
      <li>כי אש יצאה מחשבון להבה מקרית סיחן אכלה ער מואב בעלי במות ארנן׃</li>
      <li>אוי לך מואב אבדת עם כמוש נתן בניו פליטם ובנתיו בשבית למלך אמרי סיחון׃</li>
      <li>ונירם אבד חשבון עד דיבון ונשים עד נפח אשר עד מידבא׃</li>
      <li>וישב ישראל בארץ האמרי׃</li>
      <li>וישלח משה לרגל את יעזר וילכדו בנתיה ויירש את האמרי אשר שם׃</li>
      <li>ויפנו ויעלו דרך הבשן ויצא עוג מלך הבשן לקראתם הוא וכל עמו למלחמה אדרעי׃</li>
      <li>ויאמר יהוה אל משה אל תירא אתו כי בידך נתתי אתו ואת כל עמו ואת ארצו ועשית לו כאשר עשית לסיחן מלך האמרי אשר יושב בחשבון׃</li>
      <li>ויכו אתו ואת בניו ואת כל עמו עד בלתי השאיר לו שריד ויירשו את ארצו׃</li>
    </ol>
  </li>
  <li>
    <ol>
      <li>ויסעו בני ישראל ויחנו בערבות מואב מעבר לירדן ירחו׃</li>
      <li>וירא בלק בן צפור את כל אשר עשה ישראל לאמרי׃</li>
      <li>ויגר מואב מפני העם מאד כי רב הוא ויקץ מואב מפני בני ישראל׃</li>
      <li>ויאמר מואב אל זקני מדין עתה ילחכו הקהל את כל סביבתינו כלחך השור את ירק השדה ובלק בן צפור מלך למואב בעת ההוא׃</li>
      <li>וישלח מלאכים אל בלעם בן בעור פתורה אשר על הנהר ארץ בני עמו לקרא לו לאמר הנה עם יצא ממצרים הנה כסה את עין הארץ והוא ישב ממלי׃</li>
      <li>ועתה לכה נא ארה לי את העם הזה כי עצום הוא ממני אולי אוכל נכה בו ואגרשנו מן הארץ כי ידעתי את אשר תברך מברך ואשר תאר יואר׃</li>
      <li>וילכו זקני מואב וזקני מדין וקסמים בידם ויבאו אל בלעם וידברו אליו דברי בלק׃</li>
      <li>ויאמר אליהם לינו פה הלילה והשבתי אתכם דבר כאשר ידבר יהוה אלי וישבו שרי מואב עם בלעם׃</li>
      <li>ויבא אלהים אל בלעם ויאמר מי האנשים האלה עמך׃</li>
      <li>ויאמר בלעם אל האלהים בלק בן צפר מלך מואב שלח אלי׃</li>
      <li>הנה העם היצא ממצרים ויכס את עין הארץ עתה לכה קבה לי אתו אולי אוכל להלחם בו וגרשתיו׃</li>
      <li>ויאמר אלהים אל בלעם לא תלך עמהם לא תאר את העם כי ברוך הוא׃</li>
      <li>ויקם בלעם בבקר ויאמר אל שרי בלק לכו אל ארצכם כי מאן יהוה לתתי להלך עמכם׃</li>
      <li>ויקומו שרי מואב ויבאו אל בלק ויאמרו מאן בלעם הלך עמנו׃</li>
      <li>ויסף עוד בלק שלח שרים רבים ונכבדים מאלה׃</li>
      <li>ויבאו אל בלעם ויאמרו לו כה אמר בלק בן צפור אל נא תמנע מהלך אלי׃</li>
      <li>כי כבד אכבדך מאד וכל אשר תאמר אלי אעשה ולכה נא קבה לי את העם הזה׃</li>
      <li>ויען בלעם ויאמר אל עבדי בלק אם יתן לי בלק מלא ביתו כסף וזהב לא אוכל לעבר את פי יהוה אלהי לעשות קטנה או גדולה׃</li>
      <li>ועתה שבו נא בזה גם אתם הלילה ואדעה מה יסף יהוה דבר עמי׃</li>
      <li>ויבא אלהים אל בלעם לילה ויאמר לו אם לקרא לך באו האנשים קום לך אתם ואך את הדבר אשר אדבר אליך אתו תעשה׃</li>
      <li>ויקם בלעם בבקר ויחבש את אתנו וילך עם שרי מואב׃</li>
      <li>ויחר אף אלהים כי הולך הוא ויתיצב מלאך יהוה בדרך לשטן לו והוא רכב על אתנו ושני נעריו עמו׃</li>
      <li>ותרא האתון את מלאך יהוה נצב בדרך וחרבו שלופה בידו ותט האתון מן הדרך ותלך בשדה ויך בלעם את האתון להטתה הדרך׃</li>
      <li>ויעמד מלאך יהוה במשעול הכרמים גדר מזה וגדר מזה׃</li>
      <li>ותרא האתון את מלאך יהוה ותלחץ אל הקיר ותלחץ את רגל בלעם אל הקיר ויסף להכתה׃</li>
      <li>ויוסף מלאך יהוה עבור ויעמד במקום צר אשר אין דרך לנטות ימין ושמאול׃</li>
      <li>ותרא האתון את מלאך יהוה ותרבץ תחת בלעם ויחר אף בלעם ויך את האתון במקל׃</li>
      <li>ויפתח יהוה את פי האתון ותאמר לבלעם מה עשיתי לך כי הכיתני זה שלש רגלים׃</li>
      <li>ויאמר בלעם לאתון כי התעללת בי לו יש חרב בידי כי עתה הרגתיך׃</li>
      <li>ותאמר האתון אל בלעם הלוא אנכי אתנך אשר רכבת עלי מעודך עד היום הזה ההסכן הסכנתי לעשות לך כה ויאמר לא׃</li>
      <li>ויגל יהוה את עיני בלעם וירא את מלאך יהוה נצב בדרך וחרבו שלפה בידו ויקד וישתחו לאפיו׃</li>
      <li>ויאמר אליו מלאך יהוה על מה הכית את אתנך זה שלוש רגלים הנה אנכי יצאתי לשטן כי ירט הדרך לנגדי׃</li>
      <li>ותראני האתון ותט לפני זה שלש רגלים אולי נטתה מפני כי עתה גם אתכה הרגתי ואותה החייתי׃</li>
      <li>ויאמר בלעם אל מלאך יהוה חטאתי כי לא ידעתי כי אתה נצב לקראתי בדרך ועתה אם רע בעיניך אשובה לי׃</li>
      <li>ויאמר מלאך יהוה אל בלעם לך עם האנשים ואפס את הדבר אשר אדבר אליך אתו תדבר וילך בלעם עם שרי בלק׃</li>
      <li>וישמע בלק כי בא בלעם ויצא לקראתו אל עיר מואב אשר על גבול ארנן אשר בקצה הגבול׃</li>
      <li>ויאמר בלק אל בלעם הלא שלח שלחתי אליך לקרא לך למה לא הלכת אלי האמנם לא אוכל כבדך׃</li>
      <li>ויאמר בלעם אל בלק הנה באתי אליך עתה היכול אוכל דבר מאומה הדבר אשר ישים אלהים בפי אתו אדבר׃</li>
      <li>וילך בלעם עם בלק ויבאו קרית חצות׃</li>
      <li>ויזבח בלק בקר וצאן וישלח לבלעם ולשרים אשר אתו׃</li>
      <li>ויהי בבקר ויקח בלק את בלעם ויעלהו במות בעל וירא משם קצה העם׃</li>
    </ol>
  </li>
  <li>
    <ol>
      <li>ויאמר בלעם אל בלק בנה לי בזה שבעה מזבחת והכן לי בזה שבעה פרים ושבעה אילים׃</li>
      <li>ויעש בלק כאשר דבר בלעם ויעל בלק ובלעם פר ואיל במזבח׃</li>
      <li>ויאמר בלעם לבלק התיצב על עלתך ואלכה אולי יקרה יהוה לקראתי ודבר מה יראני והגדתי לך וילך שפי׃</li>
      <li>ויקר אלהים אל בלעם ויאמר אליו את שבעת המזבחת ערכתי ואעל פר ואיל במזבח׃</li>
      <li>וישם יהוה דבר בפי בלעם ויאמר שוב אל בלק וכה תדבר׃</li>
      <li>וישב אליו והנה נצב על עלתו הוא וכל שרי מואב׃</li>
      <li>וישא משלו ויאמר מן ארם ינחני בלק מלך מואב מהררי קדם לכה ארה לי יעקב ולכה זעמה ישראל׃</li>
      <li>מה אקב לא קבה אל ומה אזעם לא זעם יהוה׃</li>
      <li>כי מראש צרים אראנו ומגבעות אשורנו הן עם לבדד ישכן ובגוים לא יתחשב׃</li>
      <li>מי מנה עפר יעקב ומספר את רבע ישראל תמת נפשי מות ישרים ותהי אחריתי כמהו׃</li>
      <li>ויאמר בלק אל בלעם מה עשית לי לקב איבי לקחתיך והנה ברכת ברך׃</li>
      <li>ויען ויאמר הלא את אשר ישים יהוה בפי אתו אשמר לדבר׃</li>
      <li>ויאמר אליו בלק לך נא אתי אל מקום אחר אשר תראנו משם אפס קצהו תראה וכלו לא תראה וקבנו לי משם׃</li>
      <li>ויקחהו שדה צפים אל ראש הפסגה ויבן שבעה מזבחת ויעל פר ואיל במזבח׃</li>
      <li>ויאמר אל בלק התיצב כה על עלתך ואנכי אקרה כה׃</li>
      <li>ויקר יהוה אל בלעם וישם דבר בפיו ויאמר שוב אל בלק וכה תדבר׃</li>
      <li>ויבא אליו והנו נצב על עלתו ושרי מואב אתו ויאמר לו בלק מה דבר יהוה׃</li>
      <li>וישא משלו ויאמר קום בלק ושמע האזינה עדי בנו צפר׃</li>
      <li>לא איש אל ויכזב ובן אדם ויתנחם ההוא אמר ולא יעשה ודבר ולא יקימנה׃</li>
      <li>הנה ברך לקחתי וברך ולא אשיבנה׃</li>
      <li>לא הביט און ביעקב ולא ראה עמל בישראל יהוה אלהיו עמו ותרועת מלך בו׃</li>
      <li>אל מוציאם ממצרים כתועפת ראם לו׃</li>
      <li>כי לא נחש ביעקב ולא קסם בישראל כעת יאמר ליעקב ולישראל מה פעל אל׃</li>
      <li>הן עם כלביא יקום וכארי יתנשא לא ישכב עד יאכל טרף ודם חללים ישתה׃</li>
      <li>ויאמר בלק אל בלעם גם קב לא תקבנו גם ברך לא תברכנו׃</li>
      <li>ויען בלעם ויאמר אל בלק הלא דברתי אליך לאמר כל אשר ידבר יהוה אתו אעשה׃</li>
      <li>ויאמר בלק אל בלעם לכה נא אקחך אל מקום אחר אולי יישר בעיני האלהים וקבתו לי משם׃</li>
      <li>ויקח בלק את בלעם ראש הפעור הנשקף על פני הישימן׃</li>
      <li>ויאמר בלעם אל בלק בנה לי בזה שבעה מזבחת והכן לי בזה שבעה פרים ושבעה אילים׃</li>
      <li>ויעש בלק כאשר אמר בלעם ויעל פר ואיל במזבח׃</li>
    </ol>
  </li>
  <li>
    <ol>
      <li>וירא בלעם כי טוב בעיני יהוה לברך את ישראל ולא הלך כפעם בפעם לקראת נחשים וישת אל המדבר פניו׃</li>
      <li>וישא בלעם את עיניו וירא את ישראל שכן לשבטיו ותהי עליו רוח אלהים׃</li>
      <li>וישא משלו ויאמר נאם בלעם בנו בער ונאם הגבר שתם העין׃</li>
      <li>נאם שמע אמרי אל אשר מחזה שדי יחזה נפל וגלוי עינים׃</li>
      <li>מה טבו אהליך יעקב משכנתיך ישראל׃</li>
      <li>כנחלים נטיו כגנת עלי נהר כאהלים נטע יהוה כארזים עלי מים׃</li>
      <li>יזל מים מדליו וזרעו במים רבים וירם מאגג מלכו ותנשא מלכתו׃</li>
      <li>אל מוציאו ממצרים כתועפת ראם לו יאכל גוים צריו ועצמתיהם יגרם וחציו ימחץ׃</li>
      <li>כרע שכב כארי וכלביא מי יקימנו מברכיך ברוך וארריך ארור׃</li>
      <li>ויחר אף בלק אל בלעם ויספק את כפיו ויאמר בלק אל בלעם לקב איבי קראתיך והנה ברכת ברך זה שלש פעמים׃</li>
      <li>ועתה ברח לך אל מקומך אמרתי כבד אכבדך והנה מנעך יהוה מכבוד׃</li>
      <li>ויאמר בלעם אל בלק הלא גם אל מלאכיך אשר שלחת אלי דברתי לאמר׃</li>
      <li>אם יתן לי בלק מלא ביתו כסף וזהב לא אוכל לעבר את פי יהוה לעשות טובה או רעה מלבי אשר ידבר יהוה אתו אדבר׃</li>
      <li>ועתה הנני הולך לעמי לכה איעצך אשר יעשה העם הזה לעמך באחרית הימים׃</li>
      <li>וישא משלו ויאמר נאם בלעם בנו בער ונאם הגבר שתם העין׃</li>
      <li>נאם שמע אמרי אל וידע דעת עליון מחזה שדי יחזה נפל וגלוי עינים׃</li>
      <li>אראנו ולא עתה אשורנו ולא קרוב דרך כוכב מיעקב וקם שבט מישראל ומחץ פאתי מואב וקרקר כל בני שת׃</li>
      <li>והיה אדום ירשה והיה ירשה שעיר איביו וישראל עשה חיל׃</li>
      <li>וירד מיעקב והאביד שריד מעיר׃</li>
      <li>וירא את עמלק וישא משלו ויאמר ראשית גוים עמלק ואחריתו עדי אבד׃</li>
      <li>וירא את הקיני וישא משלו ויאמר איתן מושבך ושים בסלע קנך׃</li>
      <li>כי אם יהיה לבער קין עד מה אשור תשבך׃</li>
      <li>וישא משלו ויאמר אוי מי יחיה משמו אל׃</li>
      <li>וצים מיד כתים וענו אשור וענו עבר וגם הוא עדי אבד׃</li>
      <li>ויקם בלעם וילך וישב למקמו וגם בלק הלך לדרכו׃</li>
    </ol>
  </li>
  <li>
    <ol>
      <li>וישב ישראל בשטים ויחל העם לזנות אל בנות מואב׃</li>
      <li>ותקראן לעם לזבחי אלהיהן ויאכל העם וישתחוו לאלהיהן׃</li>
      <li>ויצמד ישראל לבעל פעור ויחר אף יהוה בישראל׃</li>
      <li>ויאמר יהוה אל משה קח את כל ראשי העם והוקע אותם ליהוה נגד השמש וישב חרון אף יהוה מישראל׃</li>
      <li>ויאמר משה אל שפטי ישראל הרגו איש אנשיו הנצמדים לבעל פעור׃</li>
      <li>והנה איש מבני ישראל בא ויקרב אל אחיו את המדינית לעיני משה ולעיני כל עדת בני ישראל והמה בכים פתח אהל מועד׃</li>
      <li>וירא פינחס בן אלעזר בן אהרן הכהן ויקם מתוך העדה ויקח רמח בידו׃</li>
      <li>ויבא אחר איש ישראל אל הקבה וידקר את שניהם את איש ישראל ואת האשה אל קבתה ותעצר המגפה מעל בני ישראל׃</li>
      <li>ויהיו המתים במגפה ארבעה ועשרים אלף׃</li>
      <li>וידבר יהוה אל משה לאמר׃</li>
      <li>פינחס בן אלעזר בן אהרן הכהן השיב את חמתי מעל בני ישראל בקנאו את קנאתי בתוכם ולא כליתי את בני ישראל בקנאתי׃</li>
      <li>לכן אמר הנני נתן לו את בריתי שלום׃</li>
      <li>והיתה לו ולזרעו אחריו ברית כהנת עולם תחת אשר קנא לאלהיו ויכפר על בני ישראל׃</li>
      <li>ושם איש ישראל המכה אשר הכה את המדינית זמרי בן סלוא נשיא בית אב לשמעני׃</li>
      <li>ושם האשה המכה המדינית כזבי בת צור ראש אמות בית אב במדין הוא׃</li>
      <li>וידבר יהוה אל משה לאמר׃</li>
      <li>צרור את המדינים והכיתם אותם׃</li>
      <li>כי צררים הם לכם בנכליהם אשר נכלו לכם על דבר פעור ועל דבר כזבי בת נשיא מדין אחתם המכה ביום המגפה על דבר פעור׃</li>
    </ol>
  </li>
  <li>
    <ol>
      <li>ויהי אחרי המגפה ויאמר יהוה אל משה ואל אלעזר בן אהרן הכהן לאמר׃</li>
      <li>שאו את ראש כל עדת בני ישראל מבן עשרים שנה ומעלה לבית אבתם כל יצא צבא בישראל׃</li>
      <li>וידבר משה ואלעזר הכהן אתם בערבת מואב על ירדן ירחו לאמר׃</li>
      <li>מבן עשרים שנה ומעלה כאשר צוה יהוה את משה ובני ישראל היצאים מארץ מצרים׃</li>
      <li>ראובן בכור ישראל בני ראובן חנוך משפחת החנכי לפלוא משפחת הפלאי׃</li>
      <li>לחצרן משפחת החצרוני לכרמי משפחת הכרמי׃</li>
      <li>אלה משפחת הראובני ויהיו פקדיהם שלשה וארבעים אלף ושבע מאות ושלשים׃</li>
      <li>ובני פלוא אליאב׃</li>
      <li>ובני אליאב נמואל ודתן ואבירם הוא דתן ואבירם קרואי העדה אשר הצו על משה ועל אהרן בעדת קרח בהצתם על יהוה׃</li>
      <li>ותפתח הארץ את פיה ותבלע אתם ואת קרח במות העדה באכל האש את חמשים ומאתים איש ויהיו לנס׃</li>
      <li>ובני קרח לא מתו׃</li>
      <li>בני שמעון למשפחתם לנמואל משפחת הנמואלי לימין משפחת הימיני ליכין משפחת היכיני׃</li>
      <li>לזרח משפחת הזרחי לשאול משפחת השאולי׃</li>
      <li>אלה משפחת השמעני שנים ועשרים אלף ומאתים׃</li>
      <li>בני גד למשפחתם לצפון משפחת הצפוני לחגי משפחת החגי לשוני משפחת השוני׃</li>
      <li>לאזני משפחת האזני לערי משפחת הערי׃</li>
      <li>לארוד משפחת הארודי לאראלי משפחת האראלי׃</li>
      <li>אלה משפחת בני גד לפקדיהם ארבעים אלף וחמש מאות׃</li>
      <li>בני יהודה ער ואונן וימת ער ואונן בארץ כנען׃</li>
      <li>ויהיו בני יהודה למשפחתם לשלה משפחת השלני לפרץ משפחת הפרצי לזרח משפחת הזרחי׃</li>
      <li>ויהיו בני פרץ לחצרן משפחת החצרני לחמול משפחת החמולי׃</li>
      <li>אלה משפחת יהודה לפקדיהם ששה ושבעים אלף וחמש מאות׃</li>
      <li>בני יששכר למשפחתם תולע משפחת התולעי לפוה משפחת הפוני׃</li>
      <li>לישוב משפחת הישובי לשמרן משפחת השמרני׃</li>
      <li>אלה משפחת יששכר לפקדיהם ארבעה וששים אלף ושלש מאות׃</li>
      <li>בני זבולן למשפחתם לסרד משפחת הסרדי לאלון משפחת האלני ליחלאל משפחת היחלאלי׃</li>
      <li>אלה משפחת הזבולני לפקדיהם ששים אלף וחמש מאות׃</li>
      <li>בני יוסף למשפחתם מנשה ואפרים׃</li>
      <li>בני מנשה למכיר משפחת המכירי ומכיר הוליד את גלעד לגלעד משפחת הגלעדי׃</li>
      <li>אלה בני גלעד איעזר משפחת האיעזרי לחלק משפחת החלקי׃</li>
      <li>ואשריאל משפחת האשראלי ושכם משפחת השכמי׃</li>
      <li>ושמידע משפחת השמידעי וחפר משפחת החפרי׃</li>
      <li>וצלפחד בן חפר לא היו לו בנים כי אם בנות ושם בנות צלפחד מחלה ונעה חגלה מלכה ותרצה׃</li>
      <li>אלה משפחת מנשה ופקדיהם שנים וחמשים אלף ושבע מאות׃</li>
      <li>אלה בני אפרים למשפחתם לשותלח משפחת השתלחי לבכר משפחת הבכרי לתחן משפחת התחני׃</li>
      <li>ואלה בני שותלח לערן משפחת הערני׃</li>
      <li>אלה משפחת בני אפרים לפקדיהם שנים ושלשים אלף וחמש מאות אלה בני יוסף למשפחתם׃</li>
      <li>בני בנימן למשפחתם לבלע משפחת הבלעי לאשבל משפחת האשבלי לאחירם משפחת האחירמי׃</li>
      <li>לשפופם משפחת השופמי לחופם משפחת החופמי׃</li>
      <li>ויהיו בני בלע ארד ונעמן משפחת הארדי לנעמן משפחת הנעמי׃</li>
      <li>אלה בני בנימן למשפחתם ופקדיהם חמשה וארבעים אלף ושש מאות׃</li>
      <li>אלה בני דן למשפחתם לשוחם משפחת השוחמי אלה משפחת דן למשפחתם׃</li>
      <li>כל משפחת השוחמי לפקדיהם ארבעה וששים אלף וארבע מאות׃</li>
      <li>בני אשר למשפחתם לימנה משפחת הימנה לישוי משפחת הישוי לבריעה משפחת הבריעי׃</li>
      <li>לבני בריעה לחבר משפחת החברי למלכיאל משפחת המלכיאלי׃</li>
      <li>ושם בת אשר שרח׃</li>
      <li>אלה משפחת בני אשר לפקדיהם שלשה וחמשים אלף וארבע מאות׃</li>
      <li>בני נפתלי למשפחתם ליחצאל משפחת היחצאלי לגוני משפחת הגוני׃</li>
      <li>ליצר משפחת היצרי לשלם משפחת השלמי׃</li>
      <li>אלה משפחת נפתלי למשפחתם ופקדיהם חמשה וארבעים אלף וארבע מאות׃</li>
      <li>אלה פקודי בני ישראל שש מאות אלף ואלף שבע מאות ושלשים׃</li>
      <li>וידבר יהוה אל משה לאמר׃</li>
      <li>לאלה תחלק הארץ בנחלה במספר שמות׃</li>
      <li>לרב תרבה נחלתו ולמעט תמעיט נחלתו איש לפי פקדיו יתן נחלתו׃</li>
      <li>אך בגורל יחלק את הארץ לשמות מטות אבתם ינחלו׃</li>
      <li>על פי הגורל תחלק נחלתו בין רב למעט׃</li>
      <li>ואלה פקודי הלוי למשפחתם לגרשון משפחת הגרשני לקהת משפחת הקהתי למררי משפחת המררי׃</li>
      <li>אלה משפחת לוי משפחת הלבני משפחת החברני משפחת המחלי משפחת המושי משפחת הקרחי וקהת הולד את עמרם׃</li>
      <li>ושם אשת עמרם יוכבד בת לוי אשר ילדה אתה ללוי במצרים ותלד לעמרם את אהרן ואת משה ואת מרים אחתם׃</li>
      <li>ויולד לאהרן את נדב ואת אביהוא את אלעזר ואת איתמר׃</li>
      <li>וימת נדב ואביהוא בהקריבם אש זרה לפני יהוה׃</li>
      <li>ויהיו פקדיהם שלשה ועשרים אלף כל זכר מבן חדש ומעלה כי לא התפקדו בתוך בני ישראל כי לא נתן להם נחלה בתוך בני ישראל׃</li>
      <li>אלה פקודי משה ואלעזר הכהן אשר פקדו את בני ישראל בערבת מואב על ירדן ירחו׃</li>
      <li>ובאלה לא היה איש מפקודי משה ואהרן הכהן אשר פקדו את בני ישראל במדבר סיני׃</li>
      <li>כי אמר יהוה להם מות ימתו במדבר ולא נותר מהם איש כי אם כלב בן יפנה ויהושע בן נון׃</li>
    </ol>
  </li>
  <li>
    <ol>
      <li>ותקרבנה בנות צלפחד בן חפר בן גלעד בן מכיר בן מנשה למשפחת מנשה בן יוסף ואלה שמות בנתיו מחלה נעה וחגלה ומלכה ותרצה׃</li>
      <li>ותעמדנה לפני משה ולפני אלעזר הכהן ולפני הנשיאם וכל העדה פתח אהל מועד לאמר׃</li>
      <li>אבינו מת במדבר והוא לא היה בתוך העדה הנועדים על יהוה בעדת קרח כי בחטאו מת ובנים לא היו לו׃</li>
      <li>למה יגרע שם אבינו מתוך משפחתו כי אין לו בן תנה לנו אחזה בתוך אחי אבינו׃</li>
      <li>ויקרב משה את משפטן לפני יהוה׃</li>
      <li>ויאמר יהוה אל משה לאמר׃</li>
      <li>כן בנות צלפחד דברת נתן תתן להם אחזת נחלה בתוך אחי אביהם והעברת את נחלת אביהן להן׃</li>
      <li>ואל בני ישראל תדבר לאמר איש כי ימות ובן אין לו והעברתם את נחלתו לבתו׃</li>
      <li>ואם אין לו בת ונתתם את נחלתו לאחיו׃</li>
      <li>ואם אין לו אחים ונתתם את נחלתו לאחי אביו׃</li>
      <li>ואם אין אחים לאביו ונתתם את נחלתו לשארו הקרב אליו ממשפחתו וירש אתה והיתה לבני ישראל לחקת משפט כאשר צוה יהוה את משה׃</li>
      <li>ויאמר יהוה אל משה עלה אל הר העברים הזה וראה את הארץ אשר נתתי לבני ישראל׃</li>
      <li>וראיתה אתה ונאספת אל עמיך גם אתה כאשר נאסף אהרן אחיך׃</li>
      <li>כאשר מריתם פי במדבר צן במריבת העדה להקדישני במים לעיניהם הם מי מריבת קדש מדבר צן׃</li>
      <li>וידבר משה אל יהוה לאמר׃</li>
      <li>יפקד יהוה אלהי הרוחת לכל בשר איש על העדה׃</li>
      <li>אשר יצא לפניהם ואשר יבא לפניהם ואשר יוציאם ואשר יביאם ולא תהיה עדת יהוה כצאן אשר אין להם רעה׃</li>
      <li>ויאמר יהוה אל משה קח לך את יהושע בן נון איש אשר רוח בו וסמכת את ידך עליו׃</li>
      <li>והעמדת אתו לפני אלעזר הכהן ולפני כל העדה וצויתה אתו לעיניהם׃</li>
      <li>ונתתה מהודך עליו למען ישמעו כל עדת בני ישראל׃</li>
      <li>ולפני אלעזר הכהן יעמד ושאל לו במשפט האורים לפני יהוה על פיו יצאו ועל פיו יבאו הוא וכל בני ישראל אתו וכל העדה׃</li>
      <li>ויעש משה כאשר צוה יהוה אתו ויקח את יהושע ויעמדהו לפני אלעזר הכהן ולפני כל העדה׃</li>
      <li>ויסמך את ידיו עליו ויצוהו כאשר דבר יהוה ביד משה׃</li>
    </ol>
  </li>
  <li>
    <ol>
      <li>וידבר יהוה אל משה לאמר׃</li>
      <li>צו את בני ישראל ואמרת אלהם את קרבני לחמי לאשי ריח ניחחי תשמרו להקריב לי במועדו׃</li>
      <li>ואמרת להם זה האשה אשר תקריבו ליהוה כבשים בני שנה תמימם שנים ליום עלה תמיד׃</li>
      <li>את הכבש אחד תעשה בבקר ואת הכבש השני תעשה בין הערבים׃</li>
      <li>ועשירית האיפה סלת למנחה בלולה בשמן כתית רביעת ההין׃</li>
      <li>עלת תמיד העשיה בהר סיני לריח ניחח אשה ליהוה׃</li>
      <li>ונסכו רביעת ההין לכבש האחד בקדש הסך נסך שכר ליהוה׃</li>
      <li>ואת הכבש השני תעשה בין הערבים כמנחת הבקר וכנסכו תעשה אשה ריח ניחח ליהוה׃</li>
      <li>וביום השבת שני כבשים בני שנה תמימם ושני עשרנים סלת מנחה בלולה בשמן ונסכו׃</li>
      <li>עלת שבת בשבתו על עלת התמיד ונסכה׃</li>
      <li>ובראשי חדשיכם תקריבו עלה ליהוה פרים בני בקר שנים ואיל אחד כבשים בני שנה שבעה תמימם׃</li>
      <li>ושלשה עשרנים סלת מנחה בלולה בשמן לפר האחד ושני עשרנים סלת מנחה בלולה בשמן לאיל האחד׃</li>
      <li>ועשרן עשרון סלת מנחה בלולה בשמן לכבש האחד עלה ריח ניחח אשה ליהוה׃</li>
      <li>ונסכיהם חצי ההין יהיה לפר ושלישת ההין לאיל ורביעת ההין לכבש יין זאת עלת חדש בחדשו לחדשי השנה׃</li>
      <li>ושעיר עזים אחד לחטאת ליהוה על עלת התמיד יעשה ונסכו׃</li>
      <li>ובחדש הראשון בארבעה עשר יום לחדש פסח ליהוה׃</li>
      <li>ובחמשה עשר יום לחדש הזה חג שבעת ימים מצות יאכל׃</li>
      <li>ביום הראשון מקרא קדש כל מלאכת עבדה לא תעשו׃</li>
      <li>והקרבתם אשה עלה ליהוה פרים בני בקר שנים ואיל אחד ושבעה כבשים בני שנה תמימם יהיו לכם׃</li>
      <li>ומנחתם סלת בלולה בשמן שלשה עשרנים לפר ושני עשרנים לאיל תעשו׃</li>
      <li>עשרון עשרון תעשה לכבש האחד לשבעת הכבשים׃</li>
      <li>ושעיר חטאת אחד לכפר עליכם׃</li>
      <li>מלבד עלת הבקר אשר לעלת התמיד תעשו את אלה׃</li>
      <li>כאלה תעשו ליום שבעת ימים לחם אשה ריח ניחח ליהוה על עולת התמיד יעשה ונסכו׃</li>
      <li>וביום השביעי מקרא קדש יהיה לכם כל מלאכת עבדה לא תעשו׃</li>
      <li>וביום הבכורים בהקריבכם מנחה חדשה ליהוה בשבעתיכם מקרא קדש יהיה לכם כל מלאכת עבדה לא תעשו׃</li>
      <li>והקרבתם עולה לריח ניחח ליהוה פרים בני בקר שנים איל אחד שבעה כבשים בני שנה׃</li>
      <li>ומנחתם סלת בלולה בשמן שלשה עשרנים לפר האחד שני עשרנים לאיל האחד׃</li>
      <li>עשרון עשרון לכבש האחד לשבעת הכבשים׃</li>
      <li>שעיר עזים אחד לכפר עליכם׃</li>
      <li>מלבד עלת התמיד ומנחתו תעשו תמימם יהיו לכם ונסכיהם׃</li>
    </ol>
  </li>
  <li>
    <ol>
      <li>ובחדש השביעי באחד לחדש מקרא קדש יהיה לכם כל מלאכת עבדה לא תעשו יום תרועה יהיה לכם׃</li>
      <li>ועשיתם עלה לריח ניחח ליהוה פר בן בקר אחד איל אחד כבשים בני שנה שבעה תמימם׃</li>
      <li>ומנחתם סלת בלולה בשמן שלשה עשרנים לפר שני עשרנים לאיל׃</li>
      <li>ועשרון אחד לכבש האחד לשבעת הכבשים׃</li>
      <li>ושעיר עזים אחד חטאת לכפר עליכם׃</li>
      <li>מלבד עלת החדש ומנחתה ועלת התמיד ומנחתה ונסכיהם כמשפטם לריח ניחח אשה ליהוה׃</li>
      <li>ובעשור לחדש השביעי הזה מקרא קדש יהיה לכם ועניתם את נפשתיכם כל מלאכה לא תעשו׃</li>
      <li>והקרבתם עלה ליהוה ריח ניחח פר בן בקר אחד איל אחד כבשים בני שנה שבעה תמימם יהיו לכם׃</li>
      <li>ומנחתם סלת בלולה בשמן שלשה עשרנים לפר שני עשרנים לאיל האחד׃</li>
      <li>עשרון עשרון לכבש האחד לשבעת הכבשים׃</li>
      <li>שעיר עזים אחד חטאת מלבד חטאת הכפרים ועלת התמיד ומנחתה ונסכיהם׃</li>
      <li>ובחמשה עשר יום לחדש השביעי מקרא קדש יהיה לכם כל מלאכת עבדה לא תעשו וחגתם חג ליהוה שבעת ימים׃</li>
      <li>והקרבתם עלה אשה ריח ניחח ליהוה פרים בני בקר שלשה עשר אילם שנים כבשים בני שנה ארבעה עשר תמימם יהיו׃</li>
      <li>ומנחתם סלת בלולה בשמן שלשה עשרנים לפר האחד לשלשה עשר פרים שני עשרנים לאיל האחד לשני האילם׃</li>
      <li>ועשרון עשרון לכבש האחד לארבעה עשר כבשים׃</li>
      <li>ושעיר עזים אחד חטאת מלבד עלת התמיד מנחתה ונסכה׃</li>
      <li>וביום השני פרים בני בקר שנים עשר אילם שנים כבשים בני שנה ארבעה עשר תמימם׃</li>
      <li>ומנחתם ונסכיהם לפרים לאילם ולכבשים במספרם כמשפט׃</li>
      <li>ושעיר עזים אחד חטאת מלבד עלת התמיד ומנחתה ונסכיהם׃</li>
      <li>וביום השלישי פרים עשתי עשר אילם שנים כבשים בני שנה ארבעה עשר תמימם׃</li>
      <li>ומנחתם ונסכיהם לפרים לאילם ולכבשים במספרם כמשפט׃</li>
      <li>ושעיר חטאת אחד מלבד עלת התמיד ומנחתה ונסכה׃</li>
      <li>וביום הרביעי פרים עשרה אילם שנים כבשים בני שנה ארבעה עשר תמימם׃</li>
      <li>מנחתם ונסכיהם לפרים לאילם ולכבשים במספרם כמשפט׃</li>
      <li>ושעיר עזים אחד חטאת מלבד עלת התמיד מנחתה ונסכה׃</li>
      <li>וביום החמישי פרים תשעה אילם שנים כבשים בני שנה ארבעה עשר תמימם׃</li>
      <li>ומנחתם ונסכיהם לפרים לאילם ולכבשים במספרם כמשפט׃</li>
      <li>ושעיר חטאת אחד מלבד עלת התמיד ומנחתה ונסכה׃</li>
      <li>וביום הששי פרים שמנה אילם שנים כבשים בני שנה ארבעה עשר תמימם׃</li>
      <li>ומנחתם ונסכיהם לפרים לאילם ולכבשים במספרם כמשפט׃</li>
      <li>ושעיר חטאת אחד מלבד עלת התמיד מנחתה ונסכיה׃</li>
      <li>וביום השביעי פרים שבעה אילם שנים כבשים בני שנה ארבעה עשר תמימם׃</li>
      <li>ומנחתם ונסכהם לפרים לאילם ולכבשים במספרם כמשפטם׃</li>
      <li>ושעיר חטאת אחד מלבד עלת התמיד מנחתה ונסכה׃</li>
      <li>ביום השמיני עצרת תהיה לכם כל מלאכת עבדה לא תעשו׃</li>
      <li>והקרבתם עלה אשה ריח ניחח ליהוה פר אחד איל אחד כבשים בני שנה שבעה תמימם׃</li>
      <li>מנחתם ונסכיהם לפר לאיל ולכבשים במספרם כמשפט׃</li>
      <li>ושעיר חטאת אחד מלבד עלת התמיד ומנחתה ונסכה׃</li>
      <li>אלה תעשו ליהוה במועדיכם לבד מנדריכם ונדבתיכם לעלתיכם ולמנחתיכם ולנסכיכם ולשלמיכם׃</li>
      <li>ויאמר משה אל בני ישראל ככל אשר צוה יהוה את משה׃</li>
    </ol>
  </li>
  <li>
    <ol>
      <li>וידבר משה אל ראשי המטות לבני ישראל לאמר זה הדבר אשר צוה יהוה׃</li>
      <li>איש כי ידר נדר ליהוה או השבע שבעה לאסר אסר על נפשו לא יחל דברו ככל היצא מפיו יעשה׃</li>
      <li>ואשה כי תדר נדר ליהוה ואסרה אסר בבית אביה בנעריה׃</li>
      <li>ושמע אביה את נדרה ואסרה אשר אסרה על נפשה והחריש לה אביה וקמו כל נדריה וכל אסר אשר אסרה על נפשה יקום׃</li>
      <li>ואם הניא אביה אתה ביום שמעו כל נדריה ואסריה אשר אסרה על נפשה לא יקום ויהוה יסלח לה כי הניא אביה אתה׃</li>
      <li>ואם היו תהיה לאיש ונדריה עליה או מבטא שפתיה אשר אסרה על נפשה׃</li>
      <li>ושמע אישה ביום שמעו והחריש לה וקמו נדריה ואסרה אשר אסרה על נפשה יקמו׃</li>
      <li>ואם ביום שמע אישה יניא אותה והפר את נדרה אשר עליה ואת מבטא שפתיה אשר אסרה על נפשה ויהוה יסלח לה׃</li>
      <li>ונדר אלמנה וגרושה כל אשר אסרה על נפשה יקום עליה׃</li>
      <li>ואם בית אישה נדרה או אסרה אסר על נפשה בשבעה׃</li>
      <li>ושמע אישה והחרש לה לא הניא אתה וקמו כל נדריה וכל אסר אשר אסרה על נפשה יקום׃</li>
      <li>ואם הפר יפר אתם אישה ביום שמעו כל מוצא שפתיה לנדריה ולאסר נפשה לא יקום אישה הפרם ויהוה יסלח לה׃</li>
      <li>כל נדר וכל שבעת אסר לענת נפש אישה יקימנו ואישה יפרנו׃</li>
      <li>ואם החרש יחריש לה אישה מיום אל יום והקים את כל נדריה או את כל אסריה אשר עליה הקים אתם כי החרש לה ביום שמעו׃</li>
      <li>ואם הפר יפר אתם אחרי שמעו ונשא את עונה׃</li>
      <li>אלה החקים אשר צוה יהוה את משה בין איש לאשתו בין אב לבתו בנעריה בית אביה׃</li>
    </ol>
  </li>
  <li>
    <ol>
      <li>וידבר יהוה אל משה לאמר׃</li>
      <li>נקם נקמת בני ישראל מאת המדינים אחר תאסף אל עמיך׃</li>
      <li>וידבר משה אל העם לאמר החלצו מאתכם אנשים לצבא ויהיו על מדין לתת נקמת יהוה במדין׃</li>
      <li>אלף למטה אלף למטה לכל מטות ישראל תשלחו לצבא׃</li>
      <li>וימסרו מאלפי ישראל אלף למטה שנים עשר אלף חלוצי צבא׃</li>
      <li>וישלח אתם משה אלף למטה לצבא אתם ואת פינחס בן אלעזר הכהן לצבא וכלי הקדש וחצצרות התרועה בידו׃</li>
      <li>ויצבאו על מדין כאשר צוה יהוה את משה ויהרגו כל זכר׃</li>
      <li>ואת מלכי מדין הרגו על חלליהם את אוי ואת רקם ואת צור ואת חור ואת רבע חמשת מלכי מדין ואת בלעם בן בעור הרגו בחרב׃</li>
      <li>וישבו בני ישראל את נשי מדין ואת טפם ואת כל בהמתם ואת כל מקנהם ואת כל חילם בזזו׃</li>
      <li>ואת כל עריהם במושבתם ואת כל טירתם שרפו באש׃</li>
      <li>ויקחו את כל השלל ואת כל המלקוח באדם ובבהמה׃</li>
      <li>ויבאו אל משה ואל אלעזר הכהן ואל עדת בני ישראל את השבי ואת המלקוח ואת השלל אל המחנה אל ערבת מואב אשר על ירדן ירחו׃</li>
      <li>ויצאו משה ואלעזר הכהן וכל נשיאי העדה לקראתם אל מחוץ למחנה׃</li>
      <li>ויקצף משה על פקודי החיל שרי האלפים ושרי המאות הבאים מצבא המלחמה׃</li>
      <li>ויאמר אליהם משה החייתם כל נקבה׃</li>
      <li>הן הנה היו לבני ישראל בדבר בלעם למסר מעל ביהוה על דבר פעור ותהי המגפה בעדת יהוה׃</li>
      <li>ועתה הרגו כל זכר בטף וכל אשה ידעת איש למשכב זכר הרגו׃</li>
      <li>וכל הטף בנשים אשר לא ידעו משכב זכר החיו לכם׃</li>
      <li>ואתם חנו מחוץ למחנה שבעת ימים כל הרג נפש וכל נגע בחלל תתחטאו ביום השלישי וביום השביעי אתם ושביכם׃</li>
      <li>וכל בגד וכל כלי עור וכל מעשה עזים וכל כלי עץ תתחטאו׃</li>
      <li>ויאמר אלעזר הכהן אל אנשי הצבא הבאים למלחמה זאת חקת התורה אשר צוה יהוה את משה׃</li>
      <li>אך את הזהב ואת הכסף את הנחשת את הברזל את הבדיל ואת העפרת׃</li>
      <li>כל דבר אשר יבא באש תעבירו באש וטהר אך במי נדה יתחטא וכל אשר לא יבא באש תעבירו במים׃</li>
      <li>וכבסתם בגדיכם ביום השביעי וטהרתם ואחר תבאו אל המחנה׃</li>
      <li>ויאמר יהוה אל משה לאמר׃</li>
      <li>שא את ראש מלקוח השבי באדם ובבהמה אתה ואלעזר הכהן וראשי אבות העדה׃</li>
      <li>וחצית את המלקוח בין תפשי המלחמה היצאים לצבא ובין כל העדה׃</li>
      <li>והרמת מכס ליהוה מאת אנשי המלחמה היצאים לצבא אחד נפש מחמש המאות מן האדם ומן הבקר ומן החמרים ומן הצאן׃</li>
      <li>ממחציתם תקחו ונתתה לאלעזר הכהן תרומת יהוה׃</li>
      <li>וממחצת בני ישראל תקח אחד אחז מן החמשים מן האדם מן הבקר מן החמרים ומן הצאן מכל הבהמה ונתתה אתם ללוים שמרי משמרת משכן יהוה׃</li>
      <li>ויעש משה ואלעזר הכהן כאשר צוה יהוה את משה׃</li>
      <li>ויהי המלקוח יתר הבז אשר בזזו עם הצבא צאן שש מאות אלף ושבעים אלף וחמשת אלפים׃</li>
      <li>ובקר שנים ושבעים אלף׃</li>
      <li>וחמרים אחד וששים אלף׃</li>
      <li>ונפש אדם מן הנשים אשר לא ידעו משכב זכר כל נפש שנים ושלשים אלף׃</li>
      <li>ותהי המחצה חלק היצאים בצבא מספר הצאן שלש מאות אלף ושלשים אלף ושבעת אלפים וחמש מאות׃</li>
      <li>ויהי המכס ליהוה מן הצאן שש מאות חמש ושבעים׃</li>
      <li>והבקר ששה ושלשים אלף ומכסם ליהוה שנים ושבעים׃</li>
      <li>וחמרים שלשים אלף וחמש מאות ומכסם ליהוה אחד וששים׃</li>
      <li>ונפש אדם ששה עשר אלף ומכסם ליהוה שנים ושלשים נפש׃</li>
      <li>ויתן משה את מכס תרומת יהוה לאלעזר הכהן כאשר צוה יהוה את משה׃</li>
      <li>וממחצית בני ישראל אשר חצה משה מן האנשים הצבאים׃</li>
      <li>ותהי מחצת העדה מן הצאן שלש מאות אלף ושלשים אלף שבעת אלפים וחמש מאות׃</li>
      <li>ובקר ששה ושלשים אלף׃</li>
      <li>וחמרים שלשים אלף וחמש מאות׃</li>
      <li>ונפש אדם ששה עשר אלף׃</li>
      <li>ויקח משה ממחצת בני ישראל את האחז אחד מן החמשים מן האדם ומן הבהמה ויתן אתם ללוים שמרי משמרת משכן יהוה כאשר צוה יהוה את משה׃</li>
      <li>ויקרבו אל משה הפקדים אשר לאלפי הצבא שרי האלפים ושרי המאות׃</li>
      <li>ויאמרו אל משה עבדיך נשאו את ראש אנשי המלחמה אשר בידנו ולא נפקד ממנו איש׃</li>
      <li>ונקרב את קרבן יהוה איש אשר מצא כלי זהב אצעדה וצמיד טבעת עגיל וכומז לכפר על נפשתינו לפני יהוה׃</li>
      <li>ויקח משה ואלעזר הכהן את הזהב מאתם כל כלי מעשה׃</li>
      <li>ויהי כל זהב התרומה אשר הרימו ליהוה ששה עשר אלף שבע מאות וחמשים שקל מאת שרי האלפים ומאת שרי המאות׃</li>
      <li>אנשי הצבא בזזו איש לו׃</li>
      <li>ויקח משה ואלעזר הכהן את הזהב מאת שרי האלפים והמאות ויבאו אתו אל אהל מועד זכרון לבני ישראל לפני יהוה׃</li>
    </ol>
  </li>
  <li>
    <ol>
      <li>ומקנה רב היה לבני ראובן ולבני גד עצום מאד ויראו את ארץ יעזר ואת ארץ גלעד והנה המקום מקום מקנה׃</li>
      <li>ויבאו בני גד ובני ראובן ויאמרו אל משה ואל אלעזר הכהן ואל נשיאי העדה לאמר׃</li>
      <li>עטרות ודיבן ויעזר ונמרה וחשבון ואלעלה ושבם ונבו ובען׃</li>
      <li>הארץ אשר הכה יהוה לפני עדת ישראל ארץ מקנה הוא ולעבדיך מקנה׃</li>
      <li>ויאמרו אם מצאנו חן בעיניך יתן את הארץ הזאת לעבדיך לאחזה אל תעברנו את הירדן׃</li>
      <li>ויאמר משה לבני גד ולבני ראובן האחיכם יבאו למלחמה ואתם תשבו פה׃</li>
      <li>ולמה תנואון את לב בני ישראל מעבר אל הארץ אשר נתן להם יהוה׃</li>
      <li>כה עשו אבתיכם בשלחי אתם מקדש ברנע לראות את הארץ׃</li>
      <li>ויעלו עד נחל אשכול ויראו את הארץ ויניאו את לב בני ישראל לבלתי בא אל הארץ אשר נתן להם יהוה׃</li>
      <li>ויחר אף יהוה ביום ההוא וישבע לאמר׃</li>
      <li>אם יראו האנשים העלים ממצרים מבן עשרים שנה ומעלה את האדמה אשר נשבעתי לאברהם ליצחק וליעקב כי לא מלאו אחרי׃</li>
      <li>בלתי כלב בן יפנה הקנזי ויהושע בן נון כי מלאו אחרי יהוה׃</li>
      <li>ויחר אף יהוה בישראל וינעם במדבר ארבעים שנה עד תם כל הדור העשה הרע בעיני יהוה׃</li>
      <li>והנה קמתם תחת אבתיכם תרבות אנשים חטאים לספות עוד על חרון אף יהוה אל ישראל׃</li>
      <li>כי תשובן מאחריו ויסף עוד להניחו במדבר ושחתם לכל העם הזה׃</li>
      <li>ויגשו אליו ויאמרו גדרת צאן נבנה למקננו פה וערים לטפנו׃</li>
      <li>ואנחנו נחלץ חשים לפני בני ישראל עד אשר אם הביאנם אל מקומם וישב טפנו בערי המבצר מפני ישבי הארץ׃</li>
      <li>לא נשוב אל בתינו עד התנחל בני ישראל איש נחלתו׃</li>
      <li>כי לא ננחל אתם מעבר לירדן והלאה כי באה נחלתנו אלינו מעבר הירדן מזרחה׃</li>
      <li>ויאמר אליהם משה אם תעשון את הדבר הזה אם תחלצו לפני יהוה למלחמה׃</li>
      <li>ועבר לכם כל חלוץ את הירדן לפני יהוה עד הורישו את איביו מפניו׃</li>
      <li>ונכבשה הארץ לפני יהוה ואחר תשבו והייתם נקיים מיהוה ומישראל והיתה הארץ הזאת לכם לאחזה לפני יהוה׃</li>
      <li>ואם לא תעשון כן הנה חטאתם ליהוה ודעו חטאתכם אשר תמצא אתכם׃</li>
      <li>בנו לכם ערים לטפכם וגדרת לצנאכם והיצא מפיכם תעשו׃</li>
      <li>ויאמר בני גד ובני ראובן אל משה לאמר עבדיך יעשו כאשר אדני מצוה׃</li>
      <li>טפנו נשינו מקננו וכל בהמתנו יהיו שם בערי הגלעד׃</li>
      <li>ועבדיך יעברו כל חלוץ צבא לפני יהוה למלחמה כאשר אדני דבר׃</li>
      <li>ויצו להם משה את אלעזר הכהן ואת יהושע בן נון ואת ראשי אבות המטות לבני ישראל׃</li>
      <li>ויאמר משה אלהם אם יעברו בני גד ובני ראובן אתכם את הירדן כל חלוץ למלחמה לפני יהוה ונכבשה הארץ לפניכם ונתתם להם את ארץ הגלעד לאחזה׃</li>
      <li>ואם לא יעברו חלוצים אתכם ונאחזו בתככם בארץ כנען׃</li>
      <li>ויענו בני גד ובני ראובן לאמר את אשר דבר יהוה אל עבדיך כן נעשה׃</li>
      <li>נחנו נעבר חלוצים לפני יהוה ארץ כנען ואתנו אחזת נחלתנו מעבר לירדן׃</li>
      <li>ויתן להם משה לבני גד ולבני ראובן ולחצי שבט מנשה בן יוסף את ממלכת סיחן מלך האמרי ואת ממלכת עוג מלך הבשן הארץ לעריה בגבלת ערי הארץ סביב׃</li>
      <li>ויבנו בני גד את דיבן ואת עטרת ואת ערער׃</li>
      <li>ואת עטרת שופן ואת יעזר ויגבהה׃</li>
      <li>ואת בית נמרה ואת בית הרן ערי מבצר וגדרת צאן׃</li>
      <li>ובני ראובן בנו את חשבון ואת אלעלא ואת קריתים׃</li>
      <li>ואת נבו ואת בעל מעון מוסבת שם ואת שבמה ויקראו בשמת את שמות הערים אשר בנו׃</li>
      <li>וילכו בני מכיר בן מנשה גלעדה וילכדה ויורש את האמרי אשר בה׃</li>
      <li>ויתן משה את הגלעד למכיר בן מנשה וישב בה׃</li>
      <li>ויאיר בן מנשה הלך וילכד את חותיהם ויקרא אתהן חות יאיר׃</li>
      <li>ונבח הלך וילכד את קנת ואת בנתיה ויקרא לה נבח בשמו׃</li>
    </ol>
  </li>
  <li>
    <ol>
      <li>אלה מסעי בני ישראל אשר יצאו מארץ מצרים לצבאתם ביד משה ואהרן׃</li>
      <li>ויכתב משה את מוצאיהם למסעיהם על פי יהוה ואלה מסעיהם למוצאיהם׃</li>
      <li>ויסעו מרעמסס בחדש הראשון בחמשה עשר יום לחדש הראשון ממחרת הפסח יצאו בני ישראל ביד רמה לעיני כל מצרים׃</li>
      <li>ומצרים מקברים את אשר הכה יהוה בהם כל בכור ובאלהיהם עשה יהוה שפטים׃</li>
      <li>ויסעו בני ישראל מרעמסס ויחנו בסכת׃</li>
      <li>ויסעו מסכת ויחנו באתם אשר בקצה המדבר׃</li>
      <li>ויסעו מאתם וישב על פי החירת אשר על פני בעל צפון ויחנו לפני מגדל׃</li>
      <li>ויסעו מפני החירת ויעברו בתוך הים המדברה וילכו דרך שלשת ימים במדבר אתם ויחנו במרה׃</li>
      <li>ויסעו ממרה ויבאו אילמה ובאילם שתים עשרה עינת מים ושבעים תמרים ויחנו שם׃</li>
      <li>ויסעו מאילם ויחנו על ים סוף׃</li>
      <li>ויסעו מים סוף ויחנו במדבר סין׃</li>
      <li>ויסעו ממדבר סין ויחנו בדפקה׃</li>
      <li>ויסעו מדפקה ויחנו באלוש׃</li>
      <li>ויסעו מאלוש ויחנו ברפידם ולא היה שם מים לעם לשתות׃</li>
      <li>ויסעו מרפידם ויחנו במדבר סיני׃</li>
      <li>ויסעו ממדבר סיני ויחנו בקברת התאוה׃</li>
      <li>ויסעו מקברת התאוה ויחנו בחצרת׃</li>
      <li>ויסעו מחצרת ויחנו ברתמה׃</li>
      <li>ויסעו מרתמה ויחנו ברמן פרץ׃</li>
      <li>ויסעו מרמן פרץ ויחנו בלבנה׃</li>
      <li>ויסעו מלבנה ויחנו ברסה׃</li>
      <li>ויסעו מרסה ויחנו בקהלתה׃</li>
      <li>ויסעו מקהלתה ויחנו בהר שפר׃</li>
      <li>ויסעו מהר שפר ויחנו בחרדה׃</li>
      <li>ויסעו מחרדה ויחנו במקהלת׃</li>
      <li>ויסעו ממקהלת ויחנו בתחת׃</li>
      <li>ויסעו מתחת ויחנו בתרח׃</li>
      <li>ויסעו מתרח ויחנו במתקה׃</li>
      <li>ויסעו ממתקה ויחנו בחשמנה׃</li>
      <li>ויסעו מחשמנה ויחנו במסרות׃</li>
      <li>ויסעו ממסרות ויחנו בבני יעקן׃</li>
      <li>ויסעו מבני יעקן ויחנו בחר הגדגד׃</li>
      <li>ויסעו מחר הגדגד ויחנו ביטבתה׃</li>
      <li>ויסעו מיטבתה ויחנו בעברנה׃</li>
      <li>ויסעו מעברנה ויחנו בעציון גבר׃</li>
      <li>ויסעו מעציון גבר ויחנו במדבר צן הוא קדש׃</li>
      <li>ויסעו מקדש ויחנו בהר ההר בקצה ארץ אדום׃</li>
      <li>ויעל אהרן הכהן אל הר ההר על פי יהוה וימת שם בשנת הארבעים לצאת בני ישראל מארץ מצרים בחדש החמישי באחד לחדש׃</li>
      <li>ואהרן בן שלש ועשרים ומאת שנה במתו בהר ההר׃</li>
      <li>וישמע הכנעני מלך ערד והוא ישב בנגב בארץ כנען בבא בני ישראל׃</li>
      <li>ויסעו מהר ההר ויחנו בצלמנה׃</li>
      <li>ויסעו מצלמנה ויחנו בפונן׃</li>
      <li>ויסעו מפונן ויחנו באבת׃</li>
      <li>ויסעו מאבת ויחנו בעיי העברים בגבול מואב׃</li>
      <li>ויסעו מעיים ויחנו בדיבן גד׃</li>
      <li>ויסעו מדיבן גד ויחנו בעלמן דבלתימה׃</li>
      <li>ויסעו מעלמן דבלתימה ויחנו בהרי העברים לפני נבו׃</li>
      <li>ויסעו מהרי העברים ויחנו בערבת מואב על ירדן ירחו׃</li>
      <li>ויחנו על הירדן מבית הישמת עד אבל השטים בערבת מואב׃</li>
      <li>וידבר יהוה אל משה בערבת מואב על ירדן ירחו לאמר׃</li>
      <li>דבר אל בני ישראל ואמרת אלהם כי אתם עברים את הירדן אל ארץ כנען׃</li>
      <li>והורשתם את כל ישבי הארץ מפניכם ואבדתם את כל משכיתם ואת כל צלמי מסכתם תאבדו ואת כל במתם תשמידו׃</li>
      <li>והורשתם את הארץ וישבתם בה כי לכם נתתי את הארץ לרשת אתה׃</li>
      <li>והתנחלתם את הארץ בגורל למשפחתיכם לרב תרבו את נחלתו ולמעט תמעיט את נחלתו אל אשר יצא לו שמה הגורל לו יהיה למטות אבתיכם תתנחלו׃</li>
      <li>ואם לא תורישו את ישבי הארץ מפניכם והיה אשר תותירו מהם לשכים בעיניכם ולצנינם בצדיכם וצררו אתכם על הארץ אשר אתם ישבים בה׃</li>
      <li>והיה כאשר דמיתי לעשות להם אעשה לכם׃</li>
    </ol>
  </li>
  <li>
    <ol>
      <li>וידבר יהוה אל משה לאמר׃</li>
      <li>צו את בני ישראל ואמרת אלהם כי אתם באים אל הארץ כנען זאת הארץ אשר תפל לכם בנחלה ארץ כנען לגבלתיה׃</li>
      <li>והיה לכם פאת נגב ממדבר צן על ידי אדום והיה לכם גבול נגב מקצה ים המלח קדמה׃</li>
      <li>ונסב לכם הגבול מנגב למעלה עקרבים ועבר צנה והיה תוצאתיו מנגב לקדש ברנע ויצא חצר אדר ועבר עצמנה׃</li>
      <li>ונסב הגבול מעצמון נחלה מצרים והיו תוצאתיו הימה׃</li>
      <li>וגבול ים והיה לכם הים הגדול וגבול זה יהיה לכם גבול ים׃</li>
      <li>וזה יהיה לכם גבול צפון מן הים הגדל תתאו לכם הר ההר׃</li>
      <li>מהר ההר תתאו לבא חמת והיו תוצאת הגבל צדדה׃</li>
      <li>ויצא הגבל זפרנה והיו תוצאתיו חצר עינן זה יהיה לכם גבול צפון׃</li>
      <li>והתאויתם לכם לגבול קדמה מחצר עינן שפמה׃</li>
      <li>וירד הגבל משפם הרבלה מקדם לעין וירד הגבול ומחה על כתף ים כנרת קדמה׃</li>
      <li>וירד הגבול הירדנה והיו תוצאתיו ים המלח זאת תהיה לכם הארץ לגבלתיה סביב׃</li>
      <li>ויצו משה את בני ישראל לאמר זאת הארץ אשר תתנחלו אתה בגורל אשר צוה יהוה לתת לתשעת המטות וחצי המטה׃</li>
      <li>כי לקחו מטה בני הראובני לבית אבתם ומטה בני הגדי לבית אבתם וחצי מטה מנשה לקחו נחלתם׃</li>
      <li>שני המטות וחצי המטה לקחו נחלתם מעבר לירדן ירחו קדמה מזרחה׃</li>
      <li>וידבר יהוה אל משה לאמר׃</li>
      <li>אלה שמות האנשים אשר ינחלו לכם את הארץ אלעזר הכהן ויהושע בן נון׃</li>
      <li>ונשיא אחד נשיא אחד ממטה תקחו לנחל את הארץ׃</li>
      <li>ואלה שמות האנשים למטה יהודה כלב בן יפנה׃</li>
      <li>ולמטה בני שמעון שמואל בן עמיהוד׃</li>
      <li>למטה בנימן אלידד בן כסלון׃</li>
      <li>ולמטה בני דן נשיא בקי בן יגלי׃</li>
      <li>לבני יוסף למטה בני מנשה נשיא חניאל בן אפד׃</li>
      <li>ולמטה בני אפרים נשיא קמואל בן שפטן׃</li>
      <li>ולמטה בני זבולן נשיא אליצפן בן פרנך׃</li>
      <li>ולמטה בני יששכר נשיא פלטיאל בן עזן׃</li>
      <li>ולמטה בני אשר נשיא אחיהוד בן שלמי׃</li>
      <li>ולמטה בני נפתלי נשיא פדהאל בן עמיהוד׃</li>
      <li>אלה אשר צוה יהוה לנחל את בני ישראל בארץ כנען׃</li>
    </ol>
  </li>
  <li>
    <ol>
      <li>וידבר יהוה אל משה בערבת מואב על ירדן ירחו לאמר׃</li>
      <li>צו את בני ישראל ונתנו ללוים מנחלת אחזתם ערים לשבת ומגרש לערים סביבתיהם תתנו ללוים׃</li>
      <li>והיו הערים להם לשבת ומגרשיהם יהיו לבהמתם ולרכשם ולכל חיתם׃</li>
      <li>ומגרשי הערים אשר תתנו ללוים מקיר העיר וחוצה אלף אמה סביב׃</li>
      <li>ומדתם מחוץ לעיר את פאת קדמה אלפים באמה ואת פאת נגב אלפים באמה ואת פאת ים אלפים באמה ואת פאת צפון אלפים באמה והעיר בתוך זה יהיה להם מגרשי הערים׃</li>
      <li>ואת הערים אשר תתנו ללוים את שש ערי המקלט אשר תתנו לנס שמה הרצח ועליהם תתנו ארבעים ושתים עיר׃</li>
      <li>כל הערים אשר תתנו ללוים ארבעים ושמנה עיר אתהן ואת מגרשיהן׃</li>
      <li>והערים אשר תתנו מאחזת בני ישראל מאת הרב תרבו ומאת המעט תמעיטו איש כפי נחלתו אשר ינחלו יתן מעריו ללוים׃</li>
      <li>וידבר יהוה אל משה לאמר׃</li>
      <li>דבר אל בני ישראל ואמרת אלהם כי אתם עברים את הירדן ארצה כנען׃</li>
      <li>והקריתם לכם ערים ערי מקלט תהיינה לכם ונס שמה רצח מכה נפש בשגגה׃</li>
      <li>והיו לכם הערים למקלט מגאל ולא ימות הרצח עד עמדו לפני העדה למשפט׃</li>
      <li>והערים אשר תתנו שש ערי מקלט תהיינה לכם׃</li>
      <li>את שלש הערים תתנו מעבר לירדן ואת שלש הערים תתנו בארץ כנען ערי מקלט תהיינה׃</li>
      <li>לבני ישראל ולגר ולתושב בתוכם תהיינה שש הערים האלה למקלט לנוס שמה כל מכה נפש בשגגה׃</li>
      <li>ואם בכלי ברזל הכהו וימת רצח הוא מות יומת הרצח׃</li>
      <li>ואם באבן יד אשר ימות בה הכהו וימת רצח הוא מות יומת הרצח׃</li>
      <li>או בכלי עץ יד אשר ימות בו הכהו וימת רצח הוא מות יומת הרצח׃</li>
      <li>גאל הדם הוא ימית את הרצח בפגעו בו הוא ימיתנו׃</li>
      <li>ואם בשנאה יהדפנו או השליך עליו בצדיה וימת׃</li>
      <li>או באיבה הכהו בידו וימת מות יומת המכה רצח הוא גאל הדם ימית את הרצח בפגעו בו׃</li>
      <li>ואם בפתע בלא איבה הדפו או השליך עליו כל כלי בלא צדיה׃</li>
      <li>או בכל אבן אשר ימות בה בלא ראות ויפל עליו וימת והוא לא אויב לו ולא מבקש רעתו׃</li>
      <li>ושפטו העדה בין המכה ובין גאל הדם על המשפטים האלה׃</li>
      <li>והצילו העדה את הרצח מיד גאל הדם והשיבו אתו העדה אל עיר מקלטו אשר נס שמה וישב בה עד מות הכהן הגדל אשר משח אתו בשמן הקדש׃</li>
      <li>ואם יצא יצא הרצח את גבול עיר מקלטו אשר ינוס שמה׃</li>
      <li>ומצא אתו גאל הדם מחוץ לגבול עיר מקלטו ורצח גאל הדם את הרצח אין לו דם׃</li>
      <li>כי בעיר מקלטו ישב עד מות הכהן הגדל ואחרי מות הכהן הגדל ישוב הרצח אל ארץ אחזתו׃</li>
      <li>והיו אלה לכם לחקת משפט לדרתיכם בכל מושבתיכם׃</li>
      <li>כל מכה נפש לפי עדים ירצח את הרצח ועד אחד לא יענה בנפש למות׃</li>
      <li>ולא תקחו כפר לנפש רצח אשר הוא רשע למות כי מות יומת׃</li>
      <li>ולא תקחו כפר לנוס אל עיר מקלטו לשוב לשבת בארץ עד מות הכהן׃</li>
      <li>ולא תחניפו את הארץ אשר אתם בה כי הדם הוא יחניף את הארץ ולארץ לא יכפר לדם אשר שפך בה כי אם בדם שפכו׃</li>
      <li>ולא תטמא את הארץ אשר אתם ישבים בה אשר אני שכן בתוכה כי אני יהוה שכן בתוך בני ישראל׃</li>
    </ol>
  </li>
  <li>
    <ol>
      <li>ויקרבו ראשי האבות למשפחת בני גלעד בן מכיר בן מנשה ממשפחת בני יוסף וידברו לפני משה ולפני הנשאים ראשי אבות לבני ישראל׃</li>
      <li>ויאמרו את אדני צוה יהוה לתת את הארץ בנחלה בגורל לבני ישראל ואדני צוה ביהוה לתת את נחלת צלפחד אחינו לבנתיו׃</li>
      <li>והיו לאחד מבני שבטי בני ישראל לנשים ונגרעה נחלתן מנחלת אבתינו ונוסף על נחלת המטה אשר תהיינה להם ומגרל נחלתנו יגרע׃</li>
      <li>ואם יהיה היבל לבני ישראל ונוספה נחלתן על נחלת המטה אשר תהיינה להם ומנחלת מטה אבתינו יגרע נחלתן׃</li>
      <li>ויצו משה את בני ישראל על פי יהוה לאמר כן מטה בני יוסף דברים׃</li>
      <li>זה הדבר אשר צוה יהוה לבנות צלפחד לאמר לטוב בעיניהם תהיינה לנשים אך למשפחת מטה אביהם תהיינה לנשים׃</li>
      <li>ולא תסב נחלה לבני ישראל ממטה אל מטה כי איש בנחלת מטה אבתיו ידבקו בני ישראל׃</li>
      <li>וכל בת ירשת נחלה ממטות בני ישראל לאחד ממשפחת מטה אביה תהיה לאשה למען יירשו בני ישראל איש נחלת אבתיו׃</li>
      <li>ולא תסב נחלה ממטה למטה אחר כי איש בנחלתו ידבקו מטות בני ישראל׃</li>
      <li>כאשר צוה יהוה את משה כן עשו בנות צלפחד׃</li>
      <li>ותהיינה מחלה תרצה וחגלה ומלכה ונעה בנות צלפחד לבני דדיהן לנשים׃</li>
      <li>ממשפחת בני מנשה בן יוסף היו לנשים ותהי נחלתן על מטה משפחת אביהן׃</li>
      <li>אלה המצות והמשפטים אשר צוה יהוה ביד משה אל בני ישראל בערבת מואב על ירדן ירחו׃</li>
    </ol>
  </li>
</ol>
