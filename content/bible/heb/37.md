<ol dir="rtl">
  <li>
    <ol>
      <li>בשנת שתים לדריוש המלך בחדש הששי ביום אחד לחדש היה דבר יהוה ביד חגי הנביא אל זרבבל בן שאלתיאל פחת יהודה ואל יהושע בן יהוצדק הכהן הגדול לאמר׃</li>
      <li>כה אמר יהוה צבאות לאמר העם הזה אמרו לא עת בא עת בית יהוה להבנות׃</li>
      <li>ויהי דבר יהוה ביד חגי הנביא לאמר׃</li>
      <li>העת לכם אתם לשבת בבתיכם ספונים והבית הזה חרב׃</li>
      <li>ועתה כה אמר יהוה צבאות שימו לבבכם על דרכיכם׃</li>
      <li>זרעתם הרבה והבא מעט אכול ואין לשבעה שתו ואין לשכרה לבוש ואין לחם לו והמשתכר משתכר אל צרור נקוב׃</li>
      <li>כה אמר יהוה צבאות שימו לבבכם על דרכיכם׃</li>
      <li>עלו ההר והבאתם עץ ובנו הבית וארצה בו ואכבד אמר יהוה׃</li>
      <li>פנה אל הרבה והנה למעט והבאתם הבית ונפחתי בו יען מה נאם יהוה צבאות יען ביתי אשר הוא חרב ואתם רצים איש לביתו׃</li>
      <li>על כן עליכם כלאו שמים מטל והארץ כלאה יבולה׃</li>
      <li>ואקרא חרב על הארץ ועל ההרים ועל הדגן ועל התירוש ועל היצהר ועל אשר תוציא האדמה ועל האדם ועל הבהמה ועל כל יגיע כפים׃</li>
      <li>וישמע זרבבל בן שלתיאל ויהושע בן יהוצדק הכהן הגדול וכל שארית העם בקול יהוה אלהיהם ועל דברי חגי הנביא כאשר שלחו יהוה אלהיהם וייראו העם מפני יהוה׃</li>
      <li>ויאמר חגי מלאך יהוה במלאכות יהוה לעם לאמר אני אתכם נאם יהוה׃</li>
      <li>ויער יהוה את רוח זרבבל בן שלתיאל פחת יהודה ואת רוח יהושע בן יהוצדק הכהן הגדול ואת רוח כל שארית העם ויבאו ויעשו מלאכה בבית יהוה צבאות אלהיהם׃</li>
      <li>ביום עשרים וארבעה לחדש בששי בשנת שתים לדריוש המלך׃</li>
    </ol>
  </li>
  <li>
    <ol>
      <li>בשביעי בעשרים ואחד לחדש היה דבר יהוה ביד חגי הנביא לאמר׃</li>
      <li>אמר נא אל זרבבל בן שלתיאל פחת יהודה ואל יהושע בן יהוצדק הכהן הגדול ואל שארית העם לאמר׃</li>
      <li>מי בכם הנשאר אשר ראה את הבית הזה בכבודו הראשון ומה אתם ראים אתו עתה הלוא כמהו כאין בעיניכם׃</li>
      <li>ועתה חזק זרבבל נאם יהוה וחזק יהושע בן יהוצדק הכהן הגדול וחזק כל עם הארץ נאם יהוה ועשו כי אני אתכם נאם יהוה צבאות׃</li>
      <li>את הדבר אשר כרתי אתכם בצאתכם ממצרים ורוחי עמדת בתוככם אל תיראו׃</li>
      <li>כי כה אמר יהוה צבאות עוד אחת מעט היא ואני מרעיש את השמים ואת הארץ ואת הים ואת החרבה׃</li>
      <li>והרעשתי את כל הגוים ובאו חמדת כל הגוים ומלאתי את הבית הזה כבוד אמר יהוה צבאות׃</li>
      <li>לי הכסף ולי הזהב נאם יהוה צבאות׃</li>
      <li>גדול יהיה כבוד הבית הזה האחרון מן הראשון אמר יהוה צבאות ובמקום הזה אתן שלום נאם יהוה צבאות׃</li>
      <li>בעשרים וארבעה לתשיעי בשנת שתים לדריוש היה דבר יהוה אל חגי הנביא לאמר׃</li>
      <li>כה אמר יהוה צבאות שאל נא את הכהנים תורה לאמר׃</li>
      <li>הן ישא איש בשר קדש בכנף בגדו ונגע בכנפו אל הלחם ואל הנזיד ואל היין ואל שמן ואל כל מאכל היקדש ויענו הכהנים ויאמרו לא׃</li>
      <li>ויאמר חגי אם יגע טמא נפש בכל אלה היטמא ויענו הכהנים ויאמרו יטמא׃</li>
      <li>ויען חגי ויאמר כן העם הזה וכן הגוי הזה לפני נאם יהוה וכן כל מעשה ידיהם ואשר יקריבו שם טמא הוא׃</li>
      <li>ועתה שימו נא לבבכם מן היום הזה ומעלה מטרם שום אבן אל אבן בהיכל יהוה׃</li>
      <li>מהיותם בא אל ערמת עשרים והיתה עשרה בא אל היקב לחשף חמשים פורה והיתה עשרים׃</li>
      <li>הכיתי אתכם בשדפון ובירקון ובברד את כל מעשה ידיכם ואין אתכם אלי נאם יהוה׃</li>
      <li>שימו נא לבבכם מן היום הזה ומעלה מיום עשרים וארבעה לתשיעי למן היום אשר יסד היכל יהוה שימו לבבכם׃</li>
      <li>העוד הזרע במגורה ועד הגפן והתאנה והרמון ועץ הזית לא נשא מן היום הזה אברך׃</li>
      <li>ויהי דבר יהוה שנית אל חגי בעשרים וארבעה לחדש לאמר׃</li>
      <li>אמר אל זרבבל פחת יהודה לאמר אני מרעיש את השמים ואת הארץ׃</li>
      <li>והפכתי כסא ממלכות והשמדתי חזק ממלכות הגוים והפכתי מרכבה ורכביה וירדו סוסים ורכביהם איש בחרב אחיו׃</li>
      <li>ביום ההוא נאם יהוה צבאות אקחך זרבבל בן שאלתיאל עבדי נאם יהוה ושמתיך כחותם כי בך בחרתי נאם יהוה צבאות׃</li>
    </ol>
  </li>
</ol>
