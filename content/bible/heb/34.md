<ol dir="rtl">
  <li>
    <ol>
      <li>משא נינוה ספר חזון נחום האלקשי׃</li>
      <li>אל קנוא ונקם יהוה נקם יהוה ובעל חמה נקם יהוה לצריו ונוטר הוא לאיביו׃</li>
      <li>יהוה ארך אפים וגדול כח ונקה לא ינקה יהוה בסופה ובשערה דרכו וענן אבק רגליו׃</li>
      <li>גוער בים ויבשהו וכל הנהרות החריב אמלל בשן וכרמל ופרח לבנון אמלל׃</li>
      <li>הרים רעשו ממנו והגבעות התמגגו ותשא הארץ מפניו ותבל וכל ישבי בה׃</li>
      <li>לפני זעמו מי יעמוד ומי יקום בחרון אפו חמתו נתכה כאש והצרים נתצו ממנו׃</li>
      <li>טוב יהוה למעוז ביום צרה וידע חסי בו׃</li>
      <li>ובשטף עבר כלה יעשה מקומה ואיביו ירדף חשך׃</li>
      <li>מה תחשבון אל יהוה כלה הוא עשה לא תקום פעמים צרה׃</li>
      <li>כי עד סירים סבכים וכסבאם סבואים אכלו כקש יבש מלא׃</li>
      <li>ממך יצא חשב על יהוה רעה יעץ בליעל׃</li>
      <li>כה אמר יהוה אם שלמים וכן רבים וכן נגזו ועבר וענתך לא אענך עוד׃</li>
      <li>ועתה אשבר מטהו מעליך ומוסרתיך אנתק׃</li>
      <li>וצוה עליך יהוה לא יזרע משמך עוד מבית אלהיך אכרית פסל ומסכה אשים קברך כי קלות׃</li>
      <li>הנה על ההרים רגלי מבשר משמיע שלום חגי יהודה חגיך שלמי נדריך כי לא יוסיף עוד לעבור בך בליעל כלה נכרת׃</li>
    </ol>
  </li>
  <li>
    <ol>
      <li>עלה מפיץ על פניך נצור מצרה צפה דרך חזק מתנים אמץ כח מאד׃</li>
      <li>כי שב יהוה את גאון יעקב כגאון ישראל כי בקקום בקקים וזמריהם שחתו׃</li>
      <li>מגן גבריהו מאדם אנשי חיל מתלעים באש פלדות הרכב ביום הכינו והברשים הרעלו׃</li>
      <li>בחוצות יתהוללו הרכב ישתקשקון ברחבות מראיהן כלפידם כברקים ירוצצו׃</li>
      <li>יזכר אדיריו יכשלו בהלכותם ימהרו חומתה והכן הסכך׃</li>
      <li>שערי הנהרות נפתחו וההיכל נמוג׃</li>
      <li>והצב גלתה העלתה ואמהתיה מנהגות כקול יונים מתפפת על לבבהן׃</li>
      <li>ונינוה כברכת מים מימי היא והמה נסים עמדו עמדו ואין מפנה׃</li>
      <li>בזו כסף בזו זהב ואין קצה לתכונה כבד מכל כלי חמדה׃</li>
      <li>בוקה ומבוקה ומבלקה ולב נמס ופק ברכים וחלחלה בכל מתנים ופני כלם קבצו פארור׃</li>
      <li>איה מעון אריות ומרעה הוא לכפרים אשר הלך אריה לביא שם גור אריה ואין מחריד׃</li>
      <li>אריה טרף בדי גרותיו ומחנק ללבאתיו וימלא טרף חריו ומענתיו טרפה׃</li>
      <li>הנני אליך נאם יהוה צבאות והבערתי בעשן רכבה וכפיריך תאכל חרב והכרתי מארץ טרפך ולא ישמע עוד קול מלאככה׃</li>
    </ol>
  </li>
  <li>
    <ol>
      <li>הוי עיר דמים כלה כחש פרק מלאה לא ימיש טרף׃</li>
      <li>קול שוט וקול רעש אופן וסוס דהר ומרכבה מרקדה׃</li>
      <li>פרש מעלה ולהב חרב וברק חנית ורב חלל וכבד פגר ואין קצה לגויה יכשלו בגויתם׃</li>
      <li>מרב זנוני זונה טובת חן בעלת כשפים המכרת גוים בזנוניה ומשפחות בכשפיה׃</li>
      <li>הנני אליך נאם יהוה צבאות וגליתי שוליך על פניך והראיתי גוים מערך וממלכות קלונך׃</li>
      <li>והשלכתי עליך שקצים ונבלתיך ושמתיך כראי׃</li>
      <li>והיה כל ראיך ידוד ממך ואמר שדדה נינוה מי ינוד לה מאין אבקש מנחמים לך׃</li>
      <li>התיטבי מנא אמון הישבה ביארים מים סביב לה אשר חיל ים מים חומתה׃</li>
      <li>כוש עצמה ומצרים ואין קצה פוט ולובים היו בעזרתך׃</li>
      <li>גם היא לגלה הלכה בשבי גם עלליה ירטשו בראש כל חוצות ועל נכבדיה ידו גורל וכל גדוליה רתקו בזקים׃</li>
      <li>גם את תשכרי תהי נעלמה גם את תבקשי מעוז מאויב׃</li>
      <li>כל מבצריך תאנים עם בכורים אם ינועו ונפלו על פי אוכל׃</li>
      <li>הנה עמך נשים בקרבך לאיביך פתוח נפתחו שערי ארצך אכלה אש בריחיך׃</li>
      <li>מי מצור שאבי לך חזקי מבצריך באי בטיט ורמסי בחמר החזיקי מלבן׃</li>
      <li>שם תאכלך אש תכריתך חרב תאכלך כילק התכבד כילק התכבדי כארבה׃</li>
      <li>הרבית רכליך מכוכבי השמים ילק פשט ויעף׃</li>
      <li>מנזריך כארבה וטפסריך כגוב גבי החונים בגדרות ביום קרה שמש זרחה ונודד ולא נודע מקומו אים׃</li>
      <li>נמו רעיך מלך אשור ישכנו אדיריך נפשו עמך על ההרים ואין מקבץ׃</li>
      <li>אין כהה לשברך נחלה מכתך כל שמעי שמעך תקעו כף עליך כי על מי לא עברה רעתך תמיד׃</li>
    </ol>
  </li>
</ol>
