<ol dir="rtl">
  <li>
    <ol>
      <li>איכה ישבה בדד העיר רבתי עם היתה כאלמנה רבתי בגוים שרתי במדינות היתה למס׃</li>
      <li>בכו תבכה בלילה ודמעתה על לחיה אין לה מנחם מכל אהביה כל רעיה בגדו בה היו לה לאיבים׃</li>
      <li>גלתה יהודה מעני ומרב עבדה היא ישבה בגוים לא מצאה מנוח כל רדפיה השיגוה בין המצרים׃</li>
      <li>דרכי ציון אבלות מבלי באי מועד כל שעריה שוממין כהניה נאנחים בתולתיה נוגות והיא מר לה׃</li>
      <li>היו צריה לראש איביה שלו כי יהוה הוגה על רב פשעיה עולליה הלכו שבי לפני צר׃</li>
      <li>ויצא מן בת ציון כל הדרה היו שריה כאילים לא מצאו מרעה וילכו בלא כח לפני רודף׃</li>
      <li>זכרה ירושלם ימי עניה ומרודיה כל מחמדיה אשר היו מימי קדם בנפל עמה ביד צר ואין עוזר לה ראוה צרים שחקו על משבתה׃</li>
      <li>חטא חטאה ירושלם על כן לנידה היתה כל מכבדיה הזילוה כי ראו ערותה גם היא נאנחה ותשב אחור׃</li>
      <li>טמאתה בשוליה לא זכרה אחריתה ותרד פלאים אין מנחם לה ראה יהוה את עניי כי הגדיל אויב׃</li>
      <li>ידו פרש צר על כל מחמדיה כי ראתה גוים באו מקדשה אשר צויתה לא יבאו בקהל לך׃</li>
      <li>כל עמה נאנחים מבקשים לחם נתנו מחמודיהם באכל להשיב נפש ראה יהוה והביטה כי הייתי זוללה׃</li>
      <li>לוא אליכם כל עברי דרך הביטו וראו אם יש מכאוב כמכאבי אשר עולל לי אשר הוגה יהוה ביום חרון אפו׃</li>
      <li>ממרום שלח אש בעצמתי וירדנה פרש רשת לרגלי השיבני אחור נתנני שממה כל היום דוה׃</li>
      <li>נשקד על פשעי בידו ישתרגו עלו על צוארי הכשיל כחי נתנני אדני בידי לא אוכל קום׃</li>
      <li>סלה כל אבירי אדני בקרבי קרא עלי מועד לשבר בחורי גת דרך אדני לבתולת בת יהודה׃</li>
      <li>על אלה אני בוכיה עיני עיני ירדה מים כי רחק ממני מנחם משיב נפשי היו בני שוממים כי גבר אויב׃</li>
      <li>פרשה ציון בידיה אין מנחם לה צוה יהוה ליעקב סביביו צריו היתה ירושלם לנדה ביניהם׃</li>
      <li>צדיק הוא יהוה כי פיהו מריתי שמעו נא כל עמים וראו מכאבי בתולתי ובחורי הלכו בשבי׃</li>
      <li>קראתי למאהבי המה רמוני כהני וזקני בעיר גועו כי בקשו אכל למו וישיבו את נפשם׃</li>
      <li>ראה יהוה כי צר לי מעי חמרמרו נהפך לבי בקרבי כי מרו מריתי מחוץ שכלה חרב בבית כמות׃</li>
      <li>שמעו כי נאנחה אני אין מנחם לי כל איבי שמעו רעתי ששו כי אתה עשית הבאת יום קראת ויהיו כמוני׃</li>
      <li>תבא כל רעתם לפניך ועולל למו כאשר עוללת לי על כל פשעי כי רבות אנחתי ולבי דוי׃</li>
    </ol>
  </li>
  <li>
    <ol>
      <li>איכה יעיב באפו אדני את בת ציון השליך משמים ארץ תפארת ישראל ולא זכר הדם רגליו ביום אפו׃</li>
      <li>בלע אדני לא חמל את כל נאות יעקב הרס בעברתו מבצרי בת יהודה הגיע לארץ חלל ממלכה ושריה׃</li>
      <li>גדע בחרי אף כל קרן ישראל השיב אחור ימינו מפני אויב ויבער ביעקב כאש להבה אכלה סביב׃</li>
      <li>דרך קשתו כאויב נצב ימינו כצר ויהרג כל מחמדי עין באהל בת ציון שפך כאש חמתו׃</li>
      <li>היה אדני כאויב בלע ישראל בלע כל ארמנותיה שחת מבצריו וירב בבת יהודה תאניה ואניה׃</li>
      <li>ויחמס כגן שכו שחת מועדו שכח יהוה בציון מועד ושבת וינאץ בזעם אפו מלך וכהן׃</li>
      <li>זנח אדני מזבחו נאר מקדשו הסגיר ביד אויב חומת ארמנותיה קול נתנו בבית יהוה כיום מועד׃</li>
      <li>חשב יהוה להשחית חומת בת ציון נטה קו לא השיב ידו מבלע ויאבל חל וחומה יחדו אמללו׃</li>
      <li>טבעו בארץ שעריה אבד ושבר בריחיה מלכה ושריה בגוים אין תורה גם נביאיה לא מצאו חזון מיהוה׃</li>
      <li>ישבו לארץ ידמו זקני בת ציון העלו עפר על ראשם חגרו שקים הורידו לארץ ראשן בתולת ירושלם׃</li>
      <li>כלו בדמעות עיני חמרמרו מעי נשפך לארץ כבדי על שבר בת עמי בעטף עולל ויונק ברחבות קריה׃</li>
      <li>לאמתם יאמרו איה דגן ויין בהתעטפם כחלל ברחבות עיר בהשתפך נפשם אל חיק אמתם׃</li>
      <li>מה אעודך מה אדמה לך הבת ירושלם מה אשוה לך ואנחמך בתולת בת ציון כי גדול כים שברך מי ירפא לך׃</li>
      <li>נביאיך חזו לך שוא ותפל ולא גלו על עונך להשיב שביתך ויחזו לך משאות שוא ומדוחים׃</li>
      <li>ספקו עליך כפים כל עברי דרך שרקו וינעו ראשם על בת ירושלם הזאת העיר שיאמרו כלילת יפי משוש לכל הארץ׃</li>
      <li>פצו עליך פיהם כל אויביך שרקו ויחרקו שן אמרו בלענו אך זה היום שקוינהו מצאנו ראינו׃</li>
      <li>עשה יהוה אשר זמם בצע אמרתו אשר צוה מימי קדם הרס ולא חמל וישמח עליך אויב הרים קרן צריך׃</li>
      <li>צעק לבם אל אדני חומת בת ציון הורידי כנחל דמעה יומם ולילה אל תתני פוגת לך אל תדם בת עינך׃</li>
      <li>קומי רני בליל לראש אשמרות שפכי כמים לבך נכח פני אדני שאי אליו כפיך על נפש עולליך העטופים ברעב בראש כל חוצות׃</li>
      <li>ראה יהוה והביטה למי עוללת כה אם תאכלנה נשים פרים עללי טפחים אם יהרג במקדש אדני כהן ונביא׃</li>
      <li>שכבו לארץ חוצות נער וזקן בתולתי ובחורי נפלו בחרב הרגת ביום אפך טבחת לא חמלת׃</li>
      <li>תקרא כיום מועד מגורי מסביב ולא היה ביום אף יהוה פליט ושריד אשר טפחתי ורביתי איבי כלם׃</li>
    </ol>
  </li>
  <li>
    <ol>
      <li>אני הגבר ראה עני בשבט עברתו׃</li>
      <li>אותי נהג וילך חשך ולא אור׃</li>
      <li>אך בי ישב יהפך ידו כל היום׃</li>
      <li>בלה בשרי ועורי שבר עצמותי׃</li>
      <li>בנה עלי ויקף ראש ותלאה׃</li>
      <li>במחשכים הושיבני כמתי עולם׃</li>
      <li>גדר בעדי ולא אצא הכביד נחשתי׃</li>
      <li>גם כי אזעק ואשוע שתם תפלתי׃</li>
      <li>גדר דרכי בגזית נתיבתי עוה׃</li>
      <li>דב ארב הוא לי אריה במסתרים׃</li>
      <li>דרכי סורר ויפשחני שמני שמם׃</li>
      <li>דרך קשתו ויציבני כמטרא לחץ׃</li>
      <li>הביא בכליותי בני אשפתו׃</li>
      <li>הייתי שחק לכל עמי נגינתם כל היום׃</li>
      <li>השביעני במרורים הרוני לענה׃</li>
      <li>ויגרס בחצץ שני הכפישני באפר׃</li>
      <li>ותזנח משלום נפשי נשיתי טובה׃</li>
      <li>ואמר אבד נצחי ותוחלתי מיהוה׃</li>
      <li>זכר עניי ומרודי לענה וראש׃</li>
      <li>זכור תזכור ותשיח עלי נפשי׃</li>
      <li>זאת אשיב אל לבי על כן אוחיל׃</li>
      <li>חסדי יהוה כי לא תמנו כי לא כלו רחמיו׃</li>
      <li>חדשים לבקרים רבה אמונתך׃</li>
      <li>חלקי יהוה אמרה נפשי על כן אוחיל לו׃</li>
      <li>טוב יהוה לקוו לנפש תדרשנו׃</li>
      <li>טוב ויחיל ודומם לתשועת יהוה׃</li>
      <li>טוב לגבר כי ישא על בנעוריו׃</li>
      <li>ישב בדד וידם כי נטל עליו׃</li>
      <li>יתן בעפר פיהו אולי יש תקוה׃</li>
      <li>יתן למכהו לחי ישבע בחרפה׃</li>
      <li>כי לא יזנח לעולם אדני׃</li>
      <li>כי אם הוגה ורחם כרב חסדו׃</li>
      <li>כי לא ענה מלבו ויגה בני איש׃</li>
      <li>לדכא תחת רגליו כל אסירי ארץ׃</li>
      <li>להטות משפט גבר נגד פני עליון׃</li>
      <li>לעות אדם בריבו אדני לא ראה׃</li>
      <li>מי זה אמר ותהי אדני לא צוה׃</li>
      <li>מפי עליון לא תצא הרעות והטוב׃</li>
      <li>מה יתאונן אדם חי גבר על חטאו׃</li>
      <li>נחפשה דרכינו ונחקרה ונשובה עד יהוה׃</li>
      <li>נשא לבבנו אל כפים אל אל בשמים׃</li>
      <li>נחנו פשענו ומרינו אתה לא סלחת׃</li>
      <li>סכתה באף ותרדפנו הרגת לא חמלת׃</li>
      <li>סכותה בענן לך מעבור תפלה׃</li>
      <li>סחי ומאוס תשימנו בקרב העמים׃</li>
      <li>פצו עלינו פיהם כל איבינו׃</li>
      <li>פחד ופחת היה לנו השאת והשבר׃</li>
      <li>פלגי מים תרד עיני על שבר בת עמי׃</li>
      <li>עיני נגרה ולא תדמה מאין הפגות׃</li>
      <li>עד ישקיף וירא יהוה משמים׃</li>
      <li>עיני עוללה לנפשי מכל בנות עירי׃</li>
      <li>צוד צדוני כצפור איבי חנם׃</li>
      <li>צמתו בבור חיי וידו אבן בי׃</li>
      <li>צפו מים על ראשי אמרתי נגזרתי׃</li>
      <li>קראתי שמך יהוה מבור תחתיות׃</li>
      <li>קולי שמעת אל תעלם אזנך לרוחתי לשועתי׃</li>
      <li>קרבת ביום אקראך אמרת אל תירא׃</li>
      <li>רבת אדני ריבי נפשי גאלת חיי׃</li>
      <li>ראיתה יהוה עותתי שפטה משפטי׃</li>
      <li>ראיתה כל נקמתם כל מחשבתם לי׃</li>
      <li>שמעת חרפתם יהוה כל מחשבתם עלי׃</li>
      <li>שפתי קמי והגיונם עלי כל היום׃</li>
      <li>שבתם וקימתם הביטה אני מנגינתם׃</li>
      <li>תשיב להם גמול יהוה כמעשה ידיהם׃</li>
      <li>תתן להם מגנת לב תאלתך להם׃</li>
      <li>תרדף באף ותשמידם מתחת שמי יהוה׃</li>
    </ol>
  </li>
  <li>
    <ol>
      <li>איכה יועם זהב ישנא הכתם הטוב תשתפכנה אבני קדש בראש כל חוצות׃</li>
      <li>בני ציון היקרים המסלאים בפז איכה נחשבו לנבלי חרש מעשה ידי יוצר׃</li>
      <li>גם תנין חלצו שד היניקו גוריהן בת עמי לאכזר כי ענים במדבר׃</li>
      <li>דבק לשון יונק אל חכו בצמא עוללים שאלו לחם פרש אין להם׃</li>
      <li>האכלים למעדנים נשמו בחוצות האמנים עלי תולע חבקו אשפתות׃</li>
      <li>ויגדל עון בת עמי מחטאת סדם ההפוכה כמו רגע ולא חלו בה ידים׃</li>
      <li>זכו נזיריה משלג צחו מחלב אדמו עצם מפנינים ספיר גזרתם׃</li>
      <li>חשך משחור תארם לא נכרו בחוצות צפד עורם על עצמם יבש היה כעץ׃</li>
      <li>טובים היו חללי חרב מחללי רעב שהם יזובו מדקרים מתנובת שדי׃</li>
      <li>ידי נשים רחמניות בשלו ילדיהן היו לברות למו בשבר בת עמי׃</li>
      <li>כלה יהוה את חמתו שפך חרון אפו ויצת אש בציון ותאכל יסודתיה׃</li>
      <li>לא האמינו מלכי ארץ וכל ישבי תבל כי יבא צר ואויב בשערי ירושלם׃</li>
      <li>מחטאת נביאיה עונות כהניה השפכים בקרבה דם צדיקים׃</li>
      <li>נעו עורים בחוצות נגאלו בדם בלא יוכלו יגעו בלבשיהם׃</li>
      <li>סורו טמא קראו למו סורו סורו אל תגעו כי נצו גם נעו אמרו בגוים לא יוסיפו לגור׃</li>
      <li>פני יהוה חלקם לא יוסיף להביטם פני כהנים לא נשאו זקנים לא חננו׃</li>
      <li>עודינה תכלינה עינינו אל עזרתנו הבל בצפיתנו צפינו אל גוי לא יושע׃</li>
      <li>צדו צעדינו מלכת ברחבתינו קרב קצינו מלאו ימינו כי בא קצינו׃</li>
      <li>קלים היו רדפינו מנשרי שמים על ההרים דלקנו במדבר ארבו לנו׃</li>
      <li>רוח אפינו משיח יהוה נלכד בשחיתותם אשר אמרנו בצלו נחיה בגוים׃</li>
      <li>שישי ושמחי בת אדום יושבתי בארץ עוץ גם עליך תעבר כוס תשכרי ותתערי׃</li>
      <li>תם עונך בת ציון לא יוסיף להגלותך פקד עונך בת אדום גלה על חטאתיך׃</li>
    </ol>
  </li>
  <li>
    <ol>
      <li>זכר יהוה מה היה לנו הביט וראה את חרפתנו׃</li>
      <li>נחלתנו נהפכה לזרים בתינו לנכרים׃</li>
      <li>יתומים היינו אין אב אמתינו כאלמנות׃</li>
      <li>מימינו בכסף שתינו עצינו במחיר יבאו׃</li>
      <li>על צוארנו נרדפנו יגענו לא הונח לנו׃</li>
      <li>מצרים נתנו יד אשור לשבע לחם׃</li>
      <li>אבתינו חטאו אינם אנחנו עונתיהם סבלנו׃</li>
      <li>עבדים משלו בנו פרק אין מידם׃</li>
      <li>בנפשנו נביא לחמנו מפני חרב המדבר׃</li>
      <li>עורנו כתנור נכמרו מפני זלעפות רעב׃</li>
      <li>נשים בציון ענו בתלת בערי יהודה׃</li>
      <li>שרים בידם נתלו פני זקנים לא נהדרו׃</li>
      <li>בחורים טחון נשאו ונערים בעץ כשלו׃</li>
      <li>זקנים משער שבתו בחורים מנגינתם׃</li>
      <li>שבת משוש לבנו נהפך לאבל מחלנו׃</li>
      <li>נפלה עטרת ראשנו אוי נא לנו כי חטאנו׃</li>
      <li>על זה היה דוה לבנו על אלה חשכו עינינו׃</li>
      <li>על הר ציון ששמם שועלים הלכו בו׃</li>
      <li>אתה יהוה לעולם תשב כסאך לדר ודור׃</li>
      <li>למה לנצח תשכחנו תעזבנו לארך ימים׃</li>
      <li>השיבנו יהוה אליך ונשוב חדש ימינו כקדם׃</li>
      <li>כי אם מאס מאסתנו קצפת עלינו עד מאד׃</li>
    </ol>
  </li>
</ol>
