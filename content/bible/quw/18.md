<ol>
  <li>
    <ol>
      <li>Pablo, Jesucristora llaquishcamanda chonda cularbi ishcarij, Timoteo uquis, llaquishca Füemonda saluranchi, ñucanchira yanapaj amigo.</li>
      <li>Llaquishca Apia paniras saluranchi, Arquiporas, pai ñucanchihua pariju tarabaj, shinallara camba huasii tiaj iglesiaras.</li>
      <li>Gracia nishca ali iyairas cushi shunguras charichi ñucanchi Dios Yayamandas, Señor Jesucristomandas.</li>
      <li>Ñuca Diosta agrasini, tucui horas canda iyarisha ñuca mañaushcaunai.</li>
      <li>Camba llaquij shungura, can shinzhi quirinaras Señor Jesusma tucui quirijgunamas uyashcanimi.</li>
      <li>Diosta mañauni imasna can ñucanchihua pariju quirisha, astaun ali intindinguima tucui ñucanchi apishca bendiciongunara Cristo Jesusmanda.</li>
      <li>Can llaquishcamanda ashca cushira charinchi, cariyashca manchi, uqui, imasna can quirijguna shunguunara cariyachishcangui.</li>
      <li>Caimanda lugarda charishallara Cristoi canda mandangaj ima rana ashcaras,</li>
      <li>shinashas llaquishcamanda, canda rugauni, imasna ñuca rucu Pablo ashas, maspas Jesucristomanda chonda cularbi ishcaríj;</li>
      <li>ñuca churi Onesimomanda canda rugauni, ñuca ishcariashcai paihua yaya tucucani Cristoi.</li>
      <li>Paiga ñaupa horas canma mana valijchu aca, astaun cuna horas canmas ñucamas valijmi.</li>
      <li>Paitaga cuti cambajma cachauni. Canga paita ñucara cuenta apingui.</li>
      <li>Paita arcasha nicani ñucahua pariju, can randimanda ñucara sirvingaj ñuca evangeliomanda ishcariushcai.</li>
      <li>Shinashas, imara rangajpas mana munacanichu manara canda tapusha, camba yanapana ama ursamanda achu, astaun can munashcamanda.</li>
      <li>Caimanda chari, pai canmanda anzhurishca aca unaiílara, can paita huiñaigama charingaj;</li>
      <li>cuna mana sirvijchu, astaun sirvijmanda yali, llaquishca uquimi, cierto pacha ñucama, astaun maspas canma imasna aichais shinallara Señorbis.</li>
      <li>Shinasha can ñucara camba compañajsna iyasha, paita ñucarasna apingui.</li>
      <li>Paiga imais canda huajlichishca ajpi, canda dibijpis, chita churai ñuca cuentai.</li>
      <li>Ñuca, Pablo, quiquin maquihua canda quillcashcani, canda pagashami. Shinashas, mana ninichu imasna shinallara can quiquinllara ñucama dibihuangui.</li>
      <li>Ari, uqui, yanapahuapai ñucara Señorbi. Ñuca shungura cushiyachihuapai Cristoi.</li>
      <li>Ñuca canda quillcashcani, can casushcara yachasha, caitas yachasha: Can ñuca rimashcara yalijta pactachingui.</li>
      <li>Shinallara ñucajta shu tiana ucura alichingui. Canguna mañaushcaunamanda ñuca cachari tucungaj chapauni.</li>
      <li>Canda saluran Epafras, ñucahua pariju chonda cularbi tiaj, Cristo Jesusmanda.</li>
      <li>Shinallara Marcos, Aristarco, Demás, Lucas, ñucara yanapajguna, canda saluranaun.</li>
      <li>Ñucanchi Señor Jesucristo gracia nishca ali iyai camba espirituhua tiachu. Amen.</li>
    </ol>
  </li>
</ol>