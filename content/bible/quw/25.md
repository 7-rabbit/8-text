<ol>
  <li>
    <ol>
      <li>Ñuca, shu anciano nishca runa, llaquishca Gayoma quillcauni, cierto pacha paita llaquinimi.</li>
      <li>Llaquishca amigo, ñuca munani can tucuibi ali tucuchu, ali causasha, imasna camba alma shinallara ali tucunmi.</li>
      <li>Ashcara cushiyacani, uquiuna caima shamujpi, can ali cierto shimira catij ajta rimajpi, imasna can cierto shimii purishcaras.</li>
      <li>Mana imamandas yali cushira charinichu ñuca churiuna cierto shimii purishcara uyasha.</li>
      <li>Llaquishca amigo, alimi raungui ima uquiunaras yanapasha, maspas mana ricsishca purijgunaras.</li>
      <li>Caiguna iglesia ñaupajpi alimi rimanaushca imasna can ali llaquij ashcara. Alimi raungui paigunara ñambii cachangaj Diosta sirvina valishca tupui, paiguna nambira catisha ringaj.</li>
      <li>Paiguna Diosta llaquishcamanda llucshinauca, imaras mana apisha gentilgunamanda.</li>
      <li>Ñucanchi casna runaunara chasquinami anchi, cierto shimira yanapangaj.</li>
      <li>Ñuca iglesiama quillcashcani, astaun Diótrefes nishca runa mana chasquihuanzhu ñucanchira. Paimi ñaupa punda runa tucusha nin paigunahua.</li>
      <li>Chiraigumanda, ñuca rishaga, pai rashcaunara iyachisha, imasna manali shimiunahua ñucanchira piñasha rimaun. Maspas, casna rashcaunahua mana cushi tucusha, uquiunaras mana chasquinzhu, chasquisha niugunaras arcan, paigunara iglesiamanda ichun.</li>
      <li>Llaquishca amigo, manalira ama catirichu, astaun alira raí. Alira rajga Diosmandami. Manalira rajga Diosta mana ricushcachu.</li>
      <li>Tucui runauna alirami rimanaun Demetriomanda, cierto shimillara paimanda shinallara riman. Ñucanchis paimanda ali rimanchi. Cangunas ñucanchi rimashca shimiuna cierto ajta yachanguichi.</li>
      <li>Ashcara charicani canda quillcangaj, astaun mana munacanichu tintahua plumahuas quillcangaj.</li>
      <li>Astaun, uctalla canda ricunara munani, shinajpi ñahuipuralla rimanaushun.</li>
      <li>Cushi shungura chari. Amigouna canda saluranaun. Salurai amigounara, chican chican rimasha.</li>
    </ol>
  </li>
</ol>