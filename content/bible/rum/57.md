<ol>
  <li>
    <ol>
      <li>Pavel, întemniţat al lui Isus Hristos, şi fratele Timotei, către prea iubitul Filimon, tovarăşul nostru de lucru,</li>
      <li>către sora Apfia şi către Arhip, tovarăşul nostru de luptă, şi către Biserica din casa ta:</li>
      <li>Har şi pace dela Dumnezeu, Tatăl nostru, şi dela Domnul Isus Hristos!</li>
      <li>Mulţămesc totdeauna Dumnezeului meu, oride cîte ori îmi aduc aminte de tine în rugăciunile mele,</li>
      <li>pentrucă am auzit despre credinţa pe care o ai în Domnul Isus şi dragostea faţă de toţi sfinţii.</li>
      <li>Îl rog ca această părtăşie a ta la credinţă să se arate prin fapte, cari să dea la iveală tot binele ce se face între noi în Hristos.</li>
      <li>În adevăr, am avut o mare bucurie şi mîngîiere, pentru dragostea ta, fiindcă, frate, inimile sfinţilor au fost înviorate prin tine.</li>
      <li>De aceea, măcar că am toată slobozenia în Hristos să-ţi poruncesc ce trebuie să faci,</li>
      <li>vreau mai de grabă să-ţi fac o rugăminte în numele dragostei, eu, aşa cum sînt, bătrînul Pavel; iar acum întemniţat pentru Hristos Isus.</li>
      <li>Te rog pentru copilul meu, pe care l-am născut în lanţurile mele: pentru Onisim,</li>
      <li>care altă dată ţi -a fost nefolositor, dar care acum îţi va fi folositor şi ţie şi mie.</li>
      <li>Ţi -l trimet înapoi, pe el, inima mea.</li>
      <li>Aş fi dorit să -l ţin la mine, ca să-mi slujească în locul tău cît sînt în lanţuri pentru Evanghelie.</li>
      <li>Dar n'am vrut să fac nimic fără învoirea ta, pentruca binele, pe care mi -l faci, să nu fie silit, ci de bună voie.</li>
      <li>Poate că el a fost despărţit de tine, pentru o vreme, tocmai ca să -l ai pentru vecinicie,</li>
      <li>dar nu ca pe un rob, ci mult mai pe sus de cît pe un rob: ca pe un frate prea iubit, mai ales de mine, şi cu atît mai mult de tine, fie în chip firesc, fie în Domnul!</li>
      <li>Dacă mă socoteşti dar ca prieten al tău, primeşte -l ca pe mine însumi.</li>
      <li>Şi dacă ţi -a adus vreo vătămare sau îţi este dator cu ceva, pune aceasta în socoteala mea.</li>
      <li>Eu, Pavel, ,,voi plăti`` -scriu cu mîna mea-ca să nu-ţi zic că tu însuţi te datorezi mie.</li>
      <li>Da, frate, fă-mi binele acesta în Domnul, şi înviorează-mi inima în Hristos!</li>
      <li>Ţi-am scris bizuit pe ascultarea ta, şi ştiu că vei face chiar mai mult de cît îţi zic.</li>
      <li>Tot odată, pregăteşte-mi un loc de găzduire, căci trag nădejde să vă fiu dăruit, datorită rugăciunilor voastre.</li>
      <li>Epafra, tovarăşul meu de temniţă în Hristos Isus, îţi trimete sănătate;</li>
      <li>tot aşa şi Marcu, Aristarh, Dima, Luca, tovarăşii mei de lucru.</li>
      <li>Harul Domnului nostru Isus Hristos să fie cu duhul vostru! Amin</li>
    </ol>
  </li>
</ol>