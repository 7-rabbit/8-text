<ol>
  <li>
    <ol>
      <li>Ngini ningodu o gogobu o bolu moi. Ngini gena maro o ngopeqeka moi o Gikimoi womihihirika, de muna kanaga de ami ngopa-ngopa so ona imatekesikoboso moi de moika. Ngohi manena to ngini nia roriri ipopereki moi de ma ngale ngini gena igogou tinidodara bai! De tinisingangasu nginika, upa ka ka ngohi, duma kanaga o bi nyawa o Gikimoi Awi dodoto itotiai yananako ona yangodu lo ngini inidodara.   2  Ngomi ngini minidodara, sababu ngone inangodu gena Awi dodoto itotiai magena popiricaya pagogou de lo popiricaya ka sidutu ikakali.   3  Sababu ngone o Gikimoi Awi dodoto itotiai gena popiricayaka de lo Una wonadodara ngoneka, so ngohi togolo o Gikimoi nanga Baba de lo Awi Ngopa o Yesus Kristus tanu inadogo ngoneka o laha de o galusiri ifoloi, la nanga sininga yaaka so foloisi isanangi.   4  Ngohi manena ai sininga ifoloi isanangi, sababu asa tanako ngini o gogobu nimuruo naga o Gikimoi Awi dodoto itotiai gena niodupa niamote. Ngini niamote komagena, ka imatero de o Baba Gikimoi ngone wonasusuloka bilasu paaka.   5  Ngini o gogobu moi, imatero maro o ngopeqeka moi, ngohi manena bilasu o kia naga moi tinigolo nginika. Gena bilasu ngone pomatekedodara moi de moika maro o Gikimoi wonasuloka. O kia naga tinisulo magena, upa nitemo o kia naga qamomuane moi, duma o kia ngohi tinigolo nginika gena ka imatero de o kia ngone popiricaya iqomaka.   6  Nakoso ngone la kanaga o moi-moi kia o Gikimoi wosusuloka podupa paaka, magena ngone lo pomatekedodara moi de moika. So o kia naga Una wosusuloka gena ka imatero de o kia naga ngini iqomaka nioise so niopiricayaka. Gena Una wonasulo ngoneka la bilasu ngone podupa pomatekedodara moi de moika.   7  Ngohi togolo komagena nginika, sababu o nyawa manga dupa ikokulai ona yadala isupu de itagi o dunia ma bi dokuka. Ona magena o Yesus Kristus womasitero maro o nyawa moi de wahino o duniaka gena, yopiricayawa so ona o nyawa yakulai de Una iwilawangi.   8  Ngini gena bilasu nimasidiahi de lo nimasitiari qaloha bai ma ngale ngini ningodu asa ma Kristus niwipiricaya qaputuru la niamake o fanggali gena o oho ka sidutu ikakali. Upa sidago ngini Una niwipiricayaka de niwipalako so niwipiricaya kawa, gena imatero maro to ngone nanga manara de ma gangela isisa.   9  Nakoso o nyawa la kanaga ma Kristus Awi dodoto igoge kawa manga sininga ma rabaka de lo Una Awi dodoto gena yodupa kawa, o nyawa ona magena manga rimoi de o Gikimoi gena ihiwaka. Duma nakoso o nyawa la ma Kristus Awi dodoto gena yodupa yopiricaya qaloha, ona magena igogou de o Baba Gikimoi de ma Ngopa lo imarimoika.   10  De nakoso o nyawa nagoona la nginika yahino duma o Yesus Kristus Awi dodoto gena yodotowa, ona magena bilasu nia tahu ma rabaka upa niangaho de upa lo o salam niahike onaka.   11  Sababu nakoso ngini la kanaga o nyawa nagoonaka de o salam niahike onaka, de ngini magena lo asa nidadi o nyawa ma dorou imatero de ka onali.   12  Ngaroko ngohi kanaga de ai beseso ma binukali bilasu tinisingangasu nginika, duma ngohi tamalo ngaroko upa de o surati eko de ai pena tosilefoli. Sababu nagala itekawa de tanu ngohi asa tahika kagena nginika de asa pomakamake kali. La ma ngale ngohi de ngini gena de nanga nali de nanga more foloi ilamo.   13  Ngini gena maro o ngopeqeka moi o Gikimoi womihihirika. Komagena lo ngomi o bolu moi de o gogobu kanena maro lo ka o ngopeqeka moi Una womihihirika de muna kanaga de ami ngopa-ngopa. So ngomi de ngini maro ka o awabira yasinoto gena, ngomi mingodu ngo kanena misidingo salam nginika tanu ngone asa pomakamake kali. Ngohi Yohanes O Efesus ma kotaka</li>
    </ol>
  </li>
</ol>