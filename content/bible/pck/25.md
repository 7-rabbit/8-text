<ol>
  <li>
    <ol>
      <li>Khopi mitea dim sek, bangchidana lungjuanga tu maimah ahia: bangchidana meithai banga hongom maimah ahia! namte laka thupi seka, bialte laka lalnu sek, bangchidana a mengsawm honghi ahia!</li>
      <li>Janin nakpi takin a kapa, a khituite a biangah a om: a itte tengteng lakah amah nem ding kuamah a neikeia: a lawmte tengteng a tungah lepchiahtakin a gamta ua, a melmate a honghi uhi.</li>
      <li>Gimthuakna jiak leh, saltanna thupi jiakin. Juda saltannaah a paita hi; khovelmite lakah a tenga, tawldamna a mu kei: munkochik ahte amah sawite tengtengin a pha uh.</li>
      <li>Kikhopna thupia kuamah a hongpai louh jiak un. Zion lampiten a sun ua; a kongpite tengteng loihin a oma, a siampute a thum huthut uh: a nungak siangthoute gimthuakin a om ua, amah mah haksa thuakin a om hi.</li>
      <li>A melmate lupen a hong hi a galte a lohching uh; a tatlekna tam luat jiakin Toupan lah amah gim a thuak sak ngala: gal maah a ta tuailaite saitanna ah a pai uh.</li>
      <li>Huan Zion tate akipanin a letna tengteng a pai mangta; a lalte loupa hing mu lou zuktalte bang ahi ua, a delhmi maah hatna neilouin a pai uh.</li>
      <li>A gimthuak ni leh a haksatniin Jerusalemin ni dang laia kipana om khinsa a thil nuamte tengteng a theigige: gal khuta a mite a puk lai un, amah kuamahin a panpih kei, galten amah a mu ua, a siatnaah a nuihsan uhi.</li>
      <li>Nakpitakin Jerusalemin thil a hihkhiala; huaijiakin thil nin bangin a hongom hi: a vuaktanna a muh jiak un, amah zahtak sakten a musit ta uhi: ahi, a nak huthuta, nunglamah a kiheita hi.</li>
      <li>A nitna a nik ah a oma; a beina na nung a theigige kei; huaijiakin lamdangtakin a hong kuma; lungmuang mi a neikei hi: ngaiin, Aw TOUPA, ka gimthuakna; melmapa lah kiliansak ngala.</li>
      <li>Galin amahnu thil nuamte tengteng tungah a khut a jaka: a munsiangthou sungah khovelmi a honglut chih a mu ngala, huai tungtunga na kikhopna uah amau a honglut louh ding uh ahi chia thu na piak.</li>
      <li>A mite tengteng a nak huthut ua, tanghou a zong ua; kha hihhalh dingin a thil nuamte uh sa khenna dingin a pia ua: Thei inla, Aw TOUPA, enin ka hong buah jiakin.</li>
      <li>Nou dinga bangmah lou hi maw, nou honpai suaksante teng teng? Ngai unla, en un, ka tunga hiha om ka lungkhamna bang lungkhamna himhim a om hiam? a heh mahmah laia TOUPAN a honhihgimna bang.</li>
      <li>Tung sanga kipanin ka guhte ah mei a honsawla, amaute a zou a: ka khe adingin len a jaka, a honkinung lehheisan; segawp leh ni tuma bahin a honbawl ta hi.</li>
      <li>Ka tatleknate hakkol a khuta khihin a om a; phial khawmin a om ua, ka ngawng jangah a hongtung ua; ka hatna a vuaksuak sak: amau ka dou zoh louhte, a khut uah TOUPAN kei a honpia a.</li>
      <li>Ka laka ka mi hatte TOUPAN bangmahlouin a om sak; ka tangvalte mekgawpna dingin ka siatna dingin aman kikhoppi poimoh a sama: uain sukna bangin TOUPAN Juda tanu siangthou a sikdenta hi.</li>
      <li>Hiai thilte jiakin ka kapa; ka mit, tuiin a tumaa; lungmuanding ka kha hihhalh ding lah keia kipan a gam la ngala; melma a vualzoh jiakin, ka tate lah amau kiaa nutsiatin a om uhi.</li>
      <li>Zionin a khutte a jak khiaa; amah lungmuan ding kuamah a om kei uh; TOUPAN Jakob tungthu ah thu a piaa, huchia a kim vela omte a galte a honghihna ding un: Jerusalem a lak uah thil nin bangin a om hi.</li>
      <li>Toupa a diktata: a thupiak lah ka helsan ngala; Ja un, ka hon ngen hi, nou mite tengteng, ka lungkhamna en un: ka nungaksiangthoute leh ka Tangvalte saltanna ah a pai uhi.</li>
      <li>Ka itte ka sama, himahleh a honkhem uh: ka siampute leh ka upaten khopi sungah kha a khah uh, amau khate hihhalh dinga sa amau kizon ngalin.</li>
      <li>Aw TOUPA, ngaiin; ka dah ngala; ka lungsim a mangbanga; ka sungah ka lungtang a kilumleta; nakpitakin lah ka helta ngala: polamah namsauin a thata, in ah sihna bang a om.</li>
      <li>Ka thum aja ua: kuamah hongkhamuan ding a om kei uh; ka mangbatna ka melmate tengtengin aja ua, ahihjiakin a kipak uh: na phuan khiaksa ni na tun dinga, kei bang ahi ding uh.A gitlouhna tengtenguh na maah hongtung hen: ka tatlekna tengteng jiaka ka tung na hih bangin amau tungah leng hihin: ka thumna lah a tama, ka lungtang lah a bah ngala.</li>
      <li>A gitlouhna tengtenguh na maah hongtung hen: ka tatlekna tengteng jiaka ka tung na hih bangin amau tungah leng hihin: ka thumna lah a tama, ka lungtang lah a bah ngala.</li>
    </ol>
  </li>
  <li>
    <ol>
      <li>Bangchidana a hehna a TOUPAN Zion tanu meipia tuam ahia: Israel kilawmna van akipan leiah a paikhe ta a, a heh niin a khengakna a theigige kei hi.</li>
      <li>Jakob tenna tengteng Toupana nawmvalha, a hehpih kei; a hehna ah Juda tanu kulh hatte a lai chima, lei toh a kilual in a koih hi; gam leh huaia lalte a hihninta.</li>
      <li>A heh mahmah naah Israel ki tengteng a sat tan; melma maa kipan a khut taklam a la kikta: mei kuang, kimvel hul bei bangin Jakob a kang beita.</li>
      <li>Melma bangin a thalpeu a laia, gal bangin a khut taklam toh a ding, mita dinga etnop huaite tengteng a that: Zion tanu puanin ah mei bangin a thangpaihna a sung bua hi.</li>
      <li>TOUPA melma bang a hong hi, Israel a nawmvalh ta; a inpite tengteng a nawmvalh veka, a kulh muanhuaite a hihseta: Juda tanu ah sunna leh kahna a pungsak.</li>
      <li>Huan hileh kilawm bangin, a biakbuk hiamgamtakin a la manga; a kikhopna mun a suseta: TOUPAN kikhawm thupi leh khawlni Zion ah mangngilhin a omsaka, a hehna thangpaihna in kumpipa leh siampu a musit hi.</li>
      <li>TOUPAN a maitam a paimanga, a munsiangthou a kiha, ainpi kulhbangte melmate khutah a peta hi: kikhop thupi ni bangin TOUPA in sungah belam a bawl uh.</li>
      <li>Zion tau kulhbang TOUPAN suksiat a tumta; khau a zana, suse lou dingin a khut ala kei hi: himahleh leichian leh kulhbang a kap saka; a kigawp tuaktuak uh.</li>
      <li>A kongpite leiah a tum ua; a kalhna chiangte a hihsia a a kuaitan hi: dan om louhna namte lakah a kumpipa leh a lalte a om uh; ahi, a jawlneiten Toupa akipan meng a mu kei uh.</li>
      <li>Zion tanu upate leitungah a tu ua, a pau kei uh; a lu jang ua leivui a khi ua; saiippuan a silh uhi: Jerusalem nungaksiangthouten lei lamah a lu uh a kun uh.</li>
      <li>Khituiin a ka mitte a juaua, ka lungsim a mangbang, leitungah ka sin puak khiakin a oma, ka mite tanu siatna jiakin; khopi kongzingtea naupang tuailaite leh nawinelaite a sihbub jiak un.</li>
      <li>A nute uh kiangah, Buhlehbal leh uain kaw om ahia? a chi ua. Khopi kongzingte miliamte banga a sihbub lai un, a nute uh ang sunga a kha uh sun buaka a om laiin.</li>
      <li>Na kiangah bang ka theisak dia? Nang toh bang ka teh dia, Aw Jeursalem tanu? Aw Zion tanu siangthou, kon lungmuang theihna ding in, nang toh bang ka kikim sak dia? na siatna lah tuipi bangin a thupi ngala: kuan nang a honhih dam thei dia?</li>
      <li>Na jawlneiten bangmahlou leh haina nanga dingin mengmuhin a mu ua; na koltanna pi nawn dingin, na gitlouhna a mukhe kei uh: himahleh bangmahlou puakgik leh pimanga omna jiakte nang honmuh sak uh.</li>
      <li>Honpai kheng tengtengin nang a khut a uh a honbet khum ua; Jerusalem tanu a tek khum ua; a lu uh a kun khum uh, hiai khopi miten kilawmna buching, lei tengtenga nuamsakna, a chih uh ahi maw? chiin.</li>
      <li>Nang siatna dingin na melmate tengtengin a kam uh lianpiin a ka ua: hiai ni I ngakngak uh a himahmah hi; I mukhetaa, I muta uh.</li>
      <li>TOUPAN a lunggel a hihtangtungta nidang laia a thu a piak a hihtangtunga; a paita, a hehpih kei: na tunga melma a kipak saka, na galte ki a tawisangta a.</li>
      <li>TOUPA kiangah a lungtang a kikou a: Aw Zion tanu kulhbang, sun leh janin khitui luipi bangin luang suk sakin; khawl kipe kenla; na mit tang khawl sak ken.</li>
      <li>Thou in, janin ki kouin, vente kipatnaah; TOUPA mai maah tui bangin na lungtang sung khiain; na ta tuailaite hinna adingin amah lamah na khutte lik touin. kong chiteng tunga gilkial jiak-a bah.</li>
      <li>Aw TOUPA, en inla, ngaiin, hichibanga na hihna; numeiten a gah uh a ne ding uam, khuta oiha om naupangte? TOUPA munsiangthou sungah siampu leh jawlnei thaha om ding uh hia?</li>
      <li>Kongzingte ah leitungah tuailaite leh putek a um ua; namsauin ka nungaksiangthoute leh ka Tangvalte a puk uh: na heh niin amaute na thata; na thata, na hehpih kei.Kikhawmpi thupi lai bangin, mun cihah ka launate na sama, TOUPA heh niin kuamah suakta hiam, om hiam a om kei uh: huai ka donteia ka khoilette lah ka melmain a gaita hi.</li>
      <li>Kikhawmpi thupi lai bangin, mun cihah ka launate na sama, TOUPA heh niin kuamah suakta hiam, om hiam a om kei uh: huai ka donteia ka khoilette lah ka melmain a gaita hi.</li>
    </ol>
  </li>
  <li>
    <ol>
      <li>A hehna chianga gimthuakna mu mipa ka hi.</li>
      <li>Khovak ah hilouin khovela aman a honpi a, a honvak sak.</li>
      <li>Ni tumtumin ka siatna dingin a khut a hei ahei petmah hi.</li>
      <li>Ka sa leh ka vun a upa saka; ka guhte a kitansak.</li>
      <li>Ka siatna dingin a lama, khatna leh nauveinain a honum suak hia.</li>
      <li>Sawtpia sisate bangin, mun mialte ah a honteng saka.</li>
      <li>Ka pawt khiak theihlouhna dingin, ka kimvelin dai a kaia, ka khainiang a gik hi.</li>
      <li>A hi, ka kaha, panpihna ka nget laiin, ka thumna a daltan.</li>
      <li>Suang sekin ka lampite dai a kaitou peka, ka lam zuihte a kawisak hi.</li>
      <li>Kei dingin amah vompi mibuk bang, mun guka humpinelkai bang ahi.</li>
      <li>Ka lampite a kaiheia, a honbot nena; a hon bawlgawp hi.</li>
      <li>A thalpeu a laia, a thal adia ngimding bangin kei a honbawl.</li>
      <li>A thalbawma thalte ka sisan guijamah a lut saka.</li>
      <li>Ka mite tengteng nuihsat ka honghia; ni tumtuma a la uh.</li>
      <li>Hehnain a hondim sak ua, gamsaiin a honvak.</li>
      <li>Suang tangin ka hate leng a kitamsak a, vutin a hontuam hi.</li>
      <li>Muanna akipan gamla piah ka kha na suana; hauhsakna ka mangngilhta.</li>
      <li>Ka hatna a manga, TOUPA akipan ka lametna, ka chi a.</li>
      <li>Ka gimthuakna leh ka haksatna, gamsai leh khatna theigigein.</li>
      <li>Ka khain amaute a theigige lailaia ka sungah a kun ngiungiau hi.</li>
      <li>Hiai ka thei thaka, huaijiakin lametna ka nei.</li>
      <li>TOUPA chitnate jiak ahi hihmanga i om louhna uh, lainatnate a juau ngei louh jiakin.</li>
      <li>Jingsang tengin a thak jel ua; na ginomna a thupi.</li>
      <li>TOUPA ka tantuan ahi, ka khain a chi; huaijiakin amah lametna ka nei ding.</li>
      <li>Amah ngakte kiangah TOUPA a hoih, amah zong mi tungah.</li>
      <li>Min TOUPA hotdamna a lameta a ngak vengveng a hoih hi.</li>
      <li>Min a tuailaia hakkol a puak amaha dingin a hoih ahi.</li>
      <li>Amah tunga a ngaktak jiakin, tangtut henla, dai sipsip hen.</li>
      <li>Leivui ah a kam koih hen; huchia lametna a om theihna dingin.</li>
      <li>Amah bengpa kiangah a biang doh hen; kounain amah dim vum hen.</li>
      <li>TOUPAN lah khantawnin a delh kei dinga.</li>
      <li>Dahna suak sak mahleh, a chitna tamdan dungjuiin lainatna a nei ding ahi ngala.</li>
      <li>Kilawptakin mite tate a hihgim hiam a lungkham sak lah ahi ngal kei a.</li>
      <li>Leia suangkulh tangte tengteng khenuai sik kham ding.</li>
      <li>Tungnung Pen mai maa mihing thuneihna kai hei ding.</li>
      <li>A thu mihing bawlsiat, TOUPAN pha a sa kei.</li>
      <li>TOUPAN thu a piak louhin, hichi a honghi, chi kua ahia?</li>
      <li>Tungnung Pen kama kipanin hoih lou leh hoih a hongpai kei maw/</li>
      <li>Bangdinga mihing, a khelhna gawtna a dinga mi, phun ahia?</li>
      <li>I lampite zongin enchain ni, TOUPA lamah kik nawn ni.</li>
      <li>Vantea Pathian kiangah I lungtang uh I khutte uh lik tou ni:</li>
      <li>Ka tatlek ua ka hel uh; na ngaidam kei hi.</li>
      <li>Hehnain na khuha kou non delha; na thata, na hehpih kei.</li>
      <li>Meipiin na kituama, huchia ka thumnain a pailet louhna dingin.</li>
      <li>Mite lakah deihlouh leh ninneng bangin na honbawla.</li>
      <li>Ka siatna dingin ka melmate tengteng un a kam uh lianpiin a ka uh.</li>
      <li>Launa leh kokhuk ka tunguah a hongtunga, siatgawpna leh siatna.</li>
      <li>Ka mite tanu suksiatna jiakin, ka mit tuiin a tum hi.</li>
      <li>Khawllouin, ka mitin a buaka, a khawl kei hi.</li>
      <li>Vana kipana TOUPAN a et suka, muh ma tan</li>
      <li>Ka khopi tanute tengteng jiakin ka mitin ka kha a dah sak.</li>
      <li>Vasa bangin hondelh bah ua, ajiak beia ka melma hiten.</li>
      <li>Leikohawm sungah ka hinna a sat tat ua, ka tungah suang a khia uh.</li>
      <li>Ka lutung ah tuite a luanga; sat khiakin ka om, ka chi hi.</li>
      <li>Aw TOUPA, leikohawm niampen akipanin, na min ka sam hi.</li>
      <li>Ka aw na jaa; ka kahna ah, ka nakna ah na bil sel ken.</li>
      <li>Nang ka honsap niin nong pai naia: Lau ken, na chi hi.</li>
      <li>Aw TOUPA, ka kha thu na hon gen saka; ka hinna na tanta.</li>
      <li>Aw TOUPA, ka diklouhna na mu a, ka thu ngaihtuahin.</li>
      <li>Ka tunga a phulakna tengteng uh leh a thusawm tengteng uh na muta hi.</li>
      <li>A kouna uh na jaa, Aw TOUPA, ka siatna dinga a thusawm tengteng uh;</li>
      <li>Ka siatna dinga ding te mukte leh, ni tumtuma ka siatna dinga a ngaihtuahna uh.</li>
      <li>a tu uh leh a din touh uh nang enin; a la uh ka hi.</li>
      <li>Aw TOUPA, a khut nasep uh dungjuiin, amau tungah thukna na pe ding hi.</li>
      <li>Lungtang sakna amau na pe ding a, a tung ua na hamsia.Hehin amau na delh dinga TOUPA vante nuaia kipan amaute na hihgawp ding.</li>
      <li>Hehin amau na delh dinga TOUPA vante nuaia kipan amaute na hihgawp ding.</li>
    </ol>
  </li>
  <li>
    <ol>
      <li>Bangchidana dangkaeng mial ahia! bangchidana dangkaeng siangthou penpen lamdangta ahia! Kongzing chiteng tungah munsiangthou suangte sunkhiak ahi.</li>
      <li>Zion tapa manphate, dangkaeng hoih toh tehpih theih, bangchidana leibel, belvelmi khutnasepbanga ngaih hita ahia!</li>
      <li>Sehalte nasanin a nawi uh a suah ua, ata tuailaite uh a tepsak uh: ka mite tanu jaw honggiloua, gamdai vasa mulneilou bangin.</li>
      <li>Nawitep lai naupang lai dangtak jiakin a kam dangtawngah a belha: naupang tuailaiten tanghou a ngen ua, amah dingin kuamahin a balkham kei uh.</li>
      <li>Nuam taka nete kongzing khawngah a mangthang uh: puansandupa khanglianten ekvut a kawi uh.</li>
      <li>Ka mite tanu gitlouhna lah Sodom khelhna sangin a thupizo ngala, huai bel mitphiat kallouin a kizoua, amah tungah khut a kinga kei hi.</li>
      <li>A miliante vuk sangin a siangthou jaw ua, nawitui sangin a ngou jaw uh, suangmantam sandup sangin a pumpi uah a sandup jaw ua, a tetna uh a saphir suangmantam bang ahi:</li>
      <li>A mel uh suangkuangthei sangin a vom jaw a: kongzingtea theihin a om kei uh: a vun uh a guh uah a belh bikbeka; a keua, chiangkang a bang.</li>
      <li>Namsaua thaha om dingte kiala thaha om dingte sangina hoihjaw uh; gama gahte duh jiakin hiaite lah a gawng gawp un, nakpiin a se khin uh.</li>
      <li>Hehpihthei numei khutten amau tate a huan ua, ka mite tanu hihsiatna ah a an uh ahi.</li>
      <li>TOUPAN a thangpaihna a hihpichingta, a hehna mahmah a sung khiaa; Zion ah mei a toha, huaiin huaia suangphumte a suse vek hi.</li>
      <li>Leia kumpipaten a um kei ua, khovel a tengtengin leng, Jerusalem kongpi sungah gal leh melma a lut ding uh chih.</li>
      <li>A jawlneite khelhna jiak leh a siampute ginatlouhna jiak ahi, huchibanga a lak taka midikte sisan suah a a om.</li>
      <li>Mitto mite bangin kongzing khawngah a vakvai ua, sisana suknitin a om ua, huchiin miten a puante uh a lawng kei uh.</li>
      <li>Pai mang un, Nin! pai mang un, pai mang un, lawng kei un, chiin amau a kikou khum ua: a tai mang ua, a vialvak lai un, miten namte lakah, hiai ah a om nawn kei ding uh, a chi uh.</li>
      <li>TOUPA hehnain amaute a hawmjaka; amaute a limsak nawnta kei ding: siampute mina a zahtak kei ua, upate a deihsak kei uh.</li>
      <li>I mitte I panpihna juau sosan lametna ah a vaikhina: I ngakna uah nam hondam theilou ding I na ngak ta ua.</li>
      <li>I kongzingte ua i pai theih louhna dingin, I kalsuante a zong ua: I tawp uh a naia, I nite a kimta: I tawp uh lah a hongtungta.</li>
      <li>Vana muvanlaite sangin ei hondelhte a man-gangjaw uh: mual tungahte a hon delh ua, gamdaiah a honna buak uh.</li>
      <li>I nakvangte hu, TOUPA thaunilh, a kokhuk ua lakin a om ua; amah thu genin. Alim nuaia namte lakah hing ding, I chi ua.</li>
      <li>Nuamsa inla kipakin Aw Edom tanu. Uz gama teng: nou lah nang phain leng a hongpai suak ding; na kham dinga vuaktangin na kibawl ding.Aw zion tanu, na thulimlouhna gawtna zoh a hita; saltanna ah nang a honpi mang nawnta kei ding: na thulimlouhna a hongveh ding, Aw Edom tanu; na khelhnate a mukhe dinghi</li>
      <li>Aw zion tanu, na thulimlouhna gawtna zoh a hita; saltanna ah nang a honpi mang nawnta kei ding: na thulimlouhna a hongveh ding, Aw Edom tanu; na khelhnate a mukhe dinghi</li>
    </ol>
  </li>
  <li>
    <ol>
      <li>Theigigein, Aw TOUPA, ka tung ua hongtung: a honkouna uh en inla, muin.</li>
      <li>Ka gouluah uh mikhualte lama heiiin a oma, ka inte uh gamdangmite lamah.</li>
      <li>Tagah leh pabei ka hi ua, ka nute uh meithaite bang ahi uh.</li>
      <li>sum jiakin ka tui uh kadawnkhin ua; ka singte uh kou laka juakin a om hi.</li>
      <li>A hondelhte ka ngawng jang uah a om ua, ka bah ua, khawlna ka neikei uh.</li>
      <li>Aiguptate kiang leh, Assuriate kiangah, Tanghoua lungkimna dingin ka kipia uh.</li>
      <li>Ka pipute uh a nakhial ua, aom kei uh; a gitlouhna uh kou ka pua uh.</li>
      <li>Sikhaten ka tunguah vai a hawm ua: a khut ua kipana kou hon tankhe ding kuamah a om kei uh.</li>
      <li>Ka hinna uh lauthawnna toh ka tanghou uh ka mu ua gamdai namsau jiakin.</li>
      <li>Thuk bangin ka vun uh a voma nakpitaka kialna jiakin.</li>
      <li>Ziona numeite a sual ua, Juda khopitea nungakte.</li>
      <li>A khut un lalte khailupin a om ua, upate maite zahtakin a om kei hi.</li>
      <li>Tangvalten khawl a pua ua, naupang te singnuaiah a kisui uh.</li>
      <li>Kongpi akipan upate a khawl ua, a lasakna ua kipanin Tangvalte a khawl uh.</li>
      <li>Ka lungtang kipahna uh a tawpa; ka lamnauh dahna a suak hi.</li>
      <li>Ka lu ua kipan ka lallukhu uh a kiaa, ka tung uh a gik hi! ka khelh jiakun.</li>
      <li>Hiai jiakin ka lungtang uh a baha; hiai thilte jiakin ka mitte uh a miala;</li>
      <li>Suksiatna om, Zion mual jiakin; sehalte a tungah a vak uh.</li>
      <li>Aw TOUPA, nang khantawnin na om gige; na laltutphah khang khata kipanin khang khat tanin a om hi.</li>
      <li>Bangdinga khantawna kou honmanngilha, hichi tantan honnungngatsan na hia?</li>
      <li>Nang lam hon ngasakin, Aw TOUPA huchiin bawlhoih nawnin ka om ding uh; nidang lai bangin ka nite uh thaksakin.Ahihkeileh non nialkhe hilhiala hia? Ka tunguah na heh lomahmaha hia?</li>
      <li>Ahihkeileh non nialkhe hilhiala hia? Ka tunguah na heh lomahmaha hia?</li>
    </ol>
  </li>
</ol>