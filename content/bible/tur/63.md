<ol>
  <li>
    <ol>
      <li>Ben ihtiyardan, Tanrının seçtiği, gerçekten sevdiğim hanımefendiye ve çocuklarına selamlar! Yalnız ben değil, gerçeği bilenlerin hepsi de sizleri seviyor.</li>
      <li>Çünkü gerçek içimizde yaşıyor ve sonsuza dek bizimle olacak.</li>
      <li>Baba Tanrıdan ve Babanın Oğlu İsa Mesihten gelen lütuf, merhamet ve esenlik de gerçekte ve sevgide bizimle olacaktır.</li>
      <li>Senin çocuklarından bazılarının Babadan aldığımız buyruğa uyarak gerçeğin izinden yürüdüğünü görünce çok sevindim.</li>
      <li>Şimdi sana rica ediyorum, hanımefendi, birbirimizi sevelim. Bu sana yazdığım yeni bir buyruk değil, başlangıçtan beri kabul ettiğimiz buyruktur.</li>
      <li>Sevgi Tanrının buyruklarına uygun yaşamamız demektir. Başlangıçtan beri işittiğiniz gibi, Onun buyruğu sevgi yolunda yürümenizdir.</li>
      <li>Ne var ki, İsa Mesihin beden alıp geldiğini kabul etmeyen birçok aldatıcı dünyanın her yanına yayıldı. Aldatıcı, Mesih karşıtı olan bunlardır.</li>
      <li>Başardıklarınızı yitirmemek ve ödülünüzü eksiksiz almak için kendinize dikkat edin.</li>
      <li>Haddini aşıp Mesihin öğretisine bağlı kalmayan hiç kimsede Tanrı yoktur. Bu öğretiye bağlı kalanda ise hem Baba, hem de Oğul vardır.</li>
      <li>Size gelip de bu öğretiyi getirmeyeni evinize almayın, ona selam bile vermeyin.</li>
      <li>Çünkü böyle birine selam veren, kötü işlerine ortak olur.</li>
      <li>Size yazacak çok şeyim var, ama bunları kâğıtla, mürekkeple iletmek istemedim. Sevincimiz tam olsun diye yanınıza gelmek ve sizinle yüz yüze konuşmak umudundayım.</li>
      <li>Tanrı'nın seçtiği kızkardeşinin çocukları sana selam ederler.</li>
    </ol>
  </li>
</ol>