<ol>
  <li>
    <ol>
      <li>Paulus, Jumala sulane, Jeesuse Kristuse Apostel Jumala valitute usu ja tõetunnetuse järgi, mis vastab jumalakartusele,</li>
      <li>Apostel igavese elu lootuses, mille Jumal, Kes ei valeta, on tõotanud enne igavesi aegu -</li>
      <li>omal ajal aga tegi Tema Oma sõna avalikuks jutlustamises, mis minu kätte on usaldatud Jumala, meie Õnnistegija käsul -</li>
      <li>Tiitusele, tõelisele pojale meie ühise usu poolest: armu ja rahu Jumalalt Isalt ja Issandalt Kristuselt Jeesuselt, meie Õnnistegijalt!</li>
      <li>Selle tarvis ma jätsin sind Kreetasse, et sa korraldaksid, mis veel jäi korraldamata, ja seaksid vanemaid igasse linna, nagu ma sind käskisin,</li>
      <li>kui kuskil leidub laitmatu isik, ühe naise mees, kellel on usklikud lapsed, nõnda et neile ei saa ette heita kõlvatut elu ega kangekaelsust.</li>
      <li>Sest Koguduse ülevaataja peab olema kui Jumala majapidaja, laitmatu, mitte isemeelne, mitte äkiline, mitte joodik, mitte riiakas, mitte liigkasupüüdja,</li>
      <li>vaid külalislahke, headuse armastaja, mõistlik, õige, püha, kasin;</li>
      <li>ta pidagu kinni ustavast sõnast vastavalt õpetusele, et ta oleks võimeline niihästi manitsema terves õpetuses kui ka kummutama vasturääkijate väited.</li>
      <li>Sest on olemas palju kangekaelseid, tühja jutu mehi ja eksitajaid, kõige enam ümberlõigatute seas,</li>
      <li>kelle suu tuleb sulgeda, kes pööravad ära terved pered, õpetades sündmatuid asju häbematu kasu pärast.</li>
      <li>Üks neist, nende oma prohvet, on öelnud: „Kreetalased on luiskajad, õelad loomad ja laisklejad vatsad!”</li>
      <li>See tunnistus on tõsi. Sellepärast noomi neid valjusti, et nad saaksid terveks usus</li>
      <li>ega paneks tähele juutide tühje jutte ja tõest eemalepöördunud inimeste käske!</li>
      <li>Puhtaile on kõik puhas, aga rüvedaile ja uskmatuile pole miski puhas, vaid rüve on niihästi nende meel kui südametunnistus.</li>
      <li>Nemad väidavad, et nad tunnevad Jumalat, aga tegudega nad salgavad; sest nad on jälgid ja sõnakuulmatud ja igaks heaks tööks kõlbmatud.</li>
    </ol>
  </li>
  <li>
    <ol>
      <li>Ent sina räägi seda, mis sünnib ühte terve õpetusega.</li>
      <li>Vanad mehed olgu karsked, ausad, mõistlikud, terved usus, armastuses, kannatlikkuses.</li>
      <li>Samuti käitugu elatanud naised nõnda, nagu on kohane pühadele; nad ärgu olgu keelekandjad ega suured viinavõtjad, vaid õpetagu head,</li>
      <li>et nad võiksid mõistlikult juhatada noori naisi armastama oma mehi ja lapsi,</li>
      <li>olema viisakad, kasinad, majatalituses hoolikad, head, allaheitlikud oma meestele, et Jumala sõna mitte ei pilgataks.</li>
      <li>Samuti käsi nooremaid mehi käituda viisakalt.</li>
      <li>Sea ennast igapidi heategude eeskujuks, õpetuses osuta selgust, ausust,</li>
      <li>tervet vääramata sõna, et vastane tunneks häbi, kui tal ei ole teist rääkida midagi paha.</li>
      <li>Orje käsi alistuda oma isandaile ja olla kõiges nende meele järgi, mitte vastu rääkida,</li>
      <li>mitte midagi näpata, vaid osutada täit head ustavust, et kaunistada kõiges Jumala, meie Õnnistegija õpetust.</li>
      <li>Sest Jumala õndsakstegev arm on ilmunud kõigile inimestele</li>
      <li>ja kasvatab meid, et me hülgaksime jumalakartmatu elu ja maailma himud ning elaksime mõistlikult ja õieti ja jumalakartlikult praegusel maailmaajastul,</li>
      <li>oodates õndsa lootuse täitumist ja suure Jumala ning meie Õnnistegija Jeesuse Kristuse auhiilguse ilmumist,</li>
      <li>Kes Iseenese andis meie eest, et meid lunastada kõigest ülekohtust ja puhastada Enesele pärisrahvaks, Kes agar on tegema häid tegusid.</li>
      <li>Seda räägi ja manitse ning veena kõige nõudlikkusega. Keegi ärgu põlaku sind!</li>
    </ol>
  </li>
  <li>
    <ol>
      <li>Tuleta neile meelde, et nad alistuksid valitsejaile ja ülemaile, oleksid sõnakuulelikud, valmis igaks heaks teoks,</li>
      <li>ei laimaks kedagi, ei oleks riiakad, vaid leebed, osutades kõike tasadust kõigi inimeste vastu.</li>
      <li>Sest ka meie olime kord mõistmatud, sõnakuulmatud, eksijad, mitmesuguste himude ja lõbude orjad ning elasime kurjuses ja kadeduses, olime vihatavad ja vihkasime üksteist.</li>
      <li>Aga kui Jumala, meie Õnnistegija heldus ja inimesearmastus ilmus,</li>
      <li>siis Ta päästis meid, ei mitte õiguse tegude tõttu, mida me oleksime teinud, vaid Oma halastust mööda uuestisünni pesemise ja Püha Vaimu uuendamise kaudu,</li>
      <li>Keda Tema on rikkalikult välja valanud meie peale Jeesuse Kristuse, meie Õnnistegija läbi,</li>
      <li>et meie, tema armu läbi õigeks tehtud, saaksime igavese elu pärijaiks lootuse järgi.</li>
      <li>See sõna on ustav; ja ma tahan, et sa neid asju teravasti rõhutaksid, et need, kes usuvad Jumalasse, oleksid hoolsad heade tegude tegemises; need on head ja kasulikud inimestele.</li>
      <li>Aga väldi rumalaid uurimusi ja sugukondade nimekirju ning riidu ja vaidlusi käsu pärast; sest need on kasutud ja tühised.</li>
      <li>Eksiõpetusega inimesest pöördu ära, kui sa teda ühe korra või kaks oled noominud,</li>
      <li>teades, et niisugune on pöörane ja teeb pattu ning on iseenese hukka mõistnud.</li>
      <li>Kui ma Artemase või Tühhikose läkitan sinu juurde, siis tõtta tulema minu juurde Nikoopolisse; sest ma olen otsustanud seal viibida talve.</li>
      <li>Käsutundja Zeenas ja Apollos varusta hoolsasti teekonnale, et neil midagi ei puuduks.</li>
      <li>Õppigu meiegi omad harrastama häid tegusid hädavajalikeks tarvidusteks, et nad ei jääks viljatuks.</li>
      <li>Sind tervitavad kõik, kes on minuga. Tervita neid, kes meid armastavad usus. Arm olgu teie kõikidega!</li>
    </ol>
  </li>
</ol>