<ol>
  <li>
    <ol>
      <li>Paulus, Kristuse Jeesuse vang ja vend Timoteos armsale Fileemonile, meie kaastöölisele</li>
      <li>ja armsale õele Appiale ja Arhipposele, meie kaasvõitlejale, ja sinu majasse kogunevale kogudusele.</li>
      <li>Armu teile ja rahu Jumalalt, meie Isalt, ja Issandalt Jeesuselt Kristuselt!</li>
      <li>Ma tänan alati oma Jumalat, kui ma mõtlen sinule oma palveis;</li>
      <li>sest ma kuulen sinu armastusest ja usust, mis sul on Issanda Jeesuse poole ja kõigi pühade vastu,</li>
      <li>et su usu ühendus minuga saaks vägevaks kõige hea tunnetamises, mis meis on Kristuse kohta.</li>
      <li>Sest mul oli palju rõõmu ja troosti sinu armastusest, sest et pühade südamed on kosutatud sinu läbi, vend.</li>
      <li>Sellepärast, kuigi mul on Kristuses palju julgust sind käskida, mida tuleb teha,</li>
      <li>ma siiski armastuse pärast pigemini palun sind, olles, mis ma olen, vana Paulus, ja nüüd pealegi Kristuse Jeesuse vang.</li>
      <li>Ma palun sind oma poja Oneesimose pärast, kelle ma sünnitasin ahelais olles ja</li>
      <li>kes kord oli sinule kasutu, aga nüüd on sinule ja minule väga kasulik; tema ma läkitan sulle tagasi,</li>
      <li>tema, see on, mu oma südame!</li>
      <li>Ma oleksin tahtnud teda pidada enese juures, et ta sinu asemel oleks abiks mulle, kes olen ahelais evangeeliumi pärast.</li>
      <li>Kuid ilma sinu nõustuseta ma ei tahtnud midagi teha, et sinu heategu ei näiks olevat sunnitud, vaid on vabatahtlik.</li>
      <li>Sest ta oligi vist sellepärast mõneks ajaks eraldatud sinust, et sa teda saaksid pidada igavesti,</li>
      <li>mitte kui orja, vaid rohkem kui orja, kui armast venda, iseäranis minule armast, kui palju enam sinule niihästi liha poolest kui Issandas.</li>
      <li>Kui sa nüüd mind pead oma kaaslaseks, siis võta ta vastu kui mind ennast.</li>
      <li>Aga kui ta sulle on teinud mingit ülekohut või kui tal on võlgu sinuga, siis pane see minu arvele.</li>
      <li>Mina, Paulus, olen seda kirjutanud ise oma käega: „Mina maksan!” Ma seda ei ütlegi, et sa iseenesegi oled mulle võlgu.</li>
      <li>Jah, vend, mina tahaksin, et mul sinust oleks kasu Issandas! Kosuta mu südant Kristuses!</li>
      <li>Veendunud olles sinu sõnakuulmises, kirjutan sulle. Ma tean, et sa teed veel enamgi kui ma ütlen.</li>
      <li>Ühtlasi valmista mulle paik küllatulekuks, sest ma loodan, et mind teie palvete kaudu teile tagasi kingitakse.</li>
      <li>Sind tervitavad Epafras, mu kaasvang Kristuses Jeesuses,</li>
      <li>Markus, Aristarhos, Deemas, Luukas, minu kaastöölised.</li>
      <li>Meie Issanda Jeesuse Kristuse arm olgu teie vaimuga!</li>
    </ol>
  </li>
</ol>