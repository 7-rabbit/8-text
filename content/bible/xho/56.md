<ol>
  <li>
    <ol>
      <li>UPawulos, umkhonzi kathixo, umpostile ke kaYesu Kristu,  ngokokholo lwabanyulwa bakaThixo, nokuyazi inyaniso engokokuhlonela uThixo;</li>
      <li>ngethemba lobomi obungunaphakade, awathi uThixo,  ongenakuxoka, wabubeka idinga ngaphambi kwamaxesha angunaphakade,</li>
      <li>walibonakalisa ke ilizwi lakhe ngamaxesha angawalo,  ngokuvakalisa endakuphathiswayo mna, ngokommiselo woMsindisi wethu uThixo:</li>
      <li>kuTito, umntwana wam wenene ngokwaselukholweni,  esinobudlelane ngalo: Makube lubabalo, noxolo oluvela kuThixo uYise, nakuYesu Kristu, uMsindisi wethu.</li>
      <li>Ndakushiya eKrete ngenxa yoku, ukuze uhambise ukuzilungisa izinto eziseleyo, umise amadoda amakhulu kwimizi ngemizi,  njengoko ndakumisela ngako mna:</li>
      <li>ukuba umntu ungongenakumangaleleka, eyindoda yamfazi mnye enabantwana abakholiweyo, abangamiselwa tyala lakuzibhubhisa,  abangaswele kuthobela mntu.</li>
      <li>Kuba umveleli umelwe kukuba ngongenakumangaleleka,  njengegosa likaThixo; angabi ngowenza ukuzithandela kwakhe;  angabi ngoqumba msinya; angabi ngogeziswa yiwayini; angabi ngumbethi; angabi ngongxamela nzuzo imbi.</li>
      <li>Umelwe kukuthi abe ngobuka iindwendwe, umthandi wokulungileyo, onesidima, olilungisa, ongcwele, onokuzeyisa;</li>
      <li>ebambelele ezwini elithembekileyo ngokwemfundiso, ukuze abe nako ukuvuselela ngayo imfundiso ephilileyo, nokubohlwaya badane abaphikayo.</li>
      <li>Kuba baninzi abathethi bezinto ezingento nabakhohlisi,  abaswele intobeko, ngokukodwa abo bolwaluko,</li>
      <li>abamelwe kukuvingcwa imilomo; abathi izindlu ziphela bazibhukuqe, befundisa izinto ezingafanelekileyo ngenxa yenzuzo embi.</li>
      <li>Wathi omnye wabo, kwaumprofeti wakowabo, AmaKrete ahlala engamaxoki, amarhamncwa amabi, amadla-kudla angasebenziyo.</li>
      <li>Obo bungqina buyinene. Ngenxa yeli thuba bohlwaye kabukhali, badane, ukuze baphile elukholweni;</li>
      <li>banganyamekeli zintsomi zabuYuda, namithetho yabantu abayinikela umva inyaniso.</li>
      <li>Izinto zonke zihlambulukile kwabahlambulukileyo;  kwabadyobhekileyo nabangakholwayo, akukho nto ihlambulukileyo;  kusuke kwadyobheka nengqiqo nesazela sabo.</li>
      <li>Bayavuma ukuba bayamazi uThixo; kanti ngayo imisebenzi bayamkhanyela, bengamasikizi, bengabangevayo, nakumsebenzi wonke olungileyo bengenakucikideka.</li>
    </ol>
  </li>
  <li>
    <ol>
      <li>Ke wena, thetha izinto eziyifaneleyo imfundiso ephilileyo;</li>
      <li>ukuba amadoda amakhulu abe ziingcathu, andileke, abe nesidima, aphile elukholweni, eluthandweni, elunyamezelweni;</li>
      <li>ukuba abafazi abakhulu kwangokunjalo babe nesimilo esibafaneleyo, bangabi ngabatyholi; bangazilahleli kwiwayini eninzi; bafundise okuhle;</li>
      <li>ukuze bayale abafazana ukuba babe nesidima, bawathande amadoda abo, babathande abantwana babo,</li>
      <li>babe nesidima, babe nyulu, basebenze ezindlwini zabo, babe nokulunga, bawathobele awabo amadoda, ukuze ilizwi likaThixo linganyeliswa.</li>
      <li>Kwangokunjalo amadoda amatsha wayale ukuba abe nesidima.</li>
      <li>Ezintweni zonke zenze umzekelo wemisebenzi emihle;</li>
      <li>emfundisweni ube ngomsulwa, ngondilekileyo, ngolizwi liphilileyo, lingenakugwetywa; ukuze ochasayo abe neentloni,  engenanto imbi yakuthetha ngani.</li>
      <li>Amakhoboka wathethele ukuba azithobele iinkosi zawo, abe ngakholekileyo kakuhle ezintweni zonke, engaphiki; angashinti;</li>
      <li>asuke abonakalalise konke ukuthembeka okulungileyo, ukuze ayivathise imfundiso yoMsindisi wethu uThixo ezintweni zonke.</li>
      <li>Kuba lubonakele kubantu bonke ubabalo lukaThixo,  lulolusindisayo;</li>
      <li>lusiqeqesha ukuze sithi, sikuncama ukungahloneli Thixo nokukhanuka okukokwehlabathi, sihlale ngokunesidima,  nangokubulungisa, nangokuhlonela uThixo, kweli phakade langoku;</li>
      <li>silinde ithemba elinoyolo, nembonakalo yobuqaqawuli boThixo omkhulu, uMsindisi wethu uYesu Kristu,</li>
      <li>owazinikela ngenxa yethu, ukuze asikhulule ngokusihlawulela kuko konke ukuchasa umthetho, azihlambululele abantu abangabakhe, abazondelela imisebenzi emihle.</li>
      <li>Ezi zinto zithethe, uvuselele, wohlwaye ngawo wonke ummiselo. Makungabikho namnye ukudelayo.</li>
    </ol>
  </li>
  <li>
    <ol>
      <li>Bakhumbuze ukuba bathobele oozilawuli noomagunya,  baphulaphule abaphathi, bawulungele wonke umsebenzi olungileyo.</li>
      <li>Mabanganyelisi namnye umntu, bangabi nakulwa, babe nokuthantamisa, bebonakala benobulali bonke kubantu bonke.</li>
      <li>Kuba nathi sibe sifudula singabasweli-kuqonda, singeva,  silahleka, sikhonza iinkanuko neziyolo ngeziyolo, sihleli ngolunya nomona, sinezothe, sithiyana.</li>
      <li>Kodwa kuthe kwakubonakala ububele bukaThixo, uMsindisi wethu, nokuthanda kwakhe abantu,</li>
      <li>kungengamisebenzi esebulungiseni esayenzayo thina,  kungokwenceba yakhe, wasisindisa ngentlambululo yokuzalwa ngokutsha, nangokuhlaziya koMoya oyiNgcwele;</li>
      <li>awamthululayo phezu kwethu ngokobutyebi, ngoYesu Kristu uMsindisi wethu;</li>
      <li>ukuze sithi, sigwetyelwe ngobabalo lwalowo, sibe ziindlalifa zobomi obungunaphakade ngokwethemba.</li>
      <li>Lithembekile ilizwi elo; nezo zinto ndinga ungaziqinisela,  ukuze banyameke, benze imisebenzi emihle, abo bakholiweyo kuThixo. Ezo zinto zintle, zinokubanceda abantu.</li>
      <li>Ke yona imibuzo yobudenge, nemilibo yokuzalwa, neenkani,  nokulwa ngawo umthetho, zinxweme, kuba azincedi lutho, asinto zanto.</li>
      <li>Umntu ongumahlukanisi, akuba elulekwe kanye nokuba kukabini, mmangale;</li>
      <li>usazi ukuba onjalo ugwenxeke kwaphela; uyona, ezigwebile ngokwakhe.</li>
      <li>Xenikweni ndithe ndathuma kuwe uArtemas, nokuba nguTikiko,  khawuleza uze kum eNikopolis; kuba ndigqibe kwelokuba ndobudlulisa ubusika khona apho.</li>
      <li>UZenas, umqondisi-mthetho, noApolos, baxhobisele indlela ngokunyameka, ukuze bangasweli nto.</li>
      <li>Abethu mabafunde ke ukwenza imisebenzi emihle yokunceda abaswele kanzima, ukuze bangabi ngabangenasiqhamo.</li>
      <li>Bayakubulisa bonke abanam. Babulise abo basithandayo ngokwaselukholweni. Ubabalo malube nani nonke. Amen.</li>
    </ol>
  </li>
</ol>