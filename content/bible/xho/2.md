<ol>
  <li>
    <ol>
      <li>Ngawo la ke amagama oonyana bakaSirayeli, ababefike eYiputa noYakobi; beza elowo nendlu yakhe:</li>
      <li>uRubhen, uSimon, uLevi noYuda;</li>
      <li>uIsakare, uZebhulon noBhenjamin;</li>
      <li>uDan noNafetali, uGadi noAshere.</li>
      <li>Iyonke imiphefumlo eyaphumayo esinqeni sikaYakobi yayiyimiphefumlo emashumi asixhenxe; uYosefu yena ubeseleseYiputa.</li>
      <li>Wafa ke uYosefu nabazalwana bakhe bonke, neso sizukulwana sonke.</li>
      <li>Oonyana bakaSirayeli baqhama, banyakazela, banda, baba namandla kakhulu kunene; lazala ilizwe ngabo.</li>
      <li>Kwavela ukumkani omtsha phezu kweYiputa, owayengamazi uYosefu.</li>
      <li>Wathi ebantwini bakhe, Yabonani, abantu oonyana bakaSirayeli baninzi, banamandla kunathi.</li>
      <li>Yizani sibalumkise, hleze bande; bathi, xenikweni kuthe kwehla imfazwe, bathelele nabo kwiintshaba zethu, balwe nathi,  banyuke baphume ezweni.</li>
      <li>Bamisa ke phezu kwabo abathetheli bokubafaka uviko, ukuze babacinezele ngemithwalo yabo. Bamakhela ke uFaro imizi enoovimba, iPitom neRameses.</li>
      <li>Okukhona babacinezelayo, kokukhona bandayo, kokukhona baphangalalayo; bakruquka ngabo oonyana bakaSirayeli.</li>
      <li>AmaYiputa ke abakhonzisa oonyana bakaSirayeli ngokutyumzayo;</li>
      <li>abenza bakrakra ubomi babo ngomsebenzi olukhuni, ngodaka nangezitena, nangeentlobo zonke zomsebenzi wasendle; yonke imisebenzi abasetyenziswa yona yayiyetyumzayo.</li>
      <li>Ke kaloku ukumkani waseYiputa wathetha kubazalisikazi abangamaHebherekazi, igama lomnye linguShifra, igama lomnye linguPuwa;</li>
      <li>wathi, Ekuzaliseni kwenu amaHebherekazi, khangelani xa azalayo: ukuba ithe yayinkwenkwe, noyibulala; ukuba ithe yayintombi, yodla ubomi.</li>
      <li>Abazalisikazi boyika uThixo, abenza ngoko wathetha ngako kubo ukumkani waseYiputa, bawasindisa amakhwenkwe.</li>
      <li>Wababiza ukumkani waseYiputa abazalisikazi, wathi kubo,  Kungani na ukuba nenze le nto yokuwasindisa amakhwenkwe?</li>
      <li>Bathi abazalisikazi kuFaro, AmaHebherekazi akanjengabafazi bamaYiputa, kuba omelele; azala engekangeni kuwo umzalisikazi.</li>
      <li>Ngoko uThixo wabenzela okulungileyo abazalisikazi. Banda abantu, banamandla kakhulu.</li>
      <li>Kwathi, kuba abazalisikazi babemoyika uThixo, wazisikelela izindlu zabo.</li>
      <li>UFaro wabawisela umthetho abantu bakhe bonke, wathi, Bonke oonyana abathe bazalwa, baphoseni emlanjeni; ke zonke iintombi zisindiseni.</li>
    </ol>
  </li>
  <li>
    <ol>
      <li>Kwaphuma umfo wendlu kaLevi, wazeka intombi yakwaLevi.</li>
      <li>Wamitha umfazi lowo, wazala unyana; wambona ukuba mhle,  wamfihla iinyanga ezintathu.</li>
      <li>Wathi, akuba engasenako ukumfihla, wamthabathela umkhombe wemikhanzi, wawutyabeka ngebhitumene netywina, wamfaka kuwo umntwana, wawubeka engcotyeni, elunxwemeni lomlambo.</li>
      <li>Udade wabo wema mgama, ukuze ayazi into eya kwenzeka kuye.</li>
      <li>Yehla ke intombi kaFaro, isiya kuqubha emlanjeni; baye abakhonzazana bayo behamba ngasecaleni lomlambo. Yabona umkhombe engcotyeni phakathi, yathuma umkhonzazana wayo, ukuba aye kuwuthabatha.</li>
      <li>Yawunqika, yambona umntwana; nantso inkwenkwana ilila. Yaba nofefe ngayo, yathi, Ngumntwana wamaHebhere lo.</li>
      <li>Wathi udade wabo kwintombi kaFaro, Ndiye kukubizela na umfazi wamaHebhere onokwanyisa, akwanyisele umntwana?</li>
      <li>Yathi intombi kaFaro kuye, Yiya. Yaya ke intombi leyo,  yabiza unina womntwana.</li>
      <li>Yathi intombi kaFaro kuye, Thabatha lo mntwana, umanyise;  ndokunika umvuzo wakho mna. Umfazi lowo wamthabatha umntwana,  wamanyisa.</li>
      <li>Wakhula umntwana, wamsa ke kwintombi kaFaro, waba ngunyana wayo. Yamthiya igama elinguMoses, yathi, Ndamrhola emanzini.</li>
      <li>Kwathi ke ngaloo mihla, akukhula uMoses, waphuma waya kubazalwana bakhe, ekhangela imithwalo yabo. Wabona umYiputa ebetha umHebhere wakubazalwana bakhe.</li>
      <li>Wabhekabheka, wathi akuba engaboni mntu, wamthi qwaka umYiputa, wamselela entlabathini.</li>
      <li>Waphuma ngemini yesibini; wabona amaHebhere emabini entlalana; wathi kowone omnye, Yini na ukuba umbethe ummelwane wakho?</li>
      <li>Wathi yena, Umiswe ngubani na ukuba ube ngumthetheli nomgwebi phezu kwethu? Uza kundibulala na nam, usitsho nje,  njengokuba umbulele umYiputa? Woyika uMoses, wathi, Mayibe le nto iyaziwa.</li>
      <li>UFaro wayiva le nto, wafuna ukumbulala uMoses. Wabaleka uMoses, wemka kwaFaro, waya kuma ezweni lakwaMidiyan, wahlala phantsi ngasequleni.</li>
      <li>Ke kaloku umbingeleli wakwaMidiyan wayeneentombi ezisixhenxe; zeza kukha amanzi, zayizalisa imikhumbi ukuba ziseze impahla emfutshane kayise.</li>
      <li>Bafika abalusi, bazigxotha. Wesuka uMoses wazinceda,  wayiseza impahla yazo emfutshane.</li>
      <li>Zakufika kuRehuweli uyise, wathi, Nitheni na namhlanje ukuhle nifike?</li>
      <li>Zathi, Sihlangulwe ngumYiputa esandleni sabalusi; kunjalo wasikhelela amanzi, wayiseza impahla emfutshane.</li>
      <li>Wathi ezintombini zakhe, Uphi na? Nimshiyeleni na umntu lowo? Mbizeni, adle isonka.</li>
      <li>Wakholwa uMoses kukuhlala naloo ndoda. Yamnika uMoses uTsipora, intombi yayo.</li>
      <li>Yazala unyana, wamthiya igama elinguGershom, kuba ubesithi,  Ndingumphambukeli ezweni lolunye uhlanga.</li>
      <li>Kwathi emva kwaloo mihla mininzi wafa ukumkani waseYiputa.  Bancwina oonyana bakaSirayeli ngenxa yomsebenzi, bakhala;  kwenyuka ukuzibika kwabo, kwaya kuThixo, ngenxa yomsebenzi.</li>
      <li>Wakuva uThixo ukugula kwabo, wawukhumbula uThixo umnqophiso wakhe noAbraham, noIsake, noYakobi.</li>
      <li>UThixo wababona oonyana bakaSirayeli, wabazi uThixo.</li>
    </ol>
  </li>
  <li>
    <ol>
      <li>Ke kaloku uMoses wayesalusa impahla emfutshane kaYitro,  uyise womkakhe, umbingeleli wakwaMidiyan, wayiqhubela ele kwentlango, wafika entabeni kaThixo eHorebhe.</li>
      <li>Kwabonakala isithunywa sikaYehova kuye, siselangatyeni lomlilo, etyholweni phakathi, wakhangela, wabona ityholo lisitsha ngumlilo, noko lingade litshe liphele.</li>
      <li>Wathi uMoses, Makhe ndityeke, ndiye kubona lo mbono mkhulu;  ukuba kutheni na ukuba ityholo lingatshi liphele.</li>
      <li>Wabona uYehova, ukuba utyekile esiza kubona; uThixo wabiza esetyholweni phakathi, wathi kuye, Moses, Moses. Wathi yena,  Ndilapha.</li>
      <li>Wathi, Musa ukusondela apha. Khulula iimbadada zakho ezo ezinyaweni zakho, kuba loo ndawo umi kuyo ingumhlaba ongcwele.</li>
      <li>Wathi, NdinguThixo kayihlo, uThixo ka-Abraham, uThixo kaIsake, uThixo kaYakobi. Wabusithelisa uMoses ubuso bakhe,  kuba ebesoyika ukukhangela kuThixo.</li>
      <li>Wathi uYehova, Ndizibonile okunene iintsizi zabantu bam abaseYiputa, nokukhala kwabo ndikuvile, ngenxa yabo babaqhuba kalukhuni; kuba ndiyawazi umvandedwa wabo.</li>
      <li>Ndihlile ke; ndize kubahlangula esandleni samaYiputa,  ndibanyuse baphume kwelo lizwe, baye ezweni elilungileyo,  elibanzi, ezweni elibaleka amasi nobusi, endaweni yamaKanan,  namaHiti, nama-Amori, namaPerizi, namaHivi, namaYebhusi.</li>
      <li>Ngoku ke naku ukukhala koonyana bakaSirayeli, kufikile kum;  kananjalo ndikubonile ukuxina abaxine ngako amaYiputa.</li>
      <li>Hamba ngoku, ndikuthume kuFaro, ubakhuphe eYiputa abantu bam, oonyana bakaSirayeli.</li>
      <li>Wathi uMoses kuThixo, Ndingubani na ukuba ndingade ndiye kuFaro, ukuba ndibakhuphe eYiputa oonyana bakaSirayeli?</li>
      <li>Wathi, Ndiya kuba nawe. Nangu umqondiso wokuba ndikuthumile mna: ekubakhupheni kwakho abantu eYiputa, niya kumkhonza uThixo kule ntaba.</li>
      <li>Wathi uMoses kuThixo, Uyabona, ukuba ndiya koonyana bakaSirayeli, ndithi kubo, UThixo wooyihlo undithumile kuni,  baze bathi kum, Ngubani na igama lakhe? ndothini na kubo?</li>
      <li>Wathi uThixo kuMoses, Ndinguye eNdinguye. Wathi, Wotsho koonyana bakaSirayeli ukuthi, uNdinguye undithumile kuni.</li>
      <li>Waphinda wathi uThixo kuMoses, Wothi koonyana bakaSirayeli,  UYehova, uThixo wooyihlo, uThixo ka-Abraham, uThixo kaIsake,  uThixo kaYakobi, undithumile kuni: ligama lam elo ngonaphakade,  sisikhumbuzo sam eso kwizizukulwana ngezizukulwana.</li>
      <li>Yiya uhlanganise amadoda amakhulu akwaSirayeli, uthi kuwo,  UYehova, uThixo wooyihlo, uThixo ka-Abraham, kaIsake kaYakobi,  ubonakele kum, wathi, Ndinivelele nina, naloo nto niyenziweyo eYiputa.</li>
      <li>Ndathi, Ndiya kuninyusa niphume ezintsizini zaseYiputa,  niye ezweni lamaKanan, namaHiti, nama-Amori, namaPerizi,  namaHivi, namaYebhusi, ezweni elibaleka amasi nobusi.</li>
      <li>Boliphulaphula ilizwi lakho; uze uye ke wena namadoda amakhulu akwaSirayeli kukumkani waseYiputa, nithi kuye, UYehova uThixo wamaHebhere uhlangene nathi; ngoku makhe sihambe entlango uhambo lweentsuku ezintathu, sibingelele kuYehova uThixo wethu.</li>
      <li>Ke mna ndiyazi, ukuba ukumkani waseYiputa akayi kunivumela ukuba nihambe, nokuba sekungesandla esithe nkqi.</li>
      <li>Ndiya kusolula isandla sam, ndiyibethe iYiputa ngemisebenzi yam yonke ebalulekileyo, endiya kuyenza phakathi kwayo, andule ke ukunindulula.</li>
      <li>Aba bantu ndiya kubababala phambi kwamaYiputa; kuthi, xa nithe nemka, ningemki nize.</li>
      <li>Intokazi iya kucela kwengummelwane wayo,  nakwengumphambukeli endlwini yayo, impahla yesilivere, nempahla yegolide, neengubo, nizinxibe oonyana benu neentombi zenu,  niwaphange amaYiputa.</li>
    </ol>
  </li>
  <li>
    <ol>
      <li>Waphendula uMoses wathi, Uyabona, abayi kukholwa ndim, abayi kuliphulaphula izwi lam; kuba baya kuthi, UYehova akabonakalanga kuwe.</li>
      <li>Wathi uYehova kuye, Yintoni na loo nto isesandleni sakho?  Wathi, Yintonga.</li>
      <li>Wathi, Yiphose emhlabeni. Wayiphosa emhlabeni, yasuka yaba yinyoka; wayibaleka uMoses.</li>
      <li>Wathi uYehova kuMoses, Solule isandla sakho, uyibambe ngomsila; (wasolula isandla sakhe, wayibamba, yasuka yaba yintonga esandleni sakhe);</li>
      <li>ukuze bakholwe ukuba uYehova, uThixo wooyise, uThixo ka-Abraham, uThixo kaIsake, uThixo kaYakobi, ubonakele kuwe.</li>
      <li>Waphinda uYehova wathi kuye, Khawusifake isandla sakho esifubeni sakho. Wasifaka isandla sakhe esifubeni sakhe.  Akusirhola isandla sakhe, naso sineqhenqa, simhlophe njengekhephu.</li>
      <li>Wathi, Sibuyisele isandla sakho esifubeni sakho.  Wasibuyisela isandla sakhe esifubeni; wasirhola esifubeni sakhe, naso sibuye saba njengenyama yakhe.</li>
      <li>Kothi, ukuba abathanga bakholwe nguwe, abaliphulaphula izwi lowokuqala umqondiso, bakholwe lilizwi lomqondiso wamva.</li>
      <li>Kothi, ukuba abathanga bakholwe nayile miqondiso mibini,  abaliphulaphula nezwi lakho, uthabathe amanzi omlambo,  uwaphalazele emhlabeni owomileyo; osuka amanzi owathabathileyo emlanjeni abe ligazi emhlabeni owomileyo.</li>
      <li>Wathi uMoses kuYehova, Camagu, Nkosi yam! Andindoda imazwi maninzi nanini na, oko wathethayo kumkhonzi wakho lo; kuba ndingokuthetha kunzima, ndikwanzima nolwimi.</li>
      <li>Wathi uYehova kuye, Ngubani na obeke umlomo emntwini?  Ngubani na owenze isidenge, nesithulu, nobonayo, nemfama?  Asindim na, mna Yehova?</li>
      <li>Ngoko ke hamba, ndoba nomlomo wakho mna, ndikubonise into oya kuyithetha.</li>
      <li>Wathi yena, Camagu, Nkosi yam! Khawuthume ngesandla salowo womthuma.</li>
      <li>Wavutha umsindo kaYehova kuMoses, wathi, Akanguye na umkhuluwa wakho uAron umLevi? Ndiyazi ukuba yena uyakwazi ukuthetha. Kananjalo nanko yena ephuma eza kukukhawulela;  wokubona, avuye entliziyweni yakhe.</li>
      <li>Wothetha kuye, ubeke amazwi emlonyeni wakhe; mna ndoba nomlomo wakho nomlomo wakhe, ndinibonise into eniya kuyenza.</li>
      <li>Yena wokuthethela ebantwini, athi yena abe ngumlomo kuwe,  uthi wena ube nguthixo kuye.</li>
      <li>Ke le ntonga yiphathe ngesandla sakho; uya kwenza ngayo imiqondiso leyo.</li>
      <li>Wahamba ke uMoses, wabuyela kuYitro, uyise womkakhe, wathi kuye, Makhe ndihambe, ndibuyele kubazalwana bam abaseYiputa,  ndibone ukuba basahleli na. Wathi uYitro kuMoses, Hamba ngoxolo.</li>
      <li>UYehova wathi kuMoses kwaMidiyan, Hamba ubuyele eYiputa;  kuba afile onke amadoda abezonda ubomi bakho.</li>
      <li>UMoses wathabatha umkakhe noonyana bakhe, wabakhwelisa e-esileni, wabuyela ezweni laseYiputa; wayiphatha uMoses intonga kaThixo ngesandla sakhe.</li>
      <li>Wathi uYehova kuMoses, Ekuhambeni kwakho ubuyela eYiputa,  uze ukhangele ukuba uzenze phambi koFaro zonke izimanga,  endizibeke esandleni sakho. Ke mna ndiya kuyenza lukhuni intliziyo yakhe, angabandululi abantu.</li>
      <li>Wothi kuFaro, Utsho uYehova ukuthi, Unyana wam wamazibulo nguSirayeli;</li>
      <li>ndithi kuwe, Mndulule unyana wam lowo, andikhonze; walile nje ukumndulula, uyabona, ndombulala unyana wakho, amazibulo akho.</li>
      <li>Kwathi, endleleni apho balalisa khona, uYehova wamhlangabeza, wafuna ukumbulala.</li>
      <li>UTsipora wathabatha intshengece, wanqumla inyama yokwaluswa yonyana wakhe, wayiphosa ezinyaweni zakhe, wathi, Ungumyeni wamagazi kum.</li>
      <li>Wamyeka ke. Watsho oko ukuthi, Ungumyeni wamagazi, ngenxa yolwaluko.</li>
      <li>Wathi uYehova kuAron, Hamba uye kukhawulela uMoses entlango. Waya ke, wamhlangabeza entabeni kaThixo, wamanga.</li>
      <li>UMoses wamxelela uAron onke amazwi kaYehova abemthume wona,  nemiqondiso yonke abemwisele umthetho ngayo.</li>
      <li>Wahamba uMoses noAron, bawahlanganisa onke amadoda amakhulu oonyana bakaSirayeli.</li>
      <li>Wawathetha uAron onke amazwi abewathethile uYehova kuMoses,  wayenza nemiqondiso phambi kwabantu.</li>
      <li>Bakholwa abantu, beva ukuba uYehova ubavelele oonyana bakaSirayeli wazibona iintsizi zabo, bathoba baqubuda.</li>
    </ol>
  </li>
  <li>
    <ol>
      <li>Emveni koko beza ooMoses noAron, bathi kuFaro, Utsho uYehova, uThixo kaSirayeli, ukuthi, Bandulule abantu bam,  bandenzele umthendeleko entlango.</li>
      <li>Wathi uFaro, Ngubani na uYehova, ukuba ndiphulaphule izwi lakhe, lokuba ndindulule uSirayeli? Andimazi uYehova, kananjalo andiyi kumndulula uSirayeli.</li>
      <li>Bathi ke, UThixo wamaHebhere uhlangene nathi; makhe sihambe entlango uhambo lweentsuku ezintathu, sibingelele kuYehova uThixo wethu, hleze asiqwele ngendyikitya yokufa nangekrele.</li>
      <li>Wathi ukumkani waseYiputa kubo, Yini na, nina Moses noAron,  ukuba nibakhulule abantu emisebenzini yabo? Yiyani emithwalweni yenu.</li>
      <li>Wathi uFaro, Yabonani, baninzi abantu belizwe ngoku, ke nina niyabaphumza emithwalweni yabo.</li>
      <li>UFaro wabawisela umthetho abaphathi nabaqhubi-kalukhuni babantu ngaloo mini, esithi,</li>
      <li>Ize ningabi sabanika abantu umququ wokwenza izitena,  njengokwangaphambili; mabaye ngokwabo, bazibuthele umququ;</li>
      <li>nenani ababelenza njengokwangaphambili, bamiseleni lona; ize ningalinciphisi, kuba bayahiliza; kuko le nto bakhalayo,  besithi, Masiye kubingelela kuThixo wethu.</li>
      <li>Mawube nzima umsebenzi phezu kwamadoda, asebenze wona,  angaphulaphuli amazwi obuxoki.</li>
      <li>Baphuma ke abaphathi nabaqhubi-kalukhuni babantu, bathetha ebantwini bathi, Utsho uFaro ukuthi, Andiyi kuninika mququ;</li>
      <li>yiyani nina, nizithabathele umququ apho ningawufumana khona; kuba akuyi kuncitshiswa nto emsebenzini wenu.</li>
      <li>Baphalazeka abantu ezweni lonke laseYiputa, babutha iindiza endaweni yomququ.</li>
      <li>Abaqhubi-kalukhuni babantu babangxamisa, besithi,  Yisebenzeni imisebenzi yenu, into yemini ngangemini yayo,  ngangokuya naninomququ.</li>
      <li>Babethwa ke abaphathi boonyana bakaSirayeli, ababemiswe phezu kwabo ngabaqhubi-kalukhuni babantu bakaFaro, kusithiwa,  Kungathuba lini na, ukuba ningagqibi ukwenza izitena enizimiselweyo izolo nanamhla, njengokwangaphambili?</li>
      <li>Baya abaphathi boonyana bakaSirayeli, bakhala kuFaro,  besithi, Yini na ukuba wenjenje kubakhonzi bakho?</li>
      <li>Abakhonzi bakho aba abanikwa mququ; kuthiwa ke kuthi,  Yenzani izitena. Yabona, abakhonzi bakho aba bayabethwa, kanti kona abantu bakho abo.</li>
      <li>Wathi, Kuhiliza nina; niyahiliza, kuko le nto nithi, Masiye sibingelele kuYehova.</li>
      <li>Yiyani ke ngoku, nisebenze; aniyi kunikwa mququ; ke lona inani lezitena niya kulirhola.</li>
      <li>Babona abaphathi boonyana bakaSirayeli ukuba basebubini,  kusithiwa nje, Aniyi kunciphisa nto eziteneni zenu, kwinto yemini ngangemini yayo.</li>
      <li>Baqubisana noMoses noAron, beza kubo ekuphumeni kwabo kuFaro.</li>
      <li>Bathi kubo, UYehova makanikhangele, agwebe; ekubeni nilinukisile ivumba lethu phambi koFaro, naphambi kwabakhonzi bakhe, ukuba kubekwe ikrele lokusibulala esandleni sabo.</li>
      <li>Wabuyela kuYehova uMoses, esithi, Nkosi yam, yini na ukuba ubaphathe kakubi aba bantu? Yini na le nto uthume mna?</li>
      <li>Kususela koko ndangenayo kuFaro, ndithetha egameni lakho,  yena ubaphethe kakubi aba bantu; akubahlangulanga nokubahlangula abantu bakho.</li>
    </ol>
  </li>
  <li>
    <ol>
      <li>Wathi uYehova kuMoses, Uya kukubona ngoku endiya kukwenza kuFaro, kuba uya kubandulula, abagxothe ezweni lakhe ngesandla esithe nkqi.</li>
      <li>Wathetha uThixo kuMoses, wathi kuye, NdinguYehova:</li>
      <li>ndabonakala kuAbraham nakuIsake nakuYakobi ngelokuba nguThixo uSomandla; ke ngegama lam lokuba nguYehova andazekanga kubo.</li>
      <li>Kananjalo ndawumisa nabo umnqophiso wam wokuba ndibanike ilizwe lakwaKanan, ilizwe lokuphambukela kwabo abaphambukela kulo.</li>
      <li>Kananjalo ndikuvile mna ukugula koonyana bakaSirayeli abakhonziswayo ngamaYiputa, ndawukhumbula umnqophiso wam.</li>
      <li>Yithi ngoko koonyana bakaSirayeli, ndinguYehova: ndiya kunikhupha phantsi kwemithwalo yamaYiputa, ndinihlangule enkonzweni yawo, ndinihlawulele, ndinikhulule ngengalo eyolukileyo, nangezigwebo ezikhulu;</li>
      <li>ndinithabathe nibe ngabantu bam, ndibe nguThixo wenu; nazi ukuba ndinguYehova uThixo wenu, onikhuphayo phantsi kwemithwalo yamaYiputa;</li>
      <li>ndiningenise ezweni endaphakamisa isandla sam ngalo, ukuba ndilinike uAbraham noIsake noYakobi; ndiya kulinika nina, libe lilifa: ndinguYehova.</li>
      <li>Watsho ke uMoses koonyana bakaSirayeli; abamphulaphulanga uMoses, ngenxa yokukhathazeka, nangenxa yomsebenzi onzima.</li>
      <li>Wathetha uYehova kuMoses, wathi,</li>
      <li>Yiya uthethe kuFaro ukumkani waseYiputa, abandulule oonyana bakaSirayeli, baphume ezweni lakhe.</li>
      <li>UMoses wathetha phambi koYehova, wathi, Yabona, oonyana bakaSirayeli abandiphulaphulanga; wothini na ke uFaro ukundiphulaphula, ndingomlomo ungalukanga nje?</li>
      <li>Wathetha uYehova kuMoses nakuAron, wabawisela umthetho oonyana bakaSirayeli, nakuFaro ukumkani waseYiputa, ukuba babakhuphe oonyana bakaSirayeli ezweni laseYiputa.</li>
      <li>Zizo ezi iintloko zezindlu zooyise: oonyana bakaRubhen,  amazibulo kaSirayeli, nguHanoki, noFalu, nguHetseron, noKarmi;  yiyo leyo imizalwane yakwaRubhen.</li>
      <li>Oonyana bakaSimon nguYemuweli, noYamin, no-Ohadi, noYakin,  noTsohare, noSawule, unyana womKananekazi; yiyo leyo imizalwane yakwaSimon.</li>
      <li>Ngawo la amagama oonyana bakaLevi ngenzala yabo: uGershon,  noKehati, noMerari. Iminyaka yobudala bukaLevi yayiyiminyaka elikhulu elinamanci mathathu anesixhenxe.</li>
      <li>Oonyana bakaGershon nguLibheni, noShimehi, ngokwemizalwane yabo.</li>
      <li>Oonyana bakaKehati nguAmram, noItsare, noHebron, noUziyeli.  Iminyaka yobudala bukaKehati yayiyiminyaka elikhulu elinamanci mathathu anamithathu.</li>
      <li>Oonyana bakaMerari nguMaheli, noMushi; yiyo leyo imizalwane yakwaLevi ngenzala yabo.</li>
      <li>UAmram wazeka uYokebhede, udade boyise, wangumkakhe;  wamzalela uAron noMoses. Iminyaka yobudala buka-Amram yayiyiminyaka elikhulu elinamanci mathathu anesixhenxe.</li>
      <li>Oonyana bakaItsare nguKora, noNefege, noZikri.</li>
      <li>Oonyana bakaUziyeli nguMishaheli, noElitsafan, noZitri.</li>
      <li>UAron wazeka uElishebha intombi ka-Aminadabhi, udade boNashon, wangumkakhe; wamzalela uNadabhi, noAbhihu, noElazare,  noItamare.</li>
      <li>Oonyana bakaKora nguAzire, noElikana, noAbhiyazafu; yiyo leyo imizalwane yamaKora.</li>
      <li>UElazare, unyana ka-Aron, wazeka umfazi ezintombini zikaPutiyeli; wamzalela uPinehasi. Zizo ezo iintloko zezindlu zooyise zabaLevi, ngokwemizalwane yabo.</li>
      <li>Ngulaa Aron noMoses, wathi kubo uYehova, Bakhupheni oonyana bakaSirayeli ezweni laseYiputa ngokwemikhosi yabo.</li>
      <li>Ngabo abo bathethayo kuFaro ukumkani waseYiputa, ukuba abakhuphe oonyana bakaSirayeli eYiputa; ngabo Moses noAron.</li>
      <li>Kwathi, mhlana wathethayo uYehova kuMoses ezweni laseYiputa,</li>
      <li>wathetha uYehova kuMoses, wathi, NdinguYehova; thetha kuFaro, ukumkani waseYiputa, zonke izinto endizithethayo kuwe.</li>
      <li>Wathi uMoses phambi koYehova, Yabona, ndingomlomo ungalukanga; wothini na uFaro ukundiphulaphula?</li>
    </ol>
  </li>
  <li>
    <ol>
      <li>Wathi uYehova kuMoses, Khangela, ndikwenze uthixo kuFaro; ke uAron umkhuluwa wakho woba ngumprofeti wakho.</li>
      <li>Wena wothetha zonke izinto endikuwisele umthetho ngazo; ke uAron umkhuluwa wakho wothetha kuFaro, aze abandulule oonyana bakaSirayeli ezweni lakhe.</li>
      <li>Ke mna ndiya kuyiqaqadekisa intliziyo kaFaro, ndiyandise imiqondiso yam nezimanga zam ezweni laseYiputa.</li>
      <li>Akayi kuniphulaphula uFaro. Ke mna iYiputa ndiya kuyisa isandla, ndiyikhuphe imikhosi yam, abantu bam oonyana bakaSirayeli, ezweni laseYiputa ngezigwebo ezikhulu;</li>
      <li>azi amaYiputa, ekusoluleni kwam isandla sam phezu kweYiputa,  ukuba ndinguYehova; ndibakhuphe oonyana bakaSirayeli phakathi kwawo.</li>
      <li>Wenza ke uMoses noAron; ngoko uYehova wabawisela umthetho ngako, benjenjalo.</li>
      <li>UMoses ubeminyaka imashumi asibhozo ezelwe, noAron ubeminyaka imashumi asibhozo anamithathu ezelwe, ukuthetha kwabo kuFaro.</li>
      <li>Wathetha uYehova kuMoses nakuAron, wathi,</li>
      <li>Xa athe uFaro wathetha kuni, esithi, Ndiboniseni isimanga,  wothi wena kuAron, Thabatha intonga yakho, uyiphose phambi koFaro; yoba yinyoka.</li>
      <li>Wangena uMoses noAron kuFaro; benza njengoko uYehova wabawisela umthetho, uAron wayiphosa intonga yakhe phambi koFaro, naphambi kwabakhonzi bakhe, yaba yinyoka.</li>
      <li>Naye uFaro wazibiza izilumko nabakhafuli; zenjenjalo nezazi ezo zaseYiputa, ngobugqi bazo.</li>
      <li>Elowo waphosa phantsi intonga yakhe, yaba yinyoka; yasuka intonga ka-Aron yaziginya iintonga zabo.</li>
      <li>Yaba lukhuni intliziyo kaFaro; akabaphulaphula, njengoko wayetshilo uYehova.</li>
      <li>Wathi uYehova kuMoses, Intliziyo kaFaro iqaqadekile,  akavumi ukubandulula abantu.</li>
      <li>Yiya kuFaro kusasa, nanko ephuma esiya emanzini. Uze ume elunxwemeni lomlambo malunga naye; intonga eyaguqukayo yaba yinyoka yiphathe esandleni.</li>
      <li>Uze uthi kuye, UYehova, uThixo wamaHebhere, undithume kuwe,  esithi, Bandulule abantu bam, baye kundikhonza entlango; yabona ke, akuphulaphulanga unangoku.</li>
      <li>Utsho uYehova ukuthi, Uya kwazi ngale nto ke ukuba ndinguYehova. Yabona, ndiya kubetha ngentonga esesandleni sam emanzini omlambo, aguqulwe abe ligazi,</li>
      <li>zife iintlanzi ezisemlanjeni, unuke umlambo, amaYiputa abe nesicaphucaphu akuwasela amanzi omlambo.</li>
      <li>Wathi uYehova kuMoses, Yithi kuAron, Thabatha intonga yakho, wolule isandla sakho phezu kwamanzi aseYiputa, phezu kwemilambo yabo, naphezu kwemijelo yabo, naphezu kwamachibi abo, naphezu kweentlangano zonke zamanzi abo; abe ligazi, ibe ligazi ezweni lonke laseYiputa, nasemiphandeni yemithi neyamatye.</li>
      <li>OoMoses noAron benza njengoko uYehova wabawisela umthetho;  wayiphakamisa intonga, wawabetha amanzi omlambo phambi koFaro,  naphambi kwabakhonzi bakhe; aza aguquka onke amanzi omlambo,  aba ligazi.</li>
      <li>Zafa iintlanzi ezisemlanjeni, wanuka umlambo, akaba nako amaYiputa ukuwasela amanzi omlambo; laba ligazi ezweni lonke laseYiputa.</li>
      <li>Zenjenjalo ke nezazi zaseYiputa ngobugqi bazo, Yaba lukhuni intliziyo kaFaro, akabaphulaphula, njengoko wayetshilo uYehova.</li>
      <li>Wajika uFaro, waya endlwini yakhe, akayibekela ntliziyo nale nto.</li>
      <li>Onke amaYiputa emba amanzi okusela ngeenxa zonke emlanjeni;  kuba ebengenakuwasela amanzi omlambo.</li>
      <li>Kwazaliseka isixhenxe seentsuku emveni kokuwubetha kwakhe uYehova umlambo.</li>
    </ol>
  </li>
  <li>
    <ol>
      <li>Wathi uYehova kuMoses, Yiya kuFaro, uthi kuye, Utsho uYehova ukuthi, Bandulule abantu bam, baye kundikhonza.</li>
      <li>Ke ukuba uthe akwavuma ukubandulula, uyabona, ndoyibetha yonke imida yakho ngamasele;</li>
      <li>umlambo unyakazele amasele, anyuke, angene endlwini yakho,  nasesililini sakho, naphezu kwesingqengqelo sakho, nasendlwini yabakhonzi bakho, nasebantwini bakho, nasezimbizeni zakho,  nasemikhumbini yakho yentlama;</li>
      <li>anyuke amasele lawo, eze nakuwe, nakubantu bakho,  nakubakhonzi bakho bonke.</li>
      <li>Wathi uYehova kuMoses, Yithi kuAron, Yolula isandla sakho eso sinentonga yakho phezu kwemilambo, naphezu kwemijelo,  naphezu kwamachibi, unyuse amasele phezu kwelizwe laseYiputa.</li>
      <li>Wasolula ke uAron isandla sakhe phezu kwamanzi aseYiputa;  enyuka amasele, aligubungela ilizwe laseYiputa.</li>
      <li>Zenjenjalo nezazi ngobugqi bazo, zawanyusa amasele phezu kwelizwe laseYiputa.</li>
      <li>UFaro wabiza uMoses noAron, wathi, Mthandazeni uYehova,  awasuse amasele kum nasebantwini bam; ndobandulula abantu, baye kubingelela kuYehova.</li>
      <li>Wathi uMoses kuFaro, Zizukise ngokundimisela ixesha lokuba ndikuthandazele nini na, wena nabakhonzi bakho, nabantu bakho,  anqunyulwe amasele kuwe nakwindlu yakho, asale emlanjeni wodwa.</li>
      <li>Wathi yena, Ngomso. Wathi ke, Makube ngokwelizwi lakho,  ukuze wazi ukuba akukho unjengoYehova uThixo wethu;</li>
      <li>asuke amasele kuwe, nakwizindlu zakho, nakubakhonzi bakho,  nakubantu bakho; asale emlanjeni wodwa.</li>
      <li>Baphuma ke ooMoses noAron kuFaro; wadanduluka uMoses kuYehova ngendawo yamasele abewabeke phezu koFaro.</li>
      <li>Wenza uYehova ngokwelizwi likaMoses. Afa amasele ezindlwini, nasezintendelezweni, nasemasimini.</li>
      <li>Bawahlanganisa aziimfumba ngeemfumba; lanuka ilizwe.</li>
      <li>Uthe ke uFaro akuba nethuba lokuphefumla, wayenza lukhuni intliziyo yakhe, akabaphulaphula, njengoko watshoyo uYehova.</li>
      <li>Wathi uYehova kuMoses, Yithi kuAron, Yolula intonga yakho,  ulubethe uthuli lwelizwe lube ziingcongconi ezweni lonke laseYiputa.</li>
      <li>Benjenjalo. Wasolula uAron isandla sakhe eso sinentonga yakhe, walubetha uthuli lwelizwe, lwaba ziingcongconi ebantwini nasezinkomeni. Lonke uthuli lwelizwe lwaba ziingcongconi ezweni lonke laseYiputa.</li>
      <li>Zenjenjalo nezazi ngobugqi bazo, ukuba zivelise iingcongconi, azaba nako. Kwakho iingcongconi ebantwini nasezinkomeni.</li>
      <li>Zathi izazi kuFaro, Ngumnwe kaThixo. Yaba lukhuni intliziyo kaFaro, akabaphulaphula, njengoko watshoyo uYehova.</li>
      <li>Wathi uYehova kuMoses, Vuka kusasa ngomso, ume phambi koFaro, nanko ephuma esiya emanzini; uthi kuye, Utsho uYehova ukuthi, Bandulule abantu bam, baye kundikhonza.</li>
      <li>Okanye ukuba uthe akwabandulula abantu bam, yabona,  ndithuma izibawu kuwe, nakubakhonzi bakho, nakubantu bakho,  nasezindlwini zakho, zizale izindlu zamaYiputa zizibawu,  nomhlaba akuwo;</li>
      <li>ndilibalule ngaloo mini lona ilizwe laseGoshen, abemi kulo abantu bam, kungabikho zibawu khona, ukuze wazi ukuba ndinguYehova phakathi kwelizwe;</li>
      <li>ndimise inkululo phakathi kwabantu bam nabantu bakho; lo mqondiso uya kubakho ngomso.</li>
      <li>Wenjenjalo uYehova. Kweza izibawu ezininzi endlwini kaFaro,  nasezindlwini zabakhonzi bakhe, nasezweni lonke laseYiputa;  lonakala ilizwe zizibawu.</li>
      <li>UFaro wabiza uMoses na-Aron, wathi, Yiyani nibingelele kuThixo wenu kweli lizwe.</li>
      <li>Wathi uMoses, Akulungisile ukwenjenjalo; kuba soba sibingelela amasikizi amaYiputa kuYehova uThixo wethu. Ukuba sithe sabingelela into engamasikizi kumaYiputa phambi kwawo,  osixuluba ngamatye.</li>
      <li>Siya kuhamba uhambo lweentsuku ezintathu entlango,  sibingelele kuYehova uThixo wethu, njengoko wothi asiyalele.</li>
      <li>Wathi uFaro, Ndiya kunindulula nina, niye kubingelela kuYehova uThixo wenu entlango, kodwa ize ningahambi niye kude;  ndithandazeleni.</li>
      <li>Wathi uMoses, Yabona, ndiya kuphuma kuwe, ndithandaze kuYehova, zimke izibawu kuFaro, nakubakhonzi bakhe, nakubantu bakhe ngomso, kodwa makangaphindi uFaro akhohlise ngokungabandululi abantu, baye kubingelela kuYehova.</li>
      <li>Wemka uMoses, wathandaza kuYehova.</li>
      <li>Wenza uYehova ngokwelizwi likaMoses, wazisusa izibawu kuFaro, nakubakhonzi bakhe, nakubantu bakhe; akwasala nasinye.</li>
      <li>UFaro wayiqaqadekisa intliziyo yakhe, nangesi sihlandlo,  akabandulula abantu.</li>
    </ol>
  </li>
  <li>
    <ol>
      <li>Wathi uYehova kuMoses, Yiya kuFaro, uthethe naye, uthi,  Utsho uYehova uThixo wamaHebhere, ukuthi, Bandulule abantu bam,  baye kundikhonza.</li>
      <li>Okanye ukuba uthe akwavuma ukubandulula,</li>
      <li>waba usababambile, yabona, isandla sikaYehova soba semfuyweni yakho esendle, emahasheni, emaesileni, ezinkameleni,  ezinkomeni, nasempahleni emfutshane, senze indyikitya yokufa enzima kunene;</li>
      <li>uYehova ayibalule imfuyo yamaSirayeli kwimfuyo yamaYiputa:  akuyi kufa nto kuyo yonke eyoonyana bakaSirayeli.</li>
      <li>UYehova umise ixesha elithile, wathi, Ngomso uYehova uya kuyenza le nto kweli lizwe.</li>
      <li>Wayenza ke uYehova le nto ngengomso. Yafa yonke imfuyo yamaYiputa; ke kweyoonyana bakaSirayeli imfuyo akufanga nanye.</li>
      <li>UFaro wasusa umntu. O, kweyamaSirayeli imfuyo akufanga nokuba ibe nye. Yaqaqadeka intliziyo kaFaro, akabandulula abantu.</li>
      <li>Wathi uYehova kuMoses nakuAron, Thabathani uthuthu lweziko,  nizalise izandla zozibini, uMoses aluphose phezulu esibhakabhakeni phambi koFaro,</li>
      <li>lube luthuli ezweni lonke laseYiputa, lube ngamathumba athe qwele ngamaqhakuva ebantwini, nasezinkomeni, ezweni lonke laseYiputa.</li>
      <li>Baluthabatha ke uthuthu lweziko, bema phambi koFaro; uMoses waluphosa phezulu esibhakabhakeni, lwaba ngamathumba athe qwele ngamaqhakuva ebantwini nasezinkomeni.</li>
      <li>Azaba nako izazi ukuma phambi koMoses ngenxa yamathumba;  kuba amathumba abakho kwizazi nakumaYiputa onke.</li>
      <li>UYehova wayenza lukhuni intliziyo kaFaro, akabaphulaphula,  njengoko watshoyo uYehova kuMoses.</li>
      <li>Wathi uYehova kuMoses, Vuka kusasa, ume phambi koFaro, uthi kuye, Utsho uYehova uThixo wamaHebhere, ukuthi, Bandulule abantu bam, baye kundikhonza.</li>
      <li>Kuba ngesi sihlandlo ndithuma zonke izibetho zam entliziyweni yakho, nakubakhonzi bakho, nakubantu bakho, ukuze wazi ukuba akukho unjengam ehlabathini lonke.</li>
      <li>Kuba ngoku, ukuba bendithe ndasolula isandla sam,  ndakubetha wena nabantu bakho ngendyikitya yokufa, ngewuthe shwaka akwabakho ehlabathini.</li>
      <li>Noko ke ndikumisele eli thuba lokuba ndiwabonakalalise amandla am kuwe, laziswe igama lam ehlabathini lonke.</li>
      <li>Unangoku usazenza udonga kubantu bam, akubandululi.</li>
      <li>Yabona, eli xa ngomso ndiya kunisa isichotho esinzima kunene, ekungazanga kubekho singangaso eYiputa, kususela kwimini eyasekwayo kude kube ngoku.</li>
      <li>Thumela ngoku, ukhawuleze, uhlanganise imfuyo yakho, neento zakho zonke onazo ezindle; bonke abantu neenkomo ezifunyenwe endle zingahlanganiselwanga ekhaya, zohlelwa sisichotho, zife.</li>
      <li>Owaloyikayo ilizwi likaYehova kubakhonzi bakaFaro,  wabasabisela ezindlwini abakhonzi bakhe nemfuyo yakhe.</li>
      <li>Ongalibekelanga ntliziyo ilizwi likaYehova, wabayeka abakhonzi bakhe nemfuyo yakhe endle.</li>
      <li>Wathi uYehova kuMoses, Yolulela isandla sakho ezulwini,  kubekho isichotho ezweni lonke laseYiputa phezu kwabantu,  naphezu kweenkomo, naphezu kwemifuno yonke yasendle, ezweni lonke laseYiputa.</li>
      <li>UMoses wayolulela intonga yakhe ezulwini; uYehova wathoba indudumo nesichotho, nomlilo wehla weza emhlabeni. UYehova walinisela isichotho ilizwe laseYiputa.</li>
      <li>Kwabakho ke isichotho, nomlilo obophene phakathi kwesichotho, sinzima kunene, ekungazanga kubekho singangaso ezweni lonke lamaYiputa, kususela oko aba luhlanga.</li>
      <li>Isichotho sayibetha yonke into esendle ezweni lonke laseYiputa, kwathabathela emntwini kwesa enkomeni; sayibetha isichotho yonke imifuno yasendle, sayaphula yonke imithi yasendle.</li>
      <li>Kodwa ezweni laseGoshen, apho babekhona oonyana bakaSirayeli, akubangakho sichotho.</li>
      <li>Wathuma uFaro, wabiza uMoses noAron, wathi kubo, Ndonile okwesi sihlandlo. UYehova ulilungisa, ke mna nabantu bam asindawo.</li>
      <li>Thandazani kuYehova; kwanele ukubakho kweendudumo zikaThixo nesichotho; ndonindulula ningabi sahlala.</li>
      <li>UMoses wathi kuye, Ekuphumeni kwam phakathi komzi,  ndozolulela kuYehova izandla zam, ziyeke iindudumo, nesichotho singabi sabakho, ukuze wazi ukuba umhlaba lo ngokaYehova.</li>
      <li>Ke wena nabakhonzi bakho, ndiyazi ukuba aniyi kwandula nimoyike uYehova uThixo.</li>
      <li>Yabhuqwa iflakisi nerhasi, kuba irhasi ibiselidubule,  neflakisi ibiselityatyambile.</li>
      <li>Ke yona ingqolowa nespelete ayibhuqwanga; kuba ibisencinane.</li>
      <li>Waphuma uMoses phakathi komzi, wemka kuFaro, wazolulela izandla zakhe kuYehova, zayeka iindudumo nesichotho, yathula imvula emhlabeni.</li>
      <li>Wabona uFaro ukuba iphelile imvula nesichotho neendudumo,  waphinda wona, wayiqaqadekisa intliziyo yakhe, yena nabakhonzi bakhe.</li>
      <li>Yaba lukhuni ke intliziyo kaFaro, akabandulula oonyana bakaSirayeli, njengoko watshoyo uYehova ngoMoses.</li>
    </ol>
  </li>
  <li>
    <ol>
      <li>Wathi uYehova kuMoses, Yiya kuFaro; kuba mna ndiyiqaqadekisile intliziyo yakhe, nentliziyo yabakhonzi bakhe,  ukuze ndibonakalalise le miqondiso yam phakathi kwalo ilizwe;</li>
      <li>ukuze ubalise, ezindlebeni zonyana wakho nezonyana wonyana wakho, izenzo ezincamisileyo endizenzileyo kumaYiputa,  nemiqondiso yam endiyibonakalalisileyo phakathi kwawo, ukuze nazi ukuba ndinguYehova.</li>
      <li>Waya uMoses noAron kuFaro, bathi kuye, Utsho uYehova,  uThixo wamaHebhere, ukuthi, Kunini na ungavumi ukuzithoba phambi kwam? Bandulule abantu bam, baye kundikhonza.</li>
      <li>Okanye ukuba uthe akwavuma ukubandulula abantu bam,  uyabona, ngomso ndozisa iinkumbi emideni yakho;</li>
      <li>zibugubungele ubuso belizwe, lingabi nakubonwa ilizwe,  zidle intsalela esindileyo, enisalele esichothweni, zidle yonke imithi enihlumelayo endle;</li>
      <li>zizalise izindlu zakho, nezindlu zabakhonzi bakho bonke,  nezindlu zamaYiputa onke: iinkumbi ezingabonwanga ngooyihlo noonyokokhulu, kususela kwiimini ababekho ngazo emhlabeni,  unanamhla. Wajika, waphuma kuFaro.</li>
      <li>Bathi abakhonzi bakaFaro kuye, Koda kube nini na, lo engumgibe kuthi? Bandulule abantu, baye kukhonza uYehova uThixo wabo. Akukazi na, kuhleliwe nje, ukuba iYiputa iza kutshabalala?</li>
      <li>Baza ooMoses noAron babuyiselwa kwakuFaro; wathi kubo,  Hambani, niye kukhonza uYehova uThixo wenu; kuhamba oobani noobani ke?</li>
      <li>Wathi uMoses, Siya kuhamba nolutsha neengwevu zakowethu,  sihambe noonyana bethu neentombi zethu, nempahla yethu emfutshane neenkomo zethu; kuba kuthi ngumthendeleko kaYehova.</li>
      <li>Wathi kubo, Makube njalo kambe; uYehova makabe nani,  njengokuba ndinindulula nina nentsapho yenu. Khangelani, kukho ububi phambi kwenu.</li>
      <li>Makungabi njalo; makuhambe nina bangamadoda, niye kukhonza uYehova; kuba nibe nifuna oko. Bagxothwa, baphuma ebusweni bukaFaro.</li>
      <li>Wathi uYehova kuMoses, Yolula isandla sakho phezu kwelizwe laseYiputa, kuze iinkumbi, zinyuke kulo ilizwe laseYiputa,  ziyidle yonke imifuno yelizwe eli, yonke into eshiywe sisichotho.</li>
      <li>Wayolula uMoses intonga yakhe phezu kwelizwe laseYiputa,  uYehova waqhuba umoya wasempumalanga kwelo lizwe yonke loo mini nobusuku bonke; kwakusa, umoya wasempumalanga wazithwala iinkumbi.</li>
      <li>Zenyuka iinkumbi kulo lonke ilizwe laseYiputa; zeza zahlala emideni yonke yaseYiputa, zininzi kunene; ekungazanga phambi kwazo kubekho zinkumbi zingako, kwabe emva kwazo kungasayi kubakho zinjalo.</li>
      <li>Zabugubungela ubuso belizwe lonke, laba mnyama ilizwe;  zayidla yonke imifuno yelizwe neziqhamo zonke zemithi,  ezazishiywe sisichotho; akwasala nanye into eluhlaza emthini nasemifunweni yasendle, ezweni lonke laseYiputa.</li>
      <li>Wakhawuleza uFaro wabiza uMoses noAron, wathi, Ndonile kuYehova uThixo wenu nakuni.</li>
      <li>Kaloku khanisixolele isono sam okwesi sihlandlo sodwa,  nithandaze kuYehova uThixo wenu, akususe kum oku kufa kodwa.</li>
      <li>Waphuma kuFaro, wathandaza kuYehova.</li>
      <li>UYehova wawuguqula umoya, waba ngowasentshonalanga onamandla kunene, wazithwala iinkumbi, wazidiba eLwandle oluBomvu; akwasala nanye inkumbi, emideni yonke yaseYiputa.</li>
      <li>Wayenza lukhuni uYehova intliziyo kaFaro, akabandulula oonyana bakaSirayeli.</li>
      <li>Wathi uYehova kuMoses, Yolulela isandla sakho ezulwini,  kubekho ubumnyama ezweni laseYiputa, ubumnyama obungqingqwa.</li>
      <li>Wasolulela uMoses isandla sakhe ezulwini; kwabakho ubumnyama obusithokothoko ezweni lonke laseYiputa imihla emithathu.</li>
      <li>Ababonana; akwasuka bani endaweni yakhe imihla emithathu;  ke kubo bonke oonyana bakaSirayeli kwabakho ukukhanya emakhayeni abo.</li>
      <li>UFaro wabiza uMoses, wathi, Hambani niye kukhonza uYehova;  kodwa impahla yenu emfutshane neenkomo zenu mazisale; nayo intsapho yenu yohamba nani.</li>
      <li>Wathi uMoses, Wena uze usinike imibingelelo namadini anyukayo ezandleni zethu, sibingelele kuYehova uThixo wethu;</li>
      <li>nemfuyo yethu ihambe nathi; akuyi kusala nophuphu olunye;  kuba sothabatha kuyo ukukhonza uYehova uThixo wethu; kuba thina asazi ukuba somkhonza ngantoni na uYehova, side sifike khona.</li>
      <li>UYehova wayenza lukhuni intliziyo kaFaro, akavuma ukubandulula.</li>
      <li>Wathi uFaro kuye, Hamba umke kum, uze uzigcine, ungaphindi ububone ubuso bam; kuba mhlana ububonileyo ubuso bam uya kufa.</li>
      <li>Wathi uMoses, Utyaphile utsho; andisayi kuphinda ndibubone ubuso bakho.</li>
    </ol>
  </li>
  <li>
    <ol>
      <li>UYehova wathi kuMoses, Ndisaya kufikisa sibetho sinye phezu koFaro naphezu kweYiputa, emveni koko wonindulula nimke apha;  xa anindulula kuphele, uya kunigxotha kanye, nimke apha.</li>
      <li>Khawuthethe ezindlebeni zabantu, ithi inkazana icele kummelwane wayo, indoda icele kummelwane wayo, iimpahla zesilivere neempahla zegolide.</li>
      <li>UYehova wabababala abantu emehlweni amaYiputa. Kananjalo indoda leyo inguMoses yayinkulu kunene ezweni laseYiputa kubakhonzi bakaFaro nasebantwini.</li>
      <li>Wathi uMoses, Utsho uYehova ukuthi, Xa kuphakathi kobusuku,  ndiya kuphuma ndihambe phakathi kweYiputa,</li>
      <li>afe onke amazibulo ezweni laseYiputa, ethabathela kumazibulo kaFaro, ohleliyo etroneni yakhe, ese kumazibulo omkhonzazana osemva kwamatye okusila, namazibulo onke eenkomo;</li>
      <li>kubekho isikhalo esikhulu ezweni lonke laseYiputa,  ekungazanga kubekho sinjalo, kwaye kungayi kuphinda kubekho sinjalo.</li>
      <li>Ke kubo bonke oonyana bakaSirayeli, akukho nja iya kubavungamela, kuthabathela emntwini kuse ezinkomeni; ukuze nazi ukuba uYehova uyawahlula amaYiputa kumaSirayeli;</li>
      <li>behle bonke abakhonzi bakho abo, beze kum, baqubude kum,  besithi, Phuma wena nabantu bonke abakulandelayo; ndiphume ke emveni koko. Waza waphuma kuFaro, evutha ngumsindo.</li>
      <li>UYehova wathi kuMoses, Akayi kuniphulaphula uFaro, ukuze zande izimanga zam ezweni laseYiputa.</li>
      <li>UMoses noAron bazenza ke ezi zimanga zonke phambi koFaro;  uYehova wayenza lukhuni intliziyo kaFaro, akabandulula oonyana bakaSirayeli ezweni lakhe.</li>
    </ol>
  </li>
  <li>
    <ol>
      <li>Wathetha uYehova kuMoses nakuAron ezweni laseYiputa, wathi,</li>
      <li>Le nyanga kuni iyintloko yeenyanga; kuni yeyokuqala ezinyangeni zomnyaka.</li>
      <li>Thethani kwibandla lonke lakwaSirayeli, nithi, Ngolweshumi usuku kule nyanga elowo makazithabathele ixhwane, ngokwenzindlu zooyise, ixhwane ngendlu.</li>
      <li>Ukuba ithe indlu yancinane exhwaneni, makathabathe ixhwane yena enommelwane wakhe okufuphi nendlu yakhe, ngokwenani labantu; elowo ngangokokudla kwakhe nombalela exhwaneni.</li>
      <li>Ixhwane lenu malibe liduna eligqibeleleyo, elimnyaka mnye;  nolithabatha ezigusheni nokuba kusezibhokhweni.</li>
      <li>Nize niligcine kude kube lusuku lweshumi elinesine lwale nyanga, silixhele ke sonke isikhungu sebandla lakwaSirayeli lakutshona ilanga;</li>
      <li>bacaphule egazini, baliqabe emigubasini yomibini nasemqadini wezindlu eliya kudlelwa kuzo ngabo;</li>
      <li>bayidle inyama ngobo busuku, yosiwe ngomlilo, inezonka ezingenagwele, bayidle nemithana ekrakra.</li>
      <li>Musani ukudla ndawo ikrwada kuyo, nandawo ikuphekwa iphekwe ngamanzi; mayosiwe ngomlilo: intloko yalo namanqina alo nezibilini zalo.</li>
      <li>Nize ningasalisi ndawo yalo kude kuse; okuseleyo kulo kwada kwasa nokutshisa ngomlilo.</li>
      <li>Nize nenjenje ukulidla; nodla nibhinqile, nineembadada ezinyaweni zenu, ninentonga esandleni senu, nilidle buphuthuphuthu: leyo yipasika kuYehova.</li>
      <li>Ndiya kucanda ezweni laseYiputa ngobu busuku, ndibethe onke amazibulo ezweni laseYiputa, ndithabathele emntwini ndise enkomeni, ndenze izigwebo koothixo bonke baseYiputa, mna Yehova.</li>
      <li>Igazi elo loba ngumqondiso kuni ezindlwini enikuzo.  Ndolibona igazi, ndigqithe kuni, singabikho kuni isibetho esonakalisayo, ekulibetheni kwam ilizwe laseYiputa.</li>
      <li>Le mini yoba sisikhumbuzo kuni, niyenze umthendeleko kuYehova; ezizukulwaneni zenu niyenze ummiselo ongunaphakade.</li>
      <li>Nodla izonka ezingenagwele iintsuku zibe sixhenxe;  kwangosuku lokuqala nolisusa igwele ezindlwini zenu; kuba bonke abadla isonka esinegwele, kususela kolokuqala kude kube lusuku lwesixhenxe, bonqanyulwa bangabikho kwaSirayeli.</li>
      <li>Ngomhla wokuqala kobakho intlanganiso engcwele, nangomhla wesixhenxe kobakho intlanganiso engcwele kuni. Akuyi kwenziwa msebenzi ngawo, ingengulowo wokudla komntu; nguwo wodwa eningazenzelayo.</li>
      <li>Nize nigcine umthendeleko wezonka ezingenagwele; kuba kanye ngayo loo mini ndayikhupha imikhosi yenu ezweni laseYiputa; niwugcine loo mhla kwizizukulwana zenu, ube ngummiselo ongunaphakade.</li>
      <li>Ngeyokuqala inyanga, ngosuku lweshumi elinesine enyangeni leyo, ngokuhlwa, nodla izonka ezingenagwele, kude kuse kusuku lwamashumi omabini analunye lwenyanga leyo, ngokuhlwa.</li>
      <li>Ze kungafunyanwa gwele ezindlwini zenu iintsuku ezisixhenxe; kuba bonke abadla into enegwele bonqanyulwa bangabikho ebandleni lakwaSirayeli, nokuba ngumphambukeli,  nokuba ngozalelwe kuloo ndawo.</li>
      <li>Yonke into enegwele nize ningayidli; emakhayeni enu onke nodla izonka ezingenagwele.</li>
      <li>Wawabiza uMoses onke amadoda amakhulu akwaSirayeli, wathi kuwo, Hambani niye, nizithabathele ixhwane ngokwemizalwane yenu, nixhele ipasika.</li>
      <li>Nithabathe isipha sehisope, nisithi nkxu egazini elisengqayini, niqabe emqadini nasemigubasini yomibini ngegazi elisengqayini; ke kuni ze kungaphumi mntu emnyango wendlu yakhe kude kuse.</li>
      <li>UYehova uya kucanda, awabulale amaYiputa. Akulibona igazi emqadini nasemigubasini yomibini, wogqitha uYehova emnyango,  angamvumeli umonakalisi ukuba angene ezindlwini zenu, abulale.</li>
      <li>Woligcina elo zwi libe ngummiselo kuwe, nakoonyana bakho kude kuse ephakadeni.</li>
      <li>Nothi, nakufika ezweni aya kuninika uYehova, njengoko watshoyo, niyigcine le nkonzo.</li>
      <li>Kothi, xa bathe oonyana benu kuni, Iyintoni na le nkonzo kuni?</li>
      <li>nithi ke, Ngumbingelelo wepasika kuYehova, owagqitha ezindlwini zoonyana bakaSirayeli eYiputa; ekubulaleni kwakhe amaYiputa, wazihlangula izindlu zethu.</li>
      <li>Bathoba abantu, baqubuda. Bahamba oonyana bakaSirayeli,  baya kwenza; njengoko uYehova wabawisela umthetho uMoses noAron, benjenjalo.</li>
      <li>Kwathi ke phakathi kobusuku, uYehova wawabulala onke amazibulo ezweni laseYiputa, kwathabathela kowamazibulo kaFaro ohleliyo etroneni yakhe, kwasa kowamazibulo omthinjwa osentolongweni engumhadi, namazibulo onke eenkomo.</li>
      <li>Wavuka uFaro ebusuku, yena nabakhonzi bakhe bonke,  namaYiputa onke; kwabakho isikhalo esikhulu eYiputa; kuba akubangakho ndlu ingenamntu ufileyo.</li>
      <li>Wabiza uMoses noAron ebusuku, wathi, Sukani niphume phakathi kwabantu bam, nina aba noonyana bakaSirayeli, nihambe niye kumkhonza uYehova, njengokutsho kwenu;</li>
      <li>nempahla yenu emfutshane neenkomo zenu zithabatheni,  njengoko natshoyo, nihambe; nam nindisikelele.</li>
      <li>AmaYiputa ajokisa ukubandulula abantu ngobungxamo kwelo zwe; kuba abesithi, Sonke sesifile.</li>
      <li>Abantu bayithabatha intlama yabo ingekabi nagwele,  imikhumbi yabo yokuxovulela isongelwe ezingutyeni zabo,  ibotshelelwe emagxeni abo.</li>
      <li>Oonyana bakaSirayeli benza ngokwelizwi likaMoses; bacela kumaYiputa iimpahla zesilivere, neempahla zegolide, neengubo.</li>
      <li>UYehova wabababala abantu phambi kwamaYiputa, abenza ukuba bacele. Bawaphanga ke amaYiputa.</li>
      <li>Banduluka ke oonyana bakaSirayeli eRameses, baya eSukoti,  amadoda eenyawo engathi akumakhulu omathandathu amawaka,  ngaphandle kosapho.</li>
      <li>Kwenyuka ke nabo inkitha engumxube, nempahla emfutshane,  neenkomo, imfuyo eninzi kunene.</li>
      <li>Bosa amaqebengwana angenagwele entlama, ababephume nayo eYiputa, kuba ibingenagwele; kuba bagxothwa eYiputa ababa nakulibala, kananjalo babengazenzelanga mphako.</li>
      <li>Ke ukuhlala koonyana bakaSirayeli, abakuhlalayo eYiputa,  yiminyaka emakhulu mane aneminyaka emanci mathathu.</li>
      <li>Ekupheleni kweminyaka emakhulu mane, aneminyaka emanci mathathu, kwathi, kanye ngayo loo mini, yaphuma yonke imikhosi kaYehova ezweni laseYiputa.</li>
      <li>Bubusuku obo bokugcina kukaYehova, kuba wabakhupha ezweni laseYiputa. Bubusuku bukaYehova obo bokugcinwa ngoonyana bakaSirayeli bonke, ezizukulwaneni zabo.</li>
      <li>Wathi uYehova kuMoses nakuAron, Ummiselo wepasika ngulo:  Bonke oonyana bolunye uhlanga abasayi kudla kuyo.</li>
      <li>Onke amakhoboka, abantu abazuzwe ngemali, uze uwaluse,  andule ke ukudla kuyo.</li>
      <li>Olundwendwe nongumqeshwa akasayi kudla kuyo.</li>
      <li>Yodlelwa ndlwini-nye; akusayi kusa nto yaloo nyama ngaphandle kwendlu, anisayi kwaphula thambo layo.</li>
      <li>Lonke ibandla lakwaSirayeli loyenza loo nto.</li>
      <li>Xa athe owasemzini waphambukela kuwe, wenza ipasika kuYehova, mayaluswe yonke into eyindoda kuye, andule ke ukusondela, ayenze, abe njengozalelwe kwelo zwe; bonke abangaluswanga abasayi kudla kuyo.</li>
      <li>Woba mnye umyalelo, kozalelwe kwelo zwe, nakowasemzini ophambukele phakathi kwenu.</li>
      <li>Benza ke bonke oonyana bakaSirayeli; njengoko uYehova wabawisela umthetho uMoses noAron, benjenjalo.</li>
      <li>Kwathi, ngayo kanye loo mini, uYehova wabakhupha oonyana bakaSirayeli ezweni laseYiputa ngokwemikhosi yabo.</li>
    </ol>
  </li>
  <li>
    <ol>
      <li>UYehova wathetha kuMoses, wathi,</li>
      <li>Ndingcwalisele onke amazibulo, yonke into evula isizalo phakathi koonyana bakaSirayeli, kumntu nakwinkomo; yeyam.</li>
      <li>Wathi uMoses ebantwini, Yikhumbuleni le mini niphume ngayo eYiputa, endlwini yobukhoboka; kuba uYehova unikhuphe kule ndawo ngesithe nkqi isandla; ize ke kungadliwa nto inegwele.</li>
      <li>Lo ngumhla eniphume ngawo ngenyanga enguAbhibhi.</li>
      <li>Kothi, xa uYehova anifikisileyo ezweni lamaKanan, lamaHiti,  lama-Amori, lamaHivi, lamaYebhusi, awalifungela ooyihlo ukubanika, izwe elibaleka amasi nobusi, ukhonze ngale nkonzo kule nyanga:</li>
      <li>nidle izonka ezingenagwele iintsuku ezisixhenxe; ke usuku lwesixhenxe lungumthendeleko kuYehova;</li>
      <li>izonka ezingenagwele zodliwa iintsuku ezisixhenxe;  kungabonwa kuwe nto inegwele, kungabonwa gwele kuwe emideni yakho yonke.</li>
      <li>Uze umxelele unyana wakho ngaloo mini, uthi, Ndikwenza oku ngenxa yoko uYehova wakwenzayo kum ekuphumeni kwam eYiputa;</li>
      <li>kuze kube ngumqondiso kuwe osesandleni sakho, ube sisikhumbuzo phakathi kwamehlo akho, ukuze umyalelo kaYehova ube semlonyeni wakho; kuba uYehova ukukhuphe eYiputa ngesithe nkqi isandla.</li>
      <li>Uze uwugcine lo mmiselo ngexesha lawo elimisiweyo imihla kamihla.</li>
      <li>Kothi, xa akufikisileyo uYehova ezweni lamaKanan, njengoko wafungayo kuwe nakooyihlo, wakunika lona,</li>
      <li>uyidlulisele kuYehova yonke into evula isizalo, into yonke elizibulo lenkomo, oya kuba nayo; amaduna oba ngakaYehova.</li>
      <li>Into yonke elizibulo le-esile woyikhulula ngokuyimisela ngexhwane; ke ukuba uthe akwayikhulula ngokuyimisela, woyaphula ilungu lentamo. Yonke into elizibulo lomntu koonyana bakho,  nayo woyikhulula ngokuyimisela.</li>
      <li>Kothi, xa unyana wakho akubuzayo ngexesha elizayo, esithi,  Yintoni na le nto? uze uthi kuye, UYehova wasikhupha eYiputa,  endlwini yobukhoboka, ngesithe nkqi isandla;</li>
      <li>kwathi, xa uFaro wayelukhuni ukusindulula, uYehova wawabulala onke amazibulo ezweni laseYiputa, ethabathela kwizibulo lomntu, wesa kwizibulo lenkomo; kungenxa yoko, le nto ndibingelela kuYehova yonke into evula isizalo eliduna,  ndiyikhulule ngokuyimisela yonke into elizibulo koonyana bam;</li>
      <li>ibe ngumqondiso esandleni sakho, ibe sisikhumbuzo phakathi kwamehlo akho, kuba uYehova wasikhupha eYiputa ngesithe nkqi isandla.</li>
      <li>Kwathi, akubandulula uFaro abantu, uThixo akabakhokela ngendlela yelizwe lamaFilisti, nakuba ibimfutshane yona: kuba wathi uThixo, hleze abantu bazohlwaye bakubona imfazwe,  babuyele eYiputa.</li>
      <li>UThixo wabazungulezisa abantu ngendlela yentlango yoLwandle oluBomvu. Banyuka bexhobile oonyana bakaSirayeli,  bevela ezweni laseYiputa.</li>
      <li>UMoses wawathabatha wahamba nawo amathambo kaYosefu; kuba wayebafungisile nokubafungisa oonyana bakaSirayeli, esithi,  UThixo uya kunivelela okunene; nize niwanyuse amathambo am,  emke nani kule ndawo.</li>
      <li>Banduluka eSukoti, balalisa e-Etam, enyeleni yentlango.</li>
      <li>UYehova wahamba phambi kwabo ngomqulu welifu emini,  ebakhokela ngendlela; ngomqulu womlilo ebusuku, ebakhanyisela,  ukuze bahambe imini nobusuku.</li>
      <li>Awusukanga umqulu welifu emini, nomqulu womlilo ebusuku,  phambi kwabantu.</li>
    </ol>
  </li>
  <li>
    <ol>
      <li>Wathetha uYehova kuMoses, wathi,</li>
      <li>Thetha koonyana bakaSirayeli ukuba bajike, bamise iintente phambi kwePi-hahiroti, phakathi kweMigdoli nolwandle, phambi kweBhahali-tsefon, malunga nayo, nimise ngaselwandle.</li>
      <li>Uya kuthi uFaro ngoonyana bakaSirayeli, Badidekile ezweni,  intlango ibavingcele.</li>
      <li>Ndoyenza lukhuni intliziyo kaFaro, abasukele, ndizukiseke ngoFaro nangempi yakhe yonke, azi amaYiputa ukuba ndinguYehova.  Benjenjalo ke.</li>
      <li>Waxelelwa ukumkani waseYiputa, ukuba abantu babalekile;  yaba yeyimbi intliziyo kaFaro neyabakhonzi bakhe kubantu,  bathi, Siyenzele ntoni na le nto, yokusuka simndulule uSirayeli ekusikhonzeni?</li>
      <li>Wayibopha inqwelo yakhe yokulwa, wabathabatha abantu bakhe,  bahamba naye.</li>
      <li>Wathabatha amakhulu omathandathu eenqwelo zokulwa ezikhethiweyo, neenqwelo zonke zokulwa zaseYiputa,  nabaphathi-mikhosi phezu kwazo zonke ziphela.</li>
      <li>UYehova wayenza lukhuni ke intliziyo kaFaro ukumkani waseYiputa, wabasukela oonyana bakaSirayeli, baye oonyana bakaSirayeli bephume ngesandla esiphakamileyo.</li>
      <li>AmaYiputa abasukela, enamahashe onke eenqwelo zokulwa kaFaro, nakhwelwayo akhe, nempi yakhe, afika kubo bemise iintente ngaselwandle, ngasePi-hahiroti phambi kweBhahali-tsefon.</li>
      <li>Wasondela uFaro. Bawaphakamisa amehlo abo oonyana bakaSirayeli, nango amaYiputa efake emva kwabo. Boyika kunene,  bakhala oonyana bakaSirayeli kuYehova.</li>
      <li>Bathi kuMoses, kungokuba bekungekho mangcwaba na eYiputa,  le nto usithabathileyo ukuba sifele entlango apha? Yini na ukuba usenze into enje, usikhuphe eYiputa?</li>
      <li>Asililo na eli ilizwi ebesilithetha kuwe eYiputa, sisithi,  Siyeke, siwakhonze amaYiputa? Kuba kube kusilungele kanye ukuba sikhonze amaYiputa, kunokuba sifele entlango apha.</li>
      <li>Wathi uMoses ebantwini, Musani ukoyika; misani, nilubone usindiso lukaYehova aya kunenzela lona namhla; kuba amaYiputa lawo niwabonileyo namhlanje, anisayi kuphinda niwabone naphakade.</li>
      <li>UYehova uya kunilwela, ke nina niya kuthi cwaka.</li>
      <li>Wathi uYehova kuMoses, Yini na ukuba ukhale kum? Thetha koonyana bakaSirayeli, banduluke.</li>
      <li>Ke wena, phakamisa intonga yakho, wolule isandla sakho phezu kolwandle, ulwahlule, bahambe oonyana bakaSirayeli phakathi kolwandle, emhlabeni owomileyo.</li>
      <li>Mna ke, yabona, ndiya kuzenza lukhuni iintliziyo zamaYiputa, angene emva kwabo, ndizukiseke ngoFaro, nangempi yakhe yonke, ngeenqwelo zakhe zokulwa, nangabamahashe bakhe;</li>
      <li>azi amaYiputa ukuba ndinguYehova, ekuzukisekeni kwam ngoFaro nangeenqwelo zakhe zokulwa nangabamahashe bakhe.</li>
      <li>Sesuka isithunywa sikaThixo, esibe sihamba phambi kwemfuduka yamaSirayeli, sahamba emva kwayo. Wesuka umqulu welifu phambi kwayo, wema emva kwayo;</li>
      <li>wathi zinzi phakathi kwempi yamaYiputa, nemfuduka yamaSirayeli. Kwabakho ilifu nobumnyama kumaYiputa,  labukhanyisela ubusuku kumaSirayeli; akasondelana ubusuku bonke.</li>
      <li>UMoses wasolula isandla sakhe phezu kolwandle, walumkisa uYehova ulwandle ngomoya wasempumalanga onamandla, bonke obo busuku, walwenza umhlaba owomileyo ulwandle, ahlulelana amanzi.</li>
      <li>Bangena oonyana bakaSirayeli elwandle phakathi,  kowomileyo; asuka amanzi aba ludonga ngasekunene nangasekhohlo.</li>
      <li>Asukela amaYiputa, angena emva kwabo elwandle phakathi,  enamahashe onke kaFaro, neenqwelo zakhe zokulwa, nabamahashe bakhe.</li>
      <li>Kwathi ngomlindo wokusa, uYehova waqondela empini yamaYiputa esemqulwini womlilo nelifu; wayidubaduba impi yamaYiputa.</li>
      <li>Wayidonyula imilenze yeenqwelo zawo zokulwa, aziqhuba nzima. Athi amaYiputa, Masisabe phambi kwamaSirayeli, kuba uYehova uyawalwela, esilwa namaYiputa.</li>
      <li>Wathi uYehova kuMoses, Yolula isandla sakho phezu kolwandle, amanzi abuyele phezu kwamaYiputa, phezu kweenqwelo zawo zokulwa, naphezu kwabamahashe bawo.</li>
      <li>Wasolula uMoses isandla sakhe phezu kolwandle, ulwandle lwabuyela ebumeni balo, ukuthi qhiphu kokusa; asaba amaYiputa asinga kulo. UYehova wawavuthululela amaYiputa phakathi elwandle.</li>
      <li>Abuya amanzi, azigubungela iingqwelo zokulwa, nabamahashe,  nempi yonke kaFaro eyayingene emva kwawo elwandle; akwasala noko amnye kuwo.</li>
      <li>Bona oonyana bakaSirayeli bahamba emhlabeni owomileyo phakathi elwandle; asuka amanzi aba ludonga ngasekunene nangasekhohlo.</li>
      <li>Wawasindisa uYehova ngaloo mini amaSirayeli esandleni samaYiputa; amaSirayeli awabona amaYiputa efile elunxwemeni lolwandle.</li>
      <li>Asibona amaSirayeli isandla esikhulu asibonakalalisileyo uYehova kumaYiputa. Bamoyika, abantu uYehova, bakholwa nguYehova, nanguMoses umkhonzi wakhe.</li>
    </ol>
  </li>
  <li>
    <ol>
      <li>Waza uMoses wahlabela le ngoma kuYehova, enoonyana bakaSirayeli, batsho ukuthi: Ndiya kuhlabela kuYehova, kuba enobungangamsha obukhulu, Ihashe nomkhweli walo ulizulumbele elwandle.</li>
      <li>Uqhayiya lam, ungoma yam nguYehova; Waba lusindiso kum.  UloThixo wam endimzukisayo, UThixo kabawo endimphakamisayo.</li>
      <li>UYehova yindoda elwayo, UYehova ligama lakhe.</li>
      <li>Iinqwelo zokulwa zikaFaro nempi yakhe waziphosa elwandle;  Abahleliweyo kubaphathi-mikhosi bakhe batshoniswe eLwandle oluBomvu.</li>
      <li>Amanzi enzonzobila abagubungele. Behlela ezinzulwini njengelitye.</li>
      <li>Isandla sakho sokunene, Yehova, sivethe amandla; Isandla sakho sokunene, Yehova, sivikiva utshaba.</li>
      <li>Ngobukhulu bobungangamsha bakho ubagungxule abachasi bakho;  Ukhupha ukuvutha kwakho, kubadle bona njengeendiza.</li>
      <li>Ngokufutha kwamathatha akho afunjwa amanzi, Yema njengemfumba imiqukuqela. Ajiya amanzi enzonzobila embilinini yolwandle.</li>
      <li>Lwathi utshaba, Ndiyasukela, ndiyafumana, Ndaba ixhoba,  umxhelo wam uyazanelisa kubo; Ndirhola ikrele lam, siya kubagqogqa isandla sam.</li>
      <li>Wafutha ngomoya wakho, lwabagubungela ulwandle;  Bazulumbeka njengelothe emanzini angangamsha.</li>
      <li>Ngubani na onjengawe phakathi koothixo, Yehova? Ngubani na onjengawe, wena uvethe ubungcwele, Woyikekayo ezindumisweni,  wenzayo ngokubalulekileyo?</li>
      <li>Wolula isandla sakho sokunene, Umhlaba uyabaginya.</li>
      <li>Uyabakhokela ngenceba yakho abantu aba ubahlawuleleyo,  ubakhululeyo. Ngoqilima lwakho ubathundezela ekhayeni lakho elingcwele.</li>
      <li>Zivile izizwe, ziyangqunga, Abemi baseFilisti babanjwe kukuzibhijabhija,</li>
      <li>Zaza zakhwankqa izikhulu zakwaEdom; Iinjengele zakwaMowabhi zabanjwa kukuthuthumela, Batha amandla bonke abemi belakwaKanan.</li>
      <li>Bawelwa kukudenga nakukunkwantya, Ngenxa yobukhulu bengalo yakho bathi cwaka njengelitye, Bade badlule abantu bakho,  Yehova, Bade badlule abo bantu ubazuzileyo.</li>
      <li>Uya kubangenisa, ubatyale entabeni yelifa lakho, Endaweni oyenzele ukuba uhlale kuyo, Yehova, Engcweleni eziyilungisileyo izandla zakho.</li>
      <li>UYehova uya kuba ngukumkani ngonaphakade kanaphakade.</li>
      <li>Kuba langena elwandle ihashe likaFaro nenqwelo yakhe yokulwa, nabamahashe bakhe. UYehova wawabuyisela phezu kwabo amanzi olwandle; ke bona oonyana bakaSirayeli bahamba kowomileyo, phakathi elwandle.</li>
      <li>UMiriyam umprofetikazi, udade boAron, wathabatha ingqongqo ngesandla sakhe; aphuma onke amankazana emva kwakhe,  eneengqongqo engqungqa.</li>
      <li>Wawaphendula uMiriyam wathi, Vumani kuYehova, kuba enobungangamsha obukhulu; Ihashe nomkhweli walo ulizulumbele elwandle.</li>
      <li>UMoses wawandulula amaSirayeli, emka eLwandle oluBomvu,  aphuma aya entlango yaseShure; ahamba iintsuku zantathu entlango, akafumana manzi.</li>
      <li>Afika eMara, akaba nakuwasela amanzi aseMara, kuba ayekrakra; ngenxa yoko igama laloo ndawo kwathiwa yiMara.</li>
      <li>Abantu bamkrokrela uMoses, besithi, Siya kusela ntoni na?  Wadanduluka kuYehova.</li>
      <li>UYehova wambonisa umthi; wawuphosa emanzini, aba mnandi amanzi. Khona apho wabamisela ummiselo nesiko, khona apho wabavavanya.</li>
      <li>Wathi, Ukuba uthe waliphulaphula izwi likaYehova uThixo wakho, wenza okuthe tye phambi kwakhe, wayibekela indlebe imithetho yakhe, wayigcina yonke imimiselo yakhe: andiyi kubeka nasinye isifo phezu kwakho endisibekileyo phezu kwamaYiputa;  kuba ndinguYehova, igqirha lakho.</li>
      <li>Bafika e-Elim, apho kwaye kukho imithombo yamanzi elishumi elinamibini, nemithi yesundu engamashumi osixhenxe, bazimisa iintente khona ngasemanzini.</li>
    </ol>
  </li>
  <li>
    <ol>
      <li>Lonke ibandla loonyana bakaSirayeli landuluka e-Elim,  lafika entlango yaseSin, ephakathi kwe-Elim, neSinayi, ngosuku lweshumi elinesihlanu lwenyanga yesibini yokuphuma kwabo ezweni laseYiputa.</li>
      <li>Labakrokrela ooMoses noAron lonke ibandla loonyana bakaSirayeli entlango apho.</li>
      <li>Bathi oonyana bakaSirayeli kubo, Akwaba besife sisandla sikaYehova ezweni laseYiputa, xa sasihleli ngasezimbizeni zenyama, sisidla isonka sada sahlutha; ngokuba nisikhuphele kule ntlango, ukuze nisibhubhise sonke esi sikhungu ngendlala.</li>
      <li>Wathi uYehova kuMoses, Uyabona, ndiya kuninisela isonka sivela ezulwini; baphume abantu, babuthe isabelo semini esilingene imini, ukuze ndibalinge ukuba bohamba ngomyalelo wam, abayi kuhamba ngawo, kusini na.</li>
      <li>Kothi ngemini yesithandathu, balungise oko bakuzisileyo;  koba ngumlinganiselo ophindwe kabini kunoko bathe bakubutha imihla ngemihla.</li>
      <li>Wathi uMoses noAron koonyana bakaSirayeli bonke, Ngokuhlwa niya kwazi ukuba nguYehova owanikhuphayo ezweni laseYiputa;</li>
      <li>kusasa niya kububona ubuqaqawuli bukaYehova, ekubeni ekuvile ukumkrokrela kwenu uYehova. Thina besingoobani na ukuba nisikrokrele?</li>
      <li>Wathi uMoses, Niya kububona ekuthini uYehova aninike inyama ngokuhlwa, nidle isonka kusasa, nihluthe; ekubeni uYehova ekuvile ukukrokra kwenu enimkrokrela ngako. Ke thina singoobani na? Anikrokreli thina, nikrokrela uYehova.</li>
      <li>Wathi uMoses kuAron, Yithi kwibandla lonke loonyana bakaSirayeli, Sondelani phambi koYehova; kuba ukuvile ukukrokra kwenu.</li>
      <li>Ke kaloku, xa wayethetha uAron kwibandla lonke loonyana bakaSirayeli, bakhangela entlango, nabo ubuqaqawuli bukaYehova bubonakala efini.</li>
      <li>Wathetha uYehova kuMoses, wathi,</li>
      <li>Ndikuvile ukukrokra koonyana bakaSirayeli. Thetha nabo uthi, Lakutshona ilanga nodla inyama, kusasa nohlutha sisonka;  nazi ukuba ndinguYehova uThixo wenu.</li>
      <li>Kwathi ngokuhlwa zenyuka izagwityi, zayigubungela iminquba yonke; kusasa kwabakho umbethe olele ngeenxa zonke eminqubeni.</li>
      <li>Wenyuka umbethe obulele, nanko kukho phezu komhlaba entlango intwana apha ecolekileyo, ejiyileyo, encinanana njengeqabaka emhlabeni.</li>
      <li>Bayibona oonyana bakaSirayeli, bathi omnye komnye,  Yintoni? Kuba babengazi ukuba yintoni na. Wathi uMoses kubo,  Sesi sonka aninika sona uYehova, ukuba sibe kukudla.</li>
      <li>Le yiloo nto wawisa umthetho ngayo uYehova, wathi, Buthani yona, elowo ngangokudla kwakhe, ihomere ngentloko yomntu,  ngokwenani labantu, elowo athabathele abasententeni yakhe.</li>
      <li>Benjenjalo oonyana bakaSirayeli; babutha omnye kakhulu,  omnye kancinane.</li>
      <li>Balinganisela ngehomere; akagqithisa obuthe kakhulu;  akasilela obuthe kancinane; babutha elowo ngangokudla kwakhe.</li>
      <li>Wathi kubo uMoses, Umntu makangabeki mbeko.</li>
      <li>Abamphulaphulanga uMoses. Inxenye yayibeka umbeko; yabola,  yaba neempethu, yanuka. UMoses waba noburhalarhume kubo.</li>
      <li>Bayibutha imiso ngemiso, elowo ngangokudla kwakhe; lathi lakufudumala ilanga yanyibilika.</li>
      <li>Kwathi ngemini yesithandathu, babutha isonka semihla emibini, iihomere ezimbini mntwini mnye. Zangena zonke izikhulu zebandla, zamxelela uMoses.</li>
      <li>Wathi kuzo, Yiyo loo nto ayithethileyo uYehova, Ngomso luphumlo; yisabatha engcwele kuYehova; yosani enikosayo,  phekani enikuphekayo, zibekeleni yonke into eseleyo, igcinwe kude kuse.</li>
      <li>Bayibeka ke kwada kwasa, njengoko uMoses wabawisela umthetho; ayanuka, akwabakho mpethu kuyo.</li>
      <li>Wathi uMoses Yidleni namhla; kuba namhla yisabatha kuYehova; namhla aniyi kuyifumana endle.</li>
      <li>Noyibutha imihla emithandathu; ngomhla wesixhenxe yisabatha; ayi kubakho ngawo.</li>
      <li>Kuthe ngomhla wesixhenxe, kwaphuma inxenye yabantu, yaya kubutha, ayafumana nto.</li>
      <li>Wathi uYehova kuMoses, Kuya kuda kube nini na, ningavumi ukuyigcina imithetho yam nemiyalelo yam?</li>
      <li>Niyabona ke, uYehova uninike isabatha; kungenxa yoko athe ngomhla wesithandathu waninika isonka semihla emibini. Hlalani elowo endaweni yakhe; makungaphumi mntu endaweni yakhe ngomhla wesixhenxe.</li>
      <li>Baye bephumla ke abantu ngomhla wesixhenxe.</li>
      <li>Indlu kaSirayeli yathi igama lale nto yimana.  Yayinjengembewu yekoriyandire, imhlophe, isongo sayo sinjengezonkana ezinobusi.</li>
      <li>Wathi uMoses, Nantsi into awise umthetho ngayo uYehova:  zalisani ihomere ngayo, igcinelwe izizukulwana zenu, ukuze zisibone isonka endinidlise sona entlango, ekunikhupheni ezweni laseYiputa.</li>
      <li>Wathi uMoses kuAron, Thabatha isitya sibe sinye, ugalele ihomere kuso sizale yimana, uyibeke phambi koYehova, igcinelwe izizukulwana zenu;</li>
      <li>igcinwe njengoko uYehova wamwisela uMoses umthetho ngako.  Wayibeka uAron phambi kwesingqino, ukuba igcinwe.</li>
      <li>Bayidla oonyana bakaSirayeli imana iminyaka emashumi mane,  bada bafika ezweni elimiweyo; bayidla imana bada bafika emdeni welizwe lakwaKanan</li>
      <li>Ke ihomere isisahlulo seshumi se-efa.</li>
    </ol>
  </li>
  <li>
    <ol>
      <li>Landuluka lonke ibandla loonyana bakaSirayeli entlango yaseSin ngokweehambo zabo, ngelizwi likaYehova; bazimisa iintente eRefidim. Akwabakho manzi okuselwa ngabantu.</li>
      <li>Babambana abantu noMoses, bathi, Sinike amanzi, sisele.  Wathi uMoses kubo, Yini na ukuba nibambane nam? Yini na ukuba nimlinge uYehova?</li>
      <li>Banxanelwa amanzi apho abantu; abantu bamkrokrela uMoses,  bathi, Yini na ukuba usinyuse siphume eYiputa, nosapho lwethu,  nemfuyo yethu, uze kusibhubhisa ngenxano?</li>
      <li>UMoses wadanduluka kuYehova, esithi, Ndiya kubathini na aba bantu? Sekukancinane ukuba bandixulube ngamatye.</li>
      <li>Wathi uYehova kuMoses, Gqithela phambi kwabantu, uthabathe amadoda amakhulu akwaSirayeli abe nawe; uthi nentonga yakho,  owawubetha ngayo umlambo, uyiphathe esandleni sakho, uhambe.</li>
      <li>Yabona, ndiya kuma phambi kwakho khona, phezu kweliwa eHorebhe; uze ulibethe iliwa; kophuma amanzi kulo, basele abantu. Wenjenjalo ke uMoses phambi kwawo amadoda amakhulu akwaSirayeli.</li>
      <li>Wathi igama laloo ndawo yiMasa neMeribha, ngenxa yokubambana koonyana bakaSirayeli, nangenxa yokumlinga kwabo uYehova, besithi, UYehova ukho na phakathi kwethu, akakho,  kusini na?</li>
      <li>UAmaleki weza, walwa noSirayeli eRefidim.</li>
      <li>Wathi uMoses kuYoshuwa, Sihlelele amadoda; uze wena uphume ulwe noAmaleki; mna ngomso ndiya kuma encotsheni yenduli,  intonga kaThixo isesandleni sam. Wenza uYoshuwa njengoko wathethayo uMoses kuye, walwa noAmaleki;</li>
      <li>bona ooMoses na-Aron noHure benyuka baya encotsheni yenduli.</li>
      <li>Kwathi, xa aziphakamisileyo uMoses izandla, kweyisa uSirayeli; kwathi xa azihlisileyo izandla, kweyisa uAmaleki.</li>
      <li>Izandla zikaMoses zadinwa. Bathabatha ilitye, balibeka phantsi kwakhe, wahlala kulo; bathi ooAron noHure bazixhasa izandla zakhe, omnye engapha, nomnye engaphaya. Zazimaseka izandla zakhe, lada ilanga latshona.</li>
      <li>UYoshuwa wamchitha uAmaleki nabantu bakowabo ngohlangothi lwekrele.</li>
      <li>Wathi uYehova kuMoses, Kubhale oku kube sisikhumbuzo encwadini, ukuthethe ezindlebeni zikaYoshuwa; ngokuba ndiya kusicima impela isikhumbuzo sika-Amaleki phantsi kwamazulu.</li>
      <li>UMoses wakha isibingelelo, wathi igama laso nguYehova-ibhanile-yam.</li>
      <li>Wathi, Isandla siphakanyiselwe etroneni kaYehova, ukuba uYehova uya kulwa imfazwe noAmaleki isizukulwana ngesizukulwana.</li>
    </ol>
  </li>
  <li>
    <ol>
      <li>UYitro, umbingeleli wakwaMidiyan, uyise womkaMoses, wayiva yonke into uThixo abeyenzele uMoses, namaSirayeli abantu bakhe,  ukuba uYehova uwakhuphile amaSirayeli eYiputa.</li>
      <li>UYitro, uyise womkaMoses, wamthabatha uTsipora, umkaMoses,  emveni kokuba ebemndulule,</li>
      <li>noonyana bakhe bobabini; igama lomnye lalinguGershom, kuba wathi, Bendingumphambukeli ezweni lolunye uhlanga; igama lomnye lalinguEliyezere,</li>
      <li>kuba wathi, UThixo kabawo ubengumncedi wam, wandihlangula ekreleni likaFaro.</li>
      <li>UYitro, uyise womkaMoses, weza ke noonyana bakhe nomkakhe,  kuMoses entlango, apho wayemise khona intente, entabeni kaThixo.</li>
      <li>Wathi kuMoses, Mna Yitro, unguyihlo, ndize kuwe,  ndinomkakho enoonyana bakhe bobabini.</li>
      <li>Waphuma uMoses, waya kumkhawulela uyise womkakhe, waqubuda,  wamanga; babuzana impilo, bangena ententeni.</li>
      <li>UMoses wambalisela uyise womkakhe yonke into uYehova abeyenzile kuFaro nakumaYiputa ngenxa kaSirayeli; nenkxamleko yonke abayifumanayo endleleni, nokuhlangulwa kwabo nguYehova.</li>
      <li>Wavuya uYitro akukuva konke ukulunga abekwenzile uYehova kuSirayeli, ngokumhlangula esandleni samaYiputa.</li>
      <li>Wathi uYitro, Makabongwe uYehova owanihlangulayo esandleni samaYiputa, nasesandleni sikaDaro; owabahlangulayo abantu,  baphuma phantsi kwesandla samaYiputa.</li>
      <li>Ngoku ndiyazi ukuba uYehova mkhulu koothixo bonke; ewe,  kwakuloo nto amaYiputa abewakhukhumalele ngayo amaSirayeli.</li>
      <li>UYitro, uyise womkaMoses, wamthabathela uThixo idini elinyukayo nemibingelelo; weza uAron namadoda amakhulu onke akwaSirayeli, esiza kudla isonka noyise womkaMoses phambi koThixo.</li>
      <li>Kwathi ngengomso, uMoses wahlala wathetha amatyala abantu;  abantu baxhontela kuMoses, kususela kusasa kwada kwangokuhlwa.</li>
      <li>Wayibona uyise womkaMoses yonke into abeyenza ebantwini,  wathi, Iyintoni na le nto uyenzayo ebantwini? Kungani na, le nto uhlala wedwa, bathi bona bonke abantu baxhontele kuwe,  kususela kusasa kude kuhlwe?</li>
      <li>Wathi uMoses kuyise womkakhe, Kungokuba abantu besiza kum ukuba ndibacelele icebo kuThixo;</li>
      <li>xa banendawo, beza kum ukuba ndigwebe phakathi komntu nommelwane wakhe, ndibazise imimiselo kaThixo nemiyalelo yakhe.</li>
      <li>Wathi uyise womkaMoses kuye,</li>
      <li>Ayilungile le nto uyenzayo. Uya kuzigqiba uphele amandla,  naba bantu unabo; kuba lo msebenzi unzima kuwe, akunakuwenza wedwa.</li>
      <li>Phulaphula ngoko izwi lam, ndikuphe iqhinga; uThixo woba nawe. Wena yiba ngumlomo wabantu kuThixo, uzise izinto zabo kuThixo;</li>
      <li>ubafundise imimiselo nemiyalelo, ubazise indlela abaya kuhamba ngayo, nomsebenzi abaya kuwenza.</li>
      <li>Uze uzikhangelele ebantwini bonke amadoda anobunkunkqele ekuthetheni amatyala, amoyikayo uThixo, amadoda anyanisileyo,  ayithiyileyo inzuzo embi, uwamise phezu kwabo, abe ngabathetheli-waka, nabathetheli-khulu, nabathetheli bamashumi ngamahlanu, nabathetheli bamashumi ngamanye;</li>
      <li>bathethe amatyala abantu ngamaxesha onke; zithi izinto zonke ezinkulu bazizise kuwe; zonke ezincinane bazigwebe bona,  ukuze kube lula kuwe, bakuthwalise.</li>
      <li>Ukuba uthe wayenza loo nto, waza wakuwisela umthetho uThixo, woba nako ukuma, bathi naba bantu bonke bafike endaweni yabo benoxolo.</li>
      <li>UMoses waliphulaphula izwi loyise womkakhe, wayenza into yonke abeyithethile.</li>
      <li>UMoses wanyula amadoda anobunkunkqele ekuthetheni amatyala kuwo onke amaSirayeli, wawenza iintloko phezu kwabantu, aba ngabathetheli-waka, nabathetheli-khulu, nabathetheli bamashumi ngamahlanu, nabathetheli bamashumi ngamanye.</li>
      <li>Bathetha amatyala abantu ngamaxesha onke; izinto ezinqabileyo bazizisa kuMoses, zonke ezincinane bazigweba bona.</li>
      <li>UMoses wamndulula uyise womkakhe, waya elizweni lakowabo.</li>
    </ol>
  </li>
  <li>
    <ol>
      <li>Ngenyanga yesithathu emveni kokuphuma koonyana bakaSirayeli ezweni laseYiputa, ngayo loo mini, bafika entlango yaseSinayi.</li>
      <li>Banduluka eRefidim, bafika entlango yaseSinayi, balalisa entlango; amisa iintente apho amaSirayeli malunga nentaba.</li>
      <li>UMoses wenyuka waya kuThixo, uYehova wadanduluka kuye esentabeni apho, wathi, Yitsho kwindlu kaYakobi, uxelele oonyana bakaSirayeli ukuthi,</li>
      <li>Nina niyibonile into endiyenzileyo kumaYiputa, ukuba ndanithwala ngamaphiko okhozi, ndanizisa kum.</li>
      <li>Ngoku ke, ukuba nithe naliphulaphula okunene izwi lam,  nawugcina umnqophiso wam, noba yinqobo kum kwizizwe zonke, kuba ihlabathi lonke lelam;</li>
      <li>nibe bubukumkani bababingeleli kum, nohlanga olungcwele.  Ngawo lawo amazwi oya kuwathetha koonyana bakaSirayeli.</li>
      <li>Weza uMoses, wawabiza amadoda amakhulu abantu, wabeka phambi kwawo onke amazwi uYehova awamwisela umthetho ngawo.</li>
      <li>Baphendula bonke abantu ngamxhelo mnye, bathi, Konke akuthethileyo uYehova sokwenza. UMoses wayixelela uYehova intetho yabantu.</li>
      <li>Wathi uYehova kuMoses, Yabona, ndiyeza kuwe ndiselifini elingqingqwa, ukuze beve abantu ekuthetheni kwam nawe, bakholwe kuwe ngonaphakade. Wawaxela ke uMoses amazwi abantu kuYehova.</li>
      <li>Wathi uYehova kuMoses, Yiya ebantwini, ubangcwalise namhla nangomso, bazihlambe iingubo zabo, balunge ngomhla wesithathu;</li>
      <li>kuba ngomhla wesithathu uya kuhla uYehova phezu kwentaba yeSinayi, emehlweni abantu bonke;</li>
      <li>ubamisele abantu imida ngeenxa zonke, uthi kubo, Zigcineni ningenyukeli entabeni, ningawachukumisi amazantsi ayo; osukuba eyichukumisa intaba wobulawa afe.</li>
      <li>Makungafiki sandla kuye; makaxulutywe ngamatye mpela, athi mhlawumbi atolwe nokutolwa; nokuba yinto ezizitho zine, nokuba ngumntu, akayi kuphila. Sakolula isandi sesigodlo ukuhlokoma,  banganyuka entabeni bona.</li>
      <li>Wehla uMoses entabeni, waya ebantwini, wabangcwalisa abantu; bazihlamba iingubo zabo.</li>
      <li>Wathi ebantwini, Ize nizilungiselele umhla wesithathu,  ningasondeli ebafazini.</li>
      <li>Kwathi ngomhla wesithathu, kwakusa, kwabakho iindudumo,  nemibane, nelifu elinzima phezu kwentaba, nesandi sesigodlo esomeleleyo kunene; bagubha bonke abantu abaseminqubeni.</li>
      <li>UMoses wabakhupha abantu eminqubeni, baya kumkhawulela uThixo; bema emazantsi entaba.</li>
      <li>Intaba yeSinayi yaba ngumsi yonke iphela, kuba uYehova wehla phezu kwayo esemlilweni. Umsi wayo wenyuka njengomsi weziko lemfutho; yanyikima kunene yonke intaba.</li>
      <li>Kwabakho isandi sesigodlo esaya sisomelela kakhulu;  wathetha uMoses, uThixo wamphendula ngesandi.</li>
      <li>Wehla ke uYehova phezu kwentaba yeSinayi, encotsheni yentaba; uYehova wambizela uMoses encotsheni yentaba leyo;  wenyuka ke uMoses.</li>
      <li>Wathi uYehova kuMoses, Yihla, ubaqononondise abantu, hleze batyhobozele kuYehova, bakhangele, kwenzakale into eninzi kubo.</li>
      <li>Kananjalo ababingeleleli abasondelayo kuYehova,  mabazingcwalise, hleze uYehova ababhubhise.</li>
      <li>Wathi uMoses kuYehova, Abantu abanakunyuka, baye entabeni yeSinayi; kuba wena wasiqononondisa wathi, Yimisele imida intaba, uyingcwalise.</li>
      <li>Wathi uYehova kuye, Hamba uhle, uze unyuke wena ninoAron;  ke ababingeleli nabantu mabangatyhobozi benyuke beze kuYehova,  hleze ababhubhise.</li>
      <li>Wehla ke uMoses, waya ebantwini, watsho kubo.</li>
    </ol>
  </li>
  <li>
    <ol>
      <li>UThixo wawathetha ke onke la mazwi, wathi:</li>
      <li>NdinguYehova, uThixo wakho, owakukhupha ezweni laseYiputa,  endlwini yobukhoboka.</li>
      <li>Uze ungabi nathixo bambi ngaphandle kwam.</li>
      <li>Uze ungazenzeli umfanekiso oqingqiweyo, nokuba ngowayiphi na into emilise esezulwini phezulu, nesemhlabeni phantsi,  nesemanzini aphantsi komhlaba.</li>
      <li>Uze ungaqubudi kwezo nto, ungazikhonzi: kuba mna, Yehova Thixo wakho, ndinguThixo onekhwele, ndibuvelela ubugwenxa booyise koonyana, kwesesithathu nakwesesine isizukulwana sabandithiyileyo;</li>
      <li>ndiwenzela inceba amawaka abandithandayo, abayigcinayo imithetho yam.</li>
      <li>Uze ungafumane ulibize igama likaYehova uThixo wakho; kuba uYehova akayi kumenza omsulwa ofumana alibize igama lakhe.</li>
      <li>Khumbula umhla wesabatha, ukuba uwungcwalise.</li>
      <li>Wosebenza imihla emithandathu, uwenze wonke umsebenzi wakho;</li>
      <li>ke wona umhla wesixhenxe uyisabatha kaYehova uThixo wakho.  Uze ungenzi namnye umsebenzi ngawo, wena, nonyana wakho,  nentombi yakho, nesicaka sakho, nesicakakazi sakho, nezinto zakho ezizitho zine, nowasemzini osemasangweni akho:</li>
      <li>kuba ngemihla emithandathu uYehova wenza izulu, nomhlaba,  nolwandle, neento zonke ezikwezo zinto, waphumla ngomhla wesixhenxe; ngenxa yoko uYehova wawusikelela umhla wesabatha,  wawungcwalisa.</li>
      <li>Beka uyihlo nonyoko, ukuze yolulwe imihla yakho emhlabeni akunika wona uYehova uThixo wakho.</li>
      <li>Uze ungabulali.</li>
      <li>Uze ungakrexezi.</li>
      <li>Uze ungebi.</li>
      <li>Uze ungangqini ubungqina obubuxoki ngommelwane wakho.</li>
      <li>Uze ungawunqweneli umzi wommelwane wakho. Uze ungamnqweneli umfazi wommelwane wakho, nesicaka sakhe,  nesicakakazi sakhe, nenkomo yakhe, ne-esile lakhe, nanye into eyeyommelwane wakho.</li>
      <li>Bonke abantu bazibona iindudumo nemibane, nesandi sesigodlo, nentaba ingumsi. Abantu babona ke bangcangacazela,  bamela kude.</li>
      <li>Bathi kuMoses, Thetha wena nathi, siya kuva; makangathethi nathi uThixo, hleze sife.</li>
      <li>Wathi uMoses ebantwini, Musani ukoyika; kuba uThixo uze kunilinga, ukuba kubekho ukumoyika ebusweni benu, ukuze ningoni.</li>
      <li>Abantu bamela kude; wasondela uMoses esithokothokweni abekuso uThixo.</li>
      <li>Wathi uYehova kuMoses, Wotsho koonyana bakaSirayeli,  ukuthi, Nibonile nina, ukuba ndithethe nani ndisemazulwini.</li>
      <li>Ize ningenzi oothixo bokunxulumana nam, ningazenzeli oothixo besilivere, noothixo begolide.</li>
      <li>Uze undenzele isibingelelo somhlaba, ubingelele phezu kwaso amadini akho anyukayo, nemibingelelo yakho yoxolo,  impahla yakho emfutshane neenkomo zakho. Ndoza kuwe ndikusikelele ezindaweni zonke endomisa kuzo isikhumbuzo segama lam.</li>
      <li>Ke ukuba uthe wandenzela isibingelelo samatye, uze ungasakhi ngamatye aqingqiweyo; okanye ukuba uthe wayiphakamisa intlabo yakho phezu kwaso, woba usihlambele.</li>
      <li>Uze ungenyuki ngezinyuko esibingelelweni sam, ukuze bungatyhileki ubuze bakho kuso.</li>
    </ol>
  </li>
  <li>
    <ol>
      <li>Ngawo la amasiko oya kuwabeka phambi kwabo:</li>
      <li>Xa uthe wazuza ikhoboka elingumHebhere, lokhonza iminyaka ibe mithandathu; lithi kowesixhenxe liphume likhululekile,  lingahlawulelwanga.</li>
      <li>Ukuba lithe leza lodwa, lophuma lodwa; ukuba belithe leza liyindoda enomfazi, umkalo wophuma nalo.</li>
      <li>Ukuba ke inkosi yalo ithe yalizekela umfazi, walizalela oonyana, nokuba ziintombi: umfazi lowo nabantwana balo boba ngabenkosi yalo, liphume lona lodwa.</li>
      <li>Ukuba lithe eli khoboka, Ndiyayithanda inkosi yam, nomkam,  nabantwana bam, andiyi kuphuma ndikhululekile:</li>
      <li>inkosi yalo leyo yolisondeza kuThixo, ilisondeze elucangweni, nokuba kusemgubasini, ilithumbuse indlebe ngenyatyhowa inkosi yalo, liyikhonze ngonaphakade.</li>
      <li>Xa ke umntu athe wathengisa ngentombi yakhe, yaba likhobokazana, mayingaphumi ngokokuphuma kwamakhoboka lawo.</li>
      <li>Ke ukuba ithe ayayikholisa inkosi yayo, ebizimisele yona,  yoyivumela ukuba ikhululwe ngentlawulelo; ke ayiyi kuba nagunya lakuthengisa ngayo kubantu bolunye uhlanga, ukuba iyitshinizele.</li>
      <li>Ukuba ithe yayimisela unyana wayo, yothi iyenze ngokwesiko leentombi zonke.</li>
      <li>Ukuba ithe yamzekela omnye umfazi, mayingakunciphisi ukudla kwayo, nezambatho zayo, nokubalelwa kwayo.</li>
      <li>Ukuba ayithanga izenze ezo zinto zontathu, mayiphume ingahlawulelwanga mali.</li>
      <li>Othe wabetha umntu wafa, naye wobulawa afe.</li>
      <li>Ke lowo ubengenanzondo, yanguThixo omqubisanise nesandla sakhe, ndokumisela indawo aya kusabela kuyo.</li>
      <li>Xa ke umntu athe wagabadela ngakummelwane wakhe, wambulala ngobuqhophololo: uze umsuse nasesibingelelweni sam, afe.</li>
      <li>Othe wabetha uyise, nokuba ngunina, wobulawa afe.</li>
      <li>Othe weba umntu, nokuba uthengise ngaye, nokuba ufunyenwe esandleni sakhe, wobulawa afe.</li>
      <li>Othe watshabhisa uyise, nokuba ngunina, wobulawa afe.</li>
      <li>Xa athe abambana amadoda, yaza enye yambetha ummelwane wakhe ngelitye, nokuba kungengqindi, akafa, wesuka walala ngendlu:</li>
      <li>ukuba uthe wavuka, wahamba phandle esimelela: mayingabi natyala leyo yambethayo, kodwa yomnika indleko yexesha lakhe,  imphilise aphile.</li>
      <li>Xa athe umntu wabetha isicaka sakhe, nokuba sisicakakazi sakhe ngentonga, safa ngesandla sakhe: sophindezelwa ngenene.</li>
      <li>Kodwa ukuba sithe sahlala, asafa, usuku nokuba ziintsuku:  makungaphindezelwa; kuba siyimali yakhe.</li>
      <li>Xa athe amadoda abambana ngezihlwitha, agila umfazi emithi, waphuma isisu, akwenzakala nto noko: makahlawuliswe ngenene umfo lowo, njengoko iya kubeka phezu kwakhe indoda yaloo mfazi, arhole ngokwelizwi labahluli.</li>
      <li>Ukuba uthe wenzakala, uze urhole umphefumlo ngomphefumlo,</li>
      <li>iliso ngeliso, izinyo ngezinyo, isandla ngesandla, unyawo ngonyawo,</li>
      <li>ukutshiswa ngokutshiswa, inxeba ngenxeba, umvumbo ngomvumbo.</li>
      <li>Xa athe umntu wasibetha esweni isicaka sakhe, nokuba uthe wasibetha esweni isicakakazi sakhe, latyhaphaka: makasindulule sikhululekile ngenxa yeliso laso.</li>
      <li>Ukuba uthe wakhumla izinyo lesicaka sakhe, nokuba lelesicakakazi sakhe: makasindulule sikhululekile ngenxa yezinyo laso.</li>
      <li>Ke xa inkomo ithe yahlaba indoda, nokuba yinkazana, yafa:  loo nkomo mayigityiselwe ngamatye, ingadliwa inyama yayo;  umnininkomo woba msulwa.</li>
      <li>Ke ukuba inkomo leyo ibihlaba kakade, waza waziswa umniniyo, akayigcina noko, yaza yabulala indoda, nokuba yinkazana: mayigityiselwe ngamatye inkomo leyo, kananjalo nomniniyo makabulawe.</li>
      <li>Ukuba uthe wamiselwa intlawulo yokuzicamagushela,  makayirhole akhulule umphefumlo wakhe, ngako konke akumiselweyo.</li>
      <li>Nokuba ihlabe unyana, nokuba ihlabe intombi, makwenziwe kuye ngelo siko.</li>
      <li>Ukuba inkomo yakhe ithe yahlaba isicaka, nokuba sisicakakazi, makarholele inkosi yaso iishekele zesilivere ezimashumi mathathu, inkomo yona igityiselwe ngamatye.</li>
      <li>Xa umntu athe wavula umhadi, naxa umntu athe wemba umhadi,  akawuvingca, kweyela inkomo, nokuba liesile, kuwo:</li>
      <li>umninimhadi woyimisela, ambuyisele umniniyo ngemali, leyo ifileyo ibe yeyakhe.</li>
      <li>Xa ithe inkomo yomntu yahlaba inkomo yommelwane wakhe,  yafa, mabathengise ngenkomo leyo iphilileyo, bayahlule imali yayo; kananjalo mabayahlule leyo ifileyo.</li>
      <li>Ukuba kwakusazeka ukuba inkomo leyo ibihlaba kakade,  akayigcina umniniyo: makayimisele inkomo ngenkomo, leyo ifileyo ibe yeyakhe.</li>
    </ol>
  </li>
  <li>
    <ol>
      <li>Xa umntu athe weba inkomo, nokuba yigusha, wayixhela,  mhlawumbi wathengisa ngayo: makadliwe iinkomo zibe ntlanu ngenkomo leyo, izimvu zibe ne ngemvu leyo.</li>
      <li>Ukuba isela lithe lafunyanwa ligqobha indlu, labethwa lafa,  akukho tyala lagazi kulowo.</li>
      <li>Ukuba liphunyelwe lilanga, lobakho ityala legazi kulowo.  Loo nto maliyimisele ngokuzeleyo; ukuba alinanto, makuthengiswe ngalo ngenxa yobusela balo.</li>
      <li>Ukuba ithe yafunyanwa isesandleni salo, okanye iphilile,  loo nto ibiweyo, nokuba yinkomo, nokuba liesile, nokuba yigusha, maliyibuyise nganto mbini.</li>
      <li>Xa umntu athe wadlisa intsimi, nokuba sisidiliya, wavulela iinkomo zakhe, zayidla intsimi yomnye: makamisele ngeyona nto intle yentsimi yakhe, nangeyona nto intle yesidiliya sakhe.</li>
      <li>Xa kuthe kwatsha umlilo, wafumanana neentango, watshisa izitha zengqolowa, nokuba yemiyo, nokuba yintsimi: lowo uwutshisileyo makazimisele ezo zinto.</li>
      <li>Xa athe umntu wanikela ummelwane wakhe imali, nokuba yimpahla, ukuba ayigcine, yaza yabiwa endlwini yaloo mntu:  ukuba lithe lafunyanwa isela elo, maliyibuyekeze kabini.</li>
      <li>Ukuba lithe alafunyanwa isela: umninindlu makasondezwe kuThixo, afunge ukuba akayiphathanga impahla yommelwane wakhe lowo.</li>
      <li>Ngenxa yezinto zonke zokona, ngenxa yenkomo, ye-esile,  yegusha, yengubo, nangenxa yezinto zonke ezidakileyo,  ezifaniswayo: loo ndawo yabo bobabini yoya phambi koThixo; othe wagwetywa nguThixo, wombuyekeza kabini ummelwane wakhe.</li>
      <li>Xa athe umntu wanika ummelwane wakhe iesile, nokuba yinkomo, nokuba yigusha, nokuba yiyiphi into ezitho zine, ukuba ayigcine; yaza yafa, mhlawumbi yaphuka, mhlawumbi yathinjwa,  kungaboni bani:</li>
      <li>makubekho ukufunga uYehova phakathi kwabo bobabini, ukuba akayiphathanga impahla yommelwane wakhe; makamkele oko umniniyo, loo mntu angayimiseli.</li>
      <li>Ukuba ibiwe yabiwa ikuye, woyimisela kumniniyo.</li>
      <li>Ukuba iqwengiwe, woyizisa ibe lingqina; makangayimiseli into eqwengiweyo.</li>
      <li>Xa athe umntu waboleka inkomo kummelwane wakhe, yaza yaphuka, mhlawumbi yafa, engekho umniniyo, makayimisele.</li>
      <li>Ukuba ithe yenzakala ekho umniniyo, makangayimiseli; ukuba ibithe yaqeshwa, ibe ihambele ingqesho yayo.</li>
      <li>Xa athe umntu warhwebesha intombi engaganiweyo, walala nayo, woyilobola ibe ngumkakhe.</li>
      <li>Ukuba uyise wayo walile kanye ukumnika, makarhole imali njengekhazi lazo iintombi.</li>
      <li>Umkhafulikazi uze ungamyeki adle ubomi.</li>
      <li>Bonke abathe balala inkomo, mababulawe bafe.</li>
      <li>Obingelela kuthixo ongenguye uYehova yedwa, makasingelwe phantsi.</li>
      <li>Umphambukeli uze ungamxinzeleli phantsi, ungamxini; kuba naningabaphambukeli nani ezweni laseYiputa.</li>
      <li>Yonke into engumhlolokazi nenkedama uze ungayicinezeli.</li>
      <li>Ukuba uthe wabacinezela nangayiphi na indlela, bakhala kum, ndokuva ukukhala kwabo;</li>
      <li>uvuthe umsindo wam, ndinibulale ngekrele; babe ngabahlolokazi abafazi benu, babe ziinkedama abantwana benu.</li>
      <li>Ukuba uthe wababoleka imali abantu bam abaziintsizana abanawe, uze ungabi kubo njengomboleki-mali: uze ungababizi nzala.</li>
      <li>Ukuba ummelwane wakho ubambise ngengubo yakhe kuwe,  woyibuyisela kuye lingekatshoni ilanga;</li>
      <li>kuba yona ikukuphela kwesigubungelo anaso, yingubo yakhe yomzimba wakhe; wolala ngantoni ke? Kothi, xa athe wakhala kum,  ndive; kuba ndinenceba.</li>
      <li>UThixo uze ungamtshabhisi, nesikhulu ebantwini bakowenu uze ungasiqalekisi.</li>
      <li>Indyebo yakho nencindi yemithi yakho, uze ungalibali ukundinika. Oonyana bakho bamazibulo uze undinike.</li>
      <li>Uze wenjenjalo ngenkomo yakho, nangempahla yakho emfutshane: mayibe kunina iintsuku ezisixhenxe, uthi ngosuku lwesibhozo undinike.</li>
      <li>Noba ngabantu abangcwele kum; inyama yento eqwengiweyo endle nize ningayidli; noyiphosa ezinjeni.</li>
    </ol>
  </li>
  <li>
    <ol>
      <li>Uze ungathuthi ludaba lukhohlakeleyo: uze ungancedisani nongendawo, ukuba ube lingqina logonyamelo.</li>
      <li>Uze ungalandeli isininzi ukuya kwenza izinto ezimbi;  ungathi ukungqina kwimbambano ekhoyo, ujike ulandele isininzi,  uyijike inyaniso.</li>
      <li>Uze ungasicengi isisweli ekubambaneni kwaso nomnye.</li>
      <li>Xa uthe waqubisana nenkomo yotshaba lwakho, nokuba liesile lalo, lilahleka: wolibuyisela kulo.</li>
      <li>Xa uthe walibona iesile lokuthiyileyo lisadalele phantsi komthwalo walo, musa ukumyekela; likhulule umkhululise.</li>
      <li>Uze ungasijiki isigwebo sehlwempu lakho ekubambaneni kwalo nomnye.</li>
      <li>Zikhwelelise kude entweni ebubuxoki; musa ukumbulala omsulwa nolilungisa: kuba andiyi kumgwebela ongendawo.</li>
      <li>Uze ungamkeli sicengo; kuba isicengo esi siyabamfamekisa ababonayo, siphenula imicimbi yamalungisa.</li>
      <li>Uze ungamxini umphambukeli; niyawazi nina umphefumlo womphambukeli, kuba naningabaphambukeli nani ezweni laseYiputa.</li>
      <li>Wowuhlwayela umhlaba wakho iminyaka emithandathu, ubuthe iziqhamo zawo;</li>
      <li>ke ngowesixhenxe wowuyeka ulale, adle amahlwempu abantu bakowenu, okuseleyo kuwo kudliwe ziinyamakazi; wenjenjalo ngesidiliya sakho, nangesinquma sakho.</li>
      <li>Wowusebenza umsebenzi wakho imihla emithandathu, uphumle ngomhla wesixhenxe; iphumle inkomo yakho ne-esile lakho, akhe aphefumle unyana wesicakakazi sakho nomphambukeli.</li>
      <li>Zonke izinto endizithethileyo kuni, zigcineni; igama lathixo bambi uze ungalikhankanyi, lingaviwa emlonyeni wakho.</li>
      <li>Wondenzela umthendeleko kathathu ngomnyaka.</li>
      <li>Umthendeleko wezonka ezingenagwele uze uwugcine, udle izonka ezingenagwele imihla esixhenxe, njengoko ndakuwiselayo umthetho, ngexesha elimisiweyo lenyanga enguAbhibhi; kuba waphuma ngayo eYiputa; makungabonakali bani phambi kwam engaphethe lutho;</li>
      <li>nomthendeleko wexa lokuvuna, wentlahlela yemisebenzi yakho yokuhlwayela entsimini; nomthendeleko wokuhlanganisa,  osekupheleni komnyaka, ekuhlanganiseni kwakho imisebenzi yakho entsimini.</li>
      <li>Izihlandlo ezithathu ngomnyaka, mayibonakale yonke into eyindoda yakowenu phambi kweNkosi uYehova.</li>
      <li>Uze ungalibingeleli phezu kwento enegwele igazi lombingelelo wam; nenqatha lomthendeleko wam malingabi ngumbeko.</li>
      <li>Ingqalo yentlahlela yomhlaba wakho uze uyizise endlwini kaYehova uThixo wakho. Uze ungalipheki itakane ngobisi lonina.</li>
      <li>Uyabona, ndithuma isithunywa phambi kwakho, ukuba sikugcine endleleni, sikufikise endaweni endiyilungisileyo.</li>
      <li>Silumkele, uliphulaphule izwi laso. Musa ukusiphikisa;  kuba asiyi kuluxolela ukreqo lwenu; kuba igama lam likuso.</li>
      <li>Ke ukuba uthe waliva ilizwi laso, wenza konke endikuthethayo, ndoba lutshaba kwiintshaba zakho,  ndibabandezele ababandezeli bakho.</li>
      <li>Kuba isithunywa sam sohamba phambi kwakho, sikufikise kuma-Amori, namaHiti, namaPerizi, namaKanan, namaHivi,  namaYebhusi; ndiwabethe athi shwaka.</li>
      <li>Uze ungabanquli oothixo babo, ungabakhonzi, ungenzi ngokwemisebenzi yabo; uze uzigungxule, uziqhekeze nokuziqhekeza izimiso zabo zamatye.</li>
      <li>Nize nikhonze uYehova uThixo wenu, asisikelele isonka sakho, namanzi akho; ndisisuse isifo phakathi kwakho.</li>
      <li>Akuyi kubakho kuphunza nakudlola ezweni lakho; inani lemihla yakho ndolizalisa.</li>
      <li>Ndiya kuzithuma phambi kwakho izothuso zam, ndibadubadube bonke abantu oya kufika kubo, iintshaba zakho zonke ndizenze zikunikele ikhosi;</li>
      <li>ndithume oonomeva phambi kwakho, bawagxothe amaHivi,  namaKanan, namaHiti, asuke phambi kwakho.</li>
      <li>Andiyi kuwagxotha phambi kwakho ngamnyaka mnye, hleze ilizwe kube senkangala kulo, ande amarhamncwa asendle phezu kwakho.</li>
      <li>Ndiya kumana ukuwagxotha kancinane phambi kwakho, ude wande, ulidle ilifa ilizwe.</li>
      <li>Ndoyimisa imida yakho, ithabathele kuLwandle oluBomvu ise kulwandle lwamaFilisti; ithabathele entlango, ise kuwo uMlambo;  kuba abemi belo lizwe ndiya kubanikela esandleni sakho,  ubagxothe phambi kwakho.</li>
      <li>Uze unganqophisani nabo, kwanoothixo babo;</li>
      <li>ize bangemi kwelo zwe lakho, hleze bakwenze undone. Xa uthe wabakhonza oothixo babo, inene, oko koba ngumgibe kuwe.</li>
    </ol>
  </li>
  <li>
    <ol>
      <li>Wathi ke kuMoses, Nyuka uye kuYehova, wena noAron,  uNadabhi, noAbhihu, namashumi asixhenxe kumadoda amakhulu akwaSirayeli, ninqule nikude;</li>
      <li>kusondele uMoses yedwa kuYehova; bangasondeli bona, nabantu bangenyuki naye.</li>
      <li>Waya uMoses, wabaxelela abantu onke amazwi kaYehova,  namasiko onke. Baphendula bonke abantu ngazwi-nye, bathi, Onke amazwi awathethileyo uYehova sowenza.</li>
      <li>Wawabhala uMoses onke amazwi kaYehova, wavuka kusasa, wakha isibingelelo emazantsi entaba, nezimiso zamatye zalishumi elinazibini, ngokwezizwe ezilishumi elinazibini zakwaSirayeli.</li>
      <li>Wathuma abafana bakoonyana bakwaSirayeli, banyusa amadini anyukayo, babingelela imibingelelo yoxolo, iinkunzi ezintsha zeenkomo kuYehova.</li>
      <li>UMoses wathabatha isiqingatha segazi, wasigalela ezidendelekweni, esinye isiqingatha segazi wasitshiza esibingelelweni.</li>
      <li>Wathabatha incwadi yomnqophiso, wayilesa ezindlebeni zabantu; bathi bona, Yonke into ayithethileyo uYehova soyenza siyive.</li>
      <li>Walithabatha uMoses igazi, wabatshiza abantu ngalo, wathi,  Nalo igazi lomnqophiso awenzayo uYehova nani ngala mazwi onke.</li>
      <li>Wenyuka uMoses noAron, uNadabhi noAbhihu, namashumi osixhenxe kumadoda amakhulu akwaSirayeli.</li>
      <li>Bambona uThixo wamaSirayeli; phantsi kweenyawo zakhe kwaye kunjengento eyenziwe ngesafire eqaqambileyo, njengenkqu yezulu lisile.</li>
      <li>Amanene oonyana bakaSirayeli akawasanga sandla. Ambona ke uThixo, adla, asela.</li>
      <li>Wathi uYehova kuMoses, Nyuka uze kum entabeni, ube khona,  ndikunike amacwecwe amatye enomyalelo nomthetho, endiwubhalele ukuze bayalwe ngawo.</li>
      <li>Wesuka uMoses noYoshuwa, umlungiseleli wakhe, wenyuka ke uMoses waya entabeni kaThixo.</li>
      <li>Wathi kumadoda amakhulu, Hlalani, nisilinde apho, side sibuye, size kuni. Yabonani, uAron noHure banani; onendawo yokumangala makasondele kubo.</li>
      <li>Wenyuka ke uMoses waya entabeni; ilifu layigubungela intaba.</li>
      <li>Ubuqaqawuli bukaYehova bahlala phezu kwentaba yeSinayi;  ilifu layigubungela iintsuku ezintandathu; wamemeza kuMoses ngosuku lwesixhenxe phakathi efini.</li>
      <li>Ke ukubonakala kobuqaqawuli bukaYehova, emehlweni oonyana bakaSirayeli, kwaye kunjengomlilo otshayo encotsheni yentaba.</li>
      <li>Wangena uMoses phakathi efini, wenyuka ke intaba uMoses;  waba sentabeni apho iimini ezimashumi mane, nobusuku obumashumi mane.</li>
    </ol>
  </li>
  <li>
    <ol>
      <li>Wathetha uYehova kuMoses, wathi, Thetha koonyana bakaSirayeli, bandizisele umrhumo.</li>
      <li>Nowuthabatha umrhumo wam ebantwini bonke abanikela ngokuqhutywa yintliziyo.</li>
      <li>Nguwo lo ke umrhumo eniya kuwuthabatha kubo: igolide,  nesilivere, nobhedu;</li>
      <li>nento emsi nemfusa nebomwu, nelinen ecikizekileyo, noboya beebhokhwe;</li>
      <li>nezintsu zeenkunzi zezimvu, zenziwe zayingqombela,  nezikhumba zamahlengezi;</li>
      <li>nemingampunzi, ioli yesikhanyiso, ubulawu beoli yentambiso,  nobesiqhumiso esiqholiweyo;</li>
      <li>amatye ebherilo, namatye okufakwe e-efodini, nawobengo;</li>
      <li>bandenzele indawo engcwele, ndihlale phakathi kwabo.</li>
      <li>Njengako konke endikubonisa kona: ngokomfanekiso womnquba,  nomfanekiso weempahla zawo zonke, ize nenjenjalo ukuwenza.</li>
      <li>Mabenze ityeya yomngampunzi. Ubude bayo mabube ziikubhite zombini ezinesiqingatha, ububanzi bayo bube yikubhite enesiqingatha, ukuphakama kwayo kube yikubhite enesiqingatha;</li>
      <li>uyaleke ngegolide ecocekileyo, uyaleke ngaphakathi nangaphandle, uze uyithi jize ngesithsaba segolide;</li>
      <li>woyityhidela amakhonkco egolide abe mane, uwafake emilenzeni yayo yomine, amakhonkco abe mabini ngeli icala,  amakhonkco abe mabini ngelinya icala;</li>
      <li>wenze izibonda ngomngampunzi, uzaleke ngegolide,</li>
      <li>uzifake izibonda ezo emakhonkcweni asemacaleni etyeya,  ithwalwe ngazo ityeya leyo.</li>
      <li>Zoba semakhonkcweni etyeya izibonda ezo; maze zingarholwa kuyo.</li>
      <li>Isingqino, endiya kukunika sona, uze usibeke etyeyeni.</li>
      <li>Uze wenze isihlalo sokucamagusha ngegolide ecocekileyo.  Ubude baso mabube ziikubhite ezimbini ezinesiqingatha, ububanzi baso bube yikubhite enesiqingatha.</li>
      <li>Uze wenze iikerubhi zibe mbini ngegolide; ukuzenza wozikhanda, zivele eziphelweni zozibini zesihlalo sokucamagusha;</li>
      <li>wenze ikerubhi ibe nye ivele esiphelweni seli icala, enye ikerubhi ivele esiphelweni seliya, esihlalweni sokucamagusha;  wozenza iikerubhi zivele eziphelweni zaso zozibini.</li>
      <li>Maze iikerubhi ziwolule amaphiko phezulu, zisisithelise ngamaphiko azo isihlalo sokucamagusha, ubuso bazo bukhangelane,  bubheke esihlalweni sokucamagusha ubuso beekerubhi ezo.</li>
      <li>Uze usibeke isihlalo sokucamagusha phezu kwetyeya; ufake etyeyeni isingqino endiya kukunika sona.</li>
      <li>Ndiya kuhlangana nawe khona, ndithethe nawe ndisesihlalweni sokucamagusha, phakathi kweekerubhi zombini eziphezu kwetyeya yesingqino, ngeento zonke endiya kukuwisela umthetho ngazo koonyana bakaSirayeli.</li>
      <li>Uze wenze netafile ngomngampunzi. Ubude bayo boba ziikubhite ezimbini, ububanzi bayo bube yikubhite, ukuphakama kwayo kube yikubhite enesiqingatha;</li>
      <li>uyaleke ngegolide ecocekileyo, uyenzele isithsaba segolide esithi jize.</li>
      <li>Uze uyenzele udini olungangobubanzi besandla ngeenxa zonke, ulwenzele udini lwayo isithsaba segolide esithe jize.</li>
      <li>Woyenzela amakhonkco egolide abe mane, uwafake amakhonkco omane ezimbombeni zone ezisemilenzeni yayo yomine.</li>
      <li>Oba kufuphi nokuhlangana kodini amakhonkco lawo, abe ziindawo zokufaka izibonda zokuyithwala itafile;</li>
      <li>uzenze izibonda ezo ngomngampunzi, uzaleke ngegolide,  ithwalwe ngazo itafile.</li>
      <li>Uze wenze izitya zayo, neenkamba zayo, neendebe zayo,  nemicephe yayo ekuya kuthungwa ngayo; uzenze ngegolide ecocekileyo;</li>
      <li>ubeke etafileni izonka zokubonisa, phambi kwam ngamaxesha onke.</li>
      <li>Uze wenze nesiphatho sezibane ngegolide ecocekileyo.  Ukusenza, wosikhanda isiphatho eso: isikhondo saso, nesibili saso, neendebe zaso, namaqhina aso, neentyantyambo zaso zivele kwakuso;</li>
      <li>amasebe amathandathu avele emacaleni aso; amasebe amathathu esiphatho avele kweli icala laso, amasebe amathathu esiphatho avele kweliya icala laso.</li>
      <li>Zoba ntathu iindebe ezifana neentyantyambo zeamangile,  zinamaqhina neentyantyambo, kweli isebe; neendebe ezintathu ezifana neentyantyambo zeamangile, zibe zinamaqhina neentyantyambo, kweliya isebe; makube njalo kumasebe omathandathu avela esiphathweni eso.</li>
      <li>Zoba ne iindebe esiphathweni, ezifana neentyantyambo zeamangile, zinamaqhina aso neentyantyambo zaso;</li>
      <li>ibe liqhina phantsi kwamasebe omabini livele kuso, ibe liqhina phantsi kwamasebe amabini livele kuso, ibe liqhina phantsi kwamasebe amabini livele kuso, abe ngawamasebe amathandathu avelayo esiphathweni eso.</li>
      <li>Amaqhina awo, namalungu awo avele kuso, sonke siphela masibe ngumkhando omnye wegolide ecocekileyo.</li>
      <li>Uze wenze izibane zaso zibe sixhenxe, uzimise izibane zaso, zikhanyisele icala elikhangelene nomphambili waso.</li>
      <li>Nozenza izifinyiso zaso, neengcedevu zaso, ngegolide ecocekileyo.</li>
      <li>Nosenza ngetalente yegolide ecocekileyo, sona nezo mpahla zonke.</li>
      <li>Khangela ke, uzenze ngokomfuziselo wazo, owawubona entabeni.</li>
    </ol>
  </li>
  <li>
    <ol>
      <li>Ke umnquba uze uwenze ngeshumi lamalengalenga elinen ecikizekileyo, ephothiweyo, nangemisonto emsi nemfusa nebomvu.  Wowenzela iikerubhi umsebenzi wengcibi yokuluka.</li>
      <li>Ubude belengalenga lilinye boba ziikubhite ezimashumi mabini anesibhozo, ububanzi belengalenga lilinye bube ziikubhite ezine; onke amalengalenga alingane.</li>
      <li>Amalengalenga amahlanu ohlanganiswa, elinye nelinye;  namalengalenga amahlanu ohlanganiswa, elinye nelinye.</li>
      <li>Uze wenze amasango emisonto emsi emphethweni welinye ilengalenga, ekupheleni, ekuhlanganeni; wenjenjalo emphethweni welengalenga lokugqibela, ekuhlanganeni kwelesibini.</li>
      <li>Wowenza amasango abe mashumi mahlanu kwelinye ilengalenga;  wenze amasango abe mashumi mahlanu ekupheleni kwelengalenga elisekuhlanganeni kwelesibini, ukuze amasango alungelelane elinye nelinye;</li>
      <li>wenze amagwegwe egolide abe mashumi mahlanu, uwahlanganise amalengalenga, elinye nelinye, ngamagwegwe lawo, ube mnquba mnye.</li>
      <li>Uze wenze amalengalenga ngoboya beebhokhwe abe yintente phezu komnquba, uwenze amalengalenga lawo abe lishumi elinalinye.</li>
      <li>Ubude belengalenga lilinye boba ziikubhite ezimashumi mathathu; ububanzi belengalenga lilinye boba ziikubhite ezine;  loo malengalenga alishumi elinalinye olingana.</li>
      <li>Wowahlanganisa odwa amalengalenga amahlanu, namalengalenga amathandathu odwa; elesithandathu ilengalenga uliphinde phambi kwentente ngaphambili;</li>
      <li>wenze amasango abe mashumi mahlanu emphethweni welengalenga elo lokugqibela, ekuhlanganeni namasango, abe mashumi mahlanu emphethweni welesibini ilengalenga elihlanganiswe nelinye.</li>
      <li>Uze wenze amagwegwe obhedu abe mashumi mahlanu, uwafake amagwegwe awo emasangweni, uyihlanganise intente ibe nye.</li>
      <li>Ke ukwanekwa kwendawo egqithiseleyo emalengalengeni entente, sothi isiqingatha selengalenga eligqithiseleyo sanekwe kwelasemva icala lomnquba;</li>
      <li>ithi ikubhite ngapha nekubhite ngapho, endaweni egqithiseleyo ebudeni bamalengalenga entente, yanekwe emacaleni omnquba ngapha nangapho, iwugubungele.</li>
      <li>Intente uze uyenzele isigubungelo ngezintsu zeenkunzi zezimvu, ezenziwe zayingqombela, nesigubungelo sezikhumba zamahlengezi ngaphezulu kweso.</li>
      <li>Umnquba uze uwenzele iiplanga ngomngampunzi, zime.</li>
      <li>Ubude beplanga boba ziikubhite ezilishumi, ububanzi beplanga inye bube yikubhite enesiqingatha.</li>
      <li>Iplanga inye yoba neempondlo ezimbini, zihlangene olunye nolunye; wenjenjalo eziplangeni zonke zomnquba.</li>
      <li>Umnquba uze uwenzele iiplanga, zibe mashumi mabini iiplanga ngecala lasezantsi ngasezantsi;</li>
      <li>wenze iziseko zesilivere, zibe mashumi mane phantsi kweeplanga ezimashumi mabini: zibe zibini iziseko, phantsi kweplanga inye, zeempondlo zayo zombini; zibe zibini iziseko,  phantsi kweplanga inye, zeempondlo zayo zombini.</li>
      <li>Ezecala lesibini lomnquba ngelasentla icala zoba mashumi mabini iiplanga;</li>
      <li>neziseko zazo zesilivere zibe mashumi mane; iziseko zibe zibini phantsi kweplanga inye; zibe zibini iziseko phantsi kweplanga inye.</li>
      <li>Ezomva womnquba ngasentshonalanga wozenza zibe ntandathu iiplanga.</li>
      <li>Iiplanga ezimbini uze uzenze iimbombo zomnquba emaphundwini omabini;</li>
      <li>zibe ngamawele, zithabathele ezantsi ukuhlangana; zibe nto-nye kude kuse entloko, ziye khonkcweni linye. Koba njalo kuwo omabini, abe ngaweembombo zombini.</li>
      <li>Zoba ziiplanga ezisibhozo neziseko zazo zesilivere, zibe ziziseko ezilishumi elinazithandathu: zibe zibini iziseko phantsi kweplanga inye, zibe zibini iziseko phantsi kweplanga inye.</li>
      <li>Maze wenze imivalo ngomngampunzi: ibe mihlanu eziplangeni zelinye icala lomnquba,</li>
      <li>ibe mihlanu imivalo eziplangeni zelesibini icala lomnquba,  ibe mihlanu imivalo eziplangeni zecala lomnquba, emaphundwini ngasentshonalanga.</li>
      <li>Umvalo othi gabhu phakathi eziplangeni ezo mawuvale, usuka ekupheleni uye ekupheleni.</li>
      <li>Uze uzaleke iiplanga ngegolide; amakhonkco azo uwenze ngegolide, abe ziindawo zemivalo; ke imivalo uyaleke ngegolide.</li>
      <li>Uwumise umnquba ngokwesiko lawo olibonileyo entabeni.</li>
      <li>Uze wenze umkhusane ngemisonto emsi nemfusa nebomvu,  nelinen ecikizekileyo, ephothiweyo: wowenzela iikerubhi,  umsebenzi wengcibi yokuluka.</li>
      <li>Uze uwuxhome ezintsikeni ezine zomngampunzi ezalekwe ngegolide, emagwegweni azo egolide, zime phezu kweziseko zozine zesilivere;</li>
      <li>wowuxhoma umkhusane emakhonkcweni, ityeya yesingqino uyingenise khona, ngaphaya komkhusane, ukuze umkhusane unahlulele ingcwele kwingcwele kangcwele.</li>
      <li>Uze usibeke isihlalo sokucamagusha phezu kwetyeya yesingqino, kwingcwele kangcwele;</li>
      <li>uyimise itafile nganeno komkhusane, usimise nesiphatho sesibane malunga netafile, ngecala lomnquba langasezantsi; ke itafile uyibeke ngecala langasentla.</li>
      <li>Umnyango wentente uze uwenzele isisitheliso, ngemisonto emsi nemfusa nebomvu, nelinen ecikizekileyo, ephothiweyo,  umsebenzi oyimfakamfele womluki.</li>
      <li>Isisitheliso eso uze usenzele iintsika zibe ntlanu ngomngampunzi, uzaleke ngegolide; amagwegwe azo abe ngawegolide; uzityhidele iziseko zobhedu zibe zihlanu.</li>
    </ol>
  </li>
  <li>
    <ol>
      <li>Uze usenze isibingelelo ngomngampunzi. Ubude baso boba ziikubhite ezintlanu, ububanzi baso bube ziikubhite ezintlanu,  sibe mbombo ne isibingelelo; ukuphakama kwaso kube ziikubhite ezintathu.</li>
      <li>Uze wenze iimpondo zaso ezimbombeni zaso zone, zivele kuso iimpondo zaso; usaleke ngobhedu.</li>
      <li>Uze wenze neenkamba zaso zokuwola uthuthu lwaso,  nemihlakulwana yaso, nezitya zaso zokutshiza, neefolokhwe zaso,  neengcedevu zaso zamalahle; zonke iimpahla zaso uzenze ngobhedu.</li>
      <li>Wosenzela uthango, umsebenzi ongumnatha ngobhedu; wenze emnatheni lowo amakhonkco abe mane ngobhedu eziphelweni zalo zozine;</li>
      <li>ulubeke phantsi kongqameko olujikeleze isibingelelo,  luthabathele ezantsi, lungumnatha, luthi gabhu phakathi esibingelelweni.</li>
      <li>Uze usenzele izibonda isibingelelo, izibonda zomngampunzi,  uzaleke ngobhedu;</li>
      <li>zifakwe izibonda zaso emakhonkcweni, zibe semacaleni omabini esibingelelo izibonda ezo ekuthwalweni kwaso.</li>
      <li>Wosenza ngeeplanga, sibe holoholo. Njengoko waboniswa ngako entabeni, mabenjenjalo.</li>
      <li>Uze uyenze intendelezo yomnquba kwelasezantsi icala ngasezantsi, ibe ngamawunduwundu entendelezo elinen ecikizekileyo, ephothiweyo; ubude becala lilinye boba ziikubhite ezilikhulu;</li>
      <li>iintsika zayo ezimashumi mabini, neziseko zazo ezimashumi mabini, zibe zezobhedu; amagwegwe eentsika neminqiwu yazo ibe yeyesilivere.</li>
      <li>Kananjalo ngecala lasentla, ebudeni makubekho amawunduwundu aziikubhite ezilikhulu ubude bawo, neentsika zalo ezimashumi mabini, neziseko zaso ezimashumi mabini, izezobhedu;  amagwegwe eentsika neminqiwu yazo ibe yeyesilivere.</li>
      <li>Ububanzi bentendelezo ngecala lasentshonalanga boba ngamawunduwundu aziikubhite ezimashumi mahlanu. Iintsika zawo zoba lishumi, neziseko zazo zibe lishumi.</li>
      <li>Ububanzi bentendelezo ngecala lempumalanga ngasempumalanga boba ziikubhite ezimashumi mahlanu.</li>
      <li>Amawunduwundu ngelinye icala lesango oba ziikubhite ezilishumi elinantlanu, iintsika zawo zibe ntathu, neziseko zazo zibe zithathu;</li>
      <li>amawunduwundu ngelinye icala lesango abe ziikubhite ezilishumi elinantlanu; iintsika zawo zibe ntathu, neziseko zazo zibe zithathu.</li>
      <li>Esangweni lentendelezo soba sisisitheliso seekubhite ezimashumi mabini semisonto emsi nemfusa nebomvu, nelinen ecikizekileyo, ephothiweyo, umsebenzi oyimfakamfele womluki.  Iintsika zazo zoba ne, neziseko zaso zibe zine.</li>
      <li>Zonke iintsika zentendelezo eziyijikelezileyo zoba neminqiwu yesilivere; amagwegwe ayo abe ngawesilivere, neziseko zazo zibe zezobhedu.</li>
      <li>Ubude bentendelezo boba ziikubhite ezilikhulu; ububanzi buhambe buba ngamashumi omahlanu, amashumi omahlanu; ukuphakama kube ziikubhite ezintlanu zelinen ecikizekileyo, ephothiweyo;  iziseko zazo zibe zezobhedu.</li>
      <li>Zonke iimpahla zomnquba, ekusetyenzweni kwawo konke,  nezikhonkwane zawo zonke, nezikhonkwane zonke zentendelezo,  zoba zezobhedu.</li>
      <li>Oonyana bakaSirayeli maze ubawisele umthetho wokuba bakuzisele ioli eqaqambileyo yemingquma engqushiweyo,  yesikhanyiso, ukuba bamise isibane samaxesha onke,</li>
      <li>ententeni yokuhlangana, nganeno komkhusane ophambi kwesingqino. UAron noonyana bakhe bosilungisa, kuthabathele ngokuhlwa kude kuse, phambi koYehova; ibe ngummiselo onganuphakade kwizizukulwana zabo, ngenxa yoonyana bakaSirayeli.</li>
    </ol>
  </li>
  <li>
    <ol>
      <li>Wena ke sondeza kuwe uAron umkhuluwa wakho, enoonyana bakhe, umthabathe phakathi koonyana bakaSirayeli abe ngumbingeleli kum: uAron, noNadabhi, noAbhihu, noElazare,  noItamare, oonyana baka-Aron;</li>
      <li>uAron, umkhuluwa wakho, umenzele izambatho ezingcwele, zibe zezozuko nezokuhomba.</li>
      <li>Uze uthethe wena kubo bonke abantliziyo zilumkileyo,  endibazalise ngomoya wobulumko, bazenze izambatho zika-Aron zokumngcwalisa, abe ngumbingeleli kum.</li>
      <li>Zizo ke ezi izambatho abaya kuzenza: ubengo, ne-efodi,  nengubo yokwaleka, nengubo yangaphantsi elukwe ngokwesindlwane,  nonkontsho, nombhinqo; bamenzele ke izambatho ezingcwele uAron,  umkhuluwa wakho, noonyana bakhe, abe ngumbingeleli kum.</li>
      <li>Bothabatha bona igolide, nemisonto emsi nemfusa nebomvu,  nelinen ecikizekileyo.</li>
      <li>Maze bayenze iefodi ngegolide, nemisonto emsi nemfusa nebomvu, nelinen ecikizekileyo, ephothiweyo, umsebenzi ke lowo wengcibi yokuluka.</li>
      <li>Yoba neziziba ezibini zamagxa, zokuyixakatha emiphethweni yayo yomibini, ixakathwe ke.</li>
      <li>Nombhinqo ophezu kwayo, wokuyinxiba iefodi, mawube njengokusetyenzwa kwayo, uphume kuyo, ngegolide, nemisonto emsi nemfusa nebomvu, nelinen ecikizekileyo, ephothiweyo.</li>
      <li>Uze uthabathe amatye ebherilo abe mabini, ukrole kuwo amagama oonyana bakaSirayeli;</li>
      <li>amagama amathandathu abo oba kwelinye ilitye, namagama amathandathu amanye abe kwelesibini ilitye, ngokweenzala zabo.</li>
      <li>Wowakrola amatye omabini, ngokomsebenzi womkroli wamatye,  ngokrolo lomsesane wokutywina, ngokwamagama oonyana bakaSirayeli, uwabhijele ngomluko wegolide.</li>
      <li>Uze uwabeke amatye omabini ezizibeni zamagxa ze-efodi, abe ngamatye esikhumbuzo koonyana bakaSirayeli; awathwale uAron amagama abo phambi koYehova ezizibeni zamagxa akhe omabini, abe sisikhumbuzo.</li>
      <li>Uze wenze nemiluko yegolide;</li>
      <li>neentsontelo ezimbini zegolide ecocekileyo, uzenze zithi shinyi, zibe ngumsebenzi osontiweyo, uzifake iintsontelo ezo zisontiweyo emilukweni yegolide.</li>
      <li>Uze ulwenze ubengo lwesigwebo, umsebenzi ke lowo wengcibi yokuluka, ulwenze njengokwenziwa kwe-efodi, ulwenze ngegolide,  nemisonto emsi nemfusa nebomvu, nelinen ecikizekileyo,  ephothiweyo.</li>
      <li>Loba mbombo-ne, luphindwe: ubude balo bube kukolulwa kweminwe, ububanzi balo bube kukolulwa kweminwe.</li>
      <li>Uze ufake kulo imifakwa yamatye, imikrozo emine yamatye;  ibe lukrozo lwesardiyo, netopazi, nesmarado, lukrozo lokuqala ke olo;</li>
      <li>ukrozo lwesibini lube yirubhi, nesafire, nekalikedo;</li>
      <li>ukrozo lwesithathu lube yihakinto, neagati, neametiste;</li>
      <li>ukrozo lwesine lube yikrizolite, nebherilo, neyaspisi; ibe ngumluko wegolide ekufakweni kwawo;</li>
      <li>amatye lawo abe umgokwamagama oonyana bakaSirayeli, abe lishumi elinamabini ngokwamagama abo; abe nokrolo lomsesane wokutywina, lithi elo libe negama lalo ngokwamagama ezizwe ezilishumi elinazibini.</li>
      <li>Uze wenze elubengweni iintsontelo ezithe shinyi, umsebenzi ke lowo osontiweyo ngegolide ecocekileyo;</li>
      <li>wenze elubengweni amakhonkco abe mabini ngegolide, uwafake loo makhonkco mabini emancamini omabini obengo;</li>
      <li>uzifake iintsontelo zombini zegolide esontiweyo,  emakhonkcweni amabini asemancamini obengo;</li>
      <li>namancam omabini eentsontelo zombini uwafake emilukweni yomibini, uwafake ezizibeni zamagxa e-efodi, phambili kuyo.</li>
      <li>Uze wenze amakhonkco amabini ngegolide, uwafake emancamini omabini obengo, emphethweni walo okwicala elikhangelene ne-efodi, elibheke ngaphakathi;</li>
      <li>wenze amanye amakhonkco amabini ngegolide, uwafake ezizibeni zozibini zamagxa e-efodi ngaphantsi, mayela nomphambili wayo, kufuphi nokuhlangana kwayo, entla kombhinqo we-efodi;</li>
      <li>ulunxibelele ubengo ngamakhonkco alo emakhonkcweni e-efodi ngentsontelo yemisonto emsi, lube sentla kombhinqo we-efodi,  ukuze lungasuki ubengo kuyo iefodi.</li>
      <li>Wowathwala uAron amagama oonyana bakaSirayeli elubengweni lwesigwebo phezu kwentliziyo yakhe, ekungeneni kwakhe engcweleni, luhlale lusisikhumbuzo phambi koYehova.</li>
      <li>Uze ufake elubengweni lwesigwebo iiUrim neeTumim, zibe phezu kwentliziyo ka-Aron ekungeneni kwakhe phambi koYehova,  ahlale ethwele uAron isigwebo soonyana bakaSirayeli phezu kwentliziyo yakhe phambi koYehova.</li>
      <li>Ingubo yokwaleka ye-efodi maze uyenze yonke ngemisonto emsi.</li>
      <li>Umqala wamantla ayo woba sesazulwini sayo, umqala ube nomphetho owujikelezileyo, ongumsebenzi womluki, ube njengomqala wesigcina-sifuba kuyo, ukuze ingakrazuki.</li>
      <li>Uze wenze emqukumbelweni wayo ngasezantsi iirharnate ngemisonto emsi nemfusa nebomvu, zizunguleze emqukumbelweni wayo; namankenteza egolide phakathi kwazo, azunguleze.</li>
      <li>Kobakho inkenteza legolide nerharnate, inkenteza legolide nerharnate, emqukumbelweni wengubo yokwaleka, kuzunguleze;</li>
      <li>ayinxibe uAron, ukuba alungiselele; sivakale isandi sayo ekungeneni kwakhe engcweleni phambi koYehova, nasekuphumeni kwakhe, ukuze angafi.</li>
      <li>Uze wenze imbasa ngegolide ecocekileyo, ukrole kuyo ngokrolo lomsesane wokutywina, uthi, ingcwele kuYehova;</li>
      <li>uyifake umtya wemisonto emsi, inxitywe elunkontshweni.  Yoba ngaphambili elunkontshweni,</li>
      <li>ibe sebunzi kuAron, ukuze abuthwale uAron ubungwenxa bezinto ezingcwele, abazingcwalisayo oonyana bakaSirayeli eminikelweni yabo yonke engcwele; ihlale isebunzi kuye, ukuze zibakholekise zona phambi koYehova.</li>
      <li>Uze uyiluke ingubo yangaphantsi ngelinen ecikizekileyo,  unkontsho ulwenze ngelinen ecikizekileyo, uwenze nombhinqo ngokomsebenzi oyimfakamfele womluki.</li>
      <li>Wobenzela oonyana baka-Aron iingubo zangaphantsi, ubenzele umbhinqo; ubenzele neminqwazi, ibe yeyozuko neyokuhomba;</li>
      <li>uzinxibe kuAron umkhuluwa wakho, nakoonyana bakhe benaye,  ubathambise, ubamisele, ubangcwalise, babe ngababingeleli kum.</li>
      <li>Wobenzela iibhulukhwe zelinen emhlophe zokufihla ubuze babo, zithabathele esinqeni zise emathangeni;</li>
      <li>bazinxibe uAron noonyana bakhe ekungeneni kwabo emnqubeni wokuhlangana, nasekusondeleni kwabo esibingelelweni, besiza kulungiselela engcweleni, bangathwali ubugwenxa bafe: ibe ngummiselo ongunaphakade kuye, nakwimbewu yakhe emva kwakhe.</li>
    </ol>
  </li>
  <li>
    <ol>
      <li>Yiyo le into owoyenza kubo yokubangcwalisa, ukuba babe ngababingeleli kum: Thabatha inkunzi entsha, ithole lenkomo,  neenkunzi zezimvu ezigqibeleleyo zibe mbini;</li>
      <li>nesonka esingenagwele, nemiqhathane engenagwele egalelwe ioli, nezonkana ezisicaba, ezingenagwele, zithanjiswe ngeoli:  uzenze ngomgubo ocoliweyo.</li>
      <li>Wozibeka ngobozini-nye, uzisondeze ngengobozi leyo,  kwanenkunzi entsha yenkomo, neenkunzi zezimvu zombini.</li>
      <li>UAron noonyana bakhe uze ubasondeze emnyango wentente yokuhlangana, ubahlambe ngamanzi;</li>
      <li>uzithabathe izambatho, umnxibe uAron ingubo engaphantsi,  nengubo yokwaleka ye-efodi, ne-efodi, nobengo, umbhinqise ngombhinqo we-efodi;</li>
      <li>umbeke unkontsho entlokweni yakhe, ubeke isithsaba esingcwele elunkontshweni olo.</li>
      <li>Uze uthabathe ioli yentambiso, uyithululele entlokweni yakhe, umthambise.</li>
      <li>Oonyana bakhe ke wobasondeza, ubanxibe iingubo zangaphantsi;</li>
      <li>ubabhinqise umbhinqo, uAron noonyana bakhe, ubanxibe iminqwazi, bube bobabo ububingeleli, bube ngummiselo ongunaphakade; ubamisele uAron noonyana bakhe.</li>
      <li>Uze uyisondeze inkunzi entsha phambi kwentente yokuhlangana, uAron noonyana bakhe bacinezele ngezandla zabo entlokweni yenkunzi entsha.</li>
      <li>Woyixhela inkunzi entsha phambi koYehova emnyango wentente yokuhlangana,</li>
      <li>ucaphule egazini lenkunzi entsha, uliqabe ezimpondweni zesibingelelo ngomnwe wakho; lonke igazi uliphalazele esisekweni sesibingelelo;</li>
      <li>uthabathe wonke umhlehlo ogubungele izibilini, nomhlehlo ophezu kwesibindi, nezintso zombini, nenqatha lazo, uqhumisele ngazo esibingelelweni.</li>
      <li>Yona inyama yenkunzi entsha, nesikhumba sayo, nomswane wayo, wozitshisa ezo zinto ngomlilo, ngaphandle kweminquba yenu. Lidini lesono elo.</li>
      <li>Woyithabatha enye inkunzi yemvu leyo, uAron noonyana bakhe bacinezele ngezandla zabo entlokweni yenkunzi yemvu leyo.</li>
      <li>Uze uyixhele inkunzi yemvu, ulithabathe igazi layo,  ulitshize esibingelelweni, ujikelezise.</li>
      <li>Woyityatya inkunzi yemvu, uzihlambe izibilini zayo neentungo zayo, uzibeke phezu kweenyama zayo, naphezu kwentloko yayo;</li>
      <li>uqhumisele ngenkunzi yemvu iphela esibingelelweni. Elo lidini elinyukayo kuYehova, livumba elithozamisayo, kukudla kwasemlilweni kuYehova.</li>
      <li>Uze uyithabathe eyesibini inkunzi yemvu, uAron noonyana bakhe bacinezele ngezandla zabo entlokweni yenkunzi yemvu leyo.</li>
      <li>Woyixhela inkunzi yemvu, ucaphule egazini layo, uliqabe esithinzini sendlebe yasekunene ka-Aron, nasesithinzini sendlebe yasekunene yoonyana bakhe, nasesithupheni sesandla sabo sokunene, nakubhontsi wonyawo lwabo lwasekunene, ulitshize igazi esibingelelweni, ujikelezise;</li>
      <li>ucaphule egazini eliphezu kwesibingelelo, naseolini yentambiso, ulifefe kuAron, nasezambathweni zakhe, nakoonyana bakhe, nasezambathweni zoonyana bakhe ndawonye naye,  bangcwaliswe ke, yena nezambatho zakhe, noonyana bakhe,  nezambatho zoonyana bakhe ndawonye naye.</li>
      <li>Uze uthabathe enkunzini yemvu amanqatha, nomsila,  nomhlehlo ogubungele izibilini, nomhlehlo ophezu kwesibindi,  nezintso zombini, nenqatha lazo, nomlenze wasekunene; kuba yinkunzi yemvu yokumisela;</li>
      <li>nentendana yesonka, nomqhathane ogalelwe ioli ube mnye,  nesonkana esisicaba sibe sinye, engobozini yezonka ezingenagwele eziphambi koYehova.</li>
      <li>Wozibeka zonke ezo zinto ezandleni zika-Aron, nasezandleni zoonyana bakhe, uzitshangatshangise, zibe ngumtshangatshangiso phambi koYehova;</li>
      <li>uzithabathe ezandleni zabo, uqhumisele ngazo esibingelelweni, phezu kwedini elinyukayo, zibe livumba elithozamisayo phambi koYehova. Oko kukudla kwasemlilweni kuYehova.</li>
      <li>Uze uthabathe incum yenkunzi yemvu yokumisela uAron,  uyitshangatshangise ibe ngumtshangatshangiso phambi koYehova,  sibe sisabelo sakho eso.</li>
      <li>Woyingcwalisa incum yomtshangatshangiso otshangatshangisiweyo, nomlenze womrhumo orhunyiweyo, enkunzini yemvu yokumisela uAron noonyana bakhe;</li>
      <li>ibe yeka-Aron noonyana bakhe; ibe ngummiselo ongunaphakade, iphuma koonyana bakaSirayeli, kuba ingumrhumo.  Woba ngumrhumo ophuma koonyana bakaSirayeli emibingelelweni yabo yoxolo, umrhumo wabo kuYehova.</li>
      <li>Izambatho ezingcwele ezikuAron zoba zezoonyana bakhe emva kwakhe, bathanjiswe ngeoli bezambethe, bamiselwe kuzo.</li>
      <li>Lowo ungumbingeleli esikhundleni sakhe, koonyana bakhe,  wozambatha imihla esixhenxe ekungeneni kwakhe ententeni yokuhlangana, ukuba alungiselele engcweleni.</li>
      <li>Inkunzi yemvu yokumisela uze uyithabathe, uyipheke inyama yayo endaweni engcwele;</li>
      <li>bayidle ooAron noonyana bakhe inyama yenkunzi yemvu,  kwanesonka esisengobozini, emnyango wentente yokuhlangana.</li>
      <li>Ezo zinto, bekucanyagushwe ngazo, ukubamisela nokubangcwalisa, mabazidle; owasemzini makangazidli, kuba zingcwele.</li>
      <li>Ukuba kuthe kwasala nto enyameni yokumisela nasezonkeni,  kwada kwasa, uze uyitshise ngomlilo loo nto iseleyo; ingadliwa,  kuba ingcwele.</li>
      <li>Uze wenjenje kuAron nakoonyana bakhe ngokweento zonke endikuwisele umthetho ngazo; wobamisela iintsuku zibe sixhenxe.</li>
      <li>Uze wenze idini lesono ngenkunzi entsha imini ngemini,  ukuze kucanyagushwe; isibingelelo usihlambulule isono ekusicamagusheleni kwakho, usithambise, singcwaliswe.</li>
      <li>Imihla yoba sixhenxe isibingelelo usicamagushela,  usingcwalise, sibe sisibingelelo esiyingcwele kangcwele. Zonke izinto ezisichukumisayo isibingelelo eso zoba ngcwele.</li>
      <li>Yiyo ke le into oya kuyibingelela esibingelelweni:  ziimvana ezimnyaka mnye zibe mbini, imini ngemini amaxesha onke.</li>
      <li>Enye imvana woyibingelela kusasa, eyesibini imvana uyibingelele lakutshona ilanga.</li>
      <li>Kwimvana yokuqala uze wenze isahlulo seshumi se-efa yomgubo ocoliweyo, ugalelwe ioli engqushiweyo esisahlulo sesine sehin, ndawonye nomnikelo othululwayo osisahlulo sesine sehin yewayini.</li>
      <li>Eyesibini imvana woyibingelela lakutshona ilanga, uyenze ngokomnikelo wokudla wakusasa, nangokomnikelo walo othululwayo,  ibe livumba elithozamisayo, ukudla kwasemlilweni kuYehova.</li>
      <li>Elo loba lidini elinyukayo lamaxesha onke kwizizukulwana zenu, emnyango wentente yokuhlangana phambi koYehova, apho ndiya kuhlangana nani khona, ndithethe nawe.</li>
      <li>Khona apho ndohlangana noonyana bakaSirayeli, bangcwaliswe ngobuqaqawuli bam;</li>
      <li>ndiyingcwalise intente yokuhlangana nesibingelelo, noAron noonyana bakhe ndibangcwalise, babe ngababingeleli bam.</li>
      <li>Ndohlala phakathi koonyana bakaSirayeli, ndibe nguThixo wabo;</li>
      <li>bazi ukuba ndinguYehova uThixo wabo, owabakhuphayo ezweni laseYiputa, ukuba ndihlale phakathi kwabo: ndinguYehova uThixo wabo.</li>
    </ol>
  </li>
  <li>
    <ol>
      <li>Uze wenze isibingelelo sokuqhumisela ngesiqhumiso, usenze ngomngampunzi.</li>
      <li>Ubude baso boba yikubhite, ububanzi baso bube yikubhite,  sibe mbombo-ne; ukuphakama kwaso kube ziikubhite ezimbini,  ziphume kuso iimpondo zaso.</li>
      <li>Umphezulu waso wowaleka ngegolide ecocekileyo, namacala aso ngeenxa zonke, neempondo zaso; usithi jize ngesithsaba segolide.</li>
      <li>Uze usenzele amakhonkco abe mabini ngegolide phantsi kwesithsaba saso, ezimbombeni zaso ezimbini, emacaleni aso omabini, abe ziindawo zezibonda, sithwalwe ngazo;</li>
      <li>uzenze izibonda ngomngampunzi, uzaleke ngegolide.</li>
      <li>Uze usibeke nganeno komkhusane ongasetyeyeni yesingqino,  phambi kwesihlalo sokucamagusha esiphezu kwesingqino, apho ndiya kuhlangana nawe khona.</li>
      <li>Woqhumisela kuso uAron ngesiqhumiso esimnandi, imiso ngemiso. Woqhumisela ngaso ekulungiseni kwakhe izibane;</li>
      <li>ekuzimiseni uAron izibane, lakutshona ilanga, ahlale eqhumisela ngesiqhumiso phambi koYehova, kwizizukulwana zenu.</li>
      <li>Kuso nize ninganyusi siqhumiso esingesesikweni, nadini linyukayo, namnikelo wakudla; namnikelo uthululwayo ningawuthululeli kuso.</li>
      <li>UAron makacamagushele iimpondo zaso kube kanye ngomnyaka;  ngegazi ledini lesono lokucamagusha, kube kanye ngomnyaka;  asicamagushele kuse kwizizukulwana zenu: siyingcwele kangcwele kuYehova.</li>
      <li>Wathetha uYehova kuMoses, esithi,</li>
      <li>Xa ulithabathayo inani loonyana bakaSirayeli, ngokubalelwa kwabo encwadini yomlibo wokuzalwa, mabanikele elowo imali yokucamagushela umphefumlo wakhe kuYehova ekubabaleni; ukuze kungabikho sibetho kubo ekubabaleni.</li>
      <li>Nantsi loo nto: bonke abagqithela kwababaliweyo mabanike isiqingatha seshekele ngokweshekele yengcwele (ishekele leyo iziigera ezimashumi mabini); isiqingatha seshekele leyo yoba ngumrhumo kuYehova.</li>
      <li>Bonke abagqithela kwababaliweyo, bethabathela kominyaka imashumi mabini ezelwe, benyusa, mabamnike uYehova umrhumo.</li>
      <li>Isityebi asiyi kugqithisa, nosweleyo akayi kubetha nganeno kwesiqingatha seshekele, ukumnika umrhumo uYehova,  ukucamagushela imiphefumlo yenu.</li>
      <li>Uze uyithabathe imali yokucamagusha koonyana bakaSirayeli,  uyinikele enkonzweni yentente yokuhlangana; ukuze ibe sisikhumbuzo koonyana bakaSirayeli, phambi koYehova,  ukucamagushela imiphefumlo yenu.</li>
      <li>Wathetha uYehova kuMoses esithi,</li>
      <li>Yenza uhehema lwesitya sokuhlambela ngobhedu, noseko lwalo ngobhedu, kuhlanjelwe kulo; ulubeke phakathi kwentente yokuhlangana nesibingelelo, ugalele amanzi kulo;</li>
      <li>bahlambele kulo uAron noonyana bakhe izandla zabo neenyawo zabo.</li>
      <li>Ekungeneni kwabo ententeni yokuhlangana bohlamba ngamanzi,  bangafi; nasekusondeleni kwabo esibingelelweni, besiza kulungiselela nokuqhumisela ngokudla kwasemlilweni kuYehova;</li>
      <li>bohlamba ke izandla zabo neenyawo zabo, ukuze bangafi; ibe ngummiselo ongunaphakade kubo, kuye lo, nakwimbewu yakhe kwizizukulwana zabo.</li>
      <li>Wathetha uYehova kuMoses esithi,</li>
      <li>Thabathela kuwe ubulawu bohlobo: imore, ezivuzelayo ngokwayo, engamakhulu amahlanu eeshekele; isinamon enobulawu ibe sisiqingatha soko, amakhulu abe mabini anamanci mahlanu;  nekalamo evumba limnandi, amakhulu abe mabini anamanci mahlanu;</li>
      <li>nekasiya, amakhula abe mahlanu ngokweshekele yengcwele;  neoli yeminquma ibe yihin;</li>
      <li>uyenze ibe yioli engcwele yokuthambisa, isiqholo sokuqhola, umsebenzi womqholi, ibe yioli engcwele yokuthambisa.</li>
      <li>Uze uthambise ngayo intente yokuhlangana, netyeya yesingqino,</li>
      <li>netafile nempahla yayo yonke, nesiphatho sezibane nempahla yaso, nesibingelelo sokuqhumisela,</li>
      <li>nesibingelelo sedini elinyukayo neempahla zaso zonke,  nohehema lwesitya sokuhlambela, noseko lwalo;</li>
      <li>uzingcwalise zibe yingcwele kangcwele. Zonke izinto ezizichukumisayo zoba ngcwele.</li>
      <li>UAron noonyana bakhe uze ubathambise, ubangcwalise, babe ngababingeleli kum.</li>
      <li>Wothetha koonyana bakaSirayeli, uthi, Yoba yioli engcwele yokuthambisa kum le, kwizizukulwana zenu.</li>
      <li>Ize ingagalelwa nyameni yamntu; uze ungenzi enjengayo ngomlinganiso wayo; ingcwele yona, mayibe ngcwele kuni.</li>
      <li>Umntu osukuba eqhola enjengayo, nosukuba ethabatha kuyo ayinike ongengowakuni, wonqanyulwa, angabikho ebantwini bakowabo.</li>
      <li>Wathi uYehova kuMoses, Zithabathele ubulawu, istorakis,  neonike, negalebhana; ubulawu obo bube nentlaka emhlophe engangxengelelweyo, ibe yimilinganiso elinganayo;</li>
      <li>wenze ngabo isiqhumiso esiqholiweyo, umsebenzi womqholi,  sigalelwe ityuwa, sihlambulukile, singcwele.</li>
      <li>Woyisila inxenye yazo icoleke, ucaphule, ubeke phambi kwesingqino ententeni yokuhlangana, apho ndiya kuhlangana nawe khona; yoba yingcwele kangcwele kuni.</li>
      <li>Isiqhumiso eso, oya kusenza ngokomlinganiso waso, ize ningazenzeli okwenu; kuwe soba yingcwele kuYehova.</li>
      <li>Umntu osukuba enze esinjengaso, ukuba asijoje,  wonqanyulwa, angabikho ebantwini bakowabo.</li>
    </ol>
  </li>
  <li>
    <ol>
      <li>Wathetha uYehova kuMoses esithi,</li>
      <li>Khangela, ndibize ngegama uBhetsaleli unyana kaUri, unyana kaHuri, wesizwe sakwaYuda;</li>
      <li>ndamzalisa ngomoya kaThixo, ngobulumko, nangokuqonda,  nangokwazi, nangobungcibi bamashishini onke;</li>
      <li>ukuba athelekelele, ayile, asebenze ngegolide nangesilivere nangobhedu,</li>
      <li>nangokukrola amatye, awafake, nangokukrola imithi, asebenze amashishini onke.</li>
      <li>Yabona, mna ndimkhuphe kunye noAholiyabhi unyana ka-Ahisamaki, wesizwe sakwaDan; nasezintliziyweni zabo bonke abalumkileyo entliziyweni ndibeke ubulumko, ukuza bazenze zonke izinto endikuwisele umthetho ngazo:</li>
      <li>intente yokuhlangana, netyeya yesingqino, nesihlalo sokucamagusha esiphezu kwayo, nempahla yonke yentente,</li>
      <li>netafile nempahla yayo, nesiphatho sezibane esicocekileyo,  nempahla yaso yonke, nesibingelelo sokuqhumisela,</li>
      <li>nesibingelelo sedini elinyukayo nempahla yaso yonke,  nohehema lwesitya sokuhlambela, noseko lwalo;</li>
      <li>nezambatho zokubusa, nezambatho ezingcwele zika-Aron umbingeleli, nezambatho zoonyana bakhe zokwenzelelela;</li>
      <li>neoli yokuthambisa, nesiqhumiso esimnandi sengcwele; benze njengako konke endikuwisele umthetho ngako.</li>
      <li>Wathetha uYehova kuMoses esithi,</li>
      <li>Wena, thetha koonyana bakaSirayeli uthi, Inene, iisabatha zam zigcineni; kuba zingumqondiso phakathi kwam nani kwizizukulwana zenu, ukuze nazi ukuba ndinguYehova oningcwalisayo;</li>
      <li>niyigcine isabatha, kuba ingcwele kuni. Lowo uyihlambelayo wobulawa afe; kuba bonke abo basebenza umsebenzi ngayo, loo miphefumlo yonqanyulwa, ingabikho ebantwini bakowayo.</li>
      <li>Imihla emithandathu wosebenza umsebenzi ngayo, ke umhla wesixhenxe yisabatha kasabatha, ingcwele kuYehova; bonke abo basebenza umsebenzi ngomhla wesabatha, bobulawa bafe.</li>
      <li>Oonyana bakaSirayeli mabayigcine ke isabatha, bayenze isabatha kwizizukulwana zabo: ingumnqophiso ongunaphakade.</li>
      <li>Phakathi kwam noonyana bakaSirayeli, ngumqondiso ongunaphakade; kuba imihla emithandathu uYehova wenza izulu nomhlaba, waphumla ngomhla wesixhenxe, waphefumla.</li>
      <li>Akukhova ukuthetha naye entabeni yaseSinayi, wamnika uMoses amacwecwe amabini esingqino, amacwecwe amatye, ebhalwe ngomnwe kaThixo.</li>
    </ol>
  </li>
  <li>
    <ol>
      <li>Ke babona abantu ukuba uMoses ulibele, akehli entabeni;  bababizela ndawonye abantu kuAron, bathi kuye, Sukume, usenzele uthixo oya kuhamba phambi kwethu; kuba lo Moses, le ndoda yasinyusayo ezweni laseYiputa, asazi ukuba uhlelwe yintoni na.</li>
      <li>Wathi uAron kubo, Qhawulani amajikazi egolide,  asezindlebeni zabafazi benu, noonyana benu, neentombi zenu,  niwazise kum.</li>
      <li>Bawaqhawula ke abantu bonke amajikazi egolide abesezindlebeni zabo, bawazisa kuAron.</li>
      <li>Wawathabatha ezandleni zabo, wayikrola igolide ngentlabo,  wayenza ithole elityhidiweyo. Bathi, Nanko uthixo wakho,  Sirayeli, okunyusileyo ezweni laseYiputa!</li>
      <li>Wabona uAron, wakha isibingelelo phambi kwalo; wadanduluka uAron wathi, Ngumthendeleko kuYehova ngomso.</li>
      <li>Bavuka kusasa ngengomso, banyusa amadini anyukayo,  basondeza imibingelelo yoxolo; bahlala phantsi abantu, badla basela, besuka bema, badlala.</li>
      <li>Wathi uYehova kuMoses, Hamba uhle; kuba abantu bakho,  owabanyusayo ezweni laseYiputa, bonakalisile;</li>
      <li>batyeke msinya endleleni endabawisela umthetho ngayo;  bazenzele ithole elityhidiweyo, balinqula, babingelela kulo,  bathi, Nanko uthixo wakho, Sirayeli, okunyusileyo ezweni laseYiputa.</li>
      <li>Wathi uYehova kuMoses, Ndibakhangele aba bantu; uyabona,  ngabantu abantamo ilukhuni.</li>
      <li>Kaloku ndiyeke, uvuthe umsindo wam kubo, ndibadle, ndenze wena uhlanga olukhulu.</li>
      <li>UMoses wambongoza uYehova uThixo wakhe, wathi, Yini na,  Yehova, ukuba uvuthe umsindo wakho kubantu bakho, obakhuphileyo ezweni laseYiputa ngamandla amakhulu, nangesandla esithe nkqi?</li>
      <li>Yini na ukuba amaYiputa atsho ukuthi, Wabakhuphela ububi,  ukuze ababulalele ezintabeni, abagqibele bemke emhlabeni? Buya ekuvutheni komsindo wakho, uzohlwaye ngobubi obo ngenxa yabantu bakho.</li>
      <li>Khumbula uAbraham noIsake noSirayeli, abakhonzi bakho,  owazifunga ngokwakho kubo, wathi kubo, Ndiya kuyandisa imbewu yenu ibe njengeenkwenkwezi zezulu, neli lizwe lonke ndithethileyo ngalo, ndiya kulinika imbewu yenu, ilidle ilifa ngonaphakade.</li>
      <li>Wazohlwaya ke uYehova ngobubi abethe uya kubenza ebantwini bakhe.</li>
      <li>Wajika uMoses, wehla entabeni, enamacwecwe omabini esingqino esandleni sakhe, amacwecwe lawo ebhalwe ngamacala omabini, ebhalwe ngapha nangapha.</li>
      <li>Amacwecwe lawo ebengumsebenzi kaThixo, nombhalo lowo ubungumbhalo kaThixo ukroliwe emacwecweni.</li>
      <li>Waliva uYoshuwa izwi labantu ekudumeni kwabo, wathi kuMoses, Lilizwi lemfazwe eminqubeni.</li>
      <li>Wathi yena, Asilizwi lakuduma kwabeyisayo, asilizwi lakukhala kwabeyiswayo; lilizwi labahlabelayo nabavumayo,  endilivayo mna.</li>
      <li>Kwathi, xa asondelayo eminqubeni, walibona ithole nomdudo.  Wavutha umsindo kaMoses, wawalahla amacwecwe, wawaqhekeza emazantsi entaba.</li>
      <li>Walithabatha ithole ababelenzile, walitshisa ngomlilo,  walisila lada lacoleka, waligcwayela emanzini, waseza oonyana bakaSirayeli.</li>
      <li>Wathi uMoses kuAron, Benze ntoni na aba bantu kuwe, ukuba ubazisele isono esikhulu kangaka?</li>
      <li>Wathi uAron, Umsindo wenkosi yam mawungavuthi. Wena uyabazi aba bantu, ukuba banobubi.</li>
      <li>Bathi kum, Senzele uthixo oya kuhamba phambi kwethu; kuba lo Moses, le ndoda yasinyusayo ezweni laseYiputa, asazi ukuba uhlelwe yintoni na.</li>
      <li>Ndathi kubo, Ubani onegolide makayiqhawule; bandinika ke.  Ndayiphosa emlilweni kwaphuma eli thole.</li>
      <li>Wababona uMoses abantu, ukuba baqhawule umkhala (kuba uAron ebebaqhawulisile umkhala, ukuba babe yintlekisa phakathi kwabo bachasene nabo);</li>
      <li>wema uMoses ekungeneni eminqubeni, wathi, OngakuYehova makeze kum apha. Bantontelana kuye bonke oonyana bakaLevi.</li>
      <li>Wathi kubo, Utsho uYehova uThixo wakwaSirayeli, ukuthi,  Mabanxibe elowo ikrele lakhe ethangeni lakhe, bathunge bephuma emasangweni eminquba, babulale elowo umzalwana wakhe, elowo uwabo, elowo ummelwane wakhe.</li>
      <li>Benza oonyana bakaLevi ngokwelizwi likaMoses; kwawa ebantwini loo mini ngathi ngamawaka omathathu amadoda.</li>
      <li>Wathi uMoses, Zimiseleni namhla kuYehova, ukuba umntu achase unyana wakhe nomzalwana wakhe, ithotywe namhla intsikelelo phezu kwenu.</li>
      <li>Kwathi ngengomso, uMoses wathi ebantwini, Nonile nina,  nenza isono esikhulu; ndiya kunyuka ngoku ndiye kuYehova;  mhlawumbi ndingacamagusha ngenxa yesono senu.</li>
      <li>UMoses wabuya waya kuYehova, wathi, Yoo! Aba bantu bonile,  benza isono esikhulu, bazenzela uthixo ngegolide.</li>
      <li>Khawusixolele ngoko isono sabo; ukuba akunakuba njalo,  wose undicima encwadini yakho oyibhalileyo.</li>
      <li>Wathi uYehova kuMoses, Ubani osukuba onile kum, ndiya kucima yena encwadini yam.</li>
      <li>Ke ngoko hamba ubalathise abantu, baye kuloo ndawo ndathethayo ngayo kuwe. Yabona, isithunywa sam sohamba phambi kwakho; ke mini ndivelelayo, ndiya kusivelela isono sabo kubo.</li>
      <li>Ke uYehova wababulala abantu ngenxa yokuba belenzile ithole elo walenzayo uAron.</li>
    </ol>
  </li>
  <li>
    <ol>
      <li>Wathi uYehova kuMoses, Hamba unyuke, umke apha, wena nabantu obanyusileyo ezweni laseYiputa, uye kulo ilizwe endalifungela uAbraham noIsake noYakobi, ndisithi, Ndiya kulinika imbewu yakho.</li>
      <li>Ndothuma phambi kwakho isithunywa, ndiwagxothe amaKanan,  nama-Amori, namaHeti, namaPerizi, namaHivi, namaYebhusi;</li>
      <li>niye ezweni elibaleka amasi nobusi; ke andisayi kunyuka phakathi kwenu nina; kuba ningabantu abantamo ilukhuni, hleze ndiniphelise endleleni.</li>
      <li>Baliva ke abantu elo lizwi libi, benza isijwili; akwabakho mntu uzinxibayo izivatho zakhe.</li>
      <li>Wathi uYehova kuMoses, Yithi koonyana bakaSirayeli,  Ningabantu abantamo ilukhuni; ndingathi, ndinyuke phakathi kwenu, ndiniphelise ngephanyazo. Ke ngoko, zikhululeni izivatho zenu, ndize ndazi endokwenza kuni.</li>
      <li>Bazijaca oonyana bakaSirayeli izivatho zabo, beqalela entabeni yaseHorebhe.</li>
      <li>Wayithabatha uMoses intente, wayitwabululela ngaphandle kweminquba, kude neminquba, wathi yintente yokuhlangana. Kwathi ke, bonke abamfunayo uYehova baphuma, baya ententeni leyo yokuhlangana ingaphandle kweminquba.</li>
      <li>Kwathi, xa uMoses aphumayo esiya ententeni leyo, besuka bema bonke abantu, walowo wema emnyango wentente yakhe,  wakhangela kuMoses, wada waya kungena ententeni leyo.</li>
      <li>Kwathi, xa uMoses wangenayo ententeni leyo, wehla umqulu welifu, wema emnyango wentente leyo; wathetha yena noMoses.</li>
      <li>Bawubona abantu bonke umqulu welifu, umi emnyango wentente leyo; besuka bema bonke abantu, baza baqubuda, elowo esemnyango wentente yakhe.</li>
      <li>UYehova wathetha kuMoses, bekhangelene ebusweni,  njengomntu ethetha nomhlobo wakhe, wabuyela kwaseminqubeni; ke umlungiseleli wakhe, uYoshuwa unyana kaNun, umfana, akasukanga yena ententeni leyo.</li>
      <li>Wathi uMoses kuYehova, Uyabona, uthi kum, Nyusa aba bantu;  ke wena akundazisanga lowo uya kundithuma naye; kanti ke uthe,  Ndikwazile ngegama, kananjalo ndikubabale.</li>
      <li>Ngoko ukuba undibabale, khawundazise indlela yakho, ukuze ndikwazi, ukuze undibabale, ukhumbule ukuba olu hlanga lungabantu bakho.</li>
      <li>Wathi, Ubuso bam bohamba nawe, ndikunike ukuphumla.</li>
      <li>Wathi kuye, Ukuba ubuso bakho abuhambi nathi, musa ukusinyusa, simke apha.</li>
      <li>Kuya kwaziwa kwaziwe ngantoni na khona, ukuba undibabale mna nabantu bakho? Akungokuthi na uhambe nathi, sibaluleke thina, mna nabantu bakho, ebantwini bonke abaphezu komhlaba?</li>
      <li>Wathi uYehova kuMoses, Nale nto uyithethileyo ndiya kuyenza; kuba ndikubabale, ndikwazile ngegama.</li>
      <li>Wathi yena, Khawundibonise ubuqaqawuli bakho.</li>
      <li>Wathi, Ndiya kukudlulisa konke ukulunga kwam ebusweni bakho, ndivakalise igama likaYehova phambi kwakho, ndibabale endimbabalayo, ndisikwe yimfesane kondosikwa yimfesane ngaye.</li>
      <li>Wathi, Akunakububona ubuso bam; kuba akukho mntu undibona aphile.</li>
      <li>Wathi uYehova, Nantsi ke indawo ngakum; uze ume phezu kweliwa;</li>
      <li>kuthi, ekudluleni kobuqaqawuli bam, ndikubeke emqhokrweni weliwa, ndikugubungele ngesandla sam, ndide ndidlule;</li>
      <li>ndize ndisuse isandla sam, uwubone umva wam. Ke bona ubuso bam abuyi kubonwa.</li>
    </ol>
  </li>
  <li>
    <ol>
      <li>Wathi uYehova kuMoses, Ziqingqele amacwecwe amatye abe mabini, njengawokuqala, ndiwabhale emacwecweni lawo amazwi abesemacwecweni okuqala owawaqhekezayo;</li>
      <li>ulunge kusasa, unyuke kusasa, uye entabeni yaseSinayi, ume ngakum khona encotsheni yentaba.</li>
      <li>Kuze kunganyuki mntu nawe, kuze kungabonwa mntu kuyo yonke intaba, kuze kungadli mpahla imfutshane nankomo, isingise entabeni leyo.</li>
      <li>Wawaqingqa amacwecwe amatye amabini, njengawokuqala. Wavuka uMoses kusasa, wenyuka waya entabeni yaseSinayi, njengoko uYehova wamwisela umthetho ngako, waphatha esandleni sakhe amacwecwe amatye omabini.</li>
      <li>Wehla uYehova esefini, wema khona naye, wavakalisa igama likaYehova.</li>
      <li>UYehova wadlula ebusweni bakhe, wavakalisa esithi, UYehova,  uYehova, uThixo onemfesane, onobabalo, ozeka kade umsindo,  omninzi ngenceba nenyaniso;</li>
      <li>olondolozela amawaka inceba, oxolela ubugwenxa, nokreqo,  nesono; ongakhe amenze msulwa onetyala, obuvelelayo ubugwenxa booyise koonyana, nakoonyana boonyana kwesesithathu nakwesesine isizukulwana!</li>
      <li>Wakhawuleza uMoses, wathoba emhlabeni, waqubuda kuye.</li>
      <li>Wathi, Ukuba undibabale, Nkosi yam, mayihambe phakathi kwethu iNkosi yam; kuba bengabantu abantamo ilukhuni. Xolela ubugwenxa bethu nesono sethu, usenze ilifa lakho.</li>
      <li>Wathi, Yabona, ndenza umnqophiso; ndiya kwenza imisebenzi ebalulekileyo, engazanga idalwe ehlabathini lonke nasezintlangeni zonke, phambi kwabantu bonke bakowenu; bonke abantu ophakathi kwabo wena bowubona umsebenzi kaYehova;  ngokuba yinto eyoyikekayo eniya kuyenza kuwe.</li>
      <li>Kugcine oko ndikuwisela umthetho ngako namhla. Yabona,  ndigxotha ebusweni bakho ama-Amori, namaKanan, namaHeti,  namaPerizi, namaHivi, namaYebhusi.</li>
      <li>Zigcine, hleze wenze umnqophiso nabemi belo zwe ungena kulo; hleze babe ngumgibe phakathi kwakho.</li>
      <li>Nozidiliza izibingelelo zabo, niziqhekeze izimiso zabo zamatye, nibagawule ooAshera babo.</li>
      <li>Kuba akusayi kungqula thixo wumbi; kuba uYehova nguKhwele,  igama lakhe, nguThixo onekhwele;</li>
      <li>hleze wenze umnqophiso nabemi belo zwe, baze bahenyuze ngokulandela oothixo babo, babingelele koothixo babo, bakubize udle umbingelelo wabo;</li>
      <li>uzekele oonyana bakho ezintombini zabo, zize iintombi zabo zihenyuze ngokulandela oothixo babo, zibenyuzise noonyana bakho, ngokubalandelisa oothixo babo.</li>
      <li>Uze ungazenzeli oothixo abatyhidiweyo.</li>
      <li>Umthendeleko wezonka ezingenagwele uze uwugcine. Iintsuku ezisixhenxe wodla izonka ezingenagwele, njengoko ndakuwisela umthetho, ngexesha elimisiweyo lenyanga enguAbhibhi; kuba waphuma eYiputa ngenyanga enguAbhibhi.</li>
      <li>Yonke into evula isizalo yeyam, nemfuyo yakho yonke evula isizalo engamaduna, nokuba yinkomo, nokuba yimvu;</li>
      <li>ke lona izibulo le-esile wolikhulula ngokulimisela ngexhwane; ukuba akuthanga ulikhulule ngokulimisela, wolaphula intamo. Bonke oonyana bakho bamazibulo uze ubakhulule ngokubamisela; mabangabonakali phambi kwam bengaphethe lutho.</li>
      <li>Wosebenza imihla emithandathu; ke ngomhla wesixhenxe uze uphumle, uphumle ekulimeni nasekuvuneni.</li>
      <li>Uze uwenze umthendeleko weeveki, wentlahlela yokuvunwa kwengqolowa; nomthendeleko wokuhlanganisela ukutya emakhaya ekupheleni komnyaka.</li>
      <li>Izihlandlo ezithathu ngomnyaka, yonke into engamadoda yakowenu yobonakala ebusweni beNkosi uYehova, uThixo kaSirayeli.</li>
      <li>Kuba ndiya kuzigqogqa iintlanga phambi kwakho, ndiwenze banzi umda wakho, linganqwenelwa nangubani ilizwe lakho,  ekunyukeni kwakho usiya kubonakala ebusweni bukaYehova uThixo wakho, izihlandlo ezithathu ngomnyaka.</li>
      <li>Igazi lombingelelo wam uze ungalibingeleli phezu kwento enegwele; nombingelelo womthendeleko wepasika uze ungahlali kude kuse.</li>
      <li>Ingqalo yentlahlela yomhlaba wakho uze uyise endlwini kaYehova uThixo wakho. Uze ungalipheki itakane ngobisi lukanina.</li>
      <li>Wathi uYehova kuMoses, Wabhale la mazwi; kuba ndenze ngokuthetha kwala mazwi umnqophiso nawe noSirayeli.</li>
      <li>Waye ekhona ke enoYehova iimini ezimashumi mane nobusuku obumashumi mane; akadla sonka, akasela manzi. Wawabhala emacwecweni amazwi omnqophiso, la mazwi alishumi.</li>
      <li>Kwathi, ekuhleni kukaMoses entabeni yaseSinayi, amacwecwe omabini esingqino esesandleni sikaMoses ekuhleni kwakhe entabeni, akazi uMoses, ukuba ulusu lobuso bakhe belukhazimla ekuthetheni kwakhe naye.</li>
      <li>UAron noonyana bonke bakaSirayeli bambona uMoses. Yini?  Ulusu lobuso bakhe luyakhazimla; boyika ukusondela kuye.</li>
      <li>Wababiza uMoses, babuyela kuye uAron nezikhulu zonke zebandla, wathetha nazo uMoses.</li>
      <li>Emveni koko basondela bonke oonyana bakaSirayeli,  wabawisela umthetho wako konke abekuthethile uYehova kuye entabeni yaseSinayi.</li>
      <li>Wagqiba uMoses ukuthetha nabo, wabeka isigqubuthelo ebusweni bakhe.</li>
      <li>Ekungeneni kukaMoses phambi koYehova, esiya kuthetha naye,  wasisusa isigqubuthelo, wada waphuma. Waphuma, wathetha koonyana bakaSirayeli oko abemwisele umthetho ngako.</li>
      <li>Babubona oonyana bakaSirayeli ubuso bukaMoses, ukuba ulusu lobuso bukaMoses luyakhazimla. Wabuya wasibeka uMoses isigqubuthelo ebusweni bakhe, wada wangena, waya kuthetha naye.</li>
    </ol>
  </li>
  <li>
    <ol>
      <li>Walibizela ndawonye uMoses lonke ibandla loonyana bakaSirayeli, wathi kubo, Zizo ezi iindawo uYehova aniwisele umthetho ngazo, ukuba nizenze.</li>
      <li>Wosebenza imihla emithandathu; ke umhla wesixhenxe woba yingcwele kuni, isabatha kasabatha kuYehova; bonke abenza umsebenzi ngayo bobulawa.</li>
      <li>Ize ningaphembi mlilo ezindlwini zenu zonke ngomhla wesabatha.</li>
      <li>Wathetha uMoses kwibandla lonke loonyana bakaSirayeli,  wathi, Yiyo le indawo ayiwisele umthetho uYehova:</li>
      <li>uthi, Thabathani phakathi kwenu, nise umrhumo kuYehova;  bonke abantliziyo zibaqhubayo mabazise umrhumo kaYehova:  igolide, nesilivere, nobhedu;</li>
      <li>nemisonto emsi nemfusa nebomvu, nelinen ecikizekileyo,  noboya beebhokhwe;</li>
      <li>nezintsu zeenkunzi zezimvu, zenziwe zayingqombela,  nezikhumba zamahlengezi; nemingampunzi;</li>
      <li>neoli yesiphatho sezibane, nobulawu beoli yokuthambisa,  nobesiqhumiso esimnandi;</li>
      <li>namatye ebherilo, namatye okufakwa e-efodini naselubengweni.</li>
      <li>Bonke benentliziyo elumkileyo kuni mabeze, benze zonke izinto uYehova awise umthetho ngazo:</li>
      <li>umnquba nentente yawo, nesigubungelo sayo, amagwegwe ayo,  neeplanga zayo, nemivalo yayo, neentsika zayo, neziseko zayo;</li>
      <li>ityeya nezibonda zayo, isihlalo sokucamagusha, nomkhusane wokusithelisa;</li>
      <li>itafile nezibonda zayo, neempahla zayo zonke, nezonka zokubonisa;</li>
      <li>isiphatho sezibane zokukhanyisa, nempahla yaso, nezibane zaso, neoli yokukhanyisa;</li>
      <li>isibingelelo sokuqhumisela nezibonda zaso, neoli yokuthambisa, nesiqhumiso esimnandi, nesisitheliso somnyango emnyango womnquba;</li>
      <li>isibingelelo sedini elinyukayo, nothango lwaso lobhedu,  nezibonda zaso, neempahla zaso zonke; nohehema lwesitya sokuhlambela, noseko lwalo;</li>
      <li>amawunduwundu entendelezo, neentsika zayo, neziseko zayo,  nesisitheliso somnyango wentendelezo;</li>
      <li>izikhonkwane zomnquba, nezikhonkwane zentendelezo,  nezintya zazo;</li>
      <li>izambatho zokubusa, zokulungiselela engcweleni, nezambatho ezingcwele zika-Aron umbingeleli, nezambatho zoonyana bakhe zokwenzelelela.</li>
      <li>Lemka ke lonke ibandla loonyana bakaSirayeli phambi koMoses.</li>
      <li>Beza bonke abantu abantliziyo yabavuselelayo, abo bonke bamoya wabaqhubayo, bawuzisa umrhumo kaYehova emsebenzini wentente yokuhlangana, nasenkonzweni yayo yonke,  nasezambathweni ezingcwele.</li>
      <li>Beza, amadoda kwanabafazi, bonke abantliziyo zibaqhubayo,  bezisa izacholo, namajikazi, nemisesane, nezidanga, yonke impahla yegolide; bonke abantu ababetshangatshangise kuYehova umtshangatshangiso wegolide, bawuzisa.</li>
      <li>Bonke abantu abafunyanwa benemisonto emsi nemfusa nebomvu,  nelinen ecikizekileyo, noboya bebhokhwe, nezintsu zeenkunzi zezimvu zenziwe zayingqombela, nezikhumba zamahlengezi,  bazizisa.</li>
      <li>Bonke abarhuma umrhumo wesilivere, nowobhedu, bawuzisa umrhumo kaYehova; bonke abafunyanwa benemingampunzi yomsebenzi wonke wenkonzo, bayizisa.</li>
      <li>Bonke abafazi abantliziyo zilumkileyo basonta ngezandla zabo, bazizisa ezo nto zisontiweyo; imisonto emsi nemfusa nebomvu, nelinen ecikizekileyo.</li>
      <li>Abafazi bonke, abantliziyo yabavuselelayo ngobulumko,  basonta uboya beebhokhwe.</li>
      <li>Izikhulu zazisa amatye ebherilo, namatye okufakwa e-efodini naselubengweni, nobulawu,</li>
      <li>neoli yesiphatho sezibane, neyamafutha okuthambisa,  neyesiqhumiso esimnandi.</li>
      <li>Oonyana bakaSirayeli bazisa ke kuYehova umnikelo wokuqhutywa yintliziyo; nawo onke amadoda nabafazi bonke bantliziyo zabaqhubayo ukuyizisela yonke imisebenzi awawisa umthetho uYehova ngesandla sikaMoses, ukuba yenziwe.</li>
      <li>Wathi uMoses koonyana bakaSirayeli, Khangelani, UYehova umbize ngegama uBhetsaleli, unyana kaUri, unyana kaHuri,  wesizwe sakwaYuda.</li>
      <li>Umzalisile ngoMoya kaThixo, ngobulumko, nangengqondo,  nangokwazi, nangobungcibi bamashishini onke,</li>
      <li>ukuba athelekelele, ayile, asebenze ngegolide nangesilivere nangobhedu;</li>
      <li>nangokukrola amatye, awafake; nangokukrola imithi,  asebenze imisebenzi yonke ngentelekelelo.</li>
      <li>Ubeke entliziyweni yakhe ukuyala, yena ke kwanoAholiyabhi unyana ka-Ahisamaki, wesizwe sakwaDan.</li>
      <li>Ubazalise ngobulumko bentliziyo, ukuba benze umsebenzi wonke wokukrola, nowokuluka, ukuluka imfakamfele, ngemisonto emsi nemfusa nebomvu, nelinen ecikizekileyo, neyomluki, babe ngabenzi bomsebenzi wonke, nabathelekeleli bokuyila.</li>
    </ol>
  </li>
  <li>
    <ol>
      <li>Bosebenza ke ooBhetsaleli noAholiyabhi namadoda onke antliziyo zilumkileyo, awanikeleyo uYehova ubulumko nengqondo,  ukuba akwazi ukusebenza yonke imisebenzi yenkonzo yengcwele,  nento yonke abewise umthetho ngayo uYehova.</li>
      <li>UMoses wabiza ooBhetsaleli noAholiyabhi namadoda onke antliziyo zilumkileyo, antliziyo uYehova wazinikayo ubulumko,  onke antliziyo yawavuselelayo ukusondela emsebenzini, ukuba awenze.</li>
      <li>Bathabatha, ebusweni bukaMoses, yonke imirhumo ababeyizisile oonyana bakaSirayeli emsebenzini wenkonzo yengcwele ukuba yenziwe. Baye bona bezisa kuye imiso ngemiso iminikelo yokuqhutywa yintliziyo.</li>
      <li>Zeza ke zonke izilumko ezibe ziyisebenza yonke imisebenzi yengcwele, saseso savela emsebenzini waso esibe siwusebenza;</li>
      <li>zatsho kuMoses ukuthi, Abantu bazisa ngaphezulu kakhulu kokwanele ukusetyenzwa komsebenzi, awise umthetho ngawo uYehova ukuba wenziwe.</li>
      <li>Wawisa umthetho uMoses, ukuba kuhanjiswe ilizwi eminqubeni,  lisithi, Amadoda nabafazi mabangabi senza mpahla yamrhumo wengcwele. Bapheza ke abantu ukuzisa.</li>
      <li>Impahla yazanela izinto zonke, emisebenzini yonke,  ukubabayenze, yada yasala.</li>
      <li>Bonke abantliziyo zilungileyo, phakathi kwabenza imisebenzi, bawenza umnquba, amalengalenga aba lishumi,  ngelinen ecikizekileyo ephothiweyo, nemisonto emsi nemfusa nebomvu, benza iikerubhi, umsebenzi wengcibi yokuluka.</li>
      <li>Ubude belengalenga lilinye baba ziikubhite ezimashumi mabini anesibhozo, ububanzi belengalenga lilinye baba ziikubhite ezine, amalengalenga alingana onke.</li>
      <li>Bahlanganisa amalengalenga amahlanu, elinye nelinye;  bahlanganisa amalengalenga amahlanu, elinye nelinye.</li>
      <li>Benza amasango ngemisonto emsi emphethweni welinye ilengalenga, ekupheleni ekuhlanganeni; benjenjalo emphethweni welengalenga lokugqibela, ekuhlanganeni kwelesibini.</li>
      <li>Benza amasango aba mashumi mahlanu kwelinye ilengalenga,  benza namasango aba mashumi mahlanu ekupheleni kwelengalenga elisekuhlanganeni kwelesibini; amasango alungelelana, elinye nelinye.</li>
      <li>Benza amagwegwe egolide aba mashumi mahlanu;  bawahlanganisa amalengalenga, elinye nelinye, ngamagwegwe lawo,  waba mnquba mnye.</li>
      <li>Benza amalengalenga ngoboya beebhokhwe, aba yintente phezu komnquba; bawenza amalengalenga alishumi elinalinye.</li>
      <li>Ubude belengalenga lilinye baba ziikubhite ezimashumi mathathu, ububanzi belengalenga lilinye baba ziikubhite ezine;  loo malengalenga alishumi elinalinye alingana.</li>
      <li>Bawahlanganisa amalengalenga amahlanu odwa, namalengalenga omathandathu odwa.</li>
      <li>Benza amasango amashumi mahlanu emphethweni welengalenga eli lokugqibela ekuhlanganeni, benza namasango amashumi mahlanu emphethweni welesibini ilengalenga, elihlanganiswe nelinye.</li>
      <li>Benza amagwegwe obhedu amashumi mahlanu, ukuba ihlanganiswe intente, ibe nye.</li>
      <li>Bayenzela intente isigubungelo ngezintsu zeekunzi zezimvu,  zenziwe zayingqombela, nesigubungelo sezikhumba zamahlengezi ngaphezulu kweso.</li>
      <li>Umnquba bawenzela iiplanga ngomngampunzi, zema.</li>
      <li>Ubude beplanga baba ziikubhite ezilishumi, ububanzi beplanga inye baba yikubhite enesiqingatha.</li>
      <li>Iplanga inye yaneempondlo ezimbini, zahlangana olunye nolunye; benjenjalo eziplangeni zonke zomnquba.</li>
      <li>Bazenza ke iiplanga zomnquba; zamashumi mabini iiplanga ngecala lasezantsi ngasezantsi.</li>
      <li>Benza iziseko zesilivere zamashumi mane phantsi kweeplanga ezimashumi mabini; zazibini iziseko zeempondlo zayo zombini,  phantsi kweplanga inye; zazibini iziseko zeempondlo zayo zombini, phantsi kweplanga inye.</li>
      <li>Ezecala lesibini lomnquba, ngelasentla icala, benza iiplanga ezimashumi mabini,</li>
      <li>neziseko zazo zesilivere zamashumi mane: iziseko zazibini phantsi kweplanga inye, zazibini iziseko phantsi kweplanga inye.</li>
      <li>Ezomva womnquba ngasentshonalanga bazenza zantandathu iiplanga.</li>
      <li>Iiplanga ezimbini bazenza iimbombo zomnquba ngamacala,  emaphundwini omabini,</li>
      <li>zangamawele, zithabathela ezantsi ukuhlangana, zaba nto-nye kwada kwasa entloko, zaya khonkcweni linye; benjenjalo kuwo omabini angaweembombo zombini.</li>
      <li>Zaba ziiplanga ezisibhozo; neziseko zazo zesilivere zaziziseko ezilishumi elinazithandathu: zazibini iziseko,  zazibini iziseko, phantsi kweplanga inye.</li>
      <li>Benza imivalo ngomngampunzi; yamihlanu eziplangeni zelinye icala lomnquba,</li>
      <li>yamihlanu imivalo eziplangeni zelesibini icala lomnquba;  yamihlanu imivalo eziplangeni zomnquba ephundwini,  ngasentshonalanga.</li>
      <li>Benza umvalo othe gabhu phakathi eziplangeni ezo, wavala,  usuka ekupheleni waya ekupheleni.</li>
      <li>Bazaleka iiplanga ngegolide; amakhonkco azo bawenza ngegolide, azindawo zemivalo; ke imivalo bayaleka ngegolide.</li>
      <li>Benza umkhusane ngemisonto emsi nemfusa nebomvu, nelinen ecikizekileyo, ephothiweyo; bawenzela iikerubhi, umsebenzi wengcibi yokuluka ke lowo.</li>
      <li>Bawenzela iintsika ezine zomngampunzi ezalekwe ngegolide,  namagwegwe azo egolide; bazityhidela iziseko zozine zesilivere.</li>
      <li>Umnyango wentente bawenzela isisitheliso ngemisonto emsi nemfusa nebomvu, nelinen ecikizekileyo, ephothiweyo, umsebenzi oyimfakamfele womluki;</li>
      <li>neentsika zaso zantlanu, namagwegwe azo, bazaleka iintloko zazo neminqiwu yazo ngegolide, neziseko zazo zozihlanu zazezobhedu.</li>
    </ol>
  </li>
  <li>
    <ol>
      <li>UBhetsaleli wayenza ityeya ngomngampunzi. Ubude bayo baba ziikubhite zombini ezinesiqingatha, ububanzi bayo baba yikubhite enesiqingatha, ukuphakama kwayo kwayikubhite enesiqingatha.</li>
      <li>Wayaleka ngegolide ecocekileyo ngaphakathi nangaphandle,  wayithi jize ngesithsaba segolide.</li>
      <li>Wayityhidela amakhonkco egolide amane, emilenzeni yayo yomine: amakhonkco amabini ngeli icala, amakhonco amabini ngeliya icala.</li>
      <li>Wenza izibonda ngomngampunzi, wazaleka ngegolide;</li>
      <li>wazifaka izibonda ezo emakhonkcweni asemacaleni etyeya,  ukuba ithwalwe ngazo.</li>
      <li>Wenza isihlalo sokucamagusha ngegolide ecocekileyo. Ubude baso baba ziikubhite ezimbini ezinesiqingatha, ububanzi baso baba yikubhite enesiqingatha.</li>
      <li>Wenza iikerubhi zambini ngegolide, ukuzenza wazikhanda;  zavela eziphelweni zozibini zesihlalo sokucamagusha:</li>
      <li>enye ikerubhi ivele esiphelweni esi, enye ikerubhi ivele esiphelweni esiya. Wazenza iikerubhi esihlalweni sokucamagusha,  zavela eziphelweni zaso zozibini.</li>
      <li>Iikerubhi zolula amaphiko phezulu, zasisithelisa ngamaphiko azo isihlalo sokucamagusha; ubuso bazo bakhangelana, babheka esihlalweni sokucamagusha ubuso beekerubhi.</li>
      <li>Wenza netafile ngomngampunzi; ubude bayo baba ziikubhite ezimbini, ububanzi bayo baba yikubhite, ukuphakama kwayo kwaba yikubhite enesiqingatha.</li>
      <li>Wayaleka ngegolide ecocekileyo, wayithi jize ngesithsaba segolide.</li>
      <li>Wayenzela ngeenxa zonke udini olungangobubanzi besandla,  udini lwayo waluthi jize ngesithsaba segolide.</li>
      <li>Wayityhidela amakhonkco egolide amane, wawafaka amakhonkco ezimbombeni zone ezisemilenzeni yayo yomine.</li>
      <li>Aba kufuphi nokuhlangana kodini amakhonkco lawo, aba ziindawo zokufaka izibonda zokuyithwala itafile.</li>
      <li>Wenza izibonda ezo ngomngampunzi, wazaleka ngegolide,  ukuba ithwalwe ngazo itafile.</li>
      <li>Wenza impahla ephezu kwetafile, izikotile zayo, nemicephe yayo, neenkamba zayo, neendebe zayo ekwakuthululwa ngazo,  wazenza ngegolide ecocekileyo.</li>
      <li>Wenza nesiphatho sezibane ngegolide ecocekileyo. Ukusenza wasikhanda isiphatho eso, nesikhondo saso, nesibili saso,  neendebe zaso, namaqhina aso, neentyantyambo zaso, zivele kwakuso.</li>
      <li>Amasebe amathandathu avela emacaleni aso: amasebe amathathu esiphatho avela kweli icala laso, amasebe amathathu esiphatho avela kweliya icala laso.</li>
      <li>Zaba ntathu iindebe ezifana neentyantyambo zeamangile kweli isebe, zineqhina nentyantyambo; neendebe ezintathu ezifana neentyantyambo zeamangile zaba kweliya isebe, zineqhina nentyantyambo. Kwaba njalo kumasebe omathandathu avela esiphathweni eso.</li>
      <li>Zaba ne iindebe esiphathweni ezifana neentyantyambo zeamangile, zinamaqhina aso neentyantyambo zaso.</li>
      <li>Yaba liqhina phantsi kwamasebe amabini livela kuso,  yaliqhina phantsi kwamasebe amabini livela kuso, yaliqhina phantsi kwamasebe amabini livela kuso, angawamasebe amathandathu avela kuso.</li>
      <li>Amaqhina awo namalungu awo avela kuso sonke, saba ngumkhando wamnye wegolide ecocekileyo.</li>
      <li>Wenza izibane zaso zasixhenxe, nezifinyiso zaso,  neengcedevu zaso, ngegolide ecocekileyo.</li>
      <li>Wasenza ngetalente yegolide ecocekileyo, neempahla zaso zonke.</li>
      <li>Wenza nesibingelelo sokuqhumisela ngomngampunzi. Ubude baso baba yikubhite, ububanzi baso baba yikubhite, saba mbombo-ne; ukuphakama kwaso kwaziikubhite ezimbini; zaphuma kuso iimpondo zaso.</li>
      <li>Wasaleka ngegolide ecocekileyo umphezulu waso, namacala aso ngeenxa zonke, neempondo zaso, wasithi jize ngesithsaba segolide.</li>
      <li>Wasenzela amakhonkco amabini ngegolide, phantsi kwesithsaba saso ezimbombeni zaso ezimbini, emacaleni aso omabini, aziindawo zezibonda ukuba sithwalwe ngazo.</li>
      <li>Wazenza izibonda ngomngampunzi, wazaleka ngegolide.</li>
      <li>Wenza neoli engcwele yokuthambisa, nesiqhumiso esimnandi esingangxengelelweyo, umsebenzi womqholi ke lowo.</li>
    </ol>
  </li>
  <li>
    <ol>
      <li>Wasenza nesibingelelo sedini elinyukayo ngomngampunzi:  ubude baso baba ziikubhite ezintlanu, ububanzi baso baba ziikubhite ezintlanu, sambombo-ne; ukuphakama kwaso kwaziikubhite ezintathu.</li>
      <li>Wenza iimpondo zaso ezimbombeni zaso, zaphuma kuso iimpondo zaso, wasaleka ngobhedu.</li>
      <li>Wazenza zonke iimpahla zesibingelelo eso: iinkamba,  nemihlakulwana, nezitya zokutshiza, neefolokhwe, neengcedevu;  zonke iimpahla zaso wazenza ngobhedu.</li>
      <li>Isibingelelo wasenzela uthango, umsebenzi ongumnatha,  ngobhedu, phantsi kongqameko olujikelezileyo, lwathabathela ezantsi, lwathi gabhu phakathi.</li>
      <li>Wawatyhida amakhonkco amane eziphelweni zozine zothango lobhedu, aba ziindawo zezibonda.</li>
      <li>Wenza izibonda ngomngampunzi, wazaleka ngobhedu.</li>
      <li>Wazifaka izibonda emakhonkcweni, emacaleni esibingelelo,  ukuba sithwalwe ngazo; wasenza ngeeplanga saholoholo.</li>
      <li>Wenza uhehema lwesitya sokuhlambela ngobhedu, noseko lwalo ngobhedu, nezipili zabafazi, ababekhonza emnyango wentente yokuhlangana.</li>
      <li>Wenza intendelezo kwelasezantsi icala, ngasezantsi, yaba ngamawunduwundu entendelezo, elinen ecikizekileyo, ephothiweyo,  iikubhite ezilikhulu.</li>
      <li>Iintsika zawo zaba mashumi mabini, neziseko zazo zaba mashumi mabini, zazezobhedu; amagwegwe eentsika neminqiwu yazo yayeyesilivere.</li>
      <li>Ngecala lasentla amawunduwundu aziikubhite ezilikhulu;  iintsika zawo ezimashumi mabini, neziseko zazo ezimashumi mabini, zazezobhedu; amagwegwe eentsika neminqiwu yazo yayeyesilivere.</li>
      <li>Ngecala lasentshonalanga amawunduwundu aziikubhite ezimashumi mahlanu; iintsika zawo zalishumi, neziseko zazo zalishumi; amagwegwe eentsika neminqiwu yazo yayeyesilivere.</li>
      <li>Ngecala lempumalanga ngasempumalanga aziikubhite ezimashumi mahlanu.</li>
      <li>Amawunduwundu asingisa kwelinye icala lesango aziikubhite ezilishumi elinantlanu; iintsika zawo zantathu, neziseko zazo zazithathu.</li>
      <li>Ngelinye icala lesango lentendelezo, ngapha nangapha, aba ngamawunduwundu eekubhite ezilishumi elinantlanu; iintsika zawo zantathu, neziseko zazo zazithathu.</li>
      <li>Onke amawunduwundu entendelezo ajikelezileyo aba ngawelinen ecikizekileyo, ephothiweyo.</li>
      <li>Iziseko zeentsika zazezobhedu; amagwegwe eentsika neminqiwu yazo yayeyesilivere, nokwalekwa kwamantloko azo kwayisilivere; iminqiwu yeentsika zonke zentendelezo yayeyesilivere.</li>
      <li>Isitheliso sesango lentendelezo sasingumsebenzi oyimfakamfele womluki, ngemisonto emsi nemfusa nebomvu, nelinen ecikizekileyo, ephothiweyo; ubude baba ziikubhite ezimashumi mabini, ukuphakama ebubanzini kwaba ziikubhite ezintlanu;  kwalungelelana namawunduwundu entendelezo.</li>
      <li>Iintsika zawo zone neziseko zazo zozine zaba zezobhedu;  amagwegwe azo aba ngawesilivere, nokwalekwa kwamantloko azo neminqiwu yazo kwayisilivere.</li>
      <li>Zonke izikhonkwane zomnquba nezentendelezo ejikelezileyo zazezobhedu.</li>
      <li>Ngawo la amanani ezinto zomnquba, zomnquba wesingqino,  abebalwa ngomlomo kaMoses ngenkonzo yabaLevi, ngesandla sikaItamare, unyana ka-Aron umbingeleli.</li>
      <li>UBhetsaleli, unyana kaUri, unyana kaHuri, wesizwe sakwaYuda, wakwenza konke uYehova abemwisele umthetho ngako uMoses.</li>
      <li>Waye noAholiyabhi unyana ka-Ahisamaki, wesizwe sakwaDan,  engumkroli, ingcibi, umluki weemfakamfele ngemisonto emsi nemfusa nebomvu, nelinen ecikizekileyo, ephothiweyo.</li>
      <li>Ke yonke igolide ekwakusetyenzwa ngayo umsebenzi emisebenzini yonke yengcwele, igolide yomtshangatshangiso, yaye iziitalente ezimashumi mabini anesithoba, neeshekele ezimakhulu asixhenxe anamanci mathathu, ngokweshekele yengcwele.</li>
      <li>Ke isilivere yabo babalwayo bebandla yaba likhulu leetalente neeshekele eziliwaka elinamakhulu asixhenxe anamanci asixhenxe anantlanu, ngokweshekele yengcwele.</li>
      <li>Yaba yibheka ngentloko yomntu (isiqingatha seshekele leyo,  ngokweshekele yengcwele), kubo bonke abagqithelayo kwabo babalwayo; bethabathela kominyaka imashumi mabini ezelwe,  nangaphezulu, kubo abangamawaka angamakhulu omathandathu anamawaka amathathu, anamakhulu amahlanu anamanci mahlanu.</li>
      <li>Ngeetalente zesilivere ezilikhulu kwatyhidwa iziseko zengcwele neziseko zomkhusane; yalikhulu leziseko kwikhulu leetalente, yayitalente kwisiseko.</li>
      <li>Ngeeshekele eziliwaka elinamakhulu asixhenxe anamanci asixhenxe anantlanu, wenza amagwegwe eentsika, wawaleka amantloko azo, wenza iminqiwu.</li>
      <li>Ubhedu olungumtshangatshangiso lwaye luziitalente ezingamashumi osixhenxe, neeshekele ezingamawaka amabini anamakhulu mane.</li>
      <li>Wenza ngalo iziseko zomnyango wentente yokuhlangana,  nesibingelelo sobhedu, nothango lwaso lobhedu, nempahla yonke yesibingelelo;</li>
      <li>neziseko zentendelezo ejikelezileyo, neziseko zesango lentendelezo, nezikhonkwane zonke zomnquba, nezikhonkwane zonke zentendelezo ejikelezileyo.</li>
    </ol>
  </li>
  <li>
    <ol>
      <li>Ngemisonto emsi nemfusa nebomvu benza izambatho zokubusa,  zokulungiselela engcweleni; benza nezambatho ezingcwele zika-Aron, njengoko uYehova wamwiselayo umthetho uMoses.</li>
      <li>Iefodi wayenza ngegolide, nemisonto emsi nemfusa nebomvu,  nelinen ecikizekileyo, ephothiweyo.</li>
      <li>Bayikhanda igolide yaba zizixwexwe ezicekethekileyo,  bancwela imityana, ukuze bayixube emisontweni emsi nemfusa nebomvu, nelinen ecikizekileyo, umsebenzi wengcibi yokuluka ke lowo.</li>
      <li>Iefodi bayenzela iziziba zamagxa zokuyixakatha, yaxakathwa emiphethweni yomibini;</li>
      <li>nombhinqo ophezu kwayo wokuyinxiba iefodi, ophuma kuyo,  wawunjengokusetyenzwa kwayo; bawenza ngegolide, nemisonto emsi nemfusa nebomvu, nelinen ecikizekileyo, ephothiweyo, njengoko uYehova wamwiselayo umthetho uMoses.</li>
      <li>Benza amatye ebherilo, abhijelwe ngomluko wegolide, akrolwa ngokukrolwa kwemisesane yokutywina, ngokwamagama oonyana bakaSirayeli;</li>
      <li>wawabeka ezizibeni zamagxa ze-efodi, aba ngamatye esikhumbuzo koonyana bakaSirayeli, njengoko uYehova wamwiselayo umthetho uMoses.</li>
      <li>Walwenza ubengo, lwaba ngumsebenzi wengcibi yokuluka,  njengokwenziwa kwe-efodi, ngegolide, nemisonto emsi nemfusa nebomvu, nelinen ecikizekileyo.</li>
      <li>Lwaba mbombo-ne, lwaphindwa, balwenza ubengo; ubuda balo baba ngangokolulwa kweminwe, ububanzi balo baba ngangokolulwa kweminwe luphindiwe.</li>
      <li>Bafaka kulo imikrozo yamine yamatye; ukrozo lwesardiyo,  netopazi, nesmarado, lwaba lukrozo lokuqala olo;</li>
      <li>ukrozo lwesibini lwaba yirubhi, nesafire, nekalikedo;</li>
      <li>ukrozo lwesithathu lwaba yihakinto, neagati, neametiste;</li>
      <li>ukrozo lwesine lwaba yikrizolite, nebherilo, neyaspisi;  abhijelwa ngomluko wegolide ezimfakweni zawo.</li>
      <li>Amatye lawo amiswa ngokwamagama oonyana bakaSirayeli abalishumi elinababini, ngokwamagama abo; aba nokrolo lomsesane wokutywina, lathi elo laba negama lalo, ngokwezizwe ezilishumi elinazibini.</li>
      <li>Benza elubengweni intsontelo ethe shinyi, umsebenzi osontiweyo ngegolide ecocekileyo.</li>
      <li>Benza imiluko yamibini ngegolide, namakhonkco amabini ngegolide, bawafaka loo makhonkco mabini emancamini omabini obengo.</li>
      <li>Bazifaka iintsontelo zombini zegolide emakhonkcweni omabini asemancamini obengo;</li>
      <li>namancam omabini eentsontelo zombini bawafaka emilukweni yomibini, bayifaka ezizibeni zamagxa ze-efodi, ngaphambili.</li>
      <li>Benza amakhonkco amabini ngegolide, bawafaka emancamini omabini obengo, emphethweni walo okwicala elikhangelene ne-efodi, elibheke ngaphakathi.</li>
      <li>Benza amanye amakhonkco amabini ngegolide, bawafaka ezizibeni zamagxa zozibini ze-efodi ngaphantsi, mayela nomphambili wayo, kufuphi nokuhlangana kwayo, entla kombhinqo we-efodi.</li>
      <li>Balunxibelela ubengo ngamakhonkco alo, emakhonkcweni e-efodini, ngentsontelo yemisonto emsi, lwaba sentla kombhinqo we-efodi, ukuze lungasuki ubengo kuyo iefodi, njengoko uYehova wamwiselayo umthetho uMoses.</li>
      <li>Benza ingubo yokwaleka ye-efodi, umsebenzi womluki, yonke ngemisonto emsi.</li>
      <li>Umqala wengubo yokwaleka waba sesazulwini sayo,  njengomqala wesigcina-sifuba; waba nomphetho owujikelezileyo umqala, ukuze ungakrazuki.</li>
      <li>Benza emqukumbelweni wengubo yokwaleka iirharnate ngemisonto emsi nemfusa nebomvu, nelinen ephothiweyo.</li>
      <li>Benza namankenteza egolide ecocekileyo, bawabeka amankenteza phakathi kweerharnate emqukumbelweni wengubo yokwaleka, kwazunguleza phakathi kweerharnate:</li>
      <li>yaba linkenteza nerharnate, inkenteza nerharnate,  emqukumbelweni wengubo yokwaleka, kwazunguleza; ukuba kulungiselelwe njengoko uYehova wamwiselayo umthetho uMoses.</li>
      <li>Benza iingubo zangaphantsi ngelinen ecikizekileyo,  umsebenzi womluki, ukuba zibe zezika-Aron noonyana bakhe;</li>
      <li>nonkontsho, ngelinen ecikizekileyo; neminqwazi yokuhomba,  ngelinen ecikizekileyo; neebhulukhwe, ngelinen ecikizekileyo,  ephothiweyo, emhlophe;</li>
      <li>nombhinqo, ngelinen ecikizekileyo, ephothiweyo, nemisonto emsi nemfusa nebomvu, umsebenzi oyimfakamfele womluki, njengoko uYehova wamwiselayo umthetho uMoses.</li>
      <li>Benza nembasa, isithsaba esingcwele segolide ecocekileyo,  babhala phezu kwayo umbhalo ngokrolo lomsesane wokutywina,  othi, ingcwele kuYehova.</li>
      <li>Bayifaka umtya wemisonto emsi, yanxitywa elunkontshweni phezulu, njengoko uYehova wamwiselayo umthetho uMoses.</li>
      <li>Wagqitywa ke wonke umsebenzi womnquba wentente yokuhlangana. Benza oonyana bakaSirayeli njengako konke uYehova ebemwisele umthetho ngako uMoses, benjenjalo.</li>
      <li>Bawuzisa umnquba kuMoses: intente nempahla yayo yonke,  amakhonkco ayo, neeplanga zayo, nemivalo yayo, neentsika zayo,  neziseko zayo;</li>
      <li>nesigubungelo sezintsu zeenkunzi zezimvu, zenziwe zayingqombela, nesigubungelo sezikhumba zamahlengezi,  nomkhusane osithelisayo;</li>
      <li>netyeya yesingqino, nezibonda zayo, nesihlalo sokucamagusha;</li>
      <li>netafile, neempahla zayo zonke, nezonka zokubonisa;</li>
      <li>nesiphatho sezibane esihle, nezibane zaso, izibane ezicwangcisiweyo, nempahla yaso yonke, neoli yokukhanyisa;</li>
      <li>nesibingelelo segolide, neoli yokuthambisa, nesiqhumiso esimnandi, nesisitheliso sokusithelisa umnyango wentente;</li>
      <li>nesibingelelo sobhedu, nothango lwaso lobhedu, izibonda zaso, nempahla yaso yonke; uhehema lwesitya sokuhlambela noseko lwalo;</li>
      <li>namawunduwundu entendelezo, neentsika zayo, neziseko zayo,  nesisitheliso sesango lentendelezo, nemitya yayo, nezikhonkwane zayo, nempahla yonke yenkonzo yomnquba, yentente yokuhlangana;</li>
      <li>nezambatho zokubusa, zokulungiselela engcweleni;  nezambatho ezingcwele zika-Aron umbingeleli, nezambatho zoonyana bakhe zokwenzelelela.</li>
      <li>Njengako konke uYehova abemwisele umthetho uMoses,  bawenjalo oonyana bakaSirayeli wonke umsebenzi.</li>
      <li>Wawukhangela uMoses wonke umsebenzi, nango ke bewenzile;  njengoko uYehova abemwisele umthetho ngako, bawenjenjalo.  Wabasikelela ke uMoses.</li>
    </ol>
  </li>
  <li>
    <ol>
      <li>Wathetha uYehova kuMoses wathi, Ngenyanga yokuqala,  ngolokuqala usuku enyangeni leyo,</li>
      <li>uze uwumise umnquba wentente yokuhlangana; ubeke khona ityeya yesingqino,</li>
      <li>uyisithelise ityeya ngomkhusane;</li>
      <li>ungenise itafile, uzicwangcise izinto zayo ezicwangciswayo;  ungenise isiphatho sezibane, uzimise izibane zaso;</li>
      <li>usimise isibingelelo segolide sokuqhumisela phambi kwetyeya yesingqino, usixhome isisitheliso somnyango emnqubeni;</li>
      <li>usimise isibingelelo sedini elinyukayo phambi komnyango womnquba wentente yokuhlangana;</li>
      <li>ulumise uhehema lwesitya sokuhlambela phakathi kwentente yokuhlangana nesibingelelo, ugalele amanzi kulo.</li>
      <li>Uze uyimise intendelezo ijikeleze, usixhome isisitheliso sesango lentendelezo.</li>
      <li>Uze uthabathe ioli yokuthambisa, uthambise umnquba neento zonke ezikuwo, uwungcwalise nempahla yawo yonke, ube yingcwele;</li>
      <li>uthambise isibingelelo sedini elinyukayo, nempahla yaso yonke, usingcwalise isibingelelo, sibe sisibingelelo esiyingcwele kangcwele;</li>
      <li>uthambise uhehema lwesitya sokuhlambela, noseko lwalo,  ulungcwalise.</li>
      <li>Uze usondeze uAron noonyana bakhe emnyango wentente yokuhlangana, ubahlambe ngamanzi;</li>
      <li>umnxibe uAron izambatho ezingcwele, umthambise,  umngcwalise, ukuze abe ngumbingeleli kum.</li>
      <li>Wosondeza oonyana bakhe, ubanxibe iingubo zangaphantsi;</li>
      <li>ubathambise njengoko wamthambisayo uyise, ukuze babe ngababingeleli kum; kuthi ukuthanjiswa kwabo kube kokobubingeleli obungunaphakade kubo, kwizizukulwana zabo.</li>
      <li>Wenza ke uMoses; njengako konke uYehova abemwisele umthetho ngako, wenjenjalo.</li>
      <li>Kwathi, ngenyanga yokuqala ngomnyaka wesibini, ngolokuqala enyangeni leyo, wamiswa umnquba.</li>
      <li>Wawumisa ke uMoses umnquba, wazibeka iziseko zawo,  wazimisa iiplanga zawo, wayifaka imivalo yawo, wazimisa iintsika zawo.</li>
      <li>Wayaneka intente phezu komnquba, wabeka isigubungelo sentente phezu kwayo phezulu, njengoko uYehova wamwisela umthetho uMoses.</li>
      <li>Wasithabatha isingqino, wasibeka etyeyeni, wazifaka izibonda etyeyeni, wasibeka isihlalo sokucamagusha phezu kwetyeya phezulu.</li>
      <li>Wayingenisa ityeya emnqubeni, wawuxhoma umkhusane osithelisayo, wayisithelisa ityeya yesingqino, njengoko uYehova wamwisela umthetho uMoses.</li>
      <li>Wayibeka itafile ententeni yokuhlangana, ngecala lomnquba elingasentla, nganeno komkhusane;</li>
      <li>wacwangcisa phezu kwayo ukucwangciswa kwezonka phambi koYehova, njengoko uYehova wamwiselayo umthetho uMoses.</li>
      <li>Wasimisa isiphatho sezibane ententeni yokuhlangana,  sakhangelana netafile ngecala lomnquba elingasezantsi;</li>
      <li>wazimisa izibane phambi koYehova, njengoko uYehova wamwiselayo umthetho uMoses.</li>
      <li>Wasibeka isibingelelo segolide ententeni yokuhlangana,  phambi komkhusane.</li>
      <li>Waqhumisela phezu kwaso ngesiqhumiso esimnandi, njengoko uYehova wamwiselayo umthetho uMoses.</li>
      <li>Wasixhoma isisitheliso somnyango emnqubeni.</li>
      <li>Wasibeka isibingelelo sedini elinyukayo emnyango womnquba wentente yokuhlangana; wanyusa kuso idini elinyukayo, nomnikelo wokudla, njengoko uYehova wamwiselayo umthetho uMoses.</li>
      <li>Walubeka uhehema lwesitya sokuhlambela phakathi kwentente yokuhlangana nesibingelelo eso, wagalela amanzi okuhlamba kulo.</li>
      <li>Bazihlamba ooMoses noAron noonyana bakhe izandla zabo neenyawo zabo khona.</li>
      <li>Ekungeneni kwabo ententeni yokuhlangana, nasekusondeleni kwabo esibingelelweni, bahlamba, njengoko uYehova wamwiselayo umthetho uMoses.</li>
      <li>Wayimisa intendelezo ejikeleza umnquba lo nesibingelelo esi, wasixhoma isisitheliso sesango lentendelezo. Wawugqiba ke uMoses umsebenzi.</li>
      <li>Ilifu layigubungela intente yokuhlangana, ubuqaqawuli bukaYehova bawuzalisa umnquba.</li>
      <li>UMoses akaba nakungena ententeni yokuhlangana, ngokuba ilifu lahlala phezu kwayo, ubuqaqawuli bukaYehova bawuzalisa umnquba.</li>
      <li>Belisithi lakunyuswa lisuswe ilifu emnqubeni, banduluke oonyana bakaSirayeli, benjenjalo ekundulukeni kwabo konke.</li>
      <li>Ke xa ilifu belingekanyuswa, bebenganduluki kude kube yimini yokunyuswa kwalo;</li>
      <li>kuba ilifu likaYehova beliba phezu komnquba emini, umlilo ube phezu kwawo ebusuku, phambi kwendlu yonke kaSirayeli,  ekundulukeni kwabo konke.</li>
    </ol>
  </li>
</ol>