<ol>
  <li>
    <ol>
      <li>UPawulos, umbanjwa kaKristu Yesu, noTimoti umzalwana,  babhalela uFilemon oyintanda, osebenzisana nathi,</li>
      <li>noApiya isithandanekazi sethu, noArkipo umphumi-mkhosi nathi, nebandla elisendlwini yakho;</li>
      <li>bathi, Makube lubabalo kuni, noxolo oluvela kuThixo uBawo,  neNkosi yethu uYesu Kristu.</li>
      <li>Ndihlala ndibulela kuye uThixo wam, ndikukhumbula emithandazweni yam,</li>
      <li>ndiluva nje olwakho uthando, nokholo onalo kuyo iNkosi uYesu, nakubo bonke abangcwele,</li>
      <li>ukuze ubudlelane bokholo lwakho bube nokusebenza ngokwazi konke okulungileyo okukuni, kuse kuKristu Yesu.</li>
      <li>Kuba sinovuyo nothuthuzeleko olukhulu ngalo uthando lwakho,  ngokuba izibilini zabangcwele ziphunyuziwe ngawe, mzalwana.</li>
      <li>Kungoko endithi, nakuba ndinako ukungafihlisi okukhulu kuKristu, kokuba ndikuthethele okufanelekileyo,</li>
      <li>noko ngenxa yothando ndisuka kanye ndikubongoze,  ndingonjengoPawulos ixhego, ngoku ke ndikwangumbanjwa kaYesu Kristu.</li>
      <li>Ndikubongoza ngenxa yomntwana wam, uOnesimo, endimzeleyo ndisezintanjeni;</li>
      <li>obefudula engeluncedo lwanto kuwe, kodwa ngoku kuwe nakum unoncedo oluhle.</li>
      <li>Lowo ndimbuyisele kuwe; wena ke mamkele, oko kukuthi,  yamkela izibilini zam;</li>
      <li>ebendinga mna ndingasendihlala naye apha, ukuze athi endaweni yakho andilungiselele, ndisezintanjeni ngenxa yeendaba ezilungileyo ezi;</li>
      <li>kodwa andithandanga kwenza nto, ungatshongo wena, ukuze ukulunga kwakho kungangi kokokunyanzelwa, kube kokokuvuma.</li>
      <li>Kuba mhlawumbi wahlukaniswa umzuzwana nawe ngenxa yoku,  ukuze umzuze ngokwaphakade;</li>
      <li>engasenjengekhoboka, esuke wangaphezu kwekhoboka,  engumzalwana oyintanda, ngokukodwa kum; kubeke phi na ke kuwe,  ngokwenyama nangokweNkosi?</li>
      <li>Ngoko ke, ukuba unobudlelane nam, mamkele njengam.</li>
      <li>Ukuba wakona, nokuba unetyala kuwe, oko kubalele kum.</li>
      <li>Mna Pawulos ndikubhale ngesam isandla ukuthi, mna ndokuhlawula; endingatshoyo kuwe ukuthi, kum unetyala elingaphezulu, elinguwe ngokwakho.</li>
      <li>Ewe, mzalwana, mandincedeke ngawe mna ngokwaseNkosini;  ziphumze izibilini zam ngokwaseNkosini.</li>
      <li>Ndikubhalele ndeyisekile kukundilulamela kwakho, ndisazi ukuba uya kwenza nangaphezulu koko ndikuthethayo.</li>
      <li>Kunye ke noko, ndilungisele indawo yokuhlala; kuba ndithembile ukuba ngayo imithandazo yenu nondiphiwa.</li>
      <li>Uyakubulisa uEpafras, umbanjwa ndawonye nam wakwaKristu Yesu,</li>
      <li>kwanoMarko, noAristarko, noDemasi, noLuka, abasebenzisana nam.</li>
      <li>Ubabalo lweNkosi yethu uYesu Kristu malube nomoya wenu.  Amen.</li>
    </ol>
  </li>
</ol>