<ol>
  <li>
    <ol>
      <li>Eyokuqala imbali, Tiyofilo, ndayenza kambe ndibalisa ngezinto zonke awaqala ngazo uYesu ukuzenza kwanokuzifundisa,</li>
      <li>kwada kwayimini awanyuswa ngayo, akuba ebawisele umthetho ngoMoya oyiNgcwele abapostile awayebanyule;</li>
      <li>awathi kanjalo, emveni kokuva kwakhe ubunzima, wazimisa ephilile phambi kwabo, ngeziganeko ezininzi, ezibonakalalisa ngokwakhe kubo kwiintsuku ezimashumi mane, ethetha izinto ezingabo ubukumkani bukaThixo.</li>
      <li>Uthe, ehlanganisene nabo, wabathethela ngelithi,  mabangahlukani neYerusalem; mabalinde idinga loYise, awathi ukuthetha, Naliva kum;</li>
      <li>ngokuba uYohane okunene wabhaptiza ngamanzi; kodwa nina niya kubhaptizwa ngoMoya oyiNgcwele, kungekabi kade emva kwezi ntsuku.</li>
      <li>Bona ke ngoko, bebuthelene, babembuza besithi, Nkosi,  wobubuyisela ngeli xesha na ubukumkani kuSirayeli?</li>
      <li>Uthe ke kubo, Asikokwenu ukwazi amaxesha nokuba ngamathuba,  awamise ngelakhe igunya uBawo.</li>
      <li>Niya kwamkela ke amandla, akubon ukuba uMoya oyiNgcwele uhlile phezu kwenu; nibe ngamangqina am eYerusalem, kwanakulo lonke elakwaYuda nelaseSamariya, kude kuse nasekupheleni komhlaba.</li>
      <li>Waza etshilo, bakubon ukuba bakhangele, wafukulwa; lathi ilifu lemka naye emehlweni abo.</li>
      <li>Bakuba beqwalasele ezulwini, akubon ukuba uyemka,  kwabonakala kumi ngakubo amadoda amabini eneengubo ezimhlophe,</li>
      <li>awatshoyo ukuthi, Madoda, maGalili, nimeleni na nondele ezulwini? Kwayena lo Yesu unyusiweyo kuni, wasiwa emazulwini,  uya kuza ngolu hlobo nimbone esiya ngalo emazulwini.</li>
      <li>Baza babuyela eYerusalem, bevela entabeni ekuthiwa yeyemiNquma, ekufuphi kwiYerusalem, uhambo lwesabatha.</li>
      <li>Bathe ke bakungena, banyukela egumbini eliphezulu ababehlala kulo, inguPetros, noYakobi, noYohane, noAndreya,  uFilipu, noTomas, uBhartolomeyu, noMateyu, noYakobi ka-Alifeyu,  noSimon umZeloti, noYuda umzalwana kaYakobi.</li>
      <li>Aba bonke babezingisa ngamxhelo mnye ekuthandazeni nasekukhungeni, ndawonye nabafazi, noMariya unina kaYesu,  kwandawonye naba zalwana bakhe.</li>
      <li>Ngaloo mihla wesuka wema uPetros phakathi kwabo abazalwana (laye inani lamagama ndawonye lingathi lilikhulu elinamanci amabini), wathi,</li>
      <li>Madoda, bazalwana, esi sibhalo simelwe kukuba sizaliseke,  sathethwayo ngaphambili nguMoya oyiNgcwele ngomlomo kaDavide ngaye uYuda, owaba ngumkhokeli kwabo bambambayo uYesu;</li>
      <li>ngokuba wayebalelwe kuthi, wasizuza isabelo solu lungiselelo.</li>
      <li>Lowo ke ngoko wazuza umhlaba ngomvuzo wokungalungisi; wathi ekhahleleke phantsi ngobuso, wagqabhuka phakathi, zaphalala zonke izibilini zakhe.</li>
      <li>Kwazeka oko kubo bonke abemiyo eYerusalem, wada loo mhlaba ngeyabo intetho kwathiwa yiAkeldama, oko kukuthi, ngumhlaba wegazi.</li>
      <li>Kuba kubhaliwe encwadini yeeNdumiso kwathiwa, Umzi wakhe mawube yintlango, Kungabikho umiyo kuwo; Buthi nobuveleli bakhe buthatyathwe ngomnye.</li>
      <li>Ngoko, kuwo amadoda abehamba nathi, ngalo lonke ixesha ebingena iphuma phakathi kwethu iNkosi uYesu,</li>
      <li>iqalele elubhaptizweni lukaYohane, yada yayimini eyanyuswa ngayo kuthi, kumele ukuba kubekho enye kuwo eba lingqina lokuvuka kwayo, kunye nathi.</li>
      <li>Bamisa mabini, uYosefu, okuthiwa nguBharsabhas, ogama limbi linguYusto, noMatiya.</li>
      <li>Bathandaza bathi, Wena, Nkosi, Mazi weentliziyo zabo bonke,  yalatha kwaba babini oyena umnyulileyo,</li>
      <li>ukuba asithabathe isabelo solu lungiselelo nobupostile,  awaphambukayo kubo uYuda, ukuze aye kweyakhe indawo.</li>
      <li>Bawisa amaqashiso abo; lathi iqashiso laphuma noMatiya;  wabalelwa ndawonye nabapostile abalishumi elinamnye.</li>
    </ol>
  </li>
  <li>
    <ol>
      <li>Ke kaloku, ekuzalisekeni kwawo umhla wepentekoste, baye bonke bemxhelo mnye ndaweni-nye.</li>
      <li>Kwaza ngequbuliso kwaphuma ezulwini isandi esinjengesomoya ovuthuza ngamandla, sayizalisa indlu yonke ababehleli kuyo.</li>
      <li>Kwabonakala kubo iilwimi ezabekayo, ngathi zezomlilo, lwaolo lwahlala phezu kwabo bonke ngabanye.</li>
      <li>Bazaliswa bonke nguMoya oyiNgcwele, baqala ukuthetha ngalwimi zimbi, njengoko uMoya wayebanika ukuba bathethe baphimisele.</li>
      <li>Ke kaloku kwakumi eYerusalem apho amaYuda, amadoda awoyika uThixo, evela kuzo zonke iintlanga eziphantsi kwezulu.</li>
      <li>Sithe ke sakubakho esi sandi, yabuthelana inkitha,  yadubadubeka, ngokuba bonke ngabanye babebeva bona bethetha ngezakomawabo iintetho.</li>
      <li>Bathi nqa ke bonke, bamangaliswa, wathi omnye komnye, Kanene aba bonke bathethayo asingamaGalili na?</li>
      <li>Kutheni na ke ukuba sibeve nje sonke ngabanye bethetha ngezakomawethu iintetho, esazalelwa kuzo?</li>
      <li>Thina maParti, namaMedi, namaElam, nathi simiyo kwelaseMesopotami, kwelakwaYuda kwanakwelaseKapadoki,  kwelasePonto nakwelaseAsiya,</li>
      <li>kwelaseFrigi kwanakwelasePamfili, kwelaseYiputa,  nasemacaleni elaseLibhi ngaseKirene, nathi bahambi baseRoma,  singamaYuda kwanabangeni ebuYudeni,</li>
      <li>thina maKrete nama-Arabhi, sibeva bona bezithetha ngezakomawethu iilwimi izinto ezinkulu zikaThixo.</li>
      <li>Bathi nqa ke bonke, bakhohlwa, omnye esithi komnye, Azi,  ingaba ifuna ukuba yintoni na le nto?</li>
      <li>Abanye ke babehlekisa ngabo, besithi, Bahluthi yiwayini enencasa.</li>
      <li>Ke kaloku uPetros, esuke wema nabalishumi elinamnye,  waliphakamisa izwi lakhe, waphimisela ukuthetha, wathi kubo:  Madoda, maYuda, nani nonke nimiyo eYerusalem, makwazeke oku kuni, niwabekele iindlebe amazwi am.</li>
      <li>Aba abanxilile, njengoko nina niba kunjalo, kuba kuselilixa lesithathu lemini.</li>
      <li>Oku khona koko kuthethiweyo ngomprofeti uYoweli, kwathiwa,</li>
      <li>Kuya kuthi ngayo imihla yokugqibela, utsho uThixo,  Ndimthulule uMoya wam phezu kwayo yonke inyama, Baprofete oonyana benu neentombi zenu, Athi amadodana enu abone imibono,  Namadoda enu amakhulu aphuphe amaphupha;</li>
      <li>Ewe, ndaye, phezu kwabakhonzi bam, naphezu kwabakhonzazana bam, ngaloo mihla Ndiya kumthulula uMoya wam, baprofete;</li>
      <li>Ndenze izimanga ezulwini phezulu, Nemiqondiso emhlabeni phantsi, Igazi, nomlilo, nentshinyela yomsi.</li>
      <li>Ilanga liya kusuka libe mnyama, Ithi inyanga ibe ligazi;  Phambi kokuba ize imini yeNkosi, Leyo inkulu ibalulekileyo.</li>
      <li>Baya kuthi bonke abasukuba belinqula igama leNkosi basindiswe.</li>
      <li>Madoda, maSirayeli, waveni la mazwi: UYesu waseNazarete,  indoda eqondakalisiweyo nguThixo kuni ngemisebenzi yamandla,  nangezimanga, nangemiqondiso, awayenzayo uThixo ngayo phakathi kwenu, njengokuba nisazi nani ngokwenu:</li>
      <li>yena lowo, ekhutshwe ngecebo elimisiweyo likaThixo nangokwazi kwakhe kwenxa engaphambili, namthabatha ngezandla zabachasene nomthetho, nambethelela emnqamlezweni, namsika;</li>
      <li>athe uThixo wamvusa, eyikhulule inimba yokufa; ngokokuba ebengenako ukubanjwa kuko.</li>
      <li>Kuba uDavide uthi, esingisele kuye, Ndahlala ndiyibona iNkosi phambi kwamehlo am, Ngokuba ingasekunene kwam, ukuze ndingashukunyiswa.</li>
      <li>Ngenxa yoko intliziyo yam yaba nemihlali, lwagcoba ulwimi lwam; Ngaphezu koko ke nenyama yam iya kuphumla inethemba;  Ngokuba akuyi kuwushiya umphefumlo wam kwelabafileyo.</li>
      <li>Kananjalo akuyi kumnikela oyiNgcwele wakho ekuboneni ukubola.</li>
      <li>Wandazisa iindlela zobomi; Uya kundizalisa ngemihlali ngokubona ubuso bakho.</li>
      <li>Madoda, bazalwana, mandivunyelwe ndithethe kuni ngokuphandle ngomawokhulu uDavide, ukuba wafa wangcwatywa;  nengcwaba lakhe likho phakathi kwethu unanamhla.</li>
      <li>Ngoko, kuba engumprofeti, esazi nokwazi ukuba uThixo wamfungela isifungo sokuba esiqhameni sesinqe sakhe ngokwenyama uya kuvelisa uKristu, ukuba ahlale phezu kwetrone yakhe:</li>
      <li>uthe ebona ngenxa engaphambili, wathetha ngako ukuvuka kukaKristu, ukuba umphefumlo wakhe ungashiywanga kwelabafileyo nenyama yakhe ingabonanga kubola.</li>
      <li>UThixo wamvusa lo Yesu, esingamangqina ako oko thina sonke.</li>
      <li>Ephakanyisiwe ngoko sisandla sokunene sikaThixo, elamkele kanjalo idinga loMoya oyiNgcwele kuYise, uthulule oku nikubonayo, nikuvayo, kalokunje nina.</li>
      <li>Kuba uDavide, enganyukanga waya emazulwini, ke uthi ngokwakhe, Yathi iNkosi eNkosini yam, Hlala ngasekunene kwam,</li>
      <li>Ndide iintshaba zakho ndizenze isihlalo seenyawo zakho.</li>
      <li>Ngoko mayazi ngokuqinisekileyo yonke indlu kaSirayeli,  ukuba uThixo wamenza iNkosi noKristu, kwayena lo Yesu nambethelelayo emnqamlezweni nina.</li>
      <li>Ke kaloku bathe, bakukuva oko, bahlabeka entliziyweni,  bathi kuPetros nakwabanye abapostile, Madoda, bazalwana,  sithini na?</li>
      <li>Uthe ke uPetros kubo, Guqukani nibhaptizwe nonke ngabanye egameni likaYesu Kristu, ukuze nixolelwe izono, namkele isipho soMoya oyiNgcwele.</li>
      <li>Kuba idinga likuni, nakubantwana benu, nakubo bonke abakude, esukuba iNkosi uThixo wethu iya kubabiza.</li>
      <li>Nangamanye amazwi amaninzi wayeqononondisa, evuselela esithi, Zisindiseni kwesi sizukulwana sigoso.</li>
      <li>Bathe ke ngoko, abalamkele ilizwi lakhe ngovuyo,  babhaptizwa; kongezelelwa ngaloo mini imiphefumlo engathi imawaka mathathu.</li>
      <li>Baye ke bezingisa ukuhlala emfundisweni yabapostile,  nasebudlelaneni, nasekuqhekezeni isonka, nasemithandazweni.</li>
      <li>Ke kaloku kwabakho ukoyika kwimiphefumlo yonke; kwenzeka izimanga ezininzi kwanemiqondiso ngabapostile.</li>
      <li>Bonke ke ababekholwa babendawonye, benobudlelane ngeento zonke.</li>
      <li>Baye bethengisa nangemihlaba nangempahla yabo, babele bonke, njengoko ebethi ubani aswele ngako.</li>
      <li>Babezingisa ukuhlala bemxhelo mnye etempileni imihla ngemihla, beqhekeza isonka kwizindlu ngezindlu, besidla ukudla benemigcobo, benolungelelwano lwentliziyo,</li>
      <li>bemdumisa uThixo, benonelelwe ngabantu bonke. Yaye iNkosi isongeza abasiNdiswayo imihla ngemihla kulo ibandla.</li>
    </ol>
  </li>
  <li>
    <ol>
      <li>Ke kaloku, uPetros, noYohane babenyuka bendawonye, besiya etempileni ngexesha lomthandazo, ililixa lesithoba.</li>
      <li>Kwaye ke kuthwelwe ndoda ithile, ibisisiqhwala kwasekuzalweni kwayo, ababeyibeka imihla ngemihla emnyango wetempile, lowo kuthiwa Mhle, ukuba icele amalizo kwabangenayo etempileni;</li>
      <li>eyathi, yakubona uPetros noYohane beza kungena etempileni,  yacela ukuba bayilize.</li>
      <li>Uthe ke uPetros, enoYohane, eqwalasele kuyo wathi, Khangela kuthi apha.</li>
      <li>Yabagqala ke, ilinde ukwamkela into kubo.</li>
      <li>Wathi ke uPetros, Isilivere negolide andinayo, kodwa endinako ndikunika khona: egameni likaYesu Kristu umNazarete,  vuka uhambe.</li>
      <li>Wayibamba ngesandla sokunene, wayivusa; zomelezeka ke kwalapho iinyawo zayo namaqatha ayo.</li>
      <li>Yesuka umtsi, yema, yahambahamba, yangena nabo etempileni,  ihambahamba itsiba, imdumisa uThixo.</li>
      <li>Baza bonke abantu bayibona ihambahamba, idumisa uThixo;</li>
      <li>bayazi nokuyazi, ukuba ingulowa ubehlalela amalizo eMnyango oMhle wetempile, bathi qhiphu umbilini, bathi nqa yiloo nto ihlileyo kuyo.</li>
      <li>Ke kaloku, sakubon ukuba isiqhwala esiphilisiweyo sibabambe ngesandla ooPetros noYohane, bonke abantu babalekela kubo evarandeni ekuthiwa yekaSolomon, beqhiphuke umbilini kakubi.</li>
      <li>Akukubona ke oko uPetros, waphendula wathi kubo abantu,  Madoda, maSirayeli, yini na ukuba nimangaliswe yile nto?  Kanjalo yini na ukuba nisijonge, ngathi simenze wahamba ngawethu amandla, nangokwethu ukuhlonela uThixo?</li>
      <li>UThixo wooAbraham noIsake noYakobi, uThixo woobawo bethu,  umzukisile umkhonzi wakhe uYesu, enamnikelayo, namkhanyela ebusweni bukaPilato nina, akubon ukuba yena ugwebe ngelithi,  makakhululwe.</li>
      <li>Ke nina namkhanyela oyiNgcwele, oliLungisa, nacela ukuba ninikwe indoda engumbulali.</li>
      <li>Ke yona iMbangi yobomi nayibulala; awayivusayo uThixo kwabafileyo, esingamangqina ako oko thina.</li>
      <li>Nangenxa yokukholwa kwigama layo, lo nimbonayo, nimaziyo,  limomelezile igama layo; lwathi ukholo olungayo lwamnika oku kuphila kupheleleyo phambi kwenu nonke.</li>
      <li>Nangoku, bazalwana, ndiyazi ukuba nenze ngokungazi,  njengabo nabo abaphathi benu.</li>
      <li>Ke uThixo, izinto awazixela ngenxa engaphambili ngomlomo wabo bonke abaprofeti bakhe, zokuba uKristu eve ubunzima,  uzizalisile wenjenje.</li>
      <li>Guqukani ke ngoko, nibuye, ukuze zicinywe izono zenu;  ngokokuze afike amathuba okuphumza, evela ebusweni beNkosi;</li>
      <li>ithume uYesu Kristu, owayevakalisiwe kuni ngenxa engaphambili;</li>
      <li>lowo kumele okunene ukuba amazulu amamkele, kude kufike amaxesha okubuyiswa kweento zonke, awawathethayo uThixo ngomlomo wabo bonke abaprofeti bakhe abangcwele, kususela kunaphakade.</li>
      <li>Kuba uMoses okunene wathi koobawo, INkosi uThixo wenu iya kunivelisela umprofeti kubazalwana benu, onjengam nje; ze nimve yena kuzo zonke izinto asukuba eya kuzithetha kuni.</li>
      <li>Yothi ke yonke imiphefumlo engathanga imve loo mprofeti,  ibhujiswe kuphele phakathi kwabantu.</li>
      <li>Nabo ke bonke abaprofeti, bethabathela kuSamuweli nakwabalandelayo, bonke abathethileyo, bayixela loo mihla ngenxa engaphambili.</li>
      <li>Nina ningoonyana babo abaprofeti, nabomnqophiso awanqophisana ngawo noobawo bethu uThixo, esithi kuAbraham,  Yaye ke iya kusikeleleka embewini yakho yonke imizalwane yehlabathi.</li>
      <li>Uthe uThixo, akuba emvusile umkhonzi wakhe uYesu, wamthuma kuni kuqala, ukuba anisikelele ngokuniguqula nonke ngabanye kwiinkohlakalo zenu.</li>
    </ol>
  </li>
  <li>
    <ol>
      <li>Bakubon ukuba bayathetha kubo abantu, ababingeleli,  nomphathi wetempile, nabaSadusi, bathi gaga phezu kwabo,</li>
      <li>bebindekile ngenxa yokuba befundisa abantu, bekuxela ukuvuka kubo abafileyo ngoku kukaYesu ukuvuka.</li>
      <li>Babesa izandla, babafaka entolongweni, kwada kwaba lingomso;  kuba bekuse kuhlwile.</li>
      <li>Ke kaloku into eninzi yabo babelivile ilizwi, yakholwa;  lathi inani lamadoda langa limawaka mahlanu.</li>
      <li>Kwathi ke ngengomso, kwahlanganiselana eYerusalem abaphathi babo, namadoda amakhulu, nababhali,</li>
      <li>noAnas umbingeleli omkhulu, noKayafa, noYohane,  noAlesandire, nabo bonke abomlibo wombingeleli omkhulu.</li>
      <li>Bathe bakuba bebamise phakathi, bababuza besithi, Le nto nina niyenze ngamandla mani na, nangagama lini na?</li>
      <li>Wandula uPetros, ezele nguMoya oyiNgcwele, wathi kubo, Nina baphathi babantu, nani madoda makhulu akwaSirayeli,</li>
      <li>ukuba thina namhlanje sincinwa ngomsebenzi wokumsiza umntu ongumlwelwe, ukuba uthiweni na ukusindiswa:</li>
      <li>makwazeke kuni nonke, nakubo bonke abantu bakwaSirayeli,  ukuba kusegameni likaYesu Kristu waseNazarete, enambethelelayo emnqamlezweni nina, athe uThixo wamvusa kwabafileyo; kungaye lowo, ukuba lo mntu eme apha phambi kwenu ephilile.</li>
      <li>Nguye lo ilitye elenziwa into engento nini bakhi, elisuke laba yintloko yembombo.</li>
      <li>Kananjalo usindiso alukho kuwumbi; kuba akukho gama limbi phantsi kwezulu, linikiweyo phakathi kwabantu, esimele ukusindiswa ngalo.</li>
      <li>Ke kaloku, bakubona ukungafihlisikuthetha koPetros noYohane, beqiqa nokuba ngabantu abangenamfundo, abangenakwazi,  bamangaliswa; babaqonda ukuba babenaye uYesu.</li>
      <li>Bakumbona ke umntu emi nabo, yena lowo uphilisiweyo,  ababanga nandawo yakuphika.</li>
      <li>Bakuba bethe mabaphume entlanganisweni yamatyala,  bacebisana bodwa, besithi, Siya kubathini na aba bantu?</li>
      <li>Kuba okunene, ukuba kuhle ngabo umqondiso owazekayo, oyinto ebonakalayo kubo bonke abemi eYerusalem, nathi asinakuyikhanyela loo nto.</li>
      <li>Ukuze ke loo nto ingahlakazeki ngakumbi ebantwini, masise sibasongela ngelokuba bangabi sathetha mntwini ngeli gama.</li>
      <li>Bebabizile, babathethela ngelithi, mabangabi sakhankanya nakanye, bangafundisi nokufundisa ngegama likaYesu.</li>
      <li>Ke kaloku uPetros noYohane baphendula, bathi kubo,  Yahlulani nina, ukuba bubulungisa na emehlweni kaThixo ukuva nina, kunokuva uThixo;</li>
      <li>kuba singenako thina ukuthi singazithethi izinto esazibonayo, esazivayo.</li>
      <li>Bathe ke bona, beqokele ngokubasongela, babandulula;  bengafumani sizathu bangababetha ngaso, ngenxa yabantu; ngokuba bonke babemzukisa uThixo ngoko kwakuhlile.</li>
      <li>Kuba wayedlule emashumini amane eminyaka umntu lowo,  wawuhle kuye lo mqondiso wokuphiliswa.</li>
      <li>Ke kaloku, bakundululwa, baya kwababo, babika oko zingako izinto abazithethayo kubo ababingeleli abakhulu namadoda amakhulu.</li>
      <li>Bona ke, bekuvile oko, baphakamisa izwi kuThixo ngamxhelo mnye, bathi, Mnini-nto-zonke, wena unguThixo owalenzayo izulu nomhlaba nolwandle, neento zonke ezikwezo nto;</li>
      <li>owathi ngomlomo kaDavide umkhonzi wakho, Zazibhavumelani na iintlanga, Zaza izizwe zacamanga izinto ezingento?</li>
      <li>Bazimisa ookumkani behlabathi, Nabaphathi bahlanganisana ndawonye Ngokuyichasa iNkosi, naye uKristu wayo.</li>
      <li>Kuba, inyaniso, ngaye uMkhonzi wakho oyingcwele onguYesu,  owamthambisayo, kwahlanganisana uHerode, kwanoPontiyo Pilato,  ndawonye neentlanga nabantu bakwaSirayeli,</li>
      <li>ukuba benze izinto zonke ezamiswayo ngenxa engaphambili sisandla sakho nalicebo lakho, ukuba zibekho.</li>
      <li>Okwangoku ke, Nkosi, zikhangele izisongelo zabo, ubanike abakhonzi bakho ukuba balithethe ilizwi lakho ngako konke ukungafihlisi,</li>
      <li>ekusoluleni isandla sakho ukuba uphilise, nokuba kubekho imiqondiso nezimanga ngegama loMkhonzi wakho oyingcwele, uYesu.</li>
      <li>Bakubon ukuba bakhungile, yazanyazanyiswa indawo ababehlanganisene kuyo, bazaliswa bonke nguMoya oyiNgcwele,  balithetha ilizwi likaThixo ngokungafihlisiyo.</li>
      <li>Ke kaloku inkitha yababekholiwe yayintliziyo-nye,  imphefumlo mnye; kwaye kungekho namnye ubesithi kukho nto iyeyakhe empahleni yakhe; zonke izinto zaye zizezobudlelane kubo.</li>
      <li>Baye abapostile bekungqinela ngamandla amakhulu ukuvuka kweNkosi uYesu; kwaye kukho ukubabalwa okukhulu kubo bonke.</li>
      <li>Kuba kwakungekho namnye phakathi kwabo, wayeswele; kuba bonke ababenemihlaba, nokuba zizindlu, babesithi bathengise ngazo, bawazise amaxabiso ezo zinto kuthengisiweyo ngazo,</li>
      <li>bawabeke ezinyaweni zabapostile; waye ke elowo esabelwa njengoko ebesukuba eswele ngako.</li>
      <li>Ke kaloku uYose, owathiywa ngabapostile elinye igama lokuba nguBharnabhas (elithi, lakuthethwa ngentetho evakalayo, ngumfo wovuselelo), umLevi waseSipro ngokuzalwa,</li>
      <li>wathi enomhlaba wathengisa ngawo, wayizisa imali, wayibeka ezinyaweni zabapostile.</li>
    </ol>
  </li>
  <li>
    <ol>
      <li>Ke kaloku indoda ethile, uHananiya ngegama, inoSafira umkayo, yathengisa ngemfuyo yayo.</li>
      <li>Yashinta kulo ixabiso layo, esazi naye umkayo; yazisa nxenye ithile, yayibeka ezinyaweni zabapostile.</li>
      <li>Wathi ke uPetros, Hananiya, kungani na ukuba uSathana azalise intliziyo yakho, ukuba umxokise uMoya oyiNgcwele,  ushinte kulo ixabiso lomhlaba?</li>
      <li>Oko ube uhleli, ubungahleli kuwe na? Kanjalo uthengisiwe,  ubungekhona na egunyeni lakho? Yini na ukuba uyibeke le nto entliziyweni yakho? Akuxoke kubantu, uxoke kuThixo.</li>
      <li>Ewavile ke uHananiya la mazwi, wawa, waphuma umphefumlo;  kwabakho ukoyika okukhulu kubo bonke ababezivile ezi zinto.</li>
      <li>Asuka ke amadodana amsonga, amthwalela phandle, amngcwaba.</li>
      <li>Kwaba mzuzwana ke, ngathi ngowamaxa amathathu, wathi umkakhe, engayazi loo nto ihlileyo, wangena.</li>
      <li>Umphendule ke uPetros wathi, Ndixelele, umhlaba lo wakhutshelwa inani elingaka na? Wathi ke yena, Ewe, elingako.</li>
      <li>Uthe ke uPetros kuye, Yini na ukuba nivumelane ngokumlinga uMoya weNkosi? Uyabona, iinyawo zabo bangcwabe indoda yakho sezisemnyango; baya kukuthwalela phandle.</li>
      <li>Wawa ke kwalapho ezinyaweni zakhe, waphuma umphefumlo;  bangena ke abafana, bamfumana efile, bamthwalela phandle,  bamngcwabela ngasendodeni yakhe.</li>
      <li>Kwabakho ukoyika kulo lonke ibandla, nakubo bonke abazivayo ezi zinto.</li>
      <li>Ke kaloku, ngazo izandla zabapostile kwabakho imiqondiso nezimanga ezininzi phakathi kwabantu; baye bonke bemxhelo mnye evarandeni kaSolomon.</li>
      <li>Ke kaloku, kwabanye akubangakho namnye waba nabuganga bakusinamathelisa kubo; baye abantu bebenze bakhulu.</li>
      <li>Kwaba kukhona bekongezwayo abakholwayo kwiNkosi, into eninzi yamadoda neyabafazi;</li>
      <li>bada bayithwalela phandle imilwelwe ezitratweni, bayibeka ezingqengqelweni nasezinkukweni, ukuze kuthi, akubon ukuba uPetros uyeza, kubekho kuyo ethi isityekelwe sisithunzi sakhe.</li>
      <li>Yaye ke ibuthelana eYerusalem nenkitha yabemizi ejikelezileyo, ithwele imilwelwe nabakhathazwa ngoomoya abangcolileyo, ababesithi bona baphiliswe bonke.</li>
      <li>Ke kaloku wesuka umbingeleli omkhulu, nabo bonke ababenaye (abangabehlelo labaSadusi), bazala ngumsindo;</li>
      <li>babesa izandla abapostile, babafaka entolongweni yabantu bonke.</li>
      <li>Ke kaloku isithunywa seNkosi sazivula iingcango zentolongo ebusuku, sabakhupha, sathi,</li>
      <li>Hambani, niye kuma nithethe etempileni kubo abantu onke amazwi obu bomi.</li>
      <li>Bevile ke, bangena kwangesifingo etempileni, bafundisa.  Wafika ke umbingeleli omkhulu nabo babenaye, wayibizela ndawonye intlanganiso yamatyala, nawo onke amadoda amakhulu akoonyana bakaSirayeli; bathumela endlwini yamakhonkxwa ukuba beziswe.</li>
      <li>Ke kaloku, akufika amadindala, akabafumananga entolongweni;  abuya ke abika, esithi,</li>
      <li>Indlu yamakhonkxwa siyifumene okunene ivalwe ngokuqinileyo kanye, nabalindi bemi ngaphandle phambi kweminyango. Sivulile ke, asifumananga mntu ngaphakathi.</li>
      <li>Bathe ke bakuweva la mazwi umbingeleli kwanomphathi wetempile, nababingeleli abakhulu, labakhohla, bathi,</li>
      <li>Azi, ingaba yintoni na le nto? Wafika ke othile, wababikela esithi, Yabonani, amadoda lawa beniwafake entolongweni, nangaya etempileni, emi efundisa abantu.</li>
      <li>Wesuka umphathi enamadindala, wabazisa kungengamandla; kuba babesoyika abantu, hleze baxulutywe ngamatye.</li>
      <li>Bebazisile ke, babamisa entlanganisweni yamatyala; wababuza umbingeleli omkhulu, esithi,</li>
      <li>Besinganithethelanga na kunene ngelithi, maningafundisi ngeli gama? Niyabona, niyizalisile iYerusalem ngemfundiso yenu;  nifuna ukulizisa phezu kwethu igazi lalo mntu.</li>
      <li>Waphendula ke uPetros nabapostile, bathi, Simelwe kukuthi sive uThixo kunokuba sive abantu.</li>
      <li>UThixo woobawo bethu wamvusa uYesu, enambulalayo nina ngokumxhoma emthini.</li>
      <li>Yena lowo uThixo wamphakamisa ngesandla sakhe sokunene,  wanguMthetheli noMsindisi, ukuze amnike uSirayeli inguquko noxolelo lwezono.</li>
      <li>Saye singamangqina akhe ezo ndawo thina, kwanoMoya oyiNgcwele, awamnika abo bamvayo yena uThixo.</li>
      <li>Bathe ke bona bakukuva oko, bahlabeka entliziyweni,  babhunga ukuba babasike.</li>
      <li>Ke kaloku kwesuka kwema othile entlanganisweni yamatyala,  umFarisi ogama linguGamaliyeli, umfundisi womthetho,  obekekileyo kubantu bonke, wathi makhe bakhutshelwe phandle kancinane abapostile;</li>
      <li>wathi kubo, Madoda, maSirayeli, zilumkeleni ngento eniza kuyenza kwaba bantu.</li>
      <li>Kuba ngaphambi kwale mihla, kwesuka uTuda, esithi yena ngokwakhe unguthile; ekwanamathela kuye inani lamadoda angathi amakhulu mane; ngowasikwayo lowo; bathi bonke ababemthambele babhangazeka, ababa nto.</li>
      <li>Emva kwalowo kwesuka uYuda welaseGalili, ngemihla yobhalo lomlibo wokuzalwa, wakhukulisa abantu banela; naye lowo watshabalala; baza bonke ababemthambele bachithwachithwa.</li>
      <li>Kungoku ke ndithi kuni, Khwelelani kwaba bantu nibayeke;  ngokuba eli cebo, nalo msebenzi, ukuba lingaba lelabantu,  lotshitsha:</li>
      <li>ukuba ke lelikaThixo, aninakulitshitshisa; hleze nifunyanwe ningabalwa kwanoThixo.</li>
      <li>Bamthambela ke; bebabizile abapostile, babatyabula,  babathethela ngelithi, mabangathethi ngegama likaYesu;  babandulula ke.</li>
      <li>Bemka ke ngoko bona ebusweni bentlanganiso yamatyala,  bevuya, ngokuba kuthiwe bakufanele ukuhlaziswa ngenxa yegama lakhe.</li>
      <li>Kananjalo imihla yonke etempileni, nasemakhaya, babengayeki ukufundisa nokushumayela iindaba ezilungileyo zokuba uYesu unguye uKristu.</li>
    </ol>
  </li>
  <li>
    <ol>
      <li>Ke kaloku ngaloo mihla, bakubon ukuba bayanda abafundi,  kwabakho ukukrokra kwawesiGrike amaYuda ngakwawesiHebhere,  ngokuba abahlolokazi bawo babesilela ekulungiselelweni kwemihla ngemihla.</li>
      <li>Bathe ke abalishumi elinababini bawubizela kubo umhlambi wabafundi, bathi, Akukholekile ukuba thina silishiye ilizwi likaThixo, silungiselele ezitafileni.</li>
      <li>Khangelani ngoko, bazalwana, amadoda kuni abe sixhenxe,  angqinelwe ukulunga, ezele nguMoya oyiNgcwele nabubulumko,  esiya kuwamisela lo msebenzi;</li>
      <li>ke thina siya kuzingisa ekuthandazeni nasekulungiseleleni ilizwi.</li>
      <li>Lakholeka ilizwi elo emehlweni omhlambi lowo wonke; banyula uStefano, indoda ezele lukholo nanguMoya oyiNgcwele, noFilipu,  noProkoro, noNikanore, noTimon, noParmena, noNikolawo wakwa-Antiyokwe owa bengene ebuYudeni:</li>
      <li>ababamisayo emehlweni abapostile; bathi bakuthandaza,  bazibeka izandla phezu kwabo.</li>
      <li>Laye liya likhula ilizwi likaThixo, liya lisanda kakhulu inani labafundi eYerusalem; laye neqela elikhulu lababingeleli lilululamela ukholo.</li>
      <li>Ke kaloku uStefano, ezele lukholo nangamandla, wayesenza izimanga nemiqondiso emikhulu phakathi kwabantu.</li>
      <li>Kwesuka ke abathile basesikhungwini ekuthiwa sesabaKhululwa,  nabaseKirene, nabakwa-Alesandire, nabathile belaseKiliki,  nabelaseAsiya, bephikisana noStefano;</li>
      <li>ababa namandla akumelana nabo ubulumko noMoya, awayethetha ngaye.</li>
      <li>Kwakuba njalo, banyebelezisa amadoda awathi, Simve ethetha amazwi okunyelisa uMoses noThixo.</li>
      <li>Kanjalo babahlokohla abantu, kwanamadoda amakhulu nababhali; baza bemfikele bamthi hlasi, bamsa ematyaleni amakhulu.</li>
      <li>Bamisa namangqina obuxoki, awathi, Lo mntu akayeki ukuthetha amazwi okunyelisa indawo engcwele nomthetho;</li>
      <li>kuba simve esithi, UYesu waseNazarete lo uya kuyichitha le ndawo, awenze wambi amasiko awawanikela kuthi uMoses.</li>
      <li>Bonke ababehleli entlanganisweni yamatyala, beqwalasele kuye, babubona ubuso bakhe, ngathi bubuso besithunywa sezulu.</li>
    </ol>
  </li>
  <li>
    <ol>
      <li>Wathi ke umbingeleli omkhulu, Zinjalo na ke ezi ndawo?</li>
      <li>Uthe ke yena: Madoda, bazalwana, nani bobawo, phulaphulani.  UThixo wozuko wabonakala kubawo wethu uAbraham,  ekwelaseMesopotami, phambi kokuma kwakhe kwelakwaHaran,</li>
      <li>wathi kuye, Phuma kuwo umhlaba wakowenu nasemizalwaneni yakho, uze emhlabeni endingakubonisa wona.</li>
      <li>Waza waphuma ke emhlabeni wamaKaledi, wema kwelakwaHaran.  Emveni kokufa kukayise, wamsusa apho, wamfudusela kulo mhlaba nimiyo kuwo nina ngoku.</li>
      <li>Akamnika lifa kuwo, kwanendawo engangonyawo; kodwa wambeka ngedinga lokuba uya kumnika ube ngowakhe, nembewu yakhe emva kwakhe, phofu engekabi namntwana.</li>
      <li>Ke kaloku wenjenje uThixo ukuthetha, wathi, imbewu yakhe iya kuba ngabaphambukeli emhla beni wabasemzini; baya kuyenza amakhoboka, bayiphathe kakubi iminyaka engamakhulu omane.</li>
      <li>Nohlanga olo, ethe yangamakhoboka kulo, ndiya kulugweba mna,  watsho uThixo; yaye, emveni kwezi zinto, iya kuphuma indikhonze kule ndawo.</li>
      <li>Waza wamnika umnqophiso wolwaluko; wathi yena ekuwo, wazala uIsake, wamalusa ngomhla wesibhozo, waza uIsake wamenjenjalo uYakobi, waza noYakobi wabenjenjalo oomawokhulu abalishumi elinababini.</li>
      <li>Bathi oomawokhulu, bemmonele uYosefu, bathengisa ngaye,  bamsingisa eYiputa; kodwa uThixo waba naye,</li>
      <li>wamncothula kuzo zonke iimbandezelo zakhe, wambabala ngobulumko phambi koFaro, ukumkani waseYiputa; wammisa ukuba abe yirhuluneli phezu kweYiputa nendlu yakhe iphela.</li>
      <li>Ke kaloku kwafika indlala kuwo umhlaba waseYiputa uphela,  nowakwaKanan, nembandezelo enkulu; baye oobawo bethu bengafumani kudla.</li>
      <li>Akuva ke uYakobi ukuba kukho ingqolowa eYiputa, wesusa oobawo bethu okokuqala.</li>
      <li>Wathi ngokwesibini, uYosefu wabuya waziwa ngabazalwana bakhe, saza isizalwane sikaYosefu saveliswa kuFaro.</li>
      <li>Wathumela ke uYosefu wambiza uyise uYakobi, nabo bonke abazalana naye, bayimiphefumlo engamashumi osixhenxe anesihlanu.</li>
      <li>Wehla ke uYakobi, waya eYiputa, wabhubha yena noobawo bethu;</li>
      <li>baza bathwalwa basiwa kwaShekem, babekwa engcwabeni awalithengayo uAbraham ngexabiso lemali koonyana bakaHamore,  usoShekem.</li>
      <li>Lithe ke, lakuba lisondele ixesha ledinga, awalifungayo uThixo kuAbraham, bakhula abantu, banda eYiputa,</li>
      <li>kwada kwavela kumkani wumbi, ubengamazi uYosefu.</li>
      <li>Lowo wabalumkisa abakowethu, wabaphatha kakubi oobawo bethu, ngokokuze bazilahle iintsana zabo, ukuze zingabudli ubomi.</li>
      <li>Ekuthe ke kwelo xesha, kwazalwa uMoses; waye emhle kuThixo,  wondliwa iinyanga zantathu endlwini kayise.</li>
      <li>Elahliwe ke, yamchola intombi kaFaro, yazondlela ukuba abe ngunyana wayo.</li>
      <li>Waqeqeshwa ke uMoses kubo bonke ubulumko bamaYiputa; waye ke eyinkunkqele ngamazwi nangemisebenzi.</li>
      <li>Kuthe ke, kwakuzaliseka kuye ixesha leminyaka engamashumi amane, kwathi qatha entliziyweni yakhe ukukha aye kuvelela abazalwana bakhe, oonyana bakaSirayeli.</li>
      <li>Waza, akubona othile esoniwa, wamhlanganisela,  wamphindezelela lowo ucinezelweyo ngokumthi qwaka umYiputa:</li>
      <li>wayeba ke yena boqonda abazalwana bakhe ukuba uThixo ebeya kubasindisa ngesandla sakhe; abaqondanga ke bona.</li>
      <li>Kananjalo ngengomso wabonakala kubo besilwa, wabanyanzela ukuba baxolisane, esithi, Madoda, niyazalana nina; yini na ukuba nonane?</li>
      <li>Uthe ke yena owayemonile uwabo wamgiba, esithi, Umiswe ngubani na ukuba ube ngumphathi nomahluli phakathi kwethu?</li>
      <li>Ungaba wena ufuna ukundisika na, ngohlobo omsike ngalo umYiputa izolo?</li>
      <li>Wasaba ke uMoses ngelo lizwi, wangumphambukeli emhlabeni wakwaMidiyan, apho wazalela khona oonyana bababini.</li>
      <li>Kuthe ke kwakuzaliseka iminyaka emashumi mane, kwabonakala kuye kwintlango yentaba yeSinayi isithunywa seNkosi,  elangatyeni lomlilo etyholweni.</li>
      <li>Ke kaloku, akukubona oko uMoses, wamangaliswa ngumbono lowo. Kuthe ke, akusondela ukuba awuqiqe, kwafika izwi leNkosi kuye lisithi,</li>
      <li>Mna ndinguThixo wabo ooyihlo, uThixo ka-Abraham, uThixo kaIsake, uThixo kaYakobi. Wesuka ke wagubha uMoses, akaba nabuganga bakuwuqiqa.</li>
      <li>Ithe ke kuye iNkosi, Zithukulule iimbadada ezinyaweni zakho; kuba indawo leyo umi kuyo ingumhlaba ongcwele.</li>
      <li>Ndikubonile ndakubona ukuphathwa kakubi kwabantu bam abaseYiputa, ndakuva nokuncwina kwabo; ndihlile, ukuze ndibahlangule. Yiza ngoku, ndikuthume eYiputa.</li>
      <li>Lo Moses bamkhanyelayo, besithi, Umiswe ngubani na, ukuba ube ngumphathi nomahluli? uThixo wathuma yena, ukuba abe ngumphathi nomhlanguli ngesandla sesithunywa esabonakalayo kuye etyholweni.</li>
      <li>Yena lowo wabakhupha, akubon ukuba wenze izimanga nemiqondiso emhlabeni waseYiputa, naseLwandle oluBomvu,  nasentlango, iminyaka engamashumi omane.</li>
      <li>Lowo nguloo Moses wathi koonyana bakaSirayeli, INkosi,  uThixo wenu, iya kunivelisela umprofeti kubazalwana benu,  onjengam nje; nize nimve yena.</li>
      <li>Nguye lowo owayephakathi kwalo ibandla entlango, ndawonye nesithunywa sezulu, ebesithetha naye entabeni yeSinayi, noobawo bethu; owamkelayo izihlabo zobomi, ukuze azinikele kuthi;</li>
      <li>abangathandanga kumlulamela oobawo bethu, besuka bamgiba,  babuyela eYiputa ngeentliziyo zabo,</li>
      <li>besithi kuAron, Senzele oothixo abaya kuhamba phambi kwethu; kuba lo Moses wasikhuphayo emhlabeni waseYiputa,  asiyazi into emhleleyo.</li>
      <li>Benza ithole ngaloo mihla, benyusa amadini, bawasa esithixweni eso, baba nemihlali yimisebenzi yezabo izandla.</li>
      <li>Wajika ke uThixo, wabanikela ukuba bakhonze umkhosi wezulu;  njengoko kubhaliweyo encwadini yabaprofeti kwathiwa, Ningaba nisondeze kum imibingelelo neminikelo yini na Iminyaka emashumi mane entlango, ndlu kaSirayeli?</li>
      <li>Nathwala umnquba kaMoleki, Nenkwenkwezi yothixo wenu uRemfan, Imifanekiso ke leyo enayenzayo ukuba niqubude kuyo;  Ndaye ke ndiya kunifudusela ngaphaya kweBhabheli.</li>
      <li>Umnquba wesingqino wawukoobawo bethu entlango, njengoko wayemisele ngako owayethetha noMoses, ukuba awenze ngokomfanekiso abewubonile;</li>
      <li>lo kanjalo bawungenisayo, benikelana ngawo oobawo bethu,  benoYoshuwa ekuthinjweni kweentlanga, ezo wazigxothayo uThixo ebusweni boobawo bethu, kwada kwayimihla kaDavide;</li>
      <li>owababalwayo nguThixo, wacela ukuba amfumanele uThixo kaYakobi umnquba.</li>
      <li>NguSolomon ke owamakhela indlu.</li>
      <li>Noko Osenyangweni yena akemi zitempileni zenziwe ngazandla;  njengokuba esitsho umprofeti ukuthi,</li>
      <li>Izulu liyitrone yam, Ke ihlabathi sisihlalo seenyawo zam;  Yindlu enjani na eniya kuyakhela mna? itsho iNkosi; Yiyiphi na yona indawo yokuphumla kwam?</li>
      <li>Asisisandla sam na, esenza zonke ezo zinto?</li>
      <li>Nina bantamo zilukhuni, bangalukileyo ngentliziyo,  nangendlebe, nihleli nibambene noMoya oyiNgcwele; njengabo ooyihlo, nani ninjalo.</li>
      <li>Kubo abaprofeti nguwuphi na ongatshutshiswanga ngooyihlo?  Bababulala ababexela ngenxa engaphambili ukuza koliLungisa;  enithe kalokunje naba ngabanikeli nababulali, bakhe.</li>
      <li>nina nawamkelayo umthetho, niwumiselwa zizithunywa zezulu,  anawugcina.</li>
      <li>Ke kaloku, bathi bakuziva ezi zinto, bahlabeka ezintliziyweni zabo, bamtshixizela amazinyo.</li>
      <li>Ke yena, ezele nguMoya oyiNgcwele, waqwalasela ezulwini,  wabona ubuqaqawuli bukaThixo, noYesu emi ngasekunene kukaThixo.</li>
      <li>Wathi, Yabonani, ndiwabona amazulu evulekile, ndimbona uNyana woMntu emi ngasekunene kukaThixo.</li>
      <li>Badanduluka ke ngezwi elikhulu, bazivingca iindlebe zabo,  besuka indulumbane phezu kwakhe ngamxhelo mnye,</li>
      <li>bamkhuphela ngaphandle komzi, bamgibisela ngamatye.  Amangqina azibeka iingubo zawo ezinyaweni zendodana ekuthiwa nguSawule.</li>
      <li>Ayemgibisela ngamatye uStefano, yena ebiza esithi, Nkosi Yesu, wamkele umoya wam.</li>
      <li>Uguqile ke ngamadolo, wadanduluka ngezwi elikhulu, wathi,  Nkosi, ungabamiseli esi sono. Akutsho, walala ubuthongo.</li>
    </ol>
  </li>
  <li>
    <ol>
      <li>Waye ke uSawule ekuthakazela ukusikwa kwakhe. Ke kaloku kwehla ngaloo mhla intshutshiso enkulu phezu kwalo ibandla eliseYerusalem; kanjalo bonke baba ziintsali emazweni akwaYuda naseSamariya, kwasala abapostile bodwa.</li>
      <li>Amthwala ke uStefano amadoda amoyikayo uThixo, aya kumngcwaba, amenzela isililo esikhulu.</li>
      <li>Waye ke uSawule elidlavula ibandla, engena kwizindlu ngezindlu, erhola amadoda kwanabafazi, ebafaka entolongweni.</li>
      <li>Bona ke ngoko ababeziintsali batyhutyha ilizwe, beshumayela iindaba ezilungileyo zelizwi.</li>
      <li>Wehla ke uFilipu, waya emzini welaseSamariya, wamvakalisa uKristu kubo.</li>
      <li>Zaye kanjalo izihlwele zizinyamekela ngamxhelo mnye izinto ezibe zithethwa nguFilipu, ekuyiveni nasekuyiboneni kwazo imiqondiso abeyenza.</li>
      <li>Kuba oomoya abangcolileyo babephuma kwinto eninzi ebinabo,  bebhomboloza ngezwi elikhulu; yathi ke into eninzi enedumbe neziziqhwala yaphiliswa.</li>
      <li>Kwabakho uvuyo olukhulu kuloo mzi.</li>
      <li>Ke kaloku bekukho ndoda ithile, igama linguSimon,  kwangaphambili kuloo mzi, ebinyanga, ibethe luthi nqa uhlanga lwaseSamariya, isithi yona ngokwayo inguthile omkhulu;</li>
      <li>ababeyiphulaphula bonke, bethabathela komncinane base komkhulu, besithi, Lo ungamandla kaThixo amakhulu.</li>
      <li>Baye ke bemphulaphula, ngenxa yokuba ixesha elide wabetha bee nqa ngobunyangi bakhe.</li>
      <li>Xenikweni ke bakholwayo nguFilipu, eshumayela iindaba ezilungileyo zezinto zobukumkani bukaThixo, nezegama likaYesu Kristu, babhaptizwa amadoda kwanabafazi.</li>
      <li>Wakholwa ke kwanaye uSimon; wathi akubhaptizwa, wazingisa ukuhlala noFilipu, ebona imiqondiso kwanemisebenzi emikhulu yamandla isenzeka, wathi nqa.</li>
      <li>Ke kaloku, bakuva abapostile aba beseYerusalem, ukuba abaseSamariya balamkele ilizwi likaThixo, bathuma uPetros noYohane kubo;</li>
      <li>abathi bona bakuhla, babathandazela, ukuba bamkele uMoya oyiNgcwele;</li>
      <li>kuba ebengekaweli namnye kubo; babebhaptizelwe nje kodwa egameni leNkosi uYesu.</li>
      <li>Bandula ukubeka izandla phezu kwabo, bamamkela ke uMoya oyiNgcwele.</li>
      <li>Ke kaloku uSimon, akubona ukuba ngokubekwa kwezandla zabapostile uyanikwa uMoya oyiNgcwele, wezisa kubo imali,</li>
      <li>esithi, Ndinikeni nam eli gunya, ukuze lowo, ndithe ndazibeka izandla phezu kwakhe, amkele uMoya oyiNgcwele.</li>
      <li>Uthe ke uPetros kuye, Isilivere yakho mayiye kutshabalala nawe; ngokuba ububa isipho sikaThixo singazuzwa ngemali.</li>
      <li>Akunasahlulo nasabelo kule nto; kuba intliziyo yakho ayithe tye emehlweni kaThixo.</li>
      <li>Guquka ngoko kobo bubi bakho, ukhunge kuThixo, ukuba ingathi mhlawumbi ixolelwe ingcingane yentliziyo yakho.</li>
      <li>Kuba ndiyabona ukuba usenyongweni yobukrakra, nasentanjeni yentswela-bulungisa.</li>
      <li>Waphendula ke uSimon wathi, Ndikhungeleni nina eNkosini,  ukuze ndingahlelwa nanye yezo zinto nizithethileyo.</li>
      <li>Bona ke ngoko, bakuba beqononondisile, belithetha ilizwi leNkosi, babuya beza eYerusalem; kanjalo imizi emininzi yelaseSamariya bayishumayeza iindaba ezilungileyo.</li>
      <li>Ke kaloku kwathetha isithunywa seNkosi kuFilipu, sisithi,  Suka usinge ezantsi, ngendlela ehla ivela eYerusalem, eya eGaza, yona iyintlango.</li>
      <li>Usukile ke waya. Kwavela indoda engumTiyopiya, ithenwa,  isikhulu sikaKandase, ukumkanikazi wamaTiyopiya, ebiphethe bonke ubutyebi bakhe, eyayize kunqula uThixo eYerusalem.</li>
      <li>Yayibuya, ihleli enqwelweni yayo, ilesa incwadi yomprofeti uIsaya.</li>
      <li>Uthe ke uMoya kuFilipu, Yiya ukhwele kule nqwelo.</li>
      <li>Wabaleka ke uFilipu, waya kuyo, wayiva ilesa incwadi yomprofeti uIsaya; wathi, Uyaziqonda na kodwa izinto ozilesayo?</li>
      <li>Ithe ke yona, Ndingaba nako ngani na, kungekho undikhokelayo nje? Kanjalo yambongoza uFilipu ukuba akhwele ahlale nayo.</li>
      <li>Ke kaloku indawo yesibhalo eyayilesa yona ibiyile ithi,  Njengemvu esiwa ekuxhelweni, Njengemvana esisimumu phambi komchebi wayo, Wenjenjalo yena ukungawuvuli umlomo wakhe.</li>
      <li>Ekuthobekeni kwakhe umgwebo wakhe wasuswa; Ngubani na ke owosicacisa ukusixela isizukulwana sakhe? Ngokuba buyasuswa ubomi bakhe emhlabeni.</li>
      <li>Laphendula ke ithenwa lathi kuFilipu, Ndiyakukhunga,  umprofeti lo uyithetha ngabani na le nto; uzithetha yena na,  uthetha mntu wumbi, kusini na?</li>
      <li>Wawuvula ke uFilipu umlomo wakhe, waqalela kweso sibhalo,  walishumayeza iindaba ezilungileyo zikaYesu.</li>
      <li>Ke kaloku, xa bahambayo ngendlela, bafika manzini athile;  lathi ithenwa, Nanga amanzi; kwala ntoni na ukuba ndingabhaptizwa?</li>
      <li>Uthe ke uFilipu, Ukuba uyakholwa ngentliziyo yakho iphela,  kuvumelekile. Laphendula ke lathi, Ndiyakholwa ukuba uYesu Kristu unguNyana kaThixo.</li>
      <li>Lathi mayime inqwelo; behla bobabini, baya emanzini,  uFilipu kwanethenwa; walibhaptiza.</li>
      <li>Xeshikweni ke babenyukile, baphuma emanzini, uMoya weNkosi wamthi xwi uFilipu; alaba sambona ithenwa, kuba lalihamba ngeyalo indlela livuya.</li>
      <li>UFilipu ke wafunyanwa eAzoto; watyhutyha ilizwe,  eyishumayeza imizi yonke iindaba ezilungileyo, wada weza eKesareya.</li>
    </ol>
  </li>
  <li>
    <ol>
      <li>Ke kaloku uSawule, esabafuthela ngeentsongelo neembulalo abafundi beNkosi, waya kumbingeleli omkhulu;</li>
      <li>wacela kuye iincwadi zokuya eDamasko ezindlwini zesikhungu,  ukuze athi, ethe wafumana abathile bale Ndlela, amadoda kwanabafazi, abazise bekhonkxiwe eYerusalem.</li>
      <li>Kuthe ke ekuhambeni kwakhe, wasondela eDamasko; waza ngesiquphe wabanekelwa ngeenxa zonke lukhanyiso oluvela ezulwini;</li>
      <li>wawa emhlabeni, weva izwi lisithi kuye, Sawule, Sawule,  unditshutshiselani na?</li>
      <li>Wathi ke yena, Ungubani na, Nkosi? Ithe ke iNkosi, Mna ndinguye uYesu omtshutshisayo wena; wenzakala, ukhaba iimviko nje.</li>
      <li>Waza egubha, eqhiphuke umbilini, wathi, Nkosi, ufuna ukuba ndenze ntoni na? Yathi iNkosi kuye, Vuka, uye kungena emzini lowo; woyixelelwa into omelwe kukuyenza.</li>
      <li>Ke kaloku amadoda abehamba naye ema engenakuthetha, eliva okunene lona izwi, kodwa engaboni mntu.</li>
      <li>Wavuka ke uSawule emhlabeni; wathi akuvulwa amehlo akhe,  akabona mntu; bamrhola ke ngesandla, baza kumngenisa eDamasko.</li>
      <li>Waye emihla mithathu engaboni, engadli, engaseli nokusela.</li>
      <li>Ke kaloku bekukho mfundi uthile eDamasko, ugama linguHananiya; yathi iNkosi kuye embonweni, Hananiya. Uthe ke yena, Ndilapha, Nkosi.</li>
      <li>Ithe ke iNkosi kuye, Phakama, uye esitratweni ekuthiwa sesithe Tye, ubuzise endlwini kaYuda umntu ogama linguSawule waseTarso; kuba nanko ethandaza;</li>
      <li>waye ebone embonweni indoda egama linguHananiya ingena,  ibeka isandla phezu kwakhe, ukuze abuye abone.</li>
      <li>Uphendule ke uHananiya wathi, Nkosi, ndivile kwabaninzi ngale ndoda, ukuba zinkulu kwazo izinto ezimbi ezenze kwabangcwele bakho eYerusalem;</li>
      <li>nalapha, ikho nje, inegunya kubabingeleli abakhulu lokukhonkxa bonke abo balinqulayo igama lakho.</li>
      <li>Yathi ke kuye iNkosi, Yiya; ngokuba lowo usisitya esinyuliweyo ndim, sokuphatha igama lam emehlweni eentlanga,  nookumkani, kwanoonyana bakaSirayeli;</li>
      <li>kuba mna ndiya kumbonisa ukuba zinkulu kwezinto ezinzima,  amelwe kukuziva ngenxa yegama lam.</li>
      <li>Wemka ke uHananiya, waya kungena endlwini; ebeke izandla phezu kwakhe, wathi, Sawule, mzalwana, indithumile iNkosi uYesu, ebonakele kuwe endleleni oze ngayo, ukuze ubuye ubone,  uzaliswe nguMoya oyiNgcwele.</li>
      <li>Kwaoko kwawa emehlweni akhe izinto ezingathi ziinkwethu;  wabuya wabona kwaoko, wavuka, wabhaptizwa;</li>
      <li>wathi akuba edlile, womelezeka. Ke kaloku uSawule waba nemihla ethile kubafundi abaseDamasko.</li>
      <li>Waye kwaoko, ezindlwini zesikungu, emvakalisa uYesu, ukuba lowo unguye uNyana kaThixo.</li>
      <li>Bathi nqa ke bonke abamvayo, bathi, Lo kanene asinguye na owababhuqa eYerusalem abo babelinqula eli gama? Waye nalapha ezele le nto, ukuba abase bekhonkxiwe kubabingeleli abakhulu.</li>
      <li>Kwaba kukhona ke womelelayo uSawule; wabetha adubadubeka amaYuda abemi eDamasko, ebonakalalisa ukuba lo nguye uKristu.  Ke kaloku, kwakuzaliseka imihla eyaneleyo, abhunga amaYuda ukuba amsike.</li>
      <li>Laziwa ke nguSawule iyelenqe lawo elo.</li>
      <li>Awagcina ke namasango imini nobusuku, ukuba amsike.</li>
      <li>Bamthabatha ke abafundi ebusuku, bamhlisa ngodonga,  bemthoba ngengobozi.</li>
      <li>Ke kaloku, akufika uSawule eYerusalem, wamana elinga ukuzibandakanya nabafundi; kodwa bamoyika bonke, bengakholwa ukuba ungumfundi.</li>
      <li>UBharnabhas ke wamthabatha wamsa kubapostile, wabacacisela ukuyibona kwakhe iNkosi endleleni, nokuba yathetha naye,  nokuthetha kwakhe ngokungafihlisiyo eDamasko egameni likaYesu.</li>
      <li>Waye enabo ke, engena ephuma eYerusalem, ethetha ngokungafihlisiyo egameni leNkosi uYesu.</li>
      <li>Wamana ethetha ephikisana namaYuda esiGrike; ayezamela ke wona ukumsika.</li>
      <li>Bekwazile ke oko abazalwana, bamhlisela eKesareya,  bamthumela eTarso.</li>
      <li>Laye ke ngoko ibandla kulo lonke elakwaYuda, nelaseGalili,  nelaseSamariya, linoxolo, lisakheka, lihamba liyoyika iNkosi;  laye lisanda ngentuthuzelo yoMoya oyiNgcwele.</li>
      <li>Ke kaloku, akuba uPetros etyhutyha iindawo zonke, wehla weza nakwabangcwele ababemi eLida.</li>
      <li>Wafumana ke khona umntu othile, ogama linguEneya, eminyaka isibhozo elele elukhukweni enedumbe.</li>
      <li>Wathi uPetros kuye, Eneya, uyakuphilisa uYesu Kristu; vuka,  wandlule. Wavuka kwaoko.</li>
      <li>Bambona bonke ababemi eLida naseSharon, babuyela eNkosini.</li>
      <li>Ke kaloku, eYopa kwakukho mfundikazi uthile, ugama linguTabhita, ekuthiwa ngentetho evakalayo nguDorkas; yena lowo wayezele yimisebenzi elungileyo, nasisisa abenaso.</li>
      <li>Wathi ke ngaloo mihla, wahliwa sisifo, wafa; bathe ke bakuba bemhlambile, bambeka egumbini eliphezulu.</li>
      <li>Ke kaloku iLida ibikufuphi nje neYopa; bathi abafundi,  bevile ukuba uPetros ukhona, bathuma amadoda amabini kuye,  bembongoza ukuba eze kubo, angalibali.</li>
      <li>Wesuka ke uPetros, wahamba nawo. Efikile, bamsa egumbini eliphezulu; bema ngakuye bonke abahlolokazi, belila, bembonisa ukuba zininzi kwazo iingubo zangaphantsi nezokwaleka abezenza uDorkas oko ebenabo.</li>
      <li>Wabakhuphela phandle ke bonke uPetros, waguqa ngamadolo,  wathandaza; waza eguqukele esidumbini wathi, Tabhita, vuka.  Wawavula ke amehlo akhe; wathi akubona uPetros, wesuka wahlala.</li>
      <li>Wamnika ke isandla sakhe, wamphakamisa; wababiza abangcwele nabahlolokazi abo, wammisa phambi kwabo ephilile.</li>
      <li>Kwesuka ke oko kwazeka kuyo yonke iYopa; baba baninzi abakholwayo eNkosini.</li>
      <li>Wathi ke wahlala imihla emininzi eYopa naSimon uthile,  ungumsuki wezikhumba.</li>
    </ol>
  </li>
  <li>
    <ol>
      <li>Ke kaloku, kwaye kukho eKesareya ndoda ithile, igama linguKorneli, umthetheli-khulu wasebuthweni lamasoldati ekuthiwa lelaseItali, emhlonelayo,</li>
      <li>emoyikayo uThixo, kunye nayo yonke indlu yayo; ibaliza abantu kunene; kanjalo yayimana ikhunga kuThixo.</li>
      <li>Yabona embonweni kakuhle, malunga nelixa lesithoba lenini,  kufika kuyo isithunywa sikaThixo, sisithi kuyo, Hina, Korneli!</li>
      <li>Eqwalasele ke kuso, wangenelwa kukoyika, wathi, Yintoni na,  Nkosi? Sithe ke kuye, Imithandazo yakho namalizo akho anyukile,  aba sisikhumbuzo emehlweni kaThixo.</li>
      <li>Susa kwangoku amadoda, aye eYopa, ubize eze uSimon, ogama limbi linguPetros;</li>
      <li>yena ulundwendwe lukaSimon, umsuki wezikhumba, ondlu ingaselwandle; yena lowo uya kukuxelela into omelwe kukuyenza.</li>
      <li>Ke kaloku, sakuba simkile isithunywa eso besithetha noKorneli, wabiza zazibini kwizicaka zakhe zasendlwini,  nesoldati elimhlonelayo uThixo kwabehlala ehleli naye;</li>
      <li>waza, ebacacisele zonke iindawo, wabathuma eYopa.</li>
      <li>Ke kaloku ngengomso, bakubon ukuba basendleleni bona,  besondela kuwo umzi, wenyuka uPetros, waya phezu kwendlu,  malunga nelixa lesithandathu, ukuba athandaze.</li>
      <li>Wesuka ke walamba kakhulu, wanga angakhe afumane into edliwayo; kuthe ke, bakubon ukuba ke bayamlungisela, wawelwa lithongo:</li>
      <li>wabona izulu livulekile, kusihla phezu kwakhe sitya sithile, ngathi yilinen enkulu ebotshwe kumasondo omane,  sithotyelwa emhlabeni;</li>
      <li>ekwaye kukho kuso zonke izinto zomhlaba ezizitho zine,  namarhamncwa, nezinambuzane, neentaka zezulu.</li>
      <li>Kwabakho izwi lisithi kuye, Vuka, Petros, xhela udle.</li>
      <li>Uthe ke uPetros, Nakanye, Nkosi; ngokuba yonke into eyinqambi, nokuba yengcolileyo, andizanga ndiyidle.</li>
      <li>Laphinda izwi okwesibini lathi kuye, Izinto uThixo azihlambululeyo, musa ukuzenza inqambi wena.</li>
      <li>Kwabakho ke oku kathathu; sabuya isitya eso senyuswa,  sasiwa ezulwini.</li>
      <li>Ke kaloku, xa uPetros wayethingaza ngaphakathi kwakhe,  ukuba ungaba uyintoni na umbono lo awubonileyo, kwasuka kwathi gqi amadoda abethunyiwe evela kuKorneli, ebuza indlu kaSimon,  emi esangweni;</li>
      <li>akhwaza, ebuza ukuba uSimon, ogama limbi linguPetros,  ulundwendwe apha na.</li>
      <li>Ke kaloku, akubon ukuba uPetros uyacinga ngawo umbono lowo, wathi uMoya kuye, Nanga amadoda amathathu ekufuna;</li>
      <li>suka uhle, uhambe nawo, ungathandabuzi nento, ngokokuba athunywe ndim.</li>
      <li>Wehla ke uPetros, waya kuwo amadoda abethunyiwe kuye evela kuKorneli, wathi, Niyabona, ndingulowo nimfunayo; ngumcimbi mni na enize ngawo?</li>
      <li>Athe ke wona, UKorneli umthetheli-khulu, indoda elilungisa, emoyikayo uThixo, kanjalo engqinelwe ukulunga lulo lonke uhlanga lwamaYuda, uhlatyelwe sisithunywa esingcwele ukuba akubize, uze endlwini yakhe, eve amazwi kuwe.</li>
      <li>Wawabizela phakathi ngoko, aba lundwendwe lwakhe. Ke kaloku ngengomso, uPetros wemka nawo, nabazalwana abathile baseYopa bahamba naye.</li>
      <li>Baza ngengomsomnye bangena eKesareya. Waye ke uKorneli ebalindile; wayebizele ndawonye imizalwane yakhe, nezihlobo zakhe ezibuhlungu.</li>
      <li>Kwathi ke, xa angenayo uPetros, uKorneli wamhlangabeza,  wawa ezinyaweni zakhe, waqubuda kuye.</li>
      <li>Uthe ke uPetros wamvusa, esithi, Phakama; nam ngokwam ndingumntu.</li>
      <li>Wangena encokola naye, wabafumana bebuthelene bebaninzi.</li>
      <li>Kananjalo wathi kubo, Niyazi kakuhle nina, ukuba akusesikweni ukuthi indoda engumYuda inamathele isondele kowolunye uhlanga; mna ke uThixo undibonisile, ukuba ndingabizi mntu ngokuthi uyinqambi, ungongcolileyo.</li>
      <li>Kungoko ke ndizileyo ndingaphikanga ndakubizwa. Ndizile ke; ndiyabuza ngoko, ukuba nindibize ngandawoni na?</li>
      <li>UKorneli wathi, Kuse kuntsuku ne ndizila ukudla, kwada kwaleli lixa lemini. Ngelixa lesithoba ke bendithandaza endlwini yam, kwesuka kwathi gqi indoda, yema phambi kwam,  inengubo eqaqambileyo;</li>
      <li>yathi, Korneli, umthandazo wakho uviwe, namalizo akho akhunjulwe phambi koThixo;</li>
      <li>thumela ngoko eYopa, ubize eze uSimon, ogama limbi linguPetros; lowo ulundwendwe endlwini kaSimon, umsuki wezikhumba, ngaselwandle; oya kuthi akufika athethe nawe.</li>
      <li>Ndathumela ngoko kuwe kwaoko; nawe utyaphile ufike. Kaloku ngoko sikho thina sonke emehlweni kaThixo, ukuze sizive zonke izinto ozimiselweyo nguThixo.</li>
      <li>Ke kaloku uPetros wawuvula umlomo wakhe wathi, Ndiyaqiqa okwenyaniso ukuba uThixo akamkhethi wabuso bamntu;</li>
      <li>kwiintlanga zonke, lowo umoyikayo, asebenze ubulungisa,  wamkelekile kuye.</li>
      <li>Ilizwi elo walithumelayo koonyana bakaSirayeli, eshumayela iindaba ezilungileyo zoxolo ngoYesu Kristu (nguye iNkosi yabo bonke),</li>
      <li>nina niyalazi ilizwi elenzekayo kulo lonke elakwaYuda,  liqalela kwelaseGalili, emva kobhaptizo awaluvakalisayo uYohane:</li>
      <li>okokuba uThixo wamthambisa ngoMoya oyiNgcwele nangamandla uYesu waseNazarete, owagqiba ilizwe esiza, ephilisa bonke abaxinzelelweyo nguye uMtyholi; ngokuba uThixo ubenaye.</li>
      <li>Thina singamangqina ezinto zonke awazenzayo ezweni lamaYuda, kwanaseYerusalem; abamsikayo ngokumxhoma emthini.</li>
      <li>Yena lowo uThixo wamvusa ngomhla wesithathu, wenza ukuba abonakale,</li>
      <li>kungekubo abantu bonke, kukumangqina abenyuliwe ngenxa engaphambili nguThixo: kuthi thina, sadlayo saselayo naye emveni kokuvuka kwakhe kwabafileyo.</li>
      <li>Wasithethela ngelithi, masivakalise ebantwini,  siqononondise ukuba yena nguye omisiweyo nguThixo, ukuba abe ngumgwebi wabaphilileyo nabafileyo.</li>
      <li>Bonke abaprofeti bayamngqinela yena lo, ukuba, ngegama lakhe, bamkeliswa uxolelo lwezono bonke abakholwayo kuye.</li>
      <li>Uthe akubon ukuba usawathetha uPetros la mazwi, wasuka wabawela uMoya oyiNgcwele bonke ababeliva ilizwi.</li>
      <li>Amangaliswa amakholwa olwaluko onke abeze noPetros;  ngokuba isipho soMoya oyiNgcwele sathululwa naphezu kweentlanga;</li>
      <li>kuba aziva zithetha ngalwimi zimbi, zimenza mkhulu uThixo.  Wandula waphendula uPetros wathi,</li>
      <li>Kukho unako yini na ukuthintela amanzi, ukuba bangabhaptizwa aba bamamkeleyo uMoya oyiNgcwele, kwanjengathi nje?</li>
      <li>Wamisa ukuthi mababhaptizwe egameni leNkosi. Baza bamcela ukuba akhe ahlale iintsuku ezithile.</li>
    </ol>
  </li>
  <li>
    <ol>
      <li>Ke kaloku, abapostile nabazalwana ababekwelakwaYuda beva ukuba nazo iintlanga zilamkele ilizwi likaThixo.</li>
      <li>Uthe ke uPetros akuba enyuke waya eYerusalem, babambana naye abolwaluko,</li>
      <li>besithi, Uye wangena kumadoda angalukileyo, wadla nawo.</li>
      <li>Waqala ke uPetros wabatyhilela ngokucacileyo, esithi,</li>
      <li>Mna ndandisemzini oyiYopa ndithandaza; ndabona ethongweni umbono, kusihla isitya esithile, ngathi yilinen enkulu,  ithotywa ezulwini ngamasondo omane, yada yaza kufika kum;</li>
      <li>endithe ndakuqwalasela kuyo, ndaqiqa, ndabona izinto zomhlaba ezizitho zine, namarhamncwa, nezinambuzane, neentaka zezulu.</li>
      <li>Ndeva ke izwi lisithi kum, Vuka, Petros, xhela udle.</li>
      <li>Ndithe ke mna, Nakanye, Nkosi; ngokuba yonke into eyinqambi, nokuba yengcolileyo, ayizanga ingene emlonyeni wam.</li>
      <li>Landiphendula ke ilizwi okwesibini, liphuma ezulwini,  lathi, Izinto azihlambululeyo uThixo, musa ukuzenza iinqambi wena.</li>
      <li>Oku ke kwabakho kathathu; zaza zonke ezo zinto zabuya zarholelwa ezulwini.</li>
      <li>Gqi! kwaoko amadoda amathathu, ema ngasendlwini ebendikuyo, esuswe eKesareya ukuba eze kum.</li>
      <li>Wathi ke uMoya kum, mandihambe nawo, ndingathandabuzi nto.  Bahamba ke nam, naba bazalwana bobathandathu; sangena endlwini yendoda leyo;</li>
      <li>yasibikela kananjalo ukubona kwayo isithunywa sezulu endlwini yayo, esemayo sathi kuyo, Thuma amadoda eYopa, ubize eze uSimon, ogama limbi linguPetros,</li>
      <li>oya kuthetha kuwe amazwi, owosindiswa ngawo wena, nayo yonke indlu yakho.</li>
      <li>Ke kaloku, ekuqaleni kwam ukuthetha, uMoya oyiNgcwele wabawela, njengoko wasiwelayo nathi ekuqaleni.</li>
      <li>Ndakhumbula ke izwi leNkosi lokokuba ibithe, UYohane okunene wabhaptiza ngamanzi, kodwa nina niya kubhaptizwa ngoMoya oyiNgcwele.</li>
      <li>Ukuba ngoko uThixo wabapha isipho esingangeso wasiphayo nathi thina sakholwayo eNkosini uYesu Kristu, mna ke bendingubani na, ukuba ndide ndibe nako ukumthintela uThixo?</li>
      <li>Bakuziva ke ezo zinto, bathi cwaka, bamzukisa uThixo,  besithi, Kanti na ke neentlanga ezi uThixo uziphe ukuguqukela ebomini.</li>
      <li>Abaya ke ngoko, babeziintsali ngembandezelo eyabakho ngoStefano, batyhutyha ilizwe, bada beza kwelaseFenike,  naseSipro, nakwa-Antiyokwe, bengalithethi bantwini bambi,  belithetha kumaYuda odwa.</li>
      <li>Yaye ke inxenye kubo ingamadoda aseSipro naseKirene;  eyathi yona yakufika kwa-Antiyokwe, yathetha kwawesiGrike amaYuda, ishumayela iindaba ezilungileyo zeNkosi uYesu.</li>
      <li>Saye ke isandla seNkosi sinawo, kanjalo kwakholwa inani elikhulu, labuyela eNkosini.</li>
      <li>Lwavakala ke udaba lwabo ezindlebeni zebandla laseYerusalem; bakhupha uBharnabhas, ukuba ahambe, ade aye kufika kwa-Antiyokwe;</li>
      <li>othe akufika, walubona ubabalo lukaThixo, wavuya,  wabavuselela bonke, ukuba bathi ngengqibo yentliziyo bahlale bethe nca eNkosini.</li>
      <li>Ngokuba ebeyindoda elungileyo, ezele nguMoya oyiNgcwele nalukholo. Kongezelelwa eNkosini inani elaneleyo.</li>
      <li>Wemka ke uBharnabhas, waya eTarso, esiya kufuna uSawule;</li>
      <li>wathi akuba emfumene, wamsa kwa-Antiyokwe. Kwathi ke,  umnyaka uphela, bahlangana nebandla, bafundisa inani elaneleyo.  Kananjalo abafundi baqala ukubizwa ukuba ngamaKristu kwa-Antiyokwe.</li>
      <li>Ke kaloku ngaloo mihla, kwehla abaprofeti, besuka eYerusalem, beza kwa-Antiyokwe.</li>
      <li>Kwesuka ke omnye wabo, ogama linguAgabho, waqondisa ngaye uMoya ukuba kuza kubakho indlala enkulu kulo lonke elimiweyo;  eyabakho ke ngemihla kaKlawudiyo Kesare.</li>
      <li>Kubo ke abafundi, njengoko uthile ebenabo ubutyebi, wathi elowo kubo wagqiba ukuthumela into yokubanceda abazalwana ababemi kwelamaYuda;</li>
      <li>abathe bakwenza nokukwenza, bathumela kuwo amadoda amakhulu ngesandla sikaBharnabhas noSawule.</li>
    </ol>
  </li>
  <li>
    <ol>
      <li>Ke kaloku, ngelo xesha uHerode ukumkani wabesa izandla abathile balo ibandla, ukuba abaphathe kakubi;</li>
      <li>wambulala ke uYakobi, umzalwana kaYohane, ngekrele.</li>
      <li>Wathi, akubona ukuba oko kuwakholisile amaYuda, waqokela ngokubamba noPetros (yaye ke iyimihla yezonka ezingenagwele leyo).</li>
      <li>Akuba ke embambile, wamfaka entolongweni, wamnikela kumaqela amane amasoldati angamane, ukuba amgcine; engxamele ukuze emveni kwepasika amkhuphe, amse ebantwini.</li>
      <li>Wagcinwa ngoko okunene uPetros entolongweni; ke kwathandazwa libandla ngenyameko kuThixo ngenxa yakhe.</li>
      <li>Xa ke uHerode wayeza kumkhupha, uPetros ngobo busuku wayelele phakathi kwamasoldati amabini, ekhonkxiwe ngemixokelelwane emibini; baye nabalindi beyigcinile intolongo phambi kwesango.</li>
      <li>Yabona, naso isithunywa seNkosi, sisithi gaga phezu kwakhe,  kwakhanya nokukhanya kwelo gumbi lentolongo; sambetha ecaleni uPetros, samvusa, sisithi, Phakama msinya. Yawa imixokelelwane yakhe ezandleni.</li>
      <li>Sathi kanjalo isithunywa eso kuye, Bhinqa, ubophe izixathula zakho. Wenjenjalo ke. Sithi kuye, Yithi wambu ingubo yakho, undilandele.</li>
      <li>Waphuma, wasilandela; wayengazi ukuba iyinene le nto yenziweyo ngesithunywa eso; ebeba ke ubone umbono.</li>
      <li>Begqithile ke kwelokuqala nakwelesibini iqela labalindi,  bafika esangweni lentsimbi elibhekisa kuwo umzi, elathi lavuleka kubo ngokwalo; bakuphuma, bahamba isitrato sasinye;  sathi kwaoko semka isithunywa eso kuye.</li>
      <li>Waza uPetros akuziqonda wathi, Kaloku ndiyazi okwenyaniso,  ukuba iNkosi ithume isithunywa sayo, yandihlutha esandleni sikaHerode, nakuko konke ukulindela kwabantu bamaYuda.</li>
      <li>Uthe ke akuyiqonda loo nto, weza endlwini kaMariya, unina kaYohane ogama limbi linguMarko, apho bekuqukene khona into eyaneleyo ithandaza.</li>
      <li>Akubon ukuba ke unkqonkqozile uPetros elucangweni lwesango, kweza kuphulaphula isicakazana esigama linguRoda.</li>
      <li>Silazile ke izwi likaPetros, asilivulanga isango, ngenxa yokuvuya; sabalekela ke phakathi, saxela ukuba uPetros umi phambi kwesango.</li>
      <li>Bathe ke bona kuso, Uyageza. Saqinisela ke sathi, Hayi,  kunjalo. Babesithi ke bona, Sisithunywa sakhe.</li>
      <li>Uthe ke uPetros wamana enkqonkqoza; bathi ke bakuvula bambona, bathi nqa.</li>
      <li>Uwangawangisile ke ngesandla kubo, ukuba bathi cwaka,  wabacacisela ukumkhupha kwayo iNkosi entolongweni. Wathi ke,  Babikeleni ooYakobi nabazalwana ezi zinto. Waphuma waya kwenye indawo.</li>
      <li>Ke kaloku, kwakusa, ayibanga ncinane inkathazeko phakathi kwamasoldati, yokuba angaba utheni na uPetros.</li>
      <li>Uthe ke uHerode, akuba emfuna engamfumani, wabancina abalindi, wathi makumkiwe nabo, baye kubulawa. Waza uPetros wehla kwelakwaYuda, waya eKesareya, walibala khona.</li>
      <li>Ke kaloku uHerode wayebaqumbele kakhulu abaseTire nabaseTsidon. Beza ke kuye bemxhelo mnye; bathi,  bemthomalalisile uBlasto, obephethe igumbi lokulala ukumkani,  bazicelela uxolo, ngenxa yokuba ilizwe labo belisondliwa lelokumkani.</li>
      <li>Ke kaloku uHerode, ngemini emisiweyo, ambethe ingubo yobukumkani, wahlala etroneni yakhe, wawisa ukuthetha kwakhe kubo.</li>
      <li>Baduma ke abantu, besithi, Lilizwi lothixo elo, asilamntu.</li>
      <li>Samthi qwaka ke kwalapho isithunywa seNkosi, ngenxa enokuba engamzukisanga uThixo; wadliwa ziimpethu, waphuma umphefumlo.</li>
      <li>Laye ke likhula, lisanda ilizwi likaThixo.</li>
      <li>Ke kaloku uBharnabhas noSawule babuya eYerusalem,  belufezile ulungiselelo olo, bethabathe nabo uYohane, ogama limbi linguMarko.</li>
    </ol>
  </li>
  <li>
    <ol>
      <li>Ke kaloku, kwaye kukho kwa-Antiyokwe, ebandleni ebelikhona,  abaprofeti nabafundisi abathile, abangooBharnabhas, noSimon ekuthiwa nguNigere, noLukiyo waseKirene, kwanoManayen owondliwa noHerode umphathi wesahlulo sesine, noSawule.</li>
      <li>Bakubon ukuba ke bayabusa eNkosini, bezila ukudla, wathi uMoya oyiNgcwele, Ndahluleleni ke uBharnabhas kwanoSawule, baye emsebenzini endibabizele kuwo.</li>
      <li>Bathe ke, bakuba bezile ukudla, bathandaza, babeka nezandla phezu kwabo, babandulula.</li>
      <li>Bona ke ngoko, bakuthunywa nguMoya oyiNgcwele, behla baya kwaSeluki; kanjalo besuka apho ngomkhombe, baya eSipro.</li>
      <li>Bathe bakufika eSalamis, balishumayela ilizwi likaThixo ezindlwini zesikhungu zamaYuda. Baye ke benoYohane, ebancedisa.</li>
      <li>Besigqibile ke isiqhithi ngokuhamba, bada bafika ePafo;  bafumana siyazi uthile, ungumprofeti wobuxoki, umYuda ogama linguBhar-yesu,</li>
      <li>owayehlala kwibamba uSergiyo Pawulos, indoda enokuqonda;  eyababizela kuyo ooBharnabhas noSawule, yangxamela ukuliva ilizwi likaThixo.</li>
      <li>Wamelana nabo ke uElima, usiyazi lowo (kuba litsho igama lakhe lakuthethwa ngentetho evakalayo), efuna ukulijika ibamba elo elukholweni.</li>
      <li>Ke kaloku uSawule, okwanguPawulos, ezele nguMoya oyiNgcwele, wamjonga,</li>
      <li>wathi, Wena uzeleyo yiyo yonke inkohliso, nabubo bonke ubutshijolo, nyanandini woMtyholi, lutshabandini lobulungisa bonke, akuyi kupheza na ukuzijika iindlela ezithe tye zeNkosi?</li>
      <li>Uyabona, nangoku isandla seNkosi siphezu kwakho; uya kuba yimfama, kube mzuzu ungaliboni ilanga. Kwalapho ke wawelwa lurhatyazo nobumnyama; wayephamzela, efuna abangamrhola ngesandla.</li>
      <li>Lithe ke ibamba, lakukubona oko kwenzekileyo, lakholwa,  likhwankqisiwe yiyo imfundiso yeNkosi.</li>
      <li>Ke kaloku, bakunduluka ngomkhombe ePafo abo babenoPawulos,  beza ePerga yelasePamfili. Wahlukana ke nabo uYohane, wabuyela eYerusalem.</li>
      <li>Bendulukile ke bona ePerga, batyhutyha beza kufika kwa-Antiyokwe kwelasePisidi. Bangena endlwini yesikhungu ngomhla wesabatha, bahlala phantsi.</li>
      <li>Ke kaloku, emva kokuleswa komthetho nabaprofeti, abaphathi bendlu yesikhungu bathumela kubo besithi, Madoda, bazalwana,  ukuba ninelizwi lokuvuselela abantu, thethani.</li>
      <li>Usukile ke uPawulos, wawangawangisa ngesandla, wathi:  Madoda, maSirayeli, nani nimoyikayo uThixo, phulaphulani.</li>
      <li>UThixo waba bantu amaSirayeli wabanyula oobawo bethu,  wabaphakamisa abantu ekuphambukeleni kwabo emhlabeni waseYiputa, wabakhupha kuwo ngengalo ephakamileyo.</li>
      <li>Wathi ngexesha eliyiminyaka engathi imashumi mane,  wayithwala imikhwa yabo entlango;</li>
      <li>wathi akuwisa iintlanga ezisixhenxe emhlabeni wakwaKanan,  wababela umhlaba wazo ngeqashiso.</li>
      <li>Emva koko, iminyaka engathi imakhulu mane anamanci mahlanu, wabanika abagwebi, kwada kwakuSamuweli umprofeti.</li>
      <li>Emva koko bacela ukumkani, uThixo wabanika uSawule, unyana kaKishe, indoda yesizwe sakwaBhenjamin, iminyaka emashumi mane.</li>
      <li>Akumkhupha yena, wabavelisela uDavide, wangukumkani;  awamngqinelayo kanjalo, wathi, Ndimfumene uDavide okaYese,  indoda engantliziyo yam, eya kukwenza konke ukuthanda kwam.</li>
      <li>Embewini yalowo, uthe uThixo ngokwedinga wavelisa uYesu,  ukuba abe nguMsindisi kuSirayeli;</li>
      <li>kwakubon ukuba uYohane uvakalise tanci, phambi kokungena kwakhe, ubhaptizo loguquko kubo bonke abantu bakwaSirayeli.</li>
      <li>Xa ke uYohane ebesekulufezeni uhambo lwakhe, ubesithi,  Nithi nina ndingubani na? Andinguye. Yabonani, kuza emva kwam endingafanelekileyo ukuba ndizithukulule iimbadada ezinyaweni zakhe.</li>
      <li>Madoda, bazalwana, nyana bomlibo wakwa-Abraham, nabo phakathi kwenu bamoyikayo uThixo, ilizwi lolu lusindiso lathunyelwa kuni.</li>
      <li>Kuba abo bemiyo eYerusalem, nabaphathi babo, bengamazanga lowo, kwanamazwi abaprofeti aleswayo iisabatha ngeesabatha zonke, bawazalisa ngokumgweba;</li>
      <li>bathi, bengafumananga nalinye ityala lokufa, bacela kuPilato ukuba asikwe.</li>
      <li>Xa ke babezifezile zonke izinto ezibhaliweyo ngaye,  bamthula emthini, bambeka engcwabeni.</li>
      <li>Uthe ke uThixo wamvusa kwabafileyo,</li>
      <li>Yena lowo wabonwa imihla emininzi ngabo babenyuke naye,  bevela kwelaseGalili besiya eYerusalem; ngabo ke abangamangqina akhe ebantwini.</li>
      <li>Nathi sinishumayeza iindaba ezilungileyo zedinga elo labakho koobawo bethu,</li>
      <li>zokokuba uThixo ulizalisile lona kuthi, bantwana babo,  ngokumvusa uYesu; njengokuba nakwiNdumiso yesibini kubhaliwe kwathiwa, Wena unguNyana wam, ndikuzele mna namhla.</li>
      <li>Malunga ke nokumvusa kwakhe kwabafileyo, angabi sabuyela ekuboleni, uselethe ukuthetha, Ndiya kuninika iinceba eziqinisekileyo zikaDavide.</li>
      <li>Kungoko athi nakwenye iNdumiso, Akuyi kumyekela oyiNgcwele wakho ukuba abone ukubola.</li>
      <li>Kuba uDavide okunene, akuba elisebenzele kwesakhe isizukulwana icebo likaThixo, walala ubuthongo, wabekwa kooyise, wakubona ukubola;</li>
      <li>ke yena owavuswayo nguThixo, akabonanga kubola.</li>
      <li>Makwazeke ngoko kuni, madoda, bazalwana, ukuba ngaye lowo kuxelwa kuni uxolelo lwezono;</li>
      <li>nakuzo zonke izinto ebeningenako ukugwetyelwa nikhululeke kuzo ngomthetho kaMoses, bonke abakholwayo bayagwetyelwa ngaye yena lowo.</li>
      <li>Lumkani ke ngoko, ningafikelwa koko kuthethiweyo ebaprofetini, kusithiwa,</li>
      <li>Bonani, nina badeli, nimangaliswe, nithi shwaka; Ngokuba mna ndisebenza umsebenzi ngemihla yenu, Umsebenzi eningasayi kukholwa kuwo, nokuba kukho othi anicacisele.</li>
      <li>Ke kaloku, akubon ukuba ayaphuma amaYuda endlwini yesikhungu, babongoza abeentlanga, ukuba la mazwi athethwe kubo ngesabatha ezayo.</li>
      <li>Sakubon ukuba ke sichithakele isikhungu, into eninzi yamaYuda neyabangene ebuYudeni, abamhlonelayo uThixo,  yabalandela ooPawulos noBharnabhas; abathi bona, bethetha kubo,  babeyisela ekuthini, mabahlale behleli elubabalweni lukaThixo.</li>
      <li>Kuthe ke ngelandelayo isabatha, waphantsa ukuhlanganisana umzi wonke, ukuba ulive ilizwi likaThixo.</li>
      <li>Ke kaloku amaYuda, akuzibona izihlwele, azala ngumona,  aziphika izinto ezibe zithethwa nguPawulos, aphika enyelisa.</li>
      <li>Bathetha ke ngokungafihlisiyo uPawulos noBharnabhas,  bathi, Bekufuneka ukuba lithethwe kuni kuqala ilizwi likaThixo;  ekubeni ke niligibile, nazigweba ukuba anibufanele ubomi obungunaphakade, niyabona, sibheka kuzo iintlanga.</li>
      <li>Kuba isiwisele umthetho ngokunjalo iNkosi, yathi,  Ndikubekile ukuba ube lukhanyiselo lweentlanga, Ukuze ube ngowosindiso, kude kuse ekupheleni kwehlabathi.</li>
      <li>Bakuva ke oko abeentlanga, bavuya, balizukisa ilizwi leNkosi, bakholwa bonke ababemiselwe ubomi obungunaphakade.</li>
      <li>Laye ke ilizwi leNkosi lihanjiswa kulo lonke ilizwe elo.</li>
      <li>Ke kaloku amaYuda abaxhokonxa abafazi ababehlonela uThixo,  ababekekileyo, nabaninimzi; abaxhoxhela intshutshiso ooPawulos noBharnabhas, abakhupha emideni yawo.</li>
      <li>Bathe ke bona bawavuthululela uthuli lweenyawo zabo, beza eIkoniyo.</li>
      <li>Baye ke abafundi bezaliswe luvuyo nanguMoya oyiNgcwele.</li>
    </ol>
  </li>
  <li>
    <ol>
      <li>Kwathi ke eIkoniyo, bangena kunye endlwini yesikhungu yamaYuda, bathetha ngokokude kukholwe inkitha enkulu yamaYuda kwanamaGrike.</li>
      <li>Asuka ke wona amaYuda angavumiyo ukuva, ayenza yamibi imiphefumlo yabeentlanga ngakubo abazalwana.</li>
      <li>Balibala ke ngoko ixesha elaneleyo, bethetha ngokungafihlisiyo ngeNkosi, eyalingqinelayo ilizwi lobabalo lwayo, inika nokuba kwenzeke imiqondiso nezimanga ngezandla zabo.</li>
      <li>Yahlulelana ke inkoliso yomzi; inxenye yangakumaYuda,  inxenye yangakubapostile.</li>
      <li>Bathe ke, bakubon ukuba abeentlanga nabangamaYuda, kunye nabaphathi bawo, bangxamele ukubaphatha kakubi, babagibisele ngamatye:</li>
      <li>bakuqiqa oko bona, basabela emizini yelaseLikawoni, iListra neDerbhe, nakuloo mimandla;</li>
      <li>baye bezishumayela nalapho iindaba ezilungileyo.</li>
      <li>Kwakuhleli ke ndoda ithile eListra, ife iinyawo,  isisiqhwala kwasesizalweni sonina, ingazanga ihambe.</li>
      <li>Yona leyo yayimva uPawulos ethetha; owathi, eqwalasele kuyo, ebona ukuba inokholo lokusindiswa,</li>
      <li>wathi ngezwi elikhulu, Suka, ume ngeenyawo zakho, uthi nkqo; yesuka umtsi, yahambahamba.</li>
      <li>Ke kaloku iindimbane, zakukubona oko akwenzileyo uPawulos,  zaphakamisa izwi lazo ngokwesiLikawoni, zisithi, Oothixo bahlile beza kuthi, befana nabantu.</li>
      <li>Kanjalo zazimbiza uBharnabhas ngokuthi nguZeyus, noPawulos ngokuthi nguHermes, ekubeni ke ibinguye obesisithethi.</li>
      <li>Kuthe ke umbingeleli kaZeyus, obephambi komzi wabo, wazisa iinkunzi zeenkomo nezidanga zeentyantyambo emasangweni, wafuna ukubingelela, kunye neendimbane.</li>
      <li>Bekuvile ke oko abapostile, ooBharnabhas noPawulos,  bazikrazula iingubo zabo, batsiba phakathi kwendimbane,  bedanduluka,</li>
      <li>besithi, Madoda, yini na ukuba nenjenje? Nathi singabantu abeva enikuvayo nina; sinishumayeza iindaba ezilungileyo zokuba nibuye kwaba thixo bangento, nibuyele kuThixo ophilileyo,  owenza izulu nomhlaba nolwandle, neento zonke ezikwezo zinto;</li>
      <li>owathi ezizukulwaneni ezadlulayo waziyeka zonke iintlanga,  ukuba zihambe ngezazo iindlela;</li>
      <li>kanti ke noko akayekanga ukuzingqinela, esenza okulungileyo, esinika imvula evela ezulwini, namaxesha aneendyebo, ezanelisa iintliziyo zethu ngokudla nangemihlali.</li>
      <li>Besitsho, kwaba ngenkankulu ukuzidambisa iindimbane, ukuba zingabingeleli kubo.</li>
      <li>Ke kaloku kwafika amaYuda evela kwa-Antiyokwe naseIkoniyo,  azixhokonxa iindimbane, amxuluba ngamatye uPawulos, amrholela ngaphandle komzi, eba ufile.</li>
      <li>Uthe, bakubon ukuba bamngqongile ke abafundi, wavuka waya kungena kuwo umzi. Ngengomso waphuma enoBharnabhas, waya eDerbhe.</li>
      <li>Bewushumayezile loo mzi iindaba ezilungileyo, benze nabafundi abaneleyo, babuya beza eListra, naseIkoniyo,  nakwa-Antiyokwe,</li>
      <li>besomeleza imiphefumlo yabafundi, bebavuselela ukuba bahlale behleli elukholweni; besithi, Simelwe kukuphumela ezimbandezelweni ezininzi, ukungena ebukumkanini bukaThixo.</li>
      <li>Bathe ke bakuba benyule amadoda amakhulu kwibandla ngebandla, bethandazile kunye nokuzila ukudla, bawayaleza eNkosini awayekholwe kuyo.</li>
      <li>Betyhutyhe elasePisidi, bafika kwelasePamfili.</li>
      <li>Bathi, belithethile ilizwi ePerga; behla baya kwa-Atali.</li>
      <li>Besuka khona apho ngomkhombe, baya kwa-Antiyokwe, apho babenikelwe khona elubabalweni lukaThixo, ukuba baye emsebenzini, lo ke bawufezileyo.</li>
      <li>Befikile ke, balihlanganisa ibandla, balibikela oko zingako izinto awazenzayo uThixo enabo, nokokuba iintlanga wazivulela ucango lokholo.</li>
      <li>Balibala ke khona apho ixesha elingelincinane, ndawonye nabafundi.</li>
    </ol>
  </li>
  <li>
    <ol>
      <li>Kwehla abathile bevela kwelakwaYuda, babafundisa abazalwana, besithi, Ukuba anithanga naluswe ngokwesiko likaMoses, aninako ukusindiswa.</li>
      <li>Kuthe ngoko, kwakubon ukuba uPawulos noBharnabhas baba nempikiswano nembuzwano engencinane nabo, kwagqitywa kwelokuba uPawulos noBharnabhas, nabanye abathile kubo, mabenyuke baye kubapostile namadoda amakhulu eYerusalem, ngawo lo mbuzo.</li>
      <li>Bathi ke ngoko, bephelekelelwe libandla, balityhutyha elaseFenike nelaseSamariya, bexela ukuguquka kwazo iintlanga;  babanga uvuyo olukhulu kubo bonke abazalwana.</li>
      <li>Befikile ke eYerusalem, bamkelwa libandla nangabapostile nangamadoda amakhulu; kananjalo babika ukuba zinkulu kwazo izinto awazenzayo uThixo enabo.</li>
      <li>Kwasuka kwema ke abathile abakholiweyo behlelo labaFarisi,  besithi, Bamelwe kukuba baluke, nokuthi bathethelwe ngelithi,  mabawugcine umthetho kaMoses.</li>
      <li>Bahlanganisana ke abapostile namadoda amakhulu, ukuba bayikhangele loo ndawo.</li>
      <li>Ke kaloku, kwakubon ukuba kubekho imbuzwano enkulu, wesuka uPetros wathi kubo, Madoda, bazalwana, niyazi kakuhle nina,  ukuba uThixo kwangemihla yakudala wanyula phakathi kwethu,  ukuba iintlanga zilive ngawo umlomo wam ilizwi leendaba ezilungileyo, zikholwe.</li>
      <li>UThixo, umazi-ntliziyo, wazingqinela, ezinika uMoya oyiNgcwele kwanjengathi;</li>
      <li>akacalula phakathi kwethu nazo, ezihlambulule iintliziyo zazo ngokholo.</li>
      <li>Phofu ke nimlingelani na uThixo, ngokubeka idyokhwe entanyeni yabafundi, esibe singenamandla okuyithwala, thina kwanoobawo bethu?</li>
      <li>Ke ngalo ubabalo lweNkosi uYesu Kristu, siyakholwa ukuba sosindiswa kwangohlobo ezisindiswa ngalo nazo.</li>
      <li>Yathi cwaka ke yonke inkitha yabantu, yaphulaphula ooBharnabhas noPawulos, becacisa oko yayingako imiqondiso nezimanga, awazenzayo uThixo phakathi kwazo iintlanga ngabo.</li>
      <li>Ke kaloku, emva kokuthi cwaka kwabo, waphendula uYakobi esithi, Madoda, bazalwana, ndiphulaphuleni.</li>
      <li>USimon lo ukucacisile ukuba wathini na ekuqaleni uThixo ukuzivelela iintlanga, ukuba kuzo alinyulele abantu elakhe igama.</li>
      <li>Ayavumelana nako oko amazwi abaprofeti, njengokuba kubhaliwe kwathiwa,</li>
      <li>Emveni koku ndiya kubuya, Ndize ndibuye ndiwakhe umnquba owileyo kaDavide, Amanxuwa awo ndibuye ndiwakhe kanjalo,  Ndibuye ndiwumise;</li>
      <li>Okokuze amaqongqolo abantu ayifune iNkosi, Zifune zonke iintlanga ezibizwe ngalo igama lam; Itsho iNkosi, leyo izenzayo zonke ezi zinto.</li>
      <li>Iyaziwa ke nguThixo kuselokwaphakade yonke imisebenzi yakhe.</li>
      <li>Kungoko mna ndigqiba kwelithi, masingabakhathazi abo beentlanga babuyelayo kuThixo;</li>
      <li>kodwa masibabhalele ukuba bazikhwebule kwizingcoliso zezithixo, nombulo, nento ekrwitshiweyo, negazi.</li>
      <li>Kuba uMoses kwakwizizukulwana zakudala unabamvakalisayo kwimizi ngemizi, eleswa ezindlwini zesikhungu ezi iisabatha ngeesabatha.</li>
      <li>Kwaza kwabonakala kulungile kubapostile nakumadoda amakhulu, ndawonye nalo ibandla liphela, ukuba banyule amadoda kwakubo, bawathume kwa-Antiyokwe ndawonye noPawulos noBharnabhas; angooYuda ogama limbi linguBharsabhas, noSilas,  amadoda angabakhokeli kubazalwana.</li>
      <li>Babhala incwadi ngesandla sawo, besithi: Abapostile namadoda amakhulu nabazalwana bayabulisa kubo abazalwana basezintlangeni, abakwa-Antiyokwe nakwelaseSiriya nakwelaseKiliki.</li>
      <li>Ekubeni ke sivile ukuba abathile kuthi baphuma baya banikhathaza ngamazwi, beyikhukulisa imiphefumlo yenu, besithi,  makwalukwe, kugcinwe umthetho, esingabayalelanga wona:</li>
      <li>kwabonakala kulungile kuthi, simxhelo mnye, ukuba sinyule amadoda ukuba siwathume kuni, ndawonye neentanda zethu,  uBharnabhas noPawulos,</li>
      <li>abantu ababuncamileyo ubomi babo ngenxa yegama leNkosi yethu uYesu Kristu.</li>
      <li>Sibathumile ngoko ooYuda noSilas, abothi nabo banibikele ezi ndawo ngomlomo.</li>
      <li>Kuba kwabonakala kulungile kuye uMoya oyiNgcwele, nakuthi,  ukuba kungabekwa phezu kwenu mthwalo ungaphezu kwezi ndawo zifunekayo:</li>
      <li>zokuba nizile izinto ezibingelelwe kwizithixo, negazi,  nento ekrwitshiweyo, nombulo; enothi nakuzigcina kuzo, nibe niyalungisa. Hlalani kakuhle.</li>
      <li>Bathe ke ngoko, bakunduluka, beza kwa-Antiyokwe;  bawuhlanganisa umhlambi wabazalwana, bayinikela incwadi leyo.</li>
      <li>Beyilesile ke bona, baluvuyela uthuthuzelo olu.</li>
      <li>Ke kaloku ooYuda noSilas, kuba bengabaprofeti nabo,  babathuthuzela abazalwana ngokuthetha okukhulu, babomeleza.</li>
      <li>Bakuba ke benze ixesha, banduluka bexolile kubazalwana,  baya kubapostile.</li>
      <li>Kodwa kuSilas kwabonakala kulungile ukuba akhe ahlale khona.</li>
      <li>Balibala ke ooPawulos noBharnabhas kwa-Antiyokwe,  befundisa, beshumayela iindaba ezilungileyo zelizwi leNkosi,  kwanabanye abaninzi.</li>
      <li>Ke kaloku, emva kwemihla ethile, wathi uPawulos kuBharnabhas, Makhe sibuye siye kuvelela abazalwana bethu, kuyo yonke imizi ngemizi esalazisayo kuyo ilizwi leNkosi, sibone ukuba banjani na.</li>
      <li>Ke kaloku uBharnabhas wangxamela ukuba bathabathe nabo uYohane, ekuthiwa nguMarko;</li>
      <li>kodwa uPawulos wathi akufanelekile ukumthabatha, ahambe nabo, lowo wemkayo kubo kwelasePamfili, akaya nabo emsebenzini.</li>
      <li>Kwabakho ngoko amazwi abukhali phakathi kwabo, ngokokude bahlukane; athi uBharnabhas amthabathe uMarko, anduluke ngomkhombe aye eSipro;</li>
      <li>kodwa uPawulos wanyula uSilas, wemka, enikelwe kubabalo lukaThixo ngabazalwana.</li>
      <li>Walityhutyha ke elaseSiriya nelaseKiliki, ewomeleza amabandla.</li>
    </ol>
  </li>
  <li>
    <ol>
      <li>Ke kaloku wafika eDerbhe naseListra. Kwabonakala kukho mfundi uthile apho, ugama linguTimoti, unyana wentokazi ethile engumYudakazi okholiweyo, kodwa uyise engumGrike;</li>
      <li>obengqinelwe kakuhle ngabazalwana baseListra naseIkoniyo.</li>
      <li>Lowo uPawulos wathanda ukuba aphume naye; wamthabatha wamalusa, ngenxa yamaYuda abekwezo ndawo; kuba bonke babemazi uyise ukuba ungumGrike.</li>
      <li>Ke kaloku, xa babeyihamba imizi, babanikela imimiselo ukuba bayigcine, leyo ibimiswe ngabapostile namadoda amakhulu aseYerusalem.</li>
      <li>Ayezimaseka ke ngoko amabandla elukholweni, esanda ngenani imihla ngemihla.</li>
      <li>Ke kaloku, bakulityhutyha ilizwe laseFrigi nelaseGalati,  balelwa nguMoya oyiNgcwele ukulithetha ilizwi kwelaseAsiya.</li>
      <li>Befikile kwelaseMisi, balinga ukuya nakwelaseBhitini, kodwa akabavumelanga uMoya lowo;</li>
      <li>badlula ke kwelaseMisi, behla baya eTrowa.</li>
      <li>Kwabonakala umbono kuPawulos ebusuku. Kwema ndoda ithile yelaseMakedoni, imbongoza isithi, Wela uze kwelaseMakedoni,  usisize.</li>
      <li>Ke kaloku, akuwubona umbono lowo, safuna thina kwaoko ukuphuma siye kwelaseMakedoni, sigqibe kwelithi, iNkosi isibizele ukuba sibashumayeze iindaba ezilungileyo.</li>
      <li>Sindulukile ngoko ngomkhombe eTrowa, sathi ngqo ukuya eSamotraki, sathi ngengomso seza eNeyapoli;</li>
      <li>ukusuka apho, seza eFilipi, owona mzi wokuqala wecala elo lilelaseMakedoni, uyikoloni. Salibala ke kuloo mzi imihla ethile.</li>
      <li>Sathi ngomhla wesabatha, saphuma saya ngaphandle komzi ngasemlanjeni, apho umthandazo ubusakwenziwa khona; sahlala phantsi, samana sithetha kubafazi ababebuthelene khona.</li>
      <li>Kwaye kuphulaphula intokazi ethile egama linguLidiya,  umthengisi weengubo ezibomvu, womzi weTiyatira, emhlonelayo uThixo, entliziyo yayivulayo iNkosi ukuba izinyamekele izinto ezazithethwa nguPawulos.</li>
      <li>Ke kaloku, yakuba ibhaptiziwe nendlu yayo, yasibongoza isithi, Ukuba nithi ndikholiwe eNkosini, ngenani endlwini yam,  nihlale. Yasizama.</li>
      <li>Ke kaloku kwathi, kwakubon ukuba siyaya endaweni yokuthandaza, sahlangatyezwa sisicakazana esithile, sinomoya wemilozi; sona besizizuzisa iinkosi zaso inzuzo enkulu ngokuvumisa.</li>
      <li>Sona eso sithene mbende noPawulos nathi, samana sidanduluka sisithi, Aba bantu bangabakhonzi bakaThixo Osenyangweni, bona basazisayo indlela yosindiso.</li>
      <li>Oko ke sakwenza sona imihla emininzi. Ebindekile ke uPawulos, wathi guququ, wathi kuwo umoya, Ndiyakuthethela egameni likaYesu Kristu ukuba uphume kuso. Waphuma ke kwangelo lixa.</li>
      <li>Ke kaloku, zakubona iinkosi zaso ukuba liphumile ithemba lenzuzo yazo, zababamba ooPawulos noSilas, zabarholela endaweni yembutho, kubaphathi:</li>
      <li>zabazisa kubo abathetheli, zathi, Aba bantu bayawukhathaza kakhulu umzi wethu, bengamaYuda;</li>
      <li>basifundisa amasiko ekungavumelekileyo ukuba siwamkele,  nokuba siwenze, singamaRoma.</li>
      <li>Isihlwele sabahlanganyela; nabathetheli bazithi qwengeqwenge iingubo zabo, bathi mababethwe ngeentswazi.</li>
      <li>Bathi, bakuba bebabethe imivumbo emininzi, babaphosa entolongweni, bamthethela umgcini wababanjwa ukuba abagcine ngokunqabileyo;</li>
      <li>owathi, amkele umyalelo onjalo, wabaphosa kwengaphakathi intolongo, waziqinisa iinyawo zabo emithini.</li>
      <li>Ke kaloku, malunga phakathi kobusuku, ooPawulos noSilas babethandaza, bevuma elokudumisa uThixo; babephulaphula ke ababanjwa.</li>
      <li>Kwabakho ke ngequbuliso unyikimo olukhulu lomhlaba,  ngokokude zizanyazanyiswe iziseko zentolongo; zavuleka kwaoko iingcango zonke, athukululeka amakhamandela abo bonke.</li>
      <li>Ethe tyithi ke ebuthongweni umgcini wababanjwa, ebona iingcango zentolongo zivulekile, warhola ikrele, eza kuzibulala, eba ababanjwa babalekile.</li>
      <li>UPawulos wabiza ke ngezwi elikhulu wathi, Ungazenzakalisi;  kuba sikho sonke apha.</li>
      <li>Ebize ke izibane, watsiba phakathi, waza egubha, wawa phantsi phambi koPawulos noSilas.</li>
      <li>Wabazisa phandle, wathi, Zinkosi, ndimelwe kukuthini na,  ukuze ndisindiswe?</li>
      <li>Bathi ke bona, Kholwa kuyo iNkosi uYesu Kristu, wosindiswa wena nendlu yakho.</li>
      <li>Balithetha kuye ilizwi leNkosi, nakubo bonke ababesendlwini yakhe.</li>
      <li>Wabathabatha ngelo lixa lobusuku, wayihlamba imivumbo yabo; wabhaptizwa yena kwalapho, nabo bonke abakhe.</li>
      <li>Kananjalo, ebanyuse wabasa endlwini yakhe, wabeka ukudla phambi kwabo, wagcoba nendlu yakhe yonke, kuba ekholwa kuThixo.</li>
      <li>Kwakusa, abathetheli bathuma amadindala, besithi,  Bakhulule abo bantu.</li>
      <li>Uwaxelile ke umgcini wababanjwa la mazwi kuPawulos, wathi,  Abathetheli bathumele ukuba nikhululwe; ke ngoko phumani,  nihambe ngoxolo.</li>
      <li>Uthe ke uPawulos kuwo, Basityabule ekuhleni singagwetywanga, sibantu bangamaRoma; basiphosa entolongweni;  ngoku basikhupha ngasese na? Nakanye; mabeze bona ngokwabo,  basikhuphe.</li>
      <li>Awaxela ke la mazwi amadindala kubathetheli; boyika,  bakuva ukuba bangamaRoma.</li>
      <li>Beza bababongoza, babakhupha, babacela ukuba baphume kuwo umzi.</li>
      <li>Bephumile ke entolongweni, baya kungena kwaLidiya; bathi,  bebabonile abazalwana, babayala, bemka.</li>
    </ol>
  </li>
  <li>
    <ol>
      <li>Ke kaloku, bakuba beyihambile iAmfipoli neApoloni, beza eTesalonika, apho yayikhona indlu yesikhungu yamaYuda.</li>
      <li>Ngokwesiko ke likaPawulos wangena kuwo; waye iisabatha ezintathu exoxa nawo, ethabatha ezibhalweni,</li>
      <li>etyhila, ebeka phambi kwawo ukuba uKristu ubemelwe kukuva ubunzima, aze avuke kwabafileyo; nokuthi, Nguye ke uKristu, lo Yesu ndinazisa yena mna.</li>
      <li>Inxenye kuwo yoyiseka, yazibandakanya noPawulos noSilas,  kwanenkitha enkulu yamaGrike amhlonelayo uThixo; nakubafazi abaziintloko ababa mbalwa.</li>
      <li>Ke kaloku amaYuda angoyisekileyo, enomsindo, azithabathela amadoda athile angendawo, angamahilihili, enza ibubu,  awuphithizelisa umzi, ayifikela nendlu kaYason, efuna ukubarholela eluntwini.</li>
      <li>Akuba engabafumananga ke, amrholela uYason nabazalwana abathile kubaphathi bomzi, ebhomboloza esithi, Aba baliqungaqungileyo elimiweyo, bona bafikile nalapha;</li>
      <li>athe uYason wabamkela ngobubele; baye bonke aba besenza okuchasene nemimiselo kaKesare, besithi, Kukho kumkani wumbi unguYesu.</li>
      <li>Asikhathaza ke isihlwele nabaphathi bomzi, bakuziva ezi zinto.</li>
      <li>Bethabathe isibambiso kuYason nakwabanye, babakhulula.</li>
      <li>Ke kaloku bathi abazalwana kwaoko bamndulula uPawulos noSilas ngobusuku, ukuba baye eBhereya; abathi bona bakufika,  baya endlwini yesikhungu yamaYuda.</li>
      <li>La ke aye enobuntu kunawaseTesalonika; la wona alamkela ilizwi ngentumekelelo yonke, ezincina izibhalo imihla ngemihla,  ukuba zingaba zinjalo na ezi zinto.</li>
      <li>Kwakholwa ke ngoko into eninzi kuwo, nakumaGrikekazi abekekileyo, nakumadoda, ababa mbalwa.</li>
      <li>Akuqonda ke awaseTesalonika amaYuda, ukuba ilizwi likaThixo lazisiwe nguPawulos naseBhereya, eza azizamazamisa nalapho izihlwele.</li>
      <li>Bandula ke kwaoko abazalwana, bamsusa uPawulos ukuba abheke ngaselwandle; kwasala uSilas kwanoTimoti khona.</li>
      <li>Bathe ke bona abamkhaphayo uPawulos, bamsa eAtene; bakuba bamkele umthetho oya kooSilas noTimoti, wokuba beze kuye kwakamsinya, bemka.</li>
      <li>Ke kaloku, akubon ukuba uPawulos ubalindile eAtene,  wacaphuka, akuwubona umzi uzizithixo kuphela.</li>
      <li>Wayexoxa ke ngoko endlwini yesikhungu namaYuda,  nabamhlonelayo uThixo; nasendaweni yembutho imihla ngemihla,  nabasukuba bekhona.</li>
      <li>Ke kaloku izithanda-bulumko ezithile zamaEpikure nezamaStoyike zamhlanganyela; yayisithi inxenye, Azi lifuna ukuthini na eli pholopholo? Abanye ke bathi, Ngathi ngumazisi wezithixo zasemzini; ngokuba wayebashumayeza iindaba ezilungileyo zikaYesu, novuko lwabafileyo.</li>
      <li>Bamthabatha ke bamsa eAreyopago, besithi, Singakhe siyive na le mfundiso intsha ithethwa nguwe, ukuba iyini na?</li>
      <li>Kuba uzisa izinto ezithile zasemzini ezindlebeni zethu;  singa singazi ngoko, ukuba zingaba zifuna ukuba yintoni na ezi zinto.</li>
      <li>Ke kaloku abaseAtene bonke, nabasemzini abangabahambi,  babengazilibazisi nganto yimbi, ngaphandle kokuxela nokuva olona daba lutsha.</li>
      <li>Wema ke uPawulos esazulwini seAreyopago, wathi: Madoda aseAtene, ndiyabona ukuba ezintweni zonke nincamisile ukuhlonela izithixo.</li>
      <li>Kuba ndithe, ndihamba ndisingasinga izinto enizihlonelayo,  ndafumana nesibingelelo ekubhalwe kuso, kwathiwa, kongaziwayo uThixo. Lowo ngoko nimhlonelayo ningamazi, ndinazisa yena mna.</li>
      <li>UThixo yena, owenza ihlabathi neento zonke ezikulo, lowo,  eyiNkosi nje yezulu nomhlaba, akahlali zitempileni zenziwe ngazandla.</li>
      <li>Kananjalo akaphiliswa zizandla zabantu, ngokoswele into,  inguye nje obanika bonke ubomi, nomphefumlo, nazo zonke izinto.</li>
      <li>Kanjalo wazenza ngagazi-nye zonke iintlanga zabantu, ukuba zime phezu kwawo wonke umhlaba, emisa amaxesha abekwe ngenxa engaphambili, nemida yokuma kwazo;</li>
      <li>ukuze bayifune iNkosi, ukuba kambe bangaphuthaphutha bayifumane, nakuba ingekude kuthi sonke ngabanye.</li>
      <li>Kuba kuyo sihleli, siyashukuma, sikho; njengokuba neembongi ezithile zenu zitshilo ukuthi, Kuba nathi siyinzala yakhe.</li>
      <li>Siyinzala kaThixo nje ke, akusifanele ukuba sibe ubuthixo obu bufana negolide nesilivere nelitye, into eqingqwe ngobungcibi nangengcinga yomntu.</li>
      <li>Loo maxesha ke ngoko okungazi, uThixo wawayeka ngabomi;  kungoku uyala abantu bonke ezindaweni zonke ukuba baguquke;</li>
      <li>ngokokuba emise umhla, aza kuligweba ngawo elimiweyo ngobulungisa, ngendoda awayimisayo, ebanike bonke ukholo ngokuyivusa kwabafileyo.</li>
      <li>Ke kaloku, bakuva ngokuvuka kwabafileyo, inxenye yayihlekisa ngaloo nto, abanye bathi, Sobuya sikuve wena ngale nto.</li>
      <li>Waphuma njalo ke uPawulos phakathi kwabo.</li>
      <li>Kodwa amadoda athile anamathele kuye, akholwa,  anoDiyonisiyo waseAreyopago, nomfazi ogama linguDamari, nabanye ndawonye nabo.</li>
    </ol>
  </li>
  <li>
    <ol>
      <li>Ke kaloku, emva kwezi zinto, wahlukana uPawulos neAtene,  weza eKorinte.</li>
      <li>Wafumana umYuda othile wasePonto ngokuzalwa, ogama linguAkwila, esandula ukuvela eItali, noPrisila umkakhe, weza kubo (ngenxa yokuba uKlawudiyo ebemise ukuthi, makahlukane neRoma onke amaYuda).</li>
      <li>Kuthe ke, ngenxa yokuba belilinye ishishini labo,  waselehlala nabo esebenza; kuba babengabenzi beentente,  ishishini labo.</li>
      <li>Wayexoxa ke endlwini yesikhungu iisabatha ngeesabatha zonke, ezamela ukweyisa amaYuda namaGrike.</li>
      <li>Ke kaloku, bakuhla bevela kwelaseMakedoni ooSilas noTimoti,  uPawulos waxinwa ngumoya, waqononondisa kumaYuda ukuba uYesu lo nguye uKristu.</li>
      <li>Uthe ke, akuchasa, akunyelisa, wavuthulula iingubo zakhe,  wathi kuwo, Igazi lenu malibe phezu kwentloko yenu;  ndihlambulukile mna; kuthabathela kweli xesha, ndiya kuya kwiintlanga.</li>
      <li>Esuka khona, weza endlwini yothile ogama linguYusto,  omhlonelayo uThixo, ondlu yayamene nendlu yesikhungu.</li>
      <li>Uthe ke uKrispo, umphathi wendlu yesikhungu, wakholwa yiNkosi, nendlu yakhe iphela; nento eninzi yamaKorinte yakuva yakholwa, yabhaptizwa.</li>
      <li>Yathi ke iNkosi ngombono ebusuku kuPawulos, Musa ukoyika,  thetha ungathi tu;</li>
      <li>ngokokuba mna ndinawe, kanjalo akukho namnye uya kukusa sandla, akuphathe kakubi; ngokokuba ndinabantu abaninzi kulo mzi.</li>
      <li>Wahlala khona ke umnyaka oneenyanga ezintandathu, efundisa ilizwi likaThixo phakathi kwabo.</li>
      <li>Ke kaloku, akubon ukuba uGaliyo ulibamba kwelaseAkaya,  amwela uPawulos amaYuda ngamxhelo mnye, amsa esihlalweni sokugweba,</li>
      <li>esithi, Lo uzamela ukweyisa abantu ukuba bamhlonele uThixo ngokunxamnye nomthetho.</li>
      <li>Uthe ke xa uPawulos aza kuvula umlomo, wathi uGaliyo kumaYuda, Ukuba ke ngoko ibiyinto yentswela-bulungisa, nokuba ibiyeyobutshijolo obungendawo, maYuda, ngekufanelekile ukuba ndininyamezele;</li>
      <li>kodwa ukuba yimbuzwano ngelizwi, namagama, nomthetho ongowenu, zikhangeleleni nina; kuba mna andingi ndingaba ngumgwebi wezo zinto.</li>
      <li>Wawagxotha esihlalweni sokugweba.</li>
      <li>Ambamba ke onke amaGrike uSostene, umphathi wendlu yesikhungu, ambetha phambi kwesihlalo sokugweba. Akwabakho nanye yezo zinto ayikhathalelayo uGaliyo.</li>
      <li>Ke kaloku uPawulos ukhe wahlala imihla eyaneleyo. Waza,  ebabulisile abazalwana, wemka ngomkhombe waya kwelaseSiriya,  enoPrisila noAkwila; eyichebile intloko eKenkreya, kuba waye enesibambiso.</li>
      <li>Wehla ke wafika e-Efese, wabashiya bona apho; ke yena wangena endlwini yesikhungu, waxoxa namaYuda.</li>
      <li>Uthe ke, akumcela ukuba akhe ahlale umzuzu kuwo, akavuma;</li>
      <li>wawabulisa ke esithi, Nokuba kutheni, ndimelwe kukuwenzela eYerusalem umthendeleko ozayo; kodwa ndobuya ndize kuni, ukuba uThixo uyavuma. Waza wemka ngomkhombe e-Efese.</li>
      <li>Uthe, ehle weza eKesareya, wenyuka walibulisa ibandla,  wehla waya kwa-Antiyokwe.</li>
      <li>Enze ixesha elithile khona, wemka, walityhutyha ilizwe laseGalati, nelaseFrigi, ebomeleza bonke abafundi.</li>
      <li>Ke kaloku wathi umYuda othile, ogama linguApolo,  wakwa-Alesandire ngokuzalwa, umfo oliciko, wehla waya e-Efese,  enobunkunkqele ezibhalweni.</li>
      <li>Lowo ke wayeyifundisiwe ngomlomo indlela yeNkosi; waza evutha ngumoya wathetha, wafundisa ngokucokisekileyo izinto ezingayo iNkosi, esazi kakuhle ubhaptizo lukaYohane lodwa.</li>
      <li>Yena kanjalo waqala ukuthetha ngokungafihlisiyo endlwini yesikhungu. Bathe ke bakumva ooAkwila noPrisila, bamthabathela kubo, bamtyhilela ngokucokisekileyo ngakumbi indlela kaThixo.</li>
      <li>Ke kaloku, akubon ukuba unga angadlula aye kwelaseAkaya,  abazalwana babhala bebayala abafundi ukuba bamamkele; owathi akufika, wabanceda kakhulu abakholiweyo ngalo ubabalo;</li>
      <li>kuba waweyisa, wawancamisa ekuhleni amaYuda, ebonakalalisa ngazo izibhalo ukuba uYesu lo unguye uKristu.</li>
    </ol>
  </li>
  <li>
    <ol>
      <li>Ke kaloku kwathi, xa uApolo aseKorinte, uPawulos,  ewatyhutyhile amacala asentla, weza e-Efese;</li>
      <li>wafumana bafundi bathile, wathi kubo, UMoya oyiNgcwele namamkela na, nakholwayo nje? Bathi ke bona kuye, Asizanga sive nokuva ukuba kukho uMoya oyiNgcwele.</li>
      <li>Wathi kubo, Nanibhaptizelwe enini na phofu? Bathe ke bona,  Elubhaptizweni lukaYohane.</li>
      <li>Wathi ke uPawulos, UYohane okunene wabhaptiza ubhaptizo lwenguquko, esithi ebantwini, mabakholwe kulowo uzayo emva kwakhe, oko kukuthi, kuKristu Yesu.</li>
      <li>Bevile ke, babhaptizelwa egameni leNkosi uYesu.</li>
      <li>Uthe uPawulos akubeka izandla phezu kwabo, wehla uMoya oyiNgcwele phezu kwabo, baye bethetha ngeelwimi, beprofeta.</li>
      <li>Aye ke amadoda lawo ewonke engathi alishumi elinamabini.</li>
      <li>Ke kaloku, wangena endlwini yesikhungu, wathetha ngokungafihlisiyo iinyanga zantathu, exoxa nabantu, ebeyisela kwizinto ezingabo ubukumkani bukaThixo.</li>
      <li>Ke bakuba abathile belukhuni, bengaphulaphuli, bethetha okubi ngayo iNdlela leyo phambi komhlambi, wesuka kubo,  wabahlula abafundi, exoxa imihla ngemihla esikolweni sikaTirano.</li>
      <li>Oku ke kwenzeka iminyaka emibini, ngokokude bonke abemiyo kwelaseAsiya balive ilizwi leNkosi uYesu, amaYuda kwanamaGrike.</li>
      <li>Waye noThixo esenze ngezandla zikaPawulos imisebenzi yamandla engahlali isihla;</li>
      <li>ngokokude kusiwe nakwimilwelwe iiqhiya nemibhinqo, ivela emzimbeni wakhe, zisuke kubo izifo, bathi noomoya abakhohlakeleyo baphume kubo.</li>
      <li>Ke kaloku bathi abathile bakumaYuda abhadulayo,  angabafungisi, bazamela ukulibiza igama leNkosi uYesu phezu kwabanoomoya abakhohlakeleyo, besithi, Sinifungisa uYesu lowo uvakaliswayo nguPawulos.</li>
      <li>Kwaye kukho ke nyana bathile basixhenxe bakaSkeva, umYuda,  umbingeleli omkhulu, ababekwenza oko.</li>
      <li>Waphendula ke umoya okhohlakeleyo, wathi. UYesu ndiyamazi,  noPawulos ndiyamazi kakuhle; ke nina ningoobani na?</li>
      <li>Wesuka umntu obukuye umoya okhohlakeleyo, wabatsibela,  wabagagamela wabeyisa, ngokokude babaleke baphume kuloo ndlu bengxwelerhiwe, beze.</li>
      <li>Kwathi ke oko kwazeka kuwo onke amaYuda, kwanakumaGrike amiyo e-Efese; angenwa kukoyika onke, lenziwa likhulu igama leNkosi uYesu.</li>
      <li>Yaye nento eninzi yabakholiweyo isiza, izivuma izixela izenzo zabo.</li>
      <li>Yathi ke nento eyaneleyo yabasebenza izenzo zobugqi,  yazizisa ndaweni-nye iincwadi zayo, bawayazitshisa phambi kwabo bonke; bawabala amaxabiso azo, bafumana engamawaka amashumi mahlanu esilivere.</li>
      <li>Lenjenjalo ke ilizwi leNkosi ukwanda ngamandla nokweyisa.</li>
      <li>Ke kaloku, zakuzaliseka ezi zinto, wamisa emoyeni wakhe uPawulos ukuba athi, elityhutyhile elaseMakedoni nelaseAkaya,  aye eYerusalem, esithi, Emveni kokuba ndithe ndakhona, ndimelwe kukuba ndibone neRoma.</li>
      <li>Wathuma ke kwelaseMakedoni bababini kwabamlungiselelayo,  uTimoti noErasto; yena ke wakha walibala umzuzu kwelaseAsiya.</li>
      <li>Ke kaloku kwabakho ngelo xesha inkathazeko engencinane ngayo iNdlela le.</li>
      <li>Kuba uthile, ogama linguDemetriyo, umkhandi wesilivere,  obesenza iitempile zesilivere zika-Artemis, wayezizuzisa iingcibi inzuzo engencinane.</li>
      <li>Waziqukela ndawonye, kwanabasebenzi bezinto ezinjalo,  wathi, Madoda, niyazi kakuhle ukuba buphuma kule nzuzo ubutyebi bethu;</li>
      <li>kananjalo niyabona, niyeva, ukuba akuse-Efese kodwa,  kuphantse ukuba kulo lonke elaseAsiya, athe lo Pawulos waphambukisa isihlwele esaneleyo, ngokusoyisa ngamazwi athi,  asingoothixo abo benziwa ngesandla.</li>
      <li>Asisiso ke esi sabelo sethu sodwa esisichenge sokudelwa;  kwanetempile yothixokazi omkhulu uArtemis iza kubalelwa ekuthini yinto engento, butshabalale ke nobungangamela bakhe,  ohlonelwa lelaseAsiya liphela nelimiweyo.</li>
      <li>Bakukuva ke oko, bazala ngumsindo, bankqangaza, besithi,  Mkhulu uArtemis wabase-Efese!</li>
      <li>Wazala umzi uphela sisidubedube; besuka indulumbane ngamxhelo mnye endaweni yokubonela, bamthi hlasi uGayo noAristarko, abelaseMakedoni, ababehamba noPawulos.</li>
      <li>Uthe ke uPawulos, enga angangena entlanganisweni yabantu,  abamvumela abafundi.</li>
      <li>Abathile ke bakubaphathi belaseAsiya, benobuhlobo kuye,  bathumela kuye, bambongoza ukuba angazinikeli endaweni yokubonela.</li>
      <li>Abanye ke ngoko babenkqangaza enye into, abanye yimbi,  kuba ibandla labe lidubadubekile; baye abaninzi bengazi ukuba babuthelene ngenxa yantoni na.</li>
      <li>Bamrhola ke esihlweleni uAlesandire, akubon ukuba amaYuda amtyhalela phambili; uwangawangisile ke uAlesandire ngesandla,  wafuna ukuziphendulela eluntwini.</li>
      <li>Kodwa bakuqonda ukuba ungumYuda, benza inzwinini enye bonke bephela, benkqangaza umzuzu omaxa mabini, besithi, Mkhulu uArtemis wabase-Efese!</li>
      <li>Esizolisile ke umbhali isihlwele, uthe, Madoda ase-Efese,  kanene nguwuphi na umntu ongaziyo, ukuba umzi wase-Efese ungumgcini-tempile wothixokazi omkhulu uArtemis,  nowomfanekiselo owawa kuZeyus.</li>
      <li>Zingenakuphikwa nje ke ezo zinto, nimelwe kukuthi nizole,  ningenzi nanye into ngobutyhuthu-tyhuthu,</li>
      <li>Kuba niwazise apha la madoda, engebaphangi batempile,  nabanyelisi bothixokazi wenu.</li>
      <li>Ukuba ke ngoko uDemetriyo neengcibi ezinaye banendawo emntwini, zikho iimini zamatyala, akho namabamba;  mabamangalelane.</li>
      <li>Ke ukuba nifuna into nganto zimbi, yoconjululwa kwesesikweni intlanganiso.</li>
      <li>Kuba sizizichenge zokumangalelwa ngesaqunge sanamhla,  kungekho nasinye isizathu nje, esingaba nako ngaso ukwenza ilizwi ngale mbuthumbuthu.</li>
      <li>Akutsho, wayindulula intlanganiso.</li>
    </ol>
  </li>
  <li>
    <ol>
      <li>Ke kaloku, emva kokuphela kwesiphithiphithi eso, uPawulos wababizela kuye abafundi, wababulisa, waphuma waya kwelaseMakedoni.</li>
      <li>Ewatyhutyhile ke loo macala, ebayalile ngokuthetha okukhulu, weza kwelamaGrike.</li>
      <li>Wenza apho iinyanga zantathu. Uthe ke, kwakwenziwa iyelenqe ngaye ngamaYuda, xa aza kuya ngomkhombe kwelaseSiriya, wagqiba kwelokuba acande kwelaseMakedoni ngokubuya.</li>
      <li>Waphelekelelwa ke, kwada kweza kwelaseAsiya, nguSopatro waseBhereya; kumaTesalonika ke yanguAristarko noSekundo; noGayo waseDerbhe, noTimoti; kwabelaseAsiya yanguTikiko noTrofimo;</li>
      <li>abo basandulela, basilinda eTrowa.</li>
      <li>Semka ke thina ngomkhombe eFilipi, emva kwemihla yezonka ezingenagwele, seza kubo eTrowa ngeentsuku ezintlanu; salibala khona iintsuku zasixhenxe.</li>
      <li>Ke kaloku, ngolokuqala usuku lweveki, bakubon ukuba abafundi bahlanganisene ukuba baqhekeze isonka, uPawulos wayexoxa nabo, eza kumka ngengomso; wayolula intetho yakhe kwada kwaphakathi kobusuku.</li>
      <li>Zaye ke izibane zanele egumbini eliphezulu, apho babehlanganisene khona.</li>
      <li>Kwakuhleli ke efestileni ndodana ithile ingama linguYutiko,  isindwa bubuthongo obukhulu. Akubon ukuba ke uPawulos kukade exoxa, yoyiswa bubuthongo, yawa phantsi isuka kolwesithathu udidi, yafunqulwa ifile.</li>
      <li>Ehlile ke uPawulos, waziphosa phezu kwayo; eyiwolile wathi, Musani ukwenza isiphithiphithi; kuba umphefumlo wayo ukuyo.</li>
      <li>Wenyuka ke, waqhekeza isonka, wadla; kananjalo waxoxa ngokwaneleyo kwada kwasa, wemka njalo.</li>
      <li>Bamzisa ke umfana lowo ehleli, bathuthuzeleka ngokungenamlinganiselo.</li>
      <li>Ke kaloku thina sandulela saya emkhombeni, sasinga eAso,  apho besiza kumthabatha khona uPawulos; kuba ebemisele ngokunjalo, yena eza kuhamba ngeenyawo.</li>
      <li>Sithe ke, akuhlangana nathi eAso, samthabatha seza eMitilene.</li>
      <li>Sesuka apho ngomkhombe, ngengomso safika malungana neKiyo;  sathi ke ngengomsomnye sagaleleka eSamo, sahlala eTrogiliyo;  ngolandelayo seza eMileto.</li>
      <li>Kuba uPawulos wagqiba kwelokuba kudlulwe ngomkhombe e-Efese, ukuze angabi nakwenza xesha lide kwelaseAsiya; kuba wayekhawulezele ukuthi, ukuba unako, awenze umhla wepentekoste eYerusalem.</li>
      <li>Ke kaloku eMileto apho wathumela e-Efese, wawabizela khona amadoda amakhulu alo ibandla.</li>
      <li>Akufika ke kuye, wathi kuwo: Niyazi kakuhle nina, kususela kwimini yokuqala endathi qatha ngayo kwelaseAsiya, ukuba ndathini na ukuhlala kwam nani lonke ixesha,</li>
      <li>ndikhonza eNkosini, ndinako konke ukuthobeka kwentliziyo,  neenyembezi ezininzi, nokulingwa okwandihlelayo ngamayelenqe amaYuda:</li>
      <li>okokuba andinifihlelanga nto, ndanityela onke amalungelo;  ndanifundisa ekuhleni nakwizindlu ngezindlu,</li>
      <li>ndiqononondisa kuma Yuda nakumaGrike ukuguqukela kuThixo,  nokukholwa kuyo iNkosi yethu, uYesu Kristu.</li>
      <li>Nangoku, yabonani, ndiya mna eYerusalem, ndibotshiwe nguMoya, ndingazazi izinto eziya kundihlela khona;</li>
      <li>ndanele ukwazi ukuba uMoya oyiNgcwele uqononondisa kwimizi ngemizi, esithi ndilindwe ngamakhamandela naziimbandezelo.</li>
      <li>Andikhathalele nanye yezi zinto; kanjalo nobomi bam obu andinqabe nabo, ukuze ndilufeze uhambo lwam ngovuyo,  nolungiselelo endalwamkelayo eNkosini uYesu, lokuqononondisa iindaba ezilungileyo zobabalo lukaThixo.</li>
      <li>Nangoku, yabonani, ndiyazi mna, ukuba nina nonke ndahambayo phakathi kwenu, ndibuvakalisa ubukumkani bukaThixo,  anisayi kuba sabubona ubuso bam.</li>
      <li>Kungoko ndingqinayo kuni ngayo le mini yanamhla, ukuba mna ndimsulwa egazini labo bonke; kuba andinifihlelanga nto;</li>
      <li>ndanityela lonke icebo likaThixo.</li>
      <li>Zilumkeleni ngoko, nawo wonke umhlambi, athe uMoya oyiNgcwele wanimisa ukuba ngabaveleli bawo, ukuba nilaluse ibandla likaThixo, awazizuzelayo ngelilelakhe igazi.</li>
      <li>Kuba mna ndiyakwazi oku, ukuba emva kokumka kwam, kuya kungena phakathi kwenu iingcuka ezibawayo, zingawucongi umhlambi.</li>
      <li>Nakuni ngokwenu kuya kuvela amadoda athetha izinto ezigwenxa, ukuba abarhole abafundi emva kwawo.</li>
      <li>Kungoko ndithi, Phaphani, nikhumbula ukuba iminyaka emithathu, ubusuku nemini, andiyekanga ukululeka bonke ngabanye, ndineenyembezi.</li>
      <li>Kungoku, bazalwana, ndiyaniyaleza kuThixo nakwilizwi lobabalo lwakhe, onako ukunakha, aninike ilifa phakathi kwabo bonke abangcwalisiweyo.</li>
      <li>Andinqwenelanga silivere nagolide nangubo kabani.</li>
      <li>Nina ke ngokwenu niyazi ukuba ezi zandla zazisebenzela iintswelo zam, nezababenam.</li>
      <li>Ndanibonisa zonke izinto, ukuba ngokwenjenjalo ukubulaleka nimelwe kukuthi niyisize imilwelwe, nikhumbule namazwi eNkosi uYesu; ngokuba yena wathi, Ukupha kunoyolo ngaphezu kokuphiwa.</li>
      <li>Akutsho, waguqa ngamadolo, wathandaza nabo bonke.</li>
      <li>Basitsho ke isililo esikhulu bonke, bawa phezu kwentamo kaPawulos, bamanga kakhulu,</li>
      <li>bebuhlungu kakhulu, ngokukodwa lilizwi alithethileyo lokuthi, abasayi kubuya babubone ubuso bakhe. Bamphelekelela ke, baya emkhombeni.</li>
    </ol>
  </li>
  <li>
    <ol>
      <li>Ke kaloku kwathi, sakunduluka ngomkhombe, siziqhawule kubo,  see ngqo seza eKos; ngomhla olandelayo ke seza eRodo, sesuka apho seza ePatara.</li>
      <li>Sathi, sifumene umkhombe uwelela kwelaseFenike, sangena kuwo sanduluka.</li>
      <li>Sithe sakuthi thu ke eSipro, sayishiya ngasekhohlo, saya ngomkhombe kwelaseSiriya, saphuma eTire; kuba umkhombe ubuya kuyithula apho impahla.</li>
      <li>Sathi sibafumene abafundi, sahlala khona iintsuku zasixhenxe; bona babesithi kuPawulos ngoMoya, makangenyuki aye eYerusalem.</li>
      <li>Ke kaloku sithe, xa sizigqibileyo iintsuku ezo, saphuma sahamba; besiphelekelela bonke, ndawonye nabafazi nabantwana,  sada sangaphandle komzi; saguqa ngamadolo elunxwemeni,  sathandaza.</li>
      <li>Sathi sibulisene nabo, sangena emkhombeni thina, bona ke babuyela emakhaya.</li>
      <li>Sathi ke thina, sakulufeza uhambo ngomkhombe sivela eTire,  safika eTolimayi, sababulisa abazalwana, sahlala nabo usuku lwalunye.</li>
      <li>Ke kaloku ngengomso, thina besinoPawulos, semka seza eKesareya; sangena endlwini kaFilipu, umshumayeli weendaba ezilungileyo, obengowabaya basixhenxe, sahlala kuye.</li>
      <li>Lowo ke wayeneentombi ezine, ziseziintombi, ziprofeta.</li>
      <li>Sakubon ukuba ke sihleli khona iintsuku ezininzi, kwehla kwelakwaYuda mprofeti uthile, ugama linguAgabho.</li>
      <li>Wathi akufika kuthi, wathabatha umbhinqo kaPawulos,  wazibopha izandla neenyawo, wathi, Utsho ke uMoya oyiNgcwele ukuthi, Indoda ongowayo lo mbhinqo, aya kwenjenje amaYuda ukuyibopha eYerusalem, ayinikele ezandleni zeentlanga.</li>
      <li>Ke kaloku, sakukuva oku, sambongoza thina, kwanabakuloo ndawo, ukuba angenyuki aye eYerusalem.</li>
      <li>Waphendula ke uPawulos, wathi, Nenzani na ukulila niyityumze intliziyo yam? kuba mna ndingalungele kubotshwa kodwa; ndilungele nokufa eYerusalem, ngenxa yegama leNkosi uYesu.</li>
      <li>Akuba ke engoyiseki, sathi cwaka, sisithi, Makwenzeke ukuthanda kweNkosi.</li>
      <li>Ke kaloku emva kwezo ntsuku, sabopha impahla, senyuka saya eYerusalem.</li>
      <li>Kwahamba ke nathi abathile nakubafundi abavela eKesareya,  besisa thina kuMnaso waseSipro, obengumfundi kwakudala, esaba lundwendwe lwakhe.</li>
      <li>Ke kaloku, sakufika eYerusalem, basamkela ngovuyo abazalwana.</li>
      <li>Ngengomso ke, uPawulos wangena kunye nathi kuYakobi;  ayekho namadoda amakhulu onke.</li>
      <li>Ubabulisile, wamana ebacacisela zonke ngazinye izinto awazenzayo uThixo phakathi kweentlanga, ngalo ulungiselelo lwakhe.</li>
      <li>Bathe ke bona bakukuva oko, bayizukisa iNkosi, batsho nokuthi kuye, Uyabona, mzalwana, oko angako amawakawaka amaYuda akholiweyo; abe ke onke ewuzondelele umthetho.</li>
      <li>Atyelwe ke ngawe, ukuba uyawafundisa onke amaYuda aphakathi kweentlanga, ukuba ahlukane noMoses, usithi,  makangabalusi abantwana bawo, angahambi ngawo amasiko.</li>
      <li>Kuthiweni na ke? Kakade kuya kuhlanganisana inkitha; kuba aya kuva ukuba ufikile.</li>
      <li>Ngoko yenza le nto sikuxelela yona: kukho kuthi apha amadoda amane, anesibambiso azibophe ngaso;</li>
      <li>wathabathe ke, uzenze nyulu kunye nawo, ube nokudleka ngenxa yawo, ukuze agugule iintloko; bazi bonke ukuba ezo nto bazityelweyo ngawe azilutho, nawe ngokwakho uhambe uwugcinile umthetho.</li>
      <li>Kodwa ngazo iintlanga ezikholiweyo, sabhala sagqiba kwelokuba zingabambi nto injalo; kuphela ibe kukuzigcina entweni ebingelelwe izithixo, nasegazini, nasentweni ekrwitshiweyo, nasembulweni.</li>
      <li>Wandula uPawulos wawathabatha ke amadoda lawo, wathi ngengomso, ezenze nyulu kunye nawo, wangena etempileni,  eqondisisa inzaliseko yeentsuku zokwenza nyulu, ude usondezwe umnikelo ngenxa yabo bonke ngabanye.</li>
      <li>Ke kaloku, xa iintsuku ezisixhenxe ezo beziza kuphela,  athi amaYuda avela kwelaseAsiya, akumbona etempileni,  asidubaduba sonke isihlwele, amsa izandla,</li>
      <li>enkqangaza esithi, Madoda, maSirayeli, sizani. Nanku lo mntu ufundisa bonke ezindaweni zonke okuchasene nabantu,  nomthetho, nale ndawo; othe ngaphezu koko wawangenisa amaGrike etempileni, wayenza inqambi le ndawo ingcwele.</li>
      <li>Kuba abebone ngeenxa engaphambili uTrofimo wase-Efese,  ndawonye naye phakathi komzi; abeba uPawulos umngenise etempileni.</li>
      <li>Washukuma umzi uphela, babalekela ndawonye abantu;  bamthabatha uPawulos, bamrholela ngaphandle kwetempile; zavalwa kwaoko iingcango.</li>
      <li>Ke kaloku, xa babeza kumbulala, lwafika udaba kumthetheli-waka webutho, lokuba iYerusalem iphela idubadubekile;</li>
      <li>owathi kwangelo lixa wathabatha amasoldati nabathetheli-khulu, wabaleka, wehla waya kubo. Bakumbona ke umthetheli-waka namasoldati, bayeka ukumbetha uPawulos.</li>
      <li>Waza wasondela umthetheli-waka, wambamba, wathi makakhonkxwe ngemixokelelwane emibini; wayebuza ukuba angaba ungubani na, nokuthi wenze ntoni na.</li>
      <li>Abanye ke phakathi kwesihlwele babhomboloza enye into,  abanye enye. Akuba engenako ke ukuyazi inyaniso ngenxa yesiphithiphithi, wathi makasiwe enqabeni yomkhosi.</li>
      <li>Xeshikweni wafikayo ke kumatye okunyuka, usuke wathwalwa ngamasoldati, ngenxa yamandla esihlwele;</li>
      <li>kuba yayilandela inkitha yabantu, inkqangaza isithi,  Msuseni.</li>
      <li>Xa ke wayeza kungeniswa enqabeni yomkhosi, wathi uPawulos kumthetheli-waka, Kuvumelekile na ukuba ndithethe into kuwe?  Wathi ke yena, Uyasazi na isiGrike?</li>
      <li>Akunguye na kanene laa mYiputa, wathi phambi kwale mihla wenza isaqunge, wakhukulisela entlango laa madoda angamawaka amane azizigebenga?</li>
      <li>Uthe ke yena uPawulos, Mna ndingumntu ongumYuda waseTarso,  umntu okowabo lingumzi ongadume ngako welaseKiliki; ndiyakucela ke, ndivumele ndikhe ndithethe kubo abantu.</li>
      <li>Ke kaloku, akubon ukuba umvumele, wema uPawulos ematyeni okunyuka, wawangawangisa ngesandla kubo abantu. Kwakuthiwa cwaka kakhulu, wadanduluka ngentetho yesiHebhere, esithi:</li>
    </ol>
  </li>
  <li>
    <ol>
      <li>Madoda, bazalwana, nani bobawo, kuphulaphuleni ukuziphendulela kwam kuni ngoku.</li>
      <li>Bakuva ke ukuba udanduluka ngentetho yesiHebhere kubo,  bazola okunye. Waza wathi:</li>
      <li>Mna ndiyindoda engumYuda; ndizalelwe okunene eTarso yelaseKiliki, kodwa ndondlelwe kulo mzi ezinyaweni zikaGamaliyeli; ndiqeqeshwe ngohlobo olucokisekileyo lomthetho woobawo, ndizondelela uThixo, njengokuba ninjalo nani nonke namhlanje.</li>
      <li>Ndingowayitshutshisayo yona le Ndlela, ndada ndesa ekufeni,  ndibopha, ndifaka ezintolongweni amadoda kwanabafazi;</li>
      <li>njengokuba nombingeleli omkhulu endingqinela, nayo yonke intlanganiso yamadoda amakhulu; endamkela kubo iincwadi zokuya kubazalwana, ndahambela eDamasko, ndiya kuzisa nababekhona bebotshiwe eYerusalem, ukuze babethwe.</li>
      <li>Ke kaloku kwathi, ndihamba, ndisondela eDamasko, malunga emini enkulu, ngesiquphe ndabanekelwa ngeenxa zonke lukhanyiselo olukhulu luphuma ezulwini.</li>
      <li>Ndawa emhlabeni, ndeva ilizwi lisithi kum, Sawule, Sawule,  unditshutshiselani na?</li>
      <li>Ndaphendula ke mna ndathi, Ungubani na, Nkosi? Yathi kum,  Mna ndinguYesu waseNazarete, omtshutshisayo wena.</li>
      <li>Bona ke ababenam balubona okunene ukhanyiselo olo, besuka boyika; kodwa abalivanga ilizwi lalowo wayethetha nam.</li>
      <li>Ndathi ke, Ndithini na, Nkosi? Yathi ke iNkosi kum, Vuka,  uye eDamasko; woxelelwa khona ngazo zonke izinto ozimiselweyo ukuba uzenze.</li>
      <li>Ndakuba ke ndingenakondela ngenxa yobuqaqawuli bolo lukhanyiselo, ndarholwa ngesandla ngabo babenam, ndafika eDamasko.</li>
      <li>Ke kaloku, Hananiya uthile, indoda emhlonelayo uThixo ngokomthetho, engqinelwe kakuhle ngawo onke amaYuda amiyo khona,</li>
      <li>weza kum, wema kufuphi, wathi kum, Sawule, mzalwana, buya ubone. Ndaza mna kwangelo lixa ndabheka phezulu kuye.</li>
      <li>Wathi ke yena, UThixo woobawo bethu ukumisile wena ukuba ukwazi ukuthanda kwakhe, umbone lowo uliLungisa, uve ilizwi eliphuma emlonyeni wakhe;</li>
      <li>ngokuba uya kuba lingqina lakhe kubo bonke abantu, lezinto ozibonileyo nozivileyo.</li>
      <li>Nakaloku usalibele yini na? Suk ume, ubhaptizwe,  uhlambulule izono zakho, unqula igama leNkosi.</li>
      <li>Ke kaloku kwathi, ndakuba ndibuyele eYerusalem, ndakubon  ukuba ndiyathandaza etempileni, ndaba sethongweni;</li>
      <li>ndayibona isithi kum, Ngxama, uphume kamsinya eYerusalem;  ngokokuba bengayi kubamkela ubungqina bakho ngam.</li>
      <li>Ndathi mna, Nkosi, bayazi kakuhle bona ukuba mna ndandibafaka entolongweni, ndibatyabula kuzo zonke izindlu zesikhungu abo bakholwayo kuwe;</li>
      <li>naxeshikweni laphalazwayo igazi likaStefano, ingqina lakho, ndaye ndimi kufuphi nam, ndikuthakazela ukusikwa kwakhe,  ndizigcinile iingubo zabo babemsika.</li>
      <li>Yathi kum, Hamba; ngokuba mna ndiya kukuthuma kude kwiintlanga.</li>
      <li>Bamphulaphula ke, wada wafika kwelo lizwi, baza baphakamisa izwi labo besithi, Msuseni emhlabeni umntu onje;  kuba akufanelekile ukuba adle ubomi.</li>
      <li>Ke kaloku, bakubon ukuba bayankqangaza, belahla iingubo zabo, bephosa uthuli esibhakabhakeni,</li>
      <li>wathi umthetheli-waka, makangeniswe enqabeni yomkhosi;  wathi makancinwe ngekatsi, ukuze azi ukuba kungathuba lini na ukuba benjenje ukunkqangaza ngaye.</li>
      <li>Ke kaloku, xa bamolulayo ngeentambo, wathi uPawulos kumthetheli-khulu obemi khona, Kuvumelekile na, ukuba nimtyakatye umntu ongumRoma, engagwetywanga nokugwetywa?</li>
      <li>Evile ke umthetheli-khulu, waya wabika kumthetheli-waka,  esithi, Yilumkele into oza kuyenza; kuba lo mntu ungumRoma.</li>
      <li>Weza ke umthetheli-waka wathi kuye, Ndixelele, ungumRoma na? Wathi ke yena, Ewe.</li>
      <li>Waphendula umthetheli-waka wathi, Mna ukungeniswa kwam kulo mzi waseRoma, ndakuzuza ngenani elikhulu. Wathi ke uPawulos. Ke mna ndizelwe ndinako.</li>
      <li>Basuka kuye kwaoko ngoko abo babeza kumncina; woyika ke nomthetheli-waka akuqonda ukuba ungumRoma, nangenxa yokuba ebembophile.</li>
      <li>Ke kaloku ngengomso, enga angayazi inyaniso yento amangalelwe ngayo ngamaYuda, wamkhulula ezintanjeni, wathi,  mabeze ababingeleli abakhulu, nayo yonke intlanganiso yabo yamatyala; waza wamhlisa uPawulos, wammisa phakathi kwabo.</li>
    </ol>
  </li>
  <li>
    <ol>
      <li>Waqwalasela ke uPawulos entlanganisweni yamatyala, wathi,  Madoda, bazalwana, mna ndahlala ngokwalowo ungowakwaThixo,  ndinesazela esilungileyo, kwada kwayile mini.</li>
      <li>Ke kaloku umbingeleli omkhulu, uHananiya, wathi kwabo babemi ngakuye, mabambethe emlonyeni.</li>
      <li>Waza wathi uPawulos kuye, Uza kukubetha uThixo,  ludongandini luqatyiweyo. Wena uthi uhlalele ukuba uthethe ityala lam ngokomthetho, ubuye waphule umthetho, uthi mandibethwe?</li>
      <li>Bona ke ababemi khona bathi, Uyamthuka na umbingeleli omkhulu kaThixo?</li>
      <li>Wathi uPawulos, Bendingazi, bazalwana, ukuba ungumbingeleli omkhulu; kuba kubhaliwe kwathiwa, Uze ungathethi kakubi ngomphathi wabantu bakowenu.</li>
      <li>Ke kaloku uPawulos, esazi ukuba elinye icala lelabaSadusi,  elinye ke lelabaFarisi, wadanduluka entlanganisweni yamatyala esithi, Madoda, bazalwana, mna ndingumFarisi, ndingowomFarisi;  ndimangalelwe mna ngalo ithemba nangovuko lwabafileyo.</li>
      <li>Uthe ke akukuthetha oko, kwabakho impambano phakathi kwabaFarisi nabaSadusi, yahlulelana inkitha leyo;</li>
      <li>kuba okunene abaSadusi babesithi, akukho luvuko,  nasithunywa sazulu, namoya; kodwa abaFarisi bazivuma zombini ezo ndawo.</li>
      <li>Kwabakho ke unkqangazo olukhulu; besuka ababhali becala labaFarisi balwa kakhulu, besithi, Asifumani nanye into embi kulo mntu; ke ukuba kuthethe umoya kuye, nokuba sisithunywa sezulu, masingalwi noThixo thina.</li>
      <li>Kuthe ke, yakuba nkulu impambano, wathi umthetheli-waka,  esoyikela ukuba uPawulos angaqwengwa ngabo, wathi mawuhle umkhosi, umxwile phakathi kwabo, umzise enqabeni yawo.</li>
      <li>Ke kaloku ngobo busuku iNkosi yema ngakuye, yathi,  Yomelela, Pawulos; kuba njengokuba waqononondisa izinto ngam eYerusalem, kwangokunjalo umelwe kukuthi ungqine naseRoma.</li>
      <li>Ke kaloku kwakusa, abathile kumaYuda bathuthelana bazibopha ngesiqalekiso, besithi abayi kudla, abayi kusela nokusela, bade bambulale uPawulos.</li>
      <li>Baye ke bengaphezu kwamashumi omane ababefungele ukuyenza loo nto;</li>
      <li>abathi bona beza kubabingeleli abakhulu nakumadoda amakhulu, bathi, Sizibophile ngesiqalekiso esikhulu, ukuba singafaki nto emlonyeni, side simbulale uPawulos;</li>
      <li>ke ngoku nina bhekisani kumthetheli-waka kunye nentlanganiso yamatyala, ukuba amhlise, eze naye kuni ngomso,  ngokungathi niza kuziqiqa ngokukhona kucokisekileyo iindawo ezithethwa ngaye; sibe ke thina, engekasondeli, sesilungiselele ukumbulala.</li>
      <li>Ke kaloku, akukuva unyana wodade boPawulos ukumlalela kwabo, wafika wangena enqabeni yomkhosi, wambikela uPawulos.</li>
      <li>UPawulos ubizele ke kuye omnye wakubathetheli-khulu,  wathi, Yisa le ndodana kumthetheli-waka; kuba inento eza kuyibika kuye.</li>
      <li>Uyithabathile ke yena, wayizisa kumthetheli-waka, wathi,  UPawulos, umbanjwa undibizele kuye, wacela ukuba ndizise le ndodana kuwe; inento eza kuyithetha kuwe.</li>
      <li>Wayibamba ke ngesandla umthetheli-waka, waya nayo ngasese,  wayibuza wathi, Unantoni na oza kuyibika kum?</li>
      <li>Yathi ke, AmaYuda avumelene ukukucela ukuba umhlise uPawulos, umse ngomso entlanganisweni yamatyala, ngokungathi aza kubuza ngokukhona kucokisekileyo into ngaye.</li>
      <li>Ke wena uze ungoyisakali ngawo; kuba kuwo apho ulalelwe ngamadoda angaphezu kwamashumi amane, azibophileyo ngeziqalekiso, ukuba angadli angaseli ade ambulale; nangoku aselelungile, elinde idinga elivela kuwe.</li>
      <li>Umthetheli-waka wayindulula ke indodana leyo, akuba eyithethele ngelithi, mayingaxeleli bani, ukuba izibonakalalisile kuye ezo ndawo.</li>
      <li>Ebizele kuye abathetheli-khulu abathile ababini, wathi,  Lungisani amasoldati abe makhulu mabini, ukuba aye eKesareya,  nabamahashe babe mashumi asixhenxe, nababinzi babe makhulu mabini, ngelesithathu ilixa lobusuku;</li>
      <li>nilungise namaqegu, ukuze bamkhwelise uPawulos, bamse kuFelikis irhuluneli, asinde.</li>
      <li>Wabhala incwadi ethi:</li>
      <li>UKlawudiyo Lisiya uyabulisa kuFelikis, irhuluneli edume kunene.</li>
      <li>Le ndoda yayibanjwe ngamaYuda, iza kubulawa ngawo; koko ndathi gaxa kuwo ndinomkhosi, ndayihlangula, ndakuqonda ukuba ingumRoma.</li>
      <li>Ndakuba ke ndingalazi ityala abeyimangalela ngalo,  ndayihlisa, ndayisa entlanganisweni yawo yamatyala;</li>
      <li>ndayifumana imangalelwe ngeembuzwano zomthetho wawo, kodwa ingenalo nalinye ityala elilingene ukufa, nokufakwa iintambo.</li>
      <li>Ke kaloku, kwakubon ukuba ndilihletyelwe iyelenqe ebeliza kwenziwa ngayo le ndoda ngamaYuda, ndithumele kuwe kwangelo lixa, ndathi nakubamangaleli bayo, mabazithethe kuwe iindawo abanazo ngakuyo. Hlala kakuhle.</li>
      <li>Amasoldati ke amthabatha uPawulos, njengoko amiselwe ngako, amsa kwa-Antipatri ebusuku.</li>
      <li>Kuthe ke ngengomso abashiya abamahashe, ukuba bahambe naye, wona abuyela enqabeni yomkhosi;</li>
      <li>bathi bona, bakufika eKesareya, bayinikela incwadi kwirhuluneli, bammisa noPawulos phambi kwayo.</li>
      <li>Iyilesile ke irhuluneli, yabuza nokuba ungowabuphi na uburhulumente; ithe yakuqonda ukuba ungowelaseKiliki,</li>
      <li>yathi, Ndokuva kakuhle, xa bathe bafika nabamangaleli bakho; yatsho yathi, makagcinwe endlwini yerhuluneli ebiyekaHerode.</li>
    </ol>
  </li>
  <li>
    <ol>
      <li>Ke kaloku, emva kweentsuku ezintlanu, wehla umbingeleli omkhulu, uHananiya, enamadoda amakhulu, neciko elithile elinguTertulo, bona bengabamangaleli bakaPawulos kwirhuluneli.</li>
      <li>Uthe ke akubizwa, waqala uTertulo ukummangalela, esithi:</li>
      <li>Sisiva uxolo olukhulu ngawe nje, zikho nje nezenzo eziluncedo ezenzelwe olu hlanga ngokwazalela kwakho, sikwamkela oko sibulela ngako konke, amaxesha onke, nasezindaweni zonke,  Felikis odume kunene.</li>
      <li>Ke ukuze ndingabi sakubambezela ngakumbi, ndiyakubongoza ukuba ukhe usive kancinane ngokuthantamisa kwakho.</li>
      <li>Kuba siyifumene le ndoda isisifo, umphambanisi kuwo onke amaYuda akwelimiweyo, ingumkhokeli walo ihlelo lamaNazarete;</li>
      <li>eyathi yalinga ukuyihlambela netempile: esathi sayibamba,  safuna ukuyigweba ngowethu umthetho;</li>
      <li>usuke uLisiya, umthetheli-waka, wafika, wayihlutha ngamandla amakhulu ezandleni zethu;</li>
      <li>wathi, mabeze kuwe abamangaleli bayo, ongathi wena ngokwakho, wakuzincina zonke iindawo, ube nako ukuziqonda kuye ezo siyimangalela ngazo thina.</li>
      <li>NamaYuda ke avumelana naye, athi kunjalo kanye.</li>
      <li>Ke kaloku waphendula uPawulos, yakunqwala kuye irhuluneli ukuba athethe, wathi: Ndisazi kakuhle nje, ukuba sekuyiminyaka emininzi ungumgwebi kolu hlanga, kokukhona ndiziphendulela ngomxhelo owonwabileyo ngazo iindawo ezingam.</li>
      <li>Kuba unganokuqonda, ukuba akuntsuku zingaphezu kweshumi elinambini, ndenyukayo ndaya kunqula eYerusalem;</li>
      <li>nasetempileni abandifumananga ndixoxa namntu, ndisenza nasiphendu, nasezindlwini zesikhungu, naphi phakathi komzi.</li>
      <li>Kananjalo abanako ukuzimisa izinto abandimangalela ngazo ngoku.</li>
      <li>Ke ndiyakuvuma oku kuwe, ukuba ngeNdlela abathi bona sisiphambusa, ndenjenjalo ukumkhonza uThixo wakowethu,  ndikholwa zizinto zonke ezibhaliweyo emthethweni nasebaprofetini;</li>
      <li>ndinethemba kuThixo, into ke abayilindileyo nabo ngokwabo,  ukuba kuza kubakho uvuko lwabafileyo, lwamalungisa kwanolwabangemalungisa.</li>
      <li>Ke kaloku, kule nto nam ngokwam ndiyazama, ukuba ngamaxesha onke ndingabi nasazela sikhubekisa nganto ngakuThixo nangakubantu.</li>
      <li>Emva kweminyaka emininzi, ndafika ndizisa amalizo neminikelo kuhlanga lwakowethu.</li>
      <li>Kwezo nto andifumana etempileni ndenziwe nyulu, ndingenzi siphendu, ndingenzi nasiphithiphithi, amaYuda athile elaseAsiya;</li>
      <li>abemelwe kukubakho apha phambi kwakho, andimangalele,  ukuba angaba anendawo ngakum;</li>
      <li>okanye mabathi bona aba, ukuba kukho nto yokungalungisi bayifumeneyo kum, bayixele, ndakubon ukuba ndimi apha entlanganisweni yamatyala;</li>
      <li>ingelilo elo lizwi linye, ndadandulukayo ngalo ndimi phakathi kwabo, lokuthi, Kungalo uvuko lwabafileyo endimangalelwayo mna nini namhla.</li>
      <li>Ke kaloku, akuziva ezi zinto uFelikis, uthe, ezazi ngokhona kucokisekileyo iindawo zale Ndlela, wabalibazisa,  wathi, Xa athe wehla uLisiya umthetheli-waka, ndoziqiqa kakuhle iindawo zenu.</li>
      <li>Kanjalo wammisela umthetheli-khulu, ukuba agcinwe uPawulos, abe nokuyekelelwa, kungalelwa nabani wakowabo ukumnceda, nokuba eze kuye.</li>
      <li>Ke kaloku, emva kwemihla ethile, wafika uFelikis enoDrusila umkakhe, umYudakazi, wathumela wambiza uPawulos,  wamva ethetha ngako ukukholwa kuKristu.</li>
      <li>Akubon ukuba ke uthetha ngobulungisa, nokuzeyisa,  nangogwebo oluza kubakho, wangenwa kukoyika uFelikis,  waphendula wathi, Hamba okwakalokunje: ke ndakuzuza ithuba,  ndokubiza uze.</li>
      <li>Kunye ke noko, wayethembe ukuba wonikwa imali nguPawulos,  ukuze amkhulule; ngako oko kwaba kukhona ambiza futhi, ukuba eze axoxe naye.</li>
      <li>Ke kaloku, kwakubon ukuba kudlule iminyaka emibini,  uFelikis wakhululana noPorkiyo Festo; kanjalo wathi uFelikis,  efuna ukuzithandisa kumaYuda, wamshiya uPawulos ekhonkxiwe.</li>
    </ol>
  </li>
  <li>
    <ol>
      <li>Uthe ngoko uFesto, akuba engene eburhulumenteni, wathi emva kwemihla emithathu, wenyuka waya eYerusalem, esuka eKesareya.</li>
      <li>Ke kaloku, umbingeleli omkhulu nabaziintloko kumaYuda bammangalela uPawulos kuye, bambongoza,</li>
      <li>becela ukuba abababale ngokumbiza eze eYerusalem; bemlalele ukuze bambulale endleleni.</li>
      <li>Waphendula ke ngoko uFesto, wathi, ugcinwe eKesareya uPawulos; naye ke ngokwakhe uza kuya kamsinya.</li>
      <li>Wathi, Mabathi ngoko abanako phakathi kwenu, behle kunye nam, bayimangalele, ukuba kukho into kule ndoda.</li>
      <li>Akuba ke elibele kubo imihla engaphezu kweshumi, wehla waya eKesareya; ngengomso, akuba ehleli esihlalweni sokugweba, wathi makaziswe uPawulos.</li>
      <li>Uthe ke akufika, amaYuda abehle evela eYerusalem,  amngqonga, emtyhola ngamatyala amaninzi anzima uPawulos,  awayengenako ukuwamisa;</li>
      <li>esithi yena ukuziphendulela, Nasemthethweni wamaYuda,  nasetempileni, nakuKesare, andonanga nto.</li>
      <li>Ke uFesto, efuna ukuzithandisa kumaYuda, umphendule uPawulos wathi, Uyathanda na ukunyuka uye eYerusalem, lithethwe khona ityala lezi zinto phambi kwam?</li>
      <li>Uthe ke uPawulos, Ndimi esihlalweni sokugweba sikaKesare,  apho limele ukuthethwa khona ityala lam. AmaYuda andiwonanga nganto, njengokuba nawe usazi kakuhle.</li>
      <li>Kuba okunene ukuba ndonile, ndenza into elingene ukufa,  andali kufa; kodwa ukuba akukho nanye yezo zinto bandimangalela ngazo aba, akukho namnye unako ukundinikela kubo. Ndibhenele kuKesare.</li>
      <li>Waza uFesto, akuba ethethe nephakathi, waphendula wathi,  Ubhenele kuKesare; uya kuya kuKesare.</li>
      <li>Ke kaloku, kwakubon ukuba kudlule imihla ethile, uAgripa,  ukumkani, noBhernike bafika eKesareya, besiza kubulisa uFesto.</li>
      <li>Bakulibala khona ke imihla emininzi, uFesto wazandlala phambi kokumkani lowo izinto ezingaye uPawulos, esithi, Kukho ndoda ithile ishiyiweyo nguFelikis,</li>
      <li>ikhonkxiwe, abathe ababingeleli abakhulu namadoda amakhulu amaYuda, oko ndibe ndiseYerusalem, bayimangalela, becela ukuba igwetywe.</li>
      <li>Endathi ukubaphendula, Asilosiko lamaRoma ukubabala ngomntu abulawe, phambi kokuba lowo umangalelweyo akhangelane nabamangaleli bakhe, azuze nethuba lokuziphendulela ngalo ityala lakhe.</li>
      <li>Bakuba ngoko bebuthelene apha, andilibazisanga; ngomhla olandelayo ndahlala esihlalweni sokugweba, ndathi mayiziswe indoda leyo.</li>
      <li>Abamangaleli bayo, bakuvela, abamisanga nalinye ityala lezo zinto bendizindlela kuzo mna;</li>
      <li>ke baye beneembuzwano ezithile nayo ngokuhlonela kwabo izithixo, nangaYesu uthile ufileyo, abesithi yena uPawulos uhleli.</li>
      <li>Ndakuthingaza ke mna ngawo umbuzo wale ndawo, ndathi, Unga ungaya eYerusalem na, lithethwe khona ityala lezi zinto?</li>
      <li>Akubon ukuba ke uPawulos ubhenele ukuba agcinelwe isigwebo soMhlekazi, ndathi makagcinwe, ndide ndimthumele kuKesare.</li>
      <li>Wathi ke uAgripa kuFesto, Bendinga nam ndingakhe ndimve umntu lowo. Wathi ke yena, Uya kumva ngomso.</li>
      <li>Uthe ke akufika ngengomso uAgripa enoBhernike, benendili enkulu, bengene nasendaweni yokuphulaphulela amatyala,  benabathetheli-waka namadoda amakhulu omzi, waziswa uPawulos ngezwi likaFesto.</li>
      <li>Wathi uFesto, Agripa kumkani, nani nonke madoda akhoyo nathi, niyambona lo mntu, ethe yonke inkitha yamaYuda yasingisa kum ngaye, naseYerusalem nalapha, ibhomboloza kakhulu isithi,  akasafanele kudla ubomi;</li>
      <li>mna ke ndithe ndakuqonda ukuba akenzanga nto ilingene ukufa, akubon ukuba naye ngokwakhe ubhenele kuMhlekazi,  ndagqiba kwelokuba ndimthumele kuye,</li>
      <li>endingenanto iyinyaniso ndingayibhalayo ngaye enkosini yam. Ngako oko ndimzise phambi kwenu, ngokukodwa phambi kwakho,  kumkani Agripa, ukuze, kwakubon ukuba kunciniwe, ndibe nento endingayibhalayo;</li>
      <li>kuba kum kubonakala ibubudenge, ukuba kuthunyelwe ikhonkxwa, lingaqondakaliswa netyala elinalo.</li>
    </ol>
  </li>
  <li>
    <ol>
      <li>Wathi ke uAgripa kuPawulos, Uvunyelwe ukuba uziphendulele.  Wandula uPawulos waziphendulela, esolule isandla, wathi:</li>
      <li>Ndiva kamnandi, kumkani Agripa, ndiza kuziphendulela nje phambi kwakho namhla, ngazo zonke izinto endimangalelwa ngazo ngamaYuda;</li>
      <li>ngokukodwa ekubeni usazana nawo onke amasiko neembuzwano zamaYuda. Kungoko ndiyakuthandaza ukuba undive, undinyamezele.</li>
      <li>Ukuhlala kwam ke kwasebuncinaneni bam, okwabakho kwasekuqalekeni phakathi kohlanga lwakowethu eYerusalem,  ayakwazi onke amaYuda;</li>
      <li>endazi ngenxa engaphambili (ukuba athe athanda ukungqina),  okokuba, ngelona licokisekileyo ihlelo lonqulo lwakowethu,  ndahlala ndingumFarisi.</li>
      <li>Nangoku ndimi ndimangalelwa ngenxa yethemba ledinga elabekwa nguThixo kobawo;</li>
      <li>ezithembe ukufika kulo izizwe zakowethu ezilishumi elinazibini, zimkhonza nje uThixo ngenyameko ubusuku nemini;  ekungenxa yelo themba endimangalelwayo ngamaYuda, kumkani Agripa.</li>
      <li>Yini na ukuba nithi, yinto eningenakukholwa yiyo, ukuba uThixo uyabavusa abafileyo?</li>
      <li>Mna okunene ke bendiba ngelam, ndimelwe kukwenza izinto ezininzi ezichasene negama likaYesu waseNazarete.</li>
      <li>Endakwenzayo ke oko eYerusalem; nento eninzi yabangcwele ndayitshixela ezintolongweni, ndakuba ndamkele igunya kubabingeleli abakhulu; ndaza, bakuba besikwa, ndavuma.</li>
      <li>Nakuzo zonke izindlu zesikhungu ndibe ndibohlwaya futhi,  ndibanyanzela ukuba banyelise; ndathi, ndibagezela ngokuncamisileyo, ndabatshutshisa, ndada ndesa kwimizi engaphandle.</li>
      <li>Kunjalonje ke, kwathi, xa ndiyayo eDamasko, ndinegunya nemvume kubabingeleli abakhulu,</li>
      <li>emini enkulu endleleni, kumkani, ndabona ukukhanya kuvela ezulwini, okungaphezu kokuqaqamba kwelanga, kundibanekela ngeenxa zonke, nabo babehamba nam.</li>
      <li>Sithe ke sakubon ukuba siwile sonke emhlabeni, ndeva izwi lithetha nam ngentetho yesiHebhere, lisithi, Sawule, Sawule,  unditshutshiselani na? wenzakala, ukhaba iimviko nje.</li>
      <li>Ndathi ke mna, Ungubani na, Nkosi? Yathi ke yona, Mna ndinguYesu omtshutshisayo.</li>
      <li>Vuka, ume ngeenyawo; kuba ndibonakele kuwe ngenxa yoku,  ukuba ndikumise ube ngumkhonzi nengqina lezi zinto uzibonileyo,  nendiya kubonakala kuwe ngazo;</li>
      <li>ndikunyothula ebantwini nasezintlangeni, endikuthuma kuzo ngokunje;</li>
      <li>ukuba uvule amehlo abo, ukuze babuye ebumnyameni, beze ebumhlotsheni; babuye egunyeni likaSathana, beze kuThixo; ukuze bamkele uxolelo lwezono, nelifa phakathi kwabangcwalisiweyo,  ngokukholwa kum.</li>
      <li>Ekuthe koko, kumkani Agripa, andaba nguye ongawululameliyo umbono wasemazulwini;</li>
      <li>ndesuka ndababikela abaseDamasko kuqala, nabaseYerusalem,  nakulo lonke ilizwe lakwaYuda, nakuzo iintlanga, ukuba baguquke babuyele kuThixo, benze imisebenzi efanele inguquko.</li>
      <li>Ngenxa yezi zinto amaYuda andibamba etempileni, azamela ukundibulala.</li>
      <li>Ngoko ndizuze uncedo kuThixo nje, ndimisile kude kube yile mini, ndingqina komncinane nakomkhulu, ndingathethi nanye into ngaphandle kwezo, bathi abaprofeti noMoses ziza kubakho;</li>
      <li>zokuba uKristu ubeza kuva iintlungu, nokuba ubeza kuthi,  engowokuqala eluvukweni lwabafileyo, azise ukukhanya ebantwini nasezintlangeni.</li>
      <li>Ke kaloku, akubon ukuba uyaziphendulela ngokunjalo,  uFesto wathi ngezwi elikhulu, Uyageza, Pawulos; imfundo eninzi iyakugezisa.</li>
      <li>Wathi ke yena, Andigezi, Festo odume kunene; ndiphimisela amazwi enyaniso nawengqondo ephilileyo.</li>
      <li>Kuba ezo ndawo uyazazi kakuhle ukumkani, endithetha kuye ngokungafihlisiyo; kuba ndikholosekile kukuba akukho nanye yezi zinto ifihlakeleyo kuye; kuba le nto ibingenzelwanga egumbini.</li>
      <li>Uyakholwa na, kumkani Agripa, ngabaprofeti? Ndiyazi ukuba uyakholwa.</li>
      <li>Wathi ke uAgripa kuPawulos, Ngokuncinane undeyisela ukuba ndibe ngumKristu.</li>
      <li>Wathi ke uPawulos, Ndithandaza kuThixo, ukuba ingabi nguwe wedwa, ibe ngabo bonke abandivayo namhlanje, abaya kuthi,  nangokuncinane nangokukhulu, babe njengam nje, ngaphandle kwezi ntambo.</li>
      <li>Akuba etshilo, besuka ukumkani, nerhuluneli, noBhernike,  kwanababehleli nabo;</li>
      <li>beshenxile, bathetha bodwa bathi, Lo mntu akenze nanye into elingene ukufa neentambo.</li>
      <li>Wathi ke uAgripa kuFesto, Lo mntu ange enokukhululwa,  ukuba ubengabhenele kuKesare.</li>
    </ol>
  </li>
  <li>
    <ol>
      <li>Ke kaloku, kwakugqitywa kwelokuba sisuke ngomkhombe siye kwelaseItali, bamnikela uPawulos kwanabanye ababanjwa abathile kumthetheli-khulu, ogama linguYuliyo, webutho loMhlekazi.</li>
      <li>Singenile ke emkhombeni waseAdramita, sisiza kudlula ngakwimimandla yelaseAsiya, sanduluka, kwakubon ukuba uAristarko, umMakedoni waseTesalonika, unathi.</li>
      <li>Sathi ngengomso safika eTsidon; waza uYuliyo wamphatha uPawulos ngobubele, wamvumela ukuba aye ezihlotyeni zakhe,  ongiwe.</li>
      <li>Sanduluka nalapho, sahamba ngomkhombe, sabetha ezantsi kweSipro, ngenxa yokuba imimoya ibivela ngaphambili.</li>
      <li>Sakulucanda nolwandle olungakwelaseKiliki nelasePamfili,  safika eMira yelaseLiki.</li>
      <li>Apho ke umthetheli-khulu wafumana umkhombe wakwa-Alesandire, usiya kwelaseItali, wasikhwelisa kuwo.</li>
      <li>Ke kaloku iintsuku zanela sihamba kancinane, kwaba ngenkankulu ukuba sifike ngaseKinido. Uthe wakuba umoya ungasivumeli ukuba sisondele, sabetha ezantsi kweKrete ngaseSalimone.</li>
      <li>Saza sadlula kuyo ngenkankulu, safika ndaweni ithile kuthiwa ngamaChweba aMahle, obukufuphi kuyo umzi waseLaseya.</li>
      <li>Lithe ke lakudlula ixesha elaneleyo, nokuhamba ngomkhombe kunengozi, ngenxa yokuba nozilo beluse ludlule, uPawulos wamana ebaluleka,</li>
      <li>esithi kubo, Madoda, ndiyabona ukuba uhambo olu luza kuba nenkxwaleko nokonakala okukhulu, kungekwamthwalo namkhombe wodwa, kukokobomi bethu nabo.</li>
      <li>Kodwa umthetheli-khulu wayethambele okomqhubi nokomninimkhombe ukuthetha, kunokukaPawulos.</li>
      <li>Ke kaloku, ichweba lingakulungele nje ukuba kudluliswe busika kulo, abona baninzi kubo baceba ukuba kundulukwe khona,  ukuba mhlawumbi banganokufikelela badlulise ubusika eFinikis,  elichweba laseKrete; elibheke kwintshonalanga engasezantsi,  nakwintshonalanga engasentla.</li>
      <li>Kuthe ke, wakubetha impepho umoya wasezantsi, beba bakuzuzile ababekungxamele, banduluka, badlula kufuphi neKrete.</li>
      <li>Kodwa kungekabi mzuzu, kwagaleleka khona umoya osisaqhwithi, ekuthiwa yiYuroklidon.</li>
      <li>Kuthe ke kwakubon ukuba uthiwe hlasi umkhombe, awaba nako ukumelana nomoya, sasesiwuyeka; saqhutywa.</li>
      <li>Sathi sakubaleka ke, sibetha ngaphantsi kwesiqithana esithile, ekuthiwa yiKlawuda, kwaba ngenkankulu ukuba sibe nako ukuwubamba umkhonjana;</li>
      <li>abathe bakuwufunqula, basebenza ngezinto zokunceda,  bewubhinqisa umkhombe; kananjalo bathi, besoyika ukuba bangeyela esihlabeni, bazifinyeza iiseyile, baqhutywa benjalo.</li>
      <li>Sithe ke, sakubon ukuba ke sibandezelwe kakubi liliqhwa,  ngomhla olandelayo bawuphungula umthwalo;</li>
      <li>nangowesithathu sayilahla ngezandla zethu impahla yomkhombe.</li>
      <li>Kuthe ke, kwakubon ukuba akubonakali langa nankwenkwezi iintsuku ezininzi, kucinezele neliqhwa elingelincinane, laphela kwathi tu lonke ithemba lokuba singasindiswa.</li>
      <li>Emva kokuzila ukudla ixesha elide, wesuka wema uPawulos phakathi kwabo, wathi, Hina madoda, ninge naniphulaphule kum,  ananduluka eKrete, nizuzane nale nkxwaleko noku konakala.</li>
      <li>Nangoku ndiyaniluleka ukuba nibe nomxhelo owonwabileyo;  kuba kuni aba, akukho uya kulahlekelwa bubomi bakhe, yoba ngumkhombe wodwa.</li>
      <li>Kuba ngobu busuku bekumi ngakumisithunywa sikaThixo,  endingowakhe, endimkhonzayo,</li>
      <li>sisithi, Musa ukoyika, Pawulos, umelwe kukuma phambi koKesare; uyabona, uThixo ukubabale ngabo bonke abasemkhombeni nawe.</li>
      <li>Kungoko ndithi, Yibani nomxhelo owonwabileyo, madoda; kuba ndiyakholwa nguThixo, ukuba kuya kuba njalo ngolo hlobo athethe ngalo kum.</li>
      <li>Kodwa simelwe kukuphoseka siqithini sithile.</li>
      <li>Ke kaloku, kwakufika ubusuku beshumi elinesine, sakubon  ukuba siqhutywaqhutywa ngumoya eAdriya, mayela phakathi kobusuku, oomatrose bazindla ukuba kukho mhlaba uthile basondelayo kuwo.</li>
      <li>Baza bakuba beyiphosile ilothe, bafumana ukuba ziifatom ezimashumi mabini; bethe tyi ke kancinane, baphinda bayiphosa ilothe, bafumana ukuba ziifatom ezilishumi elinantlanu.</li>
      <li>Baza, besoyika ukuthi bangaphoseka ezindaweni ezibungqagala, baphosa iiankile zane esinqeni somkhombe, banga kungasa.</li>
      <li>Ke kaloku, bakubon ukuba oomatrose bangxamele ukubaleka baphume emkhombeni, bewuhlisele elwandle umkhonjana, bengathi baza kuyekelela iankile ngaphambili,</li>
      <li>wathi uPawulos kumthetheli-khulu nakumasoldati, Ukuba aba abathanga bahlale emkhombeni, aninakusindiswa nina.</li>
      <li>Andula amasoldati azinqamla iintsontelo zomkhonjana,  awuyeka wawa, wemka.</li>
      <li>Ke kaloku kwada kwaza kusa, uPawulos ebabongoza bonke ukuba badle ukudla, esithi, Namhla ngumhla weshumi elinesine nilinda, nimana nizila ukudla, ningafaki nto emlonyeni;</li>
      <li>ke ngoko ndiyanibongoza ukuba nidle ukudla; kuba oko kuyelelene nokusindiswa kwenu; kuba akuyi kuwa nalunwele lwentloko kabani kuni.</li>
      <li>Ke kaloku, akuba etshilo, wathabatha isonka, wabulela kuThixo emehlweni abo bonke; waqhekeza, waqala wadla.</li>
      <li>Bonke ke baba nomxhelo owonwabileyo, bathabatha ukudla nabo.</li>
      <li>Saye ke emkhombeni apho sonke siyimiphefumlo emakhulu mabini anamanci asixhenxe anamithandathu.</li>
      <li>Bathe ke, bakuhlutha, bawenza khaphukhaphu umkhombe,  beyiphosa elwandle ingqolowa.</li>
      <li>Kwakusa ke, abawazanga loo mhlaba; ke babona ichwetyana elithile linonxweme, babhunga ukuwutyhalela kulo umkhombe,  ukuba bangaba nako.</li>
      <li>Baza, bezinqumla zonke iiankile, baziyekela elwandle,  bezikhulule kunye nezibophelelo zemithi yokujika; bayitwabulula iseyilana ngasemoyeni, babhekisa elunxwemeni.</li>
      <li>Bakuba ke begaxeleke endaweni enolwandle ngeenxa zombini,  wangqubeka khona umkhombe; umphambili wagxumekeka khona,  wahlala awashukuma; ke sona isinqe saqhekeka ngamandla amaza.</li>
      <li>Ke kaloku icebo lamasoldati laba lelokuba babulawe ababanjwa, hleze kubekho obaleka ngokudada, aphume.</li>
      <li>Kodwa umthetheli-khulu, enga angamsindisa uPawulos,  wawalela kwicebo lawo; kananjalo wathi, abo banako ukudada mabaziphose kuqala baphumele emhlabeni;</li>
      <li>bathi abaseleyo, inxenye ikhwele eziplangeni, inxenye ikhwele kwezinye izinto zomkhombe. Kwaza kwathi ngokunjalo bafika emhlabeni, basinda bonke.</li>
    </ol>
  </li>
  <li>
    <ol>
      <li>Bakuba besindile, baqala ukuqonda ukuba isiqhithi eso kuthiwa yiMelita.</li>
      <li>Amabharbhari ke lawo asenzela ububele obungahlali busihla;  kuba aphemba umlilo, asamkela sonke ngenxa yemvula esifikeleyo,  nangenxa yokubanda.</li>
      <li>Ke kaloku, akubon ukuba uPawulos utheze inyanda yeentsasa,  wayibeka phezu komlilo, kwaphuma inyoka ebushushwini obo,  yanamathela esandleni sakhe.</li>
      <li>Athe ke amabharbhari, akusibona isilo eso silengalenga esandleni sakhe, athetha odwa athi, Okwenene lo mntu ungumbulali; nakuba esindile elwandle, impindezelo ayivumi ukuba adle ubomi.</li>
      <li>Yena ngoko wasivuthululela emlilweni isilo eso, akeva buhlungu noko.</li>
      <li>Ke bona babelinde ukuba uza kudumba, mhlawumbi athi qwaka,  afe; bakulinda futhi ke, bakubona engahliwa nto imbi, bajika bathi unguthixo.</li>
      <li>Ke kaloku, kuloo mmandla bekukho imihlaba yomntu omkhulu wesiqithi, ogama linguPubliyo; owasamkela ngobubele, wasenza undwendwe lwakhe iintsuku zantathu.</li>
      <li>Kwathi ke, uyise kaPubliyo walala phantsi, ebanjwe yicesina nokuxaxaza igazi; awathi uPawulos, engene kuye, wathandaza;  wabeka izandla phezu kwakhe, wamphilisa.</li>
      <li>Kuthe ke kwakwenzeka oko, bathi nabanye ababenezifo esiqithini apho, beza baphiliswa; bathi bona basenzela iimbeko ezininzi;</li>
      <li>bathi, xa sindulukayo, basithwesa ngezinto esizisweleyo.</li>
      <li>Ke kaloku, emva kweenyanga ezintathu, sanduluka ngomkhombe wakwa-Alesandire, obudlulise ubusika esiqithini eso, onembasa yamaWele.</li>
      <li>Sathi sakufika eSirakusi, sahlala khona iintsuku zantathu.</li>
      <li>Sisuka khona, sajikeleza safika eRegiyo; emva kosuku olunye, kwakubon ukuba umoya wasezantsi uvukile, safika ngowesibini umhla ePotiyoli;</li>
      <li>safumana abazalwana apho, basibongoza ukuba sihlale nabo iintsuku zibe sixhenxe; seza ngokunjalo eRoma.</li>
      <li>Bathi abazalwana, bakusiva, baphuma khona apho, beza kusihlangabeza, bada beza eApiyoforo, naseTritabherne; athe uPawulos, akubabona, wabulela kuThixo, womelezeka.</li>
      <li>Ke kaloku, xeshikweni sifikileyo eRoma, umthetheli-khulu wabanikela ababanjwa kumthetheli-mkhosi; ke yena uPawulos wavunyelwa ukuba ahlale yedwa, nesoldati elimgcinayo.</li>
      <li>Kwathi ke, emva kweentsuku ezintathu, uPawulos wabizela ndawonye abaziintloko bamaYuda; abathe bakubon ukuba ke babuthelene, wathi kubo, Madoda, bazalwana, mna ndithe,  ndingenzanga nto ichasene nabantu namasiko akowethu, ndesuka eYerusalem ndingumbanjwa, ndanikelwa ezandleni zamaRoma.</li>
      <li>Athe wona akundincina, afuna ukundikhulula, ngenxa yokuba kungekho tyala lakufa ndinalo.</li>
      <li>Athe ke amaYuda akuphika, ndanyanzeleka ukuba ndibhenele kuKesare; kungengakuba ndibe ndinento yokulumangalela ngayo uhlanga lwakowethu.</li>
      <li>Ndinibongoze ke ngenxa yeso sizathu ukuba nize, ndinibone,  ndithethe nani; kuba kungenxa yethemba lakwaSirayeli endinxitywe lo mxokelelwane.</li>
      <li>Wona ke athi kuye, Thina asizuzanga zincwadi zithetha ngawe, zivele kwelakwaYuda; kananjalo akufikanga bani wakubazalwana, owabika, wathetha nto ikhohlakeleyo ngawe.</li>
      <li>Singa ke singeva kuwe izinto ozicingayo; kuba okunene ngalo elo hlelo kuyazeka kuthi, ukuba lichasiwe ezindaweni zonke.</li>
      <li>Ke kaloku, bakummisela imini, kweza kuye into eninzi endlwini abehlala kuyo, wabatyhilela, ebaqononondisa kunene,  ubukumkani bukaThixo; kananjalo ebebeyisela kokungoYesu,  ethabatha emthethweni kaMoses kwanakubaprofeti, eqala kusasa ahlwise.</li>
      <li>Yaye inxenye iseyiseka ngaloo mazwi athethwa nguye, yaye inxenye ingakholwa.</li>
      <li>Bakuba ke bengavumelani, banduluka, akubon ukuba uPawulos uthethe zwi-nye, wathi, Watyapha uMoya oyiNgcwele ukuthetha ngoIsaya umprofeti koobawo bethu,</li>
      <li>esithi, Hamba uye kwaba bantu, uthi, Ukuva oku niya kuva,  ningakhe niqonde; Nithi nibona nje, nibone, ningakhe niqiqe.</li>
      <li>Kuba intliziyo yaba bantu ithe fithi kukutyeba; Beva nzima ngeendlebe, Bewacima namehlo abo; Hleze babone ngamehlo, Beve ngeendlebe, Baqonde ngeentliziyo, Bajike, ndibaphilise.</li>
      <li>Makwazeke ngoko kuni, ukuba usindiso lukaThixo luthunyelwe kuzo iintlanga; ziya kuluva zona.</li>
      <li>Akuba etshilo, emka amaYuda, enembuzwano enkulu phakathi kwawo.</li>
      <li>Ke kaloku, uPawulos wahlala iminyaka emibini iphela kweyakhe indlu ayiqeshileyo, wabamkela bonke ababesiza kuye,</li>
      <li>ebuvakalisa ubukumkani bukaThixo, efundisa iindawo ezingeNkosi uYesu Kristu ngako konke ukungafihlisi, engalelwa bani.</li>
    </ol>
  </li>
</ol>