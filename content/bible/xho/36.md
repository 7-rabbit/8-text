<ol>
  <li>
    <ol>
      <li>Ilizwi likaYehova elafika kuZefaniya unyana kaKushi, unyana kaGedaliya, unyana ka-Amariya, unyana kaHezekiya, ngemihla kaYosiya unyana ka-Amon, ukumkani wakwaYuda.</li>
      <li>Ndiya kususa ndiyisuse into yonke ehlabathini; utsho uYehova.</li>
      <li>Ndiya kususa abantu neenkomo; ndiya kususa iintaka zezulu,  neentlanzi zolwandle; nezikhubekiso kunye nabangendawo;  ndibanqamle abantu emhlabeni; utsho uYehova.</li>
      <li>Ndiya kusolula isandla sam phezu koYuda, naphezu kwabemi bonke baseYerusalem, ndinqamle kuyo le ndawo amasalela akwaBhahali, negama lababingeleli abangengabo, kunye nababingeleli;</li>
      <li>nabaqubuda kumkhosi wezulu phezu kwezindlu, nabaqubudi abazinikela kuYehova ngesifungo, bafunge ukumkani wabo;</li>
      <li>nababuya umva kuYehova, nabangamfunanga uYehova,  abangamquqelanga.</li>
      <li>Yithini tu ebusweni beNkosi uYehova; ngokuba isondele imini kaYehova; kuba uYehova ulungise umbingelelo, ungcwalise abamenywa bakhe.</li>
      <li>Kuya kuthi ngemini yombingelelo kaYehova, ndibavelele abathetheli, noonyana bokumkani, nabo bonke abambatha izambatho zolunye uhlanga.</li>
      <li>Ndobavelela ngaloo mini bonke abatsiba embundwini womnyango,  abazalisa indlu yenkosi yabo ngogonyamelo nenkohliso.</li>
      <li>Kothi ngaloo mini, utsho uYehova, kuvele izwi lokukhala esangweni leentlanzi, kuvele nokubhomboloza kwesesibini isahlulo somzi, kuvele ukuqhekeka okukhulu ezindulini.</li>
      <li>Bhombolozani, bemi basemgongxweni, kuba badakile bonke abantu bakwaKanan, banqunyulwe bonke abathwali besilivere.</li>
      <li>Kuya kuthi ngelo xesha, ndiyigqutha gquthe iYerusalem ndinezibane, ndiwavelele amadoda agovalele ezintliziyweni zawo;  atshoyo ukuthi ezintliziyweni zawo, UYehova akenzi kulungileyo,  akenzi nakubi.</li>
      <li>Ubutyebi bawo buya kudywidwa, nezindlu zawo zibe ngamanxuwa; akhe izindlu, angazihlali; atyale izidiliya,  angayiseli iwayini yazo.</li>
      <li>Isondele imini enkulu kaYehova, isondele, ikhawulezile kakhulu. Yivani, imini kaYehova! Liyakhala ngokukrakra khona igorha.</li>
      <li>Loo mini yimini yokuphuphuma komsindo, yimini yembandezelo nocutheko, yimini yentshabalala yakwantshabalala, yimini yobumnyama nesithokothoko, yimini yamafu, namafu amnyama;</li>
      <li>yimini yesigodlo nokuhlaba umkhosi emizini enqatyisiweyo,  naseluqoqweni olude.</li>
      <li>Ndiya kubabandezela abantu, bahambe ngokweemfama, kuba bonile kuYehova; liphalazwe igazi labo njengothuli, nenyama yabo njengobulongo.</li>
      <li>Nesilivere yabo negolide yabo ayisayi kuba nako ukubahlangula ngemini yokuphuphuma komsindo kaYehova; lotshiswa lonke ihlabathi ngumlilo wekhwele lakhe. Ngokuba uya kubaphelisa, inene, abenze into ekhwankqisayo bonke abemi behlabathi.</li>
    </ol>
  </li>
  <li>
    <ol>
      <li>Zihlanganiseni nizihlanganise, luhlangandini lungadaniyo,</li>
      <li>ungekazali ummiselo (kuba imini le idlula njengomququ),  kungekanifikeli ukuvutha komsindo kaYehova, ingekanifikeli imini yomsindo kaYehova.</li>
      <li>Funani uYehova, nonke balulamileyo belizwe, bakwenzileyo okusesikweni kwakhe; funani ubulungisa, funani ululamo,  mhlawumbi nositheliswa ngemini yomsindo kaYehova.</li>
      <li>Ngokuba iGaza iya kuba sisishiywa, neAshkelon ibe linxuwa;  iAshdode iya kugxothwa emini emaqanda, inyothulwe iEkron.</li>
      <li>Uha, abemi becandelo laselwandle, uhlanga lwamaKreti! Ilizwi likaYehova lichasene nani, Kanan, lizwe lamaFilisti.  Ndokutshabalalisa ke, kungabikho ukumayo.</li>
      <li>Icandelo laselwandle liya kuba ngamakriwa, nemiqolomba yabalusi, libe zizibaya zempahla emfutshane.</li>
      <li>Loba licandelo lamasalela endlu yakwaYuda; aya kwalusela kulo, abuthe ezindlwini zaseAshkelon ngokuhlwa; kuba uya kuwavelela uYehova uThixo wawo, akubuyise ukuthinjwa kwawo.</li>
      <li>Ndikuvile ukungcikiva kukaMowabhi, nokunyelisa koonyana baka-Amon, ababangcikive ngako abantu bam, bazikhulisa emdeni wabo.</li>
      <li>Ngako oko, ndihleli nje, utsho uYehova wemikhosi, uThixo kaSirayeli, inene, elakwaMowabhi liya kuba njengeSodom,  neloonyana baka-Amon libe njengeGomora, libe lilifa lamarhawu,  libe sisigingqi setyuwa, kube senkangala kulo, kude kuse ephakadeni. Amasalela abantu bam aya kubaphanga, amaqongqolo ohlanga lwam abadle ilifa.</li>
      <li>Kuya kuba njalo kubo ngenxa yekratshi labo, ngokuba bengcikivile, bazikhulisa kubantu bakaYehova wemikhosi.</li>
      <li>Uyoyikeka uYehova kubo; kuba uyabangcungcuthekisa bonke oothixo behlabathi, ziqubude kuye zonke iziqithi zeentlanga,  elowo esendaweni yakhe.</li>
      <li>Nani maKushi, ningababuleweyo ngekrele lam.</li>
      <li>Uya kusolula isandla sakhe ngakwelisentla, ayitshabalalise iAsiriya, ayenze ibe linxuwa iNineve, ayenze umqwebedu onjengentlango.</li>
      <li>Iya kubutha phakathi kwayo imihlambi, izinto eziphilileyo nokuba ziziphi, ziziimfidi; ingcwangube nokhwalimanzi balale emanqanamini; kobakho lizwi leemvumi ezifestileni, amazala emibundwini yeminyango; ngokuba ewuhlubile umsebenzi wabo wemisedare.</li>
      <li>Nguwo lowo umzi obudlamkile, obuhleli ukholosile, obusithi entliziyweni yawo, Ndim kwaphela, akukho wumbi. Utheni na ukuba ube linxuwa, ube sisikhundla samarhamncwa! Bonke abadlulayo kuwo benza umsondlo, baphekuze ngesandla sabo.</li>
    </ol>
  </li>
  <li>
    <ol>
      <li>Yeha, umzi oneenkani, ongcolileyo, oxinzelela phantsi!</li>
      <li>Awuphulaphulanga lizwi; awamkelanga ngqeqesho; awukholosanga ngoYehova, awusondelanga kuThixo wawo.</li>
      <li>Abathetheli bawo phakathi kwawo baziingonyama ezibharhulayo;  abagwebi bawo baziingcuka zangokuhlwa, ezingabeki nto ukuze ziyigunuze kwakusa.</li>
      <li>Abaprofeti bawo bayaxhaphazela, ngamadoda anginizayo:  ababingeleli bawo bayayihlambela ingcwele, bagonyamela umyalelo.</li>
      <li>UYehova ulilungisa esazulwini sawo; akenzi ngabugqwetha;  imiso ngemiso ukumisa emhlotsheni okusesikweni kwakhe,  angasileli; ke yena onobugqwetha akakwazi ukudana.</li>
      <li>Ndizinqamle iintlanga, zichithakele iingqoqo zezindlu zazo.  Ndizonakalisile izitrato zazo, ukuba kungabikho udlula ngazo;  idilikile imizi yazo, ukuba kungabikho mntu, kungabikho umiyo kuyo.</li>
      <li>Ndathi kodwa, Mawundoyike, uyamkele ingqeqesho,  linganqanyulwa ikhaya lakho, njengako konke endakumisela khona;  ke bavuka kusasa, bonakalise ngeentlondi zabo zonke.</li>
      <li>Ngako oko yilindeleni kum, utsho uYehova, ide ibe yimini yokuvuka kwam, ndithimbe. Ngokuba kulunge kum ukuhlanganisa iintlanga, ndibuthe izikumkani, ukuze ndiyiphalaze ingqumbo yam phezu kwazo, konke ukuvutha komsindo wam; kuba liya kutshiswa ngumlilo wekhwele lam lonke ihlabathi.</li>
      <li>Kuba ngelo xesha ndiya kuziguqulela izizwe intetho enyulu,  ukuze zinqule igama likaYehova zonke ziphela, zimkhonze ngaxhatha linye.</li>
      <li>Ziya kuthabathela phesheya kwemilambo yakwaKushi, zibazise abandithandayo, intombi yeentsali zam, bengumnikelo wam wokudla.</li>
      <li>Ngaloo mini akuyi kudana ngenxa yeentlondi zakho zonke,  owakreqa ngazo kum; ngokuba ngelo xesha ndiya kubasusa phakathi kwakho abadlamkileyo bakho, benekratshi, ungaphindi uzidle ngokwakho entabeni yam engcwele.</li>
      <li>Kanjalo ndiya kusalisa phakathi kwakho abantu abaziintsizana, abazizisweli, abaya kuzimela egameni likaYehova.</li>
      <li>Amasalela akwaSirayeli akayi kwenza ngobugqwetha, akayi kuthetha amanga, aluyi kufumaneka emlonyeni wawo ulwimi lwenkohliso; ngokuba wona aya kudla, abuthe, kungabikho uwothusayo.</li>
      <li>Memelela, ntombi inguZiyon: duma, Sirayeli; vuya, udlamke ngentliziyo yonke, ntombi inguYerusalem.</li>
      <li>UYehova ukususile ukugwetywa kwakho, uzidedisile iintshaba zakho; ukumkani wakwaSirayeli, uYehova, uphakathi kwakho;  akusayi kuba sabona bubi.</li>
      <li>Ngaloo mini baya kuthi kwiYerusalem, Musa ukoyika; Ziyon,  mazingawi izandla zakho.</li>
      <li>UYehova uThixo wakho uphakathi kwakho, ligorha elisindisayo; unemihlali ngawe, enovuyo; uthe cwaka eluthandweni lwakhe, ugcoba ngawe ememelela.</li>
      <li>Ndiya kubahlanganisa abalilela umthendeleko, bengabakuni;  ingcikivo ibaphethe.</li>
      <li>Yabona, ndiya kubenza ngendawo bonke abacinezeli bakho ngelo xesha; ndiyisindise into eqhwalelayo, ndiyihlanganise into egxothiweyo; ndibenze indumiso negama emazweni onke abahlaziswa kuwo.</li>
      <li>Ngelo xesha ndiya kunizisa, ndinibuthe ngexesha elililo;  ngokuba ndiya kunenza nibe negama, nidunyiswe phakathi kwezizwe zonke zehlabathi, ekukubuyiseni kwam ukuthinjwa kwenu phambi kwamehlo enu; utsho uYehova.</li>
    </ol>
  </li>
</ol>