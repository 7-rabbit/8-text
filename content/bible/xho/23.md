<ol>
  <li>
    <ol>
      <li>Umbono kaIsaya unyana ka-Amotsi, awawubonayo ngokusingisele kuYuda neYerusalem, ngemihla yoUziya, noYotam, noAhazi,  noHezekiya, ookumkani bakwaYuda.</li>
      <li>Yivani, mazulu; bekani indlebe, hlabathi, ngokuba kuthetha uYehova. Uthi, Ndikhulise abantwana ndabondla, besuka bakreqa kum.</li>
      <li>Inkomo iyamazi umniniyo, ne-esile liyawazi umkhombe wesitali senkosi yalo; ke yena uSirayeli akazi, abantu bam abaqiqi.</li>
      <li>Hayi, luhlanga lonayo, bantu banobugwenxa, mbewu yabenza ububi, nyana bonakalisayo! Bamshiyile uYehova, bamgibile oyiNgcwele kaSirayeli, babuyela emva.</li>
      <li>Yini na ukuba nimane ukubethwa, nimane ukukwandisa ukutyeka?  Yonke intloko iyafa, yonke intliziyo inobulwelwe;</li>
      <li>kuthabathele enkwalini yonyawo, kwesa entloko, akukho ndawo iphilileyo; ziinduma, nemivumbo, namanxeba amatsha:  akacudiswanga, akabotshwanga, akathanjiswanga ngaoli.</li>
      <li>Kusenkangala elizweni lenu, imizi yenu itshiswe ngomlilo,  umhlaba wenu udliwa ngabasemzini phambi kwenu, uyinkangala njengokubhukuqwa kwabasemzini.</li>
      <li>Isele ke intombi enguZiyon, njengexhobongo esidiliyeni,  njengephempe entsimini yemixoxozi, njengomzi ongqingiweyo.</li>
      <li>Koko uYehova wemikhosi wasisalisela intwana esindileyo,  singe saba njengeSodom, singe safana neGomora.</li>
      <li>Liveni ilizwi likaYehova, baphathi baseSodom; wubekeleni indlebe umyalelo kaThixo wethu, bantu baseGomora.</li>
      <li>Yeyani na kum le mibingelelo yenu mininzi kangaka? utsho uYehova. Ndidikiwe ngamadini anyukayo eenkunzi zeegusha,  namanqatha amathole atyetyisiweyo; negazi leenkunzi ezintsha,  neleemvana, neleebhokhwe, andilinanzile.</li>
      <li>Xa niza kubonakala ebusweni bam, ngubani na okufunileyo oko esandleni senu, ukugqusha iintendelezo zam?</li>
      <li>Nize ningaphindi nizise mnikelo wakudla ukhohlakeleyo;  isiqhumiso silisikizi kum; ukuthwasa kwenyanga, nesabatha,  nokumema intlanganiso, ubutshinga kunye nengqungquthela,  andinakubuthwala.</li>
      <li>Ukuthwasa kweenyanga zenu, namaxesha enu amisiweyo,  umphefumlo wam uwathiyile; asuka aba bubunzima kum; ndidiniwe kukuwathwala.</li>
      <li>Ekoluleni kwenu izandla zenu, ndiya kuwafihla amehlo am kuni; nokuba nandise ukuthandaza, andiyi kuva; izandla zenu zizele ngamagazi.</li>
      <li>Zihlambeni, ziqaqambiseni; susani ububi beentlondi zenu phambi kwamehlo am;</li>
      <li>yekani ukwenza ububi; fundani ukwenza okulungileyo;  khathalelani ukugweba; lulekani isibhovubhovu; gwebani ityala lenkedama; lithetheni ityala lomhlolokazi.</li>
      <li>Khanize sibonisane, utsho uYehova; nokuba izono zenu zide zavela zanjengengubo ebomvu, zoba mhlophe njengekhephu; nokuba zide zayingqombela njengebala elibomvu, zovela zinjengoboya begusha.</li>
      <li>Ukuba nithe navuma naphulaphula, nodla izinto ezilungileyo zelizwe;</li>
      <li>ukuba nithe anavuma, naba neenkani, nodliwa likrele; kuba umlomo kaYehova uthethile.</li>
      <li>Yoo! Utheni na ukuba lihenyukazi umzi lo, ubunyanisile;  ubuzele kokusesikweni; ubulungisa bebulala kuwo; ke ngoku ngabancinithi!</li>
      <li>Isilivere yakho isuke yaba ligwebu; iwayini yakho entle ingxengelelwe ngamanzi.</li>
      <li>Abathetheli bakho baziinjubaqa, ngamadlelana namasela;  bathanda izicengo bonke bephela, basukela imivuzo; ityala lenkedama abaligwebi, netyala lomhlolokazi alinakufika kubo.</li>
      <li>Ngako oko itsho iNkosi, uYehova wemikhosi, imbalasane yakwaSirayeli, ukuthi, Yeha! Ndiya kuzithuthuzela kubabandezeli bam, ndiziphindezelele ezintshabeni zam.</li>
      <li>Ndosibuyisela phezu kwakho isandla sam, ndikunyibilikise ngokufezekileyo njengegolide, likhutshwe igwebu lakho, ndisuse yonke intsila yakho.</li>
      <li>Ndobabuyisa abagwebi bakho njengokwasekuqaleni,  namaphakathi akho njengokwamatanci. Emveni koko kuya kuthiwa,  Wena ungumzi wobulungisa, uyinqaba enyanisileyo.</li>
      <li>IZiyon iya kukhululwa ngokusesikweni, nabaguquki bayo ngobulungisa;</li>
      <li>ukwaphulwa kwabakreqi naboni kube kunye, bapheliswe abamshiyayo uYehova.</li>
      <li>Ngokuba baya kudana yimiterebhinti ebeniyinqwenela, nibe neentloni yimiyezo ebeniyinyula;</li>
      <li>kuba niya kuba njengomterebhinti omagqabi omayo,  nanjengomyezo ongenamanzi;</li>
      <li>nenjengele ibe yingxubuwa, nomsebenzi wayo ube yintlantsi,  kutshe kuphele kokubini kunye, kungabikho ucimayo.</li>
    </ol>
  </li>
  <li>
    <ol>
      <li>Ilizwi awalibonayo uIsaya unyana ka-Amotsi, ngokusingisele kuYuda neYerusalem.</li>
      <li>Ke kaloku kuya kuthi ekupheleni kwemihla, intaba yendlu kaYehova ivelele ezincotsheni zazo iintaba, izongamele iinduli,  zibe ngumsinga ukuya kuyo zonke iintlanga.</li>
      <li>Kuya kuhamba izizwe ezininzi, zithi, Yizani, sinyuke siye entabeni kaYehova, endlwini kaThixo kaYakobi; asiyalele iindlela zakhe, sihambe ngomendo wakhe. Kuba kuya kuphuma umyalelo eZiyon, nelizwi likaYehova eYerusalem.</li>
      <li>Uya kugweba phakathi kweentlanga, ohlwaye izizwe ezininzi;  ziwakhande amakrele azo abe ngamakhuba, nezikhali zazo zibe zizitshetshe zeediliya; uhlanga lungaphakamiseli uhlanga ikrele, nezizwe zingaphindi zifunde ukulwa.</li>
      <li>Ndlu kaYakobi, yizani, sihambe ekukhanyeni kukaYehova.</li>
      <li>Kuba ubalahlile abantu bakho, indlu kaYakobi; ngokuba bezele zizinto zasempumalanga, bengamatola njengamaFilisti, bebambene ngezandla nabantwana bezinye iintlanga.</li>
      <li>Ilizwe labo lizele yisilivere negolide; abunakuphela ubuncwane babo. Ilizwe labo lizele ngamahashe; azinakuphela iinqwelo zabo zokulwa.</li>
      <li>Ilizwe labo lizele zizithixo ezingeni; baqubuda kumsebenzi wezandla zabo, kwinto eyenziwe yiminwe yabo.</li>
      <li>Ophantsi uyagoba, nendoda ephakamileyo ithotyelwe phantsi,  ungabaxoleli ke.</li>
      <li>Ngena eweni, uziselele eluthulini, ngenxa yokoyika uYehova,  nangenxa yozuko lobungangamsha bakhe.</li>
      <li>Amehlo aqwayingileyo esintu othotywa, noqhankqalazo lwamadoda lusibekeke; nguYehova yedwa owoba yingxonde ngaloo mini.</li>
      <li>Kuba uYehova wemikhosi unemini eyozongamela izinto zonke ezinekratshi, ezinoqhankqalazo; nezinto zonke ezizinyusileyo zithotywe nezinto zonke ezisinyusileyo zithotywe ke.</li>
      <li>Woyongamela imisedare yonke yaseLebhanon, emide,  ezinyusileyo,</li>
      <li>nezonke ezinde, neenduli zonke ezizinyusileyo;</li>
      <li>neenqaba zonke eziphakamileyo, neendonga zonke ezinqatyisiweyo;</li>
      <li>neenqanawa zonke zaseTarshishe, nezinto zonke ezibonakala zinqweneleka.</li>
      <li>Kosibekeka ukuzidla kwaba baphantsi, kuthotywe ukuqhankqalaza kwamadoda aphakamileyo. NguYehova yedwa owoba yingxonde ngaloo mini;</li>
      <li>izithixo ezingeni zothi shwaka zonke ziphela.</li>
      <li>Bongena emiqolombeni yamawa nasemingxunyeni yomhlaba ngenxa yokoyika uYehova, nangenxa yozuko lobungangamsha bakhe,  ekuphakameni kwakhe ukuba angcangcazelise ilizwe.</li>
      <li>Ngaloo mini umntu uya kuziphosa ezintukwini nasemalulwaneni izithixo zakhe ezingeni zesilivere, nezithixo zakhe ezingeni zegolide, abamenzelayo ukuze aqubude kuzo;</li>
      <li>ukuze angene ezimfanteni zamawa nasemiqhokrweni yeengxondorha, ngenxa yokoyika uYehova, nangenxa yozuko lobungangamsha bakhe, ekuphakameni kwakhe ukuba angcangcazelise ilizwe.</li>
      <li>Khanimyeke umntu omphefumlo usemathatheni akhe; ngokuba kuthiwa, Uyintoni na?</li>
    </ol>
  </li>
  <li>
    <ol>
      <li>Ngokuba uyabona, iNkosi, uYehova wemikhosi, isusa eYerusalem nakwaYuda isixhaso nenkxaso, sonke isixhaso sesonka kwanesixhaso samanzi:</li>
      <li>igorha nendoda yokulwa, umgwebi nomprofeti, umvumisi nendoda enkulu,</li>
      <li>umthetheli wamashumi amahlanu, nobekekileyo, nomphakathi,  nesilumko esinobungcibi, nengqondi yokukhwitsa.</li>
      <li>Ndobanika abathetheli abangabantwana, nabafekethi babalawule;</li>
      <li>bakhandanisane abantu ulowo nalowo, ulowo nalowa. Baya kusunduzana umntwana nendoda enkulu, ubuvuvu nabazukileyo.</li>
      <li>Xa umntu aya kuthi abambelele kumzalwana wakhe endlwini kayise, athi, Unengubo wena, masiphathwe nguwe, oku kukhahleleka kube sesandleni sakho:</li>
      <li>wophimisela ngaloo mini athi, Andingebi mphilisi, endlwini yam kungekho sonka, kungekho ngubo; aninakundenza umphathi wabantu.</li>
      <li>Ngokuba ikhahlelekile iYerusalem, awile amaYuda; ngokuba iilwimi zabo neentlondi zabo zichase uYehova, ukuba bawaphikise amehlo obuqaqawuli bakhe.</li>
      <li>Imbonakalo yobuso babo iyangqina ngabo, bayaxixela izono zabo njengeSodom, abakhanyeli. Yeha umphefumlo wabo, ngokuba beziphethe kakubi kwabona!</li>
      <li>Yithi kumalungisa, kuya kulunga kuwo; ngokuba isiqhamo sezenzo zawo aya kusidla.</li>
      <li>Yeha ongendawo! Kuya kuba kubi kuye; ngokuba ukuphatha kwezandla zakhe kuya kwenziwa kuye.</li>
      <li>Abantu bam bakhandaniswa ngabantwana, balawulwa ngabafazi.  Bantu bam, abakhokeli benu ngabandwendwisi, bayigqukile indlela yomendo wenu.</li>
      <li>Usukile wema uYehova ukuba athethe ityala; umi ukuba agwebe ebantwini.</li>
      <li>UYehova uya kungena ematyaleni namadoda amakhulu abantu bakhe, nabathetheli babo; esithi, Ke nina nisigqibile isidiliya; okuphangwe kusizana kusezindlwini zenu.</li>
      <li>Ninani na, ukuba nibatyumze nje abantu bam, nibusile ubuso beentsizana? itsho iNkosi, uYehova wemikhosi.</li>
      <li>Kananjalo uthi ke uYehova, Ngenxa enokuba zizidla iintombi zaseZiyon, zihamba zolule iintamo, zitshawula ngamehlo, zihamba zicothoza ukuhamba kwazo, zisenza isigampe esisezinyaweni zazo:</li>
      <li>ngako oko iNkosi yolujaduka ukakayi lweentombi zaseZiyon,  uYehova azihlube ubunkazana bazo.</li>
      <li>Ngaloo mini iNkosi yozisusa izihombo zemixokelelwane,  nesangqawe, nentsimbi yomqala,</li>
      <li>namajikazi, neewatsha, nezigqubuthelo,</li>
      <li>neembasa, neenxaxhazo, neenqwemesha, namahlala okujoja,  namakhubalo,</li>
      <li>nemisesane, namakhonkco empumlo,</li>
      <li>nezambatho ezinqabileyo, neengubo zokwaleka ezingaphezulu,  neetyali, neengxowa zemali,</li>
      <li>nezipili, neeqhiya zelinen entle, neenkontsho, neengubo zokwaleka ezikrelekrele.</li>
      <li>Kothi esikhundleni sobulawu ibe kukuvunda, esikhundleni sombhinqo ibe yintambo; esikhundleni seempothe ibe yimpempethe,  esikhundleni sengubo engwabungwabu ibe sisikhaka esirhwexayo;  ibe ngumtshiso esikhundleni sobunzwakazi.</li>
      <li>Amadoda akho aya kuwa likrele, namagorha akho yimfazwe;</li>
      <li>ancwine enze isijwili amasango ayo, ithi yona ikhutshululwe, ihlale phantsi emhlabeni.</li>
    </ol>
  </li>
  <li>
    <ol>
      <li>Abafazi abasixhenxe bobambelela ndodeni-nye ngaloo mini,  besithi, Sodla esethu isonka, sambathe ezethu iingubo; kodwa masibizwe ngegama lakho, ukususe ukungcikiveka kwethu.</li>
      <li>Ngaloo mini isithole sikaYehova siya kuba yinto enobukhazikhazi enobuqaqawuli, isiqhamo selizwe sibe yingangamsha nesihombo kwabasindileyo bakwaSirayeli.</li>
      <li>Wothi oshiyekileyo eZiyon, noseleyo eYerusalem, kuthiwe ungcwele, bonke ababhalelwe ebomini eYerusalem;</li>
      <li>yakuba ithe iNkosi yakuhlamba ukungcola kweentombi zaseZiyon, yawahlanza amagazi aseYerusalem phakathi kwayo ngomoya ogwebayo, nangomoya olulophu.</li>
      <li>Wodala ke uYehova phezu kweendawo zonke zeentaba zeZiyon,  naphezu kweentlanganiso zayo, ilifu elingumsi emini,  nokudangazela komlilo ebusuku. Kuba phezu kobuqaqawuli obo bonke, kuya kubakho isigubungelo;</li>
      <li>sibe ngumnquba ongumthunzi emini, ekubaleleni, sibe yindawo yokuzimela nokusithela esiphangweni nasemvuleni.</li>
    </ol>
  </li>
  <li>
    <ol>
      <li>Intanda yam makhe ndiyivumele ingoma yentanda yam,  ngesidiliya sayo. Intanda yam ibe inesidiliya endulini echumayo;</li>
      <li>yasigaba, yawemba amatye, yasityala imidiliya yohlobo, yakha inyango phakathi kwaso, yaxhola kuso umkhombe wokukhongozela iwayini. Yalinda ukuba sivelise iidiliya ezizizo; ke sona savelisa iidiliya ezingezizo.</li>
      <li>Kaloku ke, bemi baseYerusalem, nani madoda akwaYuda,  khanahlule phakathi kwam nesidiliya sam.</li>
      <li>Kube kusekho ntoni na eyenziwayo esidiliyeni sam,  endingayenzanga ke kuso? Kube kungani na ukuba ndikulinde ukuba sivelise iidiliya ezizizo, sisuke sivelise ezingezizo?</li>
      <li>Kaloku ke makhe ndinazise into endiya kusenza yona isidiliya sam. Ndiza kususa uthango lwaso, sibe lidlelo; ndiya kuluchitha udonga lwaso, sibe yingqushu; ndisijece kuphele.</li>
      <li>Asiyi kuthenwa, asiyi kuhlakulwa; siya kumila ubobo namakhakakhaka; ndiwawisele umthetho amafu, ukuba angani mvula phezu kwaso.</li>
      <li>Kuba isidiliya sikaYehova wemikhosi yindlu kaSirayeli;  namadoda akwaYuda sisityalo sokumyolisa. Walinda ukuba kubekho okusesikweni, nanku ikukudywida; walinda ukuba kubekho ubulungisa, nanko ikukukhalisa.</li>
      <li>Yeha, abahlomela indlu kwindlu, abasondeza intsimi kwintsimi, kude kungabikho ndawo, nihlale nedwa phakathi kwelizwe!</li>
      <li>Ezindlebeni zam uthi uYehova wemikhosi, Inyaniso, izindlu ezininzi ziya kuba ngamanxuwa, ezinkulu, ezintle zingabi namhlali.</li>
      <li>Kuba ishumi leendima zesidiliya liya kwenza ibhate ibe nye,  nehomere yembewu yenze iefa yodwa.</li>
      <li>Yeha, abavuka kusasa, besukela isiselo esinxilisayo;  balibale kude kube lungcwalazi, ide ibatshise iwayini!</li>
      <li>Ibe luhadi nomrhubhe, ingqongqo nogwali, newayini, emgidini wabo; ke wona umsebenzi kaYehova abawubeki, nezenzo zezandla zakhe abaziboni.</li>
      <li>Ngako oko abantu bam bayafuduswa bengazi, nabazukileyo kubo baba ngabafo bendlala, ingxokolo yabo itshiswa linxano.</li>
      <li>Ngako oko elabafileyo lizandisile, lakhame ngokungenamlinganiso; buhlile ubungangamela babo, nengxokozelo yabo, nengxolo yabo, nabadlamkileyo kubo.</li>
      <li>Bayasibekeka abantu abaphantsi, athotywe amadoda aphakamileyo, athotywe amehlo abazidlayo;</li>
      <li>ke yena uYehova wemikhosi uyaziphakamisa ngogwebo,  azingcwalise uThixo oyiNgcwele ngobulungisa.</li>
      <li>Kodla iimvana apho, kunge kusedlelweni lazo; abasemathanga badlise emanxuweni ezityebi.</li>
      <li>Yeha, abatsala ubugwenxa ngeentambo zenkohlakalo, nesono bange basitsala ngomqokozo wenqwelo;</li>
      <li>abathi, Makasingxamise asikhawulezise isenzo sakhe, ukuze sibone; malisondele lize icebo loyiNgcwele kaSirayeli, ukuze sazi!</li>
      <li>Yeha, abathi okubi kulungile, okulungileyo kubi; abamisa ubumnyama endaweni yokukhanya, ukukhanya endaweni yobumnyama;  abamisa ubukrakra endaweni yobumnandi, ubumnandi endaweni yobukrakra!</li>
      <li>Yeha, abalumkileyo kwawabo amehlo, abanengqondo kokwabo ukubona!</li>
      <li>Yeha, abangamagorha okusela iwayini; abangamadoda akrotele ukuphithikeza isiselo esinxilisayo; abagwebela abangendawo,  besekeleze isicengo;</li>
      <li>ubulungisa bamalungisa babususe kuwo!</li>
      <li>Ngako oko, njengokuba ulwimi lomlilo luzidla iindiza,  nesikhotha esomileyo sibohla edangatyeni: kwangokunjalo ingcambu yabo iya kuba njengento evundileyo, nentyantyambo yabo inyuke njengothuli; kuba besilahlile isiyalo sikaYehova wemikhosi, bayigiba intetho yoyiNgcwele kaSirayeli.</li>
      <li>Ngenxa yoko uyavutha umsindo kaYehova kubantu bakhe;  usolule phezu kwabo isandla sakhe, uyababetha; zagungqa iintaba, izidumbu zabo zanjengenkunkuma phakathi kwezitrato.  Kuko konke oko, awubuyi umsindo wakhe, isandla sakhe sisolukile.</li>
      <li>Uzinyusela ibhanile iintlanga zakude, azenzele ikhwelo eziphelweni zehlabathi; nanzo zisiza zikhawuleza ngamendu.</li>
      <li>Akukho utyhafileyo, akukho ukhubekayo kuzo; azozeli,  azilali, umbhinqo wamanqe azo awuthukululeki, umtya weembadada zazo awuqhawuki.</li>
      <li>Iintolo zazo zitsolile, nezaphetha zazo zonke zityediwe;  amanqina amahashe azo kuthiwa anjengeqhwitha, neevili zazo zinjengesaqhwithi. Ukubharhula kwazo kunjengengonyamakazi;</li>
      <li>zibharhula njengeengonyama ezintsha, zigqume, ziyibambe inyamakazi, zimke nayo, kungabikho uhlangulayo.</li>
      <li>Zogquma phezu kwabo ngaloo mini, ngathi kukugquma kolwandle; babheke emhlabeni, nanko kumnyama yimbandezelo,  nokukhanya kumnyama emafini phezu kwabo.</li>
    </ol>
  </li>
  <li>
    <ol>
      <li>Ngomnyaka wokufa kokumkani u-Uziya, ndayibona iNkosi ihleli etroneni ende enyukileyo; amasondo eengubo zayo ezirholayo azalisa itempile.</li>
      <li>Kumi iiserafi ngaphezu kwayo, iyileyo inamaphiko amathandathu, ngamabini ifihle ubuso bayo, ngamabini ifihle iinyawo zayo, ngamabini iphaphazela.</li>
      <li>Iyileyo idanduluke kuleyo isithi. Uyingcwele, uyingcwele,  uyingcwele uYehova wemikhosi; buzalise ihlabathi lonke ubuqaqawuli bakhe.</li>
      <li>Yadidizela imigubasi yeminyango lilizwi lowadandulukayo;  yaye indlu izele ngumsi.</li>
      <li>Ndathi, Athi ke mna! Ngokuba ndithe shwaka, ngokuba ndiyindoda emlomo uyinqambi; ndihleli phakathi kwabantu abamilomo iyinqambi; ngokuba amehlo am abone ukumkani, uYehova wemikhosi.</li>
      <li>Yaphaphazela yeza kum enye yeeserafi, iphethe ilahle elivuthayo, elithabathe ngesithabatho esibingelelweni;</li>
      <li>yalifikisa emlonyeni wam, yathi, Yabona, eli lahle lifikile nje emlonyeni wakho, bususiwe ubugwenxa bakho, nesono sakho sicanyagushelwe.</li>
      <li>Ndeva izwi leNkosi, lisithi, Ndothuma bani na? Ngubani na owosiyela?</li>
      <li>Ndathi, Ndikho, thuma mna. Yathi, Yiya, uthi kubo aba bantu,  Yivani, ukuva oku niya kuva, ningaqondi; qiqani, ukubona oku niya kubona, ningaqiqi.</li>
      <li>Yityebise intliziyo yaba bantu, neendlebe zabo zenze zithi nkqi, namehlo abo uwavingce; hleze babone ngamehlo abo, beve ngeendlebe zabo, baqonde ngentliziyo yabo, babuye, baze baphiliswe.</li>
      <li>Ndathi, Kube mzuzu ungakanani na, Nkosi? Yathi, Kude kuye kuchithwa imizi, ingabi nabemi, nezindlu zingabi namntu,  utshabalale umhlaba kube senkangala;</li>
      <li>uYehova amse kude umntu, abe maninzi amanxuwa phakathi kwelizwe.</li>
      <li>Kuya kuthi, ukuba kusekho isahlulo seshumi khona, sibuye naso sibe yinto yokutshayelwa; njengomterebhinti nanjengomoki,  othi ekuwisweni kwawo kushiyeke isiphunzi; yimbewu engcwele ke isiphunzi eso.</li>
    </ol>
  </li>
  <li>
    <ol>
      <li>Ke kaloku kwathi, ngemihla ka-Ahazi unyana kaYotam, unyana kaUziya, ukumkani wakwaYuda, wenyuka uRetsin ukumkani wama-Aram, enoPeka unyana kaRemaliya, ukumkani wakwaSirayeli,  weza eYerusalem, ukuba alwe nayo; akaba nako ke ukulwa nayo.</li>
      <li>Kwaxelwa kwindlu kaDavide, kwathiwa, Ama-Aram athelele kwabelakwaEfrayim. Yadidizela intliziyo yakhe nentliziyo yabantu bakhe, njengokudidizela kwemithi yehlathi phambi komoya.</li>
      <li>Wathi uYehova kuIsaya, Khawuphume uye umkhawulele uAhazi,  wena noMasalela-obuya unyana wakho, ekupheleni komjelo wechibi lasentla, emendweni ongasentsimini yomxovuli weengubo;</li>
      <li>uthi kuye, Gcinisa, uzole, ungoyiki, ingathambi intliziyo yakho ngenxa yezo zikhondo zibini zezikhuni eziqhumayo,  ekuvutheni komsindo kaRetsin nama-Aram, nonyana kaRemaliya;</li>
      <li>ngenxa enokuba ama-Aram namaEfrayim nonyana kaRemaliya becebile ububi ngawe, besithi,</li>
      <li>Masinyuke siye kwelakwaYuda, silikruqule, silinqike libe lelethu, simise ukumkani phakathi kwalo, unyana kaTabhele;</li>
      <li>itsho iNkosi uYehova, ukuthi, Loo nto ayiyi kuma, ayiyi kubakho.</li>
      <li>Ngokuba intloko yama-Aram yiDamasko, intloko yeDamasko nguRetsin; kuya kuthi iseyiminyaka emashumi mathandathu anamihlanu, aqotywe amaEfrayim, angabi bantu.</li>
      <li>Intloko yamaEfrayim kukwaSamari, intloko yakwaSamari ngunyana kaRemaliya. Ukuba nithe anakholwa, inene, aniyi kuqiniseka.</li>
      <li>Waqokela uYehova, wathetha kuAhazi, esithi,</li>
      <li>Zicelele umqondiso kuYehova uThixo wakho; cela ubhekise enzulwini kwelabafileyo, mhlawumbi ubhekise enyangweni phezulu.</li>
      <li>Wathi uAhazi, Andiyi kucela, andiyi kumlinga uYehova.</li>
      <li>Wathi yena, Khanive, ndlu kaDavide; kuyinto encinane na kuni ukudinisa abantu, ukuda oku nidinise noThixo wam?</li>
      <li>Ngako oko iya kuninika umqondiso ngokwayo iNkosi: uyabona,  intombi le iya kumitha, izale unyana, imthiye igama elinguImanuweli.</li>
      <li>Uya kudla amasi nobusi, ade akwazi ukulahla okubi, anyule okulungileyo.</li>
      <li>Kuba, engekakwazi umntwana lowo ukulahla okubi, anyule okulungileyo, woba selushiyiwe loo mhlaba, ukumkani bawo babini bakukruqulayo.</li>
      <li>UYehova uya kukuzisela wena nabantu bakho, nendlu kayihlo,  imihla ekungazanga kubekho ingangayo, kususela kwimini wemka ngayo uEfrayim kwaYuda; ngukumkani waseAsiriya ke lowo.</li>
      <li>Kothi ngaloo mini uYehova ayenzele ikhwelo impukane esekupheleni kwemijelo yoMnayile waseYiputa, nenyosi esezweni laseAsiriya;</li>
      <li>zize, ziphumle zonke ziphela ezihlanjeni eziphakathi kwamaxandeka, nasezimfanteni zeengxondorha, nasezintangweni zonke zemiqaqoba, nasemadlelweni onke.</li>
      <li>Ngaloo mini iNkosi iya kuguya ngesitshetshe esiqeshiweyo selasezinxwemeni zoMlambo, ngokumkani waseAsiriya, intloko noboya beenyawo; siphephethe neendevu.</li>
      <li>Kothi ngaloo mini umntu aphilise ithokazi lenkomo neemazi zezimvu zibe mbini;</li>
      <li>kuthi ngokwehlisa kwazo kakhulu adle amasi; ngokuba baya kudla amasi nobusi bonke abo baseleyo phakathi kwelizwe.</li>
      <li>Kothi ngaloo mini zonke iindawo ezazinewaka lemidiliya elimelwe liwaka leesilivere, zibe zezobobo namakhakakhaka.</li>
      <li>Kuya kuyiwa khona neentolo nezaphetha; ngokuba lonke ilizwe liya kuba lubobo namakhakakhaka.</li>
      <li>Zonke iintaba ebezigatywa ngamagaba, akuyi kuya kuzo,  ngokoyika ubobo namakhakakhaka; loba lelokugxothela iinkomo,  nokunyashwa ziigusha.</li>
    </ol>
  </li>
  <li>
    <ol>
      <li>Wathi uYehova kum, Thabatha icwecwe elikhulu, ubhale kulo ngenkxola yabantu, uthi, NgoMaxhoba ayakhawuleza iinto eziphangiweyo zingxamile,</li>
      <li>Ndathabathela amangqina anyanisileyo, ooUriya umbingeleli,  noZekariya unyana kaYebherekiya.</li>
      <li>Ndasondela kumprofetikazi, wamitha, wazala unyana. Wathi uYehova kum, Yithi igama lakhe nguMaxhoba ayakhawuleza iinto eziphangiweyo zingxamile.</li>
      <li>Ngokuba, engekakwazi umntwana lo ukuthi, Bawo, nokuthi, Ma,  ubutyebi baseDamasko namaxhoba akwaSamari aya kuthwalelwa phambi kokumkani waseAsiriya.</li>
      <li>Waqokela uYehova, wabuya wathetha kum, esithi,</li>
      <li>Ngenxa enokuba abo bantu bewacekisa amanzi aseShilowa, la ahamba kuhle, benze imihlali noRetsin nonyana kaRemaliya:</li>
      <li>ngako oko, yabona, iNkosi inyusela phezu kwakho amanzi oMlambo, lawo anamandla amakhulu, kwaukumkani waseAsiriya nobunzima bakhe bonke. Wonyuka wona ube ngaphezu kwemisele yawo yonke, uhambe ngaphandle kweendonga zawo zonke,</li>
      <li>utyhudisele kwelakwaYuda, ukhukule, udlule, ubethe emqaleni;  kuthi ukunaba kwamahlelo awo kuzalise ububanzi belizwe lakho,  Imanuweli.</li>
      <li>Bhavumani, zizwe, niqotywe; bekani indlebe, nonke mimandla ikude yehlabathi; bhinqani, niqotywe; bhinqani, niqotywe.</li>
      <li>Cebani icebo, lotshitsha; thethani ilizwi, aliyi kuma;  ngokuba uThixo unathi.</li>
      <li>Kuba utshilo uYehova kum, eseyisa ngamandla, endithethisa ukuba ndingahambi ngendlela yabo bantu, ukuthi,</li>
      <li>Ize ningathi, Ikukucetywa into yonke abathi abo bantu,  Ikukucetywa; nento eyoyikwa ngabo ningayoyiki,  ningangcangcazeliswa yiyo.</li>
      <li>UYehova wemikhosi, ngcwalisani yena nina, abe nguye enimoyikayo, abe nguye oningcangcazelisayo.</li>
      <li>Woba yingcwele kuni; ke yena uya kuba lilitye lokubetheka,  neliwa lokukhubeka, kuzo zombini izindlu zakwaSirayeli, abe sisibatha nomgibe kubemi baseYerusalem.</li>
      <li>Abaninzi kubo baya kukhubeka apho, bawe, baphuke,  barhintyeleke, babanjiswe.</li>
      <li>Bopha isingqino, tywina uqinise isiyalo kubafundi bam.</li>
      <li>Ndiya kulindela kuYehova, lo ubusithelisayo ubuso bakhe kwindlu kaYakobi, ndithembele kuye.</li>
      <li>Yabona, mna nabantwana andinikileyo uYehova,  singabemiqondiso nezimanga kwaSirayeli, ezivela kuYehova wemikhosi, ulohlala entabeni yaseZiyon.</li>
      <li>Xa bathe kuni, Quqelani kwabaneshologu nakoosiyazi,  abalozayo, abadumzelayo, yithini, Abantu mabangaquqeli kuThixo wabo, yini na? Ngenxa yabaphilileyo mabaquqele kwabafileyo na?</li>
      <li>Bhekani esiyalweni, esingqinweni! Ukuba bathe abathetha ngokwelo lizwi, boba abanasifingo.</li>
      <li>Baya kucanda kulo ilizwe begogotyelwe, belambile; kuthi ke,  xa bathe balamba, babe noburhalarhume, batshabhise ukumkani wabo noThixo wabo, babheke phezulu;</li>
      <li>babheke emhlabeni, nanko kuyimbandezelo nobumnyama, bethiwe ncithi yingcutheko, begxothelwe esithokothokweni.</li>
    </ol>
  </li>
  <li>
    <ol>
      <li>Ngokuba akuyi kuhlala kuthe ncithi kwelinengcutheko.  Ngexesha lokuqala walicukuceza ilizwe lakwaZebhulon nelizwe lakwaNafetali; ngelakamva uya kuyizukisa indlela yaselwandle,  phesheya kweYordan, ummandla weentlanga.</li>
      <li>Abantu abo babamba emnyameni babone ukukhanya okukhulu;  abemi basezweni lethunzi lokufa, ukukhanya kubengezele phezu kwabo.</li>
      <li>Uyalwandisa uhlanga, ulukhulisela uvuyo; bayavuya phambi kwakho, njengokuvuya kwexa lokuvuna, njengokuvuyelela kwabo ekwabeni kwabo amaxhoba.</li>
      <li>Kuba idyokhwe yomthwalo wabo noswazi lwamagxa abo, intonga yomqhubi wabo, uyaphule njengemini yakwaMidiyan.</li>
      <li>Ngokuba zonke izihlangu zabanyathela ngezihlangu ekungxoleni kokulwa, neengubo ezityikitywe emagazini, ezo ziya kutshiswa,  zibe kukudla komlilo.</li>
      <li>Ngokuba sizalelwe umntwana, sinikwe unyana; ukuthethela kusesixhantini sakhe; igama lakhe kuthiwa nguMmangaliso,  nguMcebisi, nguThixo oligorha, nguSonini-nanini, nguMthetheli woxolo,</li>
      <li>ukuba kwande ukuthethela oko, kubekho uxolo olungenakuphela etroneni kaDavide, nasebukumkanini bakhe, ukuba bumiswe buxhaswe ngokusesikweni nangobulungisa, kususela koko kude kuse ephakadeni. Ikhwele likaYehova wemikhosi liya kukwenza oko.</li>
      <li>INkosi ithumela ilizwi kwaYakobi, liwa ke kwaSirayeli.</li>
      <li>Bonke ke abantu bephela baya kwazi, amaEfrayim nabemi belakwaSamari: abathi ngekratshi nangobukhulu bentliziyo,</li>
      <li>Izitena ziwile, siya kwakha ngamatye aqingqiweyo; imithombe ixakaxiwe, siya kuyimisela ngemisedare.</li>
      <li>UYehova ubaphakamisile ababandezeli bakaRetsin phezu kwakhe, uzixhoxhile iintshaba zakhe.</li>
      <li>Ama-Aram ngasempumalanga, namaFilisti ngasentshonalanga,  awadlile amaSirayeli ngomlomo wonke. Kuko konke oko, awubuyi umsindo wakhe; isandla sakhe sisolukile.</li>
      <li>Aba bantu ke ababuyeli kulowo ubabethileyo; abamngxamele uYehova wemikhosi.</li>
      <li>Ngoko ke usuke uYehova wanqumla kuSirayeli intloko nomsila,  isebe lomthi wesundu nomzi, ngamini-nye.</li>
      <li>Amadoda amakhulu nabafo ababekekileyo, yintloko ke leyo;  abaprofeti abayala ngobuxoki, ngumsila ke lowo.</li>
      <li>Abakhokeli baba bantu basuke baba ngaba bandwendwisayo,  nabakhokelwa ngabo basuke baba ngabaginyiweyo.</li>
      <li>Ngenxa yoko iNkosi ayiyi kuvuya ngamadodana abo, ingabi namfesane ngeenkedama zabo nabahlolokazi babo; ngokuba bonke bephela baziintshembenxa, nabenzi bobubi; yonke imilomo ithetha ngobudenge. Kuko konke oko, awubuyi umsindo wakhe; isandla sakhe sisolukile.</li>
      <li>Kuba okungendawo kutsha njengomlilo, kudla ubobo namakhakakhaka, kufaka isikhuni ezintshinyeleni zehlathi,  kunyuka njengomqulu womsi.</li>
      <li>Ngokuphuphuma komsindo kaYehova wemikhosi ilizwe liyatsha;  abantu banjengokudla komlilo; umntu akamcongi umzalwana wakhe.</li>
      <li>Basika ngasekunene, balambe noko; badle ngasekhohlo,  bangahluthi noko; umntu adle inyama yengalo yakhe;</li>
      <li>uManase adle uEfrayim, uEfrayim adle uManase; bona bachasane noYuda. Kuko konke oko, awubuyi umsindo wakhe;  sisolukile isandla sakhe.</li>
    </ol>
  </li>
  <li>
    <ol>
      <li>Yeha, abamisi bemimiselo yobutshinga, ababhali ababhala uxhamlo;</li>
      <li>ukuze bazisunduze izisweli, zingafiki ematyaleni,  bazihluthe ibango lazo iintsizana zabantu bam, ukuba abahlolokazi babe lixhoba labo, baphange iinkedama!</li>
      <li>Niya kuthini na ke ngemini yovelelo, nasesithongeni esivela kude? Niya kusabela kubani na ukuba anincede, nilushiye phi na uzuko lwenu?</li>
      <li>Akukho kumbi, sekukukuguqa phakathi kwabakhonkwixeyo, bawe phakathi kwababuleweyo. Kuko konke oko, awubuyi umsindo wakhe,  sisolukile isandla sakhe.</li>
      <li>Yeha, uAsiriya, ntonga yomsindo wam: luswazi olusesandleni sabo ukubhavuma kwam!</li>
      <li>Ndiya kumthumela kuhlanga oluyintshembenxa, ndimwisele umthetho ngabantu bokuphuphuma komsindo wam, ukuba athimbe amaxhoba, aphange okuphangiweyo, abenze into yokunyathelwa njengodaka lwezitrato.</li>
      <li>Ke yena akabi kunjalo; intliziyo yakhe ayiyicingi loo nto;  ngokuba okusentliziyweni yakhe kukutshabalalisa nokunqumla iintlanga ezingembalwa.</li>
      <li>Kuba uthi, Abathetheli bam asingookumkani bonke na? IKaleno ayinjengeKarkemishe na,</li>
      <li>iHamati ayinjengeArpadi na, owakwaSamari awunjengeDamasko na?</li>
      <li>Njengokuba isandla sam sazifumanayo izikumkani zezithixo ezingeni; ukanti imifanekiso yazo eqingqiweyo ingaphezulu kweyaseYerusalem neyakwaSamari:</li>
      <li>andiyi kuthi na, njengoko ndenza ngako kowakwaSamari nezithixo zawo ezingeni, ndenjenjalo kwiYerusalem nezithixo zayo?</li>
      <li>Kuya kuthi, xa ithe iNkosi yazifeza izenzo zayo zonke entabeni yaseZiyon naseYerusalem, ndizivelele iziqhamo zobukhulu bentliziyo yokumkani waseAsiriya, nokuqhayisa ngokuqwayinga kwamehlo akhe.</li>
      <li>Kuba uthe, Ndenze ngamandla esandla sam nangobulumko bam;  ngokuba ndinengqondo, ndayishenxisa imida yezizwe, ndaziphanga iimpahla zazo, ndabahlisa njengenkunzi eyimbalasane abahleli ezitroneni;</li>
      <li>isandla sam sabufumana ubutyebi bezizwe njengendlu yentaka, ndalibutha mna lonke ihlabathi, njengokubutha amaqanda; akwabakho nanye ishukumisa iphiko, neyakhamayo,  netswinayo.</li>
      <li>Izembe lingamqhayisela na ogawula ngalo? isarha ingazikhulisa na ngaphezu koyitsalayo? ngathi intonga ingabajingisa abaphakamisi bayo, ngathi uswazi lungamphakamisa ongenguwo umthi!</li>
      <li>Ngako oko iNkosi, iNkosi yemikhosi, iya kubathumela ukungcumbeka kwabatyebileyo bakhe, nangaphantsi kobuqaqawuli baseAsiriya kutshe ukutsha, njengokutsha komlilo.</li>
      <li>Ukhanyiso lukaSirayeli luya kuba ngumlilo, oyiNgcwele wakhe abe lilangatye, litshise lidle amakhakakhaka akhe nobobo lwakhe ngamini-nye.</li>
      <li>Uya kubuphelisa ubuqaqawuli behlathi lakhe, nobentsimi yakhe echumayo, ethabathela emphefumlweni ase enyameni, kube njengokungcungcutheka komntu ofayo;</li>
      <li>abe mbalwa amasalela emithi yehlathi lakhe, ibhalwe nangumntwana.</li>
      <li>Kuya kuthi ngaloo mini, angabi saphinda amasalela akwaSirayeli, nabasindileyo bendlu kaYakobi, bayame ngobabethayo; baya kwayama ngoYehova oyiNgcwele kaSirayeli,  benyanisile.</li>
      <li>Amasalela aya kubuya, amasalela akwaYakobi, eze kuThixo oligorha.</li>
      <li>Kuba nangona bathe baba ngangentlabathi yaselwandle abantu bakho, Sirayeli, kobuya amasalela odwa kubo; ukupheliswa kumisiwe kwagqitywa, kukhukula ubulungisa.</li>
      <li>Ngokuba iNkosi uYehova wemikhosi iza kwenza phakathi kwehlabathi lonke impeliso, iyemisiweyo ke yagqitywa.</li>
      <li>Ngako oko, itsho iNkosi, uYehova wemikhosi, ukuthi, Musani ukumoyika uAsiriya, bantu bam bahleliyo eZiyon, akunibetha ngentonga, aniphakamisele uswazi lwakhe ngohlobo lwamaYiputa.</li>
      <li>Kuba kusaya kuba mzuzwana mncinane, kuphele ukubhavuma kwam, nomsindo wam uye kumonakalisa;</li>
      <li>ajiwule phezu kwakhe uYehova wemikhosi iziniya, njengoko wabetha amaMidiyan eweni likaOrebhe; intonga yakhe ibe phezu kolwandle, ayiphakamise ngohlobo lwamaYiputa.</li>
      <li>Kuya kuthi ngaloo mini, usuke umthwalo wakhe esixhantini sakho, nedyokhwe yakhe entanyeni yakho, idyokhwe yonakale kukutyeba.</li>
      <li>Ufikile eAyati, ucande eMigron, uyibeke eMikimashe impahla yakhe.</li>
      <li>Baqabele enkalweni, bathi, Masilalise eGebha. Iyagubha iRama, isabile iGibheha yakwaSawule.</li>
      <li>Khala ngezwi lakho, ntombi yaseGalim! Baza iindlebe,  Layisha! Uha, Anatoti!</li>
      <li>IMadema ibalekile; abemi baseGebhim bazisabisile iintsapho zabo.</li>
      <li>Umisa eNobhi kwanamhlanje, ulingisa ngesandla sakhe entabeni yentombi enguZiyon, endulini yaseYerusalem.</li>
      <li>Yabona, iNkosi, uYehova wemikhosi, iyawathi tyhobotyhobo amahlamvu ngokungcangcazelisayo, namade aphezulu axakaxwe,  naphakamileyo athotywe;</li>
      <li>ihlahla neentshinyela zehlathi ngesixengxe, iwiswe iLebhanon ngonamandla.</li>
    </ol>
  </li>
  <li>
    <ol>
      <li>Kophuma igatya esiphunzini sikaYese, kuqhame ihlumelo ezingcanjini zakhe;</li>
      <li>ahle ahlale phezu kwalo uMoya kaYehova, umoya wobulumko nowengqondo, umoya wecebo nowobugorha, umoya wokwazi nowokoyika uYehova.</li>
      <li>Ivumba elithozamisayo kuye likukoyika uYehova, angagwebi ngokokubona kwamehlo akhe, angohlwayi ngokokuva kweendlebe zakhe.</li>
      <li>Uya kuligweba ityala lezisweli ngobulungisa, abalungiselele abalulamileyo behlabathi ngokuthe tye, alibethe ihlabathi ngentonga yomlomo wakhe, ambulale ongendawo ngomoya wemilebe yomlomo wakhe.</li>
      <li>Yoba bubulungisa iqamesi lesinqe sakhe, ibe yintembeko iqamesi lamanqe akhe.</li>
      <li>Ingcuka iya kuhlala nemvana, ingwe ibuthe netakane lebhokhwe; kubuthe ndawonye ithole lenkomo, nengonyama entsha,  nenkomo etyetyisiweyo; nomntwana aziqhube ezo zinto.</li>
      <li>Ithokazi lenkomo nemazi yebhere ziya kudla utyani ndawonye,  amankonyana azo abuthe ndaweni-nye; ingonyama idle umququ njengenkomo;</li>
      <li>adlale umntwana owanyayo emngxunyeni wephimpi, olunyulweyo ase isandla sakhe elukhozweni lweliso lerhamba.</li>
      <li>Ezo zinto aziyi kwenza bubi, aziyi konakalisa ezintabeni zam zonke ezingcwele; ngokuba ilizwe liya kuzala kukwazi uYehova, njengamanzi egubungele ulwandle.</li>
      <li>Kuya kuthi ngaloo mini, ihlumelo likaYese, elimele ukuba yibhanile yezizwe, iintlanga ziquqele kulo; nendafo yokuphumla kwalo ibe bubuqaqawuli.</li>
      <li>Kuya kuthi ngaloo mini, iNkosi isiphindise okwesibini isandla sayo sokuwathenga siwakhulule amasalela abantu bayo,  aya kusala eAsiriya, naseYiputa, nasePatros, nakwaKushi,  nakwaElam, naseShinare, naseHamati, naseziqithini zolwandle:</li>
      <li>izinyusele ibhanile iintlanga, ibahlanganise abagxothiweyo bakwaSirayeli, izibuthe iintsali zakwaYuda emasondweni omane ehlabathi.</li>
      <li>Losuka ikhwele likaEfrayim, banqunyulwe ababandezeli bakaYuda. UEfrayim akayi kumkhweletela uYuda, uYuda angambandezeli uEfrayim.</li>
      <li>Bophaphazela egxalabeni lamaFilisti, babheke ngasentshonalanga. Baya kudibana baphange oonyana basempumalanga, base isandla kooEdom noMowabhi; oonyana baka-Amon babeve.</li>
      <li>UYehova wosisingela phantsi isibhaxa solwandle lwaseYiputa, alingise ngesandla sakhe kuwo uMlambo ekuvutheni komoya wakhe, awubethe ube yimilanjana esixhenxe, abaweze beneembadada.</li>
      <li>Kuya kubakho umendo wamasalela abantu bakhe, abaya kusala eAsiriya, njengoko kwaba njalo kumaSirayeli, mini anyuka ephuma ezweni leYiputa.</li>
    </ol>
  </li>
  <li>
    <ol>
      <li>Uya kuthi wena ngaloo mini, Ndiyabulela kuwe, Yehova,  ngokokuba ubundiqumbele, waza wabuya umsindo wakho,  wandithuthuzela wena.</li>
      <li>Yabona, uThixo ukukusindiswa kwam; ndikholosile,  andikwantyi; ngokokuba iqhayiya lam nengoma yam nguYa,  nguYehova obuye waba lusindiso kum.</li>
      <li>Ngoko ke niya kukha amanzi ninemihlali emithonjeni yosindiso;</li>
      <li>nithi ngaloo mini, Bulelani kuYehova, nqulani igama lakhe,  zaziseni ezizweni izenzo zakhe, izenzo zakhe ezincamisayo;  likhankanyeni igama lakhe ukuba liyingxonde.</li>
      <li>Mbetheleni uhadi uYehova; ngokuba enze ngobungangamsha;  makwazeke oko ehlabathini lonke.</li>
      <li>Tsholoza umemelele, wena mmi waseZiyon; ngokuba mkhulu phakathi kwakho oyiNgcwele kaSirayeli.</li>
    </ol>
  </li>
  <li>
    <ol>
      <li>Isihlabo esisingisele kwiBhabheli, awasibonayo uIsaya,  unyana ka-Amotsi.</li>
      <li>Nyusani ibhanile phezu kwentaba eluqayi, baphakamiseleni ilizwi; khobani ngesandla, bangene emasangweni amanene.</li>
      <li>Mna ndibawisele umthetho abangcwalisiweyo bam, ndiwabizele umsindo wam amagorha am, abadlamkileyo bam abanekratshi.</li>
      <li>Yiveni ingxokolo ezintabeni, ngathi yeyabantu abaninzi.  Yiveni ingxokolo yezikumkani zeentlanga, zihlanganisene;  uYehova wemikhosi uhlanganisa umkhosi wemfazwe.</li>
      <li>Bavela ezweni elikude, ekupheleni kwamazulu-nguYehova nezixhobo zengqumbo yakhe, ukuba alonakalise ilizwe lonke.</li>
      <li>Bhombolozani, kuba isondele imini kaYehova, ivela ngokwembuqo kuSomandla.</li>
      <li>Ngenxa yoko ziwile iingalo zonke, zonke iintliziyo zabantu zinyibilikile.</li>
      <li>Bakhwankqile, bafikelwe kukupenapena nayinimba;  bayazibhijabhija njengozalayo, bakhwankqiswe ulowo nguwabo;  ubuso babo bubuso bamalangatye.</li>
      <li>Yabona, imini kaYehova iyeza, inobujorha, iphuphuma umsindo, ishushu, ukuba ilenze libe senkangala ilizwe,  ibatshabalalise aboni balo kulo.</li>
      <li>Kuba iinkwenkwezi zezulu namakroza alo akayi kukhanyisa kukhanya kwawo; liya kuba mnyama ilanga ekuphumeni kwalo,  inyanga ingabi mhlophe ukukhanya kwayo.</li>
      <li>Ndolivelela elimiweyo ngenxa yobubi balo, nabangendawo ngenxa yobugwenxa babo, ndiliphelise ikratshi labakhukhumeleyo,  ndilithobele phantsi ikratshi labangcangcazelisi;</li>
      <li>ndiwenze amadoda anqabe ngaphezu kwegolide engcwengiweyo,  noluntu lunqabe ngaphezu kwegolide ecikizekileyo yakwaOfire.</li>
      <li>Ngenxa yoko ndiya kuligungqisa izulu, nehlabathi linyikime, lishenxe endaweni yalo ngokuphuphuma komsindo kaYehova wemikhosi, ngemini yokuvutha komsindo wakhe;</li>
      <li>bathi ke, njengebhadikazi elisukeliswayo, nanjengomhlambi ongenamhlanganisi, babheke elowo kubantu bakowabo, basabele elowo ezweni lakowabo.</li>
      <li>Bonke abo bafunyenweyo baya kuhlatywa amahlanza, bonke abo babanjiweyo bawe likrele.</li>
      <li>Zocunyuzwa iintsana zabo phambi kwamehlo abo, ziphangwe izindlu zabo, balalwe abafazi babo.</li>
      <li>Yabona, ndibaxhoxhela amaMedi angayibekiyo isilivere,  angayinanzileyo negolide.</li>
      <li>Izaphetha zawo ziya kukhahlela amadodana, nesiqhamo sesizalo angabi namfesane siso; iliso lawo lingabi nanceba kubo abantwana.</li>
      <li>IBhabheli, ikhazikhazi lezikumkani, isihombo sekratshi lamaKaledi, iya kuba njengokubhukuqa kukaThixo iSodom neGomora.</li>
      <li>Ayi kumiwa naphakade, ayi kuza ihlalwe ezizukulwaneni ngezizukulwana, angagxumeki ntente khona nomArabhi, nabalusi bangakhi khona buhlanti.</li>
      <li>Obutha khona amarhamncwa omqwebedu, zizale izindlu zabo zizihuluhulu, kuhlale iinciniba khona, kuqakathe izinto ezimaxhonti khona;</li>
      <li>kulile amaxhwili ezingxandeni zabo ezinde, neempungutye emabhotweni okuxhamla ubuncwane; kusondele ukuza kwexesha layo,  nemini yayo ingalibali.</li>
    </ol>
  </li>
  <li>
    <ol>
      <li>Ngokuba uYehova uya kuba nemfesane kuYakobi, abuye awanyule amaSirayeli, awahlalise emhlabeni wakowawo, bathelele kuwo abasemzini, bahlomele endlwini kaYakobi.</li>
      <li>Ziya kuwathabatha izizwe, ziwazise endaweni yawo: bazifuye zona abendlu kaSirayeli emhlabeni kaYehova, zibe ngamakhoboka namakhobokazana, babe ngabathimbi babathimbi babo, babe nobukhosi kubaqhubi babo.</li>
      <li>Kuya kuthi, mini uYehova aniphumzayo ekwaphukeni kwenu,  nasekugungqeni kwenu, nasekukhonzeni okunzima, enakhonziswa ngako,</li>
      <li>nihlabe lo mzekeliso ngokumkani waseBhabheli, nithi, Utheni na ukupheza umqhubi! ukupheza umzi othisayo!</li>
      <li>UYehova ulwaphule uswazi lwabangendawo, intonga yabalawuli,</li>
      <li>ebizibetha izizwe ngokuphuphuma komsindo, ngokubetha okungenakupheza; ebizinyathela ngomsindo iintlanga ngokusukelwa okungenakubanjezelwa.</li>
      <li>Liphumle, lizolile ihlabathi lonke; bayagqabhuka bamemelele.</li>
      <li>Nayo imisipres ikuvuyele, imisedare yaseLebhanon ithi,  Kuseloko walalayo, akunyuki mgawuli usigawulayo.</li>
      <li>Elabafileyo ngaphantsi liyagungqa nguwe, ngokubona ukuza kwakho; likuxhoxhela abafileyo, zonke iinkunzi ezikhokelayo zehlabathi; liphakamisa ezitroneni zabo bonke ookumkani beentlanga.</li>
      <li>Zonke ziphela zasusela ngelithi kuwe, Nawe wenziwe ofayo njengathi na? usuke wafana nathi na?</li>
      <li>Buhliselwe kwelabafileyo ubungangamsha bakho, isandi semirhubhe yakho; kwandlelwe iimpethu ngaphantsi kwakho,  akugubungele amanundu.</li>
      <li>Utheni na ukuwa emazulwini, Khwezi, nyana wesifingo!  ukunqunyulwa uwe emhlabeni, mngquli weentlanga!</li>
      <li>Wena ke wathi entliziyweni yakho, Ndiyakunyukela emazulwini, ndiyinyuse itrone yam ibe ngaphezu kweenkwenkwezi zikaThixo; ndihlale entabeni yentlanganiso, engontsini yasentla.</li>
      <li>Ndiya kunyuka ngaphezu kweziganga zamafu, ndizifanise nOsenyangweni;</li>
      <li>kanti uya kuhliselwa kwelabafileyo, engontsini yomhadi.</li>
      <li>Abakubonayo baya kukuthi nzo ngamehlo, bakugqale, bathi,  Yiyo na le indoda ebiligungqisa ihlabathi, ebizinyikimisa izikumkani?</li>
      <li>eyalenza intlango elimiweyo, yayigungxula imizi yalo;  ayabavulela ababanjwa balo ukuba bagoduke?</li>
      <li>Bonke ookumkani beentlanga, bonke bephela, balele benozuko, elowo endlwini yakhe;</li>
      <li>ke wena ulahlelwe kude nengcwaba lakho, njengegatya elilisikizi; wambethe ababuleweyo, abahlatywe ngekrele, abahle baya ematyeni omhadi; njengesidumbu esinyashwe ngeenyawo.</li>
      <li>Akuyi kubandakanywa nabo engcwabeni, ngokokuba walonakalisayo ilizwe lakho, wababulala abantu bakho; ayiyi kuba nagama naphakade imbewu yabenzi bobubi.</li>
      <li>Oonyana bakhe balungiseleni ukusikwa, ngenxa yobugwenxa booyise, Mabangesuki balidle ilifa ihlabathi, bazalise elimiweyo ngemizi,</li>
      <li>Ndiya kusukela phezulu kubo, utsho uYehova wemikhosi,  iBhabheli ndiyinqumle ingabi nagama namasalela, nanyana nanzalo, utsho uYehova;</li>
      <li>ndiyenze ibe lilifa lokhwalimanzi nezadunge zamanzi,  ndiyitshayele ngomtshayelo wentshabalalo; utsho uYehova wemikhosi.</li>
      <li>Ufungile uYehova wemikhosi wathi, Inyaniso, njengoko ndicinge ngako, koba njalo; njengoko ndicebe ngako, koma ngolo hlobo;</li>
      <li>ukuba ndimaphule uAsiriya ezweni lam, ndimnyashe ngeenyawo ezintabeni zam, isuke kubo idyokhwe yakhe, usuke umthwalo wakhe esixhantini sabo.</li>
      <li>Lilo elo icebo elicetyiweyo ngehlabathi lonke; siso eso isandla esolukileyo phezu kweentlanga zonke.</li>
      <li>Kuba uYehova wemikhosi ucebile, ngubani na onokutshitshisa? nesandla sakhe eso solukile, ngubani na onokusibuyisa?</li>
      <li>Ngomnyaka wokufa kokumkani onguAhazi kwabakho esi sihlabo sithi:</li>
      <li>Musa ukuvuyelela, wena Filisti uphela, ngakuba yaphukile intonga ebikubetha; kuba engcanjini yenyoka kuphuma irhamba,  isiqhamo sayo sibe yinyoka etshisayo, ephaphazelayo.</li>
      <li>Baya kudla abazizisweli, abuthe ekholosile amahlwempu;  ndibulale ingcambu yakho ngendlala, abulawe amasalela akho.</li>
      <li>Bhomboloza, sango! Khala, mzi! Yitha amandla, wena Filisti uphela, ngokuba entla kuphuma umsi; akukho wahlukayo ebuthweni lakhe.</li>
      <li>Bathini na ukuphendula abathunywa beentlanga? Bathi,  UYehova uyisekile iZiyon, zozimela ngayo iintsizana zabantu bakhe.</li>
    </ol>
  </li>
  <li>
    <ol>
      <li>Isihlabo esisingisele kuMowabhi. Kuba ngobusuku iAri yakwaMowabhi ibhuqiwe, yadaka; kuba ngobusuku ibhuqiwe iKire yakwaMowabhi, yathi shwaka.</li>
      <li>Banyuke baya endlwini naseDibhon, ezigangeni, besiya kulila; phezu kweNebho naphezu kweMedebha uMowabhi uyabhomboloza; zonke iintloko zichetyiwe, zonke iindevu ziguyiwe.</li>
      <li>Ezitratweni zakhe babhinqa ezirhwexayo; phezu kwezindlu zakhona, nasezindaweni zeembutho zakhona, bonke bephela bayabhomboloza, besithi ngxa iinyembezi.</li>
      <li>Iyakhala iHeshbhon ne-Elale, lide laya kuvakala naseYahazi izwi labo; ngenxa yoko abaxhobileyo bakwaMowabhi benza isijwili, umphefumlo wabo uyajijitheka kubo.</li>
      <li>Intliziyo yam iyakhala ngokubona uMowabhi, omivalo ide yesa eTsohare, elithokazi elilizibulokazi; kuba banyuka eqhineni laseLuhiti belila; kuba endleleni yaseHoronayim bakhaliswa kukwaphulwa kwabo;</li>
      <li>kuba amanzi aseNimrim athe qoko; kuba bubunile utyani,  luphelile uhlaza, awukho umfuno.</li>
      <li>Ngenxa yoko intwana ebisele, ababeyenzile, ababeyiqwebile,  bayayithwala bayiweze esihlanjeni semingculuba.</li>
      <li>Kuba isikhalo siwuzungulezile umda wakwaMowabhi;  ukubhomboloza kwakhe kwesa e-Eglayim, kwesa naseBhere-elim ukubhomboloza kwakhe.</li>
      <li>Kuba amanzi aseDimon azele ligazi; ngokuba iDimon ndiyimisela ezinye izinto ezimbi; abasindileyo bakwaMowabhi nabaseleyo emhlabeni ndibamisela ingonyama.</li>
    </ol>
  </li>
  <li>
    <ol>
      <li>Thumelani iimvana kumlawuli welizwe, zivela eSela, zibheke entlango, ziye entabeni yentombi uZiyon.</li>
      <li>Kuba njengeentaka eziphekuziweyo, njengendlu yentaka esuselweyo, aya kuba njalo amagxamesi akwaMowabhi emazibukweni aseArnon, esithi,</li>
      <li>Siphe iqhinga, yahlula; misa isithunzi sakho sibe njengobusuku emini enkulu; fihla abagxothiweyo, musa ukumncetheza obhadubhadulayo.</li>
      <li>Mabaphambukele kuwe abagxothiweyo bam; ube lisithe kuye uMowabhi phambi kombhuqi; ngokuba umkhamangi ugqibele, umbhuqi uphelile, abanyashi batshatyalalisiwe ezweni.</li>
      <li>Kuya kuzinziswa itrone ngenceba, kuhlale phezu kwayo onenyaniso, ententeni kaDavide: umgwebi okhathalele okusesikweni, okhawulezayo ukulungisa.</li>
      <li>Silivile ikratshi likaMowabhi, ikratshi elikhulu. Hayi,  ukukratsha kwakhe! Hayi, ikratshi lakhe nokuphuphuma komsindo wakhe, ukuphololoza kwakhe into engeyiyo!</li>
      <li>Ngako oko uMowabhi uya kubhomboloza ngenxa kaMowabhi; bonke bephela baya kubhomboloza; niya kunkwinizela izicumba zeerasintyisi zaseKir-hareshete, nithe dakumba kanye.</li>
      <li>Kuba amasimi aseHeshbhon antshwenyile, nomdiliya waseSibhema. Abantu beentlanga bayivithile imidiliya yawo yohlobo; ibide yaya kufika eYazere, yanabela entlango, amasebe ayo anaba ada awela ulwandle.</li>
      <li>Ngenxa yoko ndiyawulilela ngokulila kweYazere umdiliya waseSibhema; ndikunyakamisa ngeenyembezi zam, Heshbhon, nawe Elale, ngokuba ukuvunwa kweziqhamo zakho nokuvunwa kweediliya zakho kufikelwe ngamayeyeye.</li>
      <li>Isukile imivuyo nemigcobo entsimini echumayo;  akusamemelelwa ezidiliyeni, akusadunywa nokudunywa; umxovuli akasaxovuli newayini emkhombeni; ndiwaphelisile amayeyeye.</li>
      <li>Ngenxa yoko izibilini zam ziyahlokoma njengohadi ngoMowabhi, nento ephakathi kwam ngeKir-beres.</li>
      <li>Kuya kuthi, xa athe wabonakala, xa athe wazidinisa uMowabhi esigangeni, wangena engcweleni yakhe ukuba athandaze,  asuke angabi nakuthini.</li>
      <li>Lilo elo ilizwi, awalithethayo uYehova ngoMowabhi kwanini.</li>
      <li>Kaloku ke uYehova uthetha esithi, Ngeminyaka emithathu,  njengeminyaka yomqeshwa, buya kucukucezwa ubuqaqawuli bukaMowabhi, naloo ngxokolo yonke eninzi, amasalela abe mancinane, abe mbalwa, angabi makhulu.</li>
    </ol>
  </li>
  <li>
    <ol>
      <li>Isihlabo esisingisele kwiDamasko. Yabona, iDamasko iya kususwa ekubeni ngumzi, ibe ngumwewe owileyo.</li>
      <li>Ishiyiwe imizi yaseArohere; iya kuba yeyemihlambi, ibuthe khona, kungabikho uyothusayo;</li>
      <li>ipheliswe inqaba kwaEfrayim nobukumkani kwiDamasko,  amasalela ama-Aram abe njengobuqaqawuli boonyana bakaSirayeli;  utsho uYehova wemikhosi.</li>
      <li>Kuya kuthi ngaloo mini, busweleke ubuqaqawuli bukaYakobi,  ingcumbeke inyama yakhe etyebileyo.</li>
      <li>Kuya kuba njengomvuni ehlanganisa ingqolowa emiyo, ingalo yakhe isika izikhwebu, kube njengokubhikica izikhwebu esihlanjeni samaRafa;</li>
      <li>kusale okubhikicwayo khona, njengasekuvuthululweni komnquma; amabhumbulu abe mabini namathathu emancamini phezulu,  abe mane namahlanu ezimbaxeni zawo umthi oneziqhamo; utsho uYehova, uThixo kaSirayeli.</li>
      <li>Ngaloo mini umntu uya kondela kuMenzi wakhe, amehlo akhe akhangele koyiNgcwele kaSirayeli;</li>
      <li>anganoneleli izibingelelo, izenzo zezandla zakhe,  angayikhangeli into eyenziwa yiminwe yakhe, noAshera, nezithixo zelanga.</li>
      <li>Ngaloo mini imizi yakhe enqabileyo iya kuba ngamanxuwa asezintshinyeleni zehlathi, nawasezincotsheni zeentaba,  abawashiyayo phambi koonyana bakaSirayeli; koba senkangala.</li>
      <li>Ngokokuba umlibele uThixo, umsindisi wakho, akwalikhumbula neliwa lokunqaba kwakho; ngenxa yoko watyala izityalo ezimnandi, wamilisela kuzo iintswazi zomdiliya wasemzini.</li>
      <li>Ngemini yokutyala kwakho wawubiyela, kusasa wayityatyambisa imbewu yakhosisitha sokwindla eso ngemini yesifo, nomvandedwa obulalayo.</li>
      <li>Yeha, ukuguguma kwezizwe ezininzi, ziguguma njengokuguguma kweelwandle! Yeha, ukungxola kwezizwe, zingxola njengokungxola kwamanzi anamandla!</li>
      <li>Izizwe zingxola njengokungxola kwamanzi amaninzi; ke uThixo wozikhalimela, zisabe ziye kude, zisukelwe njengomququ weentaba phambi komoya, njengefukufuku lothuli phambi kwesaqhwithi.</li>
      <li>Ngexa langokuhlwa, nanko zikhwankqile; kungekasi, azikho.  Siso eso isahlulo sabasidywidayo, nelifa labasiphangayo.</li>
    </ol>
  </li>
  <li>
    <ol>
      <li>Yeha ke, ilizwe lenzwinini yamaphiko, eliphesheya kwemilambo yakwaKushi:</li>
      <li>elithuma izigidimi ngolwandle ngemikhombe yemikhanzi phezu kwamanzi! Ndithi, Hambani, bathunywa banamendu, niye kuhlanga olude, olugudileyo, kubantu aboyikekayo ngapha nangapha,  kuhlanga olumithetho inzima, olugqushayo, olulizwe licandwacandwe yimilambo!</li>
      <li>Nonke bemi belimiweyo, nani bahleli ehlabathini, xa kuthe kwenyuka ibhanile ezintabeni, khangelani; xa kuthe kwavuthelwa isigodlo, yivani.</li>
      <li>Ngokuba utshilo uYehova kum ukuthi, Ndiya kuzola, ndibonele ndisendaweni yam; kufudumele, lisile, likho ilanga, kukho ilifu lombethe ekufudumaleni ngexa lokuvuna.</li>
      <li>Kuba phambi kokuvuna, akugqibela ukuphuma amathupha,  intyantyambo yakuba yidiliya emuncu: uya kuwanqumla amasebe ngesitshetshe, awasuse awavikive anabayo.</li>
      <li>Onke aya kushiywa abe ngawamaxhalanga eentaba, abe ngawamarhamncwa elizwe; amaxhalanga adlulise ihlobo phezu kwawo, onke amarhamncwa elizwe adlulise ubusika phezu kwawo.</li>
      <li>Ngelo xesha kuya kusiwa kuYehova wemikhosi isithabathaba,  esingabantu abade, abagudileyo, bephuma kubantu aboyikekayo abangapha nangapha; kuhlanga olumithetho inzima, olugqushayo,  olulizwe licandwacandwe yimilambo; sisiwe endaweni yegama likaYehova wemikhosi, entabeni yaseZiyon.</li>
    </ol>
  </li>
  <li>
    <ol>
      <li>Isihlabo esisingisele kwiYiputa. Bona ke uYehova ekhwele efini elinamendu, uza eYiputa. Ziya kudidizela izithixo ezingento zaseYiputa phambi kwakhe, intliziyo yeYiputa inyibilika phakathi kwayo.</li>
      <li>AmaYiputa ndiya kuwaxhokonxela kwa-amaYiputa, alwe elowo nomzalwana wakhe, elowo nommelwane wakhe, umzi nomzi,  ubukumkani nobukumkani.</li>
      <li>Wothiwa qongqololo umoya wamaYiputa phakathi kwawo;  ndiliginye icebo lawo, aquqele kwizithixo ezingento,  nakwabadumze layo, nakwabaneshologu, nakoosiyazi;</li>
      <li>ndiwavingcele amaYiputa ngesandla senkosi esilukhuni,  alawulwe ngukumkani onengcwangu; itsho iNkosi, uYehova wemikhosi.</li>
      <li>Aya kuthi qoko amanzi aselwandle, utshe wome umlambo;</li>
      <li>zinuke izibhaxa zawo, iwuthe itshe imijelo yoMnayile waseYiputa, zishwabane iingcongolo nemikhanzi.</li>
      <li>Iintili ezingakuMnayile, ngasechwebeni loMnayile, nento yonke ehlwayelweyo, iya koma, iphetshethwe ingabikho.</li>
      <li>Baya kuncwina ababambisi beentlanzi, bambambazele bonke abaphosa iqherhu eMnayileni, bathi matshamatsha abaneka umnatha phezu kwamanzi.</li>
      <li>Baya kudana abasebenzi beflakisi echazwayo, nabaluki belinen emhlophe;</li>
      <li>zithiwe vithivithi iintsika zalo, ube buhlungu umphefumlo wabo bonke abasebenzela umvuzo.</li>
      <li>Bazizimathane zodwa abathetheli baseTsohan; amaphakathi alumkileyo kaFaro, icebo labo libubutyhakala. Ningathini na ukuthi kuFaro, Ndingunyana wezilumko, ndingunyana wookumkani bamandulo?</li>
      <li>Ziphi na, ziphi na ke izilumko zakho? Mazikuxelele kaloku,  ziyazi into ayicebileyo uYehova wemikhosi ngeYiputa.</li>
      <li>Bazizimathane abathetheli baseTsohan, balukuhliwe abathetheli baseNofu; bayilahlekisile iYiputa abayimbombo yezizwe zayo.</li>
      <li>UYehova uthululele embilinini wayo umoya wobugwenxa, ukuba bayilahlekise iYiputa ekwenzeni kwayo konke, njengokugxadazela kwenxila emhlanzweni walo.</li>
      <li>IYiputa ayiyi kuba nasenzo isenzayo intloko kwanomsila,  isebe lesundu nomzi womlambo,</li>
      <li>Ngaloo mini amaYiputa aya kuba njengabafazi, agubhe,  ankwantye phambi kokulingisa ngesandla kukaYehova wemikhosi,  alingisa ngaso kuwo.</li>
      <li>Umhlaba wakwaYuda woyixhalabisa iYiputa; athi othe wawukhankanya kuyo, ankwantye, ngenxa yecebo likaYehova wemikhosi, alicebileyo ngayo.</li>
      <li>Ngaloo mini imizi emihlanu ezweni lamaYiputa iya kuthetha intetho yelakwaKanan, ifunge uYehova wemikhosi; omnye kuya kuthiwa yi-Ir-heres.</li>
      <li>Ngaloo mini kuya kubakho isibingelelo kuYehova phakathi kwelizwe lamaYiputa, nelitye elimisiweyo kuYehova ngasemdeni walo.</li>
      <li>Oko koba ngumqondiso nobungqina kuYehova wemikhosi ezweni lamaYiputa; xa athe akhala kuYehova ngenxa yabaxinezeli bawo,  wowathumela umsindisi nomthetheleli, awahlangule.</li>
      <li>UYehova uya kuzazisa kumaYiputa, amazi uYehova amaYiputa ngaloo mini, amkhonze ngemibingelelo nangeminikelo yokudla;  abhambathise ngezibhambathiso kuYehova, azizalise.</li>
      <li>UYehova uya kuwabetha ke amaYiputa, ebetha ephilisa;  abuyele kuYehova, yena athandazeke ngawo, awaphilise.</li>
      <li>Ngaloo mini kuya kubakho umendo ophuma eYiputa, oya eAsiriya; eze ama-Asiriya eYiputa, amaYiputa aye eAsiriya,  akhonze uYehova amaYiputa kunye nama-Asiriya.</li>
      <li>Ngaloo mini amaSirayeli aya kuba sisahlulo sesithathu kumaYiputa nakuma-Asiriya, eyintsikelelo phakathi kwehlabathi;</li>
      <li>ewasikelela uYehova wemikhosi, esithi, Nisikelelwe,  maYiputa, bantu bam; ma-Asiriya, msebenzi wezandla zam;  maSirayeli, lifa lam.</li>
    </ol>
  </li>
  <li>
    <ol>
      <li>Ngomnyaka wokuza kukaTartan eAshdode, ethunywe nguSargon,  ukumkani waseAsiriya (walwa neAshdode, wayithimba), ngelo xesha,</li>
      <li>wathetha uYehova ngoIsaya unyana ka-Amotsi, esithi, Yiya ukhulule ingubo erhwexayo emanqeni akho, uzikhulule iimbadada ezinyaweni zakho. Wenjenjalo ke, wahamba ze, engenazo neembadada.</li>
      <li>Wathi ke uYehova, Njengokuba umkhonzi wam uIsaya ehambe ze,  engenambadada, iminyaka emithathu, waba ngumqondiso nesimanga kwiYiputa nakwaKushi:</li>
      <li>uya kwenjenjalo ukumkani waseAsiriya ukubaqhuba abathinjiweyo baseYiputa, nabafudusiweyo bakwaKushi, abantwana namadoda amakhulu, beze, bengenambadada, behamba ngeempundu,  intoleyo eziintloni kwiYiputa.</li>
      <li>Baya kuqhiphuka umbilini badane nguKushi, inqolonci yabo,  nayiYiputa, iqhayiya labo;</li>
      <li>bathi ke abemi bolo nxweme ngaloo mini, Yabonani, inje inqolonci yethu, esasabela kuyo ukuba sincedwe, sihlangulwe kukumkani waseAsiriya; singathini na ke ukusinda thina?</li>
    </ol>
  </li>
  <li>
    <ol>
      <li>Isihlabo esisingisele kwintlango yaselwandle.  Njengezaqhwithi zasezantsi zikhukula, kuphuma into entlango,  ezweni eloyikekayo.</li>
      <li>Ndiboniswe umbono olukhuni: inginingini linginiza, umbhuqi ebhuqa. Nyuka, Elam; ngqinga, Madayi; ukuncwina kwabo konke ndiya kuphelisa.</li>
      <li>Ngenxa yoko azele amanqe am kukuzibhijabhija, inimba indifikele njengenimba yozalayo; ndiyapenapena, andiva;  ndikhwankqile, andiboni.</li>
      <li>Intliziyo yam iyadinga, ukududuzela kundidandathekisile;  ungcwalazi, into endiyilangazelelayo, ulwenze into endigubhisayo.</li>
      <li>Kulungiswa isithebe, kuboniselwa umboniselo, kuyadliwa,  kuyaselwavukani, bathetheli, thambisani iingweletshetshe.</li>
      <li>Ngokuba itsho kum iNkosi, ukuthi, Yiya umise umboniseli,  athi akubona into aze kuyixela.</li>
      <li>Wabona umkhoko wabakhweli, abamahashe bengababini,  nabakhweli bamaesile, nabakhweli beenkamela; wabaza iindlebe,  wazibaza kakhulu kunene.</li>
      <li>Wadanduluka ngelengonyama, esithi, Nkosi, kususela koko ndimi emboniselweni emini, ndizimisile esigxineni sam ubusuku ngobusuku.</li>
      <li>Ke, yabona, kweza umkhoko wamadoda, abamahashe bengababini.  Wasusela wathi, Iwile, iwile iBhabheli; yonke imifanekiso eqingqiweyo yoothixo bayo uyaphulele emhlabeni.</li>
      <li>Wena, nto yam ibhuliweyo, ngqolowa yesanda sam,  endikuvileyo kuYehova wemikhosi, uThixo kaSirayeli, ndikuxelile kuni.</li>
      <li>Isihlabo esisingisele kothe cwaka. Omemeza kum ekwelakwaSehire, uthi, Mlindi, kuxa liphi na ebusuku? mlindi,  kuxa liphi na ebusuku?</li>
      <li>Uthi umlindi, Kuyeza ukusa, kwanobusuku. Ukuba niyabuza,  buzani; buyani, yizani.</li>
      <li>Isihlabo esisingisele kwelaseArabhi. KwelaseArabhi niya kulalisa emxawukeni, nina mikhoko yamaDedan.</li>
      <li>Baziseleni amanzi abanxaniweyo; nina, bemi bakwaTema,  nibakhawulele ngesonka abaphalaphalayo.</li>
      <li>Ngokuba baphalaphaliswa ngamakrele, amakrele athiwe kruthu, nasisaphetha esityhidiweyo, nayimfazwe enzima.</li>
      <li>Ngokuba iNkosi itshilo kum ukuthi, Kwakulo mnyaka,  njengeminyaka yomqeshwa, buya kuphela ubuqaqawuli bonke bakwaKedare;</li>
      <li>abe mbalwa amasalela enani lezaphetha zamagorha, oonyana bakaKedare; ngokuba uYehova uThixo kaSirayeli uthethile.</li>
    </ol>
  </li>
  <li>
    <ol>
      <li>Isihlabo esisingisele kumfula wombono. Ukholose ngantoni na kaloku, le nto unyukileyo waya phezu kwezindlu wonke uphela?</li>
      <li>Wena uzeleyo kukungxola, wena mzi uxokozelayo, wena nqaba ivuyelelayo; ababuleweyo bakho ababulawanga likrele, abafanga yimfazwe.</li>
      <li>Bonke abaphathi bakho babaleka kunye, bakhonkxwe kungabangakho saphetha; bonke abafunyanwa kuwe bakhonkxwa kunye ekubalekeleni kwabo kude.</li>
      <li>Ngenxa yoko ndathi, Susani amehlo kum, ndikwenze kube krakra ukulila kwam; musani ukundizama ngokundithuthuzela ngenxa yokubhuqwa kwentombi yabantu bakowethu.</li>
      <li>Ngokuba ifikelwe ngumhla wokudungwadungwa, wokugqushwa,  wokuqungwaqungwa, okuvela kwiNkosi uYehova wemikhosi, emfuleni wombono; umhla wokuwiselwa phantsi iindonga, wokuzibika ezintabeni.</li>
      <li>AmaElam aqubule umphongolo, eneenqwelo zokulwa ezinamadoda na bamahashe; amaKiri ahlube iingweletshetshe.</li>
      <li>Zathi ke iintili zakho ezintle zazala ziinqwelo zokulwa,  bathi abamahashe bamisa bemisile esangweni.</li>
      <li>Wasibhenqa isigqubuthelo sakwaYuda; waza wena ngaloo mini wabheka esikrweqeni sendlu yehlathi.</li>
      <li>Nazibona iintanda zomzi kaDavide ukuba ninzi, nahlanganisa amanzi echibi lasezantsi;</li>
      <li>izindlu zaseYerusalem nazibala; nazidiliza izindlu, ukuze ninqabise udonga.</li>
      <li>Nenza isigingqi samanzi echibi elidala phakathi kweendonga zombini, anakhangela kumenzi wale nto, anambeka owayibumbayo kwakudala.</li>
      <li>INkosi, uYehova wemikhosi, ngaloo mini yabizela ekulileni,  nasekumbambazeleni, nasekuchebeni intloko, nasekubhinqeni iingubo ezirhwexayo;</li>
      <li>kanti kusuke kwaba yimihlali nemivuyo, kusoselwa iinkomo,  kuxhelwa iigusha, kudliwa inyama, kuselwa iwayini; kudliwa,  kuselwa, kuba kusithiwa, Ngomso soba sesifile.</li>
      <li>UYehova wemikhosi wazityhila ngokwakhe ezindlebeni zam,  wathi, Nento, ukuba nokha nicanyagushelwe obo bugwenxa, nide nife! itsho iNkosi, uYehova wemikhosi.</li>
      <li>Yatsho iNkosi, uYehova wemikhosi, ukuthi, Hamba uye kwelaa gosa, kuShebhena umphathi wendlu, uthi,</li>
      <li>Unantoni na apha, unabani na apha, ukuba nje uzixholele ingcwaba apha, njengoxhola ingcwaba lakhe phezulu, ezikrolela ikhaya engxondorheni?</li>
      <li>Yabona, uYehova uya kukudandalazisa ngokudandalazisa kwendoda, akuxhakamfule, akuqinise.</li>
      <li>Uya kukuthandela akuthandele, ube yinto yokunqakulisa,  imbumbulu esinga ezweni elibanzi ngeenxa zombini. Uya kufela apho, zibe lapho iinqwelo zobuqaqawuli bakho, wena, hlazo lendlu yenkosi yakho.</li>
      <li>Ndokuguzula usuke ebugoseni bakho, akugungxule ebumeni bakho.</li>
      <li>Kuya kuthi ngaloo mini, ndibize umkhonzi wam, uEliyakim unyana kaHilekiya;</li>
      <li>ndimambathise iingubo zakho zangaphantsi, ndimbophe ngombhinqo wakho, ndimnikele esandleni ulawulo lwakho, abe nguyise wabemi baseYerusalem nowabendlu kaYuda.</li>
      <li>Ndiya kusibeka isitshixo sendlu kaDavide esixhantini sakhe, avule kungabikho uvalayo, avale kungabikho uvulayo;</li>
      <li>ndimbethelele abe sisikhonkwane endaweni eqinileyo; abe yitrone yozuko kwindlu kayise.</li>
      <li>Baya kubuxhoma kuye bonke ubunzima bendlu kayise, amagatya neempakatha, yonke impahla encinane, kuthabathele empahleni ezizidendeleko, kuse empahleni yonke eyimiphanda.</li>
      <li>Ngaloo mini, utsho uYehova wemikhosi, siya kususwa isikhonkwane, eso sibethelelwe endaweni eqinileyo, sixakaxwe,  siwe, unqanyulwe umthwalo ophezu kwaso; ngokuba uYehova ethethile.</li>
    </ol>
  </li>
  <li>
    <ol>
      <li>Isihlabo esisingisele kwiTire. Bhombolozani, nina zinqanawa zaseTarshishe, ngokuba ibhuqiwe, akwabakho ndlu, akwabakho kungena.</li>
      <li>Bakutyhilelwe ezweni lamaKiti. Yithini cwaka, bemi bonxweme; wena uzaliswe ngabarhwebi baseTsidon, abawela ulwandle.</li>
      <li>Yayisemanzini amakhulu imbewu yaseSihore, ukuvuna koMnayile kwaba lungeniselo kuyo; yaba yindawo yokurhweba kweentlanga.</li>
      <li>Dana, Tsidon; kuba luthethile ulwandle, inqaba yolwandle,  lwathi, Andizibhijabhijanga, andizalanga, andikhulisanga mlisela, andondlanga mthinjana.</li>
      <li>Lothi lwakuthi ukuthi ukufika olu daba eYiputa, basuke bazibhijabhije ngodaba olungeTire.</li>
      <li>Welelani niye eTarshishe; bhombolozani, bemi bonxwene.</li>
      <li>Kunje na kuwe, wena mvuyeleli, ukuvela kwakho kukho kwasemihleni yamandulo, iinyawo zakho zakusa kude, ukuba uye kuthi vu?</li>
      <li>Ngubani na lo ucebe le nto ngeTire, ngomzi othwesa ngezithsaba, obarhwebi bawo bangabathetheli, obathengeli bawo bangabazukileyo behlabathi?</li>
      <li>Icetywe nguYehova wemikhosi, ukuba angcolise ubungangamsha bamakhazikhazi onke, ukuba acukuceze bonke abazukileyo behlabathi.</li>
      <li>Canda kulo ilizwe lakowenu njengoMnayile, ntombi inguTarshishe; akusekho luqhwemesha lukuxinileyo.</li>
      <li>Isandla sakhe usolulele phezu kolwandle, ugungqise izikumkani. UYehova uwise umthetho ngelakwaKanan wokutshabalalisa iinqaba zalo.</li>
      <li>Wathi, Akuyi kuba sabuya udlamke, nkazana idlwengulweyo,  ntombi inguTsidon. Suk ume, welela kumaKiti; nalapho akuyi kuba nakuphumla.</li>
      <li>Yabona, ilizwe lamaKaledi, ngabantu ababengekho;  ama-Asiriya abamisela ukuba babe ngabomqwebedu; bamisa iimboniselo zabo, bezinqika iingxande zalo ezinde, bezenza umwewe.</li>
      <li>Bhombolozani, zinqanawa zaseTarshishe, ngokuba ibhuqiwe inqaba yenu.</li>
      <li>Kuya kuthi ngaloo mini, ilityalwe iTire iminyaka engamashumi asixhenxe, njengemihla yokumkani omnye. Ekupheleni kweminyaka engamashumi asixhenxe kuya kwenzeka kwiTire ngokwengoma yehenyukazi, ethi,</li>
      <li>Thabatha uhadi uwujikajike umzi, henyukazi lilityelweyo;  betha kamnandi; vuma iingoma ezininzi, ukuze ukhunjulwe.</li>
      <li>Kuya kuthi ekupheleni kweminyaka emashumi asixhenxe,  ayivelele iTire uYehova, ibuyele elutsheqweni lwayo, ihenyuzane nezikumkani zonke zehlabathi eziphezu komhlaba;</li>
      <li>lube ngcwele kuYehova urhwebo lwayo notsheqo lwayo; aluyi kubekwa, aluyi kuqwetywa; kuba urhwebo lwayo luya kuba lolwabahleli phambi koYehova, ukuze badle bahluthe, nokuze bambathe ngokobunene.</li>
    </ol>
  </li>
  <li>
    <ol>
      <li>Yabona uYehova ulithi qongqololo ihlabathi, ulenza amagqagala, uyabuphethula ubuso balo, uyabachithachitha abemi balo;</li>
      <li>kube mfani-nye abantu nababingeleli, kube mfani-nye ikhoboka nenkosi yalo, kube mfani-nye ikhobokazana nenkosikazi yalo, kube mfani-nye othengayo nothengisayo, kube mfani-nye obolekayo nobolekwayo,</li>
      <li>kube mfani-nye umnikimali nomamkelimali. Ihlabathi lithiwe qongqololo ngakunye, liphangwe liphangiwe; kuba uYehova elithethile elo lizwi.</li>
      <li>Ihlabathi lenza isijwili, libunile; lintshwenyile, libunile elimiweyo; bathe matshamatsha abaphakamileyo ebantwini behlabathi.</li>
      <li>Ihlabathi lihlanjelwe ngaphantsi kwabemi balo; ngokokuba beyigqithile imiyalelo, badlula emimiselweni, bawaphula umnqophiso ongunaphakade.</li>
      <li>Ngenxa yoko lidliwe ihlabathi kukuqalekiswa, bathwele ityala abemiyo kulo; ngenxa yoko baphanzile abemi behlabathi,  kwasala abantu abambalwa.</li>
      <li>Iwayini entsha yenza isijwili, untshwenyile umdiliya,  bayancwina bonke abantliziyo inemivuyo.</li>
      <li>Iphelile imihlali yengqongqo; iyekile ingxokozelo yabadlamkileyo; iphelile imihlali yohadi.</li>
      <li>Abayi kusela wayini benengoma; sikrakra isiselo esinxilisayo kwabasiselayo.</li>
      <li>Uqhekekile umzi osenyanyeni, zivalekile zonke izindlu ukuba zingangenwa mntu.</li>
      <li>Bakhala ngewayini phandle; itshonile yonke imivuyo; iphele kwathi tu imihlali yehlabathi.</li>
      <li>Umzi usele walinxuwa, laqotywa isango layimvithi.</li>
      <li>Kuba kuya kuba nje esazulwini sehlabathi lonke phakathi kwezizwe, kube njengasekuvuthululweni komnquma,  njengasekubhikiceni ukuphela kokuvuna iidiliya.</li>
      <li>Bona aba baya kuphakamisa ilizwi, bamemelele; baya kutsholoza ngobungangamsha bukaYehova, beselwandle, bathi,</li>
      <li>Ngenxa yoko, zukisani uYehova emimandleni yokukhanya:  igama likaYehova, uThixo kaSirayeli, eziqithini zolwandle.</li>
      <li>Esondweni lehlabathi siva iingoma ezithi, Udumo malube kwilungisa. Ndaza ndathi, Hayi, ukungcungcutheka kwam!  ukungcungcutheka kwam! Athi ke mna! Amanginingini ayanginiza,  amanginingini ayanginiza ngonginizo lwawo.</li>
      <li>Ufikelwe lunkwantyo nomgongxo nesibatha, wena mmi wehlabathi.</li>
      <li>Kuya kuthi, othe walibaleka ilizwi elinkwantyisayo, eyele emgongxweni; othe wenyuka waphuma emgongxweni, abanjiswe sisibatha; ngokuba iingcango zaphezulu zivulekile, zanyikima iziseko zehlabathi.</li>
      <li>Liyavikiveka livikiveke ihlabathi; liyacandeka licandeke ihlabathi; liyashukuma lishukume ihlabathi; liyatalasa ihlabathi njengenxila;</li>
      <li>liyajinga njengomandlalo oxhonyiweyo; ukreqo lwalo lunzima phezu kwalo; liyawa, lingabuyi livuke.</li>
      <li>Kuya kuthi ngaloo mini, awuvulele uYehova umkhosi wabaphezulu, nokumkani behlabathi ehlabathini;</li>
      <li>bahlanganiswe behlanganiswa njengamakhonkxwa emhadini,  bavalelwe entolongweni, bavelelwe kwakuba yimihla emininzi.</li>
      <li>Iya kuba neentloni inyanga, lidane ilanga, xa uYehova wemikhosi angukumkani entabeni yeZiyon, naseYerusalem, naphambi kwamadoda akhe amakhulu, ngobuqaqawuli.</li>
    </ol>
  </li>
  <li>
    <ol>
      <li>Yehova, unguThixo wam; ndiya kukuphakamisa, ndiya kubulela kwigama lakho; ngokuba wenze imisebenzi ebalulekileyo, amacebo akho kwakude, ukunyaniseka, inyaniso.</li>
      <li>Ngokuba umzi uwenze walinxuwa; inqaba enqatyisiweyo yangumwewe; uxande olude lwabasemzini alwaba mzi, ungakhiwa naphakade.</li>
      <li>Ngenxa yoko baya kukuzukisa abantu abanengcwangu, ikoyike imizi yeentlanga ezingcangcazelisayo.</li>
      <li>Ngokuba waba ligwiba kwisisweli, igwiba kwihlwempu ekubandezelweni kwalo, ihlathi esiphangweni, umthunzi lakubalela, xa ukufutha kwabangcangcazelisayo kwaba njengesiphango eludongeni.</li>
      <li>Njengokubalela emqwebedwini, udambise ingxolo yabasemzini;  njengokudanjiswa kokubalela lithunzi lelifu, yathotywa ngokunjalo ingoma yabangcangcazelisayo.</li>
      <li>UYehova wemikhosi uya kuzenzela zonke izizwe isidlo sezinto ezityebileyo kule ntaba, isidlo sewayini egcinwe ngeentsipho,  sezinto ezityebileyo ezinomongo, sewayini egcinwe ngeentsipho,  yaza yahluzwa;</li>
      <li>aginye kule ntaba umphambili wesigqubuthelo esizigqubutheleyo izizwe zonke, nesigubungelo esizigubungeleyo zonke iintlanga.</li>
      <li>Iya kuginya ukufa kuphele, izisule iNkosi uYehova iinyembezi ebusweni bonke, ingcikivo yabantu bayo iyisuse ehlabathini lonke, kuba uYehova ethethile.</li>
      <li>Kuya kuthiwa ngaloo mini, Yabona, lo nguThixo wethu;  besithembele kuye, ukuba asisindise; nguYehova lo besithembele kuye; masigcobe, sivuye ngosindiso lwakhe.</li>
      <li>Ngokuba isandla sikaYehova siya kuhlala phezu kwale ntaba,  anyathelwe amaMowabhi endaweni yawo, njengokunyathelwa komququ emanzini omgquba.</li>
      <li>Aya kuzaneka izandla zawo emthonyameni wawo, njengokuba indadi izaneka izandla ukuba idade; ke uYehova uya kulithoba ikratshi lawo, kunye nezigcaliselo zezandla zawo.</li>
      <li>Wozisibekekisa iindonga zakho ezinqabileyo eziphakamileyo,  azigungxule, ade azifikise emhlabeni, eluthulini.</li>
    </ol>
  </li>
  <li>
    <ol>
      <li>Ngaloo mini kuya kuvunywa le ngoma ezweni lakwaYuda, ithi,  Yinqaba umzi wethu thina; umisa iidonga nongqameko zibe lusindiso.</li>
      <li>Vulani amasango, lungene uhlanga olunobulungisa, olugcine ukuthembeka.</li>
      <li>Intliziyo ezimasekileyo uyayilondoloza, ixole ixolile;  ngokuba ikholose ngawe.</li>
      <li>Kholosani ngoYehova ngonaphakade; kuba uYa, uYehova,  uliliwa elingunaphakade.</li>
      <li>Ngokuba uthulele phantsi abahleli phezulu; umzi oyingxonde uwugungxule wawugungxulela emhlabeni, wawufikisa eluthulini.</li>
      <li>Ziyawunyasha iinyawo, iinyawo zeentsizana, amanyathelo ezisweli.</li>
      <li>Umendo wamalungisa ulungelelene; wena uyawulinganisela umkhondo wamalungisa, ulungelelane.</li>
      <li>Kakade, Yehova, sibe sikulindile, ukuba uze emendweni wemigwebo yakho; umnqweno womphefumlo wethu wasinga egameni lakho, nasekukukhumbuleni.</li>
      <li>Nangomphefumlo wam ndakunqwenela ebusuku; inene, ngomoya wam phakathi kwam ndakufuna kwakusasa; ngokuba xenikweni imigwebo yakho ibhekiswe ehlabathini, baya kufunda ubulungisa abemi belimiweyo.</li>
      <li>Nokuba uthe wababalwa ongendawo, akafundi bulungisa;  nasezweni labathe gca uyagqwetha; akabuboni ubungangamsha bukaYehova.</li>
      <li>Yehova, sibe siphakamile isandla sakho, ababona; ke baya kulibona ikhwele lakho ngenxa yabantu, badane; ewe, umlilo mawubadle ababandezeli bakho.</li>
      <li>Yehova, uya kusimisela uxolo; ngokuba nezenzo zethu zonke usisebenzele.</li>
      <li>Yehova Thixo wethu, iinkosi ezingenguwe bezinobukhosi phezu kwethu; kodwa sikhankanya igama lakho ngawe wedwa.</li>
      <li>Abafileyo abo abasayi kuba saphila; abangasekhoyo abo abasayi kuba savuka; ngoko ke ubavelele wabatshabalalisa,  wakwenza kwadaka konke ukukhunjulwa kwabo.</li>
      <li>Ulwandisile uhlanga, Yehova, ulwandisile uhlanga;  uzizukisile; uzikhwelelisele kude iziphelo zelizwe.</li>
      <li>Yehova, embandezelweni baquqela kuwe, bathulula umthandazo ngelizwi eliphantsi ekubathethiseni kwakho.</li>
      <li>Njengomithiyo eza kuzala, ezibhijabhija, ekhaliswa yinimba, saba njalo phambi kwakho, Yehova.</li>
      <li>Sibe simithi, sibe sizibhijabhija, sanga sizele umoya.  Asilenzelanga sindiso ilizwe, abaphumanga abemi belimiweyo.</li>
      <li>Abafileyo bakho baya kuphila; izidumbu zakowethu ziya kuvuka. Vukani, nimemelele, nina bahleli eluthulini; kuba ngumbethe wezikhanyiso umbethe wakho, nehlabathi liya kubakhupha abangasekhoyo.</li>
      <li>Hambani, bantu bam, ningene ezingontsini zenu, nivale iingcango zenu ngasemva kwenu, nizimele umzuzwana, kude kudlule ukubhavuma.</li>
      <li>Kuba, yabona, uYehova uphuma endaweni yakhe, ukuze abuvelele kubo ubugwenxa babemi behlabathi; ihlabathi lowatyhila amagazi alo, lingabi sabaselela ababuleweyo balo.</li>
    </ol>
  </li>
  <li>
    <ol>
      <li>Ngaloo mini uYehova uya kuyivelela ngekrele lakhe, elo lilukhuni, elo likhulu, elo lomeleleyo, ileviyatan inyoka ebalekayo, neleviyatan inyoka ephinyaphinyelayo; ayibulale ingwenya eselwandle.</li>
      <li>Ngaloo mini kuya kuthiwa, Isidiliya esinqwenelekayo,  hlabelani ngaso.</li>
      <li>Mna Yehova ndingumlondolozi waso; ndiya kusinyela ngamaxesha onke, ndiya kusilondoloza ubusuku nemini, hleze sivelelwe yinto.</li>
      <li>Ubushushu abukho kum; akwaba bekukho ubobo namakhakakhaka phambi kwam! Bendiya kugaleleka kuwo ngokulwa, bendiya kuwatshisa kanye.</li>
      <li>Okanye mababambelele egwibeni lam, baxolelane nam, ewe,  baxolelane nam.</li>
      <li>Ngezayo imihla uYakobi uya kwendelisela iingcambu,  atyatyambe adubule uSirayeli, balizalise lonke elimiweyo ngeziqhamo.</li>
      <li>Umbethe ngokubetha kwababethi bakhe na? Mhlawumbi ubulewe ngokubulawa kwababulewe nguye na?</li>
      <li>Ekumaleni wabambana naye, walinganisela, wakha uluhlu,  wamgxotha ngomoya wakhe owomeleleyo ngemini yomoya wasempumalanga.</li>
      <li>Ngako oko ubugwenxa bukaYakobi buya kucanyagushelwa ngale nto; isiqhamo sonke sokususa isono sakhe soba sesi sokuthi,  awenze onke amatye esibingelelo abe njengamatye ekalika ankumenkume, bangavuki ooAshera nezithixo zelanga.</li>
      <li>Ngokuba umzi onqatyisiweyo uwodwa, usisithili esilahliweyo, esishiyiweyo njengentlango. Aya kudla khona amathole, abuthe khona, awadle awagqibe khona amahlamvu aso.</li>
      <li>Othi akoma amasebe aso, aphulwe; beze abafazi, bawabase;  kuba asibantu banangqondo aba; ngako oko umenzi wabo akayi kuba namfesane kubo, umbumbi wabo akayi kubababala.</li>
      <li>Kuya kuthi ngaloo mini, abhulise uYehova, athabathele emsingeni woMlambo, ase esihlanjeni saseYiputa, nihlanganiselwe omnye komnye, nina nyana bakaSirayeli.</li>
      <li>Kuya kuthi ngaloo mini, kuvuthelwe isigodlo esikhulu, beze ababelahlekele ezweni laseAsiriya, nababegxothelwe ezweni lamaYiputa, baqubude kuYehova entabeni engcwele eseYerusalem.</li>
    </ol>
  </li>
  <li>
    <ol>
      <li>Yaha ke, isithsaba sekratshi samanxila akwaEfrayim,  nentyantyambo ebunayo yamakhazikhazi esihombo sakhe,  esemantloko omfula ochumayo wababuleweyo yiwayini!</li>
      <li>Yabona, iNkosi inento eyomeleleyo, ekhaliphileyo,  njengesiphango sesichotho, isaqhwithi esibhubhisayo;  njengesiphango esimanzi anamandla akhukulayo, iya kunqumela emhlabeni ngesandla.</li>
      <li>Siya kunyashwa ngeenyawo isithsaba sekratshi samanxila akwaEfrayim.</li>
      <li>Intyantyambo ebunayo yamakhazikhazi esihombo sakhe,  esemantloko omfula ochumayo, yoba njengekhiwane elilikhikhizela, kungekabi sehlotyeni; athi olibonileyo alibone, aliginye esaliphethe ngesandla.</li>
      <li>Ngaloo mini uYehova wemikhosi uya kuba sisithsaba esimakhazikhazi, nesangqawe sokuhomba kumasalela abantu bakhe;</li>
      <li>abe ngumoya wesiko kwabahleli esihlalweni sokugweba,  nobugorha kwababuyisela imfazwe esangweni.</li>
      <li>Kwanaba ke bayotywe yiwayini, bayahexa sisiselo esinxilisayo; umbingeleli nomprofeti bayotywe sisiselo esinxilisayo, baginywe yiwayini, bayahexa sisiselo esinxilisayo; bayotyiwe bebona imibono, bayagexa begweba ityala.</li>
      <li>Kuba zonke izithebe zizele ngumhlanzo oyintshontsho; akukho ndawo ingenawo.</li>
      <li>Bathi, Uya kuyala bani na ukuba azi? aqondise bani na udaba? Abalunyulweyo emasini? abancothulweyo ebeleni?</li>
      <li>Kuba umthetho uza phezu komthetho, umthetho phezu komthetho; ummiselo phezu kommiselo, ummiselo phezu kommiselo;  intwana apha, intwana phaya.</li>
      <li>Inene, uya kuthetha ngentetho ethintithayo nangalulwimi lumbi kwaba bantu;</li>
      <li>watshoyo kubo ukuthi, Nantsi indawo yokuphumla, phumzani abatyhafileyo; nantsi indawo yokunyhamnyheka; basuka abavuma ukuva.</li>
      <li>Ngoko ke ilizwi likaYehova loba ngumthetho phezu komthetho kubo, umthetho phezu komthetho; ngummiselo phezu kommiselo,  ummiselo phezu kommiselo; intwana apha, intwana phaya: ukuze baye bakhubeke, bawe ngomva, baphuke, barhintyelwe, babanjiswe.</li>
      <li>Ngako oko liveni ilizwi likaYehova, madoda agxekayo,  balawuli baba bantu baseYerusalem.</li>
      <li>Ngokuba nisithi, Sinqophisene nokufa, sivumelene nelabafileyo; isibetho esingumkhukula, xa singenelayo, asiyi kufika kuthi, kuba amanga siwenze ihlathi lethu, sasithela ngobuxoki.</li>
      <li>Ngako oko itsho iNkosi uYehova ukuthi, Yabona, ndiseke eZiyon ilitye, ilitye locikido, ilitye elinqabileyo lembombo,  loseko olusekiweyo. Okholiweyo akayi kungxama.</li>
      <li>Isiko ndolenza intambo yokulinganisa, ubulungisa ndibenze ilothe yokulungelelanisa; isichotho siya kumka nalo ihlathi lamanga, amanzi ayikhukulise indawo yokusithela.</li>
      <li>Kuya kucinywa ukunqophisana kwenu nokufa, kungemi ukuvumelana kwenu nelabafileyo; isibetho esingumkhukula, xa singenelayo, sonenza nibe yinto egqushiweyo.</li>
      <li>Oku kungenela singenelayo, siya kunisusa; ngokuba imiso ngemiso siya kuningenela, imini nobusuku; kuthi ukuqonda udaba kube kukuhlasimla kodwa.</li>
      <li>Inene, umandlalo mfutshane, akukho kunaba; nesigubungelo sincinane, ukuba azisongele kuso.</li>
      <li>Ngokuba uya kusuk eme uYehova, njengasentabeni yePeratsim; uya kuguguma, njengasentilini yeGibheyon; ukuba enze isenzo sakhe, isenzo sakhe esisodwa, ukuba asebenze umsebenzi wakhe, umsebenzi wakhe ongaqhelekileyo.</li>
      <li>Kaloku ke musani ukugxeka, hleze kuqiniselwe ukubotshelelwa kwenu; ngokokuba isiphelo esiya kulifikela ilizwe lonke sisesimisiweyo ke sagqitywa; ndisivile eNkosini,  uYehova wemikhosi.</li>
      <li>Libekeleni indlebe nilive ilizwi lam; yibazeleni indlebe niyive intetho yam.</li>
      <li>Umlimi ulima iimini ezi zonke na, ukuba ahlwayele? anqike aqwakanise umhlaba wakhe na?</li>
      <li>Akathi na, akuba ebulungelelanisile ubuso bawo, asasaze idile, agcwayele ikumin, akrozise ingqolowa, nerhasi endaweni ephawuliweyo, nespelete ngasemdeni wayo?</li>
      <li>Umqeqeshile ngokwesiko uThixo wakhe, wamyala.</li>
      <li>Kuba idile ayisizilwa ngempahla yokusizila, ayiqengqelwa ngevili yenqwelo ikumin; itsinwa ngoswazi idile, nekumin ngentonga.</li>
      <li>Ingqolowa ikhe ityunyuzwe na? Hayi, akahlali eyisizila,  agoqozise ivili yenqwelo yakhe namahashe akhe phezu kwayo;  akayityumzi.</li>
      <li>Nale nto iphuma kuYehova wemikhosi; omacebo angummangaliso, obulumko butshatsheleyo.</li>
    </ol>
  </li>
  <li>
    <ol>
      <li>Yeha, Ariyeli, Ariyeli, mzi awamisa intente kuwo uDavide!  Yongezelelani umnyaka kumnyaka; mayizunguleze imithendeleko.</li>
      <li>Ndiya kuyicutha ke iAriyeli, kubekho ukuncwina noncwino,  ibe njengeAriyeli ke leyo kum.</li>
      <li>Ndiya kukurhawula, ndikungqinge ngenqaba, ndikumisele iintango zokukungqinga;</li>
      <li>uya kugungxulelwa phantsi, uthethe usemhlabeni, ukuthetha kwakho kudambe, kuvela eluthulini; izwi lakho liphume emhlabeni njengeloneshologu, ukuthetha kwakho kudumzele eluthulini.</li>
      <li>Ingxokolo yabakungenelayo iya kuba njengothuli olucolekileyo, ingxokolo yabakungcangcazelisayo ibe njengomququ ophephukayo; ibekho le nto ngephanyazo nangesiquphe.</li>
      <li>Kuphuma kuYehova wemikhosi ukuvelelwa kwayo ngeendudumo nangonyikimo lwehlabathi, nesandi esikhulu; ngesaqhwithi nomoya ovuthuzayo, nokulenya komlilo otshisayo.</li>
      <li>Yoba njengephupha, njengombono wasebusuku, ingxokolo yeentlanga zonke eziyiphumela umkhosi iAriyeli; zonke eziyiphumela umkhosi, yona nemboniselo yayo, eziyicuthayo.</li>
      <li>Koba njengokuthi olambileyo aphuphe, abone esidla, avuke ulambatha umphefumlo wakhe; njengokuthi onxaniweyo aphuphe,  abone esela, avuke, nanko etyhafile, utshoba umphefumlo wakhe;  iya kuba njalo ingxokolo yeentlanga eziyiphumele umkhosi intaba yeZiyon.</li>
      <li>Zilazilani ningakhulumi; zimfamekiseni nibe ziimfama.  Bayanxila kungengawayini, bayatalasa kungengasiselo sinxilisayo.</li>
      <li>Ngokuba uYehova uthulule phezu kwenu umoya wobuthongo obukhulu, wawabopha amehlo enu, abaprofeti; nabaziintloko benu,  iimboni zenu, uzigubungele.</li>
      <li>Kuni umbono weento zonke ube njengamazwi encwadi etywiniweyo, abathi bayinike okwaziyo ukuyifunda, besithi,  Khawulese apha; athi, Ndikhohliwe, kuba itywiniwe;</li>
      <li>incwadi inikwe ongakwaziyo ukuyifunda, kuthiwe, Khawulese apha; athi, Andikwazi ukuyifunda incwadi.</li>
      <li>Yathi iNkosi, Ngenxa enokuba aba bantu besondela kum ngomlomo wabo, bendizukisa ngemilebe yomlomo wabo, intliziyo yabo beyikhwelelisele kude kum, nokundoyika kwabo kungumthetho wabantu abawufunda nje kodwa:</li>
      <li>ngako oko, yabona, ndiya kuphinda ndibaphathe aba bantu ngokubalulekileyo, kubaluleke, kumangaliseke; butshone ubulumko bezilumko zabo, isithele ingqondo yeengqondi zabo.</li>
      <li>Yeha ke abangxokayo, besithelisa iqhinga labo kuYehova,  zibe semnyameni izenzo zabo: bathi, Ngubani na osibonayo?  ngubani na osaziyo?</li>
      <li>Hayi, ukuphenduka kwenu! Kuya kuthiwa umbumbi unjengodongwe na? into eyenziweyo ithi na kumenzi wayo,  Akandenzanga? into ebunjiweyo ithi na kumbumbi wayo, Akaqondi?</li>
      <li>Awusemncinane na umzuzwana, ukuze iLebhanon ibuye ibe yintsimi echumayo, intsimi echumayo kuthiwe lihlathi?</li>
      <li>Kuya kuthi ngaloo mini izithulu ziweve amazwi encwadi,  amehlo eemfama abone esithokothokweni nasemnyameni.</li>
      <li>Abalulamileyo baya kukwandisa ukuvuya ngoYehova,  abangamahlwempu eluntwini bagcobe ngoyiNgcwele kaSirayeli;</li>
      <li>ngokuba esusiwe umngcangcazelisi, ephelile umgxeki,  benqunyulwe bonke abaphaphela ubutshinga;</li>
      <li>abamenza umoni umntu ngenxa yelizwi eli, bamthiyele owohlwayayo esangweni, balisunduze ilungisa ngochuku.</li>
      <li>Ngako oko utsho uYehova kwindlu kaYakobi, lowo wamkhululayo uAbraham, ukuthi, Ngoku uYakobi akayi kudana,  ngoku ubuso bakhe abuyi kuba luthuthu.</li>
      <li>Ngokuba ekuboneni kwakhe, ekuboneni kwabantwana bakhe,  isenzo sezandla zam phakathi kwabo, baya kulingcwalisa igama lam, bamngcwalise oyiNgcwele kaYakobi, bangcangcazele phambi koThixo kaSirayeli.</li>
      <li>Baya kukwazi ukuqonda abamoya undwendwayo, bayamkele imfundo abakrokrayo.</li>
    </ol>
  </li>
  <li>
    <ol>
      <li>Yeha ke, abantwana abaziinjubaqa, utsho uYehova; abenza iqhinga elingaphumi kum, bathelelane ngothelelwano kungengaMoya wam, ukuze bongeze isono kwisono;</li>
      <li>abahamba bahle baye eYiputa, bengabuzanga emlonyeni wam,  basabele egwibeni likaFaro, bazimele ngomthunzi weYiputa!</li>
      <li>Ngoko ke liya kuthi igwiba likaFaro libe lidano kuni,  nokuzimela ngomthunzi weYiputa kube lihlazo.</li>
      <li>Ngokuba abathetheli babo baseTsohan, nabathunywa babo bafike eHanes.</li>
      <li>Bonke baya kudana ngabantu abangabanyusiyo,  abangengabokunceda, nabangengabokunyusa; abangabokudanisa,  abangabokuhlazisa kananjalo.</li>
      <li>Isihlabo esisingisele kwimvubu yelasezantsi. Ezweni leembandezelo nengcutheko, lengonyamakazi nengonyama, lephimpi,  lenyushu enobuhlungu ephaphazelayo, babethwele ubutyebi babo ngemihlana yamankonyana amaesile, nobuncwane babo ngamalunda eenkamela, besiya kubantu abangenakubanyusa.</li>
      <li>AmaYiputa ke aya kunceda ngokungekwanto nangokulambathayo;  ngako oko ndithe ngawo angabagwagwisayo, behleli phantsi bethe tu.</li>
      <li>Yiya ngoku, ukrole oko elucwecweni unabo, ukubhale encwadini, kube yinto yemihla ezayo, yanini, yaphakade.</li>
      <li>Ngokuba ngabantu abaneenkani, ngoonyana abaxokayo,  ngoonyana abangavumiyo ukusiva isiyalo sikaYehova;</li>
      <li>abathi kwiimboni, Ze ningaboni; nakwiinkangeli, Ze ningasikhangeleli izinto ezithe gca; sithetheleni izinto ezigudileyo; khangelani izinto eziyinkohliso;</li>
      <li>tyekani endleleni, yithini gu bucala emendweni; menzeni aphele ebusweni bethu oyiNgcwele kaSirayeli.</li>
      <li>Ngako oko utsho oyiNgcwele kaSirayeli ukuthi, Ngokokuba nilicekisile elo lizwi, nakholosa ngokucudisa nangobugwenxa,  nayama khona:</li>
      <li>ngako oko, obo bugwenxa kuni buya kuba njengendawo ekrazukileyo, ewayo, ezimkayo eludongeni olude, ekuqhekeka kwayo kuza ngesiquphe nangephanyazo;</li>
      <li>uya kuyiqhekeza njengokuqhekeka komphanda wombumbi,  wakuqotywa ungayekwa, kungafumaneki ekuqotyweni kwawo negophe lokuthabatha umlilo eziko, nelokukha amanzi equleni.</li>
      <li>Ngokuba itsho iNkosi, uYehova oyiNgcwele kaSirayeli,  ukuthi, Beniya kusindiswa kukubuya nakukuphumla; ebengabakhoyo amandla enu ngokuzola nangokukholosa; nasuka anavuma.</li>
      <li>Ke nathi, Hayi, siya kubaleka ngamahashe; niya kubaleka kambe. Nathi, Siya kukhwela kwiimbaleki; ngenxa yoko baya kuba namendu abanisukelayo.</li>
      <li>Niya kubaleka niliwaka, ekhalime emnye; bekhalime bebahlanu, nibaleke nide nisale njengomtshanyane encotsheni yentaba, nanjengebhanile endulini.</li>
      <li>Ngako oko uYehova uya kukha alinde, ukuze anibabale; ngako oko uya kukha akhwelele phezulu, ukuze abe nemfesane kuni;  ngokuba nguThixo wogwebo uYehova; hayi, uyolo lwabo bonke abalindele kuye!</li>
      <li>Ngokuba abantu aba baya kuhlala eZiyon, eYerusalem; aniyi kuba sabuya nilile; uya kunibabala ngenene ekuvakaleni kokukhala kwenu; akukuva, uya kusabela.</li>
      <li>INkosi iya kuninika isonka sobandezelweyo namanzi oxiniweyo, bangabi sazimela abayali bakho, amehlo akho esababona abayali bakho;</li>
      <li>iindlebe zakho zive ilizwi ngasemva kwakho, lisithi,  Nantsi indlela; hambani ngayo, nokuba nisinga ekunene, nokuba nisinga ekhohlo.</li>
      <li>Nowenza inqambi umaleko wemifanekiso yenu eqingqiweyo yesilivere, nesingxobo semifanekiso yenu etyhidiweyo yegolide;  niya kuyichithachitha njengesishuba; uya kuthi kuyo, Khwelela umke apha.</li>
      <li>INkosi yoyinika imvula imbewu yakho, owuhlwayela ngayo umhlaba; nesonka songeniselo lomhlaba sityebe, sibe namafutha;  imfuyo yakho iya kudla ngaloo mini emadlelweni abanzi.</li>
      <li>Iinkomo namaesile amatsha asebenza umhlaba, aya kudla umtywakaniselo onetyuwa, oweliweyo ngomnyazi nefolokhwe yokwela.</li>
      <li>Phezu kweentaba zonke ezinde naphezu kweenduli zonke eziphakamileyo yoba yimijelo, yimisinga yamanzi, ngemini yembulalo enkulu, ekuweni kweenqaba ezinde.</li>
      <li>Ukukhanya kwenyanga kuya kuba njengokukhanya kwelanga,  nokukhanya kwelanga kube kasixhenxe njengokukhanya kweemini ezisixhenxe, ngemini yokubopha kukaYehova ukwaphuka kwabantu bakhe, apholise ukuphalusa kokubetha kwakhe.</li>
      <li>Yabona, igama likaYehova liyeza, livela kude, uvutha umsindo wakhe, kuthe shinyi umsi: umlomo wakhe ulephuza amagwebu, ulwimi lwakhe lunjengomlilo otshisayo.</li>
      <li>Ukufutha kwakhe kunjengomlambo okhukulayo, obetha emqaleni, ukuze azihluze iintlanga ngentluzo yokuziphanzisa,  umkhala olahlekisayo ube semihlathini yezizwe.</li>
      <li>Niya kuba nengoma enjengeyobusuku bokungcwaliswa komthendeleko, novuyo lwentliziyo lube njengabahamba bebetha ugwali, ukuya entabeni kaYehova, eliweni likaSirayeli.</li>
      <li>Uya kulivakalisa uYehova izwi lakhe elinendili,  akubonakalise ukuhla kwengalo yakhe kunokujala ngumsindo,  nokulenya komlilo otshisayo, nokuphalazeka kwelifu, nesiphango,  namatye esichotho.</li>
      <li>Kuba uAsiriya uya kuqhiphuka umbilini lilizwi likaYehova,  ekubetheni kwakhe ngentonga.</li>
      <li>Kuya kuthi konke ukuhamba koswazi lommiselo, aluhlisayo uYehova phezu kwakhe, kube neengqongqo neehadi, kusiliwa naye imfazwe, kujinga ingalo.</li>
      <li>Kuba kukade icangcisiwe, ilungisiwe iTofete, ibe ke ilungiselwe ukumkani; yenziwa yanzulu, yabanzi; igoqo layo linomlilo neenkuni ezininzi; ukuphefumla kukaYehova kuliphemba njengomlambo wesulfure.</li>
    </ol>
  </li>
  <li>
    <ol>
      <li>Yeha, abehla baye eYiputa ukuba bancedwe, abayama ngamahashe, abakholosa ngeenqwelo zokulwa, kuba zininzi,  nangabamahashe, kuba beqine kunene; abangamnoneleli oyiNgcwele kaSirayeli, abangamquqeliyo uYehova!</li>
      <li>Ulumkile ke naye; uya kuzisa ububi, angawabeki nxamnye amazwi akhe; uya kusukela phezulu kwindlu yabenzi bobubi,  nakuncedo lwabasebenza ubutshinga.</li>
      <li>AmaYiputa angabantu, akaThixo; amahashe awo ayinyama,  akamoya; ukuba uYehova angasolula isandla sakhe, wokhubeka umncedi, awe umncedwa, baphele kunye bonke.</li>
      <li>Ngokuba uYehova utshilo kum ukuthi, Njengokuba ingonyama,  nengonyama entsha, isuka igqume phezu kwento eyibambileyo,  yakubizelwa ihlokondiba labalusi, ingaloyiki ilizwi labo,  ingayilahli ngokuxokozela kwabo: kwangokunjalo uya kuhla uYehova wemikhosi, ukuba ayikhuphele umkhosi intaba yeZiyon nenduli yayo.</li>
      <li>Njengeentaka zindanda, uya kwenjenjalo uYehova wemikhosi ukuyikhusela iYerusalem, eyikhusela, eyihlangula, eyiconga,  eyisiza.</li>
      <li>Buyelani kulowo nimkileyo kuye ngokunzulu, nyana bakaSirayeli.</li>
      <li>Ngokuba ngaloo mini baya kucekisa elowo izithixo zakhe zesilivere ezingeni, nezegolide ezingeni, ezinenzele zona izandla zenu, ukuba none ngazo.</li>
      <li>Wowa uAsiriya likrele elingelelandoda, limdle ikrele elingelelamntu, asabe phambi kwekrele, amadodana akhe afakwe uviko.</li>
      <li>Ingxondorha yakhe yodlula imke ngokunxunguphala, baqhiphuke umbilini abathetheli bakhe, bemke kwibhanile; utsho uYehova,  omlilo useZiyon, oziko liseYerusalem.</li>
    </ol>
  </li>
  <li>
    <ol>
      <li>Yabona, ukumkani uya kulawula ngokobulungisa, abathetheli bathethele ngokwesiko;</li>
      <li>umntu abe njengendawo yokuzimela umoya, neyokusithela esiphangweni; abe njengemijelo yamanzi emqwebedwini,  njengomthunzi wengxondorha enkulu ezweni elibharhileyo.</li>
      <li>Akayi kuvingcwa amehlo ababonayo; zibazeke iindlebe zabevayo.</li>
      <li>Yoqonda ukwazi intliziyo yabangxamayo, ulwimi lwabathintithayo lungxamise ukuthetha ngokuthe tyhatyhasini.</li>
      <li>Isidenge akuyi kuba sathiwa silinene, itshivela akuyi kuthiwa lilinono;</li>
      <li>kuba isidenge sithetha ubudenge, intliziyo yaso yenza ubutshinga, ukuze senze ububi; sithetha into yokubhuda ngoYehova, silambathise umphefumlo wolambileyo, simswelise onxaniweyo into eselwayo.</li>
      <li>Ubutshivela betshivela bubi; liceba amayelenqe okonakalisa iintsizana ngamazwi obuxoki, naxa ihlwempu lithetha ngokusesikweni.</li>
      <li>Inene lona liceba izinto zobunene; lona limi ngezinto zobunene.</li>
      <li>Bafazi batyeshileyo, sukani nime; liveni ilizwi lam,  zintombi zingakhathaliyo; yibekeleni indlebe intetho yam.</li>
      <li>Iya kuba ziintsuku nokuba ngumnyaka, nigungqe, zintokazi zingakhathaliyo; kuba kuphelile ukuvuna izidiliya; ukubutha iziqhamo akuyi kubakho nakanye.</li>
      <li>Gubhani, zintokazi zityeshileyo; gungqani, zintokazi zingakhathaliyo; hlubani nichushuluze, nibhinqe ezirhwexayo emanqeni.</li>
      <li>Baya kubetha emabeleni ngenxa yamasimi anqwenelekayo,  nangenxa yemidiliya eneziqhamo.</li>
      <li>Kuya kuphuma imithi enameva namakhakakhaka emhlabeni wabantu bakowethu; ewe, naphezu kwezindlu zonke zemihlali kumzi odlamkileyo.</li>
      <li>Kuba iingxande ezinde zilahliwe, ingxokolo yomzi ishiyiwe;  iOfele nemboniselo ziza kuba yimiqolomba ngonaphakade, zibe ziindawo zokudlamkela kwamaesile asendle, zibe lidlelo lemihlambi;</li>
      <li>ade agalelwe phezu kwethu uMoya ophuma phezulu, isuke intlango ibe yintsimi echumayo, intsimi echumayo kuthiwe lihlathi.</li>
      <li>Entlango ke kuya kuma okusesikweni, buhlale ubulungisa entsimini echumayo.</li>
      <li>Wothi umsebenzi wobulungisa ube luxolo, nokwenza kobulungisa kube kukuzola nokukholosa ngonaphakade;</li>
      <li>abantu bakowethu baya kuhlala esithilini esinoxolo,  eminqubeni yenkoloseko, ezindaweni zokuphumla ezinokonwaba.</li>
      <li>Kuya kuphalala izichotho ekuweni kwehlathi, ugungxulelwe umzi endaweni ephantsi.</li>
      <li>Hayi, uyolo lwenu bahlwayela ngasemanzini onke, bayekele amanqina enkomo nawe-esile.</li>
    </ol>
  </li>
  <li>
    <ol>
      <li>Yeha ke, mbhuqi, wena ke ungabhuqwanga; nginingini, wena ke ungatshinizelwanga! Wakugqiba ukubhuqa, uya kubhuqwa;  wakukufeza ukunginiza, uya kunginizelwa.</li>
      <li>Yehova, sibabale, sithembele kuwe; yiba yingalo yabo imiso ngemiso; yiba lusindiso kuthi ngexesha lembandezelo.</li>
      <li>Ziyaphalaphaliswa izizwe lilizwi lengxokolo,  ziyaphangalaliswa iintlanga kukuphakama kwakho.</li>
      <li>Ohlanganiswa emke amaxhoba enu njengokuhlanganisa kweenkumbi ezinqunquthayo, bawaququzelele njengokuququzela komqikela.</li>
      <li>UYehova uphakamile, ngokuba ehleli phezulu; uyizalisile iZiyon ngokusesikweni nangobulungisa.</li>
      <li>Kuya kubakho ukuzimaseka kwamaxesha akho, nobutyebi bosindiso, nobulumko, nokwazi; ukoyika uYehova bubuncwane bakhe.</li>
      <li>Yabona, iinjengele zabo ziyakhala ngaphandle; abathunywa boxolo balila ngokukrakra.</li>
      <li>Iindlela azihanjwa; umhambi uphelile; uwaphule umnqophiso,  ucekise imizi, akakhathalela mntu.</li>
      <li>Ilizwe lenza isijwili, lintshwenyile; ineentloni iLebhanon,  ishwabene; iSharon isuke yaba njengenkqantosi; ivuthulula amagqabi iBhashan neKarmele.</li>
      <li>Kungokunje ndiya kusuka ndime, utsho uYehova; kungokunje ndiya kuphakama; kungokunje ndiya kuzinyusa.</li>
      <li>Niya kumitha isikhotha, nizale iindiza; ukufutha kwenu ngumlilo oya kunidla.</li>
      <li>Izizwe zoba yimitshiso yekalika, zoba yimithi enameva ehlahliweyo, ibaswe umlilo.</li>
      <li>Yivani, nina bakude, endikwenzileyo: nibazi ubugorha bam,  nina basondeleyo.</li>
      <li>Bayankwantya eZiyon aboni, abaziintshembenxa babanjwe kukuthuthumela; bathi, Ngubani na ke kuthi onokuphambukela emlilweni odlayo? ngubani na ke kuthi onokuphambukela emalangatyeni angunaphakade?</li>
      <li>Ohamba ngobulungisa, othetha okuthe tye, ocekisa inzuzo yokucudisa, ovuthulula isandla sakhe singaphathi sicengo,  ovingca iindlebe zakhe zingevi ngegazi, ocima amehlo akhe angakhangeli entweni embi:</li>
      <li>nguye oya kuhlala ezindaweni eziphezulu. Iimboniselo zeengxondorha yingxonde yakhe; isonka sakhe usinikiwe, amanzi akhe ahleli ekho.</li>
      <li>Amehlo akho aya kumkhangela ukumkani ebuhleni bakhe; aya kulibona ilizwe elisingise kude.</li>
      <li>Intliziyo yakho iya kucamanga ngesothuso, ithi, Uphi na umbali? uphi na umlinganiseli? uphi na umbali weenqaba ezinde?</li>
      <li>Abantu abaziingwanyalala akuyi kubabona: abantu abantetho inzulu, ingavakaliyo, abalulwimi luthintithayo lungenakuqondeka.</li>
      <li>Khangela iZiyon, umzi wemithendeleko yethu. Amehlo akho aya kuyibona iYerusalem, isithili esinokonwaba, iyintente engafuduswayo, ezikhonkwane zingancothulwayo naphakade,  ezintambo zonke zingaqhawukiyo.</li>
      <li>Ewe, ngenxa yethu ikhona ingangamsha uYehova; yindawo enemilambo, enemijelo ebanzi ngeenxa zombini; akuyi kuhamba sinqanawa sibheqwayo apho, kungaweli khona nqanawa iyingangamsha.</li>
      <li>Kuba umgwebi wethu nguYehova, ummisimthetho wethu nguYehova, ukumkani wethu nguYehova; uya kusisindisa yena.</li>
      <li>Zityeketyeke iintambo zakho, azilubambi useko lwemasti yazo, aziyitwabululi iseyile; kuya kwandula kwabiwe amaxhoba amaninzi athinjiweyo, neziqhwala ziphange okuphangiweyo.</li>
      <li>Akayi kuthi ummi wakhona, Ndiyafa; abantu abahleliyo khona babuxolelwe ubugwenxa babo.</li>
    </ol>
  </li>
  <li>
    <ol>
      <li>Sondelani, zintlanga, nive; nibaze iindlebe, zizwe; malive ihlabathi nenzaliseko yalo; elimiweyo, neziveliso zonke eziveliswa lilo.</li>
      <li>Ngokuba uburhalarhume bukaYehova buphezu kweentlanga zonke,  nobushushu bakhe buphezu komkhosi wazo wonke; uzisingele phantsi, uzinikele ekusikweni.</li>
      <li>Baya kulahlwa ababuleweyo bazo, nezidumbu zabo kunyuke ukunuka kwazo, kunyibilike iintaba ligazi lazo.</li>
      <li>Uya kuvunda wonke umkhosi wezulu, lisongwe izulu njengencwadi, wonke umkhosi walo ubune njengokubuna kwegqabi emdiliyeni, njengokubuna kwegqabi emkhiwaneni.</li>
      <li>Ngokuba lisele lahlutha ezulwini ikrele lam; yabona, lihla phezu koEdom, naphezu kwabantu endibasingele phantsi, ibe ngumgwebo.</li>
      <li>Ikrele likaYehova lizele ligazi, lityetyiswe ngamanqatha,  ligazi leemvana neleebhokhwe, ngamanqatha ezintso zeenkunzi zeegusha; ngokuba uYehova unombingelelo eBhotsera, nokuxhela okukhulu ezweni lakwaEdom.</li>
      <li>Kuya kuhla inqu kunye nazo, iinkunzi ezintsha kunye neenkabi, lisele lihluthe ilizwe labo ligazi, lutyetyiswe uthuli lwabo ngamanqatha.</li>
      <li>Kuba uYehova unomhla wempindezelo, unomnyaka wembuyekezo,  wokuthethelela iZiyon.</li>
      <li>Yoguquka imilambo yabo ibe yitela, uthuli lwabo lube yisulfure, ilizwe labo libe yitela etshayo.</li>
      <li>Aliyi kucinywa ubusuku nemini; umsi walo uya kunyuka ngonaphakade; liya kuchithakala kwisizukulwana ngesizukulwana;  liya kuhlala lihleli lodwa, kungabikho ucanda kulo.</li>
      <li>Loba lilifa lengcwangube nokhwalimanzi, kuhlale kulo ifubesi nehlungulu, olule phezu kwalo ulutya lokulinganisa lwakwanyanyeni, nelothe yokulungelelanisa yakwalubala.</li>
      <li>Abanumzana baloakuyi kuba sabakho babiza bukumkani kubo, bonke abathetheli balo babe yinto engekhoyo.</li>
      <li>Iingxande zalo ezinde ziya kumila into enameva, amarhawu namakhakakhaka ezinqabeni zalo ezinkulu, libe sisikhundla seempungutye nedlelo leenciniba.</li>
      <li>Kohlangabezana amarhamncwa omqwebedu neempungutye, into elixhonti ikhawulelane nowayo; ewe, into yasebusuku iya konwaba khona, izifumanele ukuphumla.</li>
      <li>Kulapho iya kwenzela khona indlu inyoka ejubayo, izale amaqanda, ifukame emthunzini khona; ewe, khona apho baya kubutha oontloyiya, elowo nowabo.</li>
      <li>Funani encwadini kaYehova, nilese. Akukho nanye kuzo ezo zinto iya kusala, eya kusilela kuwayo; ngokuba ngumlomo wam oziwisele umthetho, ngumoya wawo ozibuthileyo.</li>
      <li>Nguye ozirholele iqashiso, isandla sakhe sazabela lona ngolutya lokulinganisa; ziya kulidla ilifa kudekuse ephakadeni,  zihlale kulo kwisizukulwana ngesizukulwana.</li>
    </ol>
  </li>
  <li>
    <ol>
      <li>Inemihlali intlango nomqwebedu; iyagcoba inkqantosi,  iyadubula njengomfiyo.</li>
      <li>Iyatyatyamba, ithi rhoqo; iyagcoba, ewe, iyagcoba,  imemelele, inikwe ubuqaqawuli beLebhanon, ubungangamela beKarmele neSharon; ezo ndawo ziya kububona ubuqaqawuli bukaYehova, ubungangamela boThixo wethu.</li>
      <li>Yomelezani izandla eziwileyo, niwaqinise amadolo agexayo.</li>
      <li>Yithini kwabantliziyo zingxamayo, Yomelelani, ningoyiki.  Yabonani, uThixo wenu uyeza enempindezelo, enembuyekezo kaThixo; uya kuza yena anisindise.</li>
      <li>Aya kuvulwa amehlo eemfama, zivulwe iindlebe zezithulu;</li>
      <li>size sitsibe njengexhama isiqhwala, lumemelele ulwimi lwesidenge; ngokuba kuya kugqobhoka amanzi entlango, nemilambo enkqantosini;</li>
      <li>isanga sibe lidike, neendawo ezinxaniweyo zimpompoze amanzi. Esikhundleni sempungutye, apho ibuthuma khona, kuya kuba butyani neengcongolo nemikhanzi.</li>
      <li>Kuya kubakho umendo khona, kubekho indlela, kuthiwe ukubizwa kwayo, yindlela engcwele le. Akuyi kudlula nto iyinqambi ngayo; yeyabo yona: abahamba loo ndlela nabazizihula abayi kulahleka kuyo.</li>
      <li>Akuyi kubakho ngonyama khona, aliyi kuqabela khona irhamncwa eliqwengayo; aliyi kufunyanwa khona; kuya kuhamba khona abakhululwe ngokuhlawulelwa;</li>
      <li>abakhululwa bakaYehova babuye beze eZiyon bememelela;  benovuyo olungunaphakade phezu kweentloko zabo; baya kufumana imihlali nemivuyo, sisabe isingqala nosizi.</li>
    </ol>
  </li>
  <li>
    <ol>
      <li>Kwathi ngomnyaka weshumi elinesine wokumkani uHezekiya,  kwenyuka uSaneribhe ukumkani waseAsiriya, waya kuyo yonke imizi yakwaYuda enqatyisiweyo, wayithimba.</li>
      <li>Ukumkani waseAsiriya wasusa uRabheshake eLakishe, ukuba aye eYerusalem kukumkani uHezekiya, enempi enzima. Wafika wema emjelweni wechibi lasentla, ongasemendweni wentsimi yomsuki weengubo.</li>
      <li>Kwaphuma kwaya kuye uEliyakim unyana kaHilekiya, umphathi wendlu, noShebhena umbhali, noYowa unyana ka-Asafu, umkhumbuzi wezinto zakomkhulu.</li>
      <li>Wathi kubo uRabheshake, Khanithi kuHezekiya, Utsho ukumkani omkhulu, ukumkani waseAsiriya, ukuthi, Yeyani na le nkoloseko ukholose ngayo?</li>
      <li>Ndithi mna, lilizwi lomlomo wodwa iqhinga lakho nobugorha bakho bemfazwe; okungoku ke ukholose ngabani na, ugwilike kum nje?</li>
      <li>Uyabona, ukholose ngaloo msimelelo wengcongolo evikivekileyo, iYiputa, ethi, othe wayama ngayo, ingene esandleni sakhe, imhlabe; unjalo uFaro ukumkani weYiputa kubo bonke abakholose ngaye.</li>
      <li>Ke ukuba uthi kum, Sikholose ngoYehova uThixo wethu,  ndithi, Asinguye na lo uziganga nezibingelelo azisusileyo uHezekiya, wathi kumaYuda nakwiYerusalem, Ize niqubude phambi kwesi sibingelelo sodwa?</li>
      <li>Khawubekelane kaloku nenkosi yam, ukumkani waseAsiriya;  ndokunika amawaka amabini amahashe, ukuba unako ngecala lakho ukukhupha abakhweli bokukhwela kuwo.</li>
      <li>Wothini na ukubujika ubuso benkosana enye, yakubo abancinane babakhonzi benkosi yam, ukholose ngeYiputa,  ngeenqwelo zokulwa nangabamahashe?</li>
      <li>Ngokunje ndinyuke ndeza kulonakalisa eli lizwe, ndingenaye uYehova, yini na? UYehova uthe kum, Nyuka uye kweli lizwe,  ulonakalise.</li>
      <li>Bathi ooEliyakim noShebhena noYowa kuRabheshake,  Khawuthethe kubakhonzi bakho ngesiAram, kuba sisiva sona; musa ukuthetha kuthi ngesiYuda ezindlebeni zabantu abaseludongeni.</li>
      <li>Wathi uRabheshake, Inkosi yam indithume ukuba ndiwathethe la mazwi enkosini yakho nakuwe, yini na? Asikula madoda ahleli eludongeni yini na, ukuze adle ilindle lawo, asele umchamo wawo nani?</li>
      <li>Wema uRabheshake, wadanduluka ngezwi elikhulu ngesiYuda,  wathi, Waveni amazwi okumkani omkhulu, okumkani waseAsiriya.</li>
      <li>Uthi ukumkani, Makanganilukuhli uHezekiya, ngokuba akayi kuba nako ukunihlangula.</li>
      <li>Makanganikholosisi ngoYehova uHezekiya, esithi, Inene, uya kusihlangula uYehova; lo mzi awusayi kunikelwa esandleni sokumkani waseAsiriya.</li>
      <li>Musani ukumphulaphula uHezekiya, ngokuba utsho ukumkani waseAsiriya ukuthi, Xolisanani nam, niphume nize kum, nidle elowo umdiliya wakhe, elowo umkhiwane wakhe, nisele elowo amanzi equla lakhe;</li>
      <li>ndide ndize ndinise ezweni elinjengelizwe lenu, ilizwe lengqolowa newayini entsha, ilizwe lesonka nezidiliya.</li>
      <li>Ize nilumke hleze aninyange uHezekiya, esithi, UYehova uya kusihlangula. Oothixo beentlanga balihlangule na elowo ilizwe lakhe esandleni sokumkani waseAsiriya?</li>
      <li>Baphi na oothixo baseHamati neArpadi? baphi na oothixo baseSefarvayim, ukuba bangabi balihlangule elakwaSamari esandleni sam?</li>
      <li>Nguwuphi na koothixo bonke bala mazwe olihlanguleyo ilizwe lakhe esandleni sam, ukuba ade uYehova ayihlangule iYerusalem esandleni sam?</li>
      <li>Bathi tu, abamphendula nazwi; ngokuba umthetho wokumkani wona ubusithi, Nize ningamphenduli.</li>
      <li>Weza ke uEliyakim unyana kaHilekiya, umphathi wendlu,  noShebhena umbhali, noYowa unyana ka-Asafu, umkhumbuzi wezinto zakomkhulu, kuHezekiya, bezikrazule iingubo zabo, bamxelela amazwi kaRabheshake.</li>
    </ol>
  </li>
  <li>
    <ol>
      <li>Kwathi, akukuva okukumkani uHezekiya, wazikrazula iingubo zakhe wazigquma ngezirhwexayo, wangena endlwini kaYehova.</li>
      <li>Wathuma uEliyakim umphathi wendlu, noShebhena umbhali,  namadoda amakhulu ababingeleli, bezigqume ngezirhwexayo,  kuIsaya umprofeti, unyana ka-Amotsi.</li>
      <li>Bathi kuye, Utsho uHezekiya ukuthi, Le mini yimini yembandezelo neyokohlwaya neyogibo; ngokuba abantwana baze kufika emlonyeni wesizalo, tu ke amandla okuzala.</li>
      <li>Mhlawumbi uYehova uThixo wakho angaweva amazwi kaRabheshake, othunyiweyo ngukumkani waseAsiriya inkosi yakhe,  ukungcikiva uThixo ophilileyo; amohlwaye ngenxa yamazwi lawo awavileyo uYehova uThixo wakho; wena uphakamise umthandazo ngenxa yamasalela asekhoyo.</li>
      <li>Baya ke abakhonzi bokumkani uHezekiya kuIsaya.</li>
      <li>Wathi uIsaya kubo, Nothi kwinkosi yenu, Utsho uYehova ukuthi, Musa ukoyikiswa ngamazwi owavileyo, abandinyelise ngawo abafana bakwakumkani waseAsiriya.</li>
      <li>Yabona, ndimfaka umoya, ukuba eve udaba olubi, abuye ke aye ezweni lakhe, ndimwise ngekrele ezweni lakhe.</li>
      <li>Wabuya ke uRabheshake, wamfumana ukumkani waseAsiriya esilwa neLibhena; ngokuba ebevile ukuba undulukile eLakishe.</li>
      <li>Weva kusithiwa ngoTiraka ukumkani wakwaKushi, Uphumile esiza kulwa nawe. Weva ke, wathumela abathunywa kuHezekiya esithi,</li>
      <li>Notsho kuHezekiya ukumkani wakwaYuda ukuthi,  Makangakulukuhli uThixo wakho, okholose ngaye wena, usithi,  Ayisayi kunikelwa iYerusalem esandleni sokumkani waseAsiriya.</li>
      <li>Uyabona, ukuvile wena abakwenzileyo ookumkani baseAsiriya kumazwe onke, ukuba bawaphanzisa; uya kuhlangulwa na ke wena?</li>
      <li>Oothixo beentlanga ke bazihlangula na ezo,  bazitshabalalisayo oobawo, iGozan, neHaran, neRetsefe, noonyana bakaEden ababeseTelasare?</li>
      <li>Uphi na ukumkani weHamati, nokumkani weArpadi, nokumkani womzi waseSefarvayim, neHena, neIva?</li>
      <li>Wawathabatha uHezekiya amaphepha encwadi esandleni sabathunywa, wawafunda; wenyuka waya endlwini kaYehova,  wayaneka uHezekiya phambi koYehova.</li>
      <li>Wathandaza uHezekiya kuYehova esithi,</li>
      <li>Yehova wemikhosi, Thixo wakwaSirayeli, wena uhleli phakathi kweekerubhi, unguye uThixo wena wedwa kwizikumkani zonke zehlabathi; wena ulenzile izulu nehlabathi.</li>
      <li>Thoba indlebe yakho, Yehova, uve; vula amehlo akho,  Yehova, ubone; uweve onke amazwi kaSaneribhe, awathumele ukungcikiva uThixo ophilileyo.</li>
      <li>Okunene, Yehova, ookumkani baseAsiriya baziphanzisile zonke iintlanga namazwe azo;</li>
      <li>babanikela oothixo bazo emlilweni, kuba bebengethixo,  bebengumsebenzi wezandla zomntu, umthi nelitye;  babatshabalalisa ke.</li>
      <li>Ke ngoko, Yehova Thixo wethu, sisindise esandleni sakhe,  zazi zonke izikumkani zehlabathi, ukuba wena unguYehova wedwa.</li>
      <li>Wathumela ke uIsaya unyana ka-Amotsi kuHezekiya, esithi,  Utsho uYehova, uThixo wakwaSirayeli, ukuthi, Okuthandazeleyo kum, ngokubhekisele kuSaneribhe ukumkani waseAsiriya,  ndikuvile.</li>
      <li>Lilo eli ilizwi alithethayo uYehova ngaye, Intombi eyintombi uZiyon iyakudela, iyakugculela; intombi uYerusalem ihlunguzela intloko emva kwakho.</li>
      <li>Ngubani na lo umngcikivileyo, umnyelisileyo? Ngubani na lo umphakamisele ilizwi lakho, ukude uwaphakamisele amehlo akho phezulu nje? NgoyiNgcwele wakwaSirayeli.</li>
      <li>Uyingcikivile iNkosi ngabakhonzi bakho, wathi, Ngobuninzi beenqwelo zam zokulwa ndiqabele mna ezintlomeni zeentaba,  emathambekeni eLebhanon; ndiyigawule imisedare yayo emide kakhulu nemisipres yayo enyuliweyo; ndifike kweyokuphela indawo yayo ephezulu, ehlathini lentsimi yayo echumayo.</li>
      <li>Ndimbe, ndasela amanzi mna; ndiya kuyomisa ngentende yeenyawo zam yonke imijelo yoMnayile oseYiputa.</li>
      <li>Akuvanga na? Kwakude ndakwenza oku, kwangemihla yamandulo ndakubumba; ndikufikisile, kwenzeka ngoku ukuba uyikhahlele phantsi imizi enqatyisiweyo, ibe yingxakangxaka yemiwewe.</li>
      <li>Abemi bayo banqumka izandla, baqhiphuka umbilini, badana,  baba ngumfuno wasendle, nohlaza, utyani obuphezu kwendlu,  nentsimi yengqolowa engekabi mvila.</li>
      <li>Ke ukuhlala kwakho, nokuphuma kwakho, nokungena kwakho,  ndiyakwazi, nokuguguma kwakho ngam.</li>
      <li>Ngenxa yokuguguma kwakho ngam, nangenxa yokutyesha kwakho okunyuke kweza ezindlebeni zam, ndiya kufaka ikhonkco lam empumlweni yakho, nomkhala wam emlonyeni wakho, ndikubuyise ngendlela oweza ngayo.</li>
      <li>Ke kaloku nguwo lo umqondiso kuwe: lo mnyaka kodliwa ummilela, ngomnyaka wesibini kodliwa isihlabane; ngomnyaka wesithathu nohlwayela nivune, nityale izidiliya, nidle iziqhamo zazo.</li>
      <li>Abasindileyo bendlu yakwaYuda, abo baseleyo, baya kubuya bendelisele iingcambu phantsi, benze iziqhamo phezulu.</li>
      <li>Ngokuba kuya kuphuma eYerusalem abaseleyo nabasindileyo entabeni yeZiyon. Ubukhwele bukaYehova wemikhosi buya kukwenza oko.</li>
      <li>Ngako oko utsho uYehova ngokubhekisele kukumkani waseAsiriya, ukuthi, Akayi kungena kulo mzi, akayi kutola notolo kuwo, akayi kuwuzela enengweletshetshe, akayi kuwufumbela ludonga lakungqinga.</li>
      <li>Uya kubuya ngendlela aweza ngayo; akasayi kungena kulo mzi; utsho uYehova.</li>
      <li>Ndiya kuwukhusela lo mzi, ndiwusindise ngenxa yam,  nangenxa kaDavide, umkhonzi wam.</li>
      <li>Kwaphuma ke isithunywa sikaYehova, saxabela emkhosini wama-Asiriya ikhulu elinamanci asibhozo anesihlanu amawaka.  Bavuka kusasa, nango ezizidumbu ezifileyo onke.</li>
      <li>Wanduluka, wahamba; wabuya uSaneribhe ukumkani waseAsiriya, wahlala eNineve.</li>
      <li>Kwathi, enqula endlwini kaNiseroki uthixo wakhe, bamxabela ngekrele ooAdrameleki noSharetsere, oonyana bakhe. Baza basabela ezweni laseArarati. UEsar-hadon, unyana wakhe, waba ngukumkani esikhundleni sakhe.</li>
    </ol>
  </li>
  <li>
    <ol>
      <li>Ngaloo mihla wayesifa UHezekiya, eza kufa. Waya umprofeti kuye, uIsaya unyana ka-Amotsi; wathi kuye, Utsho uYehova ukuthi, Yolela indlu yakho, ngokuba uya kufa wena, akuyi kuphila.</li>
      <li>UHezekiya wabubhekisa eludongeni ubuso bakhe, wathandaza kuYehova, wathi,</li>
      <li>Khawukhumbule, ndiyakukhunga, Yehova, okokuba ndihambe phambi kwakho ngokunyaniseka nangentliziyo ephelelisileyo,  ndakwenza okulungileyo emehlweni akho. Watsho uHezekiya isililo esikhulu.</li>
      <li>Kwafika ilizwi likaYehova kuIsaya, lisithi,</li>
      <li>Yiya uthi kuHezekiya, Utsho uYehova, uThixo kaDavide uyihlo, ukuthi, Ndiwuvile umthandazo wakho, ndizibonile iinyembezi zakho. Uyabona, ndiya kongezelela kwimihla yakho ishumi elinesihlanu leminyaka.</li>
      <li>Ndiya kukuhlangula wena nalo mzi esandleni sokumkani waseAsiriya, ndiwukhusele lo mzi.</li>
      <li>Nangu ke umqondiso kuwe, uphuma kuYehova, ukuba uya kulenza uYehova elo lizwi alithethileyo.</li>
      <li>Uyabona, ndiyasibuyisa isithunzi sezinyuko, esehlayo esinyukweni sika-Ahazi ngelanga, ndisibuyisa umva izinyuko ezilishumi. Labuya ke ilanga izinyuko ezilishumi ezinyukweni elibe lihlile ngazo.</li>
      <li>Umbhalo kaHezekiya ukumkani wakwaYuda, oko ebesifa, waza waphila:</li>
      <li>Ndathi mna, yakubon ukuba ithe cwaka imihla yam, mandimke ndiye emasangweni elabafileyo; Ndivelelwe, ndayihluthwa eseleyo iminyaka yam.</li>
      <li>Ndathi, Andiyi kumbona uYa, uYa ezweni labaphilileyo;  Andiyi kuba samkhangela umntu, ndikubemi belabangasekhoyo.</li>
      <li>Umnquba wam uza kuncothulwa, ufuduswe umke kum,  njengentente yomalusi; Ndibusongile njengomluki ubomi bam;  unditsheca ezintsingeni. Uya kundigqibela ngosuku olunye.</li>
      <li>Ndazizolisa kwada kwasa; njengengonyama, wenjenjalo ukuwaphula onke amathambo am. Uya kundigqibela ngosuku olunye.</li>
      <li>Njengehlankomo, njengendwe, ndenjenjalo ukukrikriza,  Ndalila njengevukuthu; aphela amehlo am kukubheka phezulu:  Yehova, ndifingekile, ndimele.</li>
      <li>Ndothini na ukubulela, ethethile nje kum, wenza nokwenza?  Mandicothoze yonke iminyaka yam eya kuza phezu kobukrakra bomphefumlo wam.</li>
      <li>Nkosi yam, babuya baphile zezo zinto abantu, Bukuzo kanye ubomi bomoya wam: Wondiphilisa ke, ndidlise ubomi.</li>
      <li>Yabona, baba lusindiso kum ubukrakra obukhulu. Wena ke ngokundithanda, wawurhola umphefumlo wam esihogweni sokonakala;  Ngokuba izono zam uzilahlile emva komhlana wakho.</li>
      <li>Kuba elabafileyo alinakukuncoma, ukufa akunakukudumisa;  Abahla baye emhadini abakulindele ukunyanisa kwakho.</li>
      <li>Ophilileyo, ophilileyo nguye owokuncoma, njengam nje namhla. Uyise uya kukwazisa ukunyanisa kwakho koonyana.</li>
      <li>UYehova uza kundisindisa; Ngoko ke sozibetha iihadi zethu Yonke imihla yobomi bethu, endlwini kaYehova.</li>
      <li>Wathi uIsaya, mabathabathe isicumba samakhiwane, basibeke ethumbeni, ukuze aphile.</li>
      <li>Wathi uHezekiya, Uyintoni na umqondiso wokuba ndiya kunyuka ndiye endlwini kaYehova?</li>
    </ol>
  </li>
  <li>
    <ol>
      <li>Ngelo xesha uMerodaki-bhaladan, unyana kaBhaladan, ukumkani waseBhabheli, wathumela incwadi nomnikelo kuHezekiya; kuba wayevile ukuba ubesifa, wabuya wachacha.</li>
      <li>Wavuya uHezekiya ngabo, wababonisa indlu yakhe yezinto aziqwebileyo: isilivere, negolide, nobulawu, neoli entle,  nendlu yonke yezixhobo zakhe, nento yonke ebikho ebuncwaneni bakhe. Akwabakho nto endlwini yakhe nasekulawuleni kwakhe konke, angababonisanga yona uHezekiya.</li>
      <li>Waya uIsaya umprofeti kukumkani uHezekiya, wathi kuye,  Atheni na la madoda? avele ngaphi na ukuza kuwe? Wathi uHezekiya, Avele ezweni elikude eBhabheli, esiza kum.</li>
      <li>Wathi ke, Abone ntoni na endlwini yakho? Wathi uHezekiya,  Abone into yonke esendlwini yam; akubangakho nto ndingababonisanga yona ebuncwaneni bam.</li>
      <li>Wathi uIsaya kuHezekiya, Live ke ilizwi likaYehova wemikhosi.</li>
      <li>Uyabona, kuza imihla, eya kuthi yonke into esendlwini yakho, nento abayiqwebayo ooyihlo, kwada kwayile mini,  ithwalelwe eBhabheli, kungasali nto; utsho uYehova.</li>
      <li>Baya kuthabatha nakoonyana bakho abaya kuphuma kuwe, oya kubazala, babe ngababusi ebhotweni lokumkani waseBhabheli.</li>
      <li>Wathi uHezekiya kuIsaya, Lilungile ilizwi likaYehova,  olithethileyo. Wathi, Inene, kuya kubakho uxolo nozingiso ngeyam imihla.</li>
    </ol>
  </li>
  <li>
    <ol>
      <li>Thuthuzelani, bathuthuzeleni abantu bam, utsho uThixo wenu.</li>
      <li>Thethani kakuhle neYerusalem, nimemeze kuyo, nithi kuzalisekile ukuphuma kwayo umkhosi; nithi, buhlawulelwe ubugwenxa bayo; nithi, yamkeliswe esandleni sikaYehova okuphindwe kabini kwizono zayo zonke.</li>
      <li>Yivani omemezayo, esithi, Yigeceni entlango indlela kaYehova; tyenenezelani uThixo wethu umendo enkqantosini.</li>
      <li>Yonke imifula mayinyuswe, zonke iintaba neenduli zigungxulwe; iindawo ezimagqagala zibe zithabazi, nemixawuka ibe ziintili;</li>
      <li>butyhileke ubuqaqawuli bukaYehova, ibubone inyama yonke kunye; ngokuba uthethile umlomo kaYehova.</li>
      <li>Ilizwi lothile lathi, Memeza. Wathi yena, Ndimemeze ntoni na? Yithi, Yonke inyama ibutyani, bonke ubuhle bayo bunjengentyantyambo yasendle.</li>
      <li>Buyoma utyani, iyabuna intyantyambo; ngokuba umoya kaYehova uvuthuza kuyo; inene, abantu babutyani.</li>
      <li>Buyoma utyani, iyabuna intyantyambo; ke lona ilizwi likaThixo wethu liya kuma ngonaphakade.</li>
      <li>Wena Ziyon, mshumayeli weendaba ezilungileyo, nyuka uye entabeni ephakamileyo; wena Yerusalem, mshumayeli weendaba ezilungileyo, liphakamise ngamandla ilizwi lakho, phakamisa ungoyiki. Yithi kwimizi yakwaYuda, Nanko uThixo wenu!</li>
      <li>Uyabona, iNkosi uYehova iya kuza, ingowomeleleyo, ingalo yayo iyilawulela. Uyabona, umvuzo wayo inawo, nomsebenzi wayo uphambi kwayo.</li>
      <li>Iya kuwalusa umhlambi wayo njengomalusi; iya kuwabutha ngeengalo zayo amatakane, iwathwale ngesifuba sayo, izithundeze ezanyisayo.</li>
      <li>Ngubani na olinganise amanzi la entendeni yesandla sakhe,  walilungisa izulu ngomoluko weminwe, walukhongozela uthuli lomhlaba ngomlinganiselo, wazilinganisa iintaba ngesilinganiso,  neenduli ngesikali?</li>
      <li>Ngubani na owalungisa uMoya kaYehova, waba yindoda emcebisayo, wamazisa?</li>
      <li>Wacebisana nabani na owamqondisayo, wamfundisa umendo wesiko, wamfundisa ukwazi, wamazisa indlela yokuqonda?</li>
      <li>Yabona, iintlanga zibalelwa ekubeni zinjengethontsi emphandeni, njengesuntswana esikalini. Yabona, iziqithi zinjengothuli oluqhaphukayo.</li>
      <li>ILebhanon ayilingene kubaswa, neenyamakazi zayo azilingene kubalidini elinyukayo.</li>
      <li>Zonke iintlanga zinjengento engento phambi kwakhe; kuye zibalelwa ekuthini asizanto, ziluchuku.</li>
      <li>Ningamfanekisa ke nabani na uThixo, ninxulumise mfanekiselo mni na naye?</li>
      <li>Umfanekiso oqingqiweyo utyhidwa yingcibi, awaleke ngegolide umnyibilikisi, awunyibilikisele imixokelelwane yesilivere.</li>
      <li>Okhohliweyo ngumrhumo ukhetha umthi ongenakubola;  uzifunela ingcibi eyaziyo, ukuba imlungisele umfanekiso oqingqiweyo ongayi kushukuma.</li>
      <li>Anazi na? aniva na? anixelelwanga na kwasentloko?  aniqondanga na kwasekusekweni kwehlabathi?</li>
      <li>Ngulo uhlala phezu kwesazinge sehlabathi, abemi balo ke benjengemicikwane; ulowaneka izulu njengeqhiya eliyasuyasu,  walitwabulula njengentente yokuhlala;</li>
      <li>ulozenza izidwangube ukuba zingabi nto, abagwebi behlabathi abenze babe luchuku.</li>
      <li>Bengekathi ukutyalwa, bengekathi ukuhlwayelwa, singekathi ukwendelisela iingcambu emhlabeni isiphunzi sabo,  uselebafuthela bome, ubathabathe umoya ovuthuzayo njengomququ.</li>
      <li>Niya kundifanisa nabani na, ndilingane naye? utsho oyiNgcwele.</li>
      <li>Phakamiselani amehlo enu phezulu, nibone: ngubani na owadala ezi zinto? Ngulokhupha umkhosi wazo ngamaqela, uzibiza zonke ziphela ngamagama, ngenxa yobukhu bokomelela, ekhaliphile ngamandla; akusali nanye.</li>
      <li>Yini na ukuba uthi, Yakobiuthethe uthi, Sirayeli Indlela yam isithele kuYehova, nebango lam lidlule kuThixo wam?</li>
      <li>Akwazi na? akuvanga na, ukuba uThixo ongunaphakade nguYehova, tyhafi, akadinwa; ayinakugocwagocwa ingqondo yakhe.</li>
      <li>Umnika otyhafileyo amandla, ongenakomelela amandisele ukuqina.</li>
      <li>Namadodana angatyhafa adinwe, nabafana bakhubeke bawe;</li>
      <li>ke bona abathembele kuYehova baya kuhlaziyeka emandleni;  banyuke ngamaphiko njengeenkozi. Baya kugidima bangadinwa,  bahambe bangatyhafi.</li>
    </ol>
  </li>
  <li>
    <ol>
      <li>Yithini tu phambi kwam, ziqithi; izizwe mazihlaziye amandla; mazize zisondele, zandule zithethe; masiqubisane ematyaleni.</li>
      <li>Ngubani na ovuse empumalanga lowo ukhawulelwa bubulungisa ezinyaweni zakhe? Unikela iintlanga phambi kwakhe, unyathela ookumkani, ubanikela ekreleni lakhe njengothuli, esaphetheni sakhe njengomququ ophetshethwayo.</li>
      <li>Uyabasukela, udlula enoxolo ngomendo abengawuhambanga ngeenyawo zakhe.</li>
      <li>Ngubani na okusebenzileyo wakwenza oko, obiza izizukulwana kwasentloko? Ndim, mna Yehova, ndingowokuqala; nakwabangasemva ndikwanguye.</li>
      <li>Iziqithi zabona zoyika, iziphelo zehlabathi zagubha,  zasondela, zeza.</li>
      <li>Umntu wamnceda ummelwane wakhe, wathi kumzalwana wakhe,  Yomelela.</li>
      <li>Ingcibi yomeleza umnyibilikisi; ogudisayo ngesando womeleza obetha esikhandelweni, esithi, Kulungile; wasiqinisa ngezikhonkwane, ukuba singashukumi isithixo.</li>
      <li>Ke wena Sirayeli, mkhonzi wam Yakobi, wena ndakunyulayo,  mbewu ka-Abraham umthandi wam;</li>
      <li>endakubambayo kwaseziphelweni zehlabathi, endakubizayo kwasemacaleni alo; endathi kuwe, Ungumkhonzi wam wena,  ndikunyule, andikucekisile;</li>
      <li>musa ukoyika, kuba ndinawe mna; musa ukubhekabheka, kuba ndinguThixo wakho; ndikukhaliphisile, ewe, ndikuncedile,  ndikuxhasile ngesandla sam sokunene sobulungisa bam.</li>
      <li>Yabona, baya kudana bahlazeke bonke abavutha umsindo ngawe; aya kuba yinto engento, adake amadoda abambana nawe.</li>
      <li>Uya kuwafuna, ungawafumani, amadoda aphikisana nawe; aya kuba yinto engento, engekhoyo, amadoda alwa nawe.</li>
      <li>Ngokuba mna, Yehova Thixo wakho, ndiya kusibamba isandla sakho sokunene; ndingothi kuwe, Musa ukoyika, ndiya kukunceda mna.</li>
      <li>Musa ukoyika, mbungu Yakobi, bantu bambalwa bakwaSirayeli;  ndiya kukunceda mna; utsho uYehova, uMkhululi wakho oyiNgcwele kaSirayeli.</li>
      <li>Yabona, ndikwenze isisizilo esibukhali esitsha,  esintlangothi mbini; uya kuzi bhula iintaba uzicole, iinduli uzixelise umququ.</li>
      <li>Uya kuzela, umoya uzitha bathe, umoya ovuthuzayo uziphangalalise; ke wena ugcobe ngoYehova, uqhayise ngoyiNgcwele kaSirayeli.</li>
      <li>Ke abaziintsizana nabangamahlwempu baya kufuna amanzi,  angabikho, ulwimi lwabo lome linxano; mna Yehova ndiya kubaphendula; mna, Thixo kaSirayeli, andiyi kubashiya.</li>
      <li>Ndiya kuyivula imilambo eluqayini, nemithombo phakathi kweentili, ndenze intlango ibe lidike elinamanzi, nomhlaba ongumqwebedu ube ziindawo eziphuma amanzi.</li>
      <li>Ndiya kutyala entlango imisedare, nemingampunzi,  nemimirtile, neminquma yasendle, ndimise enkqantosini imisipres, nemipleyini, nemigalagala, ndawonye;</li>
      <li>ukuze babone, bazi, bagqale ngentliziyo, baqiqe kunye,  ukuba isandla sikaYehova sikwenzile oko, oyiNgcwele kaSirayeli ukudalile oko.</li>
      <li>Sondezani iindawo enibambene ngazo, utsho uYehova;  zimiseni iziganeko zenu, utsho uKumkani kaYakobi.</li>
      <li>Mabazizise, basixelele okuza kuhla; mabaxele izinto zangaphambili, ubunjani bazo, sizigqale ngeentliziyo, silazi ikamva lazo; nokuba zezizayo siviseni.</li>
      <li>Xelani izinto ezizayo ngasemva, ukuze sazi ukuba ningoothixo; ewe, yenzani okulungileyo, nokuba kokubi,  sikhwankqiswe, sibonisane ngako.</li>
      <li>Yabonani, ningabento engento, nomsebenzi wenu awuni yani;  ulisikizi oninyulayo.</li>
      <li>Ndivuse owasentla, weza; owasempumalanga, onqula igama lam; uzifikela iirhuluneli njengodaka, njengombumbi exovula udongwe.</li>
      <li>Ngubani na owakuxelayo oko kwasekuqaleni? makavele sazi;  owakuxelayo ngenxa engaphambili makavele, sithi, Ulungisile.  Hayi, akukho waxelayo; hayi, akukho wavakalisayo; hayi, akukho wazivayo iintetho zenu.</li>
      <li>Ndim endaqala ndathi kwiZiyon, Yabona, nanzo; ndayinika iYerusalem umshumayeli weendaba ezilungileyo.</li>
      <li>Kuba ndakhangela, akwabakho bani; nakwaba akwabakho bacebisi ndingababuzayo, baphendule ngelizwi.</li>
      <li>Yabona, bonke bephela bayinto engento, ziyinto engekhoyo izenzo zabo, imifanekiso yabo etyhidiweyo ingumoya nochuku.</li>
    </ol>
  </li>
  <li>
    <ol>
      <li>Mboneni ke umkhonzi wam endimxhasayo; umnyulwa wam, okholwa nguye umphefumlo wam. Ndibeke uMoya wam phezu kwakhe; uya kukuphumelelisa okusesikweni ezintlangeni.</li>
      <li>Akayi kunkqangaza, aliphakamise, alivakalise ezitratweni ilizwi lakhe.</li>
      <li>Ingcongolo evikivekileyo akayi kuyaphula, umsonto oqhumayo akayi kuwucima; uya kukuphumelelisa okusesikweni ngokwenyaniso.</li>
      <li>Akayi kuba nakucinywa, akayi kuvikiveka, ade akumise okusesikweni ehlabathini, zilindele isiyalo sakhe iziqithi.</li>
      <li>Utsho uThixo yena, uYehova, udala izulu, alaneke;  utwabulula umhlaba neziveliso zawo; unika abantu abaphezu kwawo ukuphefumla, unika abahamba kuwo umoya:</li>
      <li>ukuthi, Mna, Yehova, ndikubizile ngokobulungisa, ndakubamba ngesandla; ndiya kukulondoloza, ndikwenze umnqophiso wabantu,  isikhanyiselo seentlanga;</li>
      <li>ukuba uvule amehlo eemfama, ukuba ukhuphe abakhonkxiweyo ekuvalelweni, abahleli ebumnyameni ubakhuphe entolongweni.</li>
      <li>NdinguYehova, lilo elo igama lam; andiluniki omnye uzuko lwam, nendumiso yam andiyiniki imifanekiso eqingqiweyo.</li>
      <li>Izinto zokuqala, yabona, zifikile; ndixela izinto ezintsha,  ke zingekantshuli ndiyanivisa.</li>
      <li>Vumani kuYehova ingoma entsha, indumiso yakhe kwaseziphelweni zehlabathi, nina bahla baye elwandle,  nenzaliseko yalo, nina ziqhithi nabemi bazo.</li>
      <li>Mayiphakamise izwi intlango, nemizi yayo, nemizana ehleli amaKedare; mabamemelele abemi bengxondorha, batsholoze ezincotsheni zeentaba.</li>
      <li>Mabamzukise uYehova, baxele indumiso yakhe eziqithini.</li>
      <li>UYehova uya kuphuma njengegorha, uya kuxhoxha ikhwele njengendoda yokulwa; uya kuduma, ewe, uya kunkqangaza; uya kuba ligorha ezintshabeni zakhe.</li>
      <li>Kususela kwakude ndithe quthu, ndathi tu, ndazibamba;  ngoku ndiya kubefuza njengozalayo, ndibe nephika, ndifuthe nokufutha.</li>
      <li>Ndobharhisa iintaba neenduli, ndiyitshise yonke imifuno yazo, imilambo ndiyenze iziqithi, ndiwatshise amadike.</li>
      <li>Ndozihambisa iimfama ngendlela ezingayaziyo,  ndizinyathelise kwiingqushu ezingazaziyo; ubumnyama ndibenza ukukhanya phambi kwazo, iindawo ezimagqagala zibe zithabazi.  Zizo ezo izinto endiya kuzenza, ndingazishiyi.</li>
      <li>Baya kubuya umva, badane bedanile, abakholosa ngemifanekiso eqingqiweyo, abathi kwetyhidiweyo, Ningoothixo bethu.</li>
      <li>Yivani, zithulu; bhekani nibone, zimfama.</li>
      <li>Ngubani na oyimfama, ingenguye umkhonzi wam? osisithulu njengomthunywa wam endimthumayo? Ngubani na oyimfama njengenqogu, oyimfama njengomkhonzi kaYehova?</li>
      <li>Ubona izinto ezininzi, akazigcini noko; uvula iindlebe,  akeva noko.</li>
      <li>UYehova uthande ngenxa yobulungisa bakhe ukuwukhulisa umyalo, wawenza wanobungangamsha.</li>
      <li>Ke bona ngabantu abaphangiweyo, abahluthiweyo,  ababotshelelwe emingxunyeni bonke bephela, abafakwe ezintolongweni, baba lixhoba, akwabakho mhlanguli; baba ngabahluthiweyo, akwabakho uthi, Buyisa.</li>
      <li>Ngubani na kuni oya kukubekela indlebe oko, abaze indlebe,  eve emveni koku?</li>
      <li>Ngubani na owamnikela uYakobi ekuhluthweni, owamnikela uSirayeli kubaphangi? AsinguYehova nalowo sonayo kuye, lowo bangavumanga ukuhamba ngeendlela zakhe, abawuphulaphula umyalo wakhe?</li>
      <li>Wamphalazela ngobushushu bomsindo wakhe, nangamandla emfazwe; wamlenya ngomlilo ngeenxa zonke, akakwazi noko;  wamtshisa, noko akakunyamekela oko ngentliziyo.</li>
    </ol>
  </li>
  <li>
    <ol>
      <li>Kaloku ke utsho uYehova, uMdali wakho, Yakobi, uMbumbi wakho, Sirayeli, ukuthi, Musa ukoyika; ngokuba ndikukhulule ngokukuhlawulela; ndikubizile ngegama lakho, ungowam.</li>
      <li>Xa uthi uwele emanzini, ndoba nawe: nasemilanjeni, ayisayi kukuntywilisela; xa uthi uhambe emlilweni, akuyi kurhawuka,  nelangatye lingakutshisi.</li>
      <li>Ngokuba mna, Yehova, ndinguThixo wakho, mna, Ngcwele kaSirayeli, ndingumsindisi wakho; ndirhole iYiputa yakucamagushela, iKushi neSebha zaba sesikhundleni sakho.</li>
      <li>Ngenxa yokuba unqabile emehlweni am, uzukile, mna ke ndikuthandile; ndirhola abantu esikhundleni sakho, nezizwe esikhundleni sobomi bakho.</li>
      <li>Musa ukoyika, ngokuba ndinawe: ndiya kuyizisa imbewu yakho ivela empumalanga, ndikubuthe nasentshonalanga.</li>
      <li>Ndiya kuthi kumntla, Ethe; nakumzantsi, Musa ukuthintela;  nazise oonyana bam bevela kude, neentombi zam zivela eziphelweni zehlabathi:</li>
      <li>yonke into ebizwe ngegama lam, endiyidalele uzuko lwam,  endiyibumbileyo, endiyenzileyo.</li>
      <li>Khupha abantu abaziimfama benamehlo, nabazizithulu beneendlebe.</li>
      <li>Nonke zintlanga, buthelanani ndawonye, zihlangane izizwe.  Ngubani na kuni onokukuxela oko? Mabasivise izinto zangaphambili, mabamise amangqina abo, bagwetyelwe; mabeve ke abantu, bathi, Yinyaniso.</li>
      <li>Ningamangqina am, utsho uYehova, nina ningumkhonzi wam endimnyulileyo; ukuze nazi, nikholwe ndim, niqonde ukuba ndim;  phambi kwam akubunjwanga thixo, nasemva kwam akuyi kubakho namnye.</li>
      <li>Mna ke, mna ndinguYehova, akukho msindisi ingendim.</li>
      <li>Mna ndixelile, ndasindisa, ndabonisa, kungekho thixo wumbi kuni; ningamangqina am, utsho uYehova, ukuba ndinguThixo.</li>
      <li>Unanamhla ndinguye, akukho unokuhlangula esandleni sam;  ndisebenza, ngubani na ke onokukubuyisa oko umva?</li>
      <li>Utsho uYehova, umkhululi wenu, oyiNgcwele kaSirayeli,  ukuthi, Ngenxa yenu ndithumele eBhabheli, ukuba ndibahlise abasabayo bonke bephela, namaKaledi, ngeenqanawa zokumemelela kwabo.</li>
      <li>Mna, Yehova, ndingoyiNgcwele wenu, uMdali kaSirayeli,  uKumkani wenu.</li>
      <li>Utsho uYehova, umenzi wendlela elwandle, womendo emanzini anamandla;</li>
      <li>umkhuphi wenqwelo nehashe, wempi nentshatshela; baya kulala bangavuki, bethile, becimile njengomsonto wesibane:</li>
      <li>utsho ukuthi, Musani ukukhumbula izinto zangaphambili,  ningazikhathaleli nezamandulo.</li>
      <li>Yabonani, ndiya kwenza into entsha, intshule ngoku; aniyi kuyazi na? Inene, ndiya kwenza indlela entlango, nemilambo enkangala.</li>
      <li>Izilo zasendle ziya kundizukisa, iimpungutye neenciniba;  ngokuba ndenza amanzi entlango, nemilambo enkangala, ukuze ndiseze abantu bam, abanyulwa bam.</li>
      <li>Abantu endizibumbeleyo baya kubalisa indumiso yam.</li>
      <li>Akundinqulanga ke mna, Yakobi, ngokude uzixhamle ngam,  Sirayeli.</li>
      <li>Akundiziselanga mpahla imfutshane yamadini akho anyukayo;  akundizukisanga ngamibingelelo yakho. Andikukhonzisanga ngaminikelo yakudla, andikudinisanga ngantlaka imhlophe.</li>
      <li>Akundithengelanga kalamo ngemali, akundihluthisanga ngamanqatha emibingelelo yakho; hayi, undikhonzise ngezono zakho, undidinisile ngobugwenxa bakho.</li>
      <li>Mna ndinguye ocima izikreqo zakho ngenxa yam,  ndingazikhumbuli izono zakho.</li>
      <li>Ndikhumbuze, masimangalelane; misa intetho yakho, ukuze ugwetyelwe.</li>
      <li>Uyihlo wokuqala wona, nabalamleli bakho bakreqa kum.</li>
      <li>Ngako oko ndabangcolisa ke abathetheli abangcwele,  ndamnikela uYakobi ukuba asingelwe phantsi, uSirayeli ukuba anyeliswe.</li>
    </ol>
  </li>
  <li>
    <ol>
      <li>Kaloku ke yiva, Yakobi mkhonzi wam, Sirayeli endikunyulileyo.</li>
      <li>Utsho uYehova uMenzi wakho, uMbumbi wakho kwasesizalweni,  uMncedi wakho, ukuthi, Musa ukoyika, mkhonzi wam Yakobi,  Yeshurun endimnyulileyo.</li>
      <li>Ngokuba ndiya kugalela amanzi phezu kwabanxaniweyo,  nemiqukuqela yamanzi phezu kwelizwe elomileyo. Ndiya kugalela uMoya wam phezu kwembewu yakho, nentsikelelo yam phezu kwenzala yakho.</li>
      <li>Baya kuhluma phakathi kotyani, njengemingculuba engasemisingeni yamanzi.</li>
      <li>Omnye uya kuthi, NdingokaYehova; nomnye uya kunqula igama likaYakobi; kwanomnye uya kuzibhala ngesandla sakhe kuYehova,  alihloniphe igama likaSirayeli.</li>
      <li>Utsho uYehova, uKumkani wakwaSirayeli, uMkhululi wakhe,  uYehova wemikhosi, ukuthi, Ndingowokuqala, ndingowokugqibela;  akukho Thixo ingendim.</li>
      <li>Ngubani na oshumayela njengam-makaxele andicacisele-ethabathela ekumiseni kwam abantu basendaleni?  Izinto ezizayo, neziza kubakho, mabazixele.</li>
      <li>Musani ukunkwantya, ningajijitheki; andikuvisanga na kwanini, ndanixelela? Ningamangqina am. Kukho Thixo na,  ingendim? Akukho liwa, andilazi mna.</li>
      <li>Abayili bemifanekiso eqingqiweyo bonke bephela baluchuku,  neento zabo ezinqwenelekayo azincedi nto; bona bangamangqina azo; ababoni, abazi, ukuze badane.</li>
      <li>Ngubani na oyile uthixo, watyhida umfanekiso ongenakunceda nto?</li>
      <li>Yabona, onke amadlelane awo aya kudana, neengcibi ezo zezasebantwini; mababuthelane bonke bephela, beme, bankwantye,  badane kunye.</li>
      <li>Ingcibi yesinyithi ilola inkxola, isebenza ngamalahle avuthayo, isiyila isithixo ngezando, isibenza ngengalo yayo enamandla; kanjalo iyalamba, ingabi namandla; ayiseli manzi,  ityhafe.</li>
      <li>Ingcibi yemithi yolula ulutya lokulinganisa, isibabula isiqu saso ngechitywa; isilungisa ngezinto zokuchwela;  isibabula isiqu saso ngekompas, isenze ngemfano yendoda,  ngokobuhle bomntu, ukuba sihlale endlwini.</li>
      <li>Ugawula imisedare, uthabatha umholem nomoki, akhethe emithini yehlathi; utyala umpayine, imvula iwukhulise.</li>
      <li>Woba ke yinto yokuba umntu aphembe umlilo; athabathe kuwo,  othe; uphatha kuthi abase umlilo, ose isonka; uphatha kuthi enze uthixo, aqubude kuye, enze umfanekiso oqingqiweyo,  asibekeke kuwo.</li>
      <li>Inxalenye yawo uyitshisa emlilweni; inxalenye yawo uyidla inyama ngayo; wosa ose ahluthe; ewe, uyotha, athi, Hee ke!  ndiyotha, ndiva umlilo!</li>
      <li>Oseleyo kuwo uwenza uthixo, umfanekiso wakhe oqingqiweyo,  asibekeke kuwo, aqubude kuwo, athandaze kuwo, athi,  Ndihlangule; ngokuba, unguthixo wam.</li>
      <li>Ahazi, abaqondi; ngokuba avingciwe amehlo abo ukuba angaboni, ukuba iintliziyo zabo zingaqiqi;</li>
      <li>banganyamekeli ngeentliziyo zabo, kungabikho kwazi,  kungabikho kuqonda, ukuba bathi, Inxalenye yawo ndiyitshisile emlilweni; ewe, ndosa isonka emalahleni awo; ndosa inyama,  ndadla; oseleyo kuwo ndiya kuwenza amasikizi na? ndisibekeke na kwinto evele emthini?</li>
      <li>Esukelana nothuthu nje, intliziyo edetshiselweyo imtyekisile kangangokuba angawuhlanguli umphefumlo wakhe, athi,  Akukho buxoki na esandleni sam sokunene?</li>
      <li>Khumbula ezo zinto, Yakobi, Sirayeli, ngokuba ungumkhonzi wam; ndikubumbile, ungumkhonzi kum; Sirayeli, akuyi kulityalwa ndim.</li>
      <li>Ndilucimile njengelifu elingqingqwa ukreqo lwakho, nezono zakho njengelifu elisibekeleyo; buyela kum, ngokuba ndikukhulule ngokukuhlawulela.</li>
      <li>Memelelani, mazulu, ngokuba uYehova ekwenzile; dumani,  zinzulu zehlabathi; gqabhukani nimemelele, zintaba, hlathi,  nani nonke mithi ekulo; ngokuba uYehova emhlawulele wamkhulula uYakobi, ezihombisile ngoSirayeli..</li>
      <li>Utsho uYehova, uMkhululi wakho, uMbumbi wakho kwasesizalweni, ukuthi, Mna Yehova ndinguMenzi weento zonke;  uManeki wezulu ndedwa; uMtwabululi wehlabathi ndingenabani;</li>
      <li>uMtshitshisi wemiqondiso yabaphololoza into engeyiyo;  uMgezisi wabavumisayo; uMbuyisi wezilumko umva; uMzulisi wokwazi kwazo;</li>
      <li>uMmisi welizwi lomkhonzi wakhe; uMzalisi wecebo labathunywa bakhe; uNdithi kwiYerusalem, Iya kumiwa; nakwimizi yakwaYuda, Iya kwakhiwa, ndiwamise amanxuwa ayo;</li>
      <li>uNdithi kumanzi enzonzobila, Yitshani, ndiyomise imilambo yakho;</li>
      <li>uNdithi kuKoreshi, Ngumalusi wam, oya kukuzalisa konke ukuthanda kwam; athi kwiYerusalem, Mayakhiwe; nakwitempile,  Mayisekwe.</li>
    </ol>
  </li>
  <li>
    <ol>
      <li>Utsho uYehova kumthanjiswa wakhe, kuKoreshi, endimbambe ngesandla sokunene, ukuba ndizinyathele iintlanga phambi kwakhe; ndikhulule amanqe ookumkani, ukuba ndizivule iingcango ezingambini, namasango angabi nakuvalwa:</li>
      <li>ukuthi, Ndiya kuhamba phambi kwakho, ndilungelelanise iindawo ezimaqhubu, ndiqhekeze iingcango zobhedu, ndixakaxe nemivalo yesinyithi;</li>
      <li>ndikunike ubuncwane obusemnyameni, neengqwebo ezisezintsithelweni; ukuze wazi, ukuba mna Yehova ndingulo ukubize ngegama, uThixo kaSirayeli.</li>
      <li>Ngenxa yomkhonzi wam uYakobi, uSirayeli umnyulwa wam,  ndakubiza ngegama lakho, ndakuthiya namanye amagama, ungandazi.</li>
      <li>NdinguYehova; akukho wumbi, akukho Thixo ingendim.</li>
      <li>Ndakubhinqa ungandazi, ukuze bazi, bethabathela ekuphumeni kwelanga bese nasekutshoneni kwalo, ukuba akukho namnye ingendim; ndinguYehova, akukho wumbi.</li>
      <li>NdinguMenzi wokukhanya, uMdali wobumnyama, uMenzi woxolo,  uMdali wobubi: mna Yehova ndinguMenzi wezo zinto zonke.</li>
      <li>Vuzisani, mazulu phezulu, sikhumezele ubulungisa isibhakabhaka; mawuvuleke umhlaba, uqhame usindiso, uhlumise ubulungisa kunye: mna Yehova ndikudalile oko.</li>
      <li>Yeha ke, obambana noMenzi wakhe! Ligophe emagopheni ezitya zomdongwe! Udongwe lunokuthi na kumbumbi walo, Wenza ntoni na?  nomsebenzi wakho unokuthi na, Akunazandla?</li>
      <li>Yeha ke, othi kuyise, Uzaleleni na? nakumfazi, Unanimba ngani na?</li>
      <li>Utsho uYehova, oyiNgcwele kaSirayeli, uMenzi wakhe,  ukuthi, buzani kum izinto ezizayo; oonyana bam nomsebenzi wezandla zam wuyalezeni kum.</li>
      <li>Mna ndenza ihlabathi, ndadala abantu phezu kwalo; izandla zam, mna lo zaneka izulu, nomkhosi walo wonke ndawuwisela umthetho.</li>
      <li>Mna ndimvelisile ngobulungisa, ndiya kuzilungelelanisa iindlela zakhe zonke. Yena uya kuwakha umzi wam, abakhulule abafuduswa bam, kungarholwanga nani, kungarholwanga sicengo;  utsho uYehova wemikhosi.</li>
      <li>Utsho uYehova ukuthi, Ukuxelenga kweYiputa nokurhweba kukaKushi nokwamaSebha, abafo abanewonga, kuya kuwelela kuwe kube kokwakho. Baya kuhamba emva kwakho, baya kuwela benemixokelelwane, baqubude kuwe; baya kuthandaza kuwe,  besithi, Inene, ukuwe uThixo; akusekho thixo, akukho nokuba abe mnye.</li>
      <li>Inyaniso, unguThixo ozisithelisayo, Thixo kaSirayeli,  Msindisi.</li>
      <li>Baya kudana, kananjalo bahlazeke bonke bephela; baya kuhamba behlazekile kunye abaziingcibi zezithixo.</li>
      <li>USirayeli uya kusindiswa nguYehova ngosindiso olungunaphakade; aniyi kudaniswa, aniyi kuhlazeka, kude kuse emaphakadeni asephakadeni.</li>
      <li>Ngokuba utsho uYehova, uMdali wezulu (nguye uThixo),  uMenzi wehlabathi, uMseki walo, yena walizinzisayo (akalidalelanga ukuba kube senyanyeni, walibumba ukuba limiwe),  ukuthi, NdinguYehova, akukho wumbi.</li>
      <li>Andithethanga entsithelweni, endaweni emnyama yelizwe;  anditshongo embewini kaYakobi ukuthi, Ndiquqeleni enyanyeni.  Mna Yehova ndithetha ubulungisa, ndixela into ethe tye.</li>
      <li>Buthani nize, sondelani kunye, nina basindileyo basezintlangeni: abanakwazi abathwali bomthi womfanekiso wabo oqinqiweyo, abathandazi bothixo ongasindisiyo.</li>
      <li>Xelani, nifikise; ewe, mabacebisane kunye, ukuthi, Ngubani na owavisa oko kwabamandulo, owakuxelayo kwanini? Asindim na Yehova, ekungekho Thixo wumbi ingendim? UThixo onobulungisa,  osindisayo, akakho ingendim.</li>
      <li>Bhekani kum, nisindiswe, nonke ziphelo zehlabathi; ngokuba ndinguThixo, akukho wumbi.</li>
      <li>Ndizifungile, ilizwi liphume emlonyeni ngobulungisa, aliyi kuguqulwa; lithe, Aya kuguqa kum onke amadolo, zifunge mna zonke iilwimi;</li>
      <li>kuthiwe ngokubhekisele kum, KuYehova yedwa bubulungisa namandla, kuyiwa kuye; baya kudana bonke abavutha ngomsindo ngaye.</li>
      <li>NgoYehova iya kugwetyelwa iqhayise yonke imbewu kaSirayeli.</li>
    </ol>
  </li>
  <li>
    <ol>
      <li>UBhele uyaguqa, uNebho uya bhanyalaza; izithixo zabo zibekwe emaqegwini nasezinkomeni ezitsalayo; ezi nibe nizithwala zibotshiwe, zingumthwalo kwizinto ezityhafileyo.</li>
      <li>Izithixo zabhanyalaza, zaguqa kunye, azaba nakuzisiza ekuthwaleni, ke inkqu yazo yaya ekuthinjweni.</li>
      <li>Phulaphulani kum, ndlu kaYakobi, nonke masalela endlu kaSirayeli, nina nabekwayo phezu kwam kwasesiswini, nina nathwalwayo ndim kwasesizalweni;</li>
      <li>kude kuse ebudaleni ikwandim, kude kuse ezimvini ndiya kunityatha emagxeni mna. Ndikwenzile mna; ndiya kunithwala mna,  ndiya kunityatha emagxeni mna, ndinisize.</li>
      <li>Ninokundifanisa, nindilinganise, nindinxulumise nabani na,  ukuba sifane?</li>
      <li>Bona bawohloza igolide engxoweni, balinganise isilivere ngesikali; baqesha umnyibilikisi, ayenze isithixo; basibekeke,  ewe, baqubude.</li>
      <li>Bayasithwala, basityathe emagxeni, basibeke phantsi endaweni yaso, sime; asibuyi sisuke kuloo ndawo yaso; ewe,  bayakhala kuso, singaphenduli; asisindisi bani embandezelweni yakhe.</li>
      <li>Khumbulani oko, nibe ngamadoda; kunyamekeleni ngentliziyo,  nina bakreqileyo.</li>
      <li>Khumbulani izinto zangaphambili, zasephakadeni, okokuba ndinguThixo, akukho wumbi; ndinguThixo, akukho namnye unjengam;</li>
      <li>ukuxelayo kwasekuqaleni okungasemva, nakwabamandulo okungekenzeki, ndisithi, Icebo lam liya kuma, ndikwenze konke ukuthanda kwam;</li>
      <li>ndibiza ukhozi empumalanga, indoda yecebo lam ezweni elikude; nditshilo, ewe, ndiya kukufeza; ndiyilile, ewe, ndiya kukwenza.</li>
      <li>Phulaphulani kum, nina bantliziyo ilukhuni, bakude nobulungisa.</li>
      <li>Ndisondeza ubulungisa bam, abuyi kuba kude; nosindiso lwam aluyi kulibala; ndinika usindiso eZiyon, uzuko lwam kuSirayeli.</li>
    </ol>
  </li>
  <li>
    <ol>
      <li>Yihla, uhlale eluthulini, nkazanandini, ntombi inguBhabheli; hlala phantsi emhlabeni ungenatrone, ntombi ingamaKaledi; ngokuba akuyi kuba sathiwa uyimvoco, noxhamla ubuncwane.</li>
      <li>Thabatha amatye, usile umgubo; bhenqa isigqubuthelo sakho,  finyezela phezulu, tyhila umlenze, wela imilambo.</li>
      <li>Mabutyhileke ubuze bakho, kubonakale nokungcikiveka kwakho;  ndiya kuphindezela, andiyi kubuka mntu.</li>
      <li>Umkhululi wethu, igama lakhe nguYehova wemikhosi,  oyiNgcwele kaSirayeli.</li>
      <li>Hlala uthi cwaka, ungeneemnyameni, ntombi ingamaKaledi;  ngokuba akuyi kuba sabizwa ngokuba uyinkosikazi yezikumkani.</li>
      <li>Ndaba noburhalarhume kubantu bam, ndalingcolisa ilifa lam,  ndabanikela ezandleni zakho; akwaba namfesane kubo; naphezu kwamadoda amakhulu wayenza yanzima kakhulu idyokhwe yakho.</li>
      <li>Ubusithi, Ndiya kuba yinkosikazi ngonaphakade; wada akwakunyamekela oko ngentliziyo, akwalikhumbula ikamva lakho oko.</li>
      <li>Kaloku ke yiva oku, wena mxhamli weziyolo, uhleliyo ukholosile, wena uthi entliziyweni yakho, Ndim kwaphela, akukho wumbi; andiyi kuhlala ndingumhlolokazi, andiyi kukwazi ukungabi nabantwana.</li>
      <li>Ziya kukuzela ezo zinto zombini ngephanyazo, ngamini-nye,  ukungabi nabantwana nobuhlolokazi; ziya kukuzela ngokugqibelela kwazo ebuninzini bokukhafula kwakho, enkitheni eninzi yomabophe bakho.</li>
      <li>Ngokuba ukholose ngezinto zakho ezimbi, wathi, Akukho undibonayo; ubulumko bakho nokwazi kwakho kuko okukuphambanisileyo; wathi entliziyweni yakho, Ndim kwaphela,  akukho wumbi.</li>
      <li>Bokuzela ke ububi, ungakwazi ukubunyanga; ikuwele inkohlakalo, ungabi nako ukuyicamagushela; ikuzele ngesiquphe intshabalala ongayaziyo.</li>
      <li>Khawumise ngomabophe bakho, nangokukhafula kwakho okuninzi, ozixhamle ngako kwasebuncinaneni bakho; mhlawumbi ungaba nokunceda, mhlawumbi ungaba nokweyisa.</li>
      <li>Udiniwe bubuninzi bamaqhinga akho; mabamise kaloku,  bakusindise oonocanda bezulu, oojongiinkwenkwezi, abakwazisayo ekuthwaseni kwenyanga ngenyanga izinto ezikuzelayo.</li>
      <li>Yabona, basuke baba njengeendiza; umlilo ubatshisile;  abanakuwuhlangula umphefumlo wabo emandleni elangatye; akukho lahle lakuzifudumeza, akukho mlilo kungahlalwa phambi kwawo.</li>
      <li>Boba njalo kuwe abo uzixhamle ngabo, ababerhwebelana nawe kwasebuncinaneni bakho; elowo uya kundwendwela ecaleni lakhe,  kungabikho ukusindisayo.</li>
    </ol>
  </li>
  <li>
    <ol>
      <li>Yivani oko, ndlu kaYakobi, nibizwayo ngegama likaSirayeli,  naphumayo emanzini kaYuda; nina nilifungayo igama likaYehova,  nimkhankanye uThixo kaSirayeli, kungenganyaniso,  kungengabulungisa.</li>
      <li>Ngokuba bazibiza ngokuthi ngabomzi ongcwele, bazixhase ngoThixo kaSirayeli, ogama lakhe linguYehova wemikhosi.</li>
      <li>Izinto zangaphambili ndazixela kwanini; zaphuma emlonyeni wam, ndazibonakalalisa; ndazenza ngesiquphe, zabakho.</li>
      <li>Ngokukwazi kwam ukuba ulukhuni, nentamo yakho ingumsipha wesinyithi, nebunzi lakho lilubhedu,</li>
      <li>ndakuxelela ezo zinto kwanini; zingekafiki ndakuvisa, hleze uthi, Isithixo sam sizenzile, umfanekiso wam oqingqiweyo notyhidiweyo uzimisile.</li>
      <li>Uvile; sikhangele zonke ziphela; wena ke akunakuzixela na?  Ndiya kukuvisa izinto ezintsha, ezifihlakeleyo, obungazazi.</li>
      <li>Zidalwa ngoku, azidalwanga kwanini; ingekabikho le mini,  ubungaziva; hleze uthi, Yabona, bendizazi.</li>
      <li>Ubungaziva; ubungazazi; ibingavulekile indlebe yakho kwanini. Kuba bendisazi ukuba unginiza unginizile; ukubizwa kwakho kuthiwa ungumkreqi kwasesizalwani.</li>
      <li>Ngenxa yegama lam ndizeka kade ukuba nomsindo, nangenxa yendumiso yam ndiyawubamba ngakuwe, ukuze ndingakunqumli.</li>
      <li>Uyabona, ndikunyibilikisile, akwaba ngokwesilivere;  ndakucikida ezikweni leentsizi.</li>
      <li>Ndikwenza oko ngenxa yam, ngenxa yam (hayi, ukuhlanjelwa kwegama lam!); andiluniki wumbi uzuko lwam.</li>
      <li>Phulaphula kum, Yakobi, Sirayeli, mbizwa wam; ndim,  ndingowokuqala, ewe, ndingowokugqibela.</li>
      <li>Ewe, isandla sam siseke ihlabathi, esokunene sam saneke izulu; ndithi ndakuzibiza ezo zinto, zime kunye.</li>
      <li>Zihlanganiseni, nonke niphela, nive; ngubani na phakathi kwezithixo owazixelayo ezo zinto? Umthandwa kaYehova uya kukwenza ukuthanda kwakhe kwiBhabheli, nengalo yakhe ikwenze kumaKaledi.</li>
      <li>Mna nditshilo, ewe, ndimbizile, ndimzisile; inempumelelo indlela yakhe.</li>
      <li>Sondelani kum, nive oku. Kwasekuqaleni andithethanga entsithelweni; kususela kwixesha lokwenzeka kwako oko,  ndilapha; nangoku iNkosi uYehova indithumile, mna noMoya wayo.</li>
      <li>Utsho uYehova, umkhululi wakho, oyiNgcwele kaSirayeli,  ukuthi, Mna Yehova, Thixo wakho, ndingokufundisa okungakuncedayo, ndikunyathelise ngendlela oya kuhamba ngayo.</li>
      <li>Akwaba imithetho yam ubuyibazele indlebe! Beluya kuba njengomlambo uxolo lwakho, nobulungisa bakho bube njengamaza olwandle;</li>
      <li>ibiya kuba njengentlabathi imbewu yakho, abaphuma ezibilinini zakho babe njengamasuntsu ayo belingayi kunqunyulwa litshabalale igama labo ebusweni bam.</li>
      <li>Phumani eBhabheli, sabani kwelamaKaledi; kuxeleni ninelizwi lokumemelela, kuvakaliseni oku, kuhlabeleni kuye naseziphelweni zehlabathi; yithini, UYehova umkhulule ngokumhlawulela umkhonzi wakhe uYakobi.</li>
      <li>Abanxanwanga, ebahambisa engqaqasini; wabatsitsisela amanzi eweni, wacanda iliwa, atsaza amanzi.</li>
      <li>Akukho luxolo kwabangendawo, utsho uYehova.</li>
    </ol>
  </li>
  <li>
    <ol>
      <li>Phulaphulani kum, ziqithi; bazani indlebe, zizwe zikude;  uYehova undibize kwasesizalweni, ulikhankanye kwasezibilinini zikama igama lam.</li>
      <li>Wawenza umlomo wam wanjengekrele elibukhali, wandizimeza esithunzini sesandla sakhe, wandenza utolo olubaziweyo,  wandisithelisa emphongolweni;</li>
      <li>wathi kum, Ungumkhonzi wam, wena Sirayeli, endiya kuhomba ngaye.</li>
      <li>Ndathi mna, Ndifumane ndazixhamla, ndawaphelisa amandla am ngochuku, nangento engento; noko ibango lam likuYehova, nomvuzo wam unoThixo wam.</li>
      <li>Kaloku ke uthi uYehova, owandibumba kwasesizalweni, ukuba ndibe ngumkhonzi kuye wokubuyisela uYakobi kuye, uSirayeli ahlanganiselwe kuye (ndizukile emehlweni kaYehova, uThixo wam waba ngamandla am);</li>
      <li>uthi ke, Kuyinto elula ukuba ube ngumkhonzi kum wokumisa izizwe zakwaYakobi, ubuyise abalondolozwa bakaSirayeli;  kananjalo ndiya kukwenza isikhanyiso seentlanga, ukuba ube lusindiso lwam, ude uze eziphelweni zehlabathi.</li>
      <li>Utsho uYehova, uMkhululi kaSirayeli, oyiNgcwele wakhe,  komphefumlo udelekileyo, kongamasikizi ezintlangeni, kumkhonzi wezilawuli, ukuthi, Ookumkani baya kubona, basuke beme,  nabathetheli babone, baqubude ngenxa kaYehova onyanisekileyo,  oyiNgcwele kaSirayeli, ngokokuba ekunyule.</li>
      <li>Utsho uYehova ukuthi, Ngexesha elamkelekileyo ndikuphendule, ndakunceda ngemini yosindiso. Ndiya kukubumba,  ndikunike ukuba ube ngumnqophiso wabantu, ukuba ulimise ilizwe,  ukuba uwabe amafa angamanxuwa;</li>
      <li>uthi kubabanjwa, Phumani; kwabasemnyameni, Velani. Baya kudla ngokomhlambi ezindleleni, amadlelo abo abekho naseluqayini lonke.</li>
      <li>Abayi kulamba, abayi kunxanwa, abayikubethwa sisanga nalilanga; ngokuba onemfesane kubo uya kubaqhuba, abathundezele emanzini ampompozayo.</li>
      <li>Ndiya kuzenza zonke iintaba zam zibe ziindlela, uphakame umendo wam.</li>
      <li>Yabona, aba baya kuvela kude; yabona, aba baya kuvela kwelasentla naselwandle, aba bavele ezweni lamaSini.</li>
      <li>Memelelani, mazulu; gcoba, hlabathi; gqabhukani nimemelele, zintaba; ngokuba uYehova ubathuthuzele abantu bakhe, unemfesane kwabaziintsizana zakhe.</li>
      <li>Ke yathi iZiyon, UYehova undishiyile, iNkosi yandilibala.</li>
      <li>Umfazi angalulibala yini na usana lwakhe, ukuba angabi namfesane kunyana wesizalo sakhe? Nokuba oonina abo bathe balibala, andiyi kukulibala mna.</li>
      <li>Uyabona, ndikuvambile ezintendeni zezandla zam; iindonga zakho zihlala zimi phambi kwam.</li>
      <li>Oonyana bakho bayakhawuleza, bayeza; abagungxuli bakho nabachithi bakho bayaphuma kuwe.</li>
      <li>Phakamisa amehlo akho ngeenxa zonke, ubone; bonke bephela bayahlanganisana, beza kuwe. Ndihleli nje, utsho uYehova, uya kubanxiba bonke bephela njengezivatho, ubabhinqe ngokombhinqo womtshakazi.</li>
      <li>Ngokuba amanxuwa akho la, neendawo zakho ezigungxuliweyo,  nelizwe lakho elichithakeleyo-inene, ngoku uya kuxinana ngabemi kulo, babe kude abaginyi bakho.</li>
      <li>Basaya kuthi ezindlebeni zakho oonyana bakho obubahluthiwe, Indawo ixinene kum, ndikhwelele, ndihlale;</li>
      <li>uya kuthi entliziyweni yakho, Ngubani na lo undizalele aba? Mna bendihluthiwe abantwana nje, ndaba ludlolo,  ndafuduswa, ndagxothwa; ke aba bakhuliswe ngubani na? Uyabona,  mna bendisele ndedwa; aba babephi na?</li>
      <li>Itsho iNkosi uYehova ukuthi, Uyabona, ndisiphakamisela ezintlangeni isandla sam, ndiyinyusele ezizweni ibhanile yam,  zibazise ke oonyana bakho, zibawole ngeengalo, neentombi zakho zithwalwe ngamagxa,</li>
      <li>Ookumkani baya kuba ngabondli bakho, namakhosikazi abo abe ngabanyisi bakho. Baya kuqubuda kuwe, bese ubuso emhlabeni,  bakhothe uthuli lweenyawo zakho; wazi ke ukuba ndinguYehova,  obathembi bakhe bangayi kudana.</li>
      <li>Anokuthatyathwa na amaxhoba kwigorha, basinde na abathinjiweyo bengamulungisa?</li>
      <li>Inene, utsho uYehova ukuthi, Nabathinjwe ligorha baya kuthatyathwa, namaxhoba omngcangcazelisi aya kusinda; ke obambana nawe, mna ndiya kubambana naye, ndibasindise mna oonyana bakho.</li>
      <li>Abakuxinzelela phantsi ndobadlisa eyabo inyama, banxiliswe lelabo igazi ngathi kungewayini entsha; yazi inyama yonke,  ukuba mna, Yehova, ndinguMsindisi wakho, ukuba uMkhululi wakho ngOnamandla kaYakobi.</li>
    </ol>
  </li>
  <li>
    <ol>
      <li>Utsho uYehova ukuthi, Iphi na incwadi yokwaliwa kukanyoko,  endamgxotha ngayo? Khona kwabandibolekayo, uphi na lowo ndathengisa ngani kuye? Yabonani, kwathengiswa ngani ngenxa yobugwenxa benu; wagxothwa unyoko ngenxa yezikreqo zenu.</li>
      <li>Yini na ukuba ndifike, kungekho mntu? ndibize, kungabikho usabelayo? Sifutshane kakhulu na isandla sam ukuba singakhululi? Akakho na kum amandla okuhlangula? Yabonani,  ngokukhalima kwam ndomisa ulwandle, imilambo ndiyenze intlango;  ziyabola iintlanzi zayo, ngokuba kungekho manzi, ziyafa kukunxanwa;</li>
      <li>ndambesa izulu ngezimnyama zokuzila, ndenze ezirhwexayo zibe sisigubungelo salo.</li>
      <li>INkosi uYehova indinike ulwimi lwabafundileyo, ukuze ndikwazi ukuzimasa otyhafileyo ngelizwi. Ivusa imiso ngemiso,  indivusela indlebe ukuba ndive ngokwabafundileyo.</li>
      <li>INkosi uYehova indivule indlebe: ke mna andenza zinkani,  andabuya umva.</li>
      <li>Ndawunikela umhlana wam kubabethi, nezidlele zam kubadlathuli beendevu; andibusithelisanga ubuso bam ehlazweni nasekutshicelweni.</li>
      <li>Ke iNkosi uYehova iya kundinceda; ngenxa yoko andihlazekanga; ngenxa yoko ndabenza ubuso bam banjengeqhwitha;  ndiyazi ukuba andiyi kudana.</li>
      <li>Usondele ondigwebelayo; ngubani na oya kubambana nam?  masime ndaweni-nye. Ngubani na ummangaleli wam? makeze kum.</li>
      <li>Uyabona, INkosi uYehova iya kundinceda; ngubani na yena oya kundigweba? Yabona bonke bephela baya konakala njengengubo,  amanundu aya kubadla.</li>
      <li>Ngubani na kuni owoyika uYehova, ophulaphula izwi lomkhonzi wakhe? Ohamba emnyameni, kungabi mhlophe kuye,  makakholose ngegama likaYehova, ayame kuThixo wakhe.</li>
      <li>Yabonani, nonke niphela, nina baphemba umlilo, baxhobe iintolo ezinomlilo, hambani niye elangatyeni lomlilo wenu,  nasezintolweni ezinomlilo enizivuthisileyo. Ke esandleni sam nantsi into eniya kuyizuza; niya kulala phantsi ninembulaleko.</li>
    </ol>
  </li>
  <li>
    <ol>
      <li>Phulaphulani kum, nina babusukelayo ubulungisa, bamquqelayo uYehova; bhekani eweni enaxholwa kulo, nasesigingqini somhadi enembiwa kuwo.</li>
      <li>Bhekani kuAbraham uyihlo, nakuSara owanizalayo; kuba waye emnye ndakumbiza, ndakumsikelela, ndakumandisa.</li>
      <li>Ngokuba uYehova uyithuthuzele iZiyon, uwathuthuzele onke amanxuwa ayo, wayenza intlango yayo yanjenge-Eden, nenkqantosi yayo yanjengomyezo kaYehova; kufumaneka imihlali nemivuyo kuyo,  imibulelo nezwi lohadi.</li>
      <li>Ndibazeleni indlebe, bantu bam; ndibekeleni indlebe, sizwe sam; ngokuba isiyalelo siya kuphuma kum, ndilizinzise isiko lam, ukuba libe sisikhanyiso sezizwe.</li>
      <li>Busondele ubulungisa bam, luphumile usindiso lwam; iingalo zam ziya kugweba izizwe, iziqithi zithembele kum, zilindele engalweni yam.</li>
      <li>Phakamiselani ezulwini amehlo enu, nibheke nasemhlabeni phantsi; ngokuba izulu liya kuthi shwaka njengomsi, wonakale umhlaba njengengubo, nabemi bawo bafe ngokunjalo, lube ngonaphakade lona usindiso lwam, bungaqotywa ubulungisa bam.</li>
      <li>Phulaphulani kum, nina nibaziyo ubulungisa, bantu banesiyalo sam entliziyweni yabo; musani ukukoyika ukungcikiva kwabafo, ningaqhiphuki umbilini kukunyelisa kwabo.</li>
      <li>Kuba amanundu aya kubadla njengengubo, umbungu ubadle njengoboya begusha; ke bona ubulungisa bam buya kuba ngunaphakade, nosindiso lwam lube kwizizukulwana ngezizukulwana.</li>
      <li>Vuka, vuka, nxiba amandla, ngalo kaYehova! Vuka,  njengokwemihla yamandulo, njengokwezizukulwana zaphakade!  Asinguwe na lowa wachitha uRahabhi, wayihlaba ingwenya?</li>
      <li>Asinguwe na lowa womisa ulwandle, amanzi enzonzobila enkulu; iinzulu zolwandle wazenza indlela yokuwela abahlawulelweyo?</li>
      <li>Ke abakhululwa bakaYehova baya kubuya babuye, beze eZiyon bememelela, benovuyo olungunaphakade phezu kweentloko zabo;  baya kufumana imihlali nemivuyo, sisabe isingqala nokuncwina.</li>
      <li>Mna ndinguye uMthuthuzeli wenu; ungubani na wena, ukuba woyike umfo oza kufa, nonyana womntu owenziwe wanga yingca;</li>
      <li>ukuba umlibale uYehova uMenzi wakho, uManeki wezulu,  uMseki wehlabathi; ukuba uhlale unkwantya imini yonke bubushushu bombandezeli, ngokokuba exunela ukonakalisa; buphi na ke ubushushu bombandezeli?</li>
      <li>Ogotyiweyo ngamakhamandela wobehle akhululwe, angafeli esihogweni, angasisweli isonka sakhe.</li>
      <li>Kuba ndinguYehova uThixo wakho, uMlatyuzisi wolwandle,  agqume amaza alo, ogama lakhe linguYehova wemikhosi.</li>
      <li>Ndiwabekile amazwi am emlonyeni wakho, ndakugubungela ngesithunzi sesandla sam, ukuba ndityale izulu, ukuba ndiseke ihlabathi, ukuba ndithi kwiZiyon, Ningabantu bam.</li>
      <li>Zivuse, zivuse, suk ume, Yerusalem wena uyiseleyo esandleni sikaYehova indebe yobushushu bakhe; uyisele wayifinca indebe enombilini ehexisayo.</li>
      <li>Bekungekho namnye uyithundezayo iYerusalem, phakathi koonyana bonke eyabazalayo; bekungekho namnye uyibambe ngesandla, phakathi koonyana bonke eyabakhulisayo.</li>
      <li>Zazimbini izinto ezakuhlelayo; ngubani na owakukhuzayo?  Yimbuqo nokwaphuka, yindlala nekrele; bendingathini na ukukuthuthuzela?</li>
      <li>Oonyana bakho bawa isiduli, balala emantloko ezitrato zonke, njengeula eli libanjisiweyo; bazele bubushushu bukaYehova, kukukhalima koThixo wakho.</li>
      <li>Ngako oko, khawuve le nto, wena ludwayinge, unxilayo kodwa kungengayo iwayini;</li>
      <li>itsho iNkosi yakho uYehova, uThixo wakho obathethelelayo abantu bakhe, ukuthi, Yabona, ndiyayithabatha esandleni sakho indebe ehexisayo, indebe enombilini yobushushu bam; akusayi kuphinda usele kuyo.</li>
      <li>Ndoyibeka esandleni sabakwenza isingqala, ababesithi kumphefumlo wakho, Qubuda sigqithe, waza wena wawenza umhlana wakho wanjengomhlaba, wanjengesitrato kwabagqitha phezu kwawo.</li>
    </ol>
  </li>
  <li>
    <ol>
      <li>Vuka, vuka, nxiba amandla akho, Ziyon! Nxiba iingubo zakho zokuhomba, Yerusalem, mzi ungcwele! Kuba akuyi kuba saphinda kungene kuwe ongalukanga, noyinqambi.</li>
      <li>Zivuthulule uthuli; suk ume, hlala phantsi, Yerusalem;  zikhulule iimbophelelo zentamo yakho, mthinjwa, ntombi inguZiyon.</li>
      <li>Ngokuba utsho uYehova ukuthi, Kwathengiswa ngani ngelize;  aniyi kuhlawulelwa nikhululwe ngamali.</li>
      <li>Kuba itsho iNkosi uYehova ukuthi, Abantu bam behla baya eYiputa ekuqaleni, ukuba baphambukele khona; ke ama-Asiriya abacudisa kungekho sizathu.</li>
      <li>Kaloku ke yintoni na enamapha, utsho uYehova, bethatyathwe ngelize nje abantu bam? Abalawuli babo bayabhomboloza, utsho uYehova; igama lam lihlala ligitywa imini yonke.</li>
      <li>Ngako oko abantu bam baya kulazi igama lam; ngako oko baya kwazi ngaloo mini ukuba ndinguye lowo uthi, Ndingokhoyo.</li>
      <li>Hayi, ukuba zintle kwazo ezintabeni iinyawo zabashumayela iindaba ezimnandi, zabavakalisa uxolo, zabashumayela iindaba ezilungileyo, zabavakalisa usindiso; zabathi kwiZiyon,  Uyalawula uThixo wakho!</li>
      <li>Phulaphula ilizwi lababoniseli bakho. Baliphakamisa kunye ilizwi, bayamemelela; ngokuba bekubona iliso kwiliso ukuyibuyisa kukaYehova iZiyon.</li>
      <li>Gqobhokelani ekumemeleleni kunye, manxuwa aseYerusalem;  ngokuba uYehova ubathuthuzele abantu bakhe, uyihlawulele wayikhulula iYerusalem.</li>
      <li>UYehova uyihlubile ingalo yakhe engcwele emehlweni eentlanga zonke; zonke iziphelo zehlabathi ziya kulubona ke usindiso loThixo wethu.</li>
      <li>Mkani, mkani, phumani apho; musani ukuphatha nto iyinqambi; phumani phakathi kwayo; zenzeni nyulu, nina bathwali beempahla zikaYehova.</li>
      <li>Ngokuba aniyi kuphuma buphuthuphuthu, nihambe ngokusaba;  kuba uYehova uhamba phambi kwenu, uMqoshelisi wenu nguThixo kaSirayeli.</li>
      <li>Yabonani, umkhonzi wam uya kwenza ngengqiqo, uya kuphakama, athi gqi, anyuke kakhulu.</li>
      <li>Kwanjengokuba babemangaliswa nguwe abaninzi (ibinje ukonakala imbonakalo yakhe, ukuda ingabi yeyomntu, nesithomo sakhe ukuda singabi sesoonyana baka-Adam):</li>
      <li>ngokunjalo yena uya kubetha zithi makatha iintlanga ezininzi; ngenxa yakhe ookumkani baya kuthi khamnqa; ngokuba baya kukubona abangazanga bakubaliselwe, bakugqale abangazanga bakuve.</li>
    </ol>
  </li>
  <li>
    <ol>
      <li>Ngubani na okholiweyo ludaba lwethu, nengalo kaYehova ityhileke kubani na?</li>
      <li>Kuba yena umkhonzi unyuka njengegatya phambi kwakhe,  njengehlumelo eliphuma ezweni elingumqwebedu, engenasithomo nabungangamela; sakukhangela, akwabakho kubonakala ukuba masimnqwenele.</li>
      <li>Udeliwe, ushiyiwe ngabantu; yindoda enomvandedwa, eqhelene nesifo wanga ngulowo kusitheliswa kuye ubuso, udeliwe, thina ke asambeka.</li>
      <li>Okwenene, uzithabathele phezu kwakhe izifo zethu, wathwala umvandedwa wethu, ke thina besiba ungobandezelwayo nguThixo,  ungocinezelwa nguye.</li>
      <li>Kanti yena uhlatywe ngenxa yezikreqo zethu, watyunyuzwa ngenxa yezenzo zethu ezigwenxa; ubetho lokuba sibe noxolo thina lube luphezu kwakhe; siphiliswe ngemivumbo yakhe.</li>
      <li>Thina zonke salahleka njengeegusha, sabheka elowo endleleni yakhe, waza uYehova wamwela ngobugwenxa bethu sonke.</li>
      <li>Wakhandaniswa, wazithoba, engawuvuli umlomo wakhe,  njengemvana esiwa ekuxhelweni; nanjengegusha esisidenge phambi kwabachebi bayo, akawuvula umlomo wakhe.</li>
      <li>Uthatyathwe ekuxinweni nasematyaleni; esizukulwaneni sakhe ngubani na owathelekelela ukuthi, unqanyulwe ezweni labaphilileyo, ubandezelwe ngenxa yesikreqo sabantu bakowethu?</li>
      <li>Lamiswa nawaboni ingcwaba lakheke laba nosisityebi,  akuba efile; ekubeni engenzanga lugonyamelo, kungabangakho nkohliso emlonyeni wakhe.</li>
      <li>UYehova ke wathanda ukumtyumza nokumvisa isifo. Xa uthe umphefumlo wakhe wawenza idini letyala, woyibona imbewu yakhe,  abe nemihla emide; ukuthanda kukaYehova kube nempumelelo ngesandla sakhe.</li>
      <li>Ngokwaphuka komphefumlo wakhe wobona, aneliswe; ngokwazi kwakhe, umkhonzi wam olilungisa uya kugwebela abaninzi, athwale yena izenzo zabo ezigwenxa.</li>
      <li>Ngako oko ndiya kumahlulela isahlulo nabakhulu, alabe nabanegunya ixhoba, ngethuba lokuba ewuminyele ekufeni umphefumlo wakhe, wavuma ukubalelwa kubakreqi, akubon ukuba usithabathile phezu kwakhe isono sabaninzi, ebathandazele abakreqi.</li>
    </ol>
  </li>
  <li>
    <ol>
      <li>Memelela, ludlolo lungazaliyo; gqabhuka umemelele,  utsholoze, wena ungenanimba; ngokuba baninzi abantwana besishiywa, ngaphezu kwabantwana bonendoda; utsho uYehova.</li>
      <li>Yenze banzi indawo yentente yakho, uwatwabulule amalengalenga eminquba yakho, ungathinteli; zolule izintya zakho, uziqinisele izikhonkwane zakho.</li>
      <li>Kuba uya kutyhobozela ekunene nasekholo, imbewu yakho izidle ilifa iintlanga, iyime imizi ebingamanxuwa.</li>
      <li>Musa ukoyika, ngokuba akuyi kudana; musa ukudideka lihlazo,  ngokuba akuyi kuba nazintloni. Ngokuba ukudana kobuntombi bakho uya kukulibala, ungcikivo lobuhlolokazi bakho ungabi salukhumbula.</li>
      <li>Ngokuba indoda yakho nguMenzi wakho, ogama lakhe linguYehova wemikhosi; nguMkhululi wakho oyiNgcwele kaSirayeli,  ekuthiwa nguThixo wehlabathi lonke.</li>
      <li>Ngokuba uYehova ukubize njengomfazi obeshiyiwe, omoya ubulalekileyo, njengomfazi wobutsha, xeshikweni ebethe wacekiswa; utsho uThixo wakho.</li>
      <li>Ndakushiya okwephanyazo elincinane; ndiya kukubutha ngemfesane enkulu.</li>
      <li>Ngomkhukula woburhalarhume ndabusithelisa ubuso bam kuwe okwephanyazo; ndiya kuba nemfesane kuwe ngenceba engunaphakade;  utsho uMkhululi wakho uYehova.</li>
      <li>Ngokuba injengonogumbe kaNowa le nto kum; oko ndafungayo ukuba amanzi kaNowa akasayi kuba sahamba phezu kwehlabathi,  ngokunjalo ndifungile ukuba andiyi kuba naburhalarhume kuwe,  ndingakukhalimeli.</li>
      <li>Ngokuba zingade zimke iintaba, neenduli zishukume; yona inceba yam ayiyi kumka kuwe, ungashukumi nomnqophiso wam woxolo; utsho onemfesane kuwe, uYehova.</li>
      <li>Wena lusizana, uphetshethwayo ungenantuthuzelo, yabona,  ndiwabeka amatye akho kwistibhiya, ndikuseka ngeesafire.</li>
      <li>Ndolumisa uqoqo lwakho ngeerubhi, namasango akho ngamatye abengezelayo, nemida yakho yonke ngamatye anqabileyo.</li>
      <li>Bonke abantwana bakho baya kuba ngabafundi bakaYehova,  lube lukhulu uxolo lwabantwana bakho.</li>
      <li>Uya kuzinza ngobulungisa; ungakhe uxhale, ngokuba akuyi kuba nakoyika; ungakhe uqhiphuke umbilini, ngokuba akuyi kusondela kuwe.</li>
      <li>Yabona, bayaqukana bahlanganisane, andikho mna kuloo nto;  nokuba ngoobani na abaya kuqukana ngawe, baya kuwa ngenxa enawe.</li>
      <li>Yabona, mna ndadala ingcibi efutha umlilo wamalahle,  ivelise impahla ngokweshishini layo; kwamna ndadala nomonakalisi wokuyonakalisa.</li>
      <li>Zonke izixhobo ezikhandelwa ukulwa nawe aziyi kuba nampumelelo; zonke iilwimi ezimelene nawe ematyaleni uya kuzigweba. Lilo eli ilifa labakhonzi bakaYehova, nobulungisa babo obuphuma kum; utsho uYehova.</li>
    </ol>
  </li>
  <li>
    <ol>
      <li>Wenani! Nonke nina ninxaniweyo, yizani emanzini,  nabangenamali; yizani, thengani nidle; yizani, thengani iwayini namasi, ningenani, ningenamali.</li>
      <li>Yini na ukuba nilinganisele imali ngento engesonka,  nokuxelenga kwenu ngento engahluthisiyo? Phulaphulani kum ninyameke, nidle okulungileyo, umphefumlo wenu uxhamle ukutyeba.</li>
      <li>Thobani iindlebe zenu, nize kum; yivani, uphile umphefumlo wenu; ndenze umnqophiso ongunaphakade nani, iinceba zikaDavide ezinyanisekileyo.</li>
      <li>Yabona, ndimenze ingqina ezizweni, inganga nomwisimethetho ezizweni.</li>
      <li>Yabona, uya kubiza uhlanga ongalwaziyo, uhlanga olungakwaziyo wena lugidimele kuwe, ngenxa kaYehova uThixo wakho, ngenxa yoyiNgcwele kaSirayeli, kuba ekuhombisile.</li>
      <li>Funani uYehova esenokufunyanwa; mbizeni esekufuphi.</li>
      <li>Ongendawo makashiye indlela yakhe, indoda enobutshinga mayishiye iingcinga zayo, ibuyele kuYehova: woba nemfesane kuyo; ibuyele kuThixo wethu ngokuba woxolela ngokukhulu.</li>
      <li>Kuba iingcinga zam asizizo iingcinga zenu, neendlela zenu asizizo iindlela zam, utsho uYehova.</li>
      <li>Inene, njengokuba izulu liwuphakamele umhlaba, ngokunjalo iindlela zam ziziphakamele iindlela zenu, neengcinga zam ziziphakamele iingcinga zenu.</li>
      <li>Kuba, njengokuba kusihla imvula nekhephu ezulwini,  ingabuyeli kulo ingathanga iwunyakamise umhlaba uvunde,  iwuhlumise, iwenze untshule, imnike imbewu umhlwayeli, imnike isonka odlayo:</li>
      <li>liya kuba njalo ilizwi lam eliphuma emlonyeni wam; aliyi kubuyela kum lilambatha, lingakwenzanga endikuthandayo,  lingakuphumelelisanga oko ndilithumela kuko.</li>
      <li>Kuba niya kuphuma ninovuyo, nithundezwe ninoxolo. Iintaba neenduli ziya kugqabhuka zimemelele phambi kwenu, imithi yasendle ibethe izandla.</li>
      <li>Esikhundleni somqaqoba kuya kuphuma imisedare,  esikhundleni serhawu kuya kunyuka imimirtile; oko kube ligama kuYehova, nomqondiso ongunaphakade ongayi kunqanyulwa.</li>
    </ol>
  </li>
  <li>
    <ol>
      <li>Utsho uYehova ukuthi, Gcinani isiko, nenze ubulungisa; kuba lusondele ukuba luze usindiso lwam, nobulungisa bam ukuba butyhileke.</li>
      <li>Hayi, uyolo lomntu okwenzayo oku, nonyana womntu obambelela kuko oku; ogcina isabatha ukuba angayihlambeli; ogcina isandla sakhe ukuba singenzi nanye into embi.</li>
      <li>Makangatsho ke unyana wolunye uhlanga, lo unamathele kuYehova, ukuthi, UYehova uya kundahlula kube kanye ebantwini bakhe; malingathi ithenwa, Yabona, ndingumthi owomileyo.</li>
      <li>Ngokuba utsho uYehova kumathenwa ukuthi, Abazigcinayo iisabatha zam, banyule endikuthandayo, babambelele emnqophisweni wam,</li>
      <li>ndobanika, endlwini yam nasezindongeni zam, indawo negama elilungileyo ngaphezu koonyana neentombi; ndobanika igama elingunaphakade elingayi kunqunyulwa.</li>
      <li>Ke oonyana bolunye uhlanga, abanamathele kuYehova, ukuze balungiselele kuye, balithande igama likaYehova, ukuba babe ngabakhonzi kuye, bonke abayigcinayo isabatha bangayihlambeli,  ababambelela emnqophisweni wam:</li>
      <li>ndobazisa entabeni yam engcwele, ndibavuyise endlwini yam yokuthandaza; amadini abo anyukayo nemibingelelo yabo yokholiseka esibingelelweni sam; kuba indlu yam kuya kuthiwa yindlu yokuthandaza ezizweni zonke.</li>
      <li>Itsho iNkosi uYehova ukuthi, Ekubabutheni abagxothiweyo bakaSirayeli, ndisaya kubutha nabanye ngaphaya kwakhe, ngaphaya kwababuthiweyo bakhe.</li>
      <li>Nonke marhamncwa asendle, yizani apha; yizani kudla, nonke marhamncwa asehlathini.</li>
      <li>Ababoniseli bakhe baziimfama, bonke bephela abanakwazi,  bonke bephela bazizinja ezizizidenge, ezingenakukhonkotha;  zibhuda, zilala, zithanda ubuthongo.</li>
      <li>Ewe, bazizinja ezithanda ukudla, ezingahluthiyo nokuhlutha; banjalo ke abalusi, abakwazi ukuqonda; bonke bephela babheke kwezabo iindlela, elowo kweyakhe inzuzo,  kowakhe ummandla.</li>
      <li>Uthi, Yizani, ndiya kuthabatha iwayini, sisele kunene isiselo esinxilisayo; neyangomso imini ibe njengale, ibe nkulu,  incamise kunene.</li>
    </ol>
  </li>
  <li>
    <ol>
      <li>Ilungisa liyatshabalala; akukho mntu ke ukunyamekelayo oko ngentliziyo; amadoda anobubele ayemka, akukho mntu ke uqondayo ukuba ilungisa limka phambi kokuba kubekho ububi.</li>
      <li>Lingena eluxolweni; baphumla ezililini zabo ababehambe ngokuthe gca.</li>
      <li>Ke nina, sondelani apha, nyana betolakazi, mbewu yomkrexezi neyehenyukazi.</li>
      <li>Nivuyelela bani na? Nisinekela bani na, ningongoza nje?  Aningabantwana bokreqo, imbewu yobuxoki, yini na,</li>
      <li>nina bazitshisekisayo emiterebhintini, phantsi kwemithi yonke eluhlaza; nina babasikayo abantwana ezihlanjeni phantsi kwemiqhokro yeengxondorha?</li>
      <li>Isahlulo sakho saba sematyeni agudileyo esihlambo; wona aba ngamaqashiso akho; kananjalo wawathululela amadini athululwayo,  wenyusa iminikelo yokudla kuwo. Mandizithuthuzele na ngezo zinto?</li>
      <li>Entabeni ephakamileyo ende wabeka isilili sakho, wenyuka waya kubingelela imibingelelo nalapho.</li>
      <li>Isikhumbuzo sakho wasibeka emva kocango nomgubasi; ngokuba wathi ungekum wazityhila, wenyuka, wasenza sabanzi isilili sakho, wanqophisana nabo, wathanda kulala nabo, wandlala ukhuko.</li>
      <li>Wahambela kukumkani uneoli, wanyhikiza iziqholo zakho,  wazithuma kude izigidimi zakho, wazithoba kwada kwaba kwelabafileyo.</li>
      <li>Wadinwa ngokuba nde kwendlela yakho; akwathi, Ndincamile;  wawafumana ebuya ephila amandla akho ngenxa yoko akuthanga fehlefehle.</li>
      <li>Ubunesithukuthezi ngabani na, ubusoyika bani na, ukuba uthethe amanga, ungandikhumbuli, ungakunyamekeli oko ngentliziyo? Andithe quthu na kususela kwaphakade, ungandoyiki nje?</li>
      <li>Ndiya kubuxela mna ubulungisa bakho, nezenzo zakho aziyi kukunceda nto.</li>
      <li>Ekukhaleni kwakho mazikuhlangule iimfumba zezithixo zakho;  zonke ziphela zimka nomoya, zithatyathwa ngumphunga. Ke yena okholosa ngam uya kulidla ilifa ilizwe, ayime intaba yam engcwele.</li>
      <li>Uthile wothi, Fumbani, fumbani, gecani indlela; susani isikhubekiso endleleni yabantu bam.</li>
      <li>Ngokuba utsho ophezulu, owongamileyo, ohleli ngonaphakade,  ogama linguNgcwele, ukuthi, Ndihleli phezulu, engcweleni,  ndihleli nakotyumkileyo, omoya uthobekileyo; ukuba ndibuye ndiphilise umoya wabathobekileyo, ndibuye ndiphilise intliziyo yabatyumkileyo.</li>
      <li>Ngokuba andiyi kubambana naye ngonaphakade, andiyi kuhlala ndinoburhalarhume; kuba umoya ubungatyhafayo phambi kwam,  nemiphefumlo endiyenzileyo mna.</li>
      <li>Ngenxa yobugwenxa bokubawa kwakhe ndaba noburhalarhume,  ndambetha, ndazisithelisa, ndaba noburhalarhume; wahamba ephamba ngendlela yentliziyo yakhe.</li>
      <li>Iindlela zakhe ndizibonile: ndiya kumphilisa,  ndimalathise, ndimbuyekezele intuthuzalo yena, nabakhe ke abenza isijwili.</li>
      <li>Umdali weziqhamo zomlomo, uYehova, uthi, Uxolo, uxolo malubekho kwabakude nakwabakufuphi, ndibaphilise.</li>
      <li>Ke bona abangendawo banjengolwandle oluvunjululweyo,  ngokuba alunakuzola; amanzi alo avumbulula udaka nezibi.</li>
      <li>Alukho uxolo kwabangendawo, utsho uThixo wam.</li>
    </ol>
  </li>
  <li>
    <ol>
      <li>Danduluka uphimisele, ungathinteleki; phakamisa izwi lakho njengesigodlo, ubaxelele abantu bam ukreqo lwabo, uyixelele indlu kaYakobi izono zayo.</li>
      <li>Ke bayandingxoka imini ngemini, bakunanzile ukuzazi iindlela zam. Njengohlanga olwenze ubulungisa alwalishiya isiko loThixo walo, bacela kum imigwebo yobulungisa, bakunanzile ukusondela kuThixo.</li>
      <li>Bathi, Yini na ukuba sizile ukudla, ungaboni? siwuthobe umphefumlo wethu, ungazi? Yabonani, ngomhla wokuzila kwenu nifumana enikunanzileyo, nibakhandanise abasebenzi benu bonke ababulalekayo.</li>
      <li>Yabonani, nizilela ukubambana, niphikisane, nibethane ngenqindi lokungendawo; namhla anizileli ukuze nivakalise ilizwi lenu phezulu.</li>
      <li>Into enjalo ingaba kukuzila endikunyulileyo na? Ingaba ngumhla wokuba umntu awuthobe umphefumlo wakhe na?  Ukuthokombisa intloko yakhe njengomzi andlale ezirhwexayo nothuthu, oko ukubiza ngokuthi kukuzila na? Ngumhla okholekileyo na kuYehova?</li>
      <li>Ukuzila endikunyulileyo asikoku na: ukucombulula iziqamangelo zokungendawo, ukukhulula izitropu zeedyokhwe,  ukundulula abavikivekileyo bekhululekile, naphule zonke iidyokhwe?</li>
      <li>Asikoku na: ukumqhekezela esonkeni sakho olambileyo,  ubangenise endlwini abaziintsizana, abatshutshiswayo? xa uthe wabona ohamba ze, umambese, ungazifihli kwinyama yakho?</li>
      <li>Kuya kwandula ke ukukhanya kwakho kuthi qhiphu njengokusa,  kuhlume kamsinya ukupholiswa kwakho, buhambe phambi kwakho ubulungisa bakho, buqoshelise emva kwakho ubuqaqawuli bukaYehova.</li>
      <li>Uya kwandula ubize, asabele uYehova; uzibike, athi, Ndikho!  Ukuba uthe wakususa phakathi kwakho ukufaka idyokhwe,  nokwalatha ngomnwe, nokuthetha ubudenge;</li>
      <li>wamvukelisa olambileyo ngento oyidlayo, wawuhluthisa umphefumlo wocinezelweyo: kophumela ke ukukhanya kwakho emnyameni, nesithokothoko sakho sibe njengemini enkulu.</li>
      <li>Uya kuhlala ekwalathisa uYehova, awuhluthise umphefumlo wakho ekubaleleni kwelanga, omeleze amathambo akho, ube njengomyezo onyakanyiswa yimvula, nanjengendawo ephuma amanzi,  emanzi angatshiyo.</li>
      <li>Baya kwakha amanxuwa angunaphakade abakowenu, uvuse iziseko zezizukulwana ngezizukulwana; bathi ukukubiza nguMvingci wamathuba, nguMbuyisi womendo wokuhlala.</li>
      <li>Ukuba uthe walubuyisa unyawo lwakho kwisabatha, ukuba ungenzi okunanzileyo ngomhla wam ongcwele; wathi ukuyibiza isabatha isisonwabiso, ingcwele kaYehova; wathi inozuko,  wayizukisa ke ngokungenzi iindlela zakho, ngokungafumani okunanzileyo, uthethe iintetho ezingeni:</li>
      <li>uya kwandula ukuziyolisa ngoYehova, ndikukhwelise emimangweni yomhlaba, ndikudlise ilifa likaYakobi uyihlo; kuba umlomo kaYehova uthethile.</li>
    </ol>
  </li>
  <li>
    <ol>
      <li>Yabonani, isandla sikaYehova asisifutshane, ukuba singasindisi; nendlebe yakhe ayinzima, ukuba ingevi.</li>
      <li>Bubugwenxa benu obunahlukanisileyo noThixo wenu, zizono zenu ezibusithelisileyo ubuso bakhe kuni, ukuba angevi.</li>
      <li>Kuba izandla zenu zidyobhekile ligazi, neminwe yenu bubugwenxa; nomlomo wenu uthetha ubuxoki, ulwimi lwenu ludumzela ubugqwetha.</li>
      <li>Akukho uvakalisa ilizwi elinobulungisa, akukho umangalelana nomnye enyanisile; bakholose ngochuku, bathethe inkohlakalo;  bakhawula ububi, bazale ubutshinga.</li>
      <li>Baqandusela amaqanda erhamba, baluka izindlu zesigcawu.  Lowo udla amaqanda abo uya kufa; elinyathelweyo liqandulelwa inyushu.</li>
      <li>Imisonto yabo ayiyi kuba yingubo, nemisebenzi yabo ayiyi kubagubungela. Izenzo zabo zizenzo zobutshinga; ukusebenza ngogonyamelo kusezandleni zabo.</li>
      <li>Iinyawo zabo zigidimela ebubini, zikhawuleze ukuya kuphalaza igazi elimsulwa; iingcinga zabo ziingcinga zobutshinga; emendweni wabo kukubhuqa nokwaphula.</li>
      <li>Abayazi indlela yoxolo, okusesikweni akukho emikhondweni yabo; bazijikajikile iindlela zabo; bonke abanyathela kuzo abalwazi uxolo.</li>
      <li>Ngenxa yoko kukude kuthi okusesikweni, nobulungisa abufikeleli kuthi. Sithembe ukukhanya, nanku ke kumnyama;  sithembe ukuba kube mhlophe, sihamba esithokothokweni.</li>
      <li>Siya phuthaphutha njengeemfama eludongeni;  siyaphuthaphutha njengabangenamehlo; sikhubeka emini enkulu ngathi kungongcwalazi; phakathi kwabaxhamla ubomi, ngathi thina singabafileyo.</li>
      <li>Siyavungama njengebhere sonke siphela; sidumzela sidumzele njengamavukuthu; sithemba okusesikweni, kungabikho; sithemba usindiso, lube kude kuthi.</li>
      <li>Kuba zininzi izikreqo zethu phambi kwakho, nezono zethu ziyangqina ngathi; kuba izikreqo zethu zinathi, nobugwenxa bethu siyabazi:</li>
      <li>ukukreqa kuYehova, nokumkhanyela, nokubuya umva kuThixo wethu, ukuthetha okucudisayo, okutyekisayo, ukukhawula nokuphimisela ngentliziyo amazwi obuxoki.</li>
      <li>Okusesikweni kubuyiswe umva, nobulungisa bumi kude;  ngokuba inyaniso ikhubekile endaweni yembutho, akunakungena okuthe gca.</li>
      <li>Yesuka yasweleka inyaniso, nocezayo ebubini wazibhunyulisa. Wabona ke uYehova, kwakubi emehlweni akhe,  ukuba kungekho okusesikweni.</li>
      <li>Wabona ukuba akukho mntu, wamangaliswa ukuba kungekho mthandazeli; yaza yamsindisela ingalo yakhe, nobulungisa bakhe bona bamxhasa.</li>
      <li>Wanxiba ubulungisa ngokwengubo yentsimbi, wanxiba isigcina-ntloko sosindiso entloko; ukwambatha wambatha iingubo zempindezelo, wazithi wambu ngekhwele, kwanga kungengubo yokwaleka.</li>
      <li>Ngokwempatho yabo leyo uya kubuyekeza ngokoko, ubushushu kubabandezeli bakhe, kwaimpatho yabo kwabaziintshaba zakhe;  kwiziqithi uya kubuyekeza kwaimpatho yazo.</li>
      <li>Baya kuloyika igama likaYehova entshonalanga, baboyike ubuqaqawuli bakhe empumalanga; kuba uya kuza njengomlambo oxineneyo, obalekiswa ngumoya kaYehova;</li>
      <li>eze engumkhululi weZiyon, wababuyayo elukreqweni kwaYakobi; utsho uYehova.</li>
      <li>Mna ke nguwo lo umnqophiso wam nabo, utsho uYehova; uMoya wam ophezu kwakho, nelizwi lam endilibeke emlonyeni wakho,  aliyi kusuka emlonyeni wakho, nasemlonyeni wembewu yakho,  nasemlonyeni wembewu yembewu yakho, utsho uYehova, kuthabathele kweli xesha kude kuse ephakadeni.</li>
    </ol>
  </li>
  <li>
    <ol>
      <li>Suk ume ukhanye, kuba kufikile ukukhanya kwakho,  nobuqaqawuli bukaYehova buthe chapha kuwe.</li>
      <li>Ngokuba, uyabona, ubumnyama buwugubungele umhlaha,  isithokothoko sizigubungele izizwe; ke kuwe uYehova uthe chapha, ubuqaqawuli bakhe bubonakele phezu kwakho.</li>
      <li>Ziya kuhamba iintlanga zize ekukhanyeni kwakho, ookumkani beze ebumhlotsheni bokuthi chapha kwakho.</li>
      <li>Phakamisa amehlo akho ngeenxa zonke, ubone; bonke bephela bayahlanganisana, baza kuwe; oonyana bakho bavela kude,  neentombi zakho zibelekwe ephangweni.</li>
      <li>Uya kwandula ukubona, ukhazimle, inkwantye yande intliziyo yakho; ngokuba iya kuguqulelwa kuwe intabalala yolwandle,  ubutyebi beentlanga buya kuza kuwe.</li>
      <li>Inkitha yeenkamela iya kukugubungela, amagobo akwaMidiyan nawakwaEfa, bonke bephela baya kuza bevela kwaShebha, bezisa igolide nentlaka emhlophe, beshumayela iindaba ezilungileyo zeendumiso zikaYehova.</li>
      <li>Yonke imihlambi yakwaKedare ibuthelana kuwe, iinkunzi zeegusha zakwaNebhayoti ziyakulungiselela; zinyuka ngokulikholo kum esibingelelweni sam, ndihombise indlu yokuhomba kwam.</li>
      <li>Ngoobani na abaya, beza bebaleka njengelifu,  njengamavukuthu esiza emakrobeni awo?</li>
      <li>Okwenene zithembele kum iziqithi, ziinqanawa zaseTarshishe phambili; zizisa oonyana bakho bevela kude, benesilivere yabo negolide yabo, kwigama likaYehova uThixo wakho, koyiNgcwele kaSirayeli, ngokokuba ekuhombisile.</li>
      <li>Oonyana bolunye uhlanga baya kuzakha iindonga zakho,  ookumkani babo bakulungiselele; kuba ndikubethe ndinoburhalarhume, kodwa ndaba nemfesane kuwe ndinetarhu;</li>
      <li>ohlala evuliwe amasango akho imini nobusuku; akayi kuvalwa, ukuze bungeniswe kuwe ubutyebi beentlanga, nookumkani bazo beqhutywa.</li>
      <li>Kuba uhlanga nobukumkani obungayi kukukhonza buya kutshabalala, ezo ntlanga ziphanze ziphanzile.</li>
      <li>Ubuqaqawuli beLebhanon buya kuza kuwe, umsipres nompleyini nomgalagala ndawonye, ukuze ihombe indawo yengcwele yam,  ndiyizukise indawo yeenyawo zam.</li>
      <li>Baya kuza kuwe besibekeka oonyana babacinezeli bakho,  baqubude ezintendeni zeenyawo zakho abakugibayo; ukukubiza bathi, Mzi kaYehova, Ziyon yoyiNgcwele kaSirayeli.</li>
      <li>Esikhundleni sokuba ubushiyiwe, uthiyiwe, akwabakho bani ucanda kuwe, ndiya kukwenza ke ingangamsha engunaphakade,  imihlali yezizukulwana ngezizukulwana.</li>
      <li>Uya kwanya amasi eentlanga, wanye ibele lokumkani, wazi ukuba mna Yehova ndinguMsindisi wakho, uMkhululi wakho,  iMbalasane kaYakobi.</li>
      <li>Esikhundleni sobhedu ndizisa igolide, esikhundleni sesinyithi ndizisa isilivere, esikhundleni semithi ubhedu,  esikhundleni samatye isinyithi; isiveleli sakho ndisenze uxolo,  abaphathi bakho ndibenze ubulungisa.</li>
      <li>Akuyi kuba savakala lugonyamelo ezweni lakho, imbuqo nolwaphulo emideni yakho; iindonga zakho ukuzibiza wothi luSindiso, namasango akho uthi yiNdumiso.</li>
      <li>Ilanga aliyi kuba saba sisikhanyiso kuwe emini, nenyanga ingakukhanyiseli, ukuze kube mhlophe kuwe; uYehova uya kuba sisikhanyiso esingunaphakade kuwe, uThixo wakho abe sisihombo sakho.</li>
      <li>Aliyi kuba satshona ilanga lakho, ingafi nenyanga yakho;  kuba uYehova uya kuba sisikhanyiso esingunaphakade kuwe,  zizaliseke iimini zesijwili sakho.</li>
      <li>Abantu bakho bayakuba ngamalungisa bonke bephela, balidle ilifa ilizwe ngonaphakade; besisithole esityelwe ndim, isenzo sesandla sam sokuba ndihombe.</li>
      <li>Omncinanana uya kuba liwaka, noweyeleyo abe luhlanga olunamandla. Mna, Yehova, ndiya kukukhawulezisa oko ngexesha lako oko.</li>
    </ol>
  </li>
  <li>
    <ol>
      <li>UMoya weNkosi uYehova uphezu kwam; ngenxa yokuba uYehova endithambisele ukuba ndishumayeze abalulamileyo iindaba ezilungileyo. Undithume ukubopha abantliziyo zaphukileyo,  ukumemeza inkululeko kwabathinjiweyo, ukuvulwa kwamehlo kwabakhonkxiweyo;</li>
      <li>ukumemeza umnyaka wetarhu likaYehova, nomhla wempindezelo yoThixo wethu: ukuthuthuzela bonke abanesijwili;</li>
      <li>ukubamisela abanesijwili baseZiyon, ukubanika isihombo sentloko esikhundleni sothuthu, ioli yemihlali esikhundleni sesijwili, ingubo yendumiso esikhundleni somoya odambayo;  ukubizwa kwabo kuthiwe yimiterebhinti yobulungisa, isityalo sikaYehova sokuhomba.</li>
      <li>Baya kwakha amanxuwa angunaphakade, bavuse iindawo ezichithakeleyo zangaphambili, bahlaziye imizi engamanxuwa,  iindawo ezichithakeleyo zezizukulwana ngezizukulwana.</li>
      <li>Baya kuma abasemzini, baluse imihlambi yenu, oonyana bezinye iintlanga babe ngabalimi bomhlaba wenu, nabezidiliya zenu.</li>
      <li>Ke nina ukubizwa kwenu, kuya kuthiwa ningababingeleli bakaYehova; kuya kuthiwa kuni, ningabalungiseleli boThixo wethu; niya kudla ubutyebi beentlanga, nindolose ninozuko lwazo.</li>
      <li>Esikhundleni sokudana kwenu niya kuzuza okuphindiweyo;  esikhundleni sehlazo baya kumemelela ngesahlulo sabo; ngako oko baya kudla ilifa eliphindiweyo ezweni labo, baya kuba novuyo olungunaphakade.</li>
      <li>Kuba mna, Yehova, ndithanda okusesikweni, ndikuthiyile ukuphanga ngokugqwetha; ndibanika umvuzo womsebenzi wabo ngenyaniso; ndenza umnqophiso ongunaphakade nabo.</li>
      <li>Iya kwaziwa imbewu yabo ezintlangeni, baziwe nabaphume ezibilinini zabo phakathi kwezizwe; bonke abababonayo baya kubazi ukuba bayimbewu ayisikeleleyo uYehova.</li>
      <li>Ndinemihlali ndanemihlali ngoYehova, umphefumlo wam uya kugcoba ngoThixo wam; kuba endinxibe iingubo zosindiso, endithe wambu ngengubo yokwaleka yobulungisa, njengomyeni ononkontsho ngokombingeleli, nanjengomtshakazi evethe iimpahla zakhe.</li>
      <li>Kuba njengoko ilizwe livelisa izilimo zalo, njengoko umyezo untshulisa intlwayelelo yawo, yenjenjalo iNkosi uYehova ukuntshulisa ubulungisa nendumiso phambi kweentlanga zonke.</li>
    </ol>
  </li>
  <li>
    <ol>
      <li>Ngenxa yeZiyon andiyi kuthi tu, ngenxa yeYerusalem andiyi kuzola, bude buphume njengokusa ubulungisa bayo, nosindiso lwayo njengesikhuni esidangazelayo;</li>
      <li>zibubone iintlanga ubulungisa bakho, nookumkani bonke babubone ubuqaqawuli bakho. Uya kubizwa ngegama elitsha, eliya kuxelwa ngumlomo kaYehova;</li>
      <li>ube sisithsaba sokuhomba esandleni sikaYehova, nonkontsho lobukumkani entendeni yesandla soThixo wakho.</li>
      <li>Akuyi kuba sathiwa kuwe unguSishiywa, nelizwe lakho akuyi kuba sathiwa kulo, Kusenkangala; ukubizwa kwakho kuya kuthiwa unguNdimnanzileyo, nelizwe lakho kuthiwe nguNokwenda; ngokuba uYehova ekunanzile, nelizwe lakho lendile.</li>
      <li>Njengokuba indodana izeka intombi, oonyana bakho baya kuzeka wena; njengomyeni enemihlali ngomtshakazi, uThixo wakho uya kuba nemihlali ngawe.</li>
      <li>Phezu kweendonga zakho, Yerusalem, ndimise abagcini: imini yonke nobusuku bonke abayi kuze bathi quthu; nina bakhumbuzi bakaYehova, musani ukuthi cwaka.</li>
      <li>Musani ukuvuma ukuba athi cwaka, ade ayizinzise, ade ayenze iYerusalem ibe yindumiso ehlabathini.</li>
      <li>UYehova ufunge isandla sakhe sokunene, nengalo yakhe eqinileyo, wathi, Inyaniso, ingqolowa yakhe andiyi kuba sayinika iintshaba zakho ziyidle, noonyana bolunye uhlanga bangaseli iwayini yakho entsha, owazixhamla ngayo.</li>
      <li>Kuba ngabayihlanganisileyo abaya kuyidla, badumise uYehova;  ngabayibuthayo abaya kuyisela ezintendelezweni zengcwele yam.</li>
      <li>Phumani, phumani ngamasango; gecani indlela yabantu;  fumbani, fumbani umendo, ncothulani amatye kuwo; nyusani ibhanile phezu kwezizwe.</li>
      <li>Yabona, uYehova uvakalisile wesa eziphelweni zehlabathi,  wathi, Yithini kwintombi enguZiyon, Yabona, usindiso lwakho luyeza; yabona, umvuzo wakhe unawo, nento ayisebenzileyo iphambi kwakhe.</li>
      <li>Ukubizwa kwabo kuya kuthiwa ngabantu abangcwele,  ngabakhululwa bakaYehova ngokumiselwa; ukubizwa kwakho kuthiwe,  ungofuniweyo, ungumzi ongashiyiweyo.</li>
    </ol>
  </li>
  <li>
    <ol>
      <li>Ngubani na lo uza evela kwaEdom, evela eBhotsera, zibomvu iingubo zakhe? Lo uyingangamsha ngesambatho sakhe, enyalasa ebuninzini bamandla akhe? Ndim, mna uthetha ngokobulungisa, mna umkhulu ukusindisa.</li>
      <li>Yini na ukuba sibe yingqombela isambatho sakho, neengubo zakho zibe njengezoxovula esixovulelweni sewayini?</li>
      <li>Isifaxangelo ndisixovule ndedwa; ezizweni akubangakho bani inam; ndazixovula ndinomsindo, ndazinyasha ndishushu; igazi lazo lachaphazela iingubo zam, ndasidyobha sonke isambatho sam.</li>
      <li>Kuba umhla wempindezelo ubusentliziyweni yam, nomnyaka wokukhulula kwam ngokuhlawulela ufikile.</li>
      <li>Ndabheka, akwabakho mncedi; ndamangaliswa ukuba kungabikho mxhasi; yandisindisela ke ingalo yam, nobushushu bam baba ngumxhasi wam.</li>
      <li>Ndazigqusha izizwe ndinomsindo, ndazinxilisa ndinobushushu,  ndalihlisela emhlabeni igazi lazo.</li>
      <li>Ndiya kukhankanya iinceba zikaYehova, iindumiso zikaYehova ngokokufanele konke ukusiphatha kukaYehova; nokulunga kwakhe okukhulu kwindlu kaSirayeli, awayiphatha ngako ngokwemfesane yakhe, nangokobuninzi beenceba zakhe.</li>
      <li>Wathi okwenene, Bangabantu bam ke, oonyana abangayi kuxoka;  waba ngumsindisi kubo ke.</li>
      <li>Ekubandezelekeni kwabo konke wabandezeleka, nesithunywa sobuso bakhe sabasindisa; ekubathandeni kwakhe nasekubacongeni kwakhe wayebakhulula ngokumisela yena, wabafunqula; wabathwala yonke imihla yasephakadeni.</li>
      <li>Ke bona bamphikisa, bamenza buhlungu uMoya wakhe oyiNgcwele; waguquka ke, waba lutshaba kubo, walwa nabo.</li>
      <li>Baza abantu bakhe bakhumbula imihla yasephakadeni kaMoses,  bathi, Uphi na lo wabanyusa elwandle, ndawonye nomalusi womhlambi wakhe? Uphi na lowo wawubeka phakathi kwabo uMoya wobungcwele bakhe?</li>
      <li>wayihambisa ngasekunene kukaMoses ingalo yokuhomba kwakhe?  wawacanda amanzi phambi kwabo, ukuze azenzele igama elingunaphakade?</li>
      <li>wabahambisa emanzini anzongonzongo, njengehashe entlango,  abakhubeka?</li>
      <li>Njengeenkomo ezihla ziye entilini, uMoya kaYehova wabaphumza; wenjenjalo ukubaqhuba abantu bakho, ukuze uzenzele igama elizukileyo.</li>
      <li>Bheka usemazulwini, ubone usengontsini yobungcwele bakho neyesihombo sakho. Buphi na ubukhwele bakho nobugorha bakho?  Ukusika kwezibilini zakho neemfesane zakho zibambekile kum.</li>
      <li>Kuba ungubawo wena, ngokuba uAbraham engasazi, uSirayeli engasinakani; wena, Yehova, unguBawo, uMkhululi wethu ligama lakho kwasephakadeni.</li>
      <li>Yini na ukuba usiyeke sidungudele, Yehova, simke ezindleleni zakho, uyiqaqadekise intliziyo yethu, singakoyiki wena? Buya, ngenxa yabakhonzi bakho, izizwe zelifa lakho.</li>
      <li>Abantu bakho abangcwele badla ilifa umzuzwana;  ababandezeli bethu bayigqusha ingcwele yakho.</li>
      <li>Sisuke saba njengabo ungabalawulanga kwasephakadeni,  abangabizwanga ngegama lakho.</li>
    </ol>
  </li>
  <li>
    <ol>
      <li>Yoo! Wanga ungawakrazula amazulu uhle, zizamazame iintaba ebusweni bakho,</li>
      <li>njengomlilo uvuthisa iintsasa, njengomlilo uxhaphazelisa amanzi; ukuze ulazise igama lakho kubabandezeli bakho, zigungqe iintlanga ebusweni bakho.</li>
      <li>Ekwenzeni kwakho imisebenzi eyoyikekayo, ebe singayilindele, wanga ungehla, zizamazame iintaba ebusweni bakho!</li>
      <li>Kususela kwasephakadeni, abantu abevanga, abamamelanga,  neliso alibonanga Thixo ingenguwe, omenzelayo lowo ulindele kuye.</li>
      <li>Umkhawulele onemihlali, enze ubulungisa, ekukukhumbuleni kwabo ezindleleni zakho. Yabona, wena ubunoburhalarhume, masibe ke singaboni; kudala sikwezo zinto; sosindiswa na ke?</li>
      <li>Ke sisuke saba njengoyinqambi sonke siphela, yanjengengubo enomzi yonke imisebenzi yethu yobulungisa; sabuna njengamagqabi sonke siphela, ubugwenxa bethu basithabatha njengomoya.</li>
      <li>Akwabakho ulinqulayo igama lakho, uzixhoxhayo ukuba abambelele kuwe; ngokuba ubusithelisile ubuso bakho kuthi,  wasinyibilikisa ngobugwenxa bethu.</li>
      <li>Kaloku ke, Yehova, unguBawo; siludongwe; unguMbumbi wethu;  sisisenzo sesandla sakho, sonke siphela.</li>
      <li>Musa ukuba noburhalarhume, Yehova, kuphele; ungabukhumbuli ubugwenxa ngonaphakade. Yabona, khawusibheke; singabantu bakho sonke siphela.</li>
      <li>Imizi yobungcwele bakho iyintlango, iZiyon iyintlango,  iYerusalem ilinxuwa.</li>
      <li>Indlu yobungcwele bethu nokuhomba kwethu, ababekudumisela kuyo oobawo, itshile ngumlilo, neento zonke ezibe zinqweneleka kuthi zichithakele.</li>
      <li>Uya kuzihamba na ngokwakho, zinjalonje ezo zinto, Yehova,  uthi cwaka na, usicinezele na kuphele?</li>
    </ol>
  </li>
  <li>
    <ol>
      <li>Ndangxokeka kwababengandibuzi, ndafumaneka kwababengandifuni. Ndathi, Ndikho, ndikho, kuhlanga obelungabizwa ngegama lam.</li>
      <li>Ndolula isandla zam imini yonke kubantu abaziinjubaqa,  abahamba ngendlela engalungileyo, emva kweengcinga ezizezabo:</li>
      <li>abantu aba bandiqumbisayo ngamaxesha onke besebusweni bam,  bebingelela emiyezweni, beqhumisela eziteneni,</li>
      <li>behleli emangcwabeni, belalisa ezindaweni ezinqabileyo,  besidla inyama yehagu, ezityeni zabo ingumhluzi oyimbozisa;</li>
      <li>besithi, Yima, ungasondeli kum; ngokuba ndingcwele kunawe.  Abo bangumsi ezimpumlweni zam, umlilo otsha iimini zonke.</li>
      <li>Yabona, kubhaliwe phambi kwam, kwathiwa, Andiyi kuthi tu,  ndingaphindezelanga; ndiya kuphindezelela esondweni lengubo yabo izenzo zenu ezigwenxa,</li>
      <li>nezenzo ezigwenxa zooyihlo kunye, utsho uYehova;  abaqhumiselayo ezintabeni, bandingcikiva ezindulini; ngako oko ndiya kuwulinganisela umvuzo womsebenzi wabo kuqala esondweni labo.</li>
      <li>Utsho uYehova ukuthi, Njengokuba incindi ifunyanwa esihlokweni, athi umntu, Musa ukusonakalisa, ngokuba kukho intsikelelo kuso; ndiya kwenjenjalo ngenxa yabakhonzi bam,  ukuze ndingonakalisi into yonke.</li>
      <li>Ndiya kuvelisa imbewu kaYakobi, indlalifa yentaba yam kwaYuda, balidle ilifa abanyulwa bam, bahlale khona abakhonzi bam;</li>
      <li>iSharon yoba likriwa lempahla emfutshane, nentili yeAkore ibe yindawo yokubutha iinkomo ebantwini bam abandiquqeleyo.</li>
      <li>Ke nina nimshiyileyo uYehova, niyilibeleyo intaba yam engcwele, nimlungiselayo uThamsanqa isithebe, nimzaliselayo uSihlo iwayini ephithikeziweyo,</li>
      <li>ndinimisele ikrele, niguqele ukusikwa nonke mpela, ngenxa enokuba ndanibizayo, anasabela; ndathetha, aneva; nesuka nenza okubi emehlweni am; nanyula endingakunanzileyo.</li>
      <li>Ngako oko itsho iNkosi uYehova ukuthi, Yabonani, abakhonzi bam baya kudla, ke nina niya kulamba; yabonani, abakhonzi bam baya kusela, ke nina niya kunxanwa; yabonani, abakhonzi bam baya kuvuya, ke nina niya kudana.</li>
      <li>Yabonani, abakhonzi bam baya kumemelela ngokuchwayitha kwentliziyo, ke nina niya kukhala ngumvandedwa wentliziyo,  nibhomboloze kukwaphuka komoya wenu.</li>
      <li>Niya kulishiya igama lenu libe sisishwabulo kubanyulwa bam, ikubulale iNkosi uYehova, ke ibabize ngalimbi igama abakhonzi bayo;</li>
      <li>ngokokude athi ozisikeleleyo elizweni, azisikelele ngoThixo wenyaniso; athi ofungayo elizweni, afunge uThixo wenyaniso; ngokuba zilityelwe iimbandezelo zangaphambili,  nangokuba zisithele emehlweni am.</li>
      <li>Ngokuba, niyabona, ndidala amazulu amatsha nehlabathi elitsha; angakhunjulwa awokuqala, angenyuki athi qatha entliziyweni.</li>
      <li>Hayi, yibani nemihlali, nigcobe nanini yiloo nto ndiyidalayo; ngokuba, yabonani, ndiyayidala iYerusalem ukuba igcobe, nabantu bayo ukuba babe nemihlali.</li>
      <li>Ndiya kugcoba ngeYerusalem, ndibe nemihlali ngabantu bam,  lingabi savakala khona ilizwi lokulila nelizwi lokukhala.</li>
      <li>Akuyi kuba savela khona usana oluneentsuku, nexhego elingayizalisanga imihla yalo; kuba umfana uya kufa engominyaka ilikhulu ezelwe, atshabhiswe umoni engominyaka ilikhulu ezelwe.</li>
      <li>Baya kwakha izindlu, bazihlale; batyale izidiliya, badle iziqhamo zazo.</li>
      <li>Abayi kwakha, kuhlale bambi; abayi kutyala, kudle bambi;  kuba iya kuba njengemihla yomthi imihla yabantu bam, badle into esetyenzwe zizandla zabo abanyulwa bam.</li>
      <li>Abayi kuzixhamla ngokulambathayo, bazalele ukhwankqiso;  ngokuba bayimbewu ayisikeleleyo uYehova, nabaphume ezibilinini zabo banabo.</li>
      <li>Kuya kuthi bengekabizi, ndisabele; besathetha, ndibe sendivile.</li>
      <li>Kuya kudla ndawonye ingcuka nemvana, ingonyama idle umququ njengenkomo; inyoka, sibe luthuli isonka sayo. Aziyi kwenza bubi, zonakalise, kuyo yonke intaba yam engcwele; utsho uYehova.</li>
    </ol>
  </li>
  <li>
    <ol>
      <li>Utsho uYehova ukuthi, Amazulu ayitrone yam, ihlabathi sisihlalo seenyawo zam. Iyini na le ndlu, niya kundakhela yona?  Iyini na le ndawo yokuphumla kwam?</li>
      <li>Zonke ezo zinto sazenza isandla sam, zabakho ke zonke ezo zinto; utsho uYehova; ndibheka kulo, kolusizana, komoya waphukileyo, kogubhayo ngelizwi lam.</li>
      <li>Oxhela inkomo unjengesixabela-mntu; obingelela igusha ngumsiki wenja; onyusa umnikelo wokudla ngumnyusi wegazi lehagu; okhumbuza ngoqhumiselo lwentlaka emhlophe ngosikelela into ebubutshinga. Bezinyulele nje iindlela zabo, umphefumlo wabo wawananza amazothe abo:</li>
      <li>nam ke ndiya kunyula iimfeketho zokufeketha ngabo,  ndibazisele izinto ezibanxunguphalisayo; ngenxa enokuba ndabizayo, akwabakho usabelayo; ndathetha, abeva; besuka benza ububi emehlweni am, banyula nento endingayinanzileyo.</li>
      <li>Liveni ilizwi likaYehova, nina nigubhayo ngelizwi lakhe;  uthi, Abazalwana benu abanithiyayo, abanigxothayo kubo ngenxa yegama lam, bathi, Makazizukise uYehova, sibone imivuyo yenu;  baya kudana ke bona.</li>
      <li>Phulaphulani isandi esiphuma kuwo umzi; ilizwi eliphuma etempileni; ilizwi likaYehova, ephindezela impatho yeentshaba zakhe.</li>
      <li>Ingekazibhijabhiji, yazala; ingekezi inimbakuyo, yathi tyibilili umntwana oyinkwenkwe.</li>
      <li>Ngubani na okhe weva kunjalo? Ngubani na okhe wabona izinto ezinjalo? Kuya kuzalwa ilizwe ngamini-nye na? Kuzalwa uhlanga ngasihlandlo sinye na? Ngokuba isathi ukuthi ukuzibhijabhija,  yabazala onyana bayo iZiyon.</li>
      <li>Mna ndingavelisisa na, ndingazalisi? utsho uYehova;  ndingathi mna ndizalisayo ndivingce na? utsho uThixo wakho.</li>
      <li>Vuyisanani neYerusalem, nigcobe ngayo, nonke bayithandayo;  yenzani imihlali nibe nemihlali, nonke bayenzalayo isijwili;</li>
      <li>ukuze nanye nihluthe libele leentuthuzelo zayo, ukuze nishube, nixhamle ukwehlisa kozuko lwayo.</li>
      <li>Ngokuba uYehova utsho ukuthi, Yabonani, ndisingisa uxolo kuyo njengomlambo, nozuko lweentlanga njengesihlambo esikhukulayo, ukuze nanye; niya kubelekwa ephangweni,  niteketiswe emathangeni.</li>
      <li>Njengomntu othu thuzelwa ngunina, ndiya kwenjenjalo mna ukunithuthuzela, nithuthuzelwe eYerusalem.</li>
      <li>Nobona, ibe nemihlali intliziyo yenu, ahlume amathambo enu njengohlaza, sazeke isandla sikaYehova ebakhonzini bakhe,  azibhavumele iintshaba zakhe.</li>
      <li>Kuba, yabonani, uYehova uya kuza ngomlilo,  zinjengesaqhwithi iinqwelo zakhe zokulwa, ukuze abuyekeze umsindo wakhe ngobushushu, nokukhalima kwakhe ngamalangatye omlilo.</li>
      <li>Kuba uYehova uya kuyigweba ngomlilo nangekrele lakhe inyama yonke, babe baninzi ababuleweyo nguYehova.</li>
      <li>Abo bazingcwalisayo, bazihlambululele imiyezo, bexelisa omnye ongaphakathi, badle inyama yehagu, nento enezothe,  nempuku, baya kuphela kunye; utsho uYehova.</li>
      <li>Mna ke, ndiyazazi izenzo zabo neengcinga zabo. Kobakho ixesha lokuba zihlanganisane zonke iintlanga neelwimi, zize zibubone ubuqaqawuli bam;</li>
      <li>ndomisa umqondiso phakathi kwazo, ndithume abasindileyo kuzo, baye ezintlangeni ezingooTarshishe, noPuli, noLudi,  abatyedi besaphetha; ezingooTubhali noYavan, eziqithini ezikude ezingazivanga iindaba zam, ezingabubonanga ubuqaqawuli bam,  babuxele ubuqaqawuli bam ezintlangeni.</li>
      <li>Baya kubazisa bonke abazalwana benu, bevela nabo ezintlangeni zonke, bengumnikelo kuYehova, bekhwele emahasheni,  nasezinqwelweni, nasemathaleni, nakoondlebende,  nakwiinkamelakazi, benyuke entabeni yam engcwele eYerusalem,  utsho uYehova; kwanjengokuba oonyana bakaSirayeli bewuzisa umnikelo wokudla ngesitya esihlambulukileyo endlwini kaYehova.</li>
      <li>Ndothabatha nakuzo ezo, zibe ngababingeleli nabaLevi;  utsho uYehova.</li>
      <li>Kuba njengoko amazulu amatsha nehlabathi elitsha endiza kuwenza, amiyo phambi kwam, utsho uYehova, iya kwenjenjalo ukuma imbewu yenu negama lenu;</li>
      <li>kuthi kuphikelane nokuthwasa kweenyanga zonke, kuphikelane neesabatha zonke, ukuza kwenyama yonke, ukuba iqubude phambi kwam; utsho uYehova.</li>
      <li>Baya kuphuma babone izidumbu zamadoda akreqileyo kum; kuba iimpethu zabo aziyi kufa, nomlilo wabo ungacimi, babe linyumnyezi kuluntu lonke.</li>
    </ol>
  </li>
</ol>