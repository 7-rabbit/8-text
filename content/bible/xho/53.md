<ol>
  <li>
    <ol>
      <li>UPawulos noSilvano noTimoti babhalela ibandla labaseTesalonika, elikuThixo uBawo wethu, neNkosi yethu uYesu Kristu;</li>
      <li>bathi, Makube lubabalo kuni, noxolo oluvela kuThixo uBawo,  neNkosi yethu uYesu Kristu.</li>
      <li>Simelwe kukuhlala sibulela kuThixo ngenxa yenu, bazalwana,  njengokuba kufanelekile, ngokuba lukhula ngokugqithiseleyo ukholo lwenu, lusanda uthandano lwenu nonke ngabanye;</li>
      <li>ngokokude thina ngokwethu siqhayise ngani emabandleni kaThixo, ngenxa yonyamezelo lwenu, nokholo lwenu,  ezintshutshisweni zenu zonke, nasezimbandezelweni enizinyamezelayo;</li>
      <li>umbonakaliso ke lowo womgwebo onobulungisa kaThixo, ukuze nibalelwe ekuthini nibufanele ubukumkani bukaThixo, enithi ngenxa yabo nive nokuva ubunzima;</li>
      <li>ukuba kanti yinto ebubulungisa kuThixo ukubabuyekeza ngembandezelo abanibandezelayo;</li>
      <li>athi, nina babandezelwayo, anibuyekeze ngokuniphumza kunye nathi, ekutyhilekeni kweNkosi uYesu, ivela emazulwini inezithunywa zamandla ayo;</li>
      <li>inomlilo odangazelayo, ibaphindezela abangamaziyo uThixo,  nabangazilulameliyo iindaba ezilungileyo zeNkosi yethu uYesu Kristu;</li>
      <li>bona abo baya kuva ukubethwa, intshabalalo engunaphakade ke leyo, bemke ebusweni beNkosi, nasebuqaqawulini bokomelela kwayo;</li>
      <li>xa ithe yeza kuzukiswa kubangcwele bayo, imangaliseke kubo bonke abakholwayo (ngokuba nakholwa bubungqina bethu kuni),  ngaloo mini.</li>
      <li>Ngoko ke sihlala sithandaza nokuthandaza ngenxa yenu, ukuba uThixo wethu anibalele ekuthini nilufanele ubizo lwenu, azalise ngokunamandla konke ukukholiswa kukulunga, nomsebenzi wokholo;</li>
      <li>ukuze lizukiswe igama leNkosi yethu uYesu Kristu kuni, nani nizukiswe kuye, ngokobabalo lukaThixo wethu, neNkosi yethu uYesu Kristu.</li>
    </ol>
  </li>
  <li>
    <ol>
      <li>Ke kaloku siyanicela, bazalwana, ngenxa yokufika kweNkosi yethu uYesu Kristu, nokuhlanganiselwa kwethu kuyo,</li>
      <li>ukuba ningazanyazanyiswa kwakamsinya, nahlukane nengqiqo;  ukuba ningabi navuso ngamoya, ngalizwi, ngancwadi ingathi,  ivela kuthi, ngokungathi iselingene imini leyo kaKristu.</li>
      <li>Makungabikho bani unilukuhlayo nangalunye uhlobo; ngokuba ayinakufika yona, lungakhanga lufike ulahlo kuqala, atyhileke umntu wesono, unyana wotshabalalo;</li>
      <li>lowo uchasayo, uziphakamisayo ngaphezu kwento yonke ekuthiwa nguThixo, nehlonelwayo, ngokokude azihlalise etempileni kaThixo, ezenza uThixo, ezibonisa ukuba unguThixo.</li>
      <li>Anikhumbuli na, ukuba oko bendisekuni ndanixelela ezi zinto?</li>
      <li>Nangoku niyakwazi okubambezelayo, ukuze atyhileke ngelakhe ixesha.</li>
      <li>Kuba imfihlelo yokuchasana nomthetho iselisebenza; kodwa kulindwe ukuba ade lowo ubambezelayo ngoku asuswe kanye.</li>
      <li>Andule ukutyhileka ongenamthetho; lowo iya kumtshisa iNkosi ngomoya womlomo wayo, imbangise ngokubonakala kokufika kwayo:</li>
      <li>kwalowo, ukufika kungokokusebenza kukaSathana, ngayo imisebenzi yonke yamandla, nemiqondiso, nezimanga zobuxoki,</li>
      <li>nangako ukulukuhla konke kokungalungisi kwabo batshabalalayo; ngenxa enokuba bengakwamkelanga ukuyithanda inyaniso, ukuze basindiswe.</li>
      <li>Nangenxa yoko, uThixo uya kubathumela ulahlekiso olusebenza ngamandla, ukuze bakholwe bubuxoki;</li>
      <li>ukuze bagwetywe bonke abangakholwanga yiyo inyaniso, basuka bakholiswa kuko ukungalungisi.</li>
      <li>Ke thina simelwe kukuhlala sibulela kuye uThixo ngenxa yenu, bazalwana bathandiweyo yiNkosi, ukuba uThixo kwasekuqalekeni waninyulela ukusindiswa, ngokungcwalisa koMoya nokukholwa yinyaniso;</li>
      <li>awanibizela kuko oko ngazo iindaba ezilungileyo zethu,  ukuba nizuze uzuko lweNkosi yethu uYesu Kristu.</li>
      <li>Ngoko ke, bazalwana, yimani, nizibambe izithethe enazifundiswayo, nokuba kungelizwi, nokuba kungencwadi yethu.</li>
      <li>Ke kaloku, iNkosi yethu uYesu Kristu ngokwayo, noThixo uBawo wethu owasithandayo, wasinika intuthuzelo engunaphakade,  nethemba elilungileyo ngobabalo,</li>
      <li>wanga angazithuthuzela iintliziyo zenu, anizimase kuwo onke amazwi nemisebenzi elungileyo.</li>
    </ol>
  </li>
  <li>
    <ol>
      <li>Elokugqiba, sithandazeleni, bazalwana, ukuba ilizwi leNkosi likhawuleze, lizukiswe, njengoko lenjenjalo nakuni;</li>
      <li>nokuba sihlangulwe ebantwini abangendawo, abakhohlakeleyo;  kuba ukholo alubantwini bonke.</li>
      <li>Ithembekile ke yona iNkosi, eya kunizimasa, inigcine kuyo inkohlakalo.</li>
      <li>Sikholose ngani ke ngokwaseNkosini, ukuba izinto esinithethela zona niyazenza, nabe nisaya kuzenza.</li>
      <li>Yanga ke iNkosi ingathi iintliziyo zenu izikhokelele eluthandweni lukaThixo, naselunyamezelweni lukaKristu.</li>
      <li>Ke kaloku siyanithethela, bazalwana, egameni leNkosi yethu uYesu Kristu, ukuba nikhwebuke kubo bonke abazalwana abahamba ngokunxaxha, bengahambi ngokwesithethe abasamkelayo kuthi.</li>
      <li>Kuba niyazi ngokwenu, ukuba nimelwe kukuthini na ukusilinganisa; ngokuba asinxaxhanga phakathi kwenu.</li>
      <li>Asidlanga sonka samntu ngesisa; sidle ngokubulaleka nangemigu, sisebenza ubusuku nemini, ukuze singabi bunzima nakubani kuni;</li>
      <li>kungengakuba sasingenagunya; senzela ukuze sizinikele sibe ngumfuziselo kuni, nize nina nixelise thina.</li>
      <li>Kuba naxenikweni besikuni, sanithethela ngelithi, Ukuba umntu akathandi kusebenza, makangadli nokudla.</li>
      <li>Kuba siyeva ukuba inxenye phakathi kwenu ihamba ngokunxaxha, ingasebenzi nento, izifaka kwizinto zabanye.</li>
      <li>Abanjalo ke siyabathethela, sibavuselela ngayo iNkosi yethu uYesu Kristu, ukuba bathi, besebenza ngokuzola, badle esisesabo isonka.</li>
      <li>Ke nina, bazalwana, musani ukutha amandla ekwenzeni okulungileyo.</li>
      <li>Ukuba ke kukho bani ungalilulameliyo ilizwi lethu ngencwadi le, mqondeni lowo, ningazidibanisi naye, ukuze adane.</li>
      <li>Noko ke ze ningambaleli ekuthini ulutshaba; manimluleke njengomzalwana.</li>
      <li>Yanga ke iNkosi yoxolo ngokwayo inganinika uxolo ngamaxa onke, ngeendlela zonke. INkosi mayibe nani nonke.</li>
      <li>Umbuliso ngesam isandla, mna Pawulos. Nguwo lowo umqondiso kuzo zonke iincwadi; ndenjenjalo ukubhala.</li>
      <li>Ubabalo lweNkosi yethu uYesu Kristu malube nani nonke.  Amen.</li>
    </ol>
  </li>
</ol>