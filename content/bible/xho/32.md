<ol>
  <li>
    <ol>
      <li>Ke kaloku kwafika ilizwi likaYehova kuYona, unyana ka-Amitayi, lisithi,</li>
      <li>Suk ume, uye eNineve, kuloo mzi mkhulu, umemeze ngawo; kuba iindawo zawo ezimbi zinyukile, zeza phambi kwam.</li>
      <li>Wesuka uYona, ebalekela eTarshishe, emka ebusweni bukaYehova. Wehla ke waya eYafo, wafumanana nenqanawa eya eTarshishe. Wayirhola ingqesho yayo, wehla, wangena kuyo, ukuze aye nabo eTarshishe, emke ebusweni bukaYehova.</li>
      <li>Ke uYehova wagalelekisa umoya omkhulu elwandle; kwabakho umoya omkhulu ovuthuzayo elwandle, inqanawa leyo yanga iza kwaphuka.</li>
      <li>Boyika oomateloshe, bakhala elowo kuthixo wakhe; bayijulela elwandle impahla ebisenqanaweni, ukuziphungulela bona. UYona ke wayehle waya ezantsi enqanaweni, wasindwa bubuthongo walala.</li>
      <li>Wasondela kuye umphathi wababheqi, wathi kuye, Wenzani na,  thongorhandini? Vuka, ubize kuThixo wakho; mhlawumbi uThixo angasikhumbula, singabhubhi.</li>
      <li>Bathi omnye komnye, Yizani, senze amaqashiso, sazi ukuba kungenxa kabani na ukuba sibe nobu bubi. Benza amaqashiso,  iqashiso laphuma noYona.</li>
      <li>Bathi kuye, Khawusixelele, kungenxa kabani na ukuba sibe nobu bubi? uyintoni na umsebenzi wakho? uvela phi na? liphi na ilizwe lakowenu? ungowabaphi na abantu?</li>
      <li>Wathi kubo, NdingumHebhere; ndiyamoyika uYehova, uThixo wamazulu, owenza ulwandle, nomhlaba lo womileyo.</li>
      <li>Oyika amadoda lawo ngoloyiko olukhulu, athi kuye, Yintoni na le uyenzileyo? Ngokuba amadoda lawo ayesazi ukuba ubaleka emka ebusweni bukaYehova; kuba wayewaxelele.</li>
      <li>Athi kuye, Masenze ntoni na kuwe, ukuze ulwandle ludambe,  lusiyeke? Kuba ulwandle belusiya lusilwa.</li>
      <li>Wathi kuwo, Ndifunquleni, nindijulele elwandle, ludambe ulwandle, luniyeke; kuba ndiyazi, ukuba lo moya, mkhulu uvuthuzayo, uphezu kwenu, ungenxa yam.</li>
      <li>Atyhudisa emazeni amadoda, ezama ukuyibuyisela emhlabeni owomileyo inqanawa; akhohlwa, kuba ulwandle lwaya lusilwa phezu kwazo ngeenxa zonke.</li>
      <li>Anqula uYehova, athi, Gxebe, Yehova, masingafi, masingafi ngomphefumlo wale ndoda, ungalibeki phezu kwethu igazi elimsulwa; ngokuba wena, Yehova, wenze ngokuthanda kwakho.</li>
      <li>Amfunqula ke uYona, amjulela elwandle; lwazola ulwandle,  lwakuyeka ukujala kwalo.</li>
      <li>Amadoda amoyika uYehova ngoloyiko olukhulu, abingelela kuYehova umbingelelo, abhambathisa izibhambathiso.</li>
      <li>UYehova wamisela intlanzi enkulu ukuba imginye uYona. UYona waba sembilinini wentlanzi iimini ezintathu nobusuku obuthathu.</li>
    </ol>
  </li>
  <li>
    <ol>
      <li>UYona wathandaza kuYehova uThixo wakhe embilinini wentlanzi,  wathi, Ndakhala kuYehova ndisembandezelweni, Wandiphendula;</li>
      <li>Ndazibika ndisesiswini selabafileyo, Waliva wena ilizwi lam.</li>
      <li>Ngokuba wawundiphosa enzulwini, embilinini yeelwandle,  Umlambo waba ngeenxa zonke kum; Adlula phezu kwam onke amaza akho alwayo, namaza akho agugumayo.</li>
      <li>Ndathi ke mna, Ndigxothiwe phambi kwamehlo akho; Noko ke ndiya kubuya ndibheke etempileni yakho engcwele.</li>
      <li>Andirhawula amanzi, ada eza emphefumlweni; Andijikeleza amanzi enzonzobila; Ingca yolwandle yayithi jize intloko yam.</li>
      <li>Ndehla ndaya ezikhondweni zeentaba; Lona ihlabathi, imivalo yalo yandivalela ngonaphakade; Wasuka wabunyusa emhadini ubomi bam, Yehova Thixo wam.</li>
      <li>Ekutyhafeni komphefumlo wam ngaphakathi kwam, ndakhumbula uYehova: Wafika kuwe umthandazo wam etempileni yakho engcwele.</li>
      <li>Abagcine amampunge angento yanto Bashiya inceba yabo</li>
      <li>Ke mna ndiya kubingelela kuwe ndinezwi lokubulela:  Endakubhambathisayo ndiya kukuzalisa. Usindiso lukuYehova.</li>
      <li>UYehova wathetha nentlanzi, yamhlanzela uYona emhlabeni owomileyo.</li>
    </ol>
  </li>
  <li>
    <ol>
      <li>Kwafika ilizwi likaYehova kuYona okwesibini, lisithi,</li>
      <li>Suk ume, uye eNineve, kuloo mzi mkhulu, umemeze ngawo umemezo endithetha lona kuwe.</li>
      <li>Wesuka ke uYona, waya eNineve ngokwelizwi likaYehova. Ke kaloku iNineve ibingumzi omkhulu kuThixo, iluhambo lweentsuku ezintathu.</li>
      <li>UYona waqala wangena kuloo mzi uhambo losuku olunye,  wamemeza, wathi, Zisaya kuba ziintsuku ezimashumi mane, iNineve ibhukuqwe.</li>
      <li>Amadoda aseNineve akholwa kuThixo, amema uzilo, ambatha ezirhwexayo, ethabathela kwabakhulu bawo, esa kwabancinane bawo.</li>
      <li>Lafika ilizwi elo kukumkani waseNineve; wesuka etroneni yakhe, wayisusa wayibeka phantsi ingubo yakhe ende,  wazigubungela ngezirhwexayo, wahlala phantsi eluthuthwini.</li>
      <li>Wathi, makudandulukwe kutshiwo eNineve ngomthetho wokumkani nezikhulu zakhe, ukuthi: Umntu nempahla enkulu, iinkomo nempahla emfutshane, mazingevi nento; mazingadli, mazingaseli namanzi;</li>
      <li>maze azigubungele ngezirhwexayo umntu nempahla enkulu,  akhale kuThixo ngokunamandla, abuye elowo endleleni yakhe embi,  elugonyamelweni olusezandleni zakhe.</li>
      <li>Ngubani na owaziyo ukuba akangebuyi kanti azohlwaye uThixo,  abuye ekuvutheni komsindo wakhe, ukuze singabhubhi?</li>
      <li>UThixo wazibona izenzo zabo, ukuba babuyile ezindleleni zabo ezimbi; uThixo wazohlwaya ngenxa yobubi, abethe uya kubenza kubo; akabenza.</li>
    </ol>
  </li>
  <li>
    <ol>
      <li>Kwaba kubi kuYona kakhulu, wavutha ngumsindo.</li>
      <li>Wathandaza kuYehova, wathi, Camagu, Yehova! Labe lingelilo na ilizwi lam eli, ndisesemhlabeni wakowethu? Ngenxa yoko ndaphanga ngokubalekela eTarshishe; ngokuba ndandisazi ukuba unguThixo obabalayo, onemfesane, ozeka kade umsindo, onenceba enkulu, ozohlwayayo ngenxa yobubi.</li>
      <li>Ke ngoku, Yehova, seluwuthabatha umphefumlo wam kum, kuba ukufa kum kulungile kunokuba ndidle ubomi.</li>
      <li>Wathi uYehova, Uyalungisa na ukuthi oku, uvuthe ngumsindo?</li>
      <li>Waphuma ke uYona kuwo umzi, wahlala ngasempumalanga kuwo umzi, wazenzela khona umnquba; wahlala ngaphantsi kwawo emthunzini, ukuze ade abone ukuba kuya kuthekani na kuwo umzi.</li>
      <li>UYehova uThixo wammisela umhlavuthwa; waphuma, wenyuka waba phezu koYona, ukuba ube ngumthunzi entlokweni yakhe, umhlangule ebubini bakhe. Wawuvuyela uYona umhlavuthwa lowo, wawuvuyela kakhulu.</li>
      <li>UThixo wamisela intlava, ukuthi qhiphu kokusa ngengomso,  yabetha umhlavuthwa lowo, woma.</li>
      <li>Kwathi ekuphumeni kwelanga, uThixo wamisela ulophu lwasempumalanga; ilanga labetha kuYona entloko, wawa isiduli;  wawucelela ukufa umphefumlo wakhe, wathi, Kulungile ukufa kum,  kunokuba ndidle ubomi.</li>
      <li>Wathi uThixo kuYona, Uyalungisa na ukuthi oku, uvuthe ngumsindo ngenxa yomhlavuthwa? Wathi, Ndiyalungisa ukuthi ndivuthe ngumsindo kude kuse ekufeni.</li>
      <li>Wathi uThixo, Wena unenceba ngomhlavuthwa, ongabulalekanga nguwo, ongawuhlumisanga, okhule ngobusuku, wadaka ngobusuku:</li>
      <li>ndingabi nanceba na ke mna ngenxa yeNineve, loo mzi mkhulu,  unabantu abangaphezu kwekhulu elinamanci mabini amawaka,  abangakwaziyo ukunene kwabo kwikhohlo labo; kwanempahla enkulu eninzi?</li>
    </ol>
  </li>
</ol>