<ol>
  <li>
    <ol>
      <li>Hayi, uyolo lomntu ongahambiyo ngecebo labangendawo,  Ongemiyo endleleni yaboni, Ongahlaliyo embuthweni yabagxeki!</li>
      <li>Yena unonelela umyalelo kaYehova; Ucamanga ngomyalelo wakhe imini nobusuku:</li>
      <li>Unjengomthi omiliselwe phezu kwemijelo yamanzi, Onika isiqhamo sawo ngexesha lawo, Ogqabi lawo lingabuniyo; Konke akwenzayo kophumelela.</li>
      <li>Abanjalo abangendawo; Bona banjengomququ ophetshethwa ngumoya.</li>
      <li>Ngenxa yoko abangendawo abanakuma emgwebeni, Naboni ebandleni lamalungisa.</li>
      <li>Ngokuba uYehova uyayazi indlela yamalungisa; Ke yona indlela yabangendawo iya kudaka.</li>
    </ol>
  </li>
  <li>
    <ol>
      <li>Yini na ukuba iintlanga zenze imbuthumbuthu, Izizwe zicamange into engeyakonto?</li>
      <li>Ookumkani behlabathi bazimisile, Izidwangube zabhunga NgoYehova nangoMthanjiswa wakhe;</li>
      <li>Besithi, Masiziqhawule iimbophelelo zabo, Sizilahle izintya zabo kuthi.</li>
      <li>Ohleli emazulwini uyahleka, INkosi iyabagculela.</li>
      <li>Iya kwandula ithethe kubo ngomsindo wayo, Ibakhwankqise ngokuvutha kwayo.</li>
      <li>Ithi, Mna ke ndimmisile ukumkani wam Phezu kweZiyon, intaba yam engcwele.</li>
      <li>Athi yena, Ndiya kuwuvakalisa ummiselo: UYehova uthe kum,  UnguNyana wam wena; Mna namhla ndikuzele.</li>
      <li>Cela kum, ndikunike iintlanga zibe lilifa lakho, Iziphelo zehlabathi zibe zezakho.</li>
      <li>Uya kuzivikiva ngentonga yentsimbi, Uzihlekeze, zinge zizitya zodongwe.</li>
      <li>Ngoko ke, nina bokumkani, qiqani; Bagwebi basehlabathini,  yalekani.</li>
      <li>Mkhonzeni uYehova nisoyika, Gcobani nithuthumela.</li>
      <li>Mangeni uNyana, hleze aqumbe, nitshabalale endleleni,  Ngokuba ungahle uvuthe umsindo wakhe. Hayi, uyolo lwabo bonke abazimela ngaye!</li>
    </ol>
  </li>
  <li>
    <ol>
      <li>Umhobe kaDavide, ekubalekeni kwakhe kuAbhisalom unyana wakhe. Yehova, hayi, ukuba baninzi kwabandibandezelayo!  Baninzi abasukela phezulu kum.</li>
      <li>Baninzi abathi kumphefumlo wam, Akunalusindiso kuThixo.  (Phakamisani.)</li>
      <li>Ke wena, Yehova, uyingweletshetshe kum, Uluzuko lwam,  umphakamisi wentloko yam.</li>
      <li>Ndidanduluka kuYehova ngezwi lam, Andiphendule entabeni yakhe engcwele. (Phakamisani.)</li>
      <li>Ndalala phantsi, ndalala ubuthongo; Ndavuka, ngokuba uYehova endixhasa.</li>
      <li>Andizoyiki izigidi zabantu Abakhe uluhlu lokulwa ngeenxa zonke kum.</li>
      <li>Khawusuk ume, Yehova; ndisindise, Thixo wam; Ngokuba uzibetha zonke iintshaba zam emhlathini; Amazinyo abangendawo uyawaphula.</li>
      <li>Usindiso lolukaYehova: Mayibe phezu kwabantu bakho intsikelelo yakho. (Phakamisani.)</li>
    </ol>
  </li>
  <li>
    <ol>
      <li>Kumongameli wokubethelwa izinto ezineentambo. Umhobe kaDavide. Ekudandulukeni kwam ndiphendule, Thixo wobulungisa bam; Embandezelweni yam wandenzela indawo ebanzi; Ndibabale,  uwuve umthandazo wam.</li>
      <li>Nina, nyana babantu, kunini na uzuko lwam niluhlazisa,  Ningxamele into engeyakonto, nithanda amanga? (Phakamisani.)</li>
      <li>Yazini ke ukuba uYehova uzibalulele owenceba; UYehova uyaphulaphula ndakudanduluka kuye.</li>
      <li>Qumbani, ningoni; Thethani neentliziyo zenu ezinkukweni zenu, nithi cwaka. (Phakamisani.)</li>
      <li>Bingelelani imibingelelo yobulungisa, Nikholose ngoYehova.</li>
      <li>Baninzi abathi, Ngubani na owosibonisa okulungileyo?  Siphakamisele ukukhanya kobuso bakho, Yehova.</li>
      <li>Uyivuyisile intliziyo yam, Kunexesha lobuninzi bengqolowa yabo, newayini yabo entsha.</li>
      <li>Ndiya kulala phantsi, ndilale ubuthongo kwangoku, ndixolile,  Ngokuba wena, Yehova, undihlalisa ndikholosile, noko ndindedwa.</li>
    </ol>
  </li>
  <li>
    <ol>
      <li>Kumongameli: ngogwali. Umhobe kaDavide. Wabekele indlebe amazwi am, Yehova, Kuqonde ukucamanga kwam.</li>
      <li>Libazele indlebe izwi lokuzibika kwam, Kumkani wam, Thixo wam; Ngokuba ndithandaza kuwe.</li>
      <li>Yehova, uya kuliva izwi lam kwakusasa, Kwakusasa ndiya kuwusingisa kuwe umthandazo wam, ndibonisele.</li>
      <li>Ngokuba wena akunguThixo onanze okungendawo,  Akanakuphambukela kuwe onobubi.</li>
      <li>Abanakuma abaqhayisi phambi kwamehlo akho; Uyabathiya bonke abasebenzi bobutshinga.</li>
      <li>Uyabatshabalalisa abathetha amanga; Indoda enegazi nenkohliso ilisikizi kuYehova.</li>
      <li>Ke mna, ndinokungena endlwini yakho ngenceba yakho eninzi,  Ndiqubude, ndibhekise etempileni yakho engcwele ngokukoyika.</li>
      <li>Yehova, ndikhaphe ngobulungisa bakho ngenxa yabandilaleleyo;  Yilungelelanise indlela yakho phambi kwam.</li>
      <li>Ngokuba emlonyeni wabo akukho nto imiyo, Umbilini wabo ngumeyeliselo; Lingcwaba elivuliweyo umqala wabo; Bathetha okugudileyo ngolwimi lwabo.</li>
      <li>Bathwalise ityala, Thixo; Makatshitshe amaqhinga abo;  Elukreqweni lwabo oluninzi batyhale, Ngokuba bakuphikisile.</li>
      <li>Mabavuye bonke abazimela ngawe, Bamemelele ngonaphakade,  ubakhusele; Badlamke ngawe abalithandayo igama lakho.</li>
      <li>Ngokuba wena uyalisikelela ilungisa, Yehova,  Ulihlanganisele ngenkoliseko njengekhaka.</li>
    </ol>
  </li>
  <li>
    <ol>
      <li>Kumongameli wokubethelwa izinto ezineentambo: ngelamadoda ilizwi. Umhobe kaDavide. Yehova, musa ukundohlwaya unomsindo,  Ungandithethisi unobushushu.</li>
      <li>Ndibabale, Yehova, ngokuba ndintshwenyile; Ndiphilise,  Yehova, ngokuba ekhwankqisiwe amathambo am.</li>
      <li>Umphefumlo wam ukhwankqiswe kakhulu; Ke wena, Yehova, koda kube nini na?</li>
      <li>Buya, Yehova, uwuhlangule umphefumlo wam; Ndisindise ngenxa yenceba yakho.</li>
      <li>Ngokuba ekufeni akusekho kukukhumbula; Kwelabafileyo ngubani na osenokubulela kuwe?</li>
      <li>Ndidiniwe kukugcuma kwam; Ndiludadisa ubusuku bonke ukhuko lwam, Ndiwenza manzi umandlalo wam ngeenyembezi zam.</li>
      <li>Lonakele kukukhathazeka iliso lam; Laluphele ngenxa yababandezeli bam bonke.</li>
      <li>Sukani kum, nina nonke basebenzi bobutshinga; Ngokuba uYehova ulivile ilizwi lokulila kwam.</li>
      <li>Ukuvile uYehova ukutarhuzisa kwam; UYehova umthandazo wam uyawamkela.</li>
      <li>Ziya kudana, zikhwankqe kakhulu, zonke iintshaba zam; Ziya kubuyiswa zidanile ngephanyazo.</li>
    </ol>
  </li>
  <li>
    <ol>
      <li>Ishigayon kaDavide, awayivumayo kuYehova ngenxa yamazwi kaKushi, umBhenjamin. Yehova, Thixo wam, ndizimela ngawe;  Ndisindise kubo bonke abandisukelayo, undihlangule,</li>
      <li>Hleze bawuqwenge njengengonyama umphefumlo wam, Bawudlavule,  kungekho mhlanguli.</li>
      <li>Yehova, Thixo wam, ukuba ndithe ndenza oku, Ukuba kukho ubugqwetha ezandleni zam,</li>
      <li>Ukuba ndimphethe kakubi obexolelene nam, Ndambhunyula ondibandezele kungekho sizathu:</li>
      <li>Maluwusukele utshaba umphefumlo wam, luwufumane,  Lubunyashele phantsi ubomi bam, Uzuko lwam lululalise eluthulini. (Phakamisani.)</li>
      <li>Khawusuk ume, Yehova, unomsindo, Kuphakamele ukuphuphuma komsindo wabandibandezelayo; Uvuke, undikhawulele; wena umise umgwebo.</li>
      <li>Ibandla lezizwe malikungqonge; Ubuyele phezulu phezu kwalo.</li>
      <li>UYehova uya kugweba phakathi kwezizwe. Lithethe ityala lam,  Yehova, ngobulungisa bam, nangokugqibelela kwam okukum.</li>
      <li>Mabuphele ububi babangendawo, ulizimase ilungisa;  Ungumcikidi weentliziyo nezintso, Thixo wobulungisa.</li>
      <li>Ingweletshetshe yam inoThixo, Umsindisi wabantliziyo zithe tye.</li>
      <li>UThixo ngumgwebi olilungisa; UnguThixo obhavuma yonke imihla.</li>
      <li>Ukuba ongendawo uthe akabuya, ulilolile ikrele lakhe;  Usityedile isaphetha sakhe, wasilungisa.</li>
      <li>Uzibhekise kuye izixhobo zokufa, Uzenze zanomlilo iintolo zakhe.</li>
      <li>Yabona, yena unenimba yobutshinga; Ukhawule ububi, wazala ubuxoki;</li>
      <li>Umbe umhadi, wawugomba; Weyela esihogweni awasisebenzayo.</li>
      <li>Ububi bakhe bobuyela entlokweni yakhe, Naselukakayini lwakhe kufike ukugonyamela kwakhe.</li>
      <li>Ndiya kubulela kuYehova ngokobulungisa bakhe, Ndivume ngendumiso kwigama likaYehova ophezu konke.</li>
    </ol>
  </li>
  <li>
    <ol>
      <li>Kumongameli: ngolwaseGati. Umhobe kaDavide. Yehova, Nkosi yethu, Hayi, ubungangamsha begama lakho ehlabathini lonke! Wena uwambathise amazulu ngendili yakho.</li>
      <li>Emlonyeni wabantwana nabanyayo useke amandla, Ngenxa yababandezeli bakho, Ukuze udambise utshaba nophindezelayo.</li>
      <li>Xa ndilikhangelayo izulu lakho, umsebenzi weminwe yakho,  Inyanga neenkwenkwezi ozimisileyo:</li>
      <li>Uyintoni na umntu lo, le nto umkhumbulelayo? Unyana womntu,  le nto umvelelayo?</li>
      <li>Umsilelise kancinane ebuThixweni, Wamthi jize ngobuqaqawuli nangobungangamela.</li>
      <li>Umphathise ubukhosi phezu kwemisebenzi yezandla zakho, Zonke izinto uzibeke phantsi kweenyawo zakhe:</li>
      <li>Impahla emfutshane, neenkomo zonke ziphelele,  Kwaneenyamakazi zonke;</li>
      <li>Iintaka zezulu, neentlanzi zolwandle, Into ehamba ngeendlela zolwandle.</li>
      <li>Yehova, Nkosi yethu, Hayi, ubungangamsha begama lakho ehlabathini lonke!</li>
    </ol>
  </li>
  <li>
    <ol>
      <li>Kumongameli: ngemute-labhen, Umhobe kaDavide. Ndiya kubulela kuYehova ngentliziyo yam yonke; Ndiya kuyibalisa yonke imisebenzi yakho ebalulekileyo.</li>
      <li>Ndiya kuvuya ndidlamke ngawe; Ndiya kulibethela uhadi igama lakho, Wena usenyangweni.</li>
      <li>Ekubuyeni kweentshaba zam umva, Ziyawa, zibhubhe ebusweni bakho.</li>
      <li>Ngokuba ulifezile ityala lam nebango lam: Uhleli etroneni ungumgwebi olilungisa.</li>
      <li>Uzikhalimele iintlanga, wabatshabalalisa abangendawo; Igama lazo ulicimile ngonaphakade kanaphakade.</li>
      <li>Iintshaba zona zigqibele, yangamanxuwa kwaphela; Imizi uyinyothule, Yadaka inkumbulo yayo yona.</li>
      <li>Ke yena uYehova uhleli ngonaphakade, Uyizinzisele ugwebo itrone yakhe.</li>
      <li>Uya kugweba yena kwelimiweyo ngobulungisa, Agwebe phakathi kwezizwe ngokuthe tye.</li>
      <li>UYehova makabe yingxonde kotyunyuziweyo, Ingxonde ngamaxesha engxingongo;</li>
      <li>Bakholose ngawe abalaziyo igama lakho; Ngokuba akubashiyanga abakuquqelayo wena, Yehova.</li>
      <li>Vumani ngendumiso kuYehova ohlala eZiyon; Xelani ezizweni izenzo zakhe ezincamisileyo;</li>
      <li>Ukuba umphindezeli wamagazi ubakhumbule, Akakulibalanga ukukhala kwabalulamileyo.</li>
      <li>Ndibabale, Yehova; Zibone iintsizi zam ezikhoyo ngabandithiyayo, Mphakamisi wam emasangweni okufa;</li>
      <li>Ukuze ndibalise yonke indumiso yakho, Emasangweni entombi uZiyon, Ndigcobe ngosindiso lwakho.</li>
      <li>Iintlanga zitshone esihogweni ezasenzayo, Emnatheni ezawugqumelayo kubanjiswe kwaolwazo unyawo.</li>
      <li>Uzazisile uYehova; wenza umgwebo, Emthiyela ngomsebenzi wezandla zakhe ongendawo. (Bethani uhadi ngofefe. Phakamisani.)</li>
      <li>Baya kubuyela kwelabafileyo abangendawo, Kwaiintlanga zonke ezimlibalayo uThixo;</li>
      <li>Ngokuba aliyi kuhlala lilityalwa ihlwempu, Ithemba leentsizana aliyi kudaka ngonaphakade.</li>
      <li>Khawusuk ume, Yehova; malungangcwangushi uluntu,  Mazigwetywe iintlanga phambi kwakho,</li>
      <li>Zimisele ukoyika, Yehova, Zazi iintlanga ukuba ziluluntu kuphela. (Phakamisani.)</li>
    </ol>
  </li>
  <li>
    <ol>
      <li>Yini na ukuba umele mgama, Yehova, Uzifihle ngamaxesha engxingongo?</li>
      <li>Ngokukratsha kwabangendawo bayatsha abaziintsizana;  Babanjiswa ngamayelenqe abawacingileyo.</li>
      <li>Ngokuba ongendawo uyaqhayisa ngeminqweno yomphefumlo wakhe.  Nolibawa wahlukene noYehova, wamgiba.</li>
      <li>Ongendawo ngobuchi bakhe uthi, Akasayi kubuza. Yonke iminkqangiyelo yakhe ithi, Akukho Thixo.</li>
      <li>Ziqinile iindlela zakhe ngamaxesha onke; Ziphakamile izigwebo zakho, zikude kuye; Bonke ababandezeli bakhe uyabafuthela.</li>
      <li>Uthi entliziyweni yakhe, Andisayi kushukunyiswa;  Izizukulwana ngezizukulwana, ndingongayi kuba sebubini.</li>
      <li>Umlomo wakhe uzele kukushwabula nokukhohlisa nokuxinezela.  Ngaphantsi kolwimi lwakhe bububi nobutshinga.</li>
      <li>Uhlala emilaleleni yeengqili, Agwinte omsulwa entsithelweni; Amehlo akhe azonda oludwayi.</li>
      <li>Ulalela entsithelweni njengengonyama eludadeni wayo;  Ulalela ukuba axwile emke nosizana; Uxwila emke nolusizana,  elutsala ngomnatha wakhe.</li>
      <li>Uyabuthuma, uyabunguzela, Bawele ezinzitsheni zakhe abaziindwayi.</li>
      <li>Uthi entliziyweni yakhe, UThixo ulibele, Ubusithelisile ubuso bakhe, akabonanga nento.</li>
      <li>Khawusuk ume, Yehova, phakamisa isandla sakho, Thixo.  Musa ukubalibala abalulamileyo.</li>
      <li>Kungenxa yani na ukuba ongendawo amgibe uThixo, Athi entliziyweni yakhe, Akuyi kubuza?</li>
      <li>Ubonile wena; ngokuba uyabubona ububi nenkathazo, ububeke esandleni sakho; Uzinikela kuwe oludwayi; Ungumncedi weenkedama wena.</li>
      <li>Yaphula ingalo yongendawo; Onobubi, mbuze okungendawo kwakhe, kungasali nento.</li>
      <li>UYehova nguKumkani ngonaphakade kanaphakade; Zitshabalele iintlanga, azabakho ehlabathini lakhe.</li>
      <li>Umnqweno wabalulamileyo uwuvile, Yehova; Wazizimasa iintliziyo zabo, wayibaza indlebe yakho,</li>
      <li>Ukuba ugwebe ityala lenkedama noxinzelelweyo, Angabi sabangcangcazelisa umntu wasehlabathini.</li>
    </ol>
  </li>
  <li>
    <ol>
      <li>Kumongameli. EkaDavide. Ndizimela ngoYehova; Ningathini na ukuthi kumphefumlo wam, Balekela entabeni yakho njengentaka?</li>
      <li>Ngokuba nabo abangendawo begoba isaphetha, Bezilungisile iintolo zabo entanjeni, Ukuba batole besithele kwabantliziyo zithe tye.</li>
      <li>Xa iziseko zithe zagungxulwa, Ilungisa linokuthini na?</li>
      <li>UYehova, ulotempile yakhe iyingcwele, UYehova, ulotrone yakhe isemazulwini, Amehlo akhe ayababona, iinkophe zakhe ziyabacikida oonyana babantu.</li>
      <li>UYehova uyalicikida ilungisa; Ke yena ongendawo nothanda ukugonyamela, umthiyile umphefumlo wakhe.</li>
      <li>Uya kubanisela abangendawo imigibe; Umlilo, nesulfure,  nomoya olulophu, yindebe yabo abayabelweyo;</li>
      <li>Ngokuba lilungisa uYehova; uthanda imisebenzi yobulungisa;  Othe tye uya kububona ubuso bakhe.</li>
    </ol>
  </li>
  <li>
    <ol>
      <li>Kumongameli: ngelamadoda ilizwi. Umhobe kaDavide.  Sindisa, Yehova, ngokuba uphelile owenceba, Ngokuba bathe shwaka abanyanisileyo koonyana babantu.</li>
      <li>Bathetha inkohlakalo omnye nomnye; Bathetha ngomlomo ogudileyo, nangentliziyo embaxa.</li>
      <li>Ngamana uYehova angayinqumla yonke imilebe yomlomo ogudileyo, Ulwimi oluthetha izinto ezinkulu;</li>
      <li>Abathe, Ulwimi lwethu siyalupheza; Imilomo yethu yeyethu;  ngubani na oyinkosi kuthi?</li>
      <li>Ngenxa yokubhuqwa kweentsizana, ngenxa yokuncwina kwamahlwempu, Ndiya kusuka ndime ngoku, utsho uYehova; Ndiya kumbeka elusindisweni lowo ululangazelelayo.</li>
      <li>Amazwi kaYehova ngamazwi acocekileyo, Yisilivere enyibilikiselwe eziko, yela emhlabeni, Ehluzwe kasixhenxe.</li>
      <li>Wena, Yehova, uya kubagcina, Uya kubalondoloza kwesi sizukulwana ngonaphakade.</li>
      <li>Abangendawo bahambahamba ngeenxa zonke, Xa kuphakanyiswe abangeni phakathi koonyana babantu.</li>
    </ol>
  </li>
  <li>
    <ol>
      <li>Kumongameli. Umhobe kaDavide. Kunini na, Yehova,  undilibele kwaphela? Kunini na ubusithelisa ubuso bakho kum?</li>
      <li>Kunini na ndicebacebisana nomphefumlo wam, Ndinesingqala entliziyweni yam imini le? Kunini na lundiphakamele utshaba lwam?</li>
      <li>Bheka undiphendule, Yehova, Thixo wam; Khanyisa amehlo am,  hleze ndilale ukufa;</li>
      <li>Hleze utshaba lwam luthi, Ndimeyisile; Bagcobe abandibandezelayo, xa ndithe ndashukunyiswa.</li>
      <li>Mna ndikholose ngenceba yakho, Mayigcobe intliziyo yam ngosindiso lwakho.</li>
      <li>Ndiya kuvuma kuYehova, Ngokuba endiphethe kakuhle.</li>
    </ol>
  </li>
  <li>
    <ol>
      <li>Kumongameli. EkaDavide. Sithi isidenge entliziyweni yaso,  Akukho Thixo. Bonakalisile, balisikizi ngeentlondi zabo; Akukho wenza okulungileyo.</li>
      <li>UYehova esemazulwini uqondele koonyana babantu, Ukubona ukuba ukho na oqiqayo, Oquqela kuThixo.</li>
      <li>Bonke batyekile, bayimbozisa bephelele; Akukho wenza okulungileyo, Akukho nokuba abe mnye.</li>
      <li>Abanakwazi na bonke abasebenzi bobutshinga, Abathi, bebadla abantu bam, bathi badla isonka, Bangamnquli uYehova?</li>
      <li>Apho bankwantya benkwantyile; Ngokuba uThixo usesizukulwaneni samalungisa.</li>
      <li>Icebo losizana ningalidanisa, Kodwa uYehova ulihlathi lalo.</li>
      <li>Akwaba bekuvela eZiyon ukusindiswa kwamaSirayeli!  Ekubabuyiseni kukaYehova abantu bakhe ekuthinjweni, Wogcoba uYakobi, avuye uSirayeli.</li>
    </ol>
  </li>
  <li>
    <ol>
      <li>Umhobe kaDavide. Yehova, ngubani na owophambukela ententeni yakho? Ngubani na owohlala entabeni yakho engcwele?</li>
      <li>Ngohamba ngokugqibeleleyo, esenza ubulungisa, Othetha inyaniso ngentliziyo yakhe.</li>
      <li>Ngongahlebiyo ngolwimi lwakhe, Ongamenziyo into embi uwabo,  Ongamngcikiviyo ummelwane wakhe;</li>
      <li>Odelekileyo, ecekiseka, kwawakhe amehlo, Obazukisayo ke bona abamoyikayo uYehova; Ofunga, angajiki, nokuba kubi kuye,</li>
      <li>Ongayinikeliyo imali yakhe ukuba adle abantu ngayo,  Ongenakugaqelwa ngaye omsulwa. Okwenzayo oko akayi kuza ashukunyiswe naphakade.</li>
    </ol>
  </li>
  <li>
    <ol>
      <li>Eyona iligugu likaDavide. Ndigcine, Thixo, ngokuba ndizimela ngawe.</li>
      <li>Ndithe kuYehova, UyiNkosi yam, Andinanto indilungeleyo ngaphezu kwakho.</li>
      <li>Ndithe kwabangcwele abasehlabathini, Bona bazizinhanha apho, kukhona konke endikunanzileyo.</li>
      <li>Ziya kwanda iimbulaleko zabo bamananisa ngathixo wumbi uYehova. Andiyi kuyithulula iminikelo yabo ethululwayo yegazi;  Andiyi kuwaphatha amagama abo ngomlomo wam.</li>
      <li>NguYehova isahlulo endasabelwayo, nendebe endayabelwayo;  Ulenze banzi ilifa lam.</li>
      <li>Amacandelo andiwele ezindaweni ezimnandi; Hee! Ndide ndaba nelifa elihle.</li>
      <li>Ndiya kumbonga uYehova ondinike icebo; Nasebusuku ziyandithethisa izintso zam.</li>
      <li>Ndimmisile uYehova phambi kwam amaxesha onke; Ngokuba esekunene kum nje, andiyi kushukunyiswa.</li>
      <li>Ngako oko iyavuya intliziyo yam, luyagcoba uzuko lwam:  Nenyama yam iya kuhlala ikholosile.</li>
      <li>Ngokuba akuyi kuwushiya umphefumlo wam kwelabafileyo;  Akuyi kumyekela owakho wenceba ukuba abonane nesihogo.</li>
      <li>Uya kundazisa umendo wobomi; Ebusweni bakho yinzaliseko yemivuyo; Ekunene kwakho yimihlali ngonaphakade.</li>
    </ol>
  </li>
  <li>
    <ol>
      <li>Umthandazo kaDavide. Buve, Yehova, ubulungisa; kubazele indlebe ukuhlahlamba kwam; Wubekele indlebe umthandazo wam,  ongengamlomo ukhohlisayo.</li>
      <li>Ibango lam malivele ebusweni bakho, Amehlo akho akhangele ngokuthe tye.</li>
      <li>Uyicikidile intliziyo yam; undivelele ebusuku;  Undinyibilikisile, akwafumana nto; Ndiyinkqangiyele into embi,  ayiyi kuwugqitha umlomo wam.</li>
      <li>Malunga nemisebenzi yabantu, ngelizwi lomlomo wakho, Mna ndizigcinile, andangena kwiindlela zamanyangaza.</li>
      <li>Imikhondo yam ibambe iindlela zakho, Azashukuma iinyawo zam.</li>
      <li>Mna ndinqula wena, ngokuba undiphendula, Thixo; Ndithobele indlebe yakho, kuve ukuthetha kwam.</li>
      <li>Zibalule iinceba zakho, wena wabasindisayo abazimela ngawe,  Ngesandla sakho sokunene, ngenxa yabasukela phezulu kubo.</li>
      <li>Ndigcine njengeliso, njengokhozo lwalo, Ndisithelise ngesithunzi samaphiko akho,</li>
      <li>Phambi kwabangendawo abandibhuqayo, Phambi kweentshaba zam ngokwasemphefumlweni ezindingungelayo.</li>
      <li>Zithe fithi kukutyeba; Ngomlomo wazo zithetha ngekratshi.</li>
      <li>Zindijikelezile ngoku ekuhambeni kwam; Amehlo azo ziwamisele ukundinqumela emhlabeni.</li>
      <li>Ukufana kwazo kunjengengonyama engxamele ukuqwenga,  Kunjengengonyama entsha ihleli entsithelweni.</li>
      <li>Khawusuk ume, Yehova, Uyihlangabeze, uyiwise yona;  Wusindise umphefumlo wam kongendawo ngekrele lakho;</li>
      <li>Kubafo, ngesandla sakho, Yehova, Kubafo beli phakade,  abasahlulo sikobu bomi; Osizalisileyo isisu sabo ngeengqwebo zakho; Bakholisile ngoonyana, Ukuphuphuma kwabo bakushiya neentsapho zabo.</li>
      <li>Mna ndiya kububona ubuso bakho ndisebulungiseni; Ndiya kwaneliswa sisithomo sakho ekuvukeni kwam.</li>
    </ol>
  </li>
  <li>
    <ol>
      <li>Kumongameli. Eyomkhonzi kaYehova. EkaDavide, owawathethayo kuYehova amazwi ale ngoma, mhlenikweni uYehova wamhlangulayo esandleni seentshaba zakhe zonke nasesandleni sikaSawule;  wathi: Ndikuthanda ngembilini yam, Yehova, lomelelo lwam.</li>
      <li>Yehova, ngxondorha yam, mboniselo yam, msindisi wam, Thixo wam, liwa lam endizimela ngalo, Ngweletshetshe yam, luphondo losindiso lwam, ngxonde yam!</li>
      <li>Ndinqula uYehova ongowokudunyiswa, Ndiyasindiswa ezintshabeni zam.</li>
      <li>Izintya zokufa zandijikela; Imilambo yobutshijolo yandidandathekisa.</li>
      <li>Izintya zelabafileyo zandibhijela; Izirhintyelo zokufa zabetha kum.</li>
      <li>Ekubandezelekeni kwam ndanqula uYehova, Ndazibika kuThixo wam; Waliva etempileni yakhe izwi lam, Ukuzibika kwam kwafika phambi kwakhe ezindlebeni zakhe.</li>
      <li>Lahexa ke lanyikima ihlabathi, Iziseko zeentaba zagungqa,  Zahexa, ngokuba enomsindo.</li>
      <li>Kwathi thaphu umsi emathatheni akhe, Wadla umlilo, uphuma emlonyeni wakhe, Kwavutha amalahle ephuma kuwo.</li>
      <li>Wawathoba amazulu, wehla, Yangamafu amnyama phantsi kweenyawo zakhe.</li>
      <li>Wakhwela ekerubhini, waphaphazela, Wee tshwebelele ngamaphiko omoya.</li>
      <li>Wamisa ubumnyama baba lisithe lakhe, umnquba wakhe ngeenxa zonke kuye; Ubumnyama bamanzi, iingqimba zamafu.</li>
      <li>Ekukhanyeni okuphambi kwakhe, kwatyhoboza emafini akhe Isiphango samatye, namalahle omlilo.</li>
      <li>Wadudumisa ezulwini uYehova, Ophezu konke walikhupha ilizwi lakhe. Yasisiphango samatye namalahle omlilo.</li>
      <li>Wathuma iintolo zakhe, wabaphangalalisa; Yamininzi imibane, wabadubaduba.</li>
      <li>Imiphantsi yamanzi yabonakala, Kwatyhileka iziseko zelimiweyo Ngokukhalima kwakho, Yehova, Ngokufutha komoya womsindo wakho.</li>
      <li>Wolula isandla ephezulu, wandibamba, Wandirhola emanzini amaninzi.</li>
      <li>Wandihlangula elutshabeni lwam olunamandla,  Kwabandithiyileyo, ngokuba bebomelele kunam.</li>
      <li>Bandifikela ngemini yokusindeka kwam, UYehova wandixhasa.</li>
      <li>Wandikhuphela endaweni ebanzi, Wandihlangula, ngokuba endithandile.</li>
      <li>UYehova wandiphatha kakuhle ngokobulungisa bam,  Wandibuyisela ngokobunyulu bezandla zam.</li>
      <li>Ngokuba ndizigcina iindlela zikaYehova, Andemka ngokungendawo kuThixo wam.</li>
      <li>Ngokuba onke amasiko akhe aphambi kwam, Nemimiselo yakhe andiyisusi kum;</li>
      <li>Ndaye ndingogqibeleleyo kuye, Ndazigcina, andaba nabugwenxa,</li>
      <li>Wandibuyisela ke uYehova ngokobulungisa bam, Ngokobunyulu bezandla zam phambi kwamehlo akhe.</li>
      <li>Kowenceba uzenza owenceba, Kwigorha eligqibeleleyo uzenza ogqibeleleyo;</li>
      <li>Kozenze nyulu uzenza onyulu, Kojibilizayo uzenza onobuqhokolo.</li>
      <li>Ngokuba wena uyabasindisa abantu ababandezelekileyo,  Uwathobe amehlo aqwayingileyo.</li>
      <li>Ngokuba uyasilumeka isibane sam wena; UYehova uThixo wam uyabukhanyisela ubumnyama bam.</li>
      <li>Ngokuba ngawe ndigila amajarha, NgoThixo wam ndiqabela ezindongeni.</li>
      <li>UThixo yena, igqibelele indlela yakhe; Ilizwi likaYehova linyibilikisiwe, Uyingweletshetshe kubo bonke abazimela ngaye.</li>
      <li>Ngokuba ngubani na onguThixo, ingenguye uYehova? Ngubani na oliliwa, ingenguThixo wethu?</li>
      <li>UloThixo undibhinqise ubukroti, Uyigqibelelisileyo indlela yam;</li>
      <li>Uzifanisayo iinyawo zam nezamaxhamakazi, Undimisayo emimangweni yam:</li>
      <li>Uzifundisayo ukulwa izandla zam, Zityede isaphetha sobhedu iingalo zam.</li>
      <li>Undinikileyo ingweletshetshe yosindiso lwakho: Sandixhasa isandla sakho sokunene; Ululamo lwakho lwandikhulisa.</li>
      <li>Wawenzela indawo ebanzi amanyathela am phantsi kwam,  Amaxhwele am akahexa.</li>
      <li>Ndazisukela iintshaba zam, ndazifumana; Andabuya zada zaphela.</li>
      <li>Ndaziqoba; azaba nakuvuka, Zawa phantsi kweenyawo zam.</li>
      <li>Wandibhinqisa ubukroti ekulweni, Wabaguqisa phantsi kwam abasukela phezulu kum;</li>
      <li>Wandinika ikhosi leentshaba zam, Abandithiyayo ndababhangisa.</li>
      <li>Bazibika, akwabakho msindisi; Bazibika kuYehova,  akabaphendula.</li>
      <li>Ndabacola, banjengothuli phambi komoya, Ndabaphalaza njengodaka lwezitrato.</li>
      <li>Wandisiza ekubambaneni kwabantu, Wandimisa ndayintloko yeentlanga; Abantu ebe ndingabazi bandikhonza.</li>
      <li>Besave ngeendlebe, bandithobela, Oonyana bolunye uhlanga bahanahanisa kum;</li>
      <li>Oonyana bolunye uhlanga bantshwenya, Baphuma bengcangcazela ekuvingcelweni kwabo.</li>
      <li>UYehova uhleli; lelokubongwa iliwa lam, Aphakanyiswe uThixo ondisindisayo.</li>
      <li>UloThixo wandinika impindezelo, Uzikhandaniselayo izizwe phantsi kwam;</li>
      <li>Undisiza ezintshabeni zam; Ewe, wena undiphakamisayo kwabasukela phezulu kum, Undihlangule kumfo ogonyamelayo.</li>
      <li>Ngenxa yoko ndiya kubulela kuwe, Yehova, phakathi kweentlanga, Ndivume kwigama lakho.</li>
      <li>Ulokhulisa iintsindiso zokumkani wakhe: Wenzayo inceba kumthanjiswa wakhe, KuDavide, nakwimbewu yakhe kude kuse ephakadeni.</li>
    </ol>
  </li>
  <li>
    <ol>
      <li>Kumongameli. Umhobe kaDavide. Izulu libalisa uzuko lukaThixo, Saye isibhakabhaka sixela umsebenzi wezandla zakhe.</li>
      <li>Imini impompozelela imini intetho, Ubusuku buxelela ubusuku ukwazi.</li>
      <li>Akukho ntetho, akukho mazwi, Apho singavakaliyo isandi sawo.</li>
      <li>Intambo yawo yokulinganisa iphume yaya ehlabathini lonke,  Kwaba seziphelweni zelimiweyo ukukhuluma kwawo. Ilanga ulimisele intente kuwo,</li>
      <li>Lona linjengomyeni ke ephuma egumbini lakhe; Linemihlali njengegorha, ukugidima ngomendo walo.</li>
      <li>Kusesiphelweni sezulu ukuphuma kwalo, Ukujikeleza kwalo kusa eziphelweni zalo; Akukho nto inokusithela ebushushwini balo.</li>
      <li>Umyalelo kaYehova ugqibelele, ubuyisa umphefumlo; Isingqino sikaYehova sinyanisekile, sinika isiyatha ubulumko.</li>
      <li>Izimiselo zikaYehova zithe tye, zivuyisa intliziyo;  Umthetho kaYehova unyulu, ukhanyisela amehlo.</li>
      <li>Ukoyika uYehova kucocekile, kumi ngonaphakade; Izigwebo zikaYehova ziyinyaniso, zibubulungisa kwaphela.</li>
      <li>Zinokunqweneleka kunegolide zona, nakunengcwengiweyo eninzi; Zimnandi kunobusi, kunencindi yobusi.</li>
      <li>Zikwamkhanyisela umkhonzi wakho; Ekuzigcineni mkhulu umvuzo.</li>
      <li>Ukulahleka, ngubani na okuqondayo? Ndenze msulwa kokusitheleyo.</li>
      <li>Kwanasekukhukhumaleni mnqande umkhonzi wakho;  Makungandilawuli; ukuze ndandule ukuba ngogqibeleleyo, Ndibe msulwa ekukreqeni okukhulu.</li>
      <li>Makakholeke amazwi omlomo wam, nezicamango zentliziyo yam,  Phambi kwakho, Yehova, liwa lam, mkhululi wam.</li>
    </ol>
  </li>
  <li>
    <ol>
      <li>Kumongameli. Umhobe kaDavide. Ngamana wakuphendula uYehova ngemini yembandezelo, Ngamana lakusa engxondeni igama likaThixo kaYakobi!</li>
      <li>Wakuthumela uncedo lwasengcweleni, Wakuxhasa eseZiyon!</li>
      <li>Wayikhumbula yonke iminikelo yakho yokudla, Wawafumana etyebile amadini akho anyukayo! (Phakamisani.)</li>
      <li>Wakunika ngokwentliziyo yakho, Walizalisa lonke icebo lakho!</li>
      <li>Singamemelela ngosindiso lwakho, Siphakamise iibhanile zethu egameni loThixo wethu; Azizalise uYehova zonke izicelo zakho.</li>
      <li>Ndiyazi ngoku ukuba uYehova ngumsindisi womthanjiswa wakhe;  Uya kumphendula emazulwini akhe angcwele Ngobugorha obusindisayo besandla sakhe sokunene.</li>
      <li>Abanye bakhankanya iinqwelo zokulwa, abanye bakhankanye amahashe, Ke thina sikhankanya igama likaYehova uThixo wethu.</li>
      <li>Bona baguqile bawa; Thina siphakamile sema.</li>
      <li>Yehova, sindisa; Ukumkani asiphendule ngemini yokubiza kwethu.</li>
    </ol>
  </li>
  <li>
    <ol>
      <li>Kumongameli. Umhobe kaDavide. Yehova, uvuyile ngamandla akho ukumkani, Asikuko nokuba uyagcoba ngosindiso lwakho!</li>
      <li>Umnike umnqweno wentliziyo yakhe Akwasilandula isicelo somlomo wakhe. (Phakamisani.)</li>
      <li>Ngokuba umkhawulela ngeentsikelelo zokulungileyo, Umthwesa isithsaba segolide engcwengekileyo.</li>
      <li>Wacela ubomi kuwe, wampha, Wamnika imihla emide ngonaphakade kanaphakade.</li>
      <li>Lukhulu uzuko lwakhe ngosindiso lwakho; Ubeka phezu kwakhe indili nobungangamela.</li>
      <li>Ngokuba umenze waba yintsikelelo ngonaphakade, Umvuyisa ngovuyo ebusweni bakho.</li>
      <li>Ngokuba ukumkani ukholose ngoYehova, Ngenceba yOsenyangweni akayi kushukunyiswa.</li>
      <li>Isandla sakho siya kuzifumana zonke iintshaba zakho,  Esokunene sakho siya kubafumana abakuthiyayo.</li>
      <li>Uya kubenza babe njengeziko lomlilo, wakubonakala. UYehova uya kubaginya ngomsindo wakhe, Nomlilo ubadle.</li>
      <li>Uya kusitshabalalisa isiqhamo sabo emhlabeni, Imbewu yabo koonyana babantu.</li>
      <li>Ngokuba bakuthobela ububi, Bacinga iyelenqe; abayi kufeza nto.</li>
      <li>Ngokuba uya kubenza bakunikele umhlana; Ngesaphetha sakho uya kuxuna iintolo zakho ebusweni babo.</li>
      <li>Phakama, Yehova, ngamandla akho; Siya kuvuma sibethe uhadi ngobugorha bakho.</li>
    </ol>
  </li>
  <li>
    <ol>
      <li>Kumongameli: ngeyelexhama lesifingo. Umhobe kaDavide.  Thixo wam, Thixo wam, undilahleleni na? Ukude ngani na ekusindisweni kwam, nasemazwini okubonga kwam?</li>
      <li>Thixo wam, ndiyabiza emini, ungaphenduli; Nasebusuku ndiyabiza, andithozanyiswa noko.</li>
      <li>Ungcwele ke wena, Ungulohlala ezindumisweni zakwaSirayeli.</li>
      <li>Oobawo bakholosa ngawe, Bakholosa, wabasiza;</li>
      <li>Bakhala kuwe, basinda; Bakholosa ngawe, abadana.</li>
      <li>Ke mna ndingumbungu, andimntu; Ndisisingcikivo soluntu,  into edelekileyo ebantwini.</li>
      <li>Bonke abandibonayo bayandigculela; Bayasineka, bahlunguzela intloko;</li>
      <li>Bathi, Makazilahlele kuYehova, amsize, Amhlangule kaloku,  ngokuba emthandile.</li>
      <li>Ewe, nguwe umtyhobozisi wam esizalweni, Inkolosisi yam ndisemabeleni kama.</li>
      <li>Ndalahlelwa kuwe kwasesizalweni; Kwasembilinini kama ubunguThixo wam.</li>
      <li>Musa ukuba kude nam, ngokuba isondele imbandezelo, Ngokuba akukho mncedi.</li>
      <li>Ndingqongwe ziinkunzi ezininzi, Ndihlanganyelwe zeziziimbalasane zaseBhashan.</li>
      <li>Zindakhamele umlomo wazo, Njengengonyama eqwengayo,  egqumayo.</li>
      <li>Ndiphalele njengamanzi, Ahlukene onke amathambo am;  Yanjengomthwebeba intliziyo yam, Inyibilikile phakathi kwezibilini zam.</li>
      <li>Omile njengegophe amandla am, Ulwimi lwam lunamathele ekhuhlangubeni lam; Undibeka eluthulini lokufa.</li>
      <li>Ngokuba izinja zindirhawule, Ibandla labenzi bokubi lindingungele; Bagqobhoza izandla zam neenyawo zam.</li>
      <li>Ndinokuwabala onke amathambo am; Bona bayandijonga,  bayandibonela,</li>
      <li>Babelana ngeengubo zam, Isambatho sam basenzela amaqashiso.</li>
      <li>Ke wena, Yehova, musa ukuba kude; Mandla am, khawuleza undincede.</li>
      <li>Wuhlangule ekreleni umphefumlo wam, Okuphela kwawo,  ethupheni lenja.</li>
      <li>Ndisindise emlonyeni wengonyama, Nasezimpondweni zenqu uya kundiphendula.</li>
      <li>Ndiya kulazisa igama lakho kubazalwana bam, Ndikudumise phakathi kwebandla, ndithi,</li>
      <li>Nina nimoyikayo uYehova, mdumiseni; Nonke, mbewu kaYakobi,  mzukiseni, Nimhlonele nina, mbewu yonke kaSirayeli.</li>
      <li>Kuba azidelekanga, azibanga nazothe kuye iintsizi zolusizana; Akabusithelisanga ubuso bakhe kuye; Ekuzibikeni kwakhe kuye waphulaphula.</li>
      <li>Ivela kuwe indumiso yam ebandleni elikhulu;  Nezibhambathiso zam ndiya kuzizalisa phambi kwabamoyikayo.</li>
      <li>Baya kudla abalulamileyo, bahluthe; Baya kudumisa uYehova abamngxamelayo. Ngamana yaphila intliziyo yenu ngonaphakade!</li>
      <li>Ziya kukhumbula zibuyele kuYehova zonke iziphelo zehlabathi, Iqubude phambi kwakhe yonke imizalwane yeentlanga:</li>
      <li>Ngokuba bobukaYehova ubukumkani, Nguye umlawuli ezintlangeni.</li>
      <li>Baya kudla, baqubude, bonke abatyebileyo behlabathi; Baya kuguqa phambi kwakhe bonke abatshona eluthulini,  Abangawugciniyo umphefumlo wabo.</li>
      <li>Imbewu iya kumkhonza; Kuya kubaliselwa isizukulwana ngayo iNkosi.</li>
      <li>Baya kuza baxele ubulungisa bayo Kubantu abaza kuzalwa,  ukuba oko ukwenzile.</li>
    </ol>
  </li>
  <li>
    <ol>
      <li>Umhobe kaDavide. UYehova ngumalusi wam, andisweli lutho.</li>
      <li>Wenza ukuba mandibuthe emakriweni aluhlaza; Undithundezela emanzini angawokuphumla.</li>
      <li>Uyawubuyisa umphefumlo wam; Undikhaphela ezindleleni zobulungisa ngenxa yegama lakhe.</li>
      <li>Nokuba ndihamba emfuleni wethunzi lokufa, Andiyi koyika bubi, ngokuba unam wena; Intonga yakho, umsimelelo wakho,  uyandithuthuzela.</li>
      <li>Undilungisela isithebe phambi kwababandezeli bam,  Uyithambisa ngeoli intloko yam, Indebe yam iyaphalala.</li>
      <li>Inene, ndiya kulandelwa kokulungileyo nenceba Yonke imihla yobomi bam, Ndihlale endlwini kaYehova Imihla emide.</li>
    </ol>
  </li>
  <li>
    <ol>
      <li>Umhobe kaDavide. LelikaYehova ihlabathi nenzaliseko yalo,  Elimiweyo, nabahleli kulo;</li>
      <li>Ngokuba yena waliseka phezu kweelwandle, Walizinzisa phezu kwemilambo.</li>
      <li>Ngubani na onokunyuka aye entabeni kaYehova? Ngubani na onokuma endaweni yakhe engcwele?</li>
      <li>Ngozandla zimsulwa, ontliziyo inyulu, Ongawuphakamiseli kwinkohlakalo umphefumlo wakhe, Ongafungiyo ngenkohliso.</li>
      <li>Uya kwamkela intsikelelo kuYehova, Nobulungisa kuThixo ongumsindisi wakhe.</li>
      <li>Siso eso isizukulwana sabamngxameleyo, Sababufunayo ubuso bakho, Thixo kaYakobi.(phakamisani.)</li>
      <li>Phakamisani iintloko zenu, masango; Niziphakamise, minyango yaphakade, Angene uKumkani wozuko.</li>
      <li>Ngubani na ke lo Kumkani wozuko? NguYehova onamandla,  oligorha; NguYehova, igorha emfazweni.</li>
      <li>Phakamisani iintloko zenu, masango, Niziphakamise, minyango yaphakade, Angene lo Kumkani wozuko.</li>
      <li>Ngubani na ke yena uKumkani wozuko? NguYehova wemikhosi,  Nguye lo Kumkani wozuko. (Phakamisani.)</li>
    </ol>
  </li>
  <li>
    <ol>
      <li>EkaDavide. Ndiwuphakamisela kuwe, Yehova, umphefumlo wam.</li>
      <li>Thixo wam, ndikholose ngawe, Mandingadani;  Mazingandivuyeleli iintshaba zam.</li>
      <li>Ewe, bonke abo bakuthembayo abayi kudana; Kuya kudana abo banginiza ngelize.</li>
      <li>Ndazise iindlela zakho, Yehova, Ndifundise umendo wakho.</li>
      <li>Ndinyathelise enyanisweni yakho, undifundise; Ngokuba unguThixo ongumsindisi wam; Ndithembe wena yonke imihla.</li>
      <li>Khumbula iimfesane zakho, Yehova, neenceba zakho; Ngokuba kususela kwaphakade zikho.</li>
      <li>Musa ukuzikhumbula izono zobutsha bam, nokreqo lwam;  Ndikhumbule ngokwenceba yakho wena, Ngenxa yokulunga kwakho,  Yehova.</li>
      <li>Ulungile, uthe tye uYehova; Ngenxa yoko uyabayalela indlela aboni.</li>
      <li>Uyabanyathelisa abalulamileyo emasikweni akhe, Abafundise abalulamileyo indlela yakhe.</li>
      <li>Zonke iindlela zikaYehova ziyinceba nenyaniso, Kwabagcina umnqophiso wakhe nezingqino zakhe.</li>
      <li>Ngenxa yegama lakho, Yehova, xolela ubugwenxa bam, Ngokuba bukhulu bona.</li>
      <li>Ngubani na ke umntu omoyikayo uYehova? Womyalela indlela aya kuyinyula.</li>
      <li>Umphefumlo wakhe wohlala wonwabile, Imbewu yakhe ilidle ilifa ilizwe.</li>
      <li>Ukucweya kukaYehova kunabamoyikayo; Ubazisa umnqophiso wakhe.</li>
      <li>Amehlo am ahlala emi kuYehova, Ngokuba nguye ozirholayo eluthanjeni iinyawo zam.</li>
      <li>Ndibheke, undibabale, Ngokuba ndindodwa, ndibandezelekile.</li>
      <li>Iimbandezelo zentliziyo yam ziphangalalisiwe; Ndikhuphe ekucuthekeni kwam.</li>
      <li>Khangela ukucinezeleka kwam nokwaphuka kwam, Uxolele zonke izono zam.</li>
      <li>Zikhangele iintshaba zam, ngokuba zininzi; Zindithiye ngentiyo egonyamelayo.</li>
      <li>Wugcine umphefumlo wam, undihlangule; Mandingadani,  ngokuba ndizimela ngawe.</li>
      <li>Ukugqibelela nokuthi tye makundilondoloze, Ngokuba ndithembele kuwe.</li>
      <li>Khulula uSirayeli, Thixo, Ezimbandezelweni zakhe zonke.</li>
    </ol>
  </li>
  <li>
    <ol>
      <li>EkaDavide. Lithethe ityala lam, Yehova, ngokuba mna ndihambe engqibelelweni yam, Ndakholosa ngoYehova, andahexa.</li>
      <li>Ndicikide, Yehova, undilinge; Nyibilikisa izintso zam nentliziyo yam.</li>
      <li>Ngokuba inceba yakho iphambi kwamehlo am, Ndihamba enyanisweni yakho.</li>
      <li>Andihlali namadoda akhohlakeleyo, Andihambi nabanyhwalazi.</li>
      <li>Ndilithiyile ibandla labenzi bobubi, Andihlali nabangendawo.</li>
      <li>Ndizihlamba kokumsulwa izandla zam, Ndisiphahle isibingelelo sakho, Yehova,</li>
      <li>Ukuba ndivakalise izwi lokubulela, Ndibalise ngayo yonke imisebenzi yakho ebalulekileyo.</li>
      <li>Yehova, ndiyalithanda ikhaya eliyindlu yakho, Nendawo yokuhlala kozuko lwakho.</li>
      <li>Musa ukuwubuthela umphefumlo wam ndawonye naboni, Ubomi bam ndawonye namadoda anamagazi;</li>
      <li>Wona azandla zinamanyala, Wona ezokunene zawo zizeleyo zizicengo.</li>
      <li>Mna ke okwam ndihamba engqibelelweni yam; Ndikhulule,  undibabale.</li>
      <li>Unyawo lwam lumi endaweni ebanzi; Ndimbonga uYehova ndisemabandleni.</li>
    </ol>
  </li>
  <li>
    <ol>
      <li>EkaDavide. NguYehova umkhanyiseli wam nomsindisi wam,  ndiya koyika bani na? NguYehova inqaba yobomi bam, ndiya kunkwantya ngabani na?</li>
      <li>Bakusondela kum abenzi bobubi ukuba badle inyama yam,  Bakuza ababandezeli bam neentshaba zam kum, bakhubeka bawa bona.</li>
      <li>Bendingafanelana ndirhawulwe ngumkhosi isuka ingoyiki intliziyo yam; Bendingafanelana ndiphakanyelwe yimfazwe,  ndisuka ndithembe noko.</li>
      <li>Ndicele nto-nye kuYehova, ndifuna yona: Ukuba ndihlale endlwini kaYehova yonke imihla yobomi bam, Ndibone ubuhle bukaYehova, ndiphicothe etempileni yakhe.</li>
      <li>Ngokuba undigusha emnqubeni wakhe ngemini yobubi,  Undisithelisa esitheni lentente yakhe, Undimisa eweni.</li>
      <li>Ngoku ke iya kuphakama intloko yam phezu kweentshaba zam ezindijikelezayo, Ndibingelele ententeni yakhe imibingelelo yokuduma, Ndivume, ndibethe uhadi kuYehova.</li>
      <li>Yiva, Yehova, ndakubiza ngezwi lam; Ndibabale,  undiphendule.</li>
      <li>Intliziyo yam ithi kuwe, kweli uthi, Funani ubuso bam,  Ubuso bakho, Yehova, ndiya kubufuna.</li>
      <li>Musa ukubusithelisa ubuso bakho kum; Musa ukumgila umkhonzi wakho ngomsindo; Uluncedo lwam, musa ukundilahla; Musa ukundishiya, Thixo ondisindisayo.</li>
      <li>Ngokuba ubawo noma bandishiyile, Wesuka uYehova wandichola.</li>
      <li>Ndiyalele, Yehova, indlela yakho, Ndikhaphe emendweni othe tye, ngenxa yabandilaleleyo.</li>
      <li>Musa ukundinikela elitheni labandibandezelayo, Ngokuba ndiphakanyelwe ngamangqina axokayo, nabafutha ukugonyamela.</li>
      <li>Ndinge ndiphelelwe, koko bendikholwa kukuba ndokubona ukulunga kukaYehova Ezweni lobu bomi.</li>
      <li>Thembela kuYehova; Yomelela, ikhaliphe intliziyo yakho,  Uthembele kuYehova.</li>
    </ol>
  </li>
  <li>
    <ol>
      <li>EkaDavide. Ndidanduluka kuwe, Yehova; Liwa lam, musa ukuzenza isithulu; Hleze, wakuthi cwaka kum, Ndifane nabahla baye emhadini.</li>
      <li>Yiva izwi lokukhunga kwam ekuzibikeni kwam kuwe,  Ekuziphakamiseleni kwam izandla zam kwingcwele kangcwele.</li>
      <li>Musa ukundiqweqwedisa nabangendawo, Nabenzi bobutshinga;  Abathetha uxolo kummelwane wabo, Benobubi ezintliziyweni zabo.</li>
      <li>Banike ngokwemisebenzi yabo, ngokobubi beentlondi zabo;  Banike ngokwezenzo zezandla zabo; Babuyisele ngokwempatho yabo.</li>
      <li>Ekubeni bengayiqondi imisebenzi kaYehova, Nezenzo zezandla zakhe, Uya kubagungxula, angabakhi.</li>
      <li>Makabongwe uYehova, Kuba elivile ilizwi lokukhunga kwam.</li>
      <li>NguYehova amandla am nengweletshetshe yam; Yakholosa ngaye intliziyo yam, ndancedeka. Iyadlamka ke intliziyo yam,  Ndiyamdumisa ngengoma yam.</li>
      <li>UYehova ungamandla kubo; Uligwiba losindiso kumthanjiswa wakhe yena.</li>
      <li>Sindisa abantu bakho, Usikelele ilifa lakho, Ubaluse,  ubathwale kude kuse ephakadeni.</li>
    </ol>
  </li>
  <li>
    <ol>
      <li>Umhobe kaDavide. Mnikeni uYehova, nina nyana bakaThixo,  Mnikeni uYehova uzuko namandla.</li>
      <li>Mnikeni uYehova uzuko lwegama lakhe; Qubudani kuYehova nivethe ezingcwele.</li>
      <li>Izwi likaYehova liphezu kwamanzi; UThixo wozuko uyadudumisa, KwauYehova phezu kwamanzi amaninzi.</li>
      <li>Izwi likaYehova linamandla, Izwi likaYehova linobungangamela;</li>
      <li>Izwi likaYehova laphula imisedare, UYehova waphula imisedare yaseLebhanon.</li>
      <li>Uyidlobisa njengenkonyana, ILebhanon neSiriyon njengethole lenqu.</li>
      <li>Izwi likaYehova lilenyise okwamalangatye omlilo,</li>
      <li>Izwi likaYehova liyenza isaqhwithi intlango, UYehova uyenza isaqhwithi intlango yaseKadeshe.</li>
      <li>Izwi likaYehova lizuzisa amaxhamakazi, Lihlube amahlathi;  Etempileni yakhe into yonke iphela ithi, Luzuko!</li>
      <li>UYehova wahlala kunogumbe, UYehova uhleli enguKumkani ngonaphakade.</li>
      <li>UYehova uya kubanika abantu bakhe amandla; UYehova uya kubasikelela abantu bakhe ngoxolo.</li>
    </ol>
  </li>
  <li>
    <ol>
      <li>Umhobe: ingoma yokusungulwa kwayo indlu. EkaDavide. Ndiya kukuphakamisa, Yehova, kuba undirholile wandinyusa,  Akwazivuyisa iintshaba zam ngam.</li>
      <li>Yehova, Thixo wam, Ndazibika kuwe, wandiphilisa;</li>
      <li>Yehova, uwunyusile kwelabafileyo umphefumlo wam, Wandidlisa ubomi, ukuba ndingehli ndiye emhadini.</li>
      <li>Mbetheleni uhadi uYehova, nina bakhe benceba, Nibulele isikhumbuzo sakhe esingcwele,</li>
      <li>Ngokuba yinto yephanyazo umsindo wakhe, Itarhu lakhe liyinto yobomi; Ngokuhlwa kulalisa ukulila, Kusasa kubakho ukumemelela.</li>
      <li>Ke mna ndathi ebunqobeni bam, Andiyi kushukunyiswa naphakade.</li>
      <li>Yehova, enkolosekweni yakho ubuyiqinisile intaba yam;  Ubusithelisile ubuso bakho, ndakhwankqiswa.</li>
      <li>Ndadanduluka kuwe, Yehova, Ndakhunga kuYehova:</li>
      <li>Ndathi, Kukho nzuzo yani na egazini lam, ekuhleni kwam ndiye esihogweni? Lokudumisa na uthuli? loyixela na inyaniso yakho?</li>
      <li>Yiva, Yehova, undibabale; Yehova, yiba ngumncedi wam.</li>
      <li>Wakuguqula ukulila kwam, kwaba kukuqamba; Wandikhulula ezirhwexayo, wandibhinqisa uvuyo,</li>
      <li>Ukuze uzuko lwam luvume ngawe, lungathi cwaka. Yehova,  Thixo wam, ndiya kubulela kuwe ngonaphakade.</li>
    </ol>
  </li>
  <li>
    <ol>
      <li>Kumongameli. Umhobe kaDavide. Ndizimela ngawe, Yehova,  mandingaze ndidaniswe; Ndisize ngobulungisa bakho.</li>
      <li>Ndithobele indlebe yakho, ungxame undihlangule; Yiba liliwa eliligwiba kum, Indlu yemboniselo yokundisindisa.</li>
      <li>Ngokuba ingxondorha yam nemboniselo yam nguwe; Ngenxa yegama lakho uya kundikhapha undithundeze.</li>
      <li>Uya kundirhola esibatheni ababesigqumele mna, Ngokuba uyinqaba yam.</li>
      <li>Ndiwuyaleza umoya wam esandleni sakho; Uyandikhulula,  Yehova, Thixo wenyaniso.</li>
      <li>Ndibathiyile abagcine amampunge angento yanto. Ndikholose ngoYehova mna.</li>
      <li>Ndiya kugcoba ndivuye ngenceba yakho, Ngenxa enokuba uzibonile iintsizi zam, Wazazi iingxingongo zomphefumlo wam;</li>
      <li>Akwandivingcela ngesandla seentshaba, Wazimisa endaweni ebanzi iinyawo zam.</li>
      <li>Ndibabale, Yehova, ngokuba ndibandezelekile; Lonakele kukukhathazeka iliso lam, nomphefumlo wam, nesisu sam;</li>
      <li>Ngokuba buphelile sisingqala ubomi bam, Neminyaka yam kukuncwina; Ayagexa amandla am ngobugwenxa bam, Namathambo am aluphele.</li>
      <li>Ngenxa yababandezeli bam bonke ndaba sisingcikivo,  Ngokukodwa kubamelwane bam; ndaba yinto yokunkwantyisa kwabandaziyo; Abandibonayo ngaphandle baya ndibaleka.</li>
      <li>Ndilityelwe njengomfi ongasakhunjulwayo; Ndinjengesitya esiza kulahlwa.</li>
      <li>Ngokuba ndive intlebendwane yabaninzi, Ukunxunguphala ngeenxa zonke. Ekugquguleni kwabo ngam, Bankqangiyela ukuthabatha umphefumlo wam.</li>
      <li>Ke mna ndikholose ngawe, Yehova; Ndithi, UnguThixo wam wena.</li>
      <li>Asesandleni sakho amaxesha am; Ndihlangule esandleni seentshaba zam nakwabandisukelayo.</li>
      <li>Khanyisa ubuso bakho phezu komkhonzi wakho; Ndisindise ngenceba yakho.</li>
      <li>Yehova, andiyi kudana, ngokuba ndinqula wena; Makudane abangendawo, bathi cwaka kwelabafileyo.</li>
      <li>Mawubotshwe umlomo wobuxoki, Othetha ngelungisa ngokusa,  Unekratshi, udela.</li>
      <li>Hayi, ubukhulu bokulunga kwakho, obuqwebele abakoyikayo,  Obenzela abazimela ngawe, ebusweni boonyana babantu!</li>
      <li>Ubasithelisa esitheni lobuso bakho kumayelenqe abantu;  Uyabagusha emnqubeni ekubambaneni kweelwimi.</li>
      <li>Makabongwe uYehova, Ngokuba endenzele inceba ebalulekileyo emzini onqabileyo.</li>
      <li>Ke mna ndathi ekuphakuzeleni kwam, Ndinqanyulwe andabakho emehlweni akho. Waliva noko izwi lokukhunga kwam ekuzibikeni kwam kuwe.</li>
      <li>Thandani uYehova, nonke nina bakhe benceba; NguYehova umlondolozi wabanyanisileyo, Umphindezeli ngokukhulu kowenza ngekratshi.</li>
      <li>Yomelelani, ikhaliphe intliziyo yenu Nonke nina nithembele kuYehova.</li>
    </ol>
  </li>
  <li>
    <ol>
      <li>EkaDavide. Eyokuqiqa. Hayi, uyolo lwakhe olukreqo luxolelweyo, osono siselelweyo!</li>
      <li>Hayi, uyolo lomntu angabubaleliyo uYehova kuye ubugwenxa,  Ekungekho kukhohlisa emoyeni wakhe!</li>
      <li>Ndithi ndakuthi cwaka, aluphale amathambo am Ngokubhonga kwam imihla yonke.</li>
      <li>Ngokuba imini nobusuku, besinzima phezu kwam isandla sakho,  Baguquka ubumanzi bam, baba kukubalela kwasehlotyeni.  (Phakamisani.)</li>
      <li>Ndikwazisile isono sam, ubugwenxa bam andabugquma; Ndathi,  Ndoluvuma ukreqo lwam kuYehova; Wabuxolela ke wena ubugwenxa besono sam. (Phakamisani.)</li>
      <li>Ngenxa yoko mabathandaze kuwe bonke abenceba ngexesha lokukufumana; Inene, ekukhukuleni kwamanzi amaninzi Akayi kufika kubo.</li>
      <li>Wena uyindawo yokuzimela kwam; uyandilondoloza embandezelweni, Undingqonge ngomemelelo lokusiza.  (Phakamisani.)</li>
      <li>Ndiya kukuqiqisa ndikuyalele indlela owohamba ngayo: Ndiya kukucebisa, iliso lam likuwe.</li>
      <li>Musani ukuba njengamahashe, njengoondlebende, ukungabi nangqondo; Abazivatho zingumkhala, neentambo zokubabopha umlomo; Bengenazo abasayi kusondela kuwe.</li>
      <li>Mkhulu umvandedwa wongendawo; Ke okholosa ngoYehova, yena uya kumjikela ngenceba.</li>
      <li>Vuyani kuYehova, nigcobe, nina malungisa, Nimemelele, nina nonke bantliziyo zithe tye.</li>
    </ol>
  </li>
  <li>
    <ol>
      <li>Memelelani kuYehova, nina malungisa; Ibafanele abathe tye indumiso.</li>
      <li>Bulelani kuYehova ngohadi, Mbetheleni umrhubhe ontambo zilishumi.</li>
      <li>Mvumeleni ingoma entsha, Nilungise ukubetha ngelokuduma;</li>
      <li>Nokuba lithe tye ilizwi likaYehova, Konke akwenzayo kuthembekile.</li>
      <li>Ngumthandi wobulungisa nokusesikweni, Lizele ihlabathi yinceba kaYehova.</li>
      <li>Lenzeka ngelizwi likaYehova izulu, Umkhosi walo lonke ngomoya womlomo wakhe.</li>
      <li>Ulobutha njengemfumba amanzi olwandle, Ulobeka koovimba amanzi enzonzobila.</li>
      <li>Malimoyike uYehova lonke ihlabathi, Bamhlonele bonke abemi belimiweyo;</li>
      <li>Ngokuba wathetha, kwabakho; Wawisa umthetho yena, kwema.</li>
      <li>UYehova ulitshitshisile icebo leentlanga; Uzalele iingcinga zezizwe.</li>
      <li>Icebo likaYehova limi ngonaphakade, Iingcinga zentliziyo yakhe kwizizukulwana ngezizukulwana.</li>
      <li>Hayi, uyolo lohlanga oluThixo walo unguYehova; Lwabantu abanyulileyo, baba lilifa kuye.</li>
      <li>Uqondele esemazulwini uYehova; Uyababona bonke oonyana babantu;</li>
      <li>Esendaweni yakhe yokuhlala, wondele Kubemi bonke behlabathi:</li>
      <li>Ulobumba ngakunye intliziyo yabo, Uloqonda zonke izenzo zabo.</li>
      <li>Akukho kumkani osindiswa yimpi enkulu; Igorha alihlangulwa ngamandla alo amakhulu.</li>
      <li>Liyaxoka ihashe ukuba lingasindisa, Nangamandla alo amakhulu alinakusiza.</li>
      <li>Yabona, iliso likaYehova likubo abamoyikayo, Abalindele inceba yakhe,</li>
      <li>Ukuba awuhlangule ekufeni umphefumlo wabo, Abagcine ngexesha lendlala.</li>
      <li>Umphefumlo wethu ulindele kuYehova; Nguye uncedo lwethu,  nengweletshetshe yethu.</li>
      <li>Ngokuba iya kuvuya ngaye intliziyo yethu, Sikholosile nje ngegama lakhe elingcwele.</li>
      <li>Inceba yakho mayibe phezu kwethu, Yehova, Njengoko sikulindeleyo kuwe.</li>
    </ol>
  </li>
  <li>
    <ol>
      <li>EkaDavide; oko wazenza ophambene ingqondo phambi koAbhimeleki, waza yena wamgxotha, wahamba. Ndiya kumbonga uYehova ngamaxesha onke, Ihlale isemlonyeni wam indumiso yakhe.</li>
      <li>Uya kuqhayisa umphefumlo wam ngoYehova; Bova abalulamileyo,  bavuye.</li>
      <li>Menzeni mkhulu kunye nam uYehova, Siliphakamise kunye igama lakhe.</li>
      <li>Ndamfuna uYehova, wandiphendula; Wandihlangula kwiinto zonke endinxunguphala zizo.</li>
      <li>Babheka kuye, bakhazimla; Ubuso babo ababa nazintloni.</li>
      <li>Usizana lwadanduluka, weva uYehova, Walusindisa ezimbandezelweni zalo zonke.</li>
      <li>Isithunywa sikaYehova sibangqinga ngeenxa zonke abamoyikayo, Sibahlangule.</li>
      <li>Yivani, nibone ukuba ulungile uYehova. Hayi, uyolo lomfo ozimela ngaye!</li>
      <li>Moyikeni uYehova, nina bangcwele bakhe, Ngokuba abanakuswela abamoyikayo.</li>
      <li>Iingonyama ezintsha ziyaswela, zilambe; Ke bona abamfunayo uYehova abasweli nanye into elungileyo.</li>
      <li>Yizani, bonyana, phulaphulani kum; Ndonifundisa ukoyika uYehova.</li>
      <li>Ngubani na umntu obungxameleyo ubomi, Othanda imihla yokubona okulungileyo?</li>
      <li>Gcina ulwimi lwakho ebubini, Umlomo wakho ungathethi nkohliso.</li>
      <li>Suka ebubini, wenze okulungileyo; Funa uxolo, uluphuthume.</li>
      <li>Amehlo kaYehova akumalungisa, Iindlebe zakhe zisekuzibikeni kwawo.</li>
      <li>Ubuso bukaYehova bujonge abenzi bokubi, Ukuba akunqumle ehlabathini ukukhunjulwa kwabo.</li>
      <li>Akhala, weva uYehova; Wawahlangula ezimbandezelweni zawo zonke.</li>
      <li>Usondele uYehova kwabantliziyo zaphukileyo, Abasindise abamoya utyumkileyo.</li>
      <li>Buninzi ububi obulihlelayo ilungisa, Ke uYehova ulihlangula kubo bonke.</li>
      <li>Uyawagcina onke amathambo alo, Akwaphuki nalinye kuwo.</li>
      <li>Ububi buyambulala ongendawo; Abathiyi belungisa bayalithwala ityala.</li>
      <li>UYehova uyawukhulula umphefumlo wabakhonzi bakhe,  Bangathwali tyala bonke abazimela ngaye.</li>
    </ol>
  </li>
  <li>
    <ol>
      <li>EkaDavide. Bambana, Yehova, nababambana nam. Yilwa nabalwa nam.</li>
      <li>Qubula ikhaka nengweletshetshe, Usukume undincede.</li>
      <li>Rhola umkhonto, uvingce indlela yabandisukelayo; Yithi kumphefumlo wam, Ndilusindiso lwakho.</li>
      <li>Mabadane, bahlazeke, abazungula umphefumlo wam; Mababuye umva babe neentloni abacinga ububi ngam.</li>
      <li>Mababe njengomququ phambi komoya, Sibatyhale isithunywa sikaYehova, bawe.</li>
      <li>Indlela yabo mayibe mnyama, ibe buthelezi, Sibasukele isithunywa sikaYehova.</li>
      <li>Ngokuba basigqumele mna isibatha sabo ngelize; Bawumbela isihogo umphefumlo wam ngelize.</li>
      <li>Mayimfikele intshabalalo engazi; Sibambise yena isibatha sakhe awasigqumayo, Eyele kuso ngesithonga.</li>
      <li>Wogcoba ke umphefumlo wam kuYehova, Ube nemihlali ngosindiso lwakhe.</li>
      <li>Onke amathambo am aya kuthi, Yehova, ngubani na onjengawe,  Mhlanguli wosizana kowomeleleyo kunalo, Kwausizana nehlwempu kumxhakamfuli walo?</li>
      <li>Kusuke kwema amangqina angenakulungisa, Andibuza into endingayaziyo,</li>
      <li>Bandibuyekeza ngobubi esikhundleni sokulungileyo;  Uxhwalekile umphefumlo wam.</li>
      <li>Ke mna, xa babesifa, iingubo zam bezizezirhwexayo;  Ndawucinezela umphefumlo wam ngokuzila ukudla; Umthandazo wam wabuyela esifubeni sam.</li>
      <li>Ndaziphatha njengokungathi unguwethu, njengokungathi ungumzalwana kum, ukuhamba-hamba kwam; Ndanga ndingombambazelela unina, ukuthobeka kwam, ndinezimnyama zokuzila.</li>
      <li>Ke ekuqhwaleleni kwam avuya, ahlangana, Ahlangana ngam amagxidolo, nendingabaziyo, Bandihlalela ngentlamba, abayeka.</li>
      <li>Ngokweentshembenxa ezizihiba ngenxa yesonka,  Banditshixizela amazinyo.</li>
      <li>Nkosi, kunini na ubonela? Buyisa umphefumlo wam kwiintshabalaliso zabo, Okuphela kwawo ezingonyameni.</li>
      <li>Ndiya kubulela kuwe ebandleni elikhulu, Ebantwini abaninzi ndiya kukudumisa.</li>
      <li>Mazingandivuyeleli iintshaba zam ngobuxoki,  Bangatyandelani ngoshiyi abandithiyayo ngelize:</li>
      <li>Ngokuba abathethi luxolo; Bacinga amazwi enkohliso ngabanyhamnyhekileyo belizwe.</li>
      <li>Bayandisinekela, Bathi, Tshotsho! Tshotsho! Abonile amehlo ethu.</li>
      <li>Ubonile, Yehova; musa ukuba sisithulu; Nkosi, musa ukuba kude kum.</li>
      <li>Zivuse, uphaphe ngenxa yebango lam, Thixo wam, Nkosi yam,  ngenxa yento esibambene ngayo.</li>
      <li>Lithethe ityala lam ngokobulungisa bakho, Yehova Thixo wam; Mabangandivuyeleli;</li>
      <li>Mabangathi entliziyweni yabo, Tshotsho! Nantso into ebe siyfuna! Mabangathi, Simginyile.</li>
      <li>Mabadane, babe neentloni kunye Abavuyela ububi bam;  Bambathe ukudana nehlazo Abazikhulisayo kunam.</li>
      <li>Mabamemelele, bavuye, abananze ubulungisa bam, Bahlale besithi, Makabe mkhulu uYehova, Ulonanze uxolo lomkhonzi wakhe.</li>
      <li>Ulwimi lwam luya kuxela ubulungisa bakho Nendumiso yakho,  imihla yonke.</li>
    </ol>
  </li>
  <li>
    <ol>
      <li>Kumongameli. Eyomkhonzi kaYehova. EkaDavide. Ongendawo unezihlabo zokreqo entliziyweni yakhe ngaphakathi, ezithi,  Akukho koyika Thixo emehlweni akhe,</li>
      <li>Ngokuba zithetha kuye ngokugudileyo emehlweni akhe, Zide zimfumanise ubugwenxa bakhe, zimthiye.</li>
      <li>Amazwi omlomo wakhe abubutshinga nenkohliso; Uyekile ukwenza ngokuqiqa nangokulungisa.</li>
      <li>Ucinga ubutshinga elukhukweni lwakhe; Uzimisa endleleni engalungileyo; Akabucekisi ububi.</li>
      <li>Yehova, inceba yakho ifikelela ezulwini, Ukuthembeka kwakho esibhakabhakeni.</li>
      <li>Ubulungisa bakho bunjengeentaba zikaThixo; Izigwebo zakho zingamanzi enzonzobila; Usindisa umntu neenkomo, Yehova.</li>
      <li>Hayi, ixabiso lenceba yakho, Thixo! Oonyana babantu bazimela ngethunzi lamaphiko akho.</li>
      <li>Bayahluthiswa kukutyeba kwendlu yakho; Ubaseza emlanjeni weziyolo zakho.</li>
      <li>Ngokuba likuwe ithende lobomi; Ekukhanyeni kwakho sibona ukukhanya.</li>
      <li>Bolulele inceba yakho abakwaziyo, Ubolulele ubulungisa bakho abantliziyo zithe tye.</li>
      <li>Malungandinyatheli unyawo lonekratshi. Singandiphekuzi isandla sabangendawo.</li>
      <li>Nabo bewile abasebenzi bobutshinga; Batyhalwe bawa, ababa nakuvuka.</li>
    </ol>
  </li>
  <li>
    <ol>
      <li>EkaDavide. Musa ukuzivuthisa ngomsindo ngabenzi bobubi;  Musa ukubamonela abenzi bobugqwetha.</li>
      <li>Ngokuba baya kusikwa kamsinyane njengengca, Babune njengohlaza oluphumayo.</li>
      <li>Kholosa ngoYehova, wenze okulungileyo; Lime ilizwe,  ulandelane nokuthembeka.</li>
      <li>Ziyolise ngoYehova; Wokunika okunqwenelwa yintliziyo yakho.</li>
      <li>Yiyekele kuYehova indlela yakho, Ukholose ngaye;  wokwenzela,</li>
      <li>Abuvelise njengokukhanya ubulungisa bakho, Nebango lakho njengemini enkulu.</li>
      <li>Yithi cwaka kuYehova, ulindele kuye; Musa ukuzivuthisa ngomsindo ngonempumelelo ngendlela yakhe, Ngomntu ofeza amayelenqe.</li>
      <li>Lahla umsindo, ushiye ubushushu; Musa ukuzivuthisa ngomsindo, kuba oko kusingisa ekwenzeni ububi kuphela.</li>
      <li>Ngokuba abenzi bobubi baya kunqunyulwa; Ke bona abamthembayo uYehova, baya kulidla ilifa ilizwe.</li>
      <li>Kusaya kuba mzuzwana, angabikho ongendawo; Uthi wakuyikhangela indawo yakhe, angabikho.</li>
      <li>Ke bona abalulamileyo baya kulidla ilifa ilizwe,  Baziyolise ngobuninzi boxolo.</li>
      <li>Ongendawo ulenzela amayelenqe ilungisa, Ulitshixizela amazinyo akhe.</li>
      <li>INkosi iyamhleka, Ngokuba ibona ukuba iyeza imini yakhe.</li>
      <li>Barhole ikrele abangendawo, bagobe isaphetha sabo, Ukuba bawise usizana nehlwempu, Basike abandlela zithe tye.</li>
      <li>Ikrele labo liya kungena kwakweyabo intliziyo, Zaphuke izaphetha zabo.</li>
      <li>Ilungile intwana elinayo ilungisa, Kunentabalala abanayo abangendawo abaninzi:</li>
      <li>Ngokuba iingalo zabangendawo ziya kwaphulwa; NguYehova umxhasi wamalungisa.</li>
      <li>NguYehova umazi wemihla yabagqibeleleyo, Nelifa labo liya kuba ngunaphakade.</li>
      <li>Abayi kudana ngexesha lobubi; Baya kuhlutha ngeemini zendlala:</li>
      <li>Ngokuba abangendawo bayatshabalala; Iintshaba zikaYehova zinjengobuhle bamadlelo; Ziya kuphela njengomsi, ziphele.</li>
      <li>Uyaboleka ongendawo, angabuyisi; Ke lona ilungisa liyababala, liphe.</li>
      <li>Ngokuba abasikelelweyo nguye baya kulidla ilifa ilizwe,  Banqanyulwe abatshabhisiweyo nguye.</li>
      <li>Amanyathela omfo aqiniswa nguYehova, Ayithande indlela yakhe.</li>
      <li>Ewile, akayi kuqungquluza, Ngokuba nguYehova umxhasi wesandla sakhe.</li>
      <li>Ndaka ndamtsha, kungokunje ndimdala; Ukanti andizanga ndilibone ilungisa lishiywa, Nembewu yalo ivukela ukutya.</li>
      <li>Imihla yonke liyababala, liboleke abanye; Nembewu yalo iyintsikelelo.</li>
      <li>Suka ebubini, wenze okulungileyo, Uhlale ngonaphakade.</li>
      <li>Ngokuba uYehova uthanda okusesikweni, Angabashiyi abenceba bakhe; Bagciniwe ngonaphakade: Ke yona imbewu yongendawo iyanqanyulwa.</li>
      <li>Amalungisa aya kulidla ilifa ilizwe, Ahlale kulo ngonaphakade.</li>
      <li>Umlomo welungisa uxela ubulumko, Nolwimi lwalo luthetha okusesikweni.</li>
      <li>Umyalelo woThixo walo usentliziyweni yalo; Akayi kuhexa amanyathela alo.</li>
      <li>Ongendawo uyalilalela ilungisa, Ufuna ukulibulala.</li>
      <li>UYehova akalinikeli esandleni sakhe, Angaligwebi ekuthethweni kwetyala lalo.</li>
      <li>Thembela kuYehova, ugcine indlela yakhe; Wokuphakamisa,  ulidle ilifa ilizwe; Ekunqanyulweni kongendawo wobonela.</li>
      <li>Ndimbonile ongendawo, oyingqwangangqwili, Exanda njengomthi omilileyo, uluhlaza;</li>
      <li>Kwadlula umntu, nanko engasekho; Ndamfuna, akafumaneka.</li>
      <li>Gcina ogqibeleleyo, ukhangele othe tye; Ngokuba izivela-mva zezomntu woxolo.</li>
      <li>Ke bona abangendawo batshatyalaliswa kuphele; Izivela-mva zongendawo ziyanqanyulwa.</li>
      <li>Usindiso lwamalungisa luphuma kuYehova; Uligwiba lawo ngexesha lembandezelo.</li>
      <li>UYehova uyawanceda, awasindise, Awasindise kongendawo,  awasindise, Ngokuba azimela ngaye.</li>
    </ol>
  </li>
  <li>
    <ol>
      <li>Umhobe kaDavide: eyokukhumbuza. Yehova, musa ukundohlwaya unoburhalarhume, Ungandithethisi unobushushu:</li>
      <li>Ngokuba iintolo zakho zitshone kum, Sehla kanzima kum isandla sakho.</li>
      <li>Akukho ndawo iphilileyo enyameni yam, ngenxa yokubhavuma kwakho; Akukho kuphila emathanjeni am, ngenxa yezono zam.</li>
      <li>Ngokuba ubugwenxa bam bugqithile entlokweni yam, Bundisinda njengomthwalo onzima.</li>
      <li>Iyanuka, iyabhiqiza imivumbo yam, Ngenxa yokumatha kwam.</li>
      <li>Ndiyapenapena, ndisibekeke kakhulu; Yonke imini ndihamba-hamba ngezimnyama zokuzila.</li>
      <li>Ngokuba kuyatshisa emihlubulweni yam, Akukho ndawo iphilileyo enyameni yam.</li>
      <li>Ndiqobekile, ndityumkile kakhulu; Ndibhongiswa kukugcuma kwentliziyo yam.</li>
      <li>Nkosi yam, uphambi kwakho wonke umnqweno wam, Nokuncwina kwam akusithele kuwe.</li>
      <li>Iphaphu lam liyabetha, ndiphelelwe ngamandla; Ukukhanya kwamehlo am, nako oko, akukho kum.</li>
      <li>Abandithandayo nowethu bamele mgama ekubethweni kwam,  Nezalamane zam zimi kude.</li>
      <li>Bandithiyele abafuna umphefumlo wam; Abangxamele ukuba ndihlelwe bububi bathetha izinto zokweyelisela, Bacamanga inkohliso imini yonke.</li>
      <li>Ke mna ndinjengesithulu, andiva; Njengesidenge esingawuvuliyo umlomo waso.</li>
      <li>Ndinjengomntu ongeva nto, Omlomo ungenakuthethisa.</li>
      <li>Ngokuba ndilindele kuwe, Yehova; Kuya kuphendula wena,  Nkosi yam, Thixo wam,</li>
      <li>Ngokuba ndithi, Hleze bandivuyelele Bona abo bangazikhulisayo kum ekutyibilikeni konyawo lwam.</li>
      <li>Ngokuba ndihlalele ukujingxela, Umvandedwa wam uphambi kwam amaxesha onke.</li>
      <li>Ngokuba ndiya kubuxela ubugwenxa bam; Ndinesithukuthezi ngenxa yesono sam.</li>
      <li>Ke zona iintshaba zam ziphilile, ziziimfidi; Baninzi abandithiyileyo bexoka;</li>
      <li>Abandibuyekeza ngobubi esikhundleni sokulungileyo Bayandichasa, ngenxa yokuphuthuma kwam okulungileyo.</li>
      <li>Musa ukundishiya, Yehova; Thixo wam, musa ukuba kude nam.</li>
      <li>Khawuleza undincede, Nkosi yam, Msindisi wam.</li>
    </ol>
  </li>
  <li>
    <ol>
      <li>Kumongameli, kuYedutun. Umhobe kaDavide. Ndathi, Ndiya kuzigcina iindlela zam, Ndingoni ngolwimi lwam; Ndiya kuwugcina ngokuwubopha umlomo wam, Xa ongendawo asephambi kwam.</li>
      <li>Ndaba sisidenge, ndathozama, Ndazisulungisa nakokulungileyo; Wagxobha-gxobheka umvandedwa wam.</li>
      <li>Yaba nobushushu intliziyo yam phakathi kwam, Ekucamangeni kwam wavutha umlilo. Ndathetha ke ngolwimi lwam,</li>
      <li>Ndathi, Ndazise, Yehova, isiphelo sam, Nomlinganiso wemihla yam, into oyiyo; Mandikwazi ukunqamka kwam, into okuyiyo.</li>
      <li>Yabona, uyenze imihla yam yangangobubanzi besandla; Nobomi bam bunjengento engento phambi kwakho; Ngumphunga nje bonke abantu, nakuba bemi. (Phakamisani.)</li>
      <li>Uhamba-hamba umntu enjengesithunzi nje kodwa; Baxokozela ngomphunga nje kodwa; Bafumba, bengazi ukuba ngubani na oya kukuhlanganisa.</li>
      <li>Ngoku ndiya kuthembela kwintoni na, Nkosi yam? Ukulinda kwam kukuwe.</li>
      <li>Ndihlangule elukreqweni lwam lonke; Musa ukundimisela ingcikivo yesidenge.</li>
      <li>Ndisisidenge, umlomo wam andiwuvuli, Ngokuba oko kwenziwe nguwe.</li>
      <li>Sisuse kum isibetho sakho; Mna ndiyaphela kukutyundyutha kwesandla sakho.</li>
      <li>Wakumthethisa umntu ngezohlwayo ngenxa yobugwenxa,  Uyasonakalisa njengenundu isoya sakhe; Bangumphunga nje kodwa bonke abantu. (Phakamisani.)</li>
      <li>Yiva umthandazo wam, Yehova, Kubekele indlebe ukuzibika kwam. Musa ukuthi tu ezinyembezini zam; Ngokuba ndingumphambukeli kuwe, Undwendwe, njengoobawo bonke.</li>
      <li>Bheka phaya, ungandikhangeli, khendincumeze, Ndingekemki ndingabi sabakho.</li>
    </ol>
  </li>
  <li>
    <ol>
      <li>Kumongameli. Umhobe kaDavide. Ndathembela, ndithembele kuYehova, Wathoba, wakuva ukuzibika kwam.</li>
      <li>Wandirhola emhadini wentshabalalo, naseludakeni lomgxobhozo, Wazimisa eliweni iinyawo zam, wakuqinisa ukunyathela kwam.</li>
      <li>Wabeka emlonyeni wam ingoma entsha, indumiso kuThixo wethu;  Abaninzi bayabona, boyike, Bakholose ngoYehova.</li>
      <li>Hayi, uyolo lwendoda emenze uYehova inkoloseko yayo,  Ingabheki kwabagwagwisayo, nakubanxaxhi abanamanga!</li>
      <li>Yehova, Thixo wam, wena wenze okuninzi ngemisebenzi yakho ebalulekileyo, Nangeengcinga zakho kuthi; Akukho nto inokulinganiswa nawe; Okanye bendiya kuyixela, ndithethe ngayo;  Ke ziyinkohla engenakubalwa.</li>
      <li>Akunanze mbingelelo namnikelo wakudla; Iindlebe zam uzivulile; Akubizi dini linyukayo nadini lasono.</li>
      <li>Ndaza ndathi, Yabona, Ndiyeza; encwadini esongwayo kubhaliwe ngam.</li>
      <li>Ukwenza okulikholo kuwe, Thixo wam, ndikunanzile; Nomyalelo wakho usezibilinini zam ngaphakathi.</li>
      <li>Ndashumayela iindaba ezilungileyo zobulungisa ebandleni elikhulu; Yabona, andiwuthintelanga umlomo wam; Yehova, wena uyazi.</li>
      <li>Ubulungisa bakho andibugqumanga phakathi kwentliziyo yam;  Ndakukhankanya ukuthembeka kwakho nosindiso lwakho;  Andiyikhanyelanga inceba yakho nenyaniso yakho ebandleni elikhulu.</li>
      <li>Wena, Yehova, akuyi kuzithintela iimfesane zakho kum;  Inceba yakho nenyaniso yakho iya kuhlala indilondoloza.</li>
      <li>Ngokuba zindijikele izinto ezimbi, ezide azaba nakubalwa;  Bundifikele ubugwenxa bam, andinakubukhangela; Buninzi kuneenwele zentloko yam; Ndimkelwe yintliziyo.</li>
      <li>Ngamana, Yehova, wandihlangula; Yehova, wakhawuleza wandinceda!</li>
      <li>Mabadane babe neentloni kuphele Abazungula umphefumlo wam ukuze bawuphephethe; Mababuye muva bahlazeke</li>
      <li>Mabamangaliswe ngumvuzo wehlazo labo Abathi kum, Tshotsho!  Tshotsho!</li>
      <li>Mababe nemihlali bavuye ngawe bonke abakufunayo,  Abaluthandayo usindiso lwakho bahlale besithi, Makenziwe mkhulu uYehova.</li>
      <li>Mna ke ndilusizana, ndilihlwempu; INkosi iya kundikhumbulela. Umncedi wam nomsindisi wam nguwe; Thixo wam,  musa ukulibala.</li>
    </ol>
  </li>
  <li>
    <ol>
      <li>Kumongameli. Umhobe kaDavide. Hayi, uyolo lwalowo unyamekela ihlwempu! Ngomhla wobubi uYehova uya kumhlangula.</li>
      <li>UYehova uya kumlondoloza amgcine, aphile. Kuya kuthiwa unoyolo yena ehlabathini; Ungamnikeli elitheni leentshaba zakhe.</li>
      <li>UYehova uya kumxhasa elukhukweni lobulwelwe; Uya kuluguqula ukhuko lwakhe lonke esifeni sakhe.</li>
      <li>Ndithi mna, Yehova, tarhu; Philisa umphefumlo wam, ngokuba ndonile kuwe.</li>
      <li>Iintshaba zam zithetha kakubi ngam; Zithi, Uya kufa nini na, lidake igama lakhe?</li>
      <li>Nothe weza kundilunguza, uthetha into ekhohlakeleyo;  Intliziyo yakhe ibutha ubutshinga; Uphuma phandle, abuthethe.</li>
      <li>Basebezelana ngam bonke abandithiyayo; Bacinga ububi ngam.</li>
      <li>Bathi, Unanyekwe bubutshijolo, Engoleleyo nje, akayi kubuya avuke.</li>
      <li>Kwanendoda ebixolelene nam, ebe ndikholose ngayo, Ebisidla isonka sam, indiphakamisele isithende sayo.</li>
      <li>Wena Yehova, ndibabale, undiphakamise, Ndibabuyekeze.</li>
      <li>Ndazi ngale nto, ukuba undinonelele, Yokokuba lungenakundidumela utshaba lwam.</li>
      <li>Mna ekugqibeleleni kwam uyandixhasa, Undimisa phambi kwakho ngonaphakade.</li>
      <li>Makabongwe uYehova, uThixo kaSirayeli, kususela kwaphakade kude kuse ephakadeni. Amen, amen.</li>
    </ol>
  </li>
  <li>
    <ol>
      <li>Kumongameli: eyokuqiqa; eyoonyana bakaKora. Njengexhama elitsalela emifuleni yamanzi, Wenjenjalo ukutsalela kuwe,  Thixo, umphefumlo wam.</li>
      <li>Umphefumlo wam unxanela uThixo, uThixo ophilileyo; Ndiya kufika nini na, ndibonakale ebusweni bukaThixo?</li>
      <li>Iinyembezi zam zaba kukudla kwam imini nobusuku, Bakuthi kum imihla yonke, Uphi na uThixo wakho?</li>
      <li>Ndikhumbula oku, ndiwuphalazela kum umphefumlo wam,  Ukuhamba kwam nezihlwele ndisiya endlwini kaThixo, Sinezwi lokumemelela nokubulela, siyingxokolo evuyayo.</li>
      <li>Kungani na ukuba usibekeke, mphefumlo wam; Kungani na ukuba ugule ngaphakathi kwam? Lindela kuThixo, ngokuba ndisaya kubuya ndibulele kuye, Olusindiso lobuso bam, noThixo wam.</li>
      <li>Thixo wam, umphefumlo wam usibekekile kum; ngenxa yoko ndikhumbula wena Ezweni laseYordan, nakweleHermon, entabeni yeMitsare.</li>
      <li>Amanzi anzongonzongo abiza amanzi anzongonzongo ngesandi seengxangxasi zakho; Onke amaza akho alwayo, amaza akho agugumayo, adlule phezu kwam.</li>
      <li>Emini uYehova uya kuyiwisela umthetho inceba yakhe,  Nasebusuku ukuvuma ngaye kunam, Ukuthandaza kuThixo wobomi bam.</li>
      <li>Ndithi ke kuThixo oyingxondorha yam, Undilibele ngani na?  Ndihambelani na ngezimnyama zokuzila ngokuxina kotshaba?</li>
      <li>Ngento ephehlayo emathanjeni am, bayandingcikiva abandibandezelayo, Ngokuthi kwabo kum imihla yonke, Uphi na uThixo wakho?</li>
      <li>Kungani na ukuba usibekeke, mphefumlo wam; Kungani na ukuba ugule ngaphakathi kwam? Lindela kuThixo, ngokuba ndisaya kubuya ndibulele kuye, Olusindiso lobuso bam, noThixo wam.</li>
    </ol>
  </li>
  <li>
    <ol>
      <li>Lithethe ityala lam, Thixo, ubambane ngenxa yam nohlanga olungenanceba; Ndisindise endodeni ekhohlisayo, enobugqwetha.</li>
      <li>Ngokuba unguThixo oyinqaba yam; undihlambelani na?  Ndihambelani na ngezimnyama zokuzila, ngokuxina kotshaba?</li>
      <li>Thuma ukukhanya kwakho nenyaniso yakho, zindikhaphe,  Zindise entabeni yakho engcwele, Naseminqubeni yakho.</li>
      <li>Ndoya ke esibingelelweni sikaThixo, KuThixo wovuyo lwam olugcobayo, Ndibulele kuwe ngohadi, Thixo onguThixo wam.</li>
      <li>Kungani na ukuba usibekeke, mphefumlo wam? Kungani na ukuba ugule ngaphakathi kwam? Lindela kuThixo, ngokuba ndisaya kubuya ndibulele kuye, Olusindiso lobuso bam, noThixo wam.</li>
    </ol>
  </li>
  <li>
    <ol>
      <li>Kumongameli: eyoonyana bakaKora: eyokuqiqa. Thixo, sivile ngeendlebe zethu, oobawo basibalisela, Ngomsebenzi owawenza ngemihla yabo, ngemihla yamandulo:</li>
      <li>Okokuba isandla sakho sagqogqa iintlanga, sabatyala bona;  Saviva izizwe, sabanabisa bona.</li>
      <li>Ngokuba abalihluthanga ilizwe ngekrele labo,  Abazisindisanga ngengalo yabo; Sisandla sakho sokunene, nengalo yakho, nokukhanya kobuso bakho; Ngokuba wawunesisa kubo.</li>
      <li>Wena unguKumkani wam, Thixo; Yitsho lubekho usindiso kuYakobi.</li>
      <li>Ngawe sobangqula abasibandezelayo; Egameni lakho sobagqusha abasukela phezulu kuthi.</li>
      <li>Ngokuba andikholose ngasaphetha sam; Andisindiswa ngakrele lam.</li>
      <li>Hayi! Nguwe osisindisayo kwabasibandezelayo, Ubadanise abasithiyileyo.</li>
      <li>NgoThixo sidumisa imihla yonke, Sibulele kwigama lakho ngonaphakade. (Phakamisani.)</li>
      <li>Noko ke usihlambile, usihlazile, Akwaphuma nemikhosi yethu.</li>
      <li>Usibuyise umva phambi kombandezeli; Abasithiyileyo basiphangile okwabo.</li>
      <li>Wasinikela njengeegusha ezidliwayo; Wasichitha-chitha ezintlangeni;</li>
      <li>Wathengisa ngabantu bakho, akwazuza, Akwalinyusa ixabiso labo.</li>
      <li>Wasenza isingcikivo kubamelwane bethu, Isigculelo nesicukucezo kwabasijikelezileyo.</li>
      <li>Wasenza umzekelo ezintlangeni, Abokuhlunguzelelwa intloko ezizweni.</li>
      <li>Yonke imihla ihlazo lam liphambi kwam, Nokudana kobuso bam kundigubungele,</li>
      <li>Ngenxa yezwi lomngcikivi nomnyelisi, Ngenxa yokukhangela kotshaba nomphindezeli.</li>
      <li>Oko konke kusifikele, asikulibalanga wena, Asixokanga emnqophisweni wakho;</li>
      <li>Ayibuyanga umva intliziyo yethu, Ukunyathela kwethu akuthanga gu bucala emendweni wakho;</li>
      <li>Ukuba usityumze endaweni yeempungutye, Usigubungele ngethunzi lokufa.</li>
      <li>Ukuba besililibele igama loThixo wethu, Sazolulela kuthixo wasemzini izandla zethu,</li>
      <li>Ubengayi kuyigoca-goca na uThixo loo nto, Ngokuba ezazi iindawo ezifihlakeleyo zentliziyo?</li>
      <li>Hayi, Ngenxa yakho sibulawa imihla yonke; Kuthiwa siziigusha zokuxhelwa.</li>
      <li>Vuka, ulaleleni na, Nkosi yam? Qabuka, ungasihlambi kuphele.</li>
      <li>Ubusitheliselani na ubuso bakho, Ukulibale ukucinezelwa kwethu, nokuxinwa kwethu?</li>
      <li>Ngokuba usibekeke eluthulini umphefumlo wethu, Sanamathela emhlabeni isisu sethu.</li>
      <li>Khawusuk ume usincede, Usikhulule ngenxa yenceba yakho.</li>
    </ol>
  </li>
  <li>
    <ol>
      <li>Kumongameli: ngeyeenyibiba. Eyoonyana bakaKora; eyokuqiqa.  Ingoma yeentanda. Intliziyo yam iphuphuma ilizwi elihle,  Ndisithi, Into endiyenzayo isingise kukumkani; Ulwimi lwam lusiba lombhali okhawulezayo.</li>
      <li>Umhle wamhle ngaphezu koonyana babantu; Kugalelwe ubumnandi emlonyeni wakho; Ngenxa yoko ukusikelele uThixo wakho ngonaphakade.</li>
      <li>Bhinqa ikrele lakho ethangeni, gorha, Bhinqa indili yakho nobungangamela bakho.</li>
      <li>Tyhudisa, ukhwele uhambe, unobungangamela bakho, Ngenxa yenyaniso, nolulamo olunobulungisa. Sikuyale ngezinto ezoyikekayo isandla sakho sokunene.</li>
      <li>Iintolo zakho zitsolile; Kuya kuwa izizwe phantsi kwakho;  Zitsolile entliziyweni yeentshaba zokumkani.</li>
      <li>Itrone yakho, itrone kaThixo, ingunaphakade kanaphakade;  Yintonga ethe tye intonga yobukumkani bakho.</li>
      <li>Uthanda ubulungisa, uthiye okungendawo; Ngenxa yoko ukuthambisile uThixo, uThixo wakho, Ngeoli yemihlali ngaphezu kwabalingane bakho.</li>
      <li>Ziyimore nehaloti nekasiya iingubo zakho zonke; Emabhotweni eempondo zeendlovu uhadi lukuvuyisile.</li>
      <li>Kukho iintombi zokumkani phakathi kwabathandekayo bakho;  Ukumkanikazi umi ngasekunene kwakho, Enxibe igolide ecikizekileyo yakwaOfire.</li>
      <li>Yiva, ntombi, ubone, uthobe indlebe yakho, Ubalibale abantu bakowenu, nendlu kayihlo;</li>
      <li>Akubunqwenela ubunzwakazi bakho ukumkani, Woqubuda kuye,  ngokuba eyinkosi yakho.</li>
      <li>Intombi enguTire, izityebi zabantu, Ziya kukuncekelela ngomnikelo.</li>
      <li>Bubuyokoyoko bodwa intombi yokumkani kweliphakathi igumbi.  Isambatho sayo sesilukwe igolide.</li>
      <li>Isiwa kukumkani ineengubo ezimfakamfele; Ziyilandela iintombi ezingowayo, Zisiwa kuwe,</li>
      <li>Zisiwa ngovuyo nangomgcobo, Zingene ebhotweni lokumkani.</li>
      <li>Endaweni yooyihlo iya kuba ngoonyana bakho; Uya kubamisa babe ngabathetheli ehlabathini lonke.</li>
      <li>Ndiya kulikhankanya igama lakho kwizizukulwana ngezizukulwana zonke; Ngenxa yoko izizwe ziya kubulela kuwe ngonaphakade kanaphakade.</li>
    </ol>
  </li>
  <li>
    <ol>
      <li>Kumongameli: eyoonyana bakaKora; ngeyeentombi. Ingoma.  UThixo ulihlathi, uligwiba kuthi; Ezimbandezelweni ufumaneke eluncedo kunene.</li>
      <li>Ngenxa yoko asoyiki ekuphendukeni kwehlabathi,  Ekudilikeleni kweentaba esazulwini solwandle.</li>
      <li>Makagqume alephuze amanzi alo, Iintaba zinyikime ngokukratsha kwalo. (Phakamisani.)</li>
      <li>Kukho umlambo ozibhaxa zivuyisa umzi kaThixo, Ingcwele yeminquba yOsenyangweni.</li>
      <li>UThixo uphakathi kwawo, awushukunyiswa; UThixo uyawunceda kwasekuzeni kokusa.</li>
      <li>Ziyaxokozela iintlanga, ziyashukuma izikumkani: Ukhupha izwi lakhe, linyibilike ihlabathi.</li>
      <li>UYehova wemikhosi unathi, Ingxonde yethu nguThixo kaYakobi.  (Phakamisani.)</li>
      <li>Yizani nikhangele imisebenzi kaYehova: Owenze iziphanziso ehlabathini;</li>
      <li>Ulophelisa iimfazwe kude kuse eziphelweni zehlabathi;  Waphula isaphetha, angqumze umkhonto, Atshise iinqwelo zokulwa ngomlilo.</li>
      <li>Yekani, nazi ukuba ndinguThixo mna. Ndiya kuphakanyiswa ezintlangeni, ndiya kuphakanyiswa ehlabathini.</li>
      <li>UYehova wemikhosi unathi, Ingxonde yethu nguThixo kaYakobi. (Phakamisani.)</li>
    </ol>
  </li>
  <li>
    <ol>
      <li>Kumongameli; eyoonyana bakaKora. Umhobe. Nonke zizwe,  bethani izandla, Dumani kuThixo ngezwi lokumemelela.</li>
      <li>Ngokuba uYehova Osenyangweni uyoyikeka; Ngukumkani omkhulu ehlabathini lonke.</li>
      <li>Uzikhandanisela phantsi kwethu izizwe, Izizwe phantsi kweenyawo zethu.</li>
      <li>Usinyulela ilifa lethu, Iqhayiya likaYakobi awamthandayo.  (Phakamisani.)</li>
      <li>UThixo unyukile, kudunywa; Unyukile uYehova, kuhlokoma isigodlo.</li>
      <li>Mbetheleni uhadi uThixo, mbetheleni, Mbetheleni uhadi uKumkani wethu, mbetheleni!</li>
      <li>Ngokuba uKumkani wehlabathi lonke nguThixo; Mbetheleni ngeyokuqiqa.</li>
      <li>UThixo nguKumkani weentlanga; UThixo uhleli etroneni yakhe engcwele.</li>
      <li>Amanene ezizwe ahlanganisene, Abantu boThixo ka-Abraham;  Ngokuba iingweletshetshe zehlabathi zezikaThixo; Unyusiwe kakhulu yena.</li>
    </ol>
  </li>
  <li>
    <ol>
      <li>Ingoma. Umhobe. Eyoonyana babaKora. Mkhulu uYehova,  engowokudunyiswa kunene Emzini kaThixo wethu, entabeni yakhe engcwele.</li>
      <li>Intle ukuphakama kwayo, yimihlali yehla bathi lonke Intaba yaseZiyon, intlomo yasentla, Umzi woKumkani omkhulu.</li>
      <li>UThixo, ezingxandeni zawo ezinde, Wazelwa ukuba yingxonde.</li>
      <li>Kuba nabo ookumkani babenqophisene, Bawela beza kunye;</li>
      <li>Bakuthi ukubona, abakhuluma; Bakhwankqa, babaleka buphuthuphuthu;</li>
      <li>Babanjwa khona kukuthuthumela, Kukuzibhijabhija njengozalayo.</li>
      <li>Ngomoya wasempumalanga Uyazivitha iinqanawa zaseTarshishe.</li>
      <li>Njengoko sikuvileyo, sibone kunjalo Emzini kaYehova wemikhosi, emzini kaThixo wethu: UThixo uyawuzinzisa ngonaphakade. (Phakamisani.)</li>
      <li>Sayikhumbula, Thixo, inceba yakho Phakathi kwetempile yakho.</li>
      <li>Njengoko linjalo igama lakho, Thixo, Lunjalo udumiso lwakho, Kwesa eziphelweni zehlabathi; Isandla sakho sokunene sizele bubulungisa.</li>
      <li>Mayivuye intaba yaseZiyon, Agcobe amagxamesi akwaYuda,  Ngenxa yezigwebo zakho.</li>
      <li>Yijikelezeni iZiyon, niyizunguleze; Zibaleni iinqaba zayo ezinde.</li>
      <li>Gqalani ungqameko lomsele wayo; Candani ezingxandeni zayo ezinde; Ukuze nibalisele isizukulwana esizayo,</li>
      <li>Ukuba lo Thixo nguThixo wethu ngonaphakade kanaphakade,  Yena uya kusikhapha kude kuse ekufeni.</li>
    </ol>
  </li>
  <li>
    <ol>
      <li>Kumongameli: eyoonyana bakaKora. Umhobe. Yivani oku, nina nonke zizwe; Bekani indlebe, nina nonke, bemi beli phakade,</li>
      <li>Nina nyana boluntu, nani nyana bamadoda, Nina zityebi, nani mahlwempu kunye.</li>
      <li>Umlomo wam uza kuthetha ubulumko; Nokucamanga kwentliziyo yam kukuqonda.</li>
      <li>Ndiya kuyithobela emzekelisweni indlebe yam, Ndiya kuyivulela ngohadi intsonkotha yam.</li>
      <li>Ndoyikelani na emihleni yobubi, Xa ubugwenxa babandibambisayo bundijikelayo?</li>
      <li>Abo bakholose ngemfuyo yabo, Baqhayisa ngobuninzi bobutyebi babo.</li>
      <li>Akukho bani unokukhulula umzalwana; Akanakumnika uThixo isicamagusho ngaye</li>
      <li>(Sinqabile isikhululo somphefumlo wabo, Masincanywe ngonaphakade),</li>
      <li>Sokuba ahlale esidla ubomi ngamaxesha onke, Angasiboni isihogo.</li>
      <li>Ngokuba ubona izilumko zibhubha, Bedaka kunye abanyabileyo nezityhakala, Bayishiye nabanye imfuyo yabo.</li>
      <li>Imbilini yabo ithi izindlu zabo zingunaphakade. Iminquba yabo ikwizizukulwana ngezizukulwana; Bayithiya imihlaba yabo ngamagama abo.</li>
      <li>Ke umntu enobuhandiba akanakuhlala, Ufana neenkomo ezi zitshabalalayo.</li>
      <li>Yiyo le indlela yabanyabileyo, Neyabo babalandelayo,  bekholiswa ngumlomo wabo. (Phakamisani.)</li>
      <li>Babuthe ngokweegusha kwelabafileyo; Ukufa kuyabalusa;  Abathe tye bayabanyathela kwakusa; Isithomo sabo abo siyonakala kwelabafileyo, singabi nandawo yakuhlala.</li>
      <li>Kodwa uThixo uya kuwukhulula umphefumlo wam esandleni selabafileyo, Ngokuba eya kundithabatha. (Phakamisani.)</li>
      <li>Musa ukoyika, yakuba sisityebi indoda, Bakwanda ubuqaqawuli bendlu yayo:</li>
      <li>Ngokuba ekufeni kwayo ayiyi kuthabatha nento, Aluyi kuhla emva kwayo uzuko lwayo.</li>
      <li>Nakuba umntu ekudleni kwakhe ubomi ebewusikelela umphefumlo wakhe, Bekudumisa ngokuzichwayithisa kwakho,</li>
      <li>Uya kuya noko esizukulwaneni sooyise; Abayikukubona ukukhanya naphakade.</li>
      <li>Ke umntu onobuhandiba, abe engaqondi, Ufana neenkomo ezi zitshabalalayo.</li>
    </ol>
  </li>
  <li>
    <ol>
      <li>Umhobe ka-Asafu. UThixo, uThixo uYehova uyathetha;  Uyalibiza ihlabathi, ethabathela ekuphumeni kwelanga esisa ekutshoneni kwalo.</li>
      <li>EZiyon, ukuphela kweenzwana, Uyakhazimla uThixo.</li>
      <li>Uyeza uThixo wethu, akayi kuthi cwaka. Kudla umlilo phambi kwakhe, Ngeenxa zonke kuye sisaqhwithi esikhulu.</li>
      <li>Ubiza izulu phezulu, Nehlabathi, ukuba agwebe phakathi kwabantu bakhe.</li>
      <li>Uthi, Bahlanganiseleni kum abam benceba, Abenze umnqophiso nam ngombingelelo.</li>
      <li>Izulu lixela ubulungisa bakhe, Ngokuba uThixo eza kugweba yena. (Phakamisani.)</li>
      <li>Yivani, bantu bam, ndithethe; Sirayeli, ndiqononondise kuwe; NdinguThixo, uThixo wakho.</li>
      <li>Andikohlwayi ngenxa yemibingelelo yakho, Namadini akho anyukayo aphambi kwam amaxesha onke.</li>
      <li>Andiyi kuthabatha zinkunzi zankomo endlwini yakho,  Nazinkunzi zabhokhwe esibayeni sakho.</li>
      <li>Ngokuba zezam zonke iinyamakazi zehlathi, Neenkomo ezisezintabeni eziliwaka.</li>
      <li>Iintaka zonke zasezintabeni ndiyazazi, Nento edakasa endle inam.</li>
      <li>Ukuba bendilambile, ndibe ndingayi kukuxelela; Ngokuba lelam elimiweyo nenzaliseko yalo.</li>
      <li>Ndidle inyama yeenkunzi eziziimbalasane na? Ndisele igazi leenkunzi zeebhokhwe na?</li>
      <li>Bingelela kuYehova umbulelo, Uzizalise kOsenyangweni izibhambathiso zakho;</li>
      <li>Ubize mna ngemini yembandezelo, Ndikuhlangule, undizukise.</li>
      <li>Ke kongendawo uthi uThixo, Useke phi na wena ukuxela ummiselo wam, Uwuphathe ngomlomo wakho umnqophiso wam,</li>
      <li>Uyithiyile nje intethiso wena, Uwaphose nje amazwi am emva kwakho?</li>
      <li>Xa ubona isela, ukholana nalo, Wabelane nabakrexezi.</li>
      <li>Umlomo wakho uwuyekela ebubini; Ulwimi lwakho luthungela inkohliso;</li>
      <li>Uthi uhlale uthethe ngomzalwana wakho, Uhlaze umntwana kanyoko.</li>
      <li>Uzenzile ezo nto, ndathi tu, Waba ndinjengawe. Ndiya kukohlwaya ndizicwangcise emehlweni akho.</li>
      <li>Khaniqonde ke oko, nina bamlibalayo uThixo, Hleze ndiqwenge, kungabikho uhlangulayo.</li>
      <li>Obingelela umbulelo uyandizukisa, Alungise indlela,  Endombonisa kuyo usindiso lukaThixo.</li>
    </ol>
  </li>
  <li>
    <ol>
      <li>Kumongameli. Umhobe kaDavide: ekuzeni kukaNatan umprofeti kuye, emveni kokuba ebengene uBhatshebha. Tarhu, Thixo,  ngokwenceba yakho! Ngokobuninzi benceba yakho, cima ukreqo lwam!</li>
      <li>Ndixovule kunene, busuke ubugwenxa bam, Undihlambulule esonweni sam.</li>
      <li>Ngokuba ndiyalwazi mna ukreqo lwam, Nesono sam siphambi kwam ngamaxesha onke.</li>
      <li>Ndonile kuwe, kuwe wedwa, Ndenza okubi emehlweni akho;  Ukuze ube lilungisa ekuthetheni kwakho, Ucace ekugwebeni kwakho.</li>
      <li>Uyabona, ndizalelwe ebugwenxeni, Ndakhawulwa nguma esonweni.</li>
      <li>Uyabona, ufuna inyaniso ezintsweni, Esitheni undazisa ubulumko.</li>
      <li>Ndihlambulule isono ngehisope, ndihlambuluke; Ndixovule,  ndibe mhlophe kunekhephu;</li>
      <li>Ndivise imihlali nemivuyo, Agcobe amathambo owacolileyo.</li>
      <li>Sithelisa ubuso bakho ezonweni zam, Ubucime bonke ubugwenxa bam.</li>
      <li>Dala phakathi kwam, Thixo, intliziyo ehlambulukileyo,  Uhlaziye umoya oqinisekileyo phakathi kwam.</li>
      <li>Musa ukundilahla ebusweni bakho, UMoya wakho oyiNgcwele ungamsusi kum.</li>
      <li>Buyisela kum imihlali yosindiso lwakho, Undixhase ngomoya wentumekelelo.</li>
      <li>Ndobafundisa abangendawo iindlela zakho, Babuyele kuwe aboni.</li>
      <li>Ndihlangule emagazini, Thixo, Thixo ondisindisayo;  Lomemelela ngobulungisa bakho ulwimi lwam.</li>
      <li>Nkosi yam, vula imilebe yomlomo wam, Uyixele indumiso yakho umlomo wam.</li>
      <li>Ngokuba akunanze mibingelelo, bendiya kukunika; Akalikholo kuwe amadini anyukayo.</li>
      <li>Imibingelelo kaThixo ngumoya owaphukileyo, Intliziyo eyaphukileyo, etyumkileyo, Thixo, akuyi kuyidela.</li>
      <li>Yenzele okulungileyo iZiyon ngokukholekileyo kuwe; Yakha iindonga zeYerusalem.</li>
      <li>Kuya kwandula ukuba mnandi kuwe imibingelelo yobulungisa,  amadini apheleleyo; Ziya kwandula ukunyuswa iinkunzi ezintsha zeenkomo esibingelelweni sakho.</li>
    </ol>
  </li>
  <li>
    <ol>
      <li>Kumongameli. Eyokuqiqa: ekaDavide: oko uDowegi umEdom waya waxelela uSawule, wathi kuye, UDavide ungene endlwini ka-Ahimeleki. Uqhayiselani na ngobubi, wena gorha? Inceba kaThixo ikho imihla yonke.</li>
      <li>Ulwimi lwakho lucinga ukweyelisela, Njengesitshetshe sokuguya iindevu esiloliweyo, wena mkhohlisi.</li>
      <li>Uthanda okubi kunokulungileyo; Ubuxoki, kunokuthetha ubulungisa. (Phakamisani.)</li>
      <li>Uthanda onke amazwi aginyayo, Lulwimindini lukhohlisayo.</li>
      <li>Naye uThixo uya kukudiliza kuphele; Uva kukuxwila,  akuncothule ententeni, Akudonyule ezweni labaphilileyo.  (Phakamisani.)</li>
      <li>Obona amalungisa, oyike, Amhleke, athi,</li>
      <li>Nanko umfo ongamenzanga igwiba lakhe uThixo, Owakholosa ngobuninzi bobutyebi bakhe, Waba nengcwangu ekweyeliseleni kwakhe.</li>
      <li>Ke mna ndinjengomnquma oluhlaza endlwini kaThixo;  Ndikholose ngenceba kaThixo ngonaphakade kanaphakade.</li>
      <li>Ndiya kubulela kuwe ngonaphakade, kuba ukwenzile oku; Ndiya kuthemba igama lakho, ngokuba lilungile, phambi kwabenceba bakho.</li>
    </ol>
  </li>
  <li>
    <ol>
      <li>Kumongameli: ngeyokhuzo. Eyokuqiqa; ekaDavide. Sithi isidenge entliziyweni yaso, Akukho Thixo. Bonakalisile,  balisikizi ngobugqwetha babo; Akukho wenza okulungileyo.</li>
      <li>UThixo esemazulwini uqondele koonyana babantu, Ukubona ukuba ukho na oqiqayo, Ofuna uThixo.</li>
      <li>Bonke babuye umva, bayimbozisa bephelele; Akukho wenza okulungileyo, Akukho nokuba abe mnye.</li>
      <li>Abanakwazi na abasebenzi bobutshinga, Abathi, bebadla abantu bam, bathi badla isonka, Bangamnquli uThixo?</li>
      <li>Apho bankwantya benkwantyile, phofu kungekho nto inkwantyisayo; Ngokuba uThixo wawathi saa amathambo omngqingi wakho; Wabadanisa, ngokuba uThixo ebebacekisile.</li>
      <li>Akwaba bekuvela eZiyon ukusindiswa kwamaSirayeli!  Ekubuyiseni kukaThixo abantu bakhe ekuthinjweni, Wogcoba uYakobi, avuye uSirayeli.</li>
    </ol>
  </li>
  <li>
    <ol>
      <li>Eyokubethelwa ngezinto ezineentambo. Kumongameli.  Eyokuqiqa. EkaDavide: ekufikeni kwabaseZifi, bathi kuSawule,  UDavide akazimele phakathi kwethu na? Thixo, ndisindise ngegama lakho, Uligwebe ityala lam ngobugorha bakho.</li>
      <li>Thixo, yiva umthandazo wam; Wabekele indlebe amazwi omlomo wam.</li>
      <li>Ngokuba abasemzini basukela phezulu kum,  Nabanobungqwangangqwili bafuna umphefumlo wam; Abammisi uThixo phambi kwabo. (Phakamisani.)</li>
      <li>Yabona, uThixo ngumncedi wam; INkosi yam ikwabasekela umphefumlo wam.</li>
      <li>Uya kubuyisela ububi kwabandilalelayo; Ngenyaniso yakho babhangise.</li>
      <li>Ndiya kubingelela kuwe ngokuqhutywa yintliziyo; Ndiya kubulela kwigama lakho, Yehova, kuba lilungile.</li>
      <li>Ngokuba lindihlangule embandezelweni yonke; Iliso lam libonela iintshaba zam.</li>
    </ol>
  </li>
  <li>
    <ol>
      <li>Kumongameli. Eyokubethelwa ngezinto ezineentambo.  Eyokuqiqa: ekaDavide. Wubekele indlebe umthandazo wam, Thixo,  Musa ukuzifihla esikhungweni sam.</li>
      <li>Ndibazele indlebe undiphendule. Ndiyaphaphatheka ekucamngceni kwam, ndincwine,</li>
      <li>Ngenxa yelizwi lotshaba, Ngenxa yokuxinzelelwa phantsi ngabangendawo; Ngokuba zindiqengqela ubutshinga, Ziyandisukela ngomsindo.</li>
      <li>Intliziyo yam iyazibhija-bhija phakathi kwam; Izothuso zokufa zindiwele.</li>
      <li>Ukoyika nokuthuthumela kundingene; Ndigutyungelwe kukududuzela.</li>
      <li>Ndathi, Andaba bendinamaphiko njengehobe! Bendiya kubaleka ndiye ndihlale!</li>
      <li>Nanko ndibalekela kude, Ndilalise entlango. (Phakamisani.)</li>
      <li>Bendiya kukhawuleza, ndisinde Emoyeni ovuthuzayo naseluqhwitheleni.</li>
      <li>Tshabalalisa, Nkosi yam, yahlula ulwimi lwazo; Ngokuba ndibone ukugonyamela nokubambana phakathi komzi.</li>
      <li>Imini nobusuku bajikeleza ezindongeni zawo; Ubutshinga nokwaphula kuphakathi kwawo;</li>
      <li>Ukweyelisela kuphakathi kwawo; Endaweni yembutho yawo akusuki ukuxinezela nokukhohlisa.</li>
      <li>Ngokuba asilutshaba olu lundingcikivayo; Bendiya kukuthwala oko. Asingondithiyileyo lo uzikhulisayo kum; Bendiya kusithela kuye.</li>
      <li>Nguwe, mntu ubungumlingane wam, Ikholwane lam endazana nalo,</li>
      <li>Ebesicweya kamnandi, Siye endlwini kaThixo silihlokondiba eligcobayo.</li>
      <li>Ukufa makubaqubule, Mabehle baye kwelabafileyo besaphilile; Ngokuba ububi busemizini yabo phakathi kwabo.</li>
      <li>Mna ndinqula uThixo; UYehova uya kundisindisa.</li>
      <li>Ngokuhlwa, nakusasa, nasemini enkulu ndiya kucamngca,  ndincwine; Uya kuliva izwi lam.</li>
      <li>Uwukhulula umphefumlo wam unoxolo, ukuze bangasondeli kum,  Ngokuba baninzi abandichasayo.</li>
      <li>UThixo uya kuva, abaphendule, Uselokwamandulo ehleli,  (Phakamisani.) Abo bangenanguquko, Bangamoyikiyo uThixo.</li>
      <li>Babasa isandla abaxolelene nabo; Bahlambela umnqophiso wabo;</li>
      <li>Ubuthelezi njengamasi umlomo wabo, Ke yimfazwe intliziyo yabo. Athambile amazwi abongaphezu kweoli, Kanti aziintlangothi zekrele.</li>
      <li>Umthwalo wakho wulahlele kuYehova; yena wokuzimasa; Akayi kuliyekela ilungisa lishukunyiswe naphakade.</li>
      <li>Wena ke, Thixo, uya kubahlisela emngxunyeni wesihogo.  Abantu bamagazi nenkohliso abayi kuyiqingathisa imihla yabo; Ke mna ndikholose ngawe.</li>
    </ol>
  </li>
  <li>
    <ol>
      <li>Kumongameli; ngeyehobe elithe cwaka phakathi kwabakude.  EkaDavide. Eliligugu. Ukubanjwa kwakhe ngamaFilisti eGati.  Ndibabale, Thixo, ngokuba abantu bendizonda; Bandixinile,  besilwa yonke imini;</li>
      <li>Abandilalelayo bandizonda yonke imini, Ngokuba baninzi abalwa nam beziphakamisile.</li>
      <li>Mhlana ndinxunguphalayo mna, Ndokholosa ngawe.</li>
      <li>Ndiya kulidumisa ngoThixo ilizwi lakhe, Ndikholose ngoThixo, ndingoyiki; Inokundenza ntoni na inyama?</li>
      <li>Yonke imini bayawaphambanisa amazwi am; Zingam zonke iingcinga zabo zobubi.</li>
      <li>Baqukene, babonisele, Bona bagcine izithende zam, Ngokokuba belinde umphefumlo wam.</li>
      <li>Bengamatshinga nje, bosinda na? Zihlise ngomsindo izizwe,  Thixo.</li>
      <li>Ukuphalaphala kwam ukubhalile wena; Yitha iinyembezi zam entsubeni yakho; Azisencwadini yakho na?</li>
      <li>Ziya kubuya umva ke iintshaba zam, mhlana ndibizayo;  Ndiyakwazi oku, ukuba uThixo unam.</li>
      <li>Ndilidumisa ngoThixo ilizwi, Ndilidumisa ngoYehova ilizwi.</li>
      <li>Ndikholose ngoThixo, ndingoyiki; Unokundenza ntoni na umntu?</li>
      <li>Ziphezu kwam, Thixo, izibhambathiso zakho; Ndiya kuyizalisa kuwe imibingelelo yombulelo.</li>
      <li>Ngokuba uwuhlangule ekufeni umphefumlo wam, Iinyawo zam ekukhubekeni, Ukuba ndihambe phambi koThixo Ekukhanyeni kobomi.</li>
    </ol>
  </li>
  <li>
    <ol>
      <li>Kumongameli; ngethi, Ungonakalisi. EkaDavide. Eliligugu:  ekumbalekeni kwakhe uSawule emqolombeni. Ndibabale, Thixo,  ndibabale; Ngokuba uzimela ngawe umphefumlo wam; Ndizimela esithunzini samaphiko akho, Kude kudlule inkxwaleko.</li>
      <li>Ndinqula uThixo Osenyangweni, UThixo ondifezelayo.</li>
      <li>Uya kuthuma esemazulwini andisindise, Emngcikiva nje ondizondayo; (Phakamisani.) UThixo uya kuthuma inceba yakhe nenyaniso yakhe.</li>
      <li>Umphefumlo wam uphakathi kweengonyama; Ndiya kulala phantsi nabafutha umlilo, Oonyana babantu abamazinyo aziintshuntshe neentolo, Ulwimi lwabo lulikrele elibukhali.</li>
      <li>Ziphakamisele ngaphezu kwamazulu, Thixo, Lube phezu kwehlabathi lonke uzuko lwakho.</li>
      <li>Isibatha basilungisele iinyawo zam; Bawugobile umphefumlo wam; Bandimbela isihogo, Beyela kuso ngokwabo. (Phakamisani.)</li>
      <li>Izimasekile intliziyo yam, Thixo, izimasekile intliziyo yam; Ndiya kuvuma, ndiya kubetha uhadi.</li>
      <li>Vuka, luzuko lwam! Vukani, mrhubhe nohadi! Ndiya kusiphangela isifingo.</li>
      <li>Ndiya kubulela kuwe phakathi kwezizwe, Nkosi yam; Ndiya kukubethela uhadi phakathi kwezizwe.</li>
      <li>Ngokuba inkulu, yada yaya ezulwini, inceba yakho; Yada yesa esibhakabhakeni inyaniso yakho.</li>
      <li>Ziphakamisele ngaphezu kwezulu, Thixo, Lube phezu kwehlabathi lonke uzuko lwakho.</li>
    </ol>
  </li>
  <li>
    <ol>
      <li>Kumongameli; ngethi, Ungonakalisi. EkaDavide. Eliligugu.  Yinene na kodwa ukuba nithetha ubulungisa, nina bothixo?  Nigweba oonyana babantu ngokuthe tye?</li>
      <li>Hayi, entliziyweni nenza ngobugqwetha; Ezweni nilinganisela ukugonyamela kwezandla zenu.</li>
      <li>Abangendawo baphambukile kwasesizalweni; Bandwendwile kwasesiswini abathethi bamanga.</li>
      <li>Banobuhlungu obunjengobuhlungu benyoka, Njengephimpi elizenza isithulu, elivingca indlebe yalo;</li>
      <li>Ukuze lingaliva izwi labanyangi, Lababopha ngomabophe,  beziingcibi.</li>
      <li>Thixo, yaphula amazinyo abo emlonyeni wabo; Amabamba eengonyama ezintsha wavithe, Yehova.</li>
      <li>Mabaphalale njengamanzi equkuqela; Akuxuna iintolo zakhe,  mazinge zicutshiwe.</li>
      <li>Mababe njengenkumba ehamba inyibilika, Njengemva-mbilini yomfazi, engalibonanga ilanga.</li>
      <li>Zingekaziva iintsasa iimbiza zenu, Nokuba ikrwada inyama,  nokuba iza kuvuthwa, uyayiqweqwedisa.</li>
      <li>Liya kuvuya ilungisa, lakuyibona impindezelo; Liya kuzihlamba iinyawo zalo egazini longendawo,</li>
      <li>Athi umntu, Inene, ilungisa linesiqhamo; Inene, ukho uThixo ogwebayo ehlabathini.</li>
    </ol>
  </li>
  <li>
    <ol>
      <li>Kumongameli; ngethi, Ungonakalisi. EkaDavide. Eliligugu:  ekuthumeleni kukaSawule, bayilinda indlu ukuba bambulale.  Ndihlangule ezintshabeni zam, Thixo wam, Ndise engxondeni kwabasukela phezulu kum.</li>
      <li>Ndihlangule kubasebenzi bobutshinga; Ndisindise ebantwini abanamagazi.</li>
      <li>Ngokuba nabo bewulalela umphefumlo wam; Baqukana ngam abanamandla, Kungekho lukreqo kum, kungekho sono kum, Yehova.</li>
      <li>Ndingenabugwenxa nje, bagidime baxhoba. Vuka,  undikhawulele, ubone.</li>
      <li>Wena Yehova, Thixo wemikhosi, Thixo kaSirayeli, Phapha,  uzivelele zonke iintlanga; Musa ukubayeka bonke abanginizayo bengabagqithi. (Phakamisani.)</li>
      <li>Bayabuya ngokuhlwa, bayavungama njengezinja,  Bawuhamba-hambe umzi.</li>
      <li>Nabo belephuza amagwebu ngomlomo; Ngamakrele emlonyeni wabo; Ngokuba bathi, Kuva bani na?</li>
      <li>Wena, Yehova, uyabahleka, Uyazigculela zonke iintlanga.</li>
      <li>Mandla am, ndiva kulindela kuwe; Ngokuba uThixo uyingxonde yam.</li>
      <li>UThixo wam uya kundikhawulela ngenceba yakhe; UThixo uya kundibonisa abandilaleleyo.</li>
      <li>Musa ukubabulala, hleze balibale abantu bakowethu;  Babhadulise ngamandla akho, ubawise, Ngweletshetshe yethu,  Nkosi yethu.</li>
      <li>Isono somlomo wabo lilizwi lemilebe yomlomo wabo;  Mababanjiswe likratshi labo, Nangenxa yokushwabula nokuhanahanisa abakuthethayo.</li>
      <li>Bagqibe ngobushushu; gqiba, bangabi sabakho; Baqonde ukuba uThixo ngumlawuli kwaYakobi, Wesa eziphelweni zehlabathi.  (Phakamisani.)</li>
      <li>Bayabuya ngokuhlwa, bayavungama njengezinja,  Bawuhamba-hambe umzi.</li>
      <li>Bona babhadulela ukudla; Ukuba bathe abahlutha, balala apho.</li>
      <li>Ke mna, ndiya kuvuma ngamandla akho, Ndimemelele kwakusasa ngenceba yakho, Kuba ubuyingxonde kum, Nendawo endisabela kuyo ngemini yokubandezelwa kwam.</li>
      <li>Mandla am, ndiya kukubethela uhadi; Ngokuba uThixo yingxonde yam, nguThixo wam onenceba.</li>
    </ol>
  </li>
  <li>
    <ol>
      <li>Kumongameli; ngeyenyibiba yesingqino. Eliligugu.  EkaDavide. Eyokufundisa: ekulweni kwakhe nama-Aram phakathi kweMilambo nama-Aram aseTsobha; wabuya uYowabhi, wawabulala amaEdom emfuleni wetyuwa, amawaka alishumi elinamabini.  Thixo,  usihlambile, wasichitha, Waqumba; ngamana wasibuyisa.</li>
      <li>Ulinyikimisile ilizwe, ulikrazule; Philisa iintanda zalo ngokuba lishukuma.</li>
      <li>Ubabonisile abantu bakho into elukhuni, Usiseze iwayini ehexisayo.</li>
      <li>Ubanike ibhanile abakoyikayo, Ukuba bayiphakamise ngenxa yenyaniso. (Phakamisani.)</li>
      <li>Ukuze zihlangulwe iintanda zakho, Sindisa ngesandla sakho sokunene, undiphendule.</li>
      <li>UThixo uthethe engcwele: mandivuyelele, Ndimabe uShekem,  ndiyilinganisele intili yaseSukoti.</li>
      <li>Ngowam uGiliyadi, ngowam uManase, UEfrayim sisigcina-ntloko sam, UYuda yintonga yam yommiselo;</li>
      <li>UMowabhi sisitya sam sokuhlambela, Ndiyiphosa kuEdom imbadada yam; Filisti, nkqangaza wena ngam.</li>
      <li>Ngubani na owondisa emzini wamandla? Ngubani na owondikhaphela kwaEdom?</li>
      <li>Asinguwe na, kwawena Thixo, osihlambileyo? Akwaphuma,  Thixo, nemikhosi yethu.</li>
      <li>Sincede kumbandezeli wethu; Alunto yanto usindiso lomntu.</li>
      <li>NgoThixo siya kweyisa, Wobagqusha yena ababandezeli bethu.</li>
    </ol>
  </li>
  <li>
    <ol>
      <li>Kumongameli; eyokubethelwa ngezinto ezineentambo.  EkaDavide. Kuve, Thixo, ukuhlahlamba kwam; Wubazele indlebe umthandazo wam.</li>
      <li>Ndidanduluka kuwe ndisesiphelweni sehlabathi, ekutyhafeni kwentliziyo yam; Ndikhaphele eweni elisemalengalengeni kum.</li>
      <li>Ngokuba ulihlathi lam, Uyinqaba ende eliqele phambi kotshaba.</li>
      <li>Ndiya kuphambukela ententeni yakho ngonaphakade, Ndiya kuzimela ngesithe lamaphiko akho. (Phakamisani.)</li>
      <li>Ngokuba wena, Thixo, uzivile izibhambathiso zam; Ubanike ilifa abaloyikayo igama lakho.</li>
      <li>Uya kongeza imihla emihleni yokumkani; Iminyaka yakhe iya kuba njengezizukulwana ngezizukulwana;</li>
      <li>Uya kuhlala ngonaphakade phambi koThixo; Mmisele inceba nenyaniso, ukuba zimlondoloze.</li>
      <li>Kukhona ndiya kulibethela uhadi igama lakho ngonaphakade,  Ndizizalise izibhambathiso zam imihla ngemihla.</li>
    </ol>
  </li>
  <li>
    <ol>
      <li>Kumongameli. KuYedutun. Umhobe kaDavide. Uthozamele kuThixo kwaphela umphefumlo wam; Kuvela kuye ukusindiswa kwam.</li>
      <li>Nguye kwaphela iliwa lam, umsindisi wam, Ingxonde yam;  andiyi kushukunyiswa kakhulu.</li>
      <li>Kunini na nisuka indulumbane emntwini? Kunini na nimncinitha nonke niphela, enjengodonga oluzimkayo,  enjengothango oluwayo?</li>
      <li>Bagqibe kwelokuba bamtyhale bamsuse ekuphakameni kwakhe kuphele; Bakholene namanga; Basikelela elowo ngomlomo,  embilinini yabo bayatshabhisa. (Phakamisani.)</li>
      <li>Thozamela kuThixo yedwa, mphefumlo wam, Ngokuba livela kuye ithemba lam.</li>
      <li>Nguye kwaphela iliwa lam, umsindisi wam, Ingxonde yam;  andiyi kushukunyiswa.</li>
      <li>KunoThixo ukusindiswa kwam nozuko lwam; Iliwa lokunqaba kwam nehlathi lam likuThixo.</li>
      <li>Kholosani ngaye ngamaxesha onke, nina bantu; Phalazani intliziyo yenu phambi kwakhe. UThixo ulihlathi kuthi.  (Phakamisani.)</li>
      <li>Bangumphunga kwaphela onyana boluntu, ngamanga oonyana bamadoda; Esikalini bangenyuka, Bangumphunga bephelele.</li>
      <li>Musani ukukholosa ngokudla abantu, Ningazenzi into engeyanto ngento exhakamfuliweyo. Yakwanda imfuyo, musani ukuyinyamekela.</li>
      <li>Uthethe nto-nye uThixo, Ezi zinto zimbini ndizivile: Ukuba amandla ngakaThixo,</li>
      <li>Nenceba yeyakho, Nkosi yam; Ngokuba uyababuyekeza, elowo ngokwezenzo zakhe.</li>
    </ol>
  </li>
  <li>
    <ol>
      <li>Umhobe kaDavide: oko ebesentlango yakwaYuda. Thixo,  unguThixo wam, ndiya kukuquqela kwakusasa, Umphefumlo wam unxanele wena; inyama yam iyakulangazelela Ezweni elingumqwebedu, elibharhileyo, eligenamanzi.</li>
      <li>Ndenjenjalo ukukhangela kuwe engcweleni, Ukuba ndibone amandla akho nobuqaqawuli bakho.</li>
      <li>Ngokuba inceba yakho ilungile ngaphezu kobomi, Umlomo wam uya kukuncoma.</li>
      <li>Ndiya kwenjenjalo ukukubonga lo gama ndihleliyo,  Ndiphakamise izandla zam egameni lakho.</li>
      <li>Umphefumlo wam uhluthi umongo namanqatha; Ngemilebe yomlomo wam omemelelayo uya kukudumisa umlomo wam,</li>
      <li>Ndakukukhumbula emandlalweni wam, Emilindweni yobusuku ndicamanga ngawe.</li>
      <li>Ngokuba uluncedo kum, Ndinokumemelela esithunzini samaphiko akho.</li>
      <li>Umphefumlo wam uthene mbende nawe; Isandla sakho sokunene sindibambile.</li>
      <li>Ke bona bafuna umphefumlo wam ukuze batshabalale, Baya kutshona kwezisezantsi iindawo zehlabathi.</li>
      <li>Baphalazelwa emandleni ekrele; Baba sisabelo seempungutye.</li>
      <li>Ke yena ukumkani uya kuvuya ngoThixo; Baya kuqhayisa abo bonke bafunga yena; Ngokuba uya kuvingcwa umlomo wabathetha ubuxoki.</li>
    </ol>
  </li>
  <li>
    <ol>
      <li>Kumongameli. Umhobe kaDavide. Live, Thixo, izwi lam ekukhalazeni kwam; Ekunkwantyiseni kotshaba bulondoloze ubomi bam.</li>
      <li>Ndisithelise egquguleni labanobubi, Ehlokondibeni labasebenzi bobutshinga;</li>
      <li>Abalulola njengekrele ulwimi lwabo, Abaxuna iintolo zabo,  amazwi akrakra,</li>
      <li>Bamtole ogqibeleleyo besentsithelweni; Bamtola ngesiquphe,  bangoyiki.</li>
      <li>Bazomelezela ilizwi elibi, Bagqiba kwelokuba bafihle izirhintyelo, Bathi, Singabonwa ngubani na?</li>
      <li>Baceba ubugqwetha; Baligqibile icebo abalicebileyo;  Imbilini yendoda nentliziyo yayo yinzulu.</li>
      <li>Ke uThixo uyabatola ngotolo; Amanxeba abo abakho ngesiquphe.</li>
      <li>Baya kukhutyekiswa, lufikele kwabona ulwimi lwabo;  Bayahlunguzela intloko bonke abababonayo.</li>
      <li>Basuka boyike bonke abantu, Bawuxele umsebenzi kaThixo,  Basiqiqe isenzo sakhe.</li>
      <li>Liya kuvuya ilungisa ngoYehova, lizimele ngaye, Baqhayise bonke abantliziyo zithe tye.</li>
    </ol>
  </li>
  <li>
    <ol>
      <li>Kumongameli. Umhobe kaDavide. Ingoma. Ukuthozama kuyindumiso kuwe, Thixo, eZiyon; Sizaliswa kuwe isibhambathiso.</li>
      <li>Wena mphulaphuli wemithandazo, Iza kuwe inyama yonke.</li>
      <li>Zindoyisile nje iindawo zobugwenxa, Ukreqo lwethu uyaluxolela wena ngocamagushelo.</li>
      <li>Hayi, uyolo lomnyulayo, umsondeze Ukuba ahlale ezintendelezweni zakho! Siya kuzihluthisa ngokulunga kwendlu yakho, Kwetempile yakho engcwele.</li>
      <li>Usiphendula ngezenzo ezoyikekayo zobulungisa, Thixo osisindisayo; Nkoloseko yeziphelo zonke zehlabathi, neyolwandle olukude;</li>
      <li>Ulozinzisa iintaba ngamandla akhe, Ebhinqe ubugorha;</li>
      <li>Ulodambisa ukugquma kweelwandle, ukugquma kwamaza azo,  Nokuxokozela kwezizwe.</li>
      <li>Bayayoyika imiqondiso yakho abemi beziphelo zehlabathi.  Umemelelisa ukuvela kokusa nokuhlwa.</li>
      <li>Uwuvelele umhlaba, wawunyela, Wawutyebisa kakhulu. Umjelo kaThixo uzele ngamanzi: Walungisa ingqolowa yabo, ngokuba uwenjenje ukuwulungisa.</li>
      <li>Useza ihluthe imisele yawo; Unyakamisa imiqela yawo.  Uthambisa ngeziphango; Usikelela izilimo zawo.</li>
      <li>Uwuthwesile umnyaka wokulunga kwakho, Imikhondo yakho itsitsa ukutyeba.</li>
      <li>Ayatsitsa amakriwa entlango, Iinduli zizibhinqise umgcobo.</li>
      <li>Amadlelo anxibe imihlambi yeenkomo; Iintili zambethe ingqolowa. Yonke into iyaduma, yonke into iyavuma.</li>
    </ol>
  </li>
  <li>
    <ol>
      <li>Kumongameli. Ingoma. Umhobe. Dumani kuThixo, nonke hlabathi,</li>
      <li>Lubetheleni uhadi uzuko lwegama lakhe, Mzukiseni,  mdumiseni.</li>
      <li>Yithini kuThixo, Hayi, ukoyikeka kwemisebenzi yakho! Ngenxa yobuninzi bamandla akho ziya kuhanahanisa kuwe iintshaba zakho.</li>
      <li>Lonke ihlabathi liya kukunqula, Bakubethele uhadi;  Balibethele uhadi igama lakho. (Phakamisani.)</li>
      <li>Yizani, nibone imisebenzi emikhulu kaThixo, Engowoyikekayo ekwenzeni kwakhe koonyana babantu.</li>
      <li>Waluguqula ulwandle lwayinto eyomileyo; Bawuwela umlambo ngeenyawo; Apho savuya ngaye.</li>
      <li>Ulolawula ngobugorha bakhe ngonaphakade; Amehlo akhe ayabonisela ezintlangeni; Abaziinjubaqa mabangaziphakamisi.  (Phakamisani.)</li>
      <li>Mbongeni, zizwe, uThixo wethu, Nivakalise ilizwi lendumiso yakhe.</li>
      <li>Ulomisa umphefumlo wethu ebomini, Akalunikela unyawo lwethu ekutyibilikeni.</li>
      <li>Ngokuba usicikidile, Thixo; Usinyibilikisile njengokunyibilikiswa kwesilivere;</li>
      <li>Usingenise emboniselweni; Ubeke uxinzelelo esinqeni sethu;</li>
      <li>Ukhwelise abantu entlokweni yethu; Singene emlilweni nasemanzini; Waza wasikhuphela endaweni enendyebo.</li>
      <li>Ndiya kungena endlwini yakho ndinamadini anyukayo; Ndiya kuzizalisa kuwe izibhambathiso zam,</li>
      <li>Eyazivulelayo imilebe yomlomo wam, Owazithethayo umlomo wam ekubandezelweni kwam.</li>
      <li>Ndiya kunyusela kuwe amadini anyukayo eemvana ezityebileyo, Ndawonye nesiqhumiso seenkunzi zeegusha; Ndiya kwenza aweenkomo ndawonye naweenkunzi zeebhokhwe.  (Phakamisani.)</li>
      <li>Yizani, nive, ndinixelele, nonke nina bamoyikayo uThixo,  Oko akwenzele umphefumlo wam.</li>
      <li>Ndadanduluka kuye ngomlomo wam; Kwaye ukubonga kuphantsi kolwimi lwam.</li>
      <li>Ukuba bendisekeleze ubutshinga ngentliziyo yam, INkosi yam ibingayi kuphulaphula.</li>
      <li>Hayi ke, uThixo uphulaphule, Ulibazele indlebe ilizwi lomthandazo wam.</li>
      <li>Makabongwe uThixo, Yena ungawugxothanga umthandazo wam,  Nobubele bakhe kum.</li>
    </ol>
  </li>
  <li>
    <ol>
      <li>Kumongameli; eyokubethelwa ngezinto ezineentambo. Umhobe.  Ingoma. Ngamana uThixo wasibabala, wasisikelela, Wabukhanyisa ubuso bakhe kuthi; (Phakamisani.)</li>
      <li>Ukuze yaziwe ehlabathini indlela yakho, Usindiso lwakho ezintlangeni zonke.</li>
      <li>Ngamana zabulela izizwe kuwe, Thixo, Zabulela izizwe kuwe zonke ziphela;</li>
      <li>Zavuya zamemelela izizwe: Ngokuba uya kugweba phakathi kwezizwe ngokuthe tye, Uzikhaphe izizwe ehlabathini.  (Phakamisani.)</li>
      <li>Ngamana zabulela izizwe kuwe, Thixo, Zabulela izizwe kuwe zonke ziphela.</li>
      <li>Umhlaba uyivelisile indyebo yawo; Uya kusisikelela uThixo,  uThixo wethu;</li>
      <li>Uya kusisikelela uThixo, Zimoyike zonke iziphelo zehlabathi.</li>
    </ol>
  </li>
  <li>
    <ol>
      <li>Kumongameli; ekaDavide. Umhobe. Ingoma. Makasuk eme uThixo, zibe ziintsali iintshaba zakhe, Basabe ebusweni bakhe abamthiyayo.</li>
      <li>Njengokuphetshethwa komsi, baphephethe; Njengokunyibilika komthwebeba phambi komlilo, Mabadake ngokunjalo abangendawo ebusweni bukaThixo.</li>
      <li>Ke wona amalungisa makavuye, adlamke phambi koThixo, Abe nemihlali, enemivuyo.</li>
      <li>Vumani kuThixo, libetheleni uhadi igama lakhe; Menzeleni umendo ophakamileyo, ulokhwela ecanda ezinkqantosini, Ogama lakhe linguYehova; nidlamke phambi kwakhe.</li>
      <li>Uyise weenkedama, umthetheleli wabahlolokazi, NguThixo ekhayeni lakhe elingcwele.</li>
      <li>UThixo nguhlalisa endlwini ababebodwa, Ngukhuphela enywebeni ababanjiweyo; Ngabaziinjubaqa bodwa abahlala kwelibalelelweyo.</li>
      <li>Thixo, ekuphumeni kwakho uphambi kwabantu bakho,  Ekunyatheleni kwakho enkangala, (Phakamisani.)</li>
      <li>Lanyikima ihlabathi, Lavuza izulu ebusweni bukaThixo,  ISinayi leya ebusweni bukaThixo, uThixo kaSirayeli.</li>
      <li>Walitshiza ngemvula eninzi yesisa sakho, Thixo, ilifa lakho; Lakubharha, walizimasa wena.</li>
      <li>Wahlala khona umhlambi wakho, Wamlungisela olusizana ngokulunga kwakho, Thixo.</li>
      <li>INkosi iya kukhupha izwi elinamandla, Ube mkhulu umkhosi weentokazi ezishumayela iindaba ezilungileyo.</li>
      <li>Ookumkani bemikhosi baya kusaba besabile; Intokazi esele ekhaya iya kuwaba amaxhoba.</li>
      <li>Nakulala phantsi phakathi kweentlanti, Noxelisa amaphiko evukuthu alekwe ngesilivere, Neentsiba zalo ezalekwe ngegolide ebengezelayo.</li>
      <li>Ekubadubadubeni kukaSomandla ookumkani kulo, Koba mhlophe ngowekhephu eTsalimon.</li>
      <li>Yintaba kaThixo intaba yaseBhashan, Yintaba encopho zininzi intaba yaseBhashan.</li>
      <li>Niyigxeleshelani na, zintaba zincopho zininzi, Intaba ayinqweneleyo uThixo ukuba ahlale kuyo? Ewe, uYehova uya kuhlala kuyo ngonaphakade.</li>
      <li>Iinqwelo zokulwa zikaThixo zizigidi, ngamawaka-waka;  INkosi ikuzo; yiSinayi ebungcweleni,</li>
      <li>Unyuke waya phezulu, uthimbe abathinjwa, Uthabathe izipho phakathi kwabantu, Naphakathi kwabaziinjubaqa, ukuba ahlale uYehova uThixo khona.</li>
      <li>Mayibongwe iNkosi; Ithwala imithwalo yethu imihla ngemihla; NguThixo umsindisi wethu. (Phakamisani.</li>
      <li>Yena uThixo kuthi nguThixo wosindiso, KokukaYehova, iNkosi yethu, ukukhupha ekufeni.</li>
      <li>Kodwa uThixo uya kuyiphalusa intloko yeentshaba zakhe,  Nentloko enesihlwitha yohambayo kwizigqitho zakhe.</li>
      <li>Yathi iNkosi, Ndiya kuzibuyisa eBhashan, Ndiya kuzibuyisa iintshaba zakho ezinzulwini zolwandle;</li>
      <li>Ukuze uziphaluse, unyawo lwakho lusegazini, Nolwimi lwezinja zakho lube nesabelo salo ezintshabeni.</li>
      <li>Bakubona ukunyathela kwakho, Thixo, Ukunyathela koThixo wam, koKumkani wam, esebungcweleni.</li>
      <li>Phambili ziimvumi, ngasemva ngababethi bohadi, Emacaleni ziintombi ezibetha iingqongqo.</li>
      <li>Emabandleni bongani uThixo, INkosi, nina basemthonjeni wakwaSirayeli.</li>
      <li>Balapho ooBhenjamin, inci yabo, umphathi wabo, Abathetheli bakwaYuda, ihlokondiba labo; Abathetheli bakwaZebhulon,  abathetheli bakwaNafetali.</li>
      <li>UThixo wakho wakuwisela umthetho wokuba uqine; Kuqinise,  Thixo, oko usenzeleyo.</li>
      <li>Bevela etempileni yakho eyongamele iYerusalem, Ookumkani mabeze nezithabathaba kuwe.</li>
      <li>Khalimela amarhamncwa asengcongolweni, Umhlambi weenkunzi eziziimbalasane, kunye namathole ezizwe, Ukuze baziwise benezijungqe zesilivere. Wazibhangisa izizwe eziyithandayo imfazwe.</li>
      <li>Kovela amanono eYiputa; UKushi wozolulela msinya izandla zakhe kuThixo.</li>
      <li>Zikumkani zehlabathi, vumani kuThixo, Niyibethele uhadi iNkosi; (Phakamisani.)</li>
      <li>Ekhwela ecanda emazulwini awo amazulu amandulo; Nanko elikhupha ilizwi lakhe, ilizwi elinamandla.</li>
      <li>Mnikeni amandla uThixo; Buphezu koSirayeli ubungangamsha bakhe; Asesibhakabhakeni amandla akhe.</li>
      <li>UloThixo woyikekayo ezingcweleni zakho. UloThixo kaSirayeli, ubanikayo amandla nokomelela abantu. Makabongwe uThixo.</li>
    </ol>
  </li>
  <li>
    <ol>
      <li>Kumongameli; ngeyeenyibiba. EkaDavide. Ndisindise, Thixo;  Ngokuba amanzi andifikele, ada eza emphefumlweni.</li>
      <li>Nditshonile eludakeni olunzulu, akukho kuma; Ndingene emmbithini onamanzi, umsinga uyandintywilisela.</li>
      <li>Ndidiniwe kukudanduluka; womile umqala wam; Aphelile amehlo am; mna ndilindele kuThixo.</li>
      <li>Abandithiyayo ngelize baninzi ngaphezu kweenwele zentloko yam; Baninzi abandibangisayo, abaziintshaba zam bexoka; Into endingayiphanganga bathi mandiyibuyise.</li>
      <li>Thixo, wena uyakwazi ukumatha kwam; Namatyala am akanakugushwa kuwe.</li>
      <li>Mabangadani ngam abakuthembayo, Nkosi yam, Yehova wemikhosi; Mabangangcikivwa ngam abakufunayo, Thixo kaSirayeli.</li>
      <li>Ngokuba ndithwele ingcikivo ngenxa yakho; Ihlazo libugqubuthele ubuso bam;</li>
      <li>Ndingowasemzini kubazalwana bam; Ndingowolunye uhlanga kubantwana bakama:</li>
      <li>Ngokuba lindidlile ikhwele ngenxa yendlu yakho: Iingcikivo zabakungcikivayo ziwe phezu kwam.</li>
      <li>Mna, umphefumlo wam walila, uzila ukudla; Oko kwaba yingcikivo kum.</li>
      <li>Iingubo zam zaba zezirhwexayo, Ndaba yinto yokuzekelisa kubo.</li>
      <li>Bathetha ngam abahleli esangweni; Ndiyingoma yamanxila.</li>
      <li>Ke mna ndithandaza kuwe, Yehova, ngexesha elikholekileyo:  Thixo, ngobuninzi benceba yakho, Ndiphendule ngenyaniso yosindiso lwakho.</li>
      <li>Ndihlangule eludakeni, ndingatshoni; Mandihlangulwe kwabandithiyayo nasemimbithini enamanzi.</li>
      <li>Mawungandintywiliseli umsinga wamanzi; Ingandiginyi inzulu; Iqula malingandivingceli ngomlomo walo</li>
      <li>Ndiphendule, Yehova, ngokuba ilungile inceba yakho,  Ngangobuninzi bemfesane yakho ndibheke.</li>
      <li>Musa ukubusithelisa ubuso bakho kumkhonzi wakho, Ngokuba ndibandezelekile; khawuleza undiphendule.</li>
      <li>Sondela emphefumlweni wam, uwukhulule; Ngenxa yeentshaba zam ndikhulule.</li>
      <li>Wena uyakwazi ukungcikivwa kwam, nokudaniswa kwam,  nokuhlazwa kwam; Baphambi kwakho bonke abandibandezelayo.</li>
      <li>Ingcikivo yaphula intliziyo yam, ndaphantsa ukufa;  Ndathemba ukukhuzwa, akwabakho; Nokuthuthuzelwa, andakufumana.</li>
      <li>Ukudla bandinika inyongo; Ekunxanweni kwam bandiseza iviniga.</li>
      <li>Isithebe sabo phambi kwabo masibe ngumgibe; Sibe sisirhintyelo kwabanemasi.</li>
      <li>Makabe mnyama amehlo abo, bangaboni, Usigxadazelise isinqe sabo amaxesha onke.</li>
      <li>Baphalazele ngobhavumo lwakho, Kubafikele ukuvutha komsindo wakho.</li>
      <li>Ingqili yabo mayibe senkangala, Ezintenteni zabo kungahlali mntu;</li>
      <li>Ngokuba bayamsukela obethwe nguwe, Bancokole ngomvandedwa wobahlabileyo wena.</li>
      <li>Yongeza ubugwenxa ebugwenxeni babo, Bangangeni ebulungi senibakho.</li>
      <li>Mabacinywe encwadini yobomi, Bangabhalwa namalungisa.</li>
      <li>Ke mna ndilusizana, ndinomvandedwa; Usindiso lwakho,  Thixo, malundise engxondeni.</li>
      <li>Ndiya kulidumisa igama likaThixo ngokuvuma, Ndilenze likhulu ngokubulela.</li>
      <li>Oko kuya kukholeka kuYehova ngaphezu kweenkunzi ezintsha,  Ezineempondo neempuphu.</li>
      <li>Bebona abalulamileyo, bovuya; Nina bamquqelayo uThixo,  intliziyo yenu mayiphile.</li>
      <li>Ngokuba uYehova uyaweva amahlwempu, Akabadeli ababanjiweyo bakhe.</li>
      <li>Malimdumise izulu nomhlaba, Ulwandle nento yonke enambuzelayo kulo.</li>
      <li>Ngokuba uThixo uya kuyisindisa iZiyon, ayakhe imizi yakwaYuda, Bahlale khona, bayime;</li>
      <li>Ilidle ilifa imbewu yabakhonzi bakhe; Bahlale kuyo abalithandayo igama lakhe.</li>
    </ol>
  </li>
  <li>
    <ol>
      <li>Kumongameli; ekaDavide; eyokukhumbuza. Thixo, khawuleza undihlangule; Yehova, khawuleza undincede.</li>
      <li>Mabadane babe neentloni abawufunayo umphefumlo wam;  Mababuye umva bahlazeke abananze ukuba ndihlelwe bububi;</li>
      <li>Mababuye ngenxa yomvuzo wedano labo Abathi, Tshotsho!  Tshotsho!</li>
      <li>Mababe nemihlali bavuye ngawe bonke abakuquqelayo;  Abaluthandayo usindiso lwakho Mabahlale besithi, Makenziwe mkhulu uThixo.</li>
      <li>Ke mna ndilusizana, ndilihlwempu; Thixo, khawuleza uze kum.  Umncedi wam nomsindisi wam nguwe; Yehova, musa ukulibala.</li>
    </ol>
  </li>
  <li>
    <ol>
      <li>Ndizimela ngawe, Yehova, Mandingaze ndidane naphakade:</li>
      <li>Ngobulungisa bakho ndihlangule, ndisize; Ndithobele indlebe yakho, undisindise.</li>
      <li>Yiba liliwa elilikhaya kum, ndize kulo ngamaxesha onke.  Uwise umthetho wokuba ndisindiswe, Ngokuba ingxondorha yam nemboniselo yam nguwe.</li>
      <li>Thixo wam, ndisize esandleni songendawo, Esandleni sogqwethayo nosisibhovubhovu.</li>
      <li>Ngokuba ulithemba lam, Nkosi yam, Yehova, Inkoloseko yam kwasebuncinaneni bam.</li>
      <li>Ndixhaswe nguwe kwasesizalweni; Nguwe owandityhobozisayo ezibilinini zikama. Indumiso yam ingawe ngamaxesha onke.</li>
      <li>Ndinjengesimanga kwabaninzi; Ke wena ulihlathi lam elinqabileyo.</li>
      <li>Umlomo wam uya kuzala yindumiso yakho, Sisihombo sakho imini yonke.</li>
      <li>Musa ukundilahla ngexesha lobuxhego; Musa ukundishiya akuphela amandla am.</li>
      <li>Ngokuba zithetha ngam iintshaba zam; Abawulindayo umphefumlo wam bayacebisana,</li>
      <li>Besithi, UThixo umlahlile; Msukeleni nimbambe, ngokuba akukho mhlanguli.</li>
      <li>Thixo, musa ukuba kude kum; Thixo wam, khawuleza undincede.</li>
      <li>Mabadane, bagqitywe, abawuchasayo umphefumlo wam, Bathiwe wambu yingcikivo nehlazo abafuna ukuba ndihlelwe bububi.</li>
      <li>Ke mna ndiya kuhlala ndilindile, Ndongeze endumisweni yakho yonke.</li>
      <li>Umlomo wam uya kubalisa ngemisebenzi yobulungisa bakho,  Neyosindiso lwakho imini yonke, ngokuba ndingawazi amanani ayo.</li>
      <li>Ndiya kuza nemisebenzi yobugorha beNkosi uYehova; Ndiya kukhankanya ubulungisa bakho, bakho wedwa.</li>
      <li>Thixo, undifundisile kwasebuncinaneni bam; Unangoku ndiyayixela imisebenzi yakho ebalulekileyo.</li>
      <li>Thixo, musa ukundishiya kude kuye ebuxhegweni nasezimvini;  Ndide ndiyixele ingalo yakho kwisizukulwana esitsha, Nobugorha bakho kubo bonke abaya kuza.</li>
      <li>Thixo, ubulungisa bakho buye bafika phezulu; Wena uzenzayo izinto ezinkulu, Thixo, ngubani na onjengawe?</li>
      <li>Wena, usibonisileyo iimbandezelo ezininzi ezinobubi, Uya kubuya usiphilise, Ubuye usirhole ezinzonzobileni zamanzi ehlabathi;</li>
      <li>Uya kubandisa ubukhulu bam, Ubuye wena undithuthuzele.</li>
      <li>Ndiya kuyibulela nokuyibulela kuwe ngomrhubhe Inyaniso yakho, Thixo wam; Ndiya kukubethela uhadi, Ngcwele kaSirayeli.</li>
      <li>Uya kumemelela umlomo wam, ndakukubethela uhadi,  Nomphefumlo wam owukhululeyo;</li>
      <li>Nolwimi lwam luya kuxela ubulungisa bakho imini yonke,  Ngokuba bedanile beneentloni abafuna ukuba ndihlelwe bububi.</li>
    </ol>
  </li>
  <li>
    <ol>
      <li>EkaSolomon. Thixo, mnike ukumkani imigwebo yakho, Mnike unyana wokumkani ubulungisa bakho.</li>
      <li>Makagwebe ebantwini bakho ngobulungisa, Nakwabaziintsizana zakho ngokwesiko.</li>
      <li>Iintaba mazibathwalele uxolo abantu, Kwaneenduli zibathwalele ebulungiseni.</li>
      <li>Makagwebe ityala labaziintsizana ebantwini, Asindise oonyana bamahlwempu, Abatyumze abacudisi.</li>
      <li>Mabakoyike, ukuhlala elihleliyo ilanga Kwanenyanga,  izizukulwana ngezizukulwana.</li>
      <li>Makehle njengemvula ehla phezu kotyani obusikwayo,  Njengeziphango, njengemvula emathontsi makhulu, emhlabeni.</li>
      <li>Malityatyambe ngemihla yakhe ilungisa, Nobuninzi boxolo,  ide ingabi sabakho inyanga.</li>
      <li>Makaphathe ubukhosi ethabathela elwandle ase elwandle,  Ethabathela kuwo uMlambo ase eziphelweni zehlabathi.</li>
      <li>Baya kuguqa phambi kwakhe abemi bomqwebedu, Zikhothe uthuli iintshaba zakhe.</li>
      <li>Ookumkani baseTarshishe nabeziqithi baya kunika iminikelo;  Ookumkani bakwaShebha nabakwaSebha baya kusondeza isithabathaba;</li>
      <li>Baqubude kuye bonke ookumkani, Zimkhonze sonke iintlanga.</li>
      <li>Ngokuba uya kulihlangula ihlwempu elizibikayo,  Nabaziintsizana abangenaluncedo;</li>
      <li>Abenzele inceba abasweleyo nabangamahlwempu; Asindise imiphefumlo yamahlwempu;</li>
      <li>Akhulule imiphefumlo yawo ekuxinezelweni nasekugonyamelweni; Linqabile emehlweni akhe igazi lawo.</li>
      <li>Uya kuphila anikwe igolide yakwaShebha, Bahlale bemthandazela, Bamsikelele imini yonke.</li>
      <li>Makubekho intabalala yengqolowa ezweni, ise encotsheni yeentaba; Ukuqhama kwayo makurhashaze njengeLebhanon;  Mabatyatyambe emizini yabo njengemifuno yomhlaba.</li>
      <li>Malibe ngunaphakade igama lakhe; Malivelise amagatya igama lakhe phambi kwelanga, Bazisikelele ngaye; Mazithi zonke iintlanga ungonoyolo.</li>
      <li>Makabongwe uYehova uThixo, uThixo kaSirayeli. Ulomenzi wemisebenzi ebalulekileyo yena yedwa.</li>
      <li>Malisikelelwe igama lakhe elizukileyo ngonaphakade, Lizale lonke ihlabathi luzuko lwakhe. Amen, amen.</li>
      <li>Iphelile imithandazo kaDavide unyana kaYese.</li>
    </ol>
  </li>
  <li>
    <ol>
      <li>Umhobe ka-Asafu. Ulungile kwaphela uThixo kuSirayeli,  Kwabantliziyo zinyulu.</li>
      <li>Ke mna, beziphantse ukumka iinyawo zam; Gcwizi ukutyibilika ukunyathela kwam;</li>
      <li>Ngokuba bendibamonela abaqhayisayo, Ndakukubona ukuphumelela kwabangendawo.</li>
      <li>Ngokuba abanazintlungu ekufeni kwabo; Baphilile, batyebile umzimba wabo;</li>
      <li>Ebubini babantu abakho bona; Abakhathazwa njengabanye abantu.</li>
      <li>Ngako oko intamo yabo inxitywe ikratshi; Ukugonyamela kubathe wambu ngokwengubo.</li>
      <li>Amehlo abo avelile kukutyeba; Amabhongo eentliziyo zabo aphumela phandle.</li>
      <li>Bahlalela ngentlamba, bathetha ngokubandezela, benobubi;  Bathetha iindumbisa zamazwi.</li>
      <li>Bawubeka ezulwini umlomo wabo, Ulwimi lwabo luhamba emhlabeni wonke.</li>
      <li>Ngako oko abantu babo babuyela apha; Bafinca amanzi amaninzi.</li>
      <li>Bathi, Unokuthini na ukwazi uThixo? Kukho ukwazi na kOsenyangweni?</li>
      <li>Yabona abangendawo abaya Banokuchulumacha ngonaphakade,  bandile ngokutyeba.</li>
      <li>Sifumane sayiqaqambisa intliziyo yethu kanti, Sazihlamba izandla zethu ngokuba msulwa;</li>
      <li>Ndakhathazeka imini yonke, Ukohlwaywa kwethu kwaba kokwemiso yonke.</li>
      <li>Ukuba bendithe, Ndiya kwenjenjalo ukuthetha, Yabona,  ngendinginizile kwisizukulwana soonyana bakho.</li>
      <li>Ndathi ke ndakucinga ukuba ndikwazi oko, Kwayinkohla emehlweni am;</li>
      <li>Ndada ndaya kungena ezingcweleni zikaThixo, Ndakugqala ke ukuphela kwabo.</li>
      <li>Inene, ubamise ezindaweni ezibuthelezi, Wabawisa baba yintshabalala.</li>
      <li>Hayi, ukuphanziswa kwabo ngephanyazo; Baphelile,  bagqityiwe kukukhwankqa.</li>
      <li>Njengephupha ekuqabukeni komntu, Ekuvukeni kwakho, Nkosi,  wowudela umfanekiso wabo.</li>
      <li>Ukuba ndithe ndabindeka intliziyo, Ndahlabeka ezintsweni,</li>
      <li>Ndoba ke ndisisityhakala, ndingenakwazi; Ndoba ke ndisisilo kuwe.</li>
      <li>Mna ke ndihlala ndinawe; Undibambile ngesandla sam sokunene;</li>
      <li>Uya kundikhapha ngecebo lakho. Undithabathe emveni koku,  ndibe nozuko.</li>
      <li>Ndinabani na emazulwini? Ukuba wena ungowam, andilinanze nganto ihlabathi.</li>
      <li>Ingaphela inyama yam nentliziyo yam: Iliwa lentliziyo yam,  nesabelo sam, nguThixo ngonaphakade.</li>
      <li>Ngokuba, yabona, abanyawukileyo kuwe baya kudaka;  Uyababhangisa bonke abahenyuzayo, bemke kuwe.</li>
      <li>Mna ke, ukusondela kuThixo kulungile kum, Ndiyenza ihlathi lam iNkosi uYehova, Ukuze ndiyibalise yonke imisebenzi yakhe.</li>
    </ol>
  </li>
  <li>
    <ol>
      <li>Eyokuqiqa; eka-Asafu. Yini na Thixo, ukuba uhlale usihlambile, Uqhume umsindo wakho kwizimvu zedlelo lakho?</li>
      <li>Likhumbule ibandla lakho olithengileyo kwakudala,  Olikhululeyo, laba sisizwe selifa lakho; Intaba yaseZiyon,  ohleli kuyo.</li>
      <li>Phakamisa ukunyathela kwakho, ukuya kumanxuwa ahlala ehleli: Utshaba luvive into yonke engcweleni.</li>
      <li>Babharhula ababandezeli bakho endaweni yokuhlangana phakathi; Bamisa eyabo imiqondiso, yaba yiyo eyimiqondiso.</li>
      <li>Kwanga kungenelwe Intshinyela yemithi ngezixengxe.</li>
      <li>Kungoku, uqoqo lwayo lonke Balucanda ngamazembe neengxobonga.</li>
      <li>Bayifaka umlilo ingcwele yakho; Bawuhlambela ngokuwuwisela emhlabeni umnquba wegama lakho.</li>
      <li>Bathi ezintliziyweni zabo, Siya kubanyanzelela phantsi kuphele; Bazitshisile zonke iindawo zikaThixo zokuhlangana ezweni apha.</li>
      <li>Imiqondiso yethu asiyiboni, Akusekho mprofeti; Kuthi akukho waziyo ukuba koda kuse phi na kunjalo.</li>
      <li>Kunini na, Thixo, umbandezeli engcikiva? Utshaba luhleli luligiba igama lakho?</li>
      <li>Usifinyezeleni na isandla sakho, nesokunene sakho? Sirhole esifubeni sakho, ulugqibe.</li>
      <li>Ke uThixo nguKumkani wam kwakumandulo, Ulosebenza usindiso phakathi kwehlabathi lonke.</li>
      <li>Nguwe owahlula ulwandle ngamandla akho, Owaphula iintloko zeengwenya emanzini.</li>
      <li>Nguwe owaxhaxha iintloko zeleviyatan, Wazinika zakukudla kubantu, kubemi bomqwebedu.</li>
      <li>Nguwe owagqobhoza yayimithombo, yayimilanjana; Nguwe owomisa imilambo engomiyo.</li>
      <li>Yeyakho imini, bobakho nobusuku; Nguwe owalungisa ukukhanya nelanga.</li>
      <li>Nguwe owamisa yonke imida yehlabathi; Ihlobo, nobusika,  nguwe owazibumbayo ezo zinto.</li>
      <li>Khumbula oku; utshaba lungcikiva uYehova, Abantu abanobudenge baligibile igama lakho.</li>
      <li>Musa ukuwunikela erhamncweni umphefumlo wehobe lakho;  Ungahlali uwulibele umhlambi wakho oziintsizana.</li>
      <li>Bheka emnqophisweni, Ngokuba iindawo ezimnyama zelizwe zizele zizindlu zogonyamelo.</li>
      <li>Makangabuyi otyumkileyo ehlazisiwe; Makalidumise igama lakho olusizana nolihlwempu.</li>
      <li>Khawusuk ume, Thixo, ubambane nababambene nawe; Khumbula ukukungcikiva kwesidenge yonke imini.</li>
      <li>Musa ukulilibala izwi lababandezeli bakho, Ukungxola kwabasukela phezulu kuwe, okuhlala kunyuka.</li>
    </ol>
  </li>
  <li>
    <ol>
      <li>Kumongameli; ngethi, Ungonakalisi. Umhobe ka-Asafu.  Ingoma. Siyabulela kuwe, Thixo, siyabulela; Lisondele igama lakho; Babalisa imisebenzi yakho ebalulekileyo.</li>
      <li>Ngokuba uthi, Ndiya kwenza ngexesha elimisiweyo, Mna ndiya kugweba ngokuthe tye.</li>
      <li>Liyetha amandla ihlabathi, nabemi balo; Ke mna,  ndizizinzisile iintsika zalo. (Phakamisani.)</li>
      <li>Ndithi kubaqhayisi, Musani ukuqhayisa; Nakwabangendawo,  Musani ukuphakamisa uphondo;</li>
      <li>Musani ukuluphakamisela phezulu uphondo lwenu, Ningathethi ngokusa, nolule intamo.</li>
      <li>Ngokuba ugwebo aluveli empumalanga nasentshonalanga,  Nasentlango yeentaba.</li>
      <li>Hayi, nguThixo ogwebayo; Uyamthoba lo, amphakamise lowa.</li>
      <li>Ngokuba indebe isesandleni sikaYehova, Iphuphuma igwebu lewayini, izele yephithikeziweyo. Uthulula kuyo; ewe, iintlenga zayo Ziya kuselwa zifincwe ngabangendawo bonke behlabathi.</li>
      <li>Ke mna ndiya kushumayela ngonaphakade, Ndiya kuvuma kuThixo kaYakobi;</li>
      <li>Zonke iimpondo zabangendawo ndiya kuzixakaxa, Iimpondo zelungisa ziya kuphakanyiswa.</li>
    </ol>
  </li>
  <li>
    <ol>
      <li>Kumongameli; eyokubethelwa ngezinto ezineentambo. Umhobe ka-Asafu. Ingoma. Waziwa kwaYuda uThixo, Likhulu kwaSirayeli igama lakhe.</li>
      <li>Umnquba wakhe waba seSalem, Nekhaya lakhe eZiyon.</li>
      <li>Wayaphula apho imibane yesaphetha, Ingweletshetshe,  nekrele, nezixhobo zemfazwe. (Phakamisani.)</li>
      <li>Ukhanyile, uyingangamsha ngaphezu kweentaba zokuqwenga.</li>
      <li>Babhunyulwe abantliziyo iyimbalasane, Balala umlala kanye,  Akazifumana izandla zawo onke amakroti.</li>
      <li>Ekukhalimeni kwakho, Thixo kaYakobi, Kwasindwa bubuthongo iinqwelo zokulwa namahashe.</li>
      <li>Unguwena wena woyikekayo; Ngubani na onokuma phambi kwakho,  wakuba nomsindo?</li>
      <li>Emazulwini usivakalisile isigwebo; Loyika ihlabathi,  lazola,</li>
      <li>Ekusukeni kukaThixo ukuba agwebe, Abasindise bonke abalulamileyo behlabathi. (Phakamisani.)</li>
      <li>Ngokuba ubushushu bomntu buya kuba ngumbulelo kuwe; Uya kuwabhinqa amasalela obushushu.</li>
      <li>Bhambathisani, nisizalise isibhambathiso kuYehova uThixo wenu; Bonke abamngqongileyo mabeze nezithabathaba kofanele kukoyikwa.</li>
      <li>Uya kunqumla ukufutha kweenganga, Uyoyikeka kookumkani behlabathi.</li>
    </ol>
  </li>
  <li>
    <ol>
      <li>Kumongameli. KuYedutun. Eka-Asafu. Umhobe. Izwi lam lisingisa kuThixo, ndikhala; Izwi lam lisingisa kuThixo, ukuba andibekele indlebe.</li>
      <li>Ngemini yokubandezelwa kwam ndiquqela eNkosini yam; Isandla sam solukile ebusuku, asaqoba; Awavuma ukuthuthuzeleka umphefumlo wam.</li>
      <li>Ndikhumbula uThixo, ndincwine; Ndithelekelele, utyhafe umoya wam. (Phakamisani.)</li>
      <li>Uzibambile iinkophe zamehlo am, Ndikhandiwe, andaba nakuthetha.</li>
      <li>Ndicinga ngemihla yamandulo, Iminyaka yasephakadeni;</li>
      <li>Ndiya kukhumbula ebusuku ukubetha kwam uhadi; Ndithetha nentliziyo yam, uphengulula umoya wam.</li>
      <li>Ndithi, Iya kundihlamba ngonaphakade na iNkosi yam, Ingabi saphinda iphathe ngetarhu na?</li>
      <li>Iphele yaphela na inceba yayo? Sigqibele na isithembiso sayo kwisizukulwana ngesizukulwana?</li>
      <li>UThixo ukulibele na ukubabala? Uyivingcele ngomsindo kusini na imfesane yakhe? (Phakamisani.)</li>
      <li>Ndide ndithi ke, Sisifo sam esi; Yiminyaka yesandla sokunene sOsenyangweni.</li>
      <li>Ndikhankanya izenzo ezincamisayo zikaYehova; Ngokuba ndikhumbula imisebenzi yakho ebalulekileyo yamandulo.</li>
      <li>Ndicamanga ngako konke ukusebenza kwakho, Ndithelekelele ngezenzo zakho zonke ezincamisayo.</li>
      <li>Thixo, isebungcweleni indlela yakho; Ngubani na onguthixo omkhulu njengoThixo wethu?</li>
      <li>UnguloThixo, wenza ngokubalulekileyo; Wawazisa amandla akho ezizweni,</li>
      <li>Wabakhulula ngengalo abantu bakho, Oonyana bakaYakobi noYosefu. (Phakamisani.)</li>
      <li>Akubona amanzi, Thixo, Akubona amanzi, azibhija-bhija,  Ewe, agungqa amanzi enzonzobila;</li>
      <li>Amafu engqingqwa aphalaza amanzi, Isibhakabhaka savakalisa isandi; Ewe, iintolo zakho zahamba-hamba.</li>
      <li>Izwi lendudumo yakho laba sesaqhwithini, Imibane yalikhanyisa elimiweyo, Lagungqa lanyikima ihlabathi.</li>
      <li>Yaba selwandle indlela yakho, Nomendo wakho waba semanzini amaninzi; Awaziwa umkhondo wakho.</li>
      <li>Wabakhokela njengezimvu abantu bakho, Ngesandla sooMoses noAron.</li>
    </ol>
  </li>
  <li>
    <ol>
      <li>Eyokuqiqa ka-Asafu. Wubekeleni indlebe umyalelo wam,  bantu bakowethu, Wathobeleni indlebe amazwi omlomo wam.</li>
      <li>Ndiya kuwuvula umlomo wam ngomzekeliso; Ndiya kumpompozisa iintsonkotha zamandulo;</li>
      <li>Esakuvayo sakwazi, Abasibaliselayo oobawo.</li>
      <li>Asiyi kukugusha koonyana babo; Sobalisela isizukulwana esizayo iindumiso zikaYehova, Namandla akhe, nemisebenzi yakhe ebalulekileyo awayenzayo.</li>
      <li>Wamisa isingqiniso kwaYakobi, Wabeka umyalelo kwaSirayeli,  Awawumisela oobawo, Ukuba bawazise oonyana babo;</li>
      <li>Ukuze siwazi isizukulwana esizayo, oonyana abaza kuzalwa,  Basuke babalisele ababo oonyana;</li>
      <li>Bayame ngoThixo, Bangazilibali izenzo ezincamisayo zikaThixo, Bayilondoloze imithetho yakhe:</li>
      <li>Bangabi njengooyise, Isizukulwana esiyinjubaqa,  esineenkani, Isizukulwana esingayilungisanga intliziyo yaso,  Esimoya unganyanisanga kuThixo.</li>
      <li>Oonyana bakaEfrayim, bexhobile, beziintoli ezinezaphetha,  Bajika ngemini yemfazwe.</li>
      <li>Abawugcinanga umnqophiso kaThixo, Abavumanga ukuhamba ngomyalelo wakhe;</li>
      <li>Bazilibala izenzo zakhe ezincamisayo, Nezibalulekileyo zakhe awababonisayo.</li>
      <li>Phambi kooyise wenza ngokubalulekileyo Ezweni lamaYiputa,  emhlabeni waseTsohan.</li>
      <li>Waludabula ulwandle, wabaweza, Wawamisa amanzi njengemfumba.</li>
      <li>Wabakhapha ngelifu emini, Ngokukhanya komlilo ubusuku bonke,</li>
      <li>Walicanda iliwa entlango, Wabaseza amanzi anzongonzongo kakhulu;</li>
      <li>Wavelisa imiqukuqela yamanzi engxondorheni, Wahlisa amanzi njengemilambo.</li>
      <li>Baqokela noko ukona kuye, Nokumphikisa Osenyangweni emqwebedwini.</li>
      <li>Bamlinga uThixo ngentliziyo yabo, Ngokuwubizela umphefumlo wabo ukudla.</li>
      <li>Bathetha ngoThixo, bathi, Unako na uThixo ukulungisa isithebe entlango?</li>
      <li>Yabona, walibetha iliwa, abaleka amanzi, Yakhukula nemilanjana; Woba nako na nokubanika ukutya, Nokubalungiselela inyama abantu bakhe?</li>
      <li>Weva ke uThixo, waphuphuma umsindo wakhe, Watsha umlilo kwaYakobi, Kwenyuka kwaya umsindo kwaSirayeli;</li>
      <li>Ngokuba bengakholwanga kuThixo, Bengakholosanga ngosindiso lwakhe.</li>
      <li>Waziwisela ke umthetho iingqimba zamafu ngaphezulu,  Wazivula iingcango zezulu;</li>
      <li>Wabanisela ngemana ukuze badle, Wabanika ingqolowa yasezulwini.</li>
      <li>Umntu wadla isonka sOnamandla; Wabathumela umphako bada badikwa.</li>
      <li>Wandulula umoya wasempumalanga ezulwini, Wawuqhuba ngamandla akhe umoya wasezantsi;</li>
      <li>Wabanisela inyama njengothuli, Neentaka ezinamaphiko njengentlabathi yolwandle;</li>
      <li>Yawa phakathi kweminquba yabo, Ngeenxa zonke emakhayeni abo.</li>
      <li>Badla, bahlutha kakhulu, Wabazisela ke inkanuko yabo.</li>
      <li>Bengekashenxi enkanukweni yabo, Kusekho ukudla kwabo emlonyeni wabo:</li>
      <li>Kwenyuka umsindo kaThixo waya kubo, Wabulala phakathi kwabatyebileyo babo, Wawawisa amadodana akwaSirayeli.</li>
      <li>Kuyo yonke loo nto bahambisa ngokona, Abakholwa yimisebenzi yakhe ebalulekileyo.</li>
      <li>Wayiphelisa ke imihla yabo njengomphunga, Neminyaka yabo ngokukhwankqisa.</li>
      <li>Xa wathi wababulala, bamquqela; Babuya bamquqela uThixo ngenyameko,</li>
      <li>Bakhumbula ukuba uThixo uliliwa labo, UThixo Osenyangweni ungumkhululi wabo.</li>
      <li>Ke bamthomalalisa ngomlomo wabo, Bamxokisa ngolwimi lwabo;</li>
      <li>Intliziyo yabo ayaqina kuye, Abanyaniseka emnqophisweni wakhe.</li>
      <li>Ke yena unemfesane, Uxolela ubugwenxa ngocamagushelo,  akonakalisi; Wawubuyisa futhi umsindo wakhe, Akabuxhoxha bonke ubushushu bakhe.</li>
      <li>Wakhumbula ukuba bayinyama, Bangumoya omkayo, ongabuyiyo.</li>
      <li>Kukangaphi bemphikisa entlango, Bemenza buhlungu enkangala!</li>
      <li>Babuya bamlinga uThixo, Bamenzakalisa oyiNgcwele wakwaSirayeli.</li>
      <li>Abasikhumbula isandla sakhe, Imini awabakhulula ngayo embandezelweni;</li>
      <li>Awamisa ngayo imiqondiso yakhe eYiputa, Nezimanga zakhe emhlabeni waseTsohan.</li>
      <li>Wayiguqula imijelo yabo, yaba ligazi, Ababa nakuyisela imiqukuqela yabo yamanzi.</li>
      <li>Wathumela kubo iingcongconi, zabadla; Namasele,  abatshabalalisa.</li>
      <li>Izilimo zabo wazinika iinkumbi ezinqunquthayo, Ukuxelenga kwabo wakunika iinkumbi ezandayo.</li>
      <li>Wawubulala ngesichotho umdiliya wabo, Nemithombe yabo ngomkhenkce.</li>
      <li>Wayinikela kwisichotho imfuyo yabo, Nemihlambi yabo ngemibane.</li>
      <li>Wathumela kubo ukuvutha komsindo wakhe, Ukuphuphuma kwawo,  nokubhavuma, nembandezelo, Ibutho lezithunywa zobubi.</li>
      <li>Wawulungelelanisela umendo umsindo wakhe, Akawunqanda ekufeni umphefumlo wabo, Wabunikela ubomi babo kwindyikitya yokufa.</li>
      <li>Wababulala bonke abamazibulo eYiputa, Iintlahlela zamandla obudoda ezintenteni zakwaHam.</li>
      <li>Abantu bakhe wabafudusa njengezimvu, Wabaqhuba njengomhlambi entlango;</li>
      <li>Wabakhapha bekholosile, bengankwantyi; Ke zona iintshaba zabo lwazigubungela ulwandle</li>
      <li>Wabazisa emdeni wakhe ongcwele, Kule ntaba sayizuzayo isandla sakhe sokunene.</li>
      <li>Wagxotha iintlanga ebusweni babo, Wazenzela amaqashiso zalilifa elicandiweyo; Izizwe zakwaSirayeli wazihlalisa ezintenteni zazo.</li>
      <li>Kodwa bamlinga, bamphikisa uThixo Osenyangweni, Abazigcina izingqiniso zakhe,</li>
      <li>Babuya unuva, banginiza njengooyise. Bajika njengesaphetha esikhohlisayo.</li>
      <li>Bamqumbisa ngeziganga zabo, Bamkhweletisa ngemifanekiso yabo eqingqiweyo.</li>
      <li>Weva uThixo, waphuphuma umsindo, Wawacekisa kakhulu amaSirayeli;</li>
      <li>Wawulahla umnquba waseShilo, Intente abeyimise esintwini;</li>
      <li>Wawanikela ekuthinjweni amandla akhe, Isihombo sakhe esandleni sombandezeli.</li>
      <li>Wabanikela abantu bakhe kwikrele, Umsindo wakhe waphuphumela ilifa lakhe.</li>
      <li>Amadodana abo adliwa ngumlilo, Iintombi zabo azagcotyelwa.</li>
      <li>Ababingeleli babo bawa likrele, Abahlolokazi babo abalila.</li>
      <li>Yaza yavuka njengobelele iNkosi, Njengegorha elimemeleliswa yiwayini.</li>
      <li>Yababetha ngasemva ababandezeli bayo, Yabenza ingcikivo engunaphakade.</li>
      <li>Yayicekisa intente yakwaYosefu, Ayasinyula isizwe sakwaEfrayim.</li>
      <li>Yanyula isizwe sakwaYuda, Intaba yaseZiyon eyayithandayo.</li>
      <li>Yayakha njengokuphakama kwezulu ingcwele yakhe,  Njengomhlaba lo awusekileyo ngonaphakade.</li>
      <li>Yanyula uDavide umkhonzi wayo, Yamthabatha ezibayeni zezimvu;</li>
      <li>Yamthabatha elandela izimvu ezanyisayo, Yamzisa ukuba aluse kwaYakobi abantu bayo, KwaSirayeli ilifa layo.</li>
      <li>Wabalusa ke ngengqibelelo yentliziyo yakhe, Wabakhapha ngokwazi kwezandla zakhe.</li>
    </ol>
  </li>
  <li>
    <ol>
      <li>Umhobe ka-Asafu. Thixo, iintlanga zingene elifeni lakho,  Ziyenze inqambi itempile yakho engcwele; Ziyenze yayimiwewe iYerusalem.</li>
      <li>Izidumbu zabakhonzi bakho zizinike iintaka zezulu ukuba zizidle, Nenyama yabakho benceba ziyinike amarhamncwa elizwe.</li>
      <li>Ziliphalazile igazi labo njengamanzi ngeenxa zonke eYerusalem; Akwabakho mngcwabi.</li>
      <li>Senziwe ingcikivo kubamelwane bethu, Isigculelo nesicukucezo kwabasingqongileyo.</li>
      <li>Kunini na, Yehova, uhleli uqumbile? Liya kuvutha njengomlilo na ikhwele lakho?</li>
      <li>Phalaza ubushushu bakho ezintlangeni ezingakwaziyo,  Ezikumkanini ezingalinquliyo igama lakho.</li>
      <li>Ngokuba zimdlile uYakobi, Zalenza inxuwa ikhaya lakhe.</li>
      <li>Musa ukubukhumbula kuthi ubugwenxa bamanyange ethu,  Mayingxame isikhawulele imfesane yakho: Ngokuba siswele kakhulu.</li>
      <li>Sincede, Thixo ongumsindisi wethu, ngenxa yozuko lwegama lakho, Usihlangule, uzixolele ngocamagushelo izono zethu ngenxa yegama lakho.</li>
      <li>Yini na ukuba iintlanga zithi kuthi, Uphi na uThixo wabo?  Makwazeke ezintlangeni, emehlweni ethu, Ukuphindezelwa kwegazi labakhonzi bakho eliphalaziweyo.</li>
      <li>Makuze phambi kwakho ukugcuma kwamakhonkxwa; Ngokobukhulu bengalo yakho basalise oonyana bokufa.</li>
      <li>Yibuyisele kubamelwane bethu kasixhenxe esondweni lengubo yabo Ingcikivo yabo, abakungcikive ngayo, Nkosi.</li>
      <li>Ke thina bantu bakho, zimvu zaluswa nguwe, Siya kubulela kuwe ngonaphakade, Sibalise ngendumiso yakho kwizizukulwana ngezizukulwana.</li>
    </ol>
  </li>
  <li>
    <ol>
      <li>Kumongameli; ngeyeenyibiba ezingqinisayo. Ka-Asafu.  Umhobe. Ulomalusi kaSirayeli, beka indlebe! Uloqhuba uYosefu njengezimvu, Ulohlala ezikerubhini, bengezela!</li>
      <li>Phambi koEfrayim noBhenjamin noManase, Vusa ubugorha bakho,  Uze kusisindisa.</li>
      <li>Thixo, sibuyise, Ukhanyise ubuso bakho, sisindiswe.</li>
      <li>Yehova, Thixo wemikhosi, Kunini na uqhuma umsindo wakho ekuthandazeni kwabantu bakho?</li>
      <li>Ubadlisa isonka seenyembezi, Wabaseza iinyembezi ngemilinganiso.</li>
      <li>Usenze into abaxabana ngayo abamelwane bethu; Iintshaba zethu ziyasigculela.</li>
      <li>Thixo wemikhosi, sibuyise, Ukhanyise ubuso bakho,  sisindiswe.</li>
      <li>Wanyothula umdiliya eYiputa, Wagxotha iintlanga, wawutyala;</li>
      <li>Wahlahla phambi kwawo, Wendelisa iingcambu, wazalisa ilizwe.</li>
      <li>Zagutyungelwa iintaba ngumthunzi wawo, Nemisedare kaThixo ngamasebe awo.</li>
      <li>Wasa amasebe awo elwandle, Namagatya awo kuwo uMlambo.</li>
      <li>Uzityhobozeleni na iintango zawo, Ukuze bawukhe bonke abadlula ngendlela?</li>
      <li>Ingulube yasehlathini iyawubhuqa, Nento edakasa endle iyawudla.</li>
      <li>Thixo wemikhosi, khawubuye, Uqondele usemazulwini, ubone,  Uwuvelele lo mdiliya.</li>
      <li>Yikhusele into esiyityeleyo isandla sakho sokunene, Unyana lo uzizimaseleyo ngokwakho.</li>
      <li>Utshisiwe ngumlilo, uhlahliwe; Bayadaka ngokusongela kobuso bakho.</li>
      <li>Isandla sakho masibe phezu komfo wesandla sakho sokunene,  Phezu koonyana babantu, ozizimaseleyo ngokwakho.</li>
      <li>Asiyi kumka kuwe; Siphilise, silinqule igama lakho.</li>
      <li>Yehova, Thixo wemikhosi, sibuyise, Ukhanyise ubuso bakho,  sisindiswe.</li>
    </ol>
  </li>
  <li>
    <ol>
      <li>Kumongameli; ngolwaseGati. Ka-Asafu. Memelelani kuThixo,  igwiba lethu, Dumani kuThixo kaYakobi.</li>
      <li>Hlabani ingoma, nibethe ingqongqo, Uhadi olumnandi, kunye nomrhubhe.</li>
      <li>Vuthelani isigodlo ukuthwasa kwenyanga, Nokuhlangana kwenyanga, ngemini yomthendeleko wethu.</li>
      <li>Ngokuba ngummiselo lowo kuSirayeli, Lisiko likaThixo kaYakobi.</li>
      <li>Sisingqiniso awasimisayo kwaYosefu, Ekucandeni kwakhe ezweni laseYiputa; Ndeva intetho endingayaziyo.</li>
      <li>Ndawususa umthwalo egxalabeni lakhe; Izandla zakhe zasuka ezingobozini zokuthwala.</li>
      <li>Embandezelweni wadanduluka wena, ndakuhlangula;  Ndakuphendula esitheni leendudumo, Ndakuvavanya emanzini aseMeribha. (Phakamisani.)</li>
      <li>Ndathi, Yivani, bantu bam, ndiqononondise kuni; Sirayeli,  ukuba unokuphulaphula kum!</li>
      <li>Makungabikho thixo wasemzini kuwe; Unganquli thixo wolunye uhlanga.</li>
      <li>Ndim uYehova uThixo wakho, Okunyusileyo elizweni laseYiputa. Yakhamisa, ndiwuzalise umlomo wakho.</li>
      <li>Ke abantu bam abaliva izwi lam, USirayeli akandivumanga.</li>
      <li>Ndabanikela ebungqoleni beentliziyo zabo; Bahamba ngawabo amaqhinga.</li>
      <li>Akwaba abantu bam bebendiva, Akwaba uSirayeli ubehamba ngendlela yam!</li>
      <li>Bendiya kuzithoba kamsinya iintshaba zabo, Ndisibuyisele phezu kwababandezeli babo isandla sam.</li>
      <li>Abamthiyayo uYehova bebeya kuhanahanisa kuye, Libe ngunaphakade ixesha labo.</li>
      <li>Bendiya kubadlisa ingqolowa etyebileyo, Ndibahluthise ngobusi etsilini.</li>
    </ol>
  </li>
  <li>
    <ol>
      <li>Umhobe ka-Asafu. UThixo umi ebandleni likaThixo, Ugweba phakathi koothixo; uthi,</li>
      <li>Kunini na nigweba ngobugqwetha, Nibanonelela abangendawo?  (Phakamisani.)</li>
      <li>Thethani ityala losweleyo nelenkedama, Gwebelani olusizana nolihlwempu.</li>
      <li>Sizani osweleyo nolihlwempu, Bahlanguleni esandleni sabangendawo.</li>
      <li>Abazi, abaqondi, Bahamba-hamba emnyameni; Ziyashukuma zonke iziseko zehlabathi.</li>
      <li>Ndithe mna, Ningoothixo, Ningoonyana bOsenyangweni nonke niphela.</li>
      <li>Noko niya kufa njengomntu, Niwe njengomnye kubathetheli.</li>
      <li>Khawusuk ume, Thixo, gweba ehlabathini; Ngokuba uya kuzidla ilifa wena zonke iintlanga.</li>
    </ol>
  </li>
  <li>
    <ol>
      <li>Ingoma. Umhobe ka-Asafu. Thixo, musa ukuthi cwaka, Musa ukuthi tu, musa ukuzola, Thixo.</li>
      <li>Ngokuba nanzo iintshaba zakho zixokozela; Abakuthiyayo baphakamisa intloko.</li>
      <li>Bagqugula igqugula elinobuqhophololo ngabantu bakho,  Bacebisane ngabagushiweyo nguwe.</li>
      <li>Bathi, Yizani sibethe bee shwaka, bangabi luhlanga, Lingabi sakhunjulwa igama likaSirayeli.</li>
      <li>Ngokuba bacebisana ngantliziyo-nye, Benza umnqophiso ngawe:</li>
      <li>Iintente zakwaEdom nezakwaIshmayeli, AmaMowabhi namaHagari,</li>
      <li>AmaGebhali nama-Amon nama-Amaleki, AmaFilisti kunye nabemi baseTire;</li>
      <li>Nama-Asiriya athelele kubo, Baba yingalo koonyana bakaLote.  (Phakamisani.)</li>
      <li>Yenza kubo njengoko wenza ngako kumaMidiyan, NakuSisera,  nakuYabhin esihlanjeni seKishon.</li>
      <li>Batshabalala e-Endore, Baba ngumgquba wokugalelwa emhlabeni.</li>
      <li>Benze bona, amanene abo ke, babe njengo-Orebhe nanjengoZebhe; Zonke iinkosi zabo zibe njengoZebha nanjengoTsalimuna;</li>
      <li>Bona bathi, Masiwahluthe abe ngawethu amakhaya kaThixo.</li>
      <li>Thixo wam, benze babe njengesaqhwithi, Njengomququ phambi komoya.</li>
      <li>Njengomlilo odla ihlathi, Njengedangatye lilenya intaba,</li>
      <li>Yenjenjalo ukubasukela ngoqhwithela lwakho, Ubakhwankqise ngomoya wakho ovuthuzayo.</li>
      <li>Buzalise ubuso babo ngehlazo, Balifune igama lakho,  Yehova.</li>
      <li>Mabadane bakhwankqiswe ngonaphakade, Babe neentloni,  badake;</li>
      <li>Bazi ukuba wena, ugama linguYehova, unguwe wedwa Osenyangweni phezu kwehlabathi lonke.</li>
    </ol>
  </li>
  <li>
    <ol>
      <li>Kumongameli; ngolwaseGati. Eyoonyana bakaKora. Umhobe.  Hayi, ukuthandeka kweminquba yakho, Yehova wemikhosi!</li>
      <li>Umphefumlo wam ulangazelela, uyaphela kukuzilangazelela,  iintendelezo zikaYehova; Intliziyo yam nenyama yam imemelela kuThixo ophilileyo.</li>
      <li>Intakana le ifumene ikhaya; Inkonjane izifumanele indlu,  Apho izalela khona amathole ayo: Izibingelelo zakho, Yehova wemikhosi, Kumkani wam, Thixo wam.</li>
      <li>Hayi, uyolo lwabahlala endlwini yakho! Basaya kukudumisa.  (Phakamisani.)</li>
      <li>Hayi, uyolo lwabantu abamandla akuwe, Abakhumbula umendo oya eZiyon!</li>
      <li>Bephumela entilini yemithi yeBhaka, Bayenza ibe nemithombo;  Ewe, imvula iyithi wambu ngentsikelelo.</li>
      <li>Baya besomelela ngokomelela; Babonakala phambi koThixo eZiyon, bathi,</li>
      <li>Yehova, Thixo wemikhosi, Wuve umthandazo wam, Wubekele indlebe, Thixo kaYakobi. (Phakamisani.)</li>
      <li>Khangela, Thixo, ngweletshetshe yethu, Ubukhangele ubuso bomthanjiswa wakho.</li>
      <li>Ngokuba imini enye ezintendelezweni zakho ilungile kunewaka; Ndinyule ukuba semnyango endlwini kaThixo wam,  Kunokuhlala ngaphakathi kweentente zokungendawo.</li>
      <li>Ngokuba ulilanga, uyingweletshetshe uYehova uThixo,  UYehova uyababala azukise; Abahamba ngokugqibeleleyo akabavimbi nto ilungileyo.</li>
      <li>Yehova wemikhosi, Hayi, uyolo lomntu okholose ngawe!</li>
    </ol>
  </li>
  <li>
    <ol>
      <li>Kumongameli; eyoonyana bakaKora. Umhobe. Yehova, wabe unetarhu kwilizwe lakho. Ububabuyisa abathinjwa bakaYakobi;</li>
      <li>Ububuxolela ubugwenxa babantu bakho, Ubuziselela zonke izono zabo. (Phakamisani.)</li>
      <li>Ubuwufinyeza umsindo wakho ophuphumayo, Ububuya ekuvutheni komsindo wakho.</li>
      <li>Sibuyise, Thixo ongumsindisi wethu, Uyisuse ingqumbo yakho kuthi.</li>
      <li>Uya kusiqumbela ngonaphakade na? Umsindo wakho uya kuwolulela kwizizukulwana ngezizukulwana na?</li>
      <li>Akuyi kubuya usiphilise na, Abantu bakho bavuye ngawe?</li>
      <li>Sibonise inceba yakho, Yehova, Siphe usindiso lwakho.</li>
      <li>Mandive oko aya kukuthetha uThixo, uYehova; Hayi, uthetha uxolo kubantu bakhe nakwabakhe benceba; Mabangabuyeli ke ekunyabeni kwabo.</li>
      <li>Inene, usindiso lwakhe lusondele kwabamoyikayo, Ukuze luhlale uzuko ezweni lakowethu.</li>
      <li>Kuya kuqubisana inceba nenyaniso, Kuya kwangana ubulungisa noxolo.</li>
      <li>Inyaniso iya kuntshula emhlabeni, Ubulungisa buqondele busemazulwini.</li>
      <li>Kananjalo uYehova uya kusinika okulungileyo, Ilizwe lethu lisinike indyebo yalo.</li>
      <li>Ubulungisa buya kuhamba phambi kwakhe, Buyigqale ngentliziyo indlela yokunyathela kwakhe.</li>
    </ol>
  </li>
  <li>
    <ol>
      <li>Umthandazo kaDavide. Thoba indlebe yakho, Yehova,  ndiphendule, Ngokuba ndilusizana, ndilihlwempu.</li>
      <li>Wugcine umphefumlo wam, ngokuba ndingowenceba; Msindise,  wena Thixo wam, umkhonzi wakho, Lo ukholose ngawe.</li>
      <li>Ndibabale, Nkosi yam, Ngokuba ndidanduluka kuwe yonke imini.</li>
      <li>Wuvuyise umphefumlo womkhonzi wakho, Ngokuba umphefumlo wam ndiwuphakamisela kuwe, Nkosi yam;</li>
      <li>Ngokuba ulungile wena, Nkosi yam, uxolela; Umkhulu ngenceba kubo bonke abakunqulayo.</li>
      <li>Wubekele indlebe umthandazo wam, Yehova, Ulibazele indlebe izwi lokutarhuzisa kwam.</li>
      <li>Ngemini yokubandezelwa kwam ndinqula wena, Ngokuba uya kundiphendula.</li>
      <li>Akukho unjengawe, Nkosi yam, phakathi koothixo; Akukho zenzo zinjengezakho.</li>
      <li>Zonke iintlanga owazenzayo ziya kuza ziqubude phambi kwakho, Nkosi yam, Zizukise igama lakho.</li>
      <li>Ngokuba umkhulu, wenza imisebenzi ebalulekileyo, UnguThixo wena wedwa.</li>
      <li>Ndiyalele, Yehova, indlela yakho, Ndihambe ngenyaniso yakho; Yibandakanye intliziyo yam ukuba ndiloyike igama lakho.</li>
      <li>Ndiya kubulela kuwe, Nkosi yam, Thixo wam, ngentliziyo yonke, Ndilizukise igama lakho ngonaphakade:</li>
      <li>Ngokuba inceba yakho ibe inkulu kum; Wawuhlangula umphefumlo wam kwelingaphantsi labafileyo.</li>
      <li>Thixo, abakhukhumali basukele phezulu kum; Ibandla labanobungqwangangqwili lifuna umphefumlo wam; Abakumisi wena phambi kwabo.</li>
      <li>Ke wena, Nkosi yam, unguThixo onemfesane, onobabalo, Ozeka kade umsindo, omkhulu ngenceba nenyaniso.</li>
      <li>Ndibheke, undibabale; Mphe amandla akho umkhonzi wakho,  Umsindise unyana womkhonzazana wakho.</li>
      <li>Ndenzele umqondiso wokulungileyo, Bawubone abandithiyayo,  badane, Kuba wena, Yehova, undincedile, wandithuthuzela.</li>
    </ol>
  </li>
  <li>
    <ol>
      <li>Eyoonyana bakaKora. Umhobe. Ingoma. Useko alusekileyo lusezintabeni ezingcwele;</li>
      <li>Amasango eZiyon uYehova uwathanda Ngaphezu kweminquba yonke kaYakobi.</li>
      <li>Kuthethwa iinto ezizukileyo ngawe, Mzi kaThixo.  (Phakamisani.)</li>
      <li>ORahabhi noBhabheli ndiya kubakhankanyela kwabandaziyo;  Nalo elamaFilisti nelaseTire, kunye nelakwaKushi, Aba bazalelwe khona.</li>
      <li>Ngokusingisele kwiZiyon, kuya kuthiwa, Lo, nalo, uzalelwe kuyo, Abe yena Osenyangweni eyizinzisa.</li>
      <li>UYehova uya kubala, ekuzibhaleni izizwi, athi, Abaya bazalelwe khona: (Phakamisani.)</li>
      <li>Baze, bevuma beqamba, bathi, Yonke imithombo yam ikuwe.</li>
    </ol>
  </li>
  <li>
    <ol>
      <li>Ingoma; umhobe woonyana bakaKora; kumongameli; ngosizi,  ngelidambileyo. Owokuqiqa kaHeman umEzra. Yehova, Thixo ongumsindisi wam, Mhlenikweni ndikhalayo ebusuku phambi kwakho,</li>
      <li>Mawuze phambi kwakho umthandazo wam; Thoba indlebe yakho ekuhlahlambeni kwam.</li>
      <li>Ngokuba umphefumlo wam uhluthi zizinto ezimbi, Ubomi bam bufike kwelabafileyo.</li>
      <li>Ndibalelwe kwabahla baye emhadini, Ndisuke ndanjengomfo ongenamandla</li>
      <li>Ndingumkhululwa phakathi kwabafileyo, Njengababuleweyo,  belele engcwabeni, Ongasabakhumbuliyo; Bona banqunyulweyo esandleni sakho.</li>
      <li>Undibeke emhadini ongaphantsi, Ezindaweni ezimnyama,  ezinzulwini.</li>
      <li>Ubushushu bakho bundishicilele, Undithobele onke amaza akho alwayo. (Phakamisani.)</li>
      <li>Ubashenxisele kude kum abo ndazana nabo, Undenze isikizi kubo; Ndivalelwe, andinakuphuma.</li>
      <li>Iliso lam liyaphela yingcinezelo. Ndidanduluka kuwe,  Yehova, yonke imini, Ndizolulela kuwe izandla zam.</li>
      <li>Uya kuyenzela abafileyo na imisebenzi ebalulekileyo? Kuya kuvuka abangasekhoyo, kusini na, babulele kuwe? (Phakamisani.)</li>
      <li>Ibaliswa engcwabeni na inceba yakho? Enzonzobileni na,  ukunyanisa kwakho?</li>
      <li>Yaziswa emnyameni na imisebenzi yakho ebalulekileyo?  Baziswa ezweni lokulibala na ubulungisa bakho?</li>
      <li>Ke mna, Yehova, ndizibika kuwe, Kwakusasa umthandazo wam wokuhlangabeza.</li>
      <li>Uwuhlambelani na, Yehova, umphefumlo wam? Ubusitheliselani na ubuso bakho kum?</li>
      <li>Ndilusizana, ndiyinto efayo kwasebuncinaneni bam,  Ndithwele izothuso zakho, lindikhohlile.</li>
      <li>Kugqithe phezu kwamukuvutha kwakho, Izidandathekiso zakho zindibhangisile;</li>
      <li>Zindijikelezile njengamanzi imini yonke, Zindizungulezile kwaphela.</li>
      <li>Umsusile kum ondithandayo nonguwethu; Abo ndazana nabo babubumnyama.</li>
    </ol>
  </li>
  <li>
    <ol>
      <li>Eyokuqiqa kaEtan, umEzra. Iinceba zikaYehova ndiya kuvuma ngazo ngonaphakade, Kwizizukulwana ngezizukulwana ndiya kwazisa ukuthembeka kwakho ngomlomo wam.</li>
      <li>Ngokuba ndithi, Yakheka ngonaphakade inceba; Amazulu, uya kukuzinzisa kuwo ukuthembeka kwakho.</li>
      <li>Wathi, Ndenze umnqophiso nomnyulwa wam, Ndifungile kuDavide umkhonzi wam:</li>
      <li>Ndiya kuyizimasa ngonaphakade imbewu yakho, Ndiyakhe itrone yakho kwisizukulwana ngesizukulwana. (Phakamisani.)</li>
      <li>Amazulu abulela imisebenzi yakho ebalulekileyo, Yehova,  Nokuthembeka kwakho ebandleni labangcwele.</li>
      <li>Ngokuba ngubani na esibhakabhakeni olingana noYehova?  Ngubani na ofana noYehova phakathi koonyana bakaThixo.</li>
      <li>UThixo ongowokungcangcazelelwa ebhungeni elikhulu labangcwele, Ongofanelwe kukoyikwa ngaphezu kwabo bonke abamngqongileyo?</li>
      <li>Yehova, Thixo wemikhosi, Ngubani na onjengawe, oluqilima,  Yehova? Ukuthembeka kwakho kukungqongile.</li>
      <li>Nguwena mlawuli wekratshi lolwandle; Ekuphakameni kwamaza alo uyawadambisa.</li>
      <li>Nguwena mtyumzi kaRahabhi njengongxwelerhiweyo, Wazithi saa iintshaba zakho ngengalo yakho eqinileyo.</li>
      <li>Lelakho izulu, likwalelakho ihlabathi; Elimiweyo nenzaliseko yalo lasekwa nguwe.</li>
      <li>Umntla nomzantsi wadalwa nguwe; ITabhore neHermon zimemelela ngegama lakho.</li>
      <li>Yeyakho ingalo enobugorha; Sithe nkqi isandla sakho,  siphakamile esokunene sakho.</li>
      <li>Ummiso wetrone yakho bubulungisa nokusesikweni; Inceba nenyaniso ilungiselela phambi kwakho.</li>
      <li>Hayi, uyolo lwabantu abakwaziyo ukuduma! Baya kuhamba ekukhanyeni kobuso bakho, Yehova.</li>
      <li>Baya kugcoba egameni lakho imini yonke, Baphakame ngobulungisa bakho.</li>
      <li>Ngokuba isihombo samandla abo nguwe; Ekuthandeni kwakho,  uphondo lwethu luphakamile.</li>
      <li>Ngokuba ikuYehova ingweletshetshe yethu, UkoyiNgcwele kaSirayeli ukumkani wethu.</li>
      <li>Wakha wathetha ngombono kowenceba wakho, wathi, Ndibeke uncedo egorheni, Ndiphakamise indodana ebantwini.</li>
      <li>Ndifumene uDavide umkhonzi wam; Ndimthambisile ngeoli yam engcwele,</li>
      <li>Esiya kuqinisela kuye isandla sam, Nengalo yam imkhaliphise.</li>
      <li>Utshaba aluyi kumqubula; Nonyana wobugqwetha akayi kumcinezela.</li>
      <li>Ndiya kubaqoba phambi kwakhe ababandezeli bakhe,  Ndibaxabele abamthiyayo.</li>
      <li>Inyaniso yam nenceba yam inaye; Luya kuphakama uphondo lwakhe egameni lam.</li>
      <li>Ndiya kusisa elwandle isandla sakhe, EMilanjeni esokunene sakhe.</li>
      <li>Yena ukundibiza wothi, UnguBawo, UnguThixo wam, neliwa lokundisindisa.</li>
      <li>Kananjalo mna ndiya kumenza owamazibulo, Osenyangweni kookumkani behlabathi.</li>
      <li>Ndiya kumgcinela inceba yam ngonaphakade, Umnqophiso wam unyanise kuye;</li>
      <li>Ndiyimise ngonaphakade imbewu yakhe, Netrone yakhe ibe njengemihla yamazulu.</li>
      <li>Ukuba bathe oonyana bakhe bawulahla umyalelo wam, Abahamba ngamasiko am;</li>
      <li>Ukuba bathe bayihlambela imimiselo yam, Abayigcina imithetho yam:</li>
      <li>Ndoluvelela ukreqo lwabo ngentonga, Nobugwenxa babo ngemivumbo.</li>
      <li>Ke yona inceba yam andiyi kuyaphula kuye, Ndingaxoki ekuthembekeni kwam.</li>
      <li>Andiyi kuwuhlambela umnqophiso wam, Ndiyijike into ephume emlonyeni wam.</li>
      <li>Ndibufunge kwakanye ubungcwele bam, ndathi, Inene, andiyi kumxokisa uDavide;</li>
      <li>Imbewu yakhe iya kubakho ngonaphakade, Netrone yakhe njengelanga phambi kwam.</li>
      <li>Iya kuqiniseka njengenyanga ngonaphakade; Ingqina lasesibhakabhakeni lithembekile. (Phakamisani.)</li>
      <li>Kwawena umhlambile, umcekisile, Umphuphumele ngomsindo umthanjiswa wakho;</li>
      <li>Uthe nethe ngumnqophiso womkhonzi wakho; Usidyobhile emhlabeni isithsaba sakhe.</li>
      <li>Uzityhobozile zonke iintango zakhe, Uzenze inxuwa iinqaba zakhe.</li>
      <li>Bayamphanga bonke abadlula ngendlela, Waba yingcikivo kubamelwane bakhe.</li>
      <li>Usiphakamisile isandla sokunene sabambandezelayo,  Uzivuyisile zonke iintshaba zakhe.</li>
      <li>Wabuyisa nokubuyisa uhlangothi lwekrele lakhe, Akwammisa emfazweni.</li>
      <li>Umsusile enkazimlweni yakhe, Uyikhahlele emhlabeni itrone yakhe,</li>
      <li>Uyinqumle imihla yobutsha bakhe, Wamthi wambu ngokudana.  (Phakamisani.)</li>
      <li>Kunini na, Yehova, uhleli uzisithelisile, Busitsha njengomlilo ubushushu bakho?</li>
      <li>Khumbula ukunqamka kwam, into okuyiyo! Ubadaleleni na,  baba yinto engento bonke oonyana babantu?</li>
      <li>Yiyiphi na indoda ehleliyo, engayi kukubona ukufa,  Enokuwusindisa umphefumlo wayo esandleni selabafileyo?  (Phakamisani.)</li>
      <li>Ziphi na iinceba zakho zangaphambili, Nkosi yam,  Owamfungela zona uDavide ngokuthembeka kwakho?</li>
      <li>Khumbula, Nkosi yam, ukungcikiveka kwabakhonzi bakho;  Ndithwele esifubeni sam zonke izizwe ezininzi,</li>
      <li>Ezingcikivayo, ziziintshaba zakho, Yehova; Ezingcikiva amanyathela omthanjiswa wakho.</li>
      <li>Makabongwe uYehova ngonaphakade. Amen, amen.</li>
    </ol>
  </li>
  <li>
    <ol>
      <li>Umthandazo kaMoses, umfo wakwaThixo. Nkosi yam, ulikhaya wena kuthi, Isizukulwana ngesizukulwana.</li>
      <li>Kungekazalwa zintaba, Ungekavelisi mhlaba, nazwe limiweyo,  Kususela kwaphakade kude kuse ephakadeni, wena unguThixo.</li>
      <li>Umbuyisela umntu eluthulini, Uthi, Buyani, nyana babantu.</li>
      <li>Ngokuba iwaka leminyaka emehlweni akho Linjengemini yezolo,  xa idluleyo, Linjengomlindo wasebusuku.</li>
      <li>Uyabakhukulisa, balale; Ngengomso babuya bahlume njengotyani.</li>
      <li>Ngomso butyatyamba, bubuye buhlume; Ngokuhlwa buyasikwa bome.</li>
      <li>Ngokuba siyaphela ngumsindo wakho, Sikhwankqiswe bubushushu bakho.</li>
      <li>Ububeke ubugwenxa bethu phambi kwakho, Nesibufihlileyo ububeka ekukhanyiseleni kobuso bakho.</li>
      <li>Ngokuba yonke imihla yethu isangene ngokuphuphuma komsindo wakho, Siyiphelisile iminyaka yethu njengentsebezo.</li>
      <li>Imihla yeminyaka yethu iseminyakeni engamashumi asixhenxe;  Ukuba ithe yaba mininzi kakhulu, iba yiminyaka emashumi asibhozo, Libe ke iqhayiya layo likukwaphuka nokungabi nto yanto, Ngokuba ithe phe yakhawuleza, saphaphazela semka.</li>
      <li>Ngubani na owaziyo amandla omsindo wakho, Nokuphuphuma kwawo, ngoko ufanele ukoyikwa ngako?</li>
      <li>Sazise kanye ukuyibala imihla yethu, Ukuze sizuze intliziyo elumkileyo.</li>
      <li>Buya, Yehova, kunini na? Uzohlwaye ngenxa yabakhonzi bakho.</li>
      <li>Sihluthise kwakusasa ngenceba yakho, Simemelele, sivuye yonke imihla yethu.</li>
      <li>Sivuyise ngangemihla owasicinezela ngayo. Ngangeminyaka esabona ububi ngayo.</li>
      <li>Mayibonakale kubakhonzi bakho imisebenzi yakho,  Nobungangamela bakho koonyana babo.</li>
      <li>Ubumnandi bukaYehova mabube phezu kwethu. Zimasa isenzo sezandla zethu phezu kwethu, Isenzo sezandla zethu usizimase sona.</li>
    </ol>
  </li>
  <li>
    <ol>
      <li>Ohleli esitheni lOsenyangweni, Azilalise emthunzini kaSomandla,</li>
      <li>Uthi kuYehova, Hlathi lam, Mboniselo yam, Thixo wam,  endikholose ngaye!</li>
      <li>Ngokuba ngokwakhe uya kukuhlangula emgibeni womthiyeli,  Endyikityeni yokufa eyeyelisayo.</li>
      <li>Wokugubungela ngeentsiba zakhe, Uzimele phantsi kwamaphiko akhe. Likhaka, yingweletshetshe inyaniso yakhe.</li>
      <li>Akuyi koyikiswa zizothuso ebusuku, Nalutolo lubaleka emini;</li>
      <li>Nandyikitya yakufa ihamba esithokothokweni, Nasifo sibhubhisayo, sibhuqa emini enkulu.</li>
      <li>Kungawa iwaka ecaleni kwakho, Isigidi ngasekunene kwakho,  Kodwa kungasondeli nto kuwe.</li>
      <li>Wokhangela ngamehlo akho odwa, Ukubonele ukubuyekezwa kwabangendawo.</li>
      <li>Ngokuba nguwe, Yehova, ihlathi lam. Umenze Osenyangweni ikhaya lakho.</li>
      <li>Akuyi kuqubisana bubi nawe. Kungafiki sibetho ententeni yakho.</li>
      <li>Ngokuba izithunywa zakhe uziwisele umthetho ngawe, Ukuba zikugcine ezindleleni zakho zonke.</li>
      <li>Zokuthwala wena ngezandla zozibini, Hleze ubetheke ngonyawo lwakho etyeni.</li>
      <li>Wonyathela phezu kwengonyama nephimpi, Uyinyashe ingonyama entsha nenamba ngeenyawo.</li>
      <li>Ngokuba enamathele kum, ndomsiza; Ndimse engxondeni,  ngokuba elazi igama lam.</li>
      <li>Wondibiza, ndiphendule, Ndoba naye embandezelweni;  Ndomhlangula, ndimzukise;</li>
      <li>Ndimanelise ngemihla emide, Ndimbonise ukusindisa kwam.</li>
    </ol>
  </li>
  <li>
    <ol>
      <li>Umhobe; ingoma, ngemini yesabatha. Kulungile ukubulela kuYehova, Nokulibethela uhadi igama lakho, Wena usenyangweni;</li>
      <li>Ukuyixela kwakusasa inceba yakho, Nokunyanisa kwakho ebusuku,</li>
      <li>Ngoweentambo ezilishumi nangomrhubhe, Ngokulubetha uhadi ngofefe.</li>
      <li>Ngokuba uyandivuyisa, Yehova, ngomsebenzi wakho, Ngezenzo zezandla zakho ndinokumemelela.</li>
      <li>Azizikhulu izenzo zakho, Yehova! Zinzulu kakhulu iingcinga zakho.</li>
      <li>Isityhakala asinakwazi; Isinyabi asikuqondi oko.</li>
      <li>Ekudubuleni kongendawo njengomfuno, Ekutyatyambeni kwabasebenzi bonke bobutshinga, Kukuze batshabalale ngonaphakade.</li>
      <li>Ke wena, Yehova, ungophezulu ngonaphakade.</li>
      <li>Ngokuba uyabona, iintshaba zakho, Yehova, Ngokuba uyabona,  iintshaba zakho ziva kutshabalala; Baya kuchithwa-chithwa bonke abasebenzi bobutshinga.</li>
      <li>Uyaluphakamisa uphondo lwam njengolwenqu; Ndigalelwe ioli entsha.</li>
      <li>Iliso lam liyababonela abandilalelayo, Indlebe yam iyabeva abasukela phezulu kum benobubi.</li>
      <li>Amalungisa aya kudubula njengesundu, Aya kukhula njengomsedare weLebhanon.</li>
      <li>Etyelwe nje endlwini kaYehova, Aya kutyatyamba ezintendelezweni zoThixo wethu.</li>
      <li>Aya kuhluma eselenezimvi, Aya kuba etyebile, eluhlaza;</li>
      <li>Ukuze axele ukuba uthe tye uYehova, Uliwa lam, kungekho bugqwetha kuye.</li>
    </ol>
  </li>
  <li>
    <ol>
      <li>UYehova ungukumkani, uzambathise ubungangamsha; UYehova uzambathise, ubhinqe, amandla; Lizinzile ke elimiweyo,  alinakushukunyiswa.</li>
      <li>Kususela koko, izinzile itrone yakho; Kususela kwaphakade,  ukho wena.</li>
      <li>Imilambo iphakamisile, Yehova, Imilambo iphakamise isandi sayo, Imilambo iphakamise ingxolo yayo.</li>
      <li>Ngaphezu kwezandi zamanzi amaninzi Angangamsha, ngaphezu kwamaza alwayo olwandle, Unobungangamsha phezulu uYehova.</li>
      <li>Izingqiniso zakho zinyanise kunene, Ubungcwele buyifanele indlu yakho, Yehova, imihla emide.</li>
    </ol>
  </li>
  <li>
    <ol>
      <li>Thixo wempindezelo, Yehova, Thixo wempindezelo, bengezela!</li>
      <li>Phakama, Mgwebi wehlabathi! Babuyisele impatho yabo abanekratshi.</li>
      <li>Kunini na abangendawo, Yehova, Kunini na abangendawo bevuyelela?</li>
      <li>Balephuza amagwebu, bathetha ngokusa, Bayandolosa bonke abasebenzi bobutshinga.</li>
      <li>Batyumza abantu bakho, Yehova, Bacinezela ilifa lakho.</li>
      <li>Babulala umhlolokazi nowasemzini, Bancinitha inkedama.</li>
      <li>Bathi ke, Akaboni uYehova, Akagqali uThixo kaYakobi.</li>
      <li>Qondani, nina bazizityhakala ebantwini; Nina zinyabi, niya kuqiqa nini na?</li>
      <li>Omilisele indlebe, akayi kuva na? Obumbe iliso, akayi kukhangela na?</li>
      <li>Umthethisi weentlanga akayi kohlwaya na, Ulofundisa abantu ukwazi?</li>
      <li>UYehova ngumazi weengcinga zabantu, Ukuba zingumphunga.</li>
      <li>Hayi, uyolo lwendoda oyithethisayo, Yehova, Oyifundisayo ngomyalelo wakho;</li>
      <li>Ukuba uyizolise eziminini zobubi, Ade ambelwe isihogo ongendawo.</li>
      <li>Ngokuba uYehova akabalahli abantu bakhe, Akalishiyi ilifa lakhe.</li>
      <li>Ngokuba isiko liya kubuyela ebulungiseni, Balilandele bonke abantliziyo zithe tye.</li>
      <li>Ngubani na oya kusukela phezulu kubo abanobubi, ngenxa yam? Ngubani na oya kumelana nabasebenzi bobutshinga, ngenxa yam?</li>
      <li>Koko uYehova abe luncedo lwam, Umphefumlo wam unge uhle msinya, waya apho kuthiwa cwaka khona.</li>
      <li>Ukuba ndithi, Lwatyibilika unyawo lwam, Isuka inceba yakho, Yehova, indixhase.</li>
      <li>Ebuninzini beengcinga-ngcinga zam ngaphakathi kwam,  Iintuthuzelo zakho ziyawuyolisa umphefumlo wam.</li>
      <li>Ingaqhelana nawe na itrone yolweyeliselo, Ebumba ububi ngommiselo?</li>
      <li>Bahlanganyela umphefumlo welungisa, Baligwebe igazi elimsulwa.</li>
      <li>Kanti ke uYehova uyingxonde kum, UThixo wam liliwa endizimela ngalo.</li>
      <li>Ububuyisela phezu kwabo ubutshinga babo, Uba bhangisa ngobubi babo; Uya kubabhangisa uYehova, uThixo wethu.</li>
    </ol>
  </li>
  <li>
    <ol>
      <li>Yizani simemelele kuYehova, Sidume kwiliwa lokusindiswa kwethu.</li>
      <li>Masize phambi kobuso bakhe sinombulelo, Masidume kuye ngeengoma.</li>
      <li>Ngokuba uThixo omkhulu nguYehova, NguKumkani omkhulu ngaphezu koothixo bonke.</li>
      <li>Uzisesandleni sakhe iingontsingontsi zehlabathi, Neencopho zeentaba zezakhe.</li>
      <li>Ulolwakhe ulwandle, nguyena walwenzayo; Nomhlaba owomileyo zawubumba izandla zakhe.</li>
      <li>Yizani, masiqubude, siguqe, Sithobe phambi koYehova umenzi wethu.</li>
      <li>Ngokuba nguThixo wethu yena, Thina ke singabantu bokwaluswa nguye, nezimvu zesandla sakhe. Namhla, ukuba ninokuliva izwi lakhe,</li>
      <li>Musani ukuyenza lukhuni intliziyo yenu, njengaseMeribha,  Njengemini yaseMasa entlango;</li>
      <li>Oko bandilingayo ooyihlo. Bandicikida, bewubona umsebenzi wam.</li>
      <li>Iminyaka yaba ngamashumi amane ndikruqukile sesi sizukulwana, Ndathi, Ngabantu abantliziyo zindwendwayo, Abazazi iindlela zam bona;</li>
      <li>Endada ndafunga ndinomsindo, ukuthi, Inene, abasayi kungena ekuphumleni kwam.</li>
    </ol>
  </li>
  <li>
    <ol>
      <li>Vumani kuYehova ingoma entsha, Vumani kuYehova, nonke hlabathi.</li>
      <li>Vumani kuYehova, bongani igama lakhe, Shumayelani iimini ngeemini iindaba ezilungileyo zosindiso lwakhe.</li>
      <li>Balisani ezintlangeni uzuko lwakhe, Balisani ezizweni zonke imisebenzi yakhe ebalulekileyo;</li>
      <li>Ngokuba mkhulu uYehova, engowokudunyiswa kunene; Uyoyikeka yena ngaphezu koothixo bonke.</li>
      <li>Ngokuba bonke oothixo bezizwe abanto zanto; UYehova yena wenza amazulu.</li>
      <li>Yindili nobungangamela phambi kwakhe, Ngamandla nokuhomba engcweleni yakhe.</li>
      <li>Mnikeni uYehova, nina mizalwane yezizwe, Mnikeni uYehova uzuko namandla;</li>
      <li>Mnikeni uYehova uzuko lwegama lakhe; Thwalani umnikelo,  nize ezintendelezweni zakhe.</li>
      <li>Mnquleni uYehova, nivethe ezingcwele, Thuthumelani phambi kwakhe, nonke hlabathi.</li>
      <li>Yithini ezintlangeni, UYehova ngukumkani, Liya kuzinza ngoko elimiweyo, lingashukumi, Uya kugweba phakathi kwezizwe ngokuthe tye.</li>
      <li>Liya kuvuya izulu, Ligcobe ihlabathi; Luya kugquma ulwandle, nenzaliseko yalo.</li>
      <li>Liya kudlamka ilizwe, nento yonke ekulo, Ize imemelele yonke imithi yehlathi</li>
      <li>Phambi koYehova, ngokuba esiza, Ngokuba esiza kugweba ihlabathi. Uya kuligweba elimiweyo ngobulungisa, Nezizwe ngokunyanisa kwakhe.</li>
    </ol>
  </li>
  <li>
    <ol>
      <li>UYehova ngukumkani; liyagcoba ihlabathi, Ziyavuya iziqithi ezininzi.</li>
      <li>Ngamafu nesithokothoko ngeenxa zonke kuye, Bubulungisa nokusesikweni ummiso wetrone yakhe.</li>
      <li>Kuhamba umlilo phambi kwakhe; Ulenya ababandezeli bakhe ngeenxa zonke.</li>
      <li>Ikhanyisa elimiweyo imibane yakhe; Uyabona umhlaba,  uzibhija-bhije.</li>
      <li>Iintaba zinyibilika njengomthwebeba phambi koYehova, Phambi kweNkosi yehlabathi lonke.</li>
      <li>Izulu lixela ubulungisa bakhe, Zilubone uzuko lwakhe zonke izizwe.</li>
      <li>Badanile bonke abakhonza umfanekiso oqingqiweyo, Abaqhayisa ngeento ezingento; Bayamnqula bonke oothixo.</li>
      <li>Iyeva, iyavuya iZiyon, Ziyagcoba iintombi zakwaYuda, Ngenxa yemigwebo yakho, Yehova.</li>
      <li>Ngokuba nguwe, Yehova, Osenyangweni phezu kwehlabathi lonke; Unyukile kunene ngaphezu koothixo bonke.</li>
      <li>Bathandi bakaYehova, kuthiyeni okubi. Umgcini wemiphefumlo yabenceba bakhe Uya kubahlangula esandleni sabangendawo.</li>
      <li>Ukukhanya likuhlwayelelwe ilungisa, Novuyo baluhlwayelelwe abantliziyo zithe tye.</li>
      <li>Vuyani ngoYehova, malungisa, Nibulele isikhumbuzo sakhe esingcwele.</li>
    </ol>
  </li>
  <li>
    <ol>
      <li>Umhobe. Vumani kuYehova ingoma entsha, Ngokuba wenze imisebenzi ebalulekileyo; Simzuzele uloyiso isandla sakhe sokunene, nengalo yakhe engcwele.</li>
      <li>Ulwazisile uYehova usindiso lwakhe, Ubutyhilile emehlweni eentlanga ubulungisa bakhe.</li>
      <li>Ukhumbule inceba yakhe nokunyanisa kwakhe kwindlu kaSirayeli; Zilubonile zonke iziphelo zehlabathi usindiso loThixo wethu.</li>
      <li>Dumani kuYehova, nonke hlabathi, Gqobhokelani ekumemeleleni, nibethe uhadi.</li>
      <li>Mbetheleni uhadi uYehova, Uhadi nelizwi lengoma;</li>
      <li>Ngamaxilongo nezwi lesigodlo Dumani phambi koKumkani uYehova.</li>
      <li>Malugqume ulwandle nenzaliseko yalo, Elimiweyo nabemi balo.</li>
      <li>Imilambo mayibethe izandla, Zimemelele kunye iintaba</li>
      <li>Phambi koYehova, ngokuba esiza kugweba ihlabathi. Uya kuligweba elimiweyo ngobulungisa, Izizwe ngokuthe tye.</li>
    </ol>
  </li>
  <li>
    <ol>
      <li>UYehova nguKumkani, ziyagungqa izizwe; Ulohlala ekerubhini,  liyashukuma ihlabathi.</li>
      <li>UYehova mkhulu eZiyon; Uphakamile ngaphezu kwezizwe zonke.</li>
      <li>Baya kulibulela igama lakho elikhulu eloyikekayo; Ngokuba ungcwele yena.</li>
      <li>Amandla okumkani athanda okusesikweni; Uwazimasile wena ngokuthe tye; Wenze okusesikweni nobulungisa kwaYakobi wena.</li>
      <li>Mphakamiseni uYehova, uThixo wethu, Niqubude esitulweni seenyawo zakhe; Ngokuba ungcwele yena.</li>
      <li>OoMoses noAron phakathi kwababingeleli bakhe, NoSamuweli phakathi kwabalinqulayo igama lakhe, Baye bebiza kuYehova,  wabaphendula yena.</li>
      <li>Wathetha kubo esemqulwini welifu; Bazigcina izingqino zakhe, Nommiselo awabanika wona.</li>
      <li>Yehova, Thixo wethu, wabaphendula wena, Waba nguThixo oxolelayo kubo, Ongoziphindezelayo iintlondi zabo.</li>
      <li>Mphakamiseni uYehova, uThixo wethu, Niqubude entabeni yakhe engcwele; Ngokuba ungcwele uYehova uThixo wethu.</li>
    </ol>
  </li>
  <li>
    <ol>
      <li>Umhobe wombingelelo wokubulela. Dumani kuYehova, nonke hlabathi.</li>
      <li>Mkhonzeni uYehova nivuya; Yizani phambi kwakhe nimemelela.</li>
      <li>Yazini ukuba uYehova nguThixo yena; Wasenza yena,  asisithi; Singabantu bakhe nezimvu ezaluswa nguye.</li>
      <li>Ngenani emasangweni akhe nibulela, Ezintendelezweni zakhe nidumisa; Bulelani kuye, bongani igama lakhe.</li>
      <li>Ngokuba uYehova ulungile, Inceba yakhe ingunaphakade,  Ukunyaniseka kwakhe kukwizizukulwana ngezizukulwana.</li>
    </ol>
  </li>
  <li>
    <ol>
      <li>EkaDavide. Umhobe. Ndiya kuvuma ngenceba nangomgwebo;  Ndiya kukubethela uhadi, Yehova.</li>
      <li>Ndiya kuqiqa indlela yengqibelelo; Uya kuza nini na kum?  Ndiya kuhamba ngengqibelelo yentliziyo yam Phakathi kwendlu yam.</li>
      <li>Andiyi kubeka phambi kwamehlo am Nto inobutshijolo.  Ukwenza ngokunxaxha ndikuthiyile, Akuyi kunamathela kum.</li>
      <li>Intliziyo ejibilizayo iya kukhwelela kude kum; Into embi andiyi kuyazi.</li>
      <li>Omhlebayo ummelwane wakhe ngasese, Lowo ndiya kumbhangisa.  Omehlo aqwayingileyo, ontliziyo igungubeleyo, Lowo andinakumthwala.</li>
      <li>Amehlo am akwabanyanisayo ezweni, Ukuba bandiphahle;  Ohamba ngendlela yengqibelelo, Lowo makandilungiselele.</li>
      <li>Akayi kuhlala phakathi kwendlu yam Owenza inkohliso;  Othetha ubuxoki akayi kuqina Phambi kwamehlo am.</li>
      <li>Imiso ngemiso, ndiya kubabhangisa Bonke abangendawo belizwe, Ukuze ndibanqumle emzini kaYehova Bonke abasebenzi bobutshinga.</li>
    </ol>
  </li>
  <li>
    <ol>
      <li>Umthandazo wolusizana xa atyhafileyo, ephalaza iinkalazo zakhe phambi koYehova. Yehova, wuve umthandazo wam, Kufike kuwe ukuzibika kwam.</li>
      <li>Musa ukubusithelisa ubuso bakho kum ngemini yokubandezelwa kwam, Ndithobele indlebe yakho; Ngemini endidanduluka ngayo khawuleza undiphendule.</li>
      <li>Ngokuba iyaphela imihla yam njengomsi; Amathambo am avutha njengeziko.</li>
      <li>Ibethwe yoma njengomfuno intliziyo yam, Ngokuba ndilibele nokudla ukudla kwam.</li>
      <li>Ngenxa yezwi lokugcuma kwam Amathambo am atshele enyameni yam.</li>
      <li>Ndifana nengcwangube yentlango, Ndinjengesikhova sasemanxoweni.</li>
      <li>Andilali; Ndinjengentaka eyodwa phezu kwendlu.</li>
      <li>Imini yonke ziyandingcikiva iintshaba zam, Abandigezelayo bathuka ngam.</li>
      <li>Ngokuba ndidle uthuthu njengesonka, Into endiyiselayo ndiyiphithikeze nezililo,</li>
      <li>Ngenxa yokubhabhama kwakho noburhalarhume bakho; Ngokuba undifunqule wandilahla.</li>
      <li>Imihla yam injengokoluka kwamathunzi; Mna ndomile njengomfuno.</li>
      <li>Ke wena, Yehova, uhleli ngonaphakade, Inkumbuzo yakho ikwizizukulwana ngezizukulwana.</li>
      <li>Uya kusuk ume, uyiphathe iZiyon ngemfesane; Ngokuba lixesha lokuyibabala eli, ngokuba lifikile ixesha elimisiweyo.</li>
      <li>Ngokuba abakhonzi bakho bakholiswe ngamatye ayo, Uthuli lwayo banofefe ngalo.</li>
      <li>Ziya kuloyika iintlanga igama likaYehova, Nookumkani bonke behlabathi ubuqaqawuli bakho;</li>
      <li>Ngokuba eyakhile iZiyon uYehova, Wabonakala ebuqaqawulini bakhe.</li>
      <li>Uwubhekile umthandazo wabachushuluzayo, Akawudela umthandazo wabo.</li>
      <li>Oko kuya kubhalelwa isizukulwana esizayo, Abantu abaza kudalwa badumise uYehova.</li>
      <li>Ngokuba uqondele, esendaweni yakhe ephezulu engcwele;  Wondela ehlabathini esemazulwini uYehova,</li>
      <li>Ukuba akuve ukugcuma kwabakhonkxiweyo, Abakhulule oonyana bokufa;</li>
      <li>Bancokole eZiyon ngegama likaYehova, Ngendumiso yakhe eYerusalem;</li>
      <li>Ekubuthelaneni kwezizwe ndawonye, Nezikumkani, ukuba zikhonze uYehova.</li>
      <li>Uwathobile endleleni amandla am, Uyinqamle imihla yam.</li>
      <li>Ndithi, Thixo wam, musa ukundisusa phakathi kwemihla yam.  Ikwizizukulwana ngezizukulwana iminyaka yakho.</li>
      <li>Waliseka kudala ihlabathi; Lisisenzo sezandla zakho izulu.</li>
      <li>Ezo zinto ziya kudaka, wena ke ume; Zona zonke ziya konakala njengengubo, Wozigugisa njengesambatho, ziguge;</li>
      <li>Ke wena uhleli unguwe, Iminyaka yakho ayinakuphela.</li>
      <li>Oonyana babakhonzi bakho baya kuhlala, Imbewu yabo izimaseke phambi kwakho.</li>
    </ol>
  </li>
  <li>
    <ol>
      <li>EkaDavide. Mbonge uYehova, mphefumlo wam, Ilibonge igama lakhe elingcwele into yonke engaphakathi kwam.</li>
      <li>Mbonge uYehova, mphefumlo wam, Ungayilibali yonke impatho yakhe entle:</li>
      <li>Uloxolela bonke ubugwenxa bakho; Ulophilisa zonke izifo zakho;</li>
      <li>Ulokhulula ubomi bakho esihogweni, Akuthi jize ngenceba nemfesane;</li>
      <li>Lo uwuzalisayo umlomo wakho ngento elungileyo, Buhlaziyeke ubutsha bakho njengobokhozi.</li>
      <li>NguYehova umenzi wemisebenzi yobulungisa, Nezigwebo ngenxa yabacudisiweyo bonke;</li>
      <li>Umazisi weendlela zakhe kuMoses, Wezenzo zakhe ezincamisayo koonyana bakaSirayeli.</li>
      <li>Unemfesane enobabalo uYehova, Uzeka kade umsindo, mkhulu ngenceba.</li>
      <li>Akaphiki kuphele, Akawugcini umsindo ngonaphakade.</li>
      <li>Akenzi kuthi ngokwezono zethu, Akasiphathi ngokobugwenxa bethu;</li>
      <li>Ngokuba injengokuphakama kwezulu phezu komhlaba, Ukuba namandla, inceba yakhe kwabamoyikayo;</li>
      <li>Kunjengokuba kude kwempumalanga entshonalanga,  Ukulukhwelelisa kwakhe kuthi ukreqo lwethu;</li>
      <li>Kunjengokusikwa yimfesane koyise kubantwana, Ukusikwa yimfesane kukaYehova kwabamoyikayo.</li>
      <li>Ngokuba uyakwazi yena ukubunjwa kwethu, Ekhumbula ukuba siluthuli.</li>
      <li>Hayi, umntu! Injengotyani imihla yakhe; Njengentyantyambo yasendle, kunjalo ukutyatyamba kwakhe.</li>
      <li>Xa uthe umoya wadlula kuyo, ayibikho, Ingabi sazana nayo indawo yayo.</li>
      <li>Ke yona inceba kaYehova ikwabamoyikayo, kususela kwaphakade kude kuse ephakadeni, Nobulungisa bakhe bukoonyana boonyana;</li>
      <li>Kwabawugcinileyo umnqophiso wakhe, Kwabazikhumbulayo iziyalezo zakhe ukuba bazenze.</li>
      <li>UYehova uyizinzisile emazulwini itrone yakhe, Ubukumkani bakhe bulawula into yonke.</li>
      <li>Mbongeni uYehova, nina zithunywa zakhe, Magorha omeleleyo, alenzayo ilizwi lakhe, Ephulaphula isandi selizwi lakhe.</li>
      <li>Mbongeni uYehova, nonke mikhosi yakhe, Balungiseleli bakhe, benzi bokuthanda kwakhe.</li>
      <li>Mbongeni uYehova, nonke zenzo zakhe, Ezindaweni zonke zobukumkani bakhe. Mbonge uYehova, mphefumlo wam.</li>
    </ol>
  </li>
  <li>
    <ol>
      <li>Mbonge uYehova, mphefumlo wam. Yehova, Thixo wam, umkhulu kakhulu; Wambethe indili nobungangamela.</li>
      <li>Ulothi wambu ukukhanya njengengubo. Ulolaneka izulu njengelengalenga lentente;</li>
      <li>Ulohlanganisa emanzini imiqadi yamagumbi akhe aphezulu;  Ulowenza amafu inqwelo yakhe, Ulohamba ngamaphiko omoya;</li>
      <li>Ulowenza izithunywa zakhe imimoya, Abalungiseleli bakhe umlilo olenyayo.</li>
      <li>Waliseka ihlabathi phezu kwemimiso yalo, Ukuba lingashukunyiswa naphakade kanaphakade.</li>
      <li>Waligubungela ngamanzi anzongonzongo njengesambatho, Ema amanzi phezu kweentaba.</li>
      <li>Ekukhalimeni kwakho asaba, Ezwini lendudumo yakho abaleka buphuthuphuthu;</li>
      <li>Kwenyuka iintaba, kwehla izihlambo, Aya kuloo ndawo ubuwasekele yona.</li>
      <li>Wamisa umda ukuba angegqithi, Angabuye awugubungele umhlaba.</li>
      <li>Ulothuma imithombo iye ezihlanjeni; Ihamba phakathi kweentaba;</li>
      <li>Iseza zonke iinyamakazi zasendle; Amaesile asendle aqabula inxano lawo.</li>
      <li>Kuhlala phezu kwayo iintaka zezulu, Zitsholoza phakathi kwamasebe;</li>
      <li>Uloseza iintaba kumagumbi akhe aphezulu; Uyahlutha umhlaba ziziqhamo zezenzo zakho.</li>
      <li>Ulontshulisela iinkomo utyani, Nomfuno wokunceda umntu;  Ukuze kuphume isonka emhlabeni.</li>
      <li>Iwayini iyivuyise intliziyo yomntu; Bukhazimle ubuso ngeoli, Isonka siyixhase intliziyo yomntu.</li>
      <li>Iyahlutha imithi kaYehova, Imisedare yaseLebhanon awayityalayo,</li>
      <li>Apho zakhela khona iintaka; Ingwamza, isemisipresini indlu yayo.</li>
      <li>Iintaba zona ezo ziphakamileyo zezamagogo, Amawa azimela iimbila.</li>
      <li>Inyanga wayenzela amaxesha ayo, Ilanga liyakwazi ukutshona kwalo.</li>
      <li>Wenza ubumnyama wena, kube sebusuku, Ashukume ngabo onke amarhamncwa ehlathi.</li>
      <li>Iingonyama ezintsha zigqumela ukuqwenga, Zifuna ukudla kwazo kuThixo.</li>
      <li>Lakuthi chapha ilanga, ziyahlanganisana, Zibuthume ezikhundleni zazo.</li>
      <li>Uyaphuma umntu aye emsebenzini wakhe Nasenkonzweni yakhe,  ahlwise.</li>
      <li>Hayi, ukuba zininzi izenzo zakho, Yehova! Zonke ziphela uzenze ngobululumko; Uzele umhlaba zizidalwa zakho.</li>
      <li>Nalo ulwandle lulukhulu, lubanzi ngeenxa zombini; Kulapho kuzinambuzane zingenakubalwa, Ezincinane kwanezikhulu izinto eziphilileyo.</li>
      <li>Kulapho kuhamba iinqanawa; Nango umnenga owawubumbela ukudlala kulo.</li>
      <li>Zonke ezo nto ziphela zikhangele kuwe, Ukuba uzinike ukudla kwazo ngexesha elililo.</li>
      <li>Uyazinika, ziyachola; Uyasivula isandla sakho, ziyahlutha kokulungileyo.</li>
      <li>Uyabusithelisa ubuso bakho, ziyakhwankqiswa;  Uyawuhlanganisa umoya wazo, ziphume umphefumlo, Zibuyele eluthulini lwazo.</li>
      <li>Uthuma umoya wakho, ziyadalwa, Ubuhlaziye ubuso bomhlaba.</li>
      <li>Ubuqaqawuli bukaYehova mabube ngunaphakade; UYehova makavuye ngezenzo zakhe;</li>
      <li>Ulobheka emhlabeni, uzamazame; Uchukumisa iintaba,  ziqhume.</li>
      <li>Ndiya kuvuma kuYehova lo gama ndidla ubomi, Ndiya kumbethela uhadi uThixo wam ekubeni ndingokhoyo.</li>
      <li>Makube nencasa kuye ukucamngca kwam; Mna ndiya kuvuya ngoYehova.</li>
      <li>Mabagqitywe ehlabathini aboni, Bangabi sabakho abangendawo. Mbonge uYehova, mphefumlo wam, Haleluya!</li>
    </ol>
  </li>
  <li>
    <ol>
      <li>Bulelani kuYehova, nqulani igama lakhe; Yazisani ezizweni izenzo zakhe ezincamisileyo.</li>
      <li>Vumani kuye, mbetheleni uhadi; Xoxani ngemisebenzi yakhe yonke ebalulekileyo.</li>
      <li>Qhayisani ngegama lakhe elingcwele; Mayivuye intliziyo yabamquqelayo uYehova.</li>
      <li>Ngxamelani uYehova namandla akhe; Funani ubuso bakhe ngamaxesha onke.</li>
      <li>Khumbulani imisebenzi yakhe ebalulekileyo awayenzayo,  Izimanga zakhe, nezigwebo zomlomo wakhe,</li>
      <li>Mbewu ka-Abraham, yomkhonzi wakhe, Nyana bakaYakobi,  banyulwa bakhe.</li>
      <li>NguYehova uThixo wethu yena; Zisehlabathini lonke izigwebo zakhe.</li>
      <li>Uwukhumbula ngonaphakade umnqophiso wakhe, Ilizwi awalimisela iwaka lezizukulwana;</li>
      <li>Awanqophisana ngalo noAbraham, Awalifungela uIsake;</li>
      <li>Awalimisayo ukuba libe ngummiselo kuYakobi, Libe ngumnqophiso ongunaphakade kuSirayeli;</li>
      <li>Esithi, Ndikunika ilizwe lakwaKanan, Libe licandelo lelifa lenu;</li>
      <li>Besengamadoda ambalwa, Bebancinane, bengabaphambukeli kulo.</li>
      <li>Babehamba besuka kolunye uhlanga, baye kolunye uhlanga,  Besuka kobunye ubukumkani, baye kwabanye abantu.</li>
      <li>Akavumelanga mntu ukuba abacudise, Wohlwaya ookumkani ngenxa yabo;</li>
      <li>Esithi, Musani ukubachukumisa abathanjiswa bam, Musani ukubaphatha kakubi abaprofeti bam.</li>
      <li>Wabiza indlala, yeza phezu kwelizwe, Wawaphula wonke umsimelelo osisonka.</li>
      <li>Wathuma indoda phambi kwabo; Kwathengiswa ngoYosefu, waba likhoboka.</li>
      <li>Bazicinezela iinyawo zakhe ngamakhamandela, Wafika umphefumlo wakhe esinyithini;</li>
      <li>Kwada kwalixesha lokufika kwelizwi lakhe, Intetho kaYehova yamnyibilikisa.</li>
      <li>Ukumkani wathuma, wamkhulula, Umlawuli wezizwe wamvulela;</li>
      <li>Wamenza inkosi yendlu yakhe, Umlawuli wemfuyo yakhe yonke,</li>
      <li>Ukuba abakhonkxe abathetheli bakhe ngokuzithandela kwakhe, Amadoda akhe amakhulu awafundise ubulumko.</li>
      <li>Waza uSirayeli waya eYiputa, UYakobi waphambukela ezweni lakwaHam.</li>
      <li>Wabaqhamisa kakhulu abantu bakhe, Wabomeleza ngaphezu kwababandezeli babo.</li>
      <li>Wazijika iintliziyo zabo, ukuba babathiye abantu bakhe,  Babaqhathanisele abakhonzi bakhe.</li>
      <li>Wathuma uMoses, umkhonzi wakhe, NoAron awamnyulayo.</li>
      <li>Bazenza kubo iindawo zemiqondiso yakhe, Nezimanga zakhe ezweni lakwaHam.</li>
      <li>Wathumela ubumnyama, kwaba mnyama; Ababa nakuwaphikisa amazwi akhe.</li>
      <li>Wawaguqula amanzi abo, aba ligazi, Wazibulala iintlanzi zabo.</li>
      <li>Ilizwe labo lanyakazela amasele Ezingontsini zookumkani babo.</li>
      <li>Wathetha, zafika izibawu, Iingcongconi, emideni yabo yonke.</li>
      <li>Wabanika isichotho, saba yimvula; Umlilo walenya ezweni labo.</li>
      <li>Wayibetha imidiliya yabo nemikhiwane yabo, Wayishwaqa imithi yemida yabo.</li>
      <li>Wathetha, kwafika iinkumbi ezandayo, Nezikhothululayo,  into engenakubalwa;</li>
      <li>Zayidla imifuno yonke ezweni labo, Zazidla iziqhamo zomhlaba wabo.</li>
      <li>Waza wababulala bonke abamazibulo ezweni labo, Intlahlela yamandla abo onke.</li>
      <li>Wabakhupha ke abakhe benesilivere negolide, Akwabakho ukhubekayo ezizweni zakhe.</li>
      <li>Lavuya iYiputa ekuphumeni kwabo, Ngokuba lifikelwe kukunkwantyisa kwabo.</li>
      <li>Waneka ilifu lokubasitha, Nomlilo wokukhanyisa ebusuku.</li>
      <li>Babiza, wazisa izagwityi, Wabahluthisa nangesonka sasezulwini.</li>
      <li>Wavula iliwa, abaleka amanzi, Ahamba engumlambo emqwebedwini.</li>
      <li>Ngokuba wakhumbula ilizwi lakhe elingcwele, Wakhumbula uAbraham umkhonzi wakhe.</li>
      <li>Wabakhupha abantu bakhe benemihlali, Abanyulwa bakhe bememelela.</li>
      <li>Wabanika amazwe eentlanga, Bayihlutha inzuzo yokwaphuka kwezizwe,</li>
      <li>Ukuze bayigcine imimiselo yakhe, Bayibambe imiyalelo yakhe. Haleluya!</li>
    </ol>
  </li>
  <li>
    <ol>
      <li>Haleluya! Bulelani kuYehova, ngokuba elungile, Ngokuba ingunaphakade inceba yakhe.</li>
      <li>Ngubani na onokuzixela izenzo zobugorha bukaYehova,  Onokuyivakalisa yonke indumiso yakhe?</li>
      <li>Hayi, uyolo lwabaligcinayo isiko, Lwabenza ubulungisa ngamaxesha onke!</li>
      <li>Ndikhumbule, Yehova, ekwenzeni kwakho isisa kubantu bakho;  Ndiyelele ngosindiso lwakho,</li>
      <li>Ukuze ndibone inyhweba yabanyulwa bakho, Ndivuye ekuvuyeni kohlanga lwakho, Ndiqhayise kunye nelifa lakho.</li>
      <li>Sonile, thina noobawo; Senze ubugwenxa, senze okungendawo.</li>
      <li>Oobawo abayiqiqanga eYiputa imisebenzi yakho ebalulekileyo; Ababukhumbulanga ubuninzi beenceba zakho;  Baphika elwandle, eLwandle oluBomvu.</li>
      <li>Wabasindisa ngenxa yegama lakhe, Ukuze abazise ubugorha bakhe.</li>
      <li>Walukhalimela uLwandle oluBomvu, loma, Wabahambisa emanzini anzongonzongo kwanga kusentlango.</li>
      <li>Wabasindisa esandleni sobathiyayo, Wabakhulula esandleni sotshaba.</li>
      <li>Amanzi abagubungela ababandezeli babo, Akwasala namnye kubo.</li>
      <li>Bakholwa ke ngamazwi akhe, Bayivuma indumiso yakhe.</li>
      <li>Kanti bahle bazilibala izenzo zakhe, Abalilinda icebo lakhe.</li>
      <li>Bakhanukile entlango, Bamlinga uThixo enkangala.</li>
      <li>Wabanika abakubizayo; Wathumela ukungcumbeka emphefumlweni wabo.</li>
      <li>Bamenzela umona uMoses eminqubeni, NoAron ongcwele kaYehova.</li>
      <li>Wavuleka umhlaba, wamginya uDatan, Waliselela ibandla lika-Abhiram;</li>
      <li>Umlilo walitshisa ibandla labo, Amalangatye abalenya abangendawo.</li>
      <li>Benza ithole eHorebhe, Baqubuda emfanekisweni otyhidiweyo.</li>
      <li>Balwananisa uzuko lwabo Ngento emilise okwenkomo edla utyani.</li>
      <li>Bamlibala uThixo, umsindisi wabo, Owenza imisebenzi emikhulu eYiputa;</li>
      <li>Imisebenzi ebalulekileyo ezweni lakwaHam, Imisebenzi eyoyikekayo eLwandle oluBomvu.</li>
      <li>Wathi uya kubatshabalalisa, Koko wesukayo uMoses,  umnyulwa wakhe, Wema ethubeni phambi kwakhe, Ebuyisa ubushushu bakhe, ukuba angatshabalalisi.</li>
      <li>Balicekisa ilizwe elinqwenelekayo, Abakholwa lilizwi lakhe,</li>
      <li>Bakrokra ezintenteni zabo, Abaliphulaphula izwi likaYehova.</li>
      <li>Wabaphakamisela isandla sakhe, Wafungela ukuba abawise entlango;</li>
      <li>Ayiwise imbewu yabo phakathi kweentlanga, Abachithachithe emazweni.</li>
      <li>Bazibandakanya noBhahali-pehore, Badla imibingelelo yabafileyo,</li>
      <li>Bamqumbisa ngeentlondi zabo; Sagaleleka phakathi kwabo isibetho.</li>
      <li>Wesuka wema uPinehasi, walamla; Sathintelwa isibetho.</li>
      <li>Oko kwabalelwa kuye ekuthini bubulungisa Izizukulwana ngezizukulwana kude kuse ephakadeni.</li>
      <li>Bamqumbisa emanzini aseMeribha, Kwehla ububi kuMoses ngenxa yabo;</li>
      <li>Ngokuba bawuphikisa umoya wakhe, Waphololoza ke ngomlomo wakhe.</li>
      <li>Abazitshabalalisa izizwe, Awayethethe ngazo kubo uYehova;</li>
      <li>Baxubana neentlanga ezo, Bafunda izenzo zazo;</li>
      <li>Bakhonza izithixo zazo, Yaba sisirhintyelo kubo.</li>
      <li>Babingelela ngoonyana babo nangeentombi zabo kwiidemon;</li>
      <li>Baphalaza igazi elimsulwa, Igazi loonyana babo neleentombi zabo, Ababingelela ngabo kwizithixo zakwaKanan;  Lahlanjelwa ilizwe ngamagazi.</li>
      <li>Baba ziinqambi ngezenzo zabo, Bahenyuza ngeentlondi zabo.</li>
      <li>Wavutha ke umsindo kaYehova kubantu bakhe, Laba lisikizi kuye ilifa lakhe.</li>
      <li>Wabanikela ezandleni zeentlanga, Balawulwa ngababathiyileyo.</li>
      <li>Zabaxina iintshaba zabo, Bathotyelwa phantsi kwezandla zazo.</li>
      <li>Zibe zininzi izihlandlo ebahlangula; Ke bona bamphikisa ngamaqhinga abo, Bonakala bubugwenxa babo.</li>
      <li>Noko ke wakunonelela ukubandezelwa kwabo, Akuva ukuhlahlamba kwabo.</li>
      <li>Wawukhumbula ngenxa yabo umnqophiso wakhe, Wazohlwaya ngenxa yobuninzi beenceba zakhe.</li>
      <li>Wabafumanisa imfesane Phambi kwabo bonke abaye bebathimbile.</li>
      <li>Sisindise, Yehova, Thixo wethu, Sibuthe ezintlangeni,  Ukuze sibulele kwigama lakho elingcwele, Sizingce ngendumiso yakho.</li>
      <li>Makabongwe uYehova, uThixo kaSirayeli, Kususela kwaphakade kude kuse ephakadeni. Mabathi bonke abantu, Amen.  Haleluya!</li>
    </ol>
  </li>
  <li>
    <ol>
      <li>Bulelani kuYehova, ngokuba elungile, Ngokuba ingunaphakade inceba yakhe.</li>
      <li>Mabatsho abakhululwa bakaYehova, Awabakhululayo esandleni sombandezeli;</li>
      <li>Wababutha emazweni, Empumalanga nasentshonalanga, Entla naselwandle.</li>
      <li>Badinga entlango, endleleni esenkanga, la, Abafumana mzi wakuhlala.</li>
      <li>Belambile, benxaniwe, Watyhafa phakathi kwabo umphefumlo wabo.</li>
      <li>Bakhala ke kuYehova embandezelweni yabo, Wabahlangula ekucuthekeni kwabo;</li>
      <li>Wabanyathelisa endleleni ethe tye, Ukuba baye kumzi wokuhlala.</li>
      <li>Mabayibulele kuYehova inceba yakhe, Nemisebenzi yakhe ebalulekileyo koonyana babantu!</li>
      <li>Kuba ewuhluthisile umphefumlo otshobayo, Wawuzalisa ngokulungileyo umphefumlo olambileyo.</li>
      <li>Behleli emnyameni nasethunzini lokufa, Bekhonkxwe yimbandezelo nasisinyithi,</li>
      <li>Ngokuba bephikise amazwi kaThixo, Belitshitshisa icebo lOsenyangweni:</li>
      <li>Wayithoba intliziyo yabo ngokubasebenzisa kanzima;  Bakhubeka, akwabakho mncedi.</li>
      <li>Bakhala ke kuYehova embandezelweni yabo; Wabasindisa ekucuthekeni kwabo.</li>
      <li>Wabakhupha emnyameni nasethunzini lokufa, Waziqhawula iimbophelelo zabo.</li>
      <li>Mabayibulele kuYehova inceba yakhe, Nemisebenzi yakhe ebalulekileyo koonyana babantu!</li>
      <li>Kuba ezaphule iingcango zobhedu, Wayixakaxa imivalo yesinyithi.</li>
      <li>Abamathileyo, ngenxa yendlela yokukreqa kwabo, Nangenxa yobugwenxa babo, bacinezelwa;</li>
      <li>Konke ukudla kwaba lisikizi kumphefumlo wabo, Bafika emasangweni okufa.</li>
      <li>Bakhala ke kuYehova embandezelweni yabo, Wabasindisa ekucuthekeni kwabo.</li>
      <li>Wathumela ilizwi lakhe, wabaphilisa, Wabasiza ezihogweni zabo.</li>
      <li>Mabayibulele kuYehova inceba yakhe, Nemisebenzi yakhe ebalulekileyo koonyana babantu!</li>
      <li>Mababingelele imibingelelo yombulelo, Bancokole ngezenzo zakhe bememelela.</li>
      <li>Abaya elwandle ngeenqanawa, Benze ishishini emanzini amaninzi,</li>
      <li>Bazibona bona izenzo zikaYehova, Nemisebenzi yakhe ebalulekileyo enzulwini.</li>
      <li>Watsho, wavusa umoya ovuthuzayo, Waphakamisa amaza ayo.</li>
      <li>Banyuka basinga ezulwini, behla basinga emanzini enzonzobila; Umphefumlo wabo uthe amandla bububi.</li>
      <li>Bathendeleka, bahexa njengenxila, Butshone bonke ubulumko babo.</li>
      <li>Bakhala ke kuYehova embandezelweni yabo Wabakhupha ekucuthekeni kwabo.</li>
      <li>Ukumisile ukuvuthuza, kwathi cwaka, Amaza ayo azola;</li>
      <li>Bavuya ke, kuba edambile; Wabafikisa echwebeni abalilangazelelayo.</li>
      <li>Mabayibulele kuYehova inceba yakhe, Nemisebenzi yakhe ebalulekileyo koonyana babantu!</li>
      <li>Mabamphakamise ebandleni labantu, Bamdumise embuthweni yamadoda amakhulu.</li>
      <li>Uyenze imilambo yaba yintlango, Namathende amanzi aba ngumhlaba onxaniweyo;</li>
      <li>Ilizwe elineziqhamo laba leletyuwa, Ngenxa yezinto ezimbi zabemi balo.</li>
      <li>Uyenze intlango yaba lidike elinamanzi, Ilizwe elingumqwebedu laba ngamathende amanzi.</li>
      <li>Wabahlalisa khona abalambileyo, Bamisa umzi wokuhlala.</li>
      <li>Bahlwayela amasimi, batyala izidiliya, Bavelisa iziqhamo,  baba nongeniselo.</li>
      <li>Wabasikelela, banda kunene, Iinkomo zabo akazinciphisa.</li>
      <li>Bancipha, basibekeka Ngokukhanyangwa bububi nesingqala.</li>
      <li>Uwagalele ngendelo amanene, Wawadingisa enyanyeni,  kungekho ndlela.</li>
      <li>Walisa engxondeni ihlwempu, kude nengcinezelo, Walenzela imizalwana yanjengomhlambi.</li>
      <li>Baya kubona abathe tye, bavuye, Bonke ubugqwetha buvale umlomo.</li>
      <li>Lowo ulumkileyo makazigcine ezi ndawo, Azigqale iinceba zikaYehova.</li>
    </ol>
  </li>
  <li>
    <ol>
      <li>Ingoma. Umhobe kaDavide. Izimasekile intliziyo yam,  Thixo, Ndiya kuvuma, ndibethe uhadi, Kwanozuko lwam.</li>
      <li>Vukani, mrhubhe nohadi; Ndiya kusiphangela isifingo.</li>
      <li>Ndiya kubulela kuwe phakathi kwezizwe, Yehova,  Ndikubethele uhadi phakathi kwezizwe.</li>
      <li>Ngokuba inkulu ngaphezu kwezulu inceba yakho, Yada yesa esibhakabhakeni inyaniso yakho.</li>
      <li>Ziphakamise ngaphezu kwezulu, Thixo, Bube phezu kwehlabathi lonke ubuqaqawuli bakho.</li>
      <li>Ukuze zihlangulwe iintanda zakho, Sindisa ngesandla sakho sokunene, undiphendule.</li>
      <li>UThixo uthethe engcwele; mandivuyelele, Ndimabe uShekem,  ndiyilinganisele intili yaseSukoti.</li>
      <li>Ngowam uGiliyadi, ngowam uManase, UEfrayim sisigcina-ntloko sam, UYuda yintonga yam yommiselo;</li>
      <li>UMowabhi sisitya sam sokuhlambela, Ndiyiphosa kuEdom imbadada yam; Ndiduma ngelamaFilisti.</li>
      <li>Ngubani na owondisa emzini onqatyisiweyo, Ngubani na owondikhaphela kwaEdom?</li>
      <li>Asinguwe na, Thixo, lo usihlambileyo? Akwaphuma, Thixo,  nemikhosi yethu.</li>
      <li>Sincede kumbandezeli wethu; Alunto yanto usindiso lomntu.</li>
      <li>NgoThixo siya kweyisa, Abagqushe yena ababandezeli bethu.</li>
    </ol>
  </li>
  <li>
    <ol>
      <li>Kumongameli; ekaDavide. Umhobe. Thixo wendumiso yam,  musa ukuthi tu;</li>
      <li>Ngokuba bandakhamisele umlomo ongendawo, nomlomo onenkohliso; Bathetha ngam ngolwimi lobuxoki.</li>
      <li>Bandijikele ngeentetho zentiyo; Balwa nam ngelize.</li>
      <li>Ekubeni mna ndibathanda, bona bayandichasa, Ndibe mna ndithandaza.</li>
      <li>Endaweni yobulungisa bandibuyekeza ngobubi; Ekubeni mna ndibathanda, bona bayandithiya.</li>
      <li>Misa ongendawo, abe ngumveleli wakhe, Eme uSathana ngasekunene kwakhe.</li>
      <li>Ekuthethweni kwetyala makaphume engongendawo, Nomthandazo wakhe ube sisono.</li>
      <li>Imihla yakhe mayibe mbalwa, Mabuthatyathwe ngomnye ubuveleli bakhe.</li>
      <li>Oonyana bakhe mababe ziinkedama, Nomkakhe abe ngumhlolokazi;</li>
      <li>Babhadule bebhadula oonyana bakhe, becela, Bengqiba,  bekude namanxuwa akowabo.</li>
      <li>Umboleki-mali makakushwankathele konke anako, Abasemzini baphange ukuxelenga kwakhe.</li>
      <li>Makungabikho wolulela nceba kuye, Kungabikho uzibabalayo iinkedama zakhe.</li>
      <li>Izivela-mva zakhe mazibe zezokunqunyulwa, Igama lazo licinywe esizukulwaneni esizayo.</li>
      <li>Mabukhunjulwe nguYehova ubugwenxa booyise, Singacinywa isono sonina.</li>
      <li>Masibe phambi koYehova ngamaxesha onke, Akunqumle ehlabathini ukukhunjulwa kwabo;</li>
      <li>Ngenxa enokuba engakukhumbulanga ukwenza inceba,  Etshutshise indoda elusizana, Elihlwempu, enentliziyo eyothukileyo, ukuba ayibulale.</li>
      <li>Ewe, wathanda ukuqalekisa, kwamfikela; Akakufuna ukusikelela, kwakhwelela kude kuye.</li>
      <li>Wambatha ukuqalekisa kwanga yingubo yakhe, Kwangena embilinini wakhe njengamanzi, Nanjengeoli emathanjeni akhe.</li>
      <li>Makube njengengubo kuye, azithe wambu ngayo, Kube luqhwemesha, alunxibe amaxesha onke.</li>
      <li>Nguwo lowo umvuzo wabandichasayo, ophuma kuYehova,  Wabathetha okubi ngomphefumlo wam.</li>
      <li>Ke wena Yehova, Nkosi, ndenzele ngenxa yegama lakho;  Ngokokuba ilungile inceba yakho; ndihlangule.</li>
      <li>Ngokuba ndilusizana, ndilihlwempu, Intliziyo yam ihlatyiwe phakathi kwam.</li>
      <li>Ndinjengethunzi xa lolukayo, ndiyemka; Ndiphetshethwa njengenkumbi.</li>
      <li>Amadolo am ayagexa kukuzila ukudla, Nenyama yam ibhityile, tu ukutyeba.</li>
      <li>Ndithe ndasisingcikivo kubo; Bendibona, bahlunguzela intloko.</li>
      <li>Ndincede, Yehova, Thixo wam, Ndisindise ngokwenceba yakho;</li>
      <li>Bazi ukuba sisandla sakho eso, Ukuba kukwenza kwakho,  Yehova.</li>
      <li>Bayaqalekisa aba, uyasikelela wena; Besukile bema, baya kudana; uya kubuya yena umkhonzi wakho.</li>
      <li>Abandichasayo baya kwambatha ihlazo, Bazithi wambu ukudana njengengubo yokwaleka.</li>
      <li>Ndiya kubulela kakhulu kuYehova ngomlomo wam, Ndimdumise phakathi kwabaninzi;</li>
      <li>Kuba emi ekunene kolihlwempu, Ukuba amsindise kwabawugwebayo umphefumlo wakhe.</li>
    </ol>
  </li>
  <li>
    <ol>
      <li>EkaDavide. Umhobe. Utsho uYehova eNkosini yam ukuthi,  Hlala ngasekunene kwam, Ndide iintshaba zakho ndizenze Isitulo seenyawo zakho.</li>
      <li>Intonga yamandla akho uya kuyithumela uYehova, ivela eZiyon, esithi, Yiba nobukhosi phakathi kweentshaba zakho.</li>
      <li>Abantu bakho baya kuzinikela ngeentliziyo, ngemini yakho yokuphuma umkhosi; Bebethe ezingcwele, ekuphumeni kwesifingo,  Uza kuwe umbethe womlisela wakho.</li>
      <li>Ufungile uYehova, akayi kuzohlwaya; uthe, Ungumbingeleli ngonaphakade wena Ngokohlobo lukaMelkitsedeke.</li>
      <li>INkosi ngasekunene kwakho Iya kuphalusa ookumkani ngemini yomsindo wayo.</li>
      <li>Iya kugweba phakathi kweentlanga, kuzale zizidumbu;  Iphaluse intloko ezweni elibanzi.</li>
      <li>Endleleni iya kusela emlanjaneni; Ngenxa yoko iya kuphakamisa intloko.</li>
    </ol>
  </li>
  <li>
    <ol>
      <li>Haleluya! Ndiya kubulela kuYehova ngentliziyo yonke,  Elucweyweni lwabathe tye nasebandleni.</li>
      <li>Zikhulu izenzo zikaYehova, Zezokungxokwa iintsingiselo zazo zonke.</li>
      <li>Unendili nobungangamela umsebenzi wakhe, Ubulungisa bakhe bumi ngonaphakade.</li>
      <li>Uyenzele ukuze ikhunjulwe imisebenzi yakhe ebalulekileyo;  Unobabalo nemfesane uYehova.</li>
      <li>Ubaphe ukudla abamoyikayo; Uwukhumbule ngonaphakade umnqophiso wakhe.</li>
      <li>Ubabonise abantu bakhe amandla ezenzo zakhe, Ebanika ilifa leentlanga.</li>
      <li>Izenzo zezandla zakhe ziyinyaniso nesiko; Zithembekile zonke iziyalezo zakhe.</li>
      <li>Zizimasekile nanini nangonaphakade; Zenziwe ngenyaniso,  zithe tye.</li>
      <li>Ubathumele abantu bakhe inkululeko; Uwumisele ngonaphakade umnqophiso wakhe; Lingcwele, liyoyikeka, igama lakhe.</li>
      <li>Ingqalo yobulumko kukoyika uYehova, Banengqiqo elungileyo bonke abenza ngako; Indumiso yakhe ihlala imi.</li>
    </ol>
  </li>
  <li>
    <ol>
      <li>Haleluya! Hayi, uyolo lomntu omoyikayo uYehova,  Oyinoneleleyo kunene imithetho yakhe!</li>
      <li>Iya kuba nobugorha ehlabathini imbewu yakhe; Isizukulwana sabathe tye sisikelelwe.</li>
      <li>Bubuncwane nobutyebi endlwini yakhe; Ubulungisa bakhe buhlala bumi.</li>
      <li>Baphunyelwa kukukhanya ebumnyameni abathe tye, Benobabalo,  nemfesane, nobulungisa.</li>
      <li>Unoyolo umntu obabalayo, aboleke; Uya kuyimisa intetho yakhe ematyaleni.</li>
      <li>Ngokuba akayi kushukunyiswa naphakade; Uya kuba lilungisa elikhunjulwa ngonaphakade.</li>
      <li>Akoyikiswa ziindaba ezimbi; Iqinisekile intliziyo yakhe,  ikholose ngoYehova.</li>
      <li>Izimasekile intliziyo yakhe, akoyiki; Uya kuda ababonele ababandezeli bakhe.</li>
      <li>Uyahlakaza, upha amahlwempu; Ubulungisa bakhe buhlala bumi, Uphondo lwakhe luphakamile, lunozuko.</li>
      <li>Ongendawo yena uya kukubona, aqumbe, Atshixize amazinyo,  anyibilike; Umnqweno wongendawo uyadaka.</li>
    </ol>
  </li>
  <li>
    <ol>
      <li>Haleluya! Dumisani, bakhonzi bakaYehova, Dumisani igama likaYehova.</li>
      <li>Malibongwe igama likaYehova, Kususela ngokunje, kude kuse ephakadeni.</li>
      <li>Kwasekuphumeni kwelanga kuse ekutshoneni kwalo,  Malidunyiswe igama likaYehova.</li>
      <li>Uphakamile ngaphezu kweentlanga zonke uYehova,  Bungaphezulu kwamazulu ubuqaqawuli bakhe.</li>
      <li>Ngubani na onjengoYehova, uThixo wethu? Ulohlala phezulu;</li>
      <li>Uloqondela phantsi; Ezulwini nasemhlabeni?</li>
      <li>Ulomvusa eluthulini osweleyo, Ulomphakamisa ezaleni olihlwempu,</li>
      <li>Ukuba amhlalise namanene, Amanene abantu bakhe;</li>
      <li>Ulohlalisa endlwini umfazi ongazaliyo, Abe ngunobantwana ovuyayo. Haleluya!</li>
    </ol>
  </li>
  <li>
    <ol>
      <li>Ekuphumeni kukaSirayeli eYiputa, Kwendlu kaYakobi ebantwini abantetho ingaziwayo,</li>
      <li>UYuda waba yingcwele yakhe, USirayeli waba sisikumkani sakhe.</li>
      <li>Ulwandle lwabona, lwasaba, IYordan yabuya umva.</li>
      <li>Iintaba zadloba njengeenkunzi zeegusha; Iinduli,  njengamatakane omhlambi.</li>
      <li>Ubunani na, lulwandlendini, ukuba usabe? Wena Yordan,  ukuba ubuye umva?</li>
      <li>Nina zintaba, ukuba nidlobe njengeenkunzi zeegusha? Nina zinduli, njengamatakane omhlambi?</li>
      <li>Wena hlabathi, zibhijabhije ebusweni beNkosi, Ebusweni boThixo kaYakobi;</li>
      <li>Uloguqula iliwa libe lidike lamanzi, Iqhwitha libe yimithombo yamanzi.</li>
    </ol>
  </li>
  <li>
    <ol>
      <li>Ungazukisi thina, Yehova, ungazukisi thina; Zukisa igama lakho, Ngenxa yenceba yakho, ngenxa yenyaniso yakho.</li>
      <li>Yini na ukuba zithi iintlanga, Uphi na kaloku uThixo wabo?</li>
      <li>UThixo wethu ke usemazulwini, Konke akuthandileyo uyakwenza.</li>
      <li>Izithixo zazo yisilivere negolide, Zizenzo zezandla zabantu.</li>
      <li>Zinomlomo nje, azithethi; Zinamehlo nje aziboni;</li>
      <li>Zineendlebe nje, aziva; Zineempumlo nje, azisezeli.</li>
      <li>Izandla zazo aziphathi, Iinyawo zazo azihambi; Azidumzeli ngomqala wazo.</li>
      <li>Boba njengazo abenzi bazo, Bonke abasukuba bekholose ngazo.</li>
      <li>Wena Sirayeli, kholosa ngoYehova; Uncedo lwabo nengweletshetshe yabo nguye.</li>
      <li>Nani bendlu ka-Aron, kholosani ngoYehova; Uncedo lwabo nengweletshetshe yabo nguye.</li>
      <li>Nina boyiki bakaYehova, kholosani ngoYehova; Uncedo lwabo nengweletshetshe yabo nguye.</li>
      <li>UYehova usikhumbule, wosisikelela; Woyisikelela indlu kaSirayeli, Woyisikelela indlu ka-Aron;</li>
      <li>Wobasikelela aboyiki bakaYehova, Abancinane kwanabakhulu.</li>
      <li>UYehova wonandisa nina ngakumbi nangakumbi, Abandise oonyana benu.</li>
      <li>Nisikelelekile kuYehova, UMenzi wamazulu nowehlabathi.</li>
      <li>Amazulu ngamazulu kaYehova, Ihlabathi ulinike oonyana babantu.</li>
      <li>Asingabafileyo abamdumisayo uYehova, Asingabo bonke abehlayo baye kwelokuzola.</li>
      <li>Thina ke siya kumbonga uYehova, Kususela koku kude kuse ephakadeni. Haleluya!</li>
    </ol>
  </li>
  <li>
    <ol>
      <li>Ndiyamthanda, ngokuba uYehova eliva Ilizwi lam,  ukutarhuzisa kwam.</li>
      <li>Ngokuba endithobele indlebe yakhe, Ndiya kumnqula ngemihla yam yonke.</li>
      <li>Izintya zokufa zandijikela, Iingxingongo zelabafileyo zandifumana, Ndafunyanwa ziimbandezelo nesingqa la.</li>
      <li>Ndanqula ke igama likaYehova, ndathi, Yehova, ndiya kukhunga, siza umphefumlo wam.</li>
      <li>UYehova unobabalo, ulilungisa, UThixo wethu unemfesane.</li>
      <li>Ngumgcini wabazizidenge uYehova; Ndandiswele,  wandisindisa.</li>
      <li>Buyela ekuphumleni kwakho, mphefumlo wam, Ngokuba uYehova ukuphatha kakuhle;</li>
      <li>Ngokuba ewuhlangule umphefumlo wam ekufeni, Iliso lam ezinyembezini, Unyawo lwam ekungqulekeni.</li>
      <li>Ndiya kuhamba-hamba phambi koYehova Emazweni abaphilileyo.</li>
      <li>Ndiyakholwa, xa ndithethayo; Mna ndicinezelekile kunene.</li>
      <li>Ndathi mna ekuphakuzeleni kwam, Bonke abantu ngamaxoki.</li>
      <li>Ndingambuyisela ngantoni na uYehova Konke ukundiphatha kwakhe kakuhle?</li>
      <li>Ndophakamisa indebe yosindiso, Ndinqule igama likaYehova.</li>
      <li>Ewe, ndozizalisa izibhambathiso zam kuYehova, Phambi kwabantu bakhe bonke kalokunje.</li>
      <li>Kunqabile emehlweni kaYehova Ukufa kwakhakhe benceba.</li>
      <li>Okunene, Yehova, ndingumkhonzi wakho, Ndingumkhonzi wakho, unyana womkhonzazana wakho; Uzicombulule iimbophelelo zam.</li>
      <li>Ndiya kubingelela kuwe umbingelelo wombulelo, Ndinqule igama likaYehova.</li>
      <li>Ewe, ndiya kuzizalisa izibhambathiso zam kuYehova, Phambi kwabantu bakhe bonke,</li>
      <li>Ezintendelezweni zendlu kaYehova, Esazulwini sakho,  Yerusalem. Haleluya!</li>
    </ol>
  </li>
  <li>
    <ol>
      <li>Mdumiseni uYehova, nonke zintlanga, Mncomeni, nonke zizwe.</li>
      <li>Ngokuba inamandla kuthi inceba yakhe, Inyaniso kaYehova ingunaphakade. Haleluya!</li>
    </ol>
  </li>
  <li>
    <ol>
      <li>Bulelani kuYehova, ngokuba elungile, Ngokuba ingunaphakade inceba yakhe.</li>
      <li>Makathi uSirayeli, Ingunaphakade inceba yakhe.</li>
      <li>Mayithi indlu ka-Aron, Ingunaphakade inceba yakhe.</li>
      <li>Mabathi abamoyikayo uYehova, Ingunaphakade inceba yakhe.</li>
      <li>Ndabiza uYehova ndisengxingongweni; Wandiphendula uYehova,  wandibeka endaweni ebanzi.</li>
      <li>UYehova ungakum, andoyiki; Angandenza ntoni na umntu?</li>
      <li>UYehova ungakum ngokundinceda; Ndiya kubona mna kwabandithiyayo.</li>
      <li>Kulungile ukuzimela ngoYehova, Ngaphezu kokukholosa ngomntu.</li>
      <li>Kulungile ukuzimela ngoYehova Ngaphezu kokukholosa ngamanene.</li>
      <li>Zingafanelana zonke iintlanga zindirhawule: Egameni likaYehova inene ndozinqumla.</li>
      <li>Zingafanelana zindirhawule zandirhawula: Egameni likaYehova inene ndozinqumla.</li>
      <li>Zingafanelana zindirhawule njengeenyosi: Zocinywa njengomlilo weentsasa; Egameni likaYehova inene ndozinqumla.</li>
      <li>Undityhale ngamandla wena ukuba ndiwe; Kodwa uYehova wandinceda.</li>
      <li>Iqhayiya lam nengoma yam nguYehova, Waba lusindiso kum.</li>
      <li>Izwi lokumemelela nelosindiso lisezintenteni zamalungisa,  lisithi, Isandla sokunene sikaYehova siyeyisa;</li>
      <li>Isandla sokunene sikaYehova siphakamile; Isandla sokunene sikaYehova siyeyisa.</li>
      <li>Andiyi kufa, ndiya kudla ubomi, Ndibalise ngezenzo zikaYehova.</li>
      <li>UYehova undithethise kakhulu, Ke akandinikela ekufeni.</li>
      <li>Ndivuleleni amasango obulungisa; Ndiya kungena ngawo,  ndiya kubulela kuYehova.</li>
      <li>Nali isango likaYehova, Amalungisa angena ngalo.</li>
      <li>Ndiyabulela kuwe kuba undiphendule, Waba lusindiso kum.</li>
      <li>Ilitye abalilahlayo abakhi Laba yintloko yembombo.</li>
      <li>Kuvele kuYehova oku, Kungumsebenzi obalulekileyo emehlweni ethu.</li>
      <li>Le yimini ayenzileyo uYehova, Masigcobe sivuye ngayo.</li>
      <li>Yehova, camagu, khawusindise, Yehova, camagu,  khawuhlangule.</li>
      <li>Makabongwe lo uzayo esegameni likaYehova, Siyanisikelela nina basendlwini kaYehova.</li>
      <li>UYehova nguThixo, usikhanyisela; Bophelelani umbingelelo womthendeleko ngeentambo, Kude kuye ezimpondweni zesibingelelo.</li>
      <li>UnguThixo wam, ndiya kubulela kuwe; UnguThixo wam, ndiya kukuphakamisa.</li>
      <li>Bulelani kuYehova, ngokuba elungile, Ngokuba ingunaphakade inceba yakhe.</li>
    </ol>
  </li>
  <li>
    <ol>
      <li>Hayi, uyolo lwabandlela igqibeleleyo, Bona bahambayo ngomyalelo kaYehova!</li>
      <li>Hayi, uyolo lwababambe izingqiniso zakhe, Abamquqelayo ngentliziyo epheleleyo!</li>
      <li>Abasebenzi nokusebenza bugqwetha, Bayahamba ngeendlela zakhe.</li>
      <li>Uzimisile iziyalezo zakho, Ukuba zigcinwe kunene.</li>
      <li>Azaba iindlela zam bezibhekiselwe Ukugcina imimiselo yakho!</li>
      <li>Bendingayi kudana ke Ekubhekeni kwam kwimithetho yakho yonke.</li>
      <li>Ndiya kubulela kuwe ngentliziyo ethe tye, Ekuzifundeni kwam izigwebo zobulungisa bakho.</li>
      <li>Ndiya kuyigcina imimiselo yakho, Musa ukundishiya kuphele.</li>
      <li>Umfana uya kuwuqaqambisa ngantoni na umendo wakhe?  Ngokuzigcina ngokwelizwi lakho.</li>
      <li>Ndiya kuquqela kuwe ngentliziyo yam yonke; Musa ukundilahlekanisa nemithetho yakho.</li>
      <li>Ndiyibeke intetho yakho entliziyweni yam, Ukuze ndingoni kuwe.</li>
      <li>Ungowokubongwa, Yehova; Ndifundise imimiselo yakho.</li>
      <li>Ndiyawabalisa ngemilebe yomlomo wam Onke amasiko omlomo wakho.</li>
      <li>Ndinemihlali endleleni yezingqiniso zakho, Ngathi kusebuncwaneni bonke.</li>
      <li>Ndiya kucamngca ngeziyalezo zakho, Ndibheke kumendo wakho.</li>
      <li>Ndiyaziyolisa ngemimiselo yakho; Andiyi kulilibala ilizwi lakho.</li>
      <li>Mphathe kakuhle umkhonzi wakho, ndidle ubomi, Ndigcine ilizwi lakho.</li>
      <li>Vula amehlo am, ukuba ndiyibone Imisebenzi ebalulekileyo yasemyalelweni wakho.</li>
      <li>Ndingumphambukeli ehlabathini, Musa ukuyisithelisa kum imithetho yakho.</li>
      <li>Umphefumlo wam ucumkile ngokulangazelela Amasiko akho ngamaxesha onke.</li>
      <li>Ubakhalimele abakhukhumali, Abaqalekiswa abo,  balahlekeneyo nemithetho yakho.</li>
      <li>Shenxisa imke kum ingcikivo nendelo, Ngokuba ndizibambile izingqiniso zakho.</li>
      <li>Nangona abathetheli behlala bathethe ngam, Umkhonzi wakho yena ucamngca ngemimiselo yakho.</li>
      <li>Izingqiniso zakho ziziyoliso zam noko, Zingamaphakathi am.</li>
      <li>Umphefumlo wam unamathele eluthulini: Ndiphilise ngokwelizwi lakho.</li>
      <li>Ndizicacisile iindlela zam, wandiphendula; Ndifundise imimisela yakho.</li>
      <li>Ndiqondise iindlela zeziyalezo zakho, Ndicamngce ngemisebenzi yakho ebalulekileyo.</li>
      <li>Umphefumlo wam uvuza iinyembezi sisingqala, Ndimise ngokwelizwi lakho.</li>
      <li>Indlela yobuxoki yisuse kum; Ndibabale umyalelo wakho.</li>
      <li>Ndiyinyule indlela yokuthembeka; Amasiko akho ndijolise kuwo.</li>
      <li>Ndinamathele ezingqinisweni zakho; Musa ukundidanisa,  Yehova.</li>
      <li>Ndigidima ngendlela yemithetho yakho, Ngokuba uyenze banzi intliziyo yam.</li>
      <li>Ndiyalele, Yehova, indlela yemimiselo yakho, Ndiyibambe kuphele.</li>
      <li>Ndiqondise, ndibambe umyalelo wakho, Ndiwugcine ngentliziyo yonke.</li>
      <li>Ndinyathelise endleleni yemithetho yakho, Ngokuba ndiyithandile.</li>
      <li>Intliziyo yam yithobele ezingqinisweni zakho,  Ungayithobeli ekubaweni.</li>
      <li>Dlulisa amehlo am angakhangeli inkohlakalo, Ndiphilise ngeendlela zakho.</li>
      <li>Zalisa kumkhonzi wakho intetho yakho, Eyokuba bakoyike.</li>
      <li>Yidlulise ingcikivo yam endinxunguphala yiyo, Ngokuba amasiko akho alungile.</li>
      <li>Nanku ndilangazelela iziyalezo zakho, Ndiphilise ngobulungisa bakho.</li>
      <li>Mazize kum iinceba zakho, Yehova, Nosindiso lwakho ngokwentetho yakho;</li>
      <li>Ndimphendule ngelizwi ondingcikivayo, Ngokuba ndikholose ngelizwi lakho.</li>
      <li>Musa ukuda ulihluthe emlonyeni wam ilizwi lenyaniso,  Ngokuba ndilindele izigwebo zakho;</li>
      <li>Ndowugcina umyalelo wakho ngamaxesha onke, Ngonaphakade kanaphakade;</li>
      <li>Ndihamba-hambe endaweni ebanzi, Ngokuba ndifuna iziyalezo zakho.</li>
      <li>Ndothetha ngezingqiniso zakho phambi kokumkani, Ndingabi nakudana.</li>
      <li>Ndoziyolisa ngemithetho yakho Endiyithandayo;</li>
      <li>Ndiziphakamise izandla zam emithethweni yakho endiyithandayo, Ndicamngce ngemimiselo yakho.</li>
      <li>Khumbula ilizwi lakho kumkhonzi wakho, Ngenxa enokuba undithembise lona.</li>
      <li>Yiyo le intuthuzelo yam ekucinezelekeni kwam, Yokuba intetho yakho indiphilisile.</li>
      <li>Abakhukhumali bada bandigxeka kakhulu; Kanti andithi gu bucala emyalelweni wakho.</li>
      <li>Ndawakhumbula amasiko akho kususela kwanaphakade, Yehova,  Ndathuthuzeleka.</li>
      <li>Ndingenwe ngumsindo oshushu, Ndisenziwa ngabangendawo abalahla umyalelo wakho.</li>
      <li>Iziingoma kum imimiselo yakho, Endlwini yokuphambukela kwam.</li>
      <li>Ndilikhumbule ebusuku igama lakho, Yehova, Ndawugcina umyalelo wakho.</li>
      <li>Ndinikwe oku, Ukuba ndibambe iziyalezo zakho.</li>
      <li>Isabelo sam, Yehova, ndithi, Sesokuba ndigcine amazwi akho.</li>
      <li>Ndiya kubongoza ngentliziyo yonke, Ndibabale ngokwentetho yakho.</li>
      <li>Ndazicingela iindlela zam, Ndazibuyisela iinyawo zam ezingqinisweni zakho.</li>
      <li>Ndikhawulezile andazila-zila Ukugcina imithetho yakho.</li>
      <li>Izintya zabangendawo zindithandele, Andiwulibele umyalelo wakhe noko.</li>
      <li>Ndivuka phakathi kobusuku, ndibulele kuwe, Ngenxa yezigwebo zobulungisa bakho.</li>
      <li>Ndilidlelane labo bonke abakoyikayo, Nelabazigcinayo iziyalezo zakho.</li>
      <li>Inceba yakho, Yehova, izalise ihlabathi; Ndifundise imimiselo yakho.</li>
      <li>Umenzele okulungileyo umkhonzi wakho, Yehova, ngokwelizwi lakho.</li>
      <li>Ndifundise, ndibe nemvo nokwazi okulungileyo, Ngokuba ndikholwa yimithetho yakho.</li>
      <li>Ndingekacinezelwa, ndaye ndilahleka; Kungoku ndiyigcinile intetho yakho.</li>
      <li>Ulungile wena, ulungisa; Ndifundise imimiselo yakho.</li>
      <li>Abakhukhumali bathungele ubuxoki ngam; Mna ndizibamba ngentliziyo yonke iziyalezo zakho.</li>
      <li>Ithe fithi kukutyeba intliziyo yabo; Ke mna ndiziyolisa ngomyalelo wakho.</li>
      <li>Kundilungele okokuba ndacinezelwayo, Ukuze ndiyifunde imimiselo yakho.</li>
      <li>Ulungile kum umyalelo womlomo wakho, Ngaphezu kwamawaka egolide nesilivere.</li>
      <li>Izandla zakho zindenzile, zandilungisa; Ndiqondise,  ndifunde imithetho yakho.</li>
      <li>Abakoyikayo bondibona, bavuye, Ngokuba ndilindele elizwini lakho.</li>
      <li>Ndiyazi, Yehova, ukuba zinobulungisa izigwebo zakho;  Undicinezele, phofu uthembekile.</li>
      <li>Ngamana inceba yakho yaba yeyokundithuthuzela,  Njengokwentetho yakho kumkhonzi wakho.</li>
      <li>Mazize kum iimfesane zakho, ndiphile, Ngokuba umyalelo wakho undiyolisa.</li>
      <li>Mabadane abakhukhumali, ngokuba bendigobele phantsi ngobuxoki, Mna ndicamngca ngeziyalezo zakho.</li>
      <li>Mabandibuyele abakoyikayo, Nabazaziyo izingqiniso zakho.</li>
      <li>Mayigqibelele intliziyo yam emimiselweni yakho, Ukuze ndingadani.</li>
      <li>Umphefumlo wam uyaphela kukululangazelela usindiso lwakho, Ndilindele elizwini lakho.</li>
      <li>Amehlo am ayaphela kukulangazelela intetho yakho,  Ndisithi, Uya kundithuthuzela nini na?</li>
      <li>Noko ndithe ndaba njengentsuba emsini; Andiyilibali imimiselo yakho.</li>
      <li>Zingaphi na iintsuku zomkhonzi wakho? Uya kuda ubagwebe nini na abandisukelayo?</li>
      <li>Abakhukhumali bandimbele izihogo, Abangenamyalelo wakho.</li>
      <li>Yonke imithetho yakho ithembekile: Bandisukela ngobuxoki;  ndincede.</li>
      <li>Baphantse ukundigqibela emhlabeni, Ke mna andizilahli iziyalezo zakho.</li>
      <li>Ndiphilise ngokwenceba yakho, Ndizigcine izingqiniso zomlomo wakho.</li>
      <li>Lingunaphakade, Yehova, Limi emazulwini ilizwi lakho.</li>
      <li>Ukuthembeka kwakho kukwizizukulwana ngezizukulwana;  Ulizinzisile ihlabathi, lema.</li>
      <li>Ezo zinto zimele izigwebo zakho nanamhla, Ngokuba iinto zonke zingabakhonzi bakho.</li>
      <li>Koko umyalelo wakho wandiyolisayo, Ndinge ndaphelayo ekucinezelekeni kwam.</li>
      <li>Andiyi kuzilibala naphakade iziyalezo zakho, Ngokuba undiphilisile ngazo.</li>
      <li>Ndingowakho mna, ndisindise, Kuba ndicamanga ngeziyalezo zakho.</li>
      <li>Abangendawo bandilindile ukuze banditshabalalise; Mna ndigqale izingqiniso zakho.</li>
      <li>Yonke inzaliseko ndiyibonile apho iphela khona; Ke wona umthetho wakho ngumphangalala omkhulu.</li>
      <li>Hayi, ukuwuthanda kwam umyalelo wakho! Imini le yonke ndiyacamngca ngawo.</li>
      <li>Indifundisa ubulumko ngaphezu kweentshaba zam imithetho yakho, Ngokuba yeyam ngonaphakade.</li>
      <li>Ndinokuqiqa ngaphezu kwabafundisi bam bonke, Ngokuba ngezingqiniso zakho ndiyacamngca.</li>
      <li>Ndinokuqonda ngaphezu kwamadoda amakhulu, Ngokuba ndizibamba iziyalezo zakho.</li>
      <li>Ndizinqandile iinyawo zam kwiindlela zonke ezimbi, Ukuze ndiligcine ilizwi lakho.</li>
      <li>Andisuki emasikweni akho, Ngokuba undiyalile wena.</li>
      <li>Hayi, ukuba mnandi kwentetho yakho ekhuhlangubeni lam!  Igqithe nobusi emlonyeni wam.</li>
      <li>Ngeziyalezo zakho ndinokuqonda, Ngenxa yoko ndiwuthiyile wonke umendo wobuxoki.</li>
      <li>Lisisibane seenyawo zam ilizwi lakho, Likukukhanya emendweni wam.</li>
      <li>Ndikufungele, ndikumisile, Ukuzigcina izigwebo zobulungisa bakho.</li>
      <li>Ndide ndacinezeleka kakhulu; Yehova, ndiphilise ngokwelizwi lakho.</li>
      <li>Ngamana wakholeka kuwe, Yehova, umbingelelo wesisa womlomo wam; Ndifundise amasiko akho.</li>
      <li>Umphefumlo wam uhlala usesandleni sam, Ndingawulibali umyalelo wakho.</li>
      <li>Abangendawo bandenzele umgibe, Andiphambukanga eziyalezweni zakho.</li>
      <li>Ndizidle ilifa izingqiniso zakho ngonaphakade, Ngokuba ziyimihlali yentliziyo yam;</li>
      <li>Intliziyo yam ndiyithobele ekwenzeni imimiselo yakho Ngonaphakade, kuphele.</li>
      <li>Abambaxa ndiyabathiya, Wona umyalelo wakho ndiyawuthanda.</li>
      <li>Isithe lam nengweletshetshe yam nguwe, Ndilindele elizwini lakho.</li>
      <li>Sukani kum, nina benzi beento ezimbi, Ndibambe imithetho yoThixo wam.</li>
      <li>Ndizimase ngokwelizwi lakho, ndiphile, Ungandidanisi ekulindeni kwam.</li>
      <li>Ndixhase ndisinde, Ndihlale ndibheke emimiselweni yakho.</li>
      <li>Ubacukucezile bonke abalahlekana nemimiselo yakho,  Ngokuba inkohliso yabo ibubuxoki.</li>
      <li>Wena ususa bonke abangendawo behlabathi njengentlenga,  Ngoko ndiyazithanda izingqiniso zakho.</li>
      <li>Inyama yam isuka ihambe kukunkwantyiswa nguwe, Ndizoyike izigwebo zakho.</li>
      <li>Ndenza ngesiko nangobulungisa, Ungandinikeli kwabandicudisayo.</li>
      <li>Mmele umkhonzi wakho, kulunge; Mabangandicudisi abakhukhumali.</li>
      <li>Amehlo am ayaphela kukululangazelela usindiso lwakho,  Nentetho yobulungisa bakho.</li>
      <li>Umkhonzi wakho menzele ngokwenceba yakho Undifundise imimiselo yakho.</li>
      <li>Ndingumkhonzi wakho, ndiqondise, Ndizazi izingqiniso zakho.</li>
      <li>Lilixa lokuba uYehova enze, Kuba bawaphule umyalelo wakho.</li>
      <li>Ngenxa yoko ndiyithanda imithetho yakho Ngaphezu kwegolide, nakwengcwengiweyo.</li>
      <li>Ngenxa yoko ndithi, Zonke iziyalezo zakho zithe tye ngezinto zonke; Wonke umendo wobuxoki ndiwuthiyile.</li>
      <li>Ziyimisebenzi ebalulekileyo izingqiniso zakho, Ngenxa yoko uzibambile umphefumlo wam.</li>
      <li>Ukutyhila kwamazwi akho kuyakhanyisa, Kuqondisa abazizidenge.</li>
      <li>Ndakhamisa umlomo wam, ndakhefuza, Ngokuba ndiyilangazelela imithetho yakho.</li>
      <li>Ndibheke, undibabale, Ngokwesiko lakho kubathandi begama lakho.</li>
      <li>Qinisa ukunyathela kwam ngentetho yakho, Mabungabi nagunya kum ubutshinga, nabuphi na.</li>
      <li>Ndikhulule ekucudiseni komntu, Ndizigcine iziyalezo zakho.</li>
      <li>Khanyisa ubuso bakho kumkhonzi wakho, Undifundise imimiselo yakho.</li>
      <li>Ahla imijelo yamanzi amehlo am, Ngenxa yokuba bengawugcini umyalelo wakho.</li>
      <li>Ulilungisa wena, Yehova, Zithe tye izigwebo zakho.</li>
      <li>Uzimisile izingqiniso zakho, zanobulungisa, Zaba nokuthembeka kakhulu.</li>
      <li>Ikhwele lam lindibhangisile, Ngokuba abandibandezelayo bewalibele amazwi akho.</li>
      <li>Ilizwi lakho linyibilikisiwe njengegolide kunene,  Umkhonzi wakho uyalithanda.</li>
      <li>Ndimncinane, ndideliwe, Noko andizilibali iziyalezo zakho.</li>
      <li>Ubulungisa bakho bubulungisa obungunaphakade, Umyalelo wakho uyinyaniso.</li>
      <li>Imbandezelo nengcutheko indifumene, Imithetho yakho iyandiyolisa.</li>
      <li>Zinobulungisa ngonaphakade izingqiniso zakho,  Ndiqondise, ndiphile.</li>
      <li>Ndikhala ngentliziyo yonke, ndiphendule; Yehova,  imimiselo yakho ndiya kuyibamba.</li>
      <li>Ndikhala kuwe, ndisindise, Ndigcine izingqiniso zakho.</li>
      <li>Ndakuphangela ukusa, ndazibika, Ndalindela emazwini akho.</li>
      <li>Amehlo am aphengela imilindo yasebusuku, Ukuze ndicamngce ngentetho yakho.</li>
      <li>Live ilizwi lam ngokwenceba yakho, Yehova, ndiphilise ngokwamasiko akho.</li>
      <li>Bayasondela abaphuthuma amanyala, Banyawuka emyalelweni wakho;</li>
      <li>Usondele wena, Yehova, Yonke imithetho yakho iyinyaniso.</li>
      <li>Kudala ndisazi ngokwezingqiniso zakho, Ukuba uzisekile ngonaphakade.</li>
      <li>Khangela ukucinezeleka kwam, undihlangule, Ngokuba ndingawulibali umyalelo wakho.</li>
      <li>Bambana nobambene nam, undikhulule, Ndiphilise ngokwelizwi lakho.</li>
      <li>Lunyawukile kwabangendawo usindiso, Ngokuba abayifuni imimiselo yakho.</li>
      <li>Iimfesane zakho zininzi, Yehova; Ndiphilise ngokwamasiko akho.</li>
      <li>Baninzi abandisukelayo nabandibandezelayo; Andithi gu bucala ezingqinisweni zakho.</li>
      <li>Ndababona abatshinizi, ndakruquka, Abo bangayigciniyo intetho yakho.</li>
      <li>Bona ukuthanda kwam iziyalezo zakho, Yehova, ndiphilise ngokwenceba yakho.</li>
      <li>Isimbuku selizwi lakho siyinyaniso iphela,  Zingunaphakade zonke izigwebo zobulungisa bakho.</li>
      <li>Abathetheli bandisukela ngelize, Intliziyo yam iyankwantyiswa ngamazwi akho.</li>
      <li>Ndinemihlali ngentetho yakho, Njengofumene ixhoba elininzi.</li>
      <li>Ndikuthiyile ukuxoka, lisikizi kum; Ndiyawuthanda umyalelo wakho.</li>
      <li>Ndikudumisa kasixhenxe ngemini, Ngenxa yezigwebo zobulungisa bakho.</li>
      <li>Banoxolo olukhulu abawuthandayo umyalelo wakho; Akukho sikhubekiso kubo.</li>
      <li>Ndikhangela usindiso lwakho, Yehova; Ndenza imithetho yakho.</li>
      <li>Umphefumlo wam uyazigcina izingqiniso zakho, Ndizithanda kunene.</li>
      <li>Ndiyazigcina iziyalezo zakho nezingqiniso zakho, Ngokuba zonke iindlela zam ziphambi kwakho.</li>
      <li>Makusondele phambi kwakho ukuhlahlamba kwam; Yehova,  ndiqondise ngokwelizwi lakho.</li>
      <li>Masifike isikhungo sam phambi kwakho; Ndihlangule ngokwentetho yakho.</li>
      <li>Umlomo wam mawumpompoze indumiso, Kuba undifundisile imimiselo yakho.</li>
      <li>Ulwimi lwam luya kuyiphendula intetho yakho, Ngokuba yonke imithetho yakho inobulungisa.</li>
      <li>Isandla sakho masibe sesokundinceda, Ngokuba ndizinyulele iziyalezo zakho.</li>
      <li>Ndilangazelela usindiso lwakho, Yehova; Umyalelo wakho uyandiyolisa.</li>
      <li>Mawuphile umphefumlo wam, ukudumise, Andincede amasiko akho.</li>
      <li>Ndiya ndimka njengemvu elahlekileyo; mfune umkhonzi wakho, Ngokuba andiyilibali imithetho yakho.</li>
    </ol>
  </li>
  <li>
    <ol>
      <li>Ingoma yezinyuko. Engxingongweni yam ndakhala kuYehova,  Wandiphendula.</li>
      <li>Ndathi, Wuhlangule, Yehova, umphefumlo wam emlonyeni oxokayo, Elulwimini olunenkohliso.</li>
      <li>Makakunike ntoni na, akongeze ntoni na, Lulwimindini lunenkohliso?</li>
      <li>Iintolo zegorha ezitsolo, Kunye namalahle avuthayo onwele.</li>
      <li>Athi ke mna! Kuba ndingumphambukeli kwaMesheki, Ndihleli ngasezintenteni zakwaKedare.</li>
      <li>Umphefumlo wam kade uhleli Nabaluthiyileyo uxolo.</li>
      <li>Mna ndingowoxolo; Ke ndithi ndakuthetha, bona babe yimfazwe.</li>
    </ol>
  </li>
  <li>
    <ol>
      <li>Ingoma yezinyuko. Ndiwaphakamisele ezintabeni na amehlo am? Luya kuvela phi na uncedo lwam?</li>
      <li>Uncedo lwam luvela kuYehova, UMenzi wezulu nehlabathi.</li>
      <li>Akayi kukha alunikele unyawo lwakho ekutyibilikeni; Akayi kukha ozele umgcini wakho.</li>
      <li>Uyabona, akozeli, akalali, UMgcini kaSirayeli.</li>
      <li>NguYehova umgcini wakho, NguYehova umthunzi wakho ekunene kwakho.</li>
      <li>Emini ilanga aliyi kukwenzakalisa, Nenyanga ebusuku.</li>
      <li>UYehova uya kukugcina ebubini bonke, Uya kuwugcina umphefumlo wakho.</li>
      <li>UYehova uya kukugcina ukuphuma kwakho nokungena kwakho,  Kususela ngoku kude kuse ephakadeni.</li>
    </ol>
  </li>
  <li>
    <ol>
      <li>Ingoma yezinyuko. KaDavide. Ndavuya bakuthi kum, Masiye endlwini kaYehova.</li>
      <li>Iinyawo zethu zifike zema Emasangweni akho, Yerusalem;</li>
      <li>Yerusalem, wena wakhiweyo Ngokomzi ohlangeneyo wamnye;</li>
      <li>Apho zinyuka ziye khona izizwe, Izizwe zikaYehova;  Ibubungqina ke loo nto kwaSirayeli, Ukuba kubulelwe kwigama likaYehova.</li>
      <li>Kuba khona apho kumiswe iitrone zokugweba, Iitrone zendlu kaDavide.</li>
      <li>Celelani iYerusalem uxolo; Mababe nokuchulumacha abakuthandayo,</li>
      <li>Malube luxolo eludongeni lwakho olurhaqileyo,  Nokuchulumacha ezingxandeni zakho ezinde.</li>
      <li>Ngenxa yabazalwana bam nowethu, Makhe ndithethe uxolo ngawe.</li>
      <li>Ngenxa yendlu kaYehova, uThixo wethu, Ndiya kufuna okukulungeleyo.</li>
    </ol>
  </li>
  <li>
    <ol>
      <li>Ingoma yezinyuko. Ulohlala emazulwini, Ndiwaphakamisela kuwe amehlo am.</li>
      <li>Uyabona, njengokuba amehlo abakhonzi Emi kwisandla seenkosi zabo; Njengokuba amehlo omkhonzazana Emi kwisandla senkosikazi yakhe: Ngokunjalo amehlo ethu akuYehova, uThixo wethu, Ade asibabale.</li>
      <li>Sibabale, Yehova, sibabale, Ngokuba sanele kakhulu kukudelwa.</li>
      <li>Umphefumlo wethu wanele kakhulu Kukugculela kwabangakhathalele bani, Nokudela kwabanekratshi.</li>
    </ol>
  </li>
  <li>
    <ol>
      <li>Ingoma yezinyuko. KaDavide. Koko uYehova ebengakuthi,  Makatsho uSirayeli,</li>
      <li>Koko uYehova ebengakuthi Ekusukeleni kwabantu phezulu kuthi,</li>
      <li>Bange beba basiginya sihleli, Ekuvutheni komsindo wabo kuthi;</li>
      <li>Ange esintywilisele amanzi, Wadlula phezu komphefumlo wethu umsinga;</li>
      <li>Ange edlule phezu komphefumlo wethu Amanzi akhukumeleyo.</li>
      <li>Ungowokubongwa uYehova, Ongasinikelanga emazinyweni abo,  ukuba siqwengwe.</li>
      <li>Umphefumlo wethu usindile, njengentaka emgibeni wababambisi; Umgibe uqhawukile, sasinda ke thina.</li>
      <li>Uncedo lwethu lusegameni likaYehova, UMenzi wezulu nehlabathi.</li>
    </ol>
  </li>
  <li>
    <ol>
      <li>Ingoma yezinyuko. Abo bakholosa ngoYehova banjengentaba yaseZiyon: Ayishukumi, ihleli ngonaphakade.</li>
      <li>IYerusalem ijikelezwe ziintaba; Ke uYehova ubajikelezile naye abantu bakhe, Kususela ngoku kude kuse ephakadeni.</li>
      <li>Ngokuba ayiyi kuhlala intonga yokungendawo elifeni lamalungisa, Ukuze amalungisa angazisi ebugqwetheni izandla zawo.</li>
      <li>Yehova, yenza okulungileyo kwabalungileyo, Kwabathe tye ezintliziyweni zabo.</li>
      <li>Ke bona abathi gu bucala ngeendlela zabo ezimagoso-goso,  UYehova makabemkise, kunye nabasebenzi bobutshinga. Malube luxolo kuSirayeli.</li>
    </ol>
  </li>
  <li>
    <ol>
      <li>Ingoma yezinyuko. Ekubabuyiseni kukaYehova ababuyayo baseZiyon, Saba njengabaphuphayo;</li>
      <li>Waza wazala kukuhleka umlomo wethu, Lwazala kukumemelela ulwimi lwethu. Baza bathi phakathi kweentlanga, UYehova ubenzele izinto ezinkulu aba.</li>
      <li>UYehova usenzele izinto ezinkulu, Saba ngabavuyayo.</li>
      <li>Buyisa, Yehova, abathinjiweyo bakuthi, Njengemilambo yamanzi yelasezantsi.</li>
      <li>Abahlwayelayo beneenyembezi Baya kuvuna benokumemelela.</li>
      <li>Ohamba ahambe elila, Ephethe intlwayelelo, Uyabuya eze ememelela, Ethwele izithungu zakhe.</li>
    </ol>
  </li>
  <li>
    <ol>
      <li>Ingoma yezinyuko. KaSolomon. Ukuba akayakhi uYehova indlu, Bafumana besaphuka yiyo abakhi bayo. Ukuba umzi akawugcini uYehova, Ufumana ephaphama owugcinayo.</li>
      <li>Nifumana nivuka kusasa, Nihlale nisebenza kude kube sebusuku, Nikudla ukudla kokubulaleka; Uyipha intanda yakhe,  ilele ubuthongo.</li>
      <li>Uyabona, ilifa likaYehova ngoonyana, Umvuzo sisiqhamo sesizalo.</li>
      <li>Njengeentolo esandleni segorha, Banjalo oonyana bobutsha.</li>
      <li>Hayi, uyolo lomfo ozalise umphongolo wakhe ngabo! Abayi kudana, Xa bathetha neentshaba esangweni.</li>
    </ol>
  </li>
  <li>
    <ol>
      <li>Ingoma yezinyuko. Hayi, uyolo lwabantu bonke abamoyikayo uYehova, Abahamba ngeendlela zakhe!</li>
      <li>Ukuxelenga kwezandla zakho inene uya kukudla, Uya kuba noyolo wena, kulunge kuwe.</li>
      <li>Umkakho woba njengomdiliya oqhamayo Endlwini yakho ngaphakathi; Oonyana bakho babe njengezithole zomnquma Ngeenxa zonke esithebeni sakho.</li>
      <li>Yabona, unjalo ukusikelelwa umfo Omoyikayo uYehova.</li>
      <li>Makakusikelele uYehova eZiyon. Uyibone iYerusalem inenyhweba Yonke imihla yobomi bakho;</li>
      <li>Ubone abantwana babantwana bakho. Malube luxolo kuSirayeli.</li>
    </ol>
  </li>
  <li>
    <ol>
      <li>Ingoma yezinyuko. Kukaninzi bendibandezela kwasebuncinaneni bam, Makatsho uSirayeli;</li>
      <li>Kukaninzi bendibandezela kwasebuncinaneni bam: Ababanga nakundithini noko.</li>
      <li>Abalimi balima emhlana kum, Bayolula indima yabo.</li>
      <li>UYehova ulilungisa, Uzinqumle izintya zabangendawo.</li>
      <li>Mabadane babuye umva Bonke abayithiyayo iZiyon.</li>
      <li>Mababe njengengca ephuma phezu kwezindlu, Eyomayo ingekahlumi,</li>
      <li>Engekasizalisi nesandla sakhe umvuni, Engekalizalisi nesondo lengubo yakhe umbophi wezithungu;</li>
      <li>Bengekathi nabadlulayo, Intsikelelo kaYehova mayibe kuni;  Siyanisikelela egameni likaYehova.</li>
    </ol>
  </li>
  <li>
    <ol>
      <li>Ingoma yezinyuko. Ezinzulwini ndinqula wena, Yehova,</li>
      <li>Nkosi, yiva ilizwi lam. Iindlebe zakho mazilibazele Ilizwi lokutarhuzisa kwam.</li>
      <li>Ukuba uthe wabunqala ubugwenxa, Yehova, Ngubani na ongaba nokuma, Nkosi?</li>
      <li>Ngokuba kunawe ukuxolela, Ukuze woyikwe.</li>
      <li>Ndithembele kuYehova, uthembile umphefumlo wam; Ndilinde ilizwi lakhe.</li>
      <li>Umphefumlo wam ulindele eNkosini Ngaphezu kwabalinde ukusa, Ewe, abalinde ukusa.</li>
      <li>Lindela kuYehova, Sirayeli, Ngokuba inceba ikuYehova;  Ikuye inkululeko eninzi.</li>
      <li>Yena ke wowakhulula amaSirayeli Ebugwenxeni bawo bonke.</li>
    </ol>
  </li>
  <li>
    <ol>
      <li>Ingoma yezinyuko; kaDavide. Yehova, intliziyo yam ayiphakamile, amehlo am akaqwayingile; Andihambi ezintweni ezinkulu, Eziyimisebenzi ebalulekileyo kum.</li>
      <li>Inene, ndiwuzolise ndawuthozamisa umphefumlo wam;  Unjengomntwana olunyulweyo, ehleli kunina; Unjengomntwana olunyulweyo umphefumlo wam kum.</li>
      <li>Wena Sirayeli, lindela kuYehova Kususela ngoku kude kuse ephakadeni.</li>
    </ol>
  </li>
  <li>
    <ol>
      <li>Ingoma yezinyuko. Yehova, mkhumbulele uDavide Ukucinezeleka kwakhe konke;</li>
      <li>Yena wamfungelayo uYehova, Wabhambathisa kwimbalasane enguThixo kaYakobi,</li>
      <li>Esithi, Andiyi kungena ententeni eyindlu yam, Andiyi kunyuka ndiye esililini, emandlalweni wam;</li>
      <li>Andiyi kuwanika amehlo am ubuthongo, Neenkophe zam ukozela:</li>
      <li>Ndide ndimfumanele indawo uYehova, Ndiyifumanele umnquba imbalasane kaYakobi.</li>
      <li>Khangela, sawuva e-Efrata, Sawufumana ezintilini zaseKiriyati-yeharim.</li>
      <li>Masingene emnqubeni wakhe, Siqubude esihlalweni seenyawo zakhe.</li>
      <li>Khawusuk ume, Yehova, uze ekuphumleni kwakho, Wena netyeya yamandla akho.</li>
      <li>Ababingeleli bakho mabambathe ubulungisa, Bamemelele abakho benceba.</li>
      <li>Ngenxa kaDavide umkhonzi wakho, Musa ukubutyhala ubuso bomthanjiswa wakho.</li>
      <li>UYehova wamfungela uDavide; Inyaniso, akayi kubuya kuloo nto, Esithi, Esiqhameni sezibilini zakho Ndimisa oya kuba setroneni yakho.</li>
      <li>Ukuba bathe oonyana bakho bawugcina umnqophiso wam,  Nesingqiniso sam endibafundisayo: Oonyana babo bothi nabo bahlale Etroneni yakho nanini.</li>
      <li>Ngokuba uYehova uyinyule iZiyon, Uyinqwenele ukuba ibe likhaya lakhe;</li>
      <li>Esithi, Nantsi indawo yam yokuphumla kwam nanini; Ndiya kuhlala apha, ngokuba oko ndikunqwenele.</li>
      <li>Umphako wayo ndiya kuwusikelela kunene; Amahlwempu ayo ndiya kuwahluthisa ngesonka,</li>
      <li>Ndibambathise ngosindiso ababingeleli bayo, Abenceba bayo bamemelele bememelela.</li>
      <li>Apho ndiya kumhlumisela uphondo uDavide, Ndiya kumlungisela isibane umthanjiswa wam.</li>
      <li>Iintshaba zakhe ndiya kuzambathisa udano; Ke phezu kwakhe yena siya kutyatyamba isithsaba sakhe.</li>
    </ol>
  </li>
  <li>
    <ol>
      <li>Ingoma yezinyuko; kaDavide. Yabonani, ukuba kuhle, ukuba mnandi, Ukuthi abazalwana bahlale bemxhelo mnye!</li>
      <li>Kunjengeoli elungileyo entloko, Isihla ezindevini,  Ezindevini zika-Aron, Isihla iye emqukumbelweni weengubo zakhe.</li>
      <li>Kunjengombethe waseHermon, Ohla phezu kweentaba zaseZiyon;  Ngokuba uYehova wayimisela khona apho intsikelelo, Ubomi, kude kuse ephakadeni.</li>
    </ol>
  </li>
  <li>
    <ol>
      <li>Ingoma yezinyuko. Yabonani, mbongeni uYehova, nonke bakhonzi bakaYehova, Nimiyo endlwini kaYehova ebusuku.</li>
      <li>Phakamiselani engcweleni izandla zenu, Nimbonge uYehova.</li>
      <li>Makakusikelele eZiyon uYehova, UMenzi wezulu nehlabathi.</li>
    </ol>
  </li>
  <li>
    <ol>
      <li>Haleluya. Dumisani igama likaYehova; Dumisani, nina bakhonzi bakaYehova,</li>
      <li>Nimiyo endlwini kaYehova, Ezintendelezweni zendlu yoThixo wethu.</li>
      <li>Dumisani uYehova, ngokuba elungile uYehova; Libetheleni uhadi igama lakhe, ngokuba kumnandi.</li>
      <li>Ngokuba uYehova unyule uYakobi ukuba abe ngowakhe, Wanyula uSirayeli ukuba abe yinqobo kuye.</li>
      <li>Ngokuba ndiyazi mna ukuba mkhulu uYehova, INkosi yethu ingaphezu koothixo bonke.</li>
      <li>Konke akuthandileyo uYehova uya kwenza, Ezulwini nasemhlabeni, Ezilwandle nasemanzini onke enzonzobila.</li>
      <li>Ulonyusa amafu eziphelweni zehlabathi, Imvula wayenzela imibane; Ulorhola umoya koovimba bakhe.</li>
      <li>Owawabulalayo amazibulo aseYiputa, Ethabathele ebantwini wesa ezinkomeni;</li>
      <li>Wathumela imiqondiso nezimanga Phakathi kwakho, Yiputa,  KuFaro nakubakhonzi bakhe bonke;</li>
      <li>Owabulala iintlanga ezinkulu, Wabulala ookumkani abanamandla;</li>
      <li>OoSihon, ukumkani wama-Amori, No-Ogi, ukumkani waseBhashan, Nezikumkani zonke zakwaKanan;</li>
      <li>Walinikela ilizwe labo lalilifa, Lalilifa kumaSirayeli,  abantu bakhe,</li>
      <li>Yehova, igama lakho lingunaphakade, Inkumbuzo yakho,  Yehova, ikwizizukulwana ngezizukulwana.</li>
      <li>Ngokuba uYehova uya kugweba phakathi kwabantu bakhe,  Azohlwaye ngenxa yabakhonzi bakhe.</li>
      <li>Izithixo zeentlanga yisilivere negolide, Umsebenzi wezandla zabantu.</li>
      <li>Zinomlomo nje, azithethi; Zinamehlo nje, aziboni;</li>
      <li>Zineendlebe nje, aziva; Akukho nento engumoya emlonyeni wazo.</li>
      <li>Baya kuba njengazo abenzi bazo, Bonke abasukuba bekholose ngazo.</li>
      <li>Nina ndlu kaSirayeli, bongani uYehova; Nani ndlu ka-Aron,  bongani uYehova.</li>
      <li>Nina ndlu kaLevi, bongani uYehova; Nani boyika uYehova,  bongani uYehova.</li>
      <li>Ngowokubongwa uYehova eZiyon, Ulohlala eYerusalem.  Haleluya!</li>
    </ol>
  </li>
  <li>
    <ol>
      <li>Bulelani kuYehova, ngokuba elungile: Ngokuba ingunaphakade inceba yakhe.</li>
      <li>Bulelani kuThixo woothixo: Ngokuba ingunaphakade inceba yakhe.</li>
      <li>Bulelani kuNkosi kankosi: Ngokuba ingunaphakade inceba yakhe.</li>
      <li>KuloMenzi wemisebenzi ebalulekileyo emikhulu yedwa:  Ngokuba ingunaphakade inceba yakhe.</li>
      <li>KuloMenzi wezulu ngengqondo: Ngokuba ingunaphakade inceba yakhe.</li>
      <li>KuloMtwabululi wehlabathi phezu kwamanzi: Ngokuba ingunaphakade inceba yakhe.</li>
      <li>KuloMenzi wezikhanyiso ezikhulu: Ngokuba ingunaphakade inceba yakhe;</li>
      <li>Ilanga lilawule emini: Ngokuba ingunaphakade inceba yakhe;</li>
      <li>Inyanga neenkwenkwezi zilawule ebusuku: Ngokuba ingunaphakade inceba yakhe.</li>
      <li>Kulowabulala amaYiputa kumazibulo awo: Ngokuba ingunaphakade inceba yakhe.</li>
      <li>Wawakhupha amaSirayeli phakathi kwawo: Ngokuba ingunaphakade inceba yakhe.</li>
      <li>Ngesandla esithe nkqi, nangengalo eyolukileyo: Ngokuba ingunaphakade inceba yakhe.</li>
      <li>KuloMgabuli woLwandle oluBomvu, lwagabuka: Ngokuba ingunaphakade inceba yakhe.</li>
      <li>Wawaweza amaSirayeli esazulwini salo: Ngokuba ingunaphakade inceba yakhe.</li>
      <li>Wamvuthululela uFaro nempi yakhe eLwandle oluBomvu:  Ngokuba ingunaphakade inceba yakhe.</li>
      <li>Kulohambisa abantu bakhe entlango: Ngokuba ingunaphakade inceba yakhe.</li>
      <li>Kulowaxabela ookumkani abakhulu: Ngokuba ingunaphakade inceba yakhe.</li>
      <li>Wabulala ookumkani abaziingangamsha: Ngokuba ingunaphakade inceba yakhe;</li>
      <li>USihon, ukumkani wama-Amori: Ngokuba ingunaphakade inceba yakhe;</li>
      <li>No-Ogi, ukumkani waseBhashan: Ngokuba ingunaphakade inceba yakhe.</li>
      <li>Walinikela ilizwe labo laba lilifa: Ngokuba ingunaphakade inceba yakhe,</li>
      <li>Laba lilifa kuSirayeli umkhonzi wakhe: Ngokuba ingunaphakade inceba yakhe.</li>
      <li>Owasikhumbulayo ebuphantsini bethu: Ngokuba ingunaphakade inceba yakhe.</li>
      <li>Wasihlangula kwabasibandezelayo: Ngokuba ingunaphakade inceba yakhe.</li>
      <li>Ulonika into yonke ephilileyo ukudla: Ngokuba ingunaphakade inceba yakhe.</li>
      <li>Bulelani kuThixo wamazulu: Ngokuba ingunaphakade inceba yakhe.</li>
    </ol>
  </li>
  <li>
    <ol>
      <li>NgaseMilanjeni yaseBhabheli Sahlala phantsi khona, salila,  Sakuyikhumbula iZiyon.</li>
      <li>Emingculubeni phakathi kwayo Sazixhoma khona iihadi zethu.</li>
      <li>Ngokuba khona apho abathimbi bethu basibiza Izango zengoma; Abathuthumbisi bethu basibiza uvuyo, Besithi,  Sivumeleni ingoma yaseZiyon.</li>
      <li>Singathini na ukuvuma ingoma kaYehova Emhlabeni wolunye uhlanga?</li>
      <li>Ukuba ndithe ndakulibala, Yerusalem, Masinyele isandla sam sokunene.</li>
      <li>Ulwimi lwam malunamathele ekhuhlangubeni lam, Ukuba andithanga ndikukhumbule; Ukuba andithanga ndiyinyuse iYerusalem Ngaphezu kwemivuyo yam yonke.</li>
      <li>Bakhumbule, Yehova, oonyana bakaEdom, Umhla weYerusalem,  Abo bathi, Yidilizeni, yidilizeni Kuse elusekweni lwayo.</li>
      <li>Ntombi inguBhabheli, wena unyashiweyo; Hayi, uyolo lwalowo ukubuyekezayo ukuphatha kwakho Osiphethe ngako!</li>
      <li>Hayi, uyolo lwalowo ubabambayo abahlekeze abantwana bakho Engxondorheni!</li>
    </ol>
  </li>
  <li>
    <ol>
      <li>EkaDavide. Ndiya kubulela kuwe ngentliziyo yam yonke;  Phambi koothixo ndiya kukubethela uhadi.</li>
      <li>Ndiya kuqubuda ndibhekise etempileni yakho engcwele,  Ndibulele kwigama lakho, ngenxa yenceba yakho, nangenxa yenyaniso yakho; Kuba ulikhulisile ilizwi lakho ngaphezu kwegama lakho lonke.</li>
      <li>Ngomhla wokubiza kwam wandiphendula, Wandikhaliphisa,  yangamandla emphefumlweni wam.</li>
      <li>Baya kubulela kuwe, Yehova, bonke ookumkani behlabathi,  Bakuweva amazwi omlomo wakho;</li>
      <li>Bavume ngeendlela zikaYehova, Ukuba lukhulu uzuko lukaYehova:</li>
      <li>Ngokuba noko uYehova aphakamileyo, uyambona othobekileyo;  Ke yena oziphakamisayo umazi nakude.</li>
      <li>Ukuba ndithe ndahamba-hamba phakathi kweembandezelo,  uyandiphilisa; Wosolulela emsindweni weentshaba zam isandla sakho, Sindisindise isandla sakho sokunene.</li>
      <li>UYehova uya kundifezela. Yehova, inceba yakho ingunaphakade, Izenzo zezandla zakho musa ukuziyekela.</li>
    </ol>
  </li>
  <li>
    <ol>
      <li>Kumongameli; ekaDavide. Umhobe. Yehova, undigocagocile,  wandazi.</li>
      <li>Wena uyakwazi ukuhlala kwam nokusuka kwam; Uyaziqonda izicamango zam nakude.</li>
      <li>Ukuhamba kwam nokulala kwam, uyakwela; Uqhelene neendlela zam zonke.</li>
      <li>Ngokuba akukho lizwi elulwimini lwam Ongalaziyo ke,  Yehova, kanye.</li>
      <li>Ngasemva nangaphambili undingqingile, Wasibeka phezu kwam isandla sakho.</li>
      <li>Kubalulekile kum oko kwazi, Kuphezulu, kundinqabele.</li>
      <li>Ndingahambela phi na ukumka emoyeni wakho? Ndingabalekela phi na ukumka ebusweni bakho?</li>
      <li>Ukuba ndithe ndenyuka ndaya emazulwini, ulapho wena; Ukuba ndithe ndazandlalela kwelabafileyo, nanko ukho.</li>
      <li>Ukuba ndithe ndaphakamisa amaphiko esifingo, Ndaya ndahlala ekupheleni kolwandle,</li>
      <li>Besingandikhaphayo kwanalapho isandla sakho, Sindibambe isandla sakho sokunene.</li>
      <li>Ukuba ndithe, Mabundisongele ubumnyama bona bodwa,  Nokukhanya kube bubusuku ngeenxa zonke kum:</li>
      <li>Kwanobumnyama obo abungebi bubumnyama kuwe; Ubusuku bungaba mhlophe njengemini, Ubumnyama bungaba njengokukhanya</li>
      <li>Ngokuba wena wazibumba izintso zam, Wandibiyela esizalweni sikama.</li>
      <li>Ndiyabulela kuwe ngenxa enokuba ndenziwe ngokoyikekayo,  ngokubalulekileyo; Zibalulekile izenzo zakho, Umphefumlo wam uyazi kakuhle.</li>
      <li>Ayengagushekile kuwe amathambo am, Mna ndenzelwayo entsithelweni, Ndalukwa ndayimfakamfele ezinzulwini zomhlaba.</li>
      <li>Amehlo akho andibona ndiseyimbumba, Zazibhalwe encwadini yakho iimini zonke ziphela; Ziyiliwe ngenxa engaphambili,  Kungekabikho ke nanye kuzo.</li>
      <li>Kum ke zinjani na ukunqaba izicamango zakho, Thixo!  Asingangani isimbuku sazo!</li>
      <li>Zingathi, ndizibalile, zibe ninzi ngaphezu kwentlabathi;  Ndakuvuka ndoba ndisenawe.</li>
      <li>Ngamana wambulala ongendawo, Thixo! Nina madoda amagazi,  sukani kum.</li>
      <li>Abo bakukhankanyela amayelenqe, Balibizela inkohlakalo igama lakho abazondi bakho.</li>
      <li>Andinakubathiya na abakuthiyayo, Yehova, Ndikruquke ngabasukela phezulu kuwe?</li>
      <li>Ndibathiya ngentiyo ephelelisileyo, Kum mna baziintshaba.</li>
      <li>Ndigocagoce, Thixo, uyazi intliziyo yam; Ndicikide, uzazi iingcinga-ngcinga zam;</li>
      <li>Ubone ukuba kukho ndlela yobubi na kum, Undikhaphele kwindlela engunaphakade.</li>
    </ol>
  </li>
  <li>
    <ol>
      <li>Kumongameli. Umhobe kaDavide. Ndihlangule, Yehova,  esintwini esinobubi, Ndilondoloze emntwini ogonyamelayo,</li>
      <li>Abacinga okubi entliziyweni. Imihla yonke baxhaya imfazwe.</li>
      <li>Balola ulwimi lwabo njengenyoka; Ubuhlungu berhamba busemlonyeni wabo (Phakamisani.)</li>
      <li>Ndigcine, Yehova, ezandleni zongendawo, Ndilondoloze emntwini ogonyamelayo, Abacinga ukuzikhubekisa iinyawo zam.</li>
      <li>Abanekratshi bandiqhushekele isibatha nezintya, Baneke umnatha ecaleni kwendlela, Bandithiyele ngemigibe.  (Phakamisani.)</li>
      <li>Ndithi kuYehova, UnguThixo wam; Beka indlebe, Yehova,  elizwini lesikhungo sam.</li>
      <li>Yehova, Nkosi yam, nqaba endisindisayo, Uyigqubuthele intloko yam ngemini yeduli.</li>
      <li>Musa ukumnika, Yehova, ongendawo iminqweno yakhe; Musa ukuwuphumelelisa umnkqangiyelo wakhe, Hleze aziphakamise.  (Phakamisani.)</li>
      <li>Yona intloko yabandingqingayo, Ububi bomlomo wabo mabubagubungele.</li>
      <li>Mabathotyelwe amalahle avuthayo; Makabawise emlilweni,  emimbithini, bangabi saphuma.</li>
      <li>Indoda enolwimi mayingazinzi ehlabathini; Indoda enokugonyamela, ububi mabuyizingele ngembembetshane.</li>
      <li>Ndiyazi ukuba uYehova uya kulifeza Ityala losizana,  ibango lamahlwempu.</li>
      <li>Inene, amalungisa aya kubulela kwigama lakho; Baya kuhlala ebusweni bakho abathe tye.</li>
    </ol>
  </li>
  <li>
    <ol>
      <li>Umhobe kaDavide. Yehova, ndiyakunqula, khawuleza uze kum; Libekele indlebe izwi lam ekudandulukeni kwam kuwe.</li>
      <li>Umthandazo wam mawuhlale uhleli phambi kwakho usisiqhumiso, Nokuphakamisa kwam izandla kube ngumnikelo wangokuhlwa.</li>
      <li>Umlomo wam wumisele umlindi, Yehova; Misa umgcini emnyango womlomo wam.</li>
      <li>Intliziyo yam musa ukuyithobela entweni embi, Ukuba isebenze intlondi yokungendawo Namadoda asebenza ubutshinga;  Mandingazidli izimnandi zawo.</li>
      <li>Malindibethe ilungisa linenceba, lindohlwaye; Ioli enjalo yentloko ayingeyali intloko yam: Ngokuba usekho nomthandazo wam ebubini bawo.</li>
      <li>Bakhahlelwa emacaleni engxondorha abagwebi bawo, Beve amazwi am ukuba amnandi.</li>
      <li>Njengolimayo enqika umhlaba, Anjalo ukuthi saa amathambo ethu emlonyeni wengcwaba.</li>
      <li>Ngokuba akuwe, Yehova, Nkosi yam, amehlo am; Ndizimela ngawe; musa ukuwuphalaza umphefumlo wam.</li>
      <li>Ndigcine esangweni lomgibe wabandithiyelayo,  Nasezirhintyelweni zabasebenza ubutshinga.</li>
      <li>Mabeyele ezintanjeni zabo abangendawo, Ndide ndidlule mna okukanye.</li>
    </ol>
  </li>
  <li>
    <ol>
      <li>Eyokuqiqa kaDavide; oko ebesemqolombeni. Umthandazo.  Ndikhala kuYehova ngezwi lam, Ndikhunga uYehova ngezwi lam,</li>
      <li>Ndiphalaza inkalazo yam phambi kwakhe, Ndixela imbandezelo yam phambi kwakhe.</li>
      <li>Ekutyhafeni komoya phakathi kwam, Uyayazi wena ingqushu yam. Emendweni endihamba ngawo Bandiqhushekela isibatha.</li>
      <li>Bheka ngasekunene ubone, Akukho undibukayo; Andinandawo ndingasabela kuyo, Akukho uwukhathaleleyo umphefumlo wam.</li>
      <li>Ndikhala kuwe, Yehova, Ndithi, Nguwe ihlathi lam, Isabelo sam ezweni labahleliyo.</li>
      <li>Kubazele indlebe ukuhlahlamba kwam, Ngokuba ndiswele kakhulu: Ndihlangule kwabandisukelayo, Ngokuba bomelele kunam.</li>
      <li>Wukhuphe entolongweni umphefumlo wam, Ndibulele kwigama lakho. Amalungisa aya kuzithi jize ngesithsaba ngenxa yam,  Ngokuba undiphethe kakuhle.</li>
    </ol>
  </li>
  <li>
    <ol>
      <li>Umhobe kaDavide. Yehova, yiva umthandazo wam, kubekele indlebe ukutarhuzisa kwam; Ndiphendule ngokunyaniseka kwakho,  ngobulungisa bakho.</li>
      <li>Musa ukumsa ematyaleni umkhonzi wakho: Ngokuba phambi kwakho akukho namnye uhleliyo olilungisa.</li>
      <li>Ngokuba utshaba luwusukele umphefumlo wam, Lubutyumzele emhlabeni ubomi bam; Lundihlalise ezindaweni ezimnyama,  njengabafe ngonaphakade.</li>
      <li>Utyhafile phakathi kwam umoya wam; Imangalisiwe phakathi kwam intliziyo yam.</li>
      <li>Ndikhumbula imihla yamandulo; Ndicamngca ngemisebenzi yakho yonke, Ndicamngca ngesenzo sezandla zakho.</li>
      <li>Ndizolulela kuwe izandla zam, Umphefumlo wam ukungxamele njengelizwe elibharhileyo. (Phakamisani.)</li>
      <li>Khawuleza undiphendule, Yehova; uyaphela umoya wam. Musa ukubusithelisa kum ubuso bakho, Ndifane nabahla baye emhadini.</li>
      <li>Ndivise kwakusasa inceba yakho, Ngokuba ndikholose ngawe.  Ndazise indlela endiya kuhamba ngayo: Ngokuba ndiwuphakamisela kuwe umphefumlo wam.</li>
      <li>Ndihlangule ezintshabeni zam, Yehova. Ndizimela ngawe.</li>
      <li>Ndifundise ukwenza ikholo lakho, ngokuba unguThixo wam.  UMoya wakho olungileyo makandikhaphele ezweni elisithabazi.</li>
      <li>Ngenxa yegama lakho, Yehova, ndiphilise; Wukhuphe embandezelweni umphefumlo wam ngobulungisa bakho.</li>
      <li>Ngenceba yakho zibhangise iintshaba zam, Ubatshabalalise bonke abawubandezelayo umphefumlo wam, Ngokuba ndingumkhonzi wakho.</li>
    </ol>
  </li>
  <li>
    <ol>
      <li>EkaDavide. Makabongwe uYehova, uliwa lam, Ulofundisa izandla zam ukulwa, Iminwe yam imfazwe.</li>
      <li>Unceba yam, umboniselo yam, Ungxonde yam, umsindisi wam,  mna lo; Ungweletshetshe yam, undizimela ngaye; Ulonyathelela abantu bam phantsi kwam.</li>
      <li>Yehova, uyintoni na umntu, le nto umaziyo? Unyana womfo,  le nto umnyamekelayo?</li>
      <li>Umntu lo ufana nomphunga, Imihla yakhe injengethunzi elidlulayo.</li>
      <li>Yehova, thoba amazulu akho, uhle; Phatha ezintabeni,  ziqhume.</li>
      <li>Banekisa imibane, uziphangalalise; Thuma iintolo zakho,  uziduba-dube.</li>
      <li>Thuma izandla zakho, zivele phezulu; Ndirhole, ndihlangule emanzini amakhulu. Esandleni soonyana bolunye uhlanga;</li>
      <li>Abamlomo uthetha inkohlakalo, Abasandla sokunene sisesokunene sobuxoki.</li>
      <li>Thixo, ndokuvumela ingoma entsha, Ndikubethele umrhubhe ontambo zilishumi;</li>
      <li>Ulonika ookumkani usindiso, Ulohlangula uDavide umkhonzi wakhe ekreleni elinobubi.</li>
      <li>Ndirhole, ndihlangule esandleni soonyana bolunye uhlanga,  Abamlomo uthetha inkohlakalo, Abasandla sokunene sisesokunene sobuxoki;</li>
      <li>Baze oonyana bethu babe njengezityalo ezikhulileyo ebutsheni babo; Iintombi zethu zibe njengeembombo ezivathisiweyo ngeemfakamfele ngokokwakhiwa kwebhotwe;</li>
      <li>Oovimba bethu bazale, bavelise iintlobo ngeentlobo;  Iigusha zethu zizale amawaka, zande ngezigidi emaphandleni ethu;</li>
      <li>Iinkomo zethu zizale, Kungabikho kungenelwa, kungabikho kuthinjwa, Kungabikho kuhlahlamba ezitratweni zethu.</li>
      <li>Hayi, uyolo lwabantu ekunjalo kubo! Hayi, uyolo lwabantu abaThixo unguYehova!</li>
    </ol>
  </li>
  <li>
    <ol>
      <li>Eyokudumisa kaDavide. Ndiya kukuphakamisa, Thixo wam,  wena Kumkani, Ndilibonge igama lakho ngonaphakade kanaphakade.</li>
      <li>Imihla yonke ndiya kukubonga, Ndilidumise igama lakho ngonaphakade kanaphakade.</li>
      <li>Mkhulu uYehova, ngowokudunyiswa kakhulu; Ubukhulu bakhe abunakugocwagocwa.</li>
      <li>Izizukulwana ngezizukulwana, kunconywa izenzo zakho,  Kuxelwe ubugorha bakho.</li>
      <li>Bunobungangamela ubuqaqawuli bendili yakho; Ngeendawo zakho ezibalulekileyo ndiya kucamngca.</li>
      <li>Bothetha ngamandla ezenzo zakho ezoyikekayo, Ndibalise ngobukhulu bakho.</li>
      <li>Bompompoza isikhumbuzo sokulunga kwakho okukhulu,  Bamemelele ngobulungisa bakho.</li>
      <li>Unobabalo nemfesane uYehova, Uzeka kade umsindo, mkhulu ngenceba.</li>
      <li>Ulungile uYehova kubo bonke, Imfesane yakhe ikuzo zonke izenzo zakhe.</li>
      <li>Ziyabulela kuwe, Yehova, zonke izenzo zakho, Bakubonge abakho benceba;</li>
      <li>Uzuko lobukumkani bakho balutsho, Bathethe ngobugorha bakho.</li>
      <li>Ukuba babazise oonyana babantu ubugorha bakhe,  Ubuqaqawuli obuhle bobukumkani bakhe.</li>
      <li>Ubukumkani bakho bubukumkani bamaphakade onke, Nolawulo lwakho lukwizizukulwana ngezizukulwana.</li>
      <li>UYehova ungumxhasi wabo bonke abawayo, Ngumphakamisi wabo bonke abagobileyo.</li>
      <li>Amehlo eento zonke akhangele kuwe, Wena ke uzinika ukudla kwazo ngexesha elililo;</li>
      <li>Uyasivula isandla sakho, Uzihluthise iinto zonke eziphilileyo ngeento ezikholekileyo.</li>
      <li>Ulilungisa uYehova ngeendlela zakhe zonke, Unenceba ngezenzo zakhe zonke.</li>
      <li>Usondele uYehova kubo bonke abamnqulayo, Kubo bonke abamnqulayo ngenyaniso.</li>
      <li>Uyayenza into ekholekileyo kwabamoyikayo, Akuve ukuzibika kwabo, abasindise.</li>
      <li>UYehova ungumgcini wabo bonke abamthandayo,  Abatshabalalise bonke abangendawo.</li>
      <li>Umlomo wam mawuthethe indumiso kaYehova, Inyama yonke ilibonge igama lakhe elingcwele ngonaphakade kanaphakade.</li>
    </ol>
  </li>
  <li>
    <ol>
      <li>Haleluya! Mdumise uYehova, mphefumlo wam.</li>
      <li>Ndiya kumdumisa uYehova lo gama ndidla ubomi; Ndiya kumbethela uhadi uThixo wam ekubeni ndingosekhoyo.</li>
      <li>Musani ukukholosa ngamanene, Ngonyana womntu, yena ungenalo usindiso.</li>
      <li>Uyaphuma umoya wakhe, abuyele yena emhlabeni wakhe; Ngaloo mini ayatshitsha amabhongo akhe.</li>
      <li>Hayi, uyolo lwalowo uluncedo lunguThixo kaYakobi, Lwalowo ulinde kuYehova uThixo wakhe:</li>
      <li>KuMenzi wezulu nomhlaba, Nolwandle neento zonke ezikulo;  Kulogcina inyaniso ngonaphakade;</li>
      <li>Kogweba ityala labacudiswayo; Kopha abalambileyo ukudla;  KuYehova okhulula ababanjwa;</li>
      <li>KuYehova ovula amehlo eemfama; KuYehova ophakamisa abagobileyo; KuYehova othanda amalungisa;</li>
      <li>KuYehova ogcina abaphambukeli; Kulophakamisa inkedama nomhlolokazi, Ayiphethule indlela yabangendawo.</li>
      <li>UYehova ungukumkani ngonaphakade, UThixo wakho, Ziyon,  kwizizukulwana ngezizukulwana. Haleluya!</li>
    </ol>
  </li>
  <li>
    <ol>
      <li>Haleluya! Ngokuba kulungile ukuvuma ngoThixo wethu;  Ngokuba kumnandi, ifanelekile indumiso.</li>
      <li>Umakhi weYerusalem nguYehova; Abagxothwa bakwaSirayeli ubabuthela khona.</li>
      <li>Ulophilisa abaphuke intliziyo, Abophe amanxeba abo;</li>
      <li>Ulobala inani leenkwenkwezi, Ezibiza zonke ngamagama.</li>
      <li>Inkulu iNkosi yethu, inamandla amakhulu; Ingqondo yayo ayiphele ndawo.</li>
      <li>Ulophakamisa abalulamileyo nguYehova, Uthobela abangendawo emhlabeni.</li>
      <li>Hlabelani kuYehova eyokubulela, Mbetheleni uhadi uThixo wethu.</li>
      <li>Ulosibekelisa izulu ngamafu, Ulolungisela umhlaba imvula;  Ulontshulisa utyani ezintabeni;</li>
      <li>Ulonika inkomo ukudla, Namathole ehlungulu alilayo.</li>
      <li>Akabunanze nganto ubugorha behashe, Akakholiswa zizitho zendoda;</li>
      <li>UYehova ukholiswa ngabamoyikayo, Abalinde inceba yakhe.</li>
      <li>Mncome uYehova, Yerusalem. Mdumise uThixo wakho, Ziyon:</li>
      <li>Ngokuba eyomelezile imivalo yamasango akho, Ebasikelele abantwana bakho phakathi kwakho.</li>
      <li>Ngulomisa uxolo emideni yakho, Wakuhluthisa ngengqolowa etyebileyo.</li>
      <li>Ulothumela intetho yakhe ehlabathini, Ilizwi lakhe ligidima ngokukhawuleza;</li>
      <li>Ulonika ikhephu njengoboya bezimvu, Ugcwayela iqabaka njengothuthu,</li>
      <li>Ephosa umkhenkce wakhe njengamaqhekeza; Ngubani na onokuma phambi kwengqele yakhe?</li>
      <li>Uthumela ilizwi lakhe, ezo nto azinyibilikise; Uvuthuzisa umoya wakhe, aqukuqele amanzi.</li>
      <li>Uloxelela uYakobi ilizwi lakhe, USirayeli imimiselo yakhe namasiko akhe.</li>
      <li>Akenjanga ngalo kolunye uhlanga, Namasiko aluwazi.  Haleluya!</li>
    </ol>
  </li>
  <li>
    <ol>
      <li>Haleluya! Dumisani uYehova emazulwini; Mdumiseni ezindaweni eziphezulu.</li>
      <li>Mdumiseni, nonke zithunywa zakhe; Mdumiseni, nonke mikhosi yakhe;</li>
      <li>Mdumiseni, wena langa, nawe nyanga; Mdumiseni, nonke zinkwenkwezi zinokukhanya;</li>
      <li>Mdumiseni, mazulu awo amazulu, Nani, manzi angaphezu kwezulu.</li>
      <li>Mazilidumise ezo nto igama likaYehova; Ngokuba wawisa umthetho, zadalwa.</li>
      <li>Wazimisa ngonaphakade kanaphakade, Wazimisela ummiselo ezingayi kuwugqitha.</li>
      <li>Dumisani uYehova ehlabathini, Nina bominenga, nani nonke,  manzi enzonzobila:</li>
      <li>Wena mlilo, nawe sichotho; wena khephu, nawe msi; Moya uvuthuzayo, ulenzayo ilizwi lakhe;</li>
      <li>Nina zintaba, nani zinduli nonke, Nina mithi eneziqhamo,  nani misedare nonke;</li>
      <li>Nina marhamncwa, nani zinkomo nonke, Nina zinambuzane,  nani zintaka zinamaphiko;</li>
      <li>Ookumkani behlabathi, nezizwe zonke, Abathetheli nabagwebi behlabathi lonke;</li>
      <li>Umlisela kwanomthinjana, Amadoda amakhulu kunye nabafana:</li>
      <li>Mabalidumise igama likaYehova, Ngokuba liyingxonde igama lakhe yena yedwa; Indili yakhe ingaphezu komhlaba nezulu.</li>
      <li>Wabaphakamisela abantu bakhe uphondo, Lwayindumiso kwabakhe benceba bonke, Koonyana bakaSirayeli, abantu abasondeleyo kuye. Haleluya!</li>
    </ol>
  </li>
  <li>
    <ol>
      <li>Haleluya! Mvumeleni uYehova ingoma entsha, Indumiso yakhe ebandleni labenceba.</li>
      <li>USirayeli makavuye ngoMenzi wakhe; Usapho lwaseZiyon malugcobe ngoKumkani walo.</li>
      <li>Mabalidumise igama lakhe beqamba, Bembethela ingqongqo nohadi.</li>
      <li>Ngokuba uYehova uyakholiswa ngabantu bakhe, Uyabahombisa abalulamileyo ngoloyiso.</li>
      <li>Mabadlamke benozuko abenceba, Mabamemelele besezililini zabo.</li>
      <li>Yimibongo kaThixo emqaleni wabo, Likrele elintlangothi mbini esandleni sabo;</li>
      <li>Ukuze benze impindezelo ezintlangeni, Izohlwayo ezizweni;</li>
      <li>Bakhonkxe ookumkani bazo ngemixokelelwane, Nabazukileyo kuzo ngamakhamandela esinyithi;</li>
      <li>Benze kubo isiko elibhaliweyo. Luzuko olo lwabakhe benceba bonke. Haleluya!</li>
    </ol>
  </li>
  <li>
    <ol>
      <li>Haleluya! Dumisani uThixo engcweleni yakhe, Mdumiseni esibhakabhakeni samandla akhe.</li>
      <li>Mdumiseni ngenxa yobugorha bakhe, Mdumiseni ngokobuninzi bobukhulu bakhe.</li>
      <li>Mdumiseni ngokuvuthela isigodlo, Mdumiseni ngomrhubhe nohadi.</li>
      <li>Mdumiseni ngengqongqo nengqungqo, Mdumiseni ngeento ezineentambo nogwali.</li>
      <li>Mdumiseni ngamacangci akhenkcezayo, Mdumiseni ngamacangci adumayo.</li>
      <li>Yonke into ephefumlayo mayimdumise uYehova. Haleluya!</li>
    </ol>
  </li>
</ol>