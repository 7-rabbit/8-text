<ol>
  <li>
    <ol>
      <li>Ngomnyaka wesibini kaDariyo ukumkani, ngenyanga yesithandathu, ngosuku lokuqala enyangeni leyo, kwafika ilizwi likaYehova ngoHagayi umprofeti, kuZerubhabheli unyana kaShalatiyeli, ibamba lakwaYuda, nakuYoshuwa unyana kaYotsadaki, umbingeleli omkhulu, lisithi,</li>
      <li>Utsho uYehova wemikhosi ukuthi, Aba bantu bathi, Asikabi lixesha lokuba kuziwe, asikabi lixesha lokuba yakhiwe indlu kaYehova.</li>
      <li>Kwafika ke ilizwi likaYehova ngoHagayi umprofeti, lisithi,</li>
      <li>Lixesha na kuni nina, lokuba nihlale ezindlwini zenu zalekiwe, ibe le ndlu yam yona ilinxuwa?</li>
      <li>Kaloku ke, utsho uYehova wemikhosi ukuthi, Zigqaleni iindlela zenu.</li>
      <li>Nahlwayela kakhulu, ningenise kancinane; niyadla,  ningahluthi; nisela, ninganeli kukusela; nambatha, ningevi ntsitho; noziqeshisayo uziqeshisela ukuba agalele engxoweni enezikroba.</li>
      <li>Utsho uYehova wemikhosi ukuthi, Iindlela zenu zigqaleni.</li>
      <li>Nyukani niye kweleentaba, nize nemithi, niyakhe indlu le;  ndokholiswa ke yiyo, ndizizukise; utsho uYehova.</li>
      <li>Nalindela into eninzi, nantso isuke yaba yinto encinane;  nithe nakuza nayo ekhaya, ndayiphephetha. Ngani ke? utsho uYehova wemikhosi; ngenxa yendlu yam, yona le ilinxuwa, nibe nina elowo ebalekela endlwini yakhe.</li>
      <li>Ngenxa yoko, ngenxa yenu, izulu liyala nombethe, nomhlaba wala neendyebo zawo.</li>
      <li>Ndabiza ukoma phezu kwelizwe, naphezu kweentaba, naphezu kwengqolowa, naphezu kwewayini entsha, naphezu kweoli, naphezu kwezinto zonke eziphuma emhlabeni, naphezu kwabantu, naphezu kweenkomo, naphezu kokuxelenga konke kwezandla.</li>
      <li>Baliphulaphula ke ooZerubhabheli unyana kaShalatiyeli,  noYoshuwa unyana kaYotsadaki, umbingeleli omkhulu, namasalela onke abantu, ilizwi likaYehova uThixo wabo, ngokwamazwi kaHagayi umprofeti, njengoko wayemthumile uYehova uThixo wabo;  boyika abantu ebusweni bukaYehova.</li>
      <li>Wakuthetha uHagayi umthunywa kaYehova ukuthunywa kwakhe nguYehova ebantwini, wathi, Ndinani, utsho uYehova.</li>
      <li>UYehova wawuvuselela umoya kaZerubhabheli unyana kaShalatiyeli, ibamba lakwaYuda, nomoya kaYoshuwa unyana kaYotsadaki, umbingeleli omkhulu, nomoya wamasalela onke abantu. Beza ke, bawenza umsebenzi endlwini kaYehova wemikhosi,  uThixo wabo,</li>
      <li>ngosuku lwamashumi omabini anesine lwenyanga yesithandathu,  ngomnyaka wesibini kakumkani uDariyo.</li>
    </ol>
  </li>
  <li>
    <ol>
      <li>Ngenyanga yesixhenxe, ngosuku lwamashumi amabini analunye enyangeni leyo, kwafika ilizwi likaYehova ngoHagayi umprofeti,  lisithi,</li>
      <li>Khawuthethe kuZerubhabheli unyana kaShalatiyeli, ibamba lakwaYuda, nakuYoshuwa unyana kaYotsadaki, umbingeleli omkhulu,  nakumasalela abantu, uthi,</li>
      <li>Ngubani na kuni apha oseleyo, owayibonayo le ndlu isesebuqaqawulini bayo bokuqala? Niyibona iyintoni na ke ngoku?  Ayinjengento engento na emehlweni enu?</li>
      <li>Noko ke ngoku yomelela, Zerubhabheli, utsho uYehova;  womelele, Yoshuwa nyana kaYotsadaki, mbingeleli mkhulu;  nomelele, nonke bantu belizwe, utsho uYehova, nisebenze;  ngokuba ndinani, utsho uYehova wemikhosi.</li>
      <li>Ilizwi elo, ndanqophisana nani ngalo ekuphumeni kwenu eYiputa, ndisaligcinile, noMoya wam umi phakathi kwenu; musani ukoyika.</li>
      <li>Ngokuba uYehova wemikhosi utsho ukuthi, Kusaya kuba kanye,  umzuzwana ke, ndinyikimise izulu, nehlabathi, nolwandle,  nomhlaba owomileyo;</li>
      <li>ndizinyikimise zonke iintlanga, zifike izinto ezinqwenelekayo zeentlanga zonke, ndiyizalise le ndlu ngobuqaqawuli; utsho uYehova wemikhosi.</li>
      <li>Isilivere yeyam, igolide yeyam; utsho uYehova wemikhosi.</li>
      <li>Buya kuba bukhulu ubuqaqawuli bamva bale ndlu, ngaphezu kobokuqala, utsho uYehova wemikhosi; kuyo ke le ndawo ndiya kunika uxolo; utsho uYehova wemikhosi.</li>
      <li>Ngosuku lwamashumi omabini anesine lwenyanga yesithoba,  ngomnyaka wesibini kaDariyo, kwafika ilizwi likaYehova ngoHagayi umprofeti, lisithi,</li>
      <li>Utsho uYehova wemikhosi ukuthi, Khawubuze umyalelo kubabingeleli, uthi,</li>
      <li>Yabonani, umntu ephethe inyama engcwele ngesondo lengubo yakhe, afike ngesondo lakhe esonkeni, nasentweni ephekiweyo,  nasewayinini, naseolini, nasentweni nokuba yiyiphi edliwayo,  yongcwaliseka na? Baphendula ababingeleli bathi, Hayi.</li>
      <li>Wathi ke uHagayi, Ukuba uthe wafika oyinqambi ngenxa yomfi,  kwezo zinto zonke, zoba ziinqambi na? Baphendula ababingeleli bathi, Zoba ziinqambi.</li>
      <li>Waphendula uHagayi wathi, Banjalo ke aba bantu, lunjalo ke olu hlanga ebusweni bam; utsho uYehova; unjalo ke wonke umsebenzi wezandla zabo, nento abayisondezayo khona apho iyinqambi.</li>
      <li>Kaloku ke khanigqale, nithabathele kule mini, nibhekise emva, kungekabekwa litye lityeni etempileni kaYehova;</li>
      <li>nithabathele kwelo xesha, xa umntu ebefike esitheni esimilinganiso imashumi mabini, asuke afumane libe linye ishumi; xa ebefika emkhumbini wokukhongozela iwayini, eza kukha imilinganiso emashumi mahlanu, asuke afumane amashumi amabini.</li>
      <li>Ndanibetha ngembabala, nangexoshomba, nangesichotho, kuyo yonke imisebenzi yezandla zenu; noko ke akubangakho namnye kuni ubuyela kum; utsho uYehova.</li>
      <li>Khanigqale, nithabathele kule mini, nibhekise emva,  nithabathele kusuku lwamashumi omabini anesine lwenyanga yesithoba kususela kuloo mini yokusekwa kwetempile kaYehova;  gqalani ke.</li>
      <li>Isekho yinina imbewu eqongeni? Hayi, akuxakathanga nto,  kude kwesa kumdiliya, nomkhiwane, nomrharnate, nomnquma.  Ndithabathele kule mini, ndiya kusikelela.</li>
      <li>Kwafika ilizwi likaYehova ngokwesibini kuHagayi, ngosuku lwamashumi omabini anesine enyangeni leyo, lisithi,</li>
      <li>Thetha kuZerubhabheli ibamba lakwaYuda, uthi, Ndiya kulinyikimisa izulu nehlabathi,</li>
      <li>ndiyibhukuqe itrone yezikumkani, ndikutshabalalise ukomelela kwezikumkani zeentlanga; ndizibhukuqe iinqwelo zokulwa nabakhweli bazo, kuwe amahashe nabakhweli bawo; elowo awiswe likrele lowabo.</li>
      <li>Ngaloo mini, utsho uYehova wemikhosi, ndiya kukuthabatha,  Zerubhabheli nyana kaShalatiyeli, mkhonzi wam, utsho uYehova,  ndikumise ngokomsesane wokutywina; kuba ndikunyule; utsho uYehova wemikhosi.</li>
    </ol>
  </li>
</ol>