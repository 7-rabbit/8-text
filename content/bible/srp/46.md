<ol>
  <li>
    <ol>
      <li>Od Pavla voljom Božijom pozvanog apostola Isusa Hrista, i od Sostena brata,</li>
      <li>Crkvi Božijoj koja je u Korintu, osvećenima u Hristu Isusu, pozvanima svetima, sa svima koji prizivaju ime Gospoda našeg Isusa Hrista na svakom mestu i njihovom i našem:</li>
      <li>Blagodat vam i mir od Boga Oca našeg i Gospoda Isusa Hrista.</li>
      <li>Zahvaljujem svagda Bogu svom za vas što vam je dana blagodat Božija u Hristu Isusu,</li>
      <li>Te se u svemu obogatiste kroza Nj, u svakoj reči i svakom razumu,</li>
      <li>Kao što se svedočanstvo Hristovo utvrdi medju vama;</li>
      <li>Tako da nemate nedostatka ni u jednom daru, vi koji čekate otkrivenja Gospoda našeg Isusa Hrista,</li>
      <li>Koji će vas i utvrditi do samog kraja da budete pravi na dan Gospoda našeg Isusa Hrista.</li>
      <li>Veran je Bog koji vas pozva u zajednicu Sina svog Isusa Hrista, Gospoda našeg.</li>
      <li>Molim vas pak, braćo, imenom Gospoda našeg Isusa Hrista da svi jedno govorite, i da ne budu medju vama raspre, nego da budete utvrdjeni u jednom razumu i u jednoj misli.</li>
      <li>Jer sam čuo za vas, braćo moja, od Hlojinih domašnjih da su svadje medju vama,</li>
      <li>A to kažem da jedan od vas govori: Ja sam Pavlov; a drugi: Ja sam Apolov; a treći: Ja sam Kifin; a četvrti: Ja sam Hristov.</li>
      <li>Eda li se Hristos razdeli? Eda li se Pavle razape za vas? Ili se u ime Pavlovo krstiste?</li>
      <li>Hvala Bogu što ja nijednog od vas ne krstih osim Krispa i Gaja;</li>
      <li>Da ne reče ko da u svoje ime krstih.</li>
      <li>A krstih i Stefanin dom: dalje ne znam jesam li koga drugog krstio.</li>
      <li>Jer Hristos ne posla mene da krstim, nego da propovedam jevandjelje, ne premudrim rečima, da ne izgubi silu krst Hristov.</li>
      <li>Jer je reč krstova ludost onima koji ginu; a nama je koji se spasavamo sila Božija.</li>
      <li>Jer je pisano: Pogubiću premudrost premudrih, i razum razumnih odbaciću.</li>
      <li>Gde je premudri? Gde je književnik? Gde je prepirač ovog veka? Ne pretvori li Bog mudrost ovog sveta u ludost?</li>
      <li>Jer budući da u premudrosti Božijoj ne pozna svet premudrošću Boga, bila je Božija volja da ludošću poučenja spase one koji veruju.</li>
      <li>Jer i Jevreji znake ištu, i Grci premudrosti traže.</li>
      <li>A mi propovedamo Hrista razapetog, Jevrejima, dakle, sablazan a Grcima bezumlje;</li>
      <li>Onima pak koji su pozvani, i Jevrejima i Grcima, Hrista, Božiju silu i Božiju premudrost.</li>
      <li>Jer je ludost Božija mudrija od ljudi, i slabost je Božija jača od ljudi.</li>
      <li>Jer pogledajte znanje svoje, braćo, da nema ni mnogo premudrih po telu, ni mnogo silnih ni mnogo plemenitih;</li>
      <li>Nego što je ludo pred svetom ono izabra Bog da posrami premudre; i što je slabo pred svetom ono izabra Bog da posrami jako;</li>
      <li>I što je neplemenito pred svetom i uništeno izabra Bog, i što nije, da uništi ono što jeste,</li>
      <li>Da se ne pohvali nijedno telo pred Bogom.</li>
      <li>Iz kog ste vi u Hristu Isusu, koji nam posta premudrost od Boga i pravda i osvećenje i izbavljenje.</li>
      <li>Da (kao što se piše) ko se hvali, Gospodom da se hvali.</li>
    </ol>
  </li>
  <li>
    <ol>
      <li>I ja došavši k vama, braćo, ne dodjoh s visokom reči ili premudrosti da vam javljam svedočanstvo Božije.</li>
      <li>Jer nisam mislio da znam šta medju vama osim Isusa Hrista, i to raspetog.</li>
      <li>I ja bejah medju vama u slabosti, i u strahu i u velikom drhtanju.</li>
      <li>I reč moja, i poučenje moje ne beše u nadgovorljivim rečima ljudske premudrosti, nego u dokazivanju Duha i sile.</li>
      <li>Da vera vaša ne bude u mudrosti ljudskoj nego u sili Božijoj.</li>
      <li>Ali premudrost govorimo koja je u savršenima, a ne premudrost veka ovog ni knezova veka ovog koji prolaze.</li>
      <li>Nego govorimo premudrost Božiju u tajnosti sakrivenu, koju odredi Bog pre sveta za slavu našu;</li>
      <li>Koje nijedan od knezova veka ovog ne pozna; jer da su je poznali, ne bi Gospoda slave razapeli.</li>
      <li>Nego kao što je pisano: Šta oko ne vide, i uho ne ču, i u srce čoveku ne dodje, ono ugotovi Bog onima, koji Ga ljube.</li>
      <li>A nama je Bog otkrio Duhom svojim; jer Duh sve ispituje, i dubine Božije.</li>
      <li>Jer ko od ljudi zna šta je u čoveku osim duha čovečijeg koji živi u njemu? Tako i u Bogu šta je niko ne zna osim Duha Božijeg.</li>
      <li>A mi ne primismo duha ovog sveta, nego Duha koji je iz Boga, da znamo šta nam je darovano od Boga;</li>
      <li>Koje i govorimo ne rečima što je naučila čovečija premudrost, nego šta uči Duh Sveti; i duhovne stvari duhovno radimo.</li>
      <li>A telesni čovek ne razume šta je od Duha Božijeg; jer mu se čini ludost i ne može da razume, jer treba duhovno da se razgleda.</li>
      <li>Duhovni pak sve razgleda, a njega samog niko ne razgleda.</li>
      <li>Jer ko pozna um Gospodnji da Ga pouči? A mi um Hristov imamo.</li>
    </ol>
  </li>
  <li>
    <ol>
      <li>I ja, braćo, ne mogoh s vama govoriti kao s duhovnima nego kako s telesnima, kao s malom decom u Hristu.</li>
      <li>Mlekom vas napojih a ne jelom, jer još ne mogaste, i ni sad još ne možete,</li>
      <li>Jer ste još telesni. Jer gde su medju vama zavisti i svadje i nesloge, niste li telesni, i ne živite li po čoveku?</li>
      <li>Jer kad govori ko: Ja sam Pavlov; a drugi: Ja sam Apolov; niste li telesni?</li>
      <li>Ko je dakle Pavle a ko li Apolo do samo sluge kroz koje verovaste, kao što i svakom Gospod dade?</li>
      <li>Ja posadih, Apolo zali, a Bog dade te uzraste.</li>
      <li>Tako niti je onaj šta koji sadi, ni onaj koji zaliva, nego Bog koji daje te raste.</li>
      <li>A onaj koji sadi i koji zaliva jednaki su; i svaki će primiti svoju platu po svom trudu.</li>
      <li>Jer mi smo Bogu pomagači, a vi ste Božija njiva, Božija gradjevina.</li>
      <li>Po blagodati Božijoj koja mi je dana, ja kao premudri neimar postavih temelj, a drugi zida u visinu; ali svaki neka gleda kako zida.</li>
      <li>Jer temelja drugog niko ne može postaviti osim onog koji je postavljen, koji je Isus Hristos.</li>
      <li>Ako li ko zida na ovom temelju, zlato, srebro, drago kamenje, drva seno, slamu,</li>
      <li>Svakog će delo izaći na videlo; jer će dan pokazati, jer će se ognjem otkriti, i svako delo pokazaće oganj kao što jeste.</li>
      <li>I ako ostane čije delo što je nazidao, primiće platu.</li>
      <li>A čije delo izgori, otići će u štetu: a sam će se spasti tako kao kroz oganj.</li>
      <li>Ne znate li da ste vi crkva Božija, i Duh Božji živi u vama?</li>
      <li>Ako pokvari ko crkvu Božiju, pokvariće njega Bog: jer je crkva Božija sveta, a to ste vi.</li>
      <li>Niko neka se ne vara: ako ko medju vama misli da je mudar na ovom svetu, neka bude lud da bude mudar.</li>
      <li>Jer je premudrost ovog sveta ludost pred Bogom, jer je pisano: Hvata premudre u njihovom lukavstvu.</li>
      <li>I opet: Gospod zna pomisli mudrih da su ništa.</li>
      <li>Zato niko da se ne hvali čovekom, jer je sve vaše.</li>
      <li>Bio Pavle, ili Apolo, ili Kifa, ili svet, ili život ili smrt, ili sadašnje, ili buduće: sve je vaše;</li>
      <li>A vi ste Hristovi, a Hristos Božji.</li>
    </ol>
  </li>
  <li>
    <ol>
      <li>Tako da nas drže ljudi kao sluge Hristove i pristave tajna Božijih.</li>
      <li>A od pristava se ne traži više ništa, nego da se ko veran nadje.</li>
      <li>A ja malo marim što me sudite vi ili čovečiji dan; a ni sam sebe ne sudim.</li>
      <li>Jer ne znam ništa na sebi; no zato nisam opravdan, ali Onaj koji mene sudi Gospod je.</li>
      <li>Zato ne sudite ništa pre vremena, dokle Gospod ne dodje, koji će izneti na videlo što je sakriveno u tami i objaviće savete srdačne i tada će pohvala biti svakom od Boga.</li>
      <li>A ovo, braćo moja, prigovorih sebi i Apolu vas radi, da se od nas naučite da ne mislite za sebe više nego što je napisano, i da se koga radi ne nadimate jedan na drugog.</li>
      <li>Jer ko tebe povišuje? Šta li imaš što nisi primio? A ako si primio, što se hvališ kao da nisi primio?</li>
      <li>Eto ste siti, eto se obogatiste, bez nas carujete. O da biste carovali, da bismo i mi s vama carovali!</li>
      <li>Jer mislim da Bog nas apostole najstražnje postavi, kao one koji su na smrt osudjeni; jer bismo gledanje i svetu i andjelima i ljudima.</li>
      <li>Mi smo budale Hrista radi, a vi ste mudri u Hristu; mi slabi, a vi jaki; vi slavni, a mi sramotni.</li>
      <li>Do ovog časa i gladujemo, i trpimo žedj, i golotinju, i muke i potucamo se,</li>
      <li>I trudimo se radeći svojim rukama. Kad nas psuju, blagosiljamo; kad nas gone trpimo;</li>
      <li>Kad hule na nas, molimo; postasmo kao smetlište sveta, po kome svi gaze dosad.</li>
      <li>Ne pišem ja ovo da posramim vas, nego vas učim kao svoju ljubaznu decu.</li>
      <li>Jer ako imate i trista učitelja u Hristu, ali nemate mnogo otaca. Jer vas ja u Hristu Isusu rodih jevandjeljem.</li>
      <li>Nego vas molim, ugledajte se na mene kao i ja na Hrista.</li>
      <li>Zato poslah k vama Timotija, koji mi je sin ljubazni i verni u Gospodu; on će vam opomenuti puteve moje koji su u Hristu Isusu, kao što svuda i u svakoj crkvi učim.</li>
      <li>Neki se naduše kao da ja neću doći k vama.</li>
      <li>Ali ću vam doći skoro, ako Bog da, i neću gledati na reči onih što su se naduli, nego na silu.</li>
      <li>Jer carstvo Božije nije u reči nego u sili.</li>
      <li>Šta hoćete? Da dodjem k vama s prutom ili s ljubavi i duhom krotosti?</li>
    </ol>
  </li>
  <li>
    <ol>
      <li>Vrlo se glasi da je kurvarstvo medju vama, i takvo kurvarstvo kakvo se ni medju neznabošcima ne čuje, da nekakav ima ženu očevu.</li>
      <li>I vi se još nadimate, mesto da plačete, da se izvadi izmedju vas onaj koji je učinio to delo.</li>
      <li>Jer ja, koji ako nisam kod vas telom, ali duhom tu živim, već odsudih kao da sam tamo, da se onaj koji je to tako učinio,</li>
      <li>U ime Gospoda našeg Isusa Hrista kad se saberete vi i moj duh, sa silom Gospoda našeg Isusa Hrista,</li>
      <li>Da se onaj preda sotoni na mučenje tela, da bi se duh spasao u dan Gospoda našeg Isusa Hrista.</li>
      <li>Nije dobra hvala vaša. Ne znate li da malo kvasca sve testo ukiseli?</li>
      <li>Očistite dakle stari kvasac, da budete novo testo, kao što ste presni; jer i pasha naša zakla se za nas, Hristos.</li>
      <li>Zato da praznujemo ne u starom kvascu, ni u kvascu pakosti i lukavstva, nego u presnom hlebu čistote i istine.</li>
      <li>Pisah vam u poslanici da se ne mešate s kurvarima;</li>
      <li>I to ja ne rekoh za kurvare ovog sveta, ili tvrdice ili idolopoklonike; jer biste morali izići iz sveta.</li>
      <li>A sad vam pisah da se ne mešate ako koji koji se brat zove, postane kurvar, ili tvrdica, ili idolopoklonik, ili kavgadžija, ili pijanica, ili hajduk; s takvima da i ne jedete.</li>
      <li>Jer šta je meni stalo da sudim one koji su napolju? Ne sudite li vi one koji su unutra?</li>
      <li>A one koji su napolju sudiće Bog. Izvadite zloga izmedju sebe.</li>
    </ol>
  </li>
  <li>
    <ol>
      <li>Sme li koji od vas, kad ima tužbu na drugog, ići na sud nepravednima, a ne svetima?</li>
      <li>Ne znate li da će sveti suditi svetu? Kad ćete dakle vi svetu suditi niste li vredni suditi manjim stvarima?</li>
      <li>Ne znate li da ćemo andjelima suditi, a kamoli stvarima ovog sveta?</li>
      <li>A vi kad imate tužbe za stvari ovog sveta, uzmete za sudije one koje u crkvi ne broji niko ni u šta!</li>
      <li>Na sramotu vašu govorim: zar nema medju vama nijednog mudrog koji može rasuditi medju braćom svojom?</li>
      <li>Nego se brat s bratom sudi, i to pred nevernima!</li>
      <li>I to je već vrlo sramno za vas da imate tužbe medju sobom. Zašto radije ne trpite nepravdu? Zašto radije ne pregorite štetu?</li>
      <li>Nego vi sami činite nepravdu i štetu, pa još braći!</li>
      <li>Ili ne znate da nepravednici neće naslediti carstvo Božije? Ne varajte se: ni kurvari, ni idolopoklonici, ni preljubočinci, ni adžuvani, ni muželožnici,</li>
      <li>Ni lupeži, ni lakomci, ni pijanice, ni kavgadžije, ni hajduci, carstvo Božije neće naslediti.</li>
      <li>I ovakvi bejaste neki; nego se opraste i posvetiste i opravdaste imenom Gospoda našeg Isusa Hrista i Duhom Boga našeg.</li>
      <li>Sve mi je slobodno, ali nije sve na korist; sve mi je slobodno, ali neću da šta ovlada mnome.</li>
      <li>Jela su za trbuh, i trbuh je za jela; ali će Bog i ova i onog pokvariti. A telo nije za kurvarstvo, nego za Gospoda, i Gospod za telo.</li>
      <li>A Bog i Gospoda podiže, i nas će podići silom svojom.</li>
      <li>Ne znate li da su telesa vaša udi Hristovi? Hoću li dakle uzeti ude Hristove i od njih načiniti ude kurvine? Bože sačuvaj!</li>
      <li>Ili ne znate da ko se s kurvom sveže jedno telo s njom postane? Jer, reče, biće dvoje jedno telo.</li>
      <li>A ko se Gospoda drži jedan je duh s Gospodom.</li>
      <li>Bežite od kurvarstva; jer svaki greh koji čovek čini osim tela je; a koji se kurva on greši svom telu.</li>
      <li>Ili ne znate da su telesa vaša crkva Svetog Duha koji živi u vama, kog imate od Boga, i niste svoji?</li>
      <li>Jer ste kupljeni skupo. Proslavite dakle Boga u telesima svojim i u dušama svojim, što je Božije.</li>
    </ol>
  </li>
  <li>
    <ol>
      <li>A za ono što mi pisaste: dobro je čoveku da se ne dohvata do žene:</li>
      <li>Ali zbog kurvarstva svaki da ima svoju ženu, i svaka žena da ima svog muža;</li>
      <li>Muž da čini ženi dužnu ljubav, tako i žena mužu.</li>
      <li>Žena nije gospodar od svog tela, nego muž; tako i muž nije gospodar od svog tela, nego žena.</li>
      <li>Ne zabranjujte se jedno od drugog, već ako u dogovoru za vreme, da se postite i molite Bogu; i opet da se sastanete, da vas sotona ne iskuša vašim neuzdržanjem.</li>
      <li>Ali ovo govorim po svetu a ne po zapovesti;</li>
      <li>Jer hoću da svi ljudi budu kao i ja; ali svaki ima svoj dar od Boga: ovaj dakle ovako, a onaj onako.</li>
      <li>A neoženjenim i udovicama velim: dobro im je ako ostanu kao i ja što sam.</li>
      <li>Ako li se ne uzdrže, neka se žene i udaju; jer je bolje ženiti se negoli upaljivati se.</li>
      <li>A oženjenim zapovedam, ne ja nego Gospod, da se žena od muža ne razdvaja</li>
      <li>(Ako se se pak i razdvoji, da se više ne udaje, ili da se pomiri sa svojim mužem); i muž da ne pušta ženu.</li>
      <li>A ostalima govorim ja a ne Gospod: ako koji brat ima ženu nekrštenu i ona se privoli živeti s njim, da je ne ostavlja.</li>
      <li>I žena ako ima muža nekrštenog i on se privoli živeti s njom, da ga ne ostavlja.</li>
      <li>Jer se posveti muž nekršten ženom krštenom, i posveti se žena nekrštena od muža krštenog; jer inače deca vaša bila bi nečista, a sad su sveta.</li>
      <li>Ako li se nekršteni razdvaja, neka se razdvoji; jer se brat ili sestra u takvom dogadjaju ne zarobi; jer nas na mir dozva Gospod Bog.</li>
      <li>Jer šta znaš, ženo, da ako muža spaseš? Ili šta znaš, mužu, da ako ženu spaseš?</li>
      <li>Samo kao što je Bog razdelio svakome, i kao što je svakog pozvao Gospod onako neka živi. I tako zapovedam po svim crkvama.</li>
      <li>Je li ko pozvat obrezan, neka se ne gradi neobrezan; ako li je ko pozvat neobrezan, neka se ne obrezuje.</li>
      <li>Obrezanje je ništa, i neobrezanje je ništa; nego držanje zapovesti Božijih.</li>
      <li>Svaki neka ostane u onom zvanju u kome je pozvan.</li>
      <li>Jesi li pozvan rob, ne brini se; nego ako i možeš svoj biti, još radije budi.</li>
      <li>Jer koji je pozvan u Gospodu rob, slobodnjak je Gospodnji, tako i koji je pozvan slobodnjak, rob je Hristov.</li>
      <li>Kupljeni ste skupo, ne budite robovi ljudima.</li>
      <li>Svaki, braćo, u čemu je ko pozvan u onom neka ostane pred Gospodom.</li>
      <li>A za devojke nemam zapovesti Gospodnje, nego dajem savet, kao koji sam pomilovan od Gospoda, da budem veran.</li>
      <li>Mislim dakle ovo da će biti dobro za sadašnju nevolju da je čoveku dobro tako biti.</li>
      <li>Jesi li se privezao za ženu, ne traži da se razrešiš; jesi li se odrešio od žene, ne traži žene.</li>
      <li>A ako li se i oženiš, nisi sagrešio; i devojka ako se uda, nije sagrešila: ali će imati takvi nevolje telesne; a ja vas žalim.</li>
      <li>A ovo govorim, braćo, jer je ostalo vreme prekraćeno, da će i oni koji imaju žene biti kao oni koji nemaju;</li>
      <li>I koji plaču kao koji ne plaču; i koji se raduju kao koji se ne raduju; i koji kupuju kao koji nemaju;</li>
      <li>I koji ovaj svet upotrebljavaju kao da ga ne upotrebljavaju: jer prolazi obličje ovog sveta.</li>
      <li>A ja hoću da ste vi bezbrižni. Ko je neoženjen brine se za Gospodnje, kako će ugoditi Gospodu;</li>
      <li>A koji je oženjen brine se za svetsko, kako će ugoditi ženi. Drugo je žena, a drugo je devojka.</li>
      <li>Koja je neudata brine se za Gospodnje, kako će ugoditi Gospodu, da bude sveta i telom i duhom; a koja je udata brine se za svetsko, kako će ugoditi mužu.</li>
      <li>A ovo govorim na korist vama samim, ne da vam nametnem zamku na vrat, nego za lepu i pristojnu službu Gospodu bez smetnje.</li>
      <li>Ako li pak ko misli da je sramota za njegovu devojku kad ostane usedelica, i ne može drugačije biti, neka čini šta hoće, ne greši ako se uda.</li>
      <li>A koji stoji tvrdo u srcu, i nema nevolje, a ima vlast nad svojom voljom, i ovo je rasudio u srcu svom da zadrži devojku, dobro čini.</li>
      <li>Tako i onaj koji udaje svoju devojku dobro čini; ali koji ne udaje bolje čini.</li>
      <li>Žena je privezana zakonom dokle joj god živi muž; a ako joj umre muž, slobodna je za koga hoće da se uda, samo u Gospodu.</li>
      <li>Ali je blaženija ako ostane tako po mom savetu; jer mislim da i ja imam Duha Božijeg.</li>
    </ol>
  </li>
  <li>
    <ol>
      <li>A za meso što je klato idolima znamo, jer svi razum imamo. Razum, dakle, nadima, a ljubav popravlja.</li>
      <li>Ako li ko misli da šta zna, ne zna još ništa kao što treba znati.</li>
      <li>A ako ko ljubi Boga, Bog ga je naučio.</li>
      <li>A za jelo idolskih žrtava, znamo da idol nije ništa na svetu, i da nema drugog Boga osim jednog.</li>
      <li>Jer ako i ima koji se bogovi zovu, ili na nebu ili na zemlji, kao što ima mnogo bogova i mnogo gospoda:</li>
      <li>Ali mi imamo samo jednog Boga Oca, od kog je sve, i mi u Njemu, i jednog Gospoda Isusa Hrista, kroz kog je sve, i mi kroza Nj.</li>
      <li>Ali nema svako razuma; jer neki koji još i sad misle da su idoli nešto, kao idolske žrtve jedu, i savest njihova, slaba budući, pogani se.</li>
      <li>Ali jelo nas ne postavlja pred Bogom: jer niti ćemo biti veći ako jedemo, ni manji ako ne jedemo.</li>
      <li>Ali se čuvajte da kako ova sloboda vaša ne postane spoticanje slabima.</li>
      <li>Jer ako tebe, koji imaš razum, vidi ko u idolskoj crkvi gde sediš za trpezom, neće li njegova savest, slaba budući, osloboditi se da jede idolske žrtve?</li>
      <li>I s tvog razuma poginuće slabi brat, za kog Hristos umre.</li>
      <li>Tako kad se grešite o braću, i bijete njihovu slabu savest, o Hrista se grešite.</li>
      <li>Zato, ako jelo sablažnjava brata mog, neću jesti mesa doveka, da ne sablaznim brata svog.</li>
    </ol>
  </li>
  <li>
    <ol>
      <li>Nisam li ja apostol? Nisam li sam svoj? Ne videh li ja Isusa Hrista, Gospoda našeg? Niste li vi delo moje u Gospodu?</li>
      <li>Ako drugima i nisam apostol, ali vama jesam, jer ste vi pečat mog apostolstva u Gospodu.</li>
      <li>Moj odgovor onima koji me uspitaju ovo je:</li>
      <li>Eda li nemamo vlasti jesti i piti?</li>
      <li>Eda li nemamo vlasti sestru ženu voditi, kao i ostali apostoli, i braća Gospodnja, i Kifa?</li>
      <li>Ili jedan ja i Varnava nemamo vlasti ovo činiti?</li>
      <li>Ko vojuje kad o svom trošku? Ili ko sadi vinograd i od rodova njegovih da ne jede? Ili ko pase stado i od mleka stada da ne jede?</li>
      <li>Eda li ovo govorim po čoveku? Ne govori li ovo i zakon?</li>
      <li>Jer je u Mojsijevom zakonu napisano: Da ne zavežeš usta volu koji vrše. Eda li se Bog brine za volove?</li>
      <li>Ili jamačno govori za nas? Jer se za nas napisa: Koji ore treba u nadanju da ore; i koji vrše u nadanju da će dobiti od onog što vrše.</li>
      <li>Kada mi vama duhovna sejasmo, je li to šta veliko ako mi vama telesna požnjemo?</li>
      <li>Kad se drugi mešaju u vašu vlast, a kamoli ne bi mi? Ali ne učinismo po vlasti ovoj nego sve trpimo da ne učinimo kakvu smetnju jevandjelju Hristovom.</li>
      <li>Ne znate li da oni koji čine svetu službu od svetinje se hrane? I koji oltaru služe s oltarom dele?</li>
      <li>Tako i Gospod zapovedi da oni koji jevandjelje propovedaju od jevandjelja žive.</li>
      <li>A ja to nijedno ne učinih. I ne pišem ovo da tako bude za mene; jer bih voleo umreti nego da ko slavu moju uništi.</li>
      <li>Jer ako propovedam jevandjelje, nema mi hvale: jer mi je za nevolju; i teško meni ako jevandjelja ne propovedam.</li>
      <li>Ako dakle ovo činim od svoje volje, platu imam; a ako li činim za nevolju, služba mi je predata.</li>
      <li>Kakva mi je dakle plata? Da propovedajući jevandjelje učinim bez plate jevandjelje Hristovo, da ne činim po svojoj vlasti u propovedanju jevandjelja.</li>
      <li>Jer premda sam slobodan od svih, svima sebe učinih robom, da ih više pridobijem.</li>
      <li>Jevrejima sam bio kao Jevrejin da Jevreje pridobijem; onima koji su pod zakonom bio sam kao pod zakonom, da pridobijem one koji su pod zakonom;</li>
      <li>Onima koji su bez zakona bio sam kao bez zakona, premda nisam Bogu bez zakona nego sam u zakonu Hristovom, da pridobijem one koji su bez zakona.</li>
      <li>Slabima bio sam kao slab, da slabe pridobijem; svima sam bio sve, da kakogod spasem koga.</li>
      <li>A ovo činim za jevandjelje, da bih imao deo u njemu.</li>
      <li>Ne znate li da oni što trče na trku, svi trče, a jedan dobije dar? Tako trčite da dobijete.</li>
      <li>Svaki pak koji se bori od svega se uzdržava: oni dakle da dobiju raspadljiv venac, a mi neraspadljiv.</li>
      <li>Ja dakle tako trčim, ne kao na nepouzdano; tako se borim, ne kao onaj koji bije vetar;</li>
      <li>Nego morim telo svoje i trudim da kako sam drugima propovedajući izbačen ne budem.</li>
    </ol>
  </li>
  <li>
    <ol>
      <li>Ali neću vam zatajiti, braćo, da očevi naši svi pod oblakom biše, i svi kroz more prodjoše;</li>
      <li>I svi se u Mojsija krstiše u oblaku i moru;</li>
      <li>I svi jedno jelo duhovno jedoše;</li>
      <li>I svi jedno piće duhovno piše; jer pijahu od duhovne stene koja idjaše za njima: a stena beše Hristos.</li>
      <li>Ali mnogi od njih ne behu po Božijoj volji, jer biše pobijeni u pustinji.</li>
      <li>A ovo biše ugledi nama, da mi ne želimo zala, kao i oni što želeše.</li>
      <li>Niti bivajte idolopoklonici, kao neki od njih, kao što stoji napisano: Sedoše ljudi da jedu i da piju, i ustaše da igraju.</li>
      <li>Niti da se kurvamo, kao neki od njih što se kurvaše, i pade ih u jedan dan dvadeset i tri hiljade.</li>
      <li>Niti da kušamo Hrista, kao što neki od njih kušaše, i od zmija izgiboše.</li>
      <li>Niti da vičemo na Boga, kao neki od njih što vikaše, i izgiboše od krvnika.</li>
      <li>Ovo se pak sve dogadjaše ugledi njima, a napisa se za nauku nama, na koje posledak sveta dodje.</li>
      <li>Jer koji misli da stoji neka se čuva da ne padne.</li>
      <li>Drugo iskušenje ne dodje na vas osim čovečijeg; ali je veran Bog koji vas neće pustiti da se iskušate većma nego što možete, nego će učiniti s iskušenjem i kraj, da možete podneti.</li>
      <li>Zato, ljubazna braćo moja, bežite od idolopoklonstva.</li>
      <li>Kao mudrima govorim; sudite vi šta govorim.</li>
      <li>Čaša blagoslova koju blagosiljamo nije li zajednica krvi Hristove? Hleb koji lomimo nije li zajednica tela Hristovog?</li>
      <li>Jer smo jedan hleb, jedno telo mnogi; jer svi u jednom hlebu imamo zajednicu.</li>
      <li>Gledajte Izrailja po telu: koji jedu žrtve nisu li zajedničari oltara?</li>
      <li>Šta dakle govorim? Da je idol šta? Ili idolska žrtva da je šta?</li>
      <li>Nije; nego šta žrtvuju neznabošci, da djavolima žrtvuju, a ne Bogu; a ja neću da ste vi zajedničari sa djavolima.</li>
      <li>Ne možete piti čaše Gospodnje i čaše djavolske; ne možete imati zajednicu u trpezi Gospodnjoj i u trpezi djavolskoj.</li>
      <li>Ili da prkosimo Gospodu? Eda li smo mi jači od Njega?</li>
      <li>Sve mi je slobodno, ali nije sve na korist; sve mi je slobodno, ali sve ne ide na dobro.</li>
      <li>Niko da ne gleda šta je njegovo, nego svaki da gleda šta je drugog.</li>
      <li>Sve što se prodaje na mesarnici, jedite, i ništa ne ispitujte savesti radi;</li>
      <li>Jer je Gospodnja zemlja i šta je na njoj.</li>
      <li>Ako li vas ko od nevernika pozove, i hoćete ići, jedite sve što se pred vas donese, i ne premišljajte ništa savesti radi.</li>
      <li>Ako li vam pak ko reče: Ovo je idolska žrtva, ne jedite radi onog koji vam kaže, i radi savesti; jer je Gospodnja zemlja i šta je na njoj.</li>
      <li>Ali ne govorim za savest tvoju, nego drugog; jer zašto da moju slobodu sudi savest drugog?</li>
      <li>Ako ja s blagodaću uživam, zašto da se huli na mene za ono za šta ja zahvaljujem?</li>
      <li>Ako dakle jedete, ako li pijete, ako li šta drugo činite, sve na slavu Božiju činite.</li>
      <li>Ne budite na sablazan ni Jevrejima, ni Grcima, ni crkvi Božijoj,</li>
      <li>Kao što ja u svačemu svima ugadjam, ne tražeći svoje koristi nego mnogih, da se spasu.</li>
    </ol>
  </li>
  <li>
    <ol>
      <li>Ugledajte se na mene, kao i ja na Hrista.</li>
      <li>Hvalim vas pak, braćo, što sve moje pamtite i držite zapovesti kao što vam predadoh.</li>
      <li>Ali hoću da znate da je svakome mužu glava Hristos; a muž je glava ženi; a Bog je glava Hristu.</li>
      <li>Svaki muž koji se s pokrivenom glavom moli Bogu ili prorokuje, sramoti glavu svoju.</li>
      <li>I svaka žena koje se gologlava moli Bogu ili prorokuje, sramoti glavu svoju; jer je svejedno kao da je obrijana.</li>
      <li>Ako se, dakle, ne pokriva žena, neka se striže; ako li je ružno ženi strići se ili brijati se, neka se pokriva.</li>
      <li>Ali muž da ne pokriva glavu, jer je obličje i slava Božija; a žena je slava muževlja.</li>
      <li>Jer nije muž od žene nego žena od muža.</li>
      <li>Jer muž nije sazdan žene radi nego žena muža radi.</li>
      <li>Zato žena treba da ima vlast na glavi, andjela radi.</li>
      <li>Ali niti je muž bez žene ni žena bez muža u Gospodu.</li>
      <li>Jer kako je žena od muža, tako je i muž iz žene; a sve je od Boga.</li>
      <li>Sami medju sobom sudite je li lepo da se žena gologlava moli Bogu?</li>
      <li>Ili ne uči li vas i sama priroda da je mužu sramota ako gaji dugačku kosu;</li>
      <li>A ženi je slava ako gaji dugačku kosu? Jer joj je kosa dana mesto pokrivala.</li>
      <li>Ako li je ko svadljiv, mi takav običaj nemamo, niti crkve Božije.</li>
      <li>Ali ovo zapovedajući ne hvalim da se ne na bolje nego na gore sabirate.</li>
      <li>Prvo dakle kad se sabirate u crkvu, čujem da imaju raspre medju vama, i nešto verujem od ovog.</li>
      <li>Jer treba i jeresi da budu medju vama, da se pokažu pošteni koji su medju vama.</li>
      <li>A kad se skupite na jedno mesto, ne jede se večera Gospodnja.</li>
      <li>Jer svaki svoju večeru uzme najpre i jede, i tako jedan gladuje a drugi se opija.</li>
      <li>Eda li dakle nemate kuća da jedete i pijete? Ili ne marite za crkvu Božiju, i sramotite one koji nemaju? Šta ću vam reći? Hoću li vas pohvaliti za to? Neću.</li>
      <li>Jer ja primih od Gospoda šta vam i predadoh, da Gospod Isus onu noć u koju bivaše predan uze hleb.</li>
      <li>I zahvalivši prelomi i reče: Uzmite, jedite, ovo je telo moje koje se za vas lomi; ovo činite meni za spomen.</li>
      <li>Tako i čašu, po večeri, govoreći: Ova je čaša novi zavet u mojoj krvi; ovo činite, kad god pijete, meni za spomen.</li>
      <li>Jer kad god jedete ovaj hleb i čašu ovu pijete, smrt Gospodnju obznanjujete, dokle ne dodje.</li>
      <li>Tako koji nedostojno jede ovaj hleb ili pije čašu Gospodnju, kriv je telu i krvi Gospodnjoj.</li>
      <li>Ali čovek da ispituje sebe, pa onda od hleba da jede i od čaše da pije;</li>
      <li>Jer koji nedostojno jede i pije, sud sebi jede i pije, ne razlikujući tela Gospodnjeg.</li>
      <li>Zato su medju vama mnogi slabi i bolesni, i dovoljno ih spavaju.</li>
      <li>Jer kad bismo sebe rasudjivali, ne bismo osudjeni bili.</li>
      <li>Ali kad smo sudjeni, nakazuje nas Gospod, da se ne osudimo sa svetom.</li>
      <li>Zato, braćo moja, kad se sastajete da jedete, iščekujte jedan drugog.</li>
      <li>Ako li je ko gladan, neka jede kod kuće, da se na greh ne sastajete. A za ostalo urediću kad dodjem.</li>
    </ol>
  </li>
  <li>
    <ol>
      <li>A za duhovne darove neću vam, braćo, zatajiti.</li>
      <li>Znate da, kad bejaste neznabošci, idoste k idolima bezglasnim, kako vas vodjahu.</li>
      <li>Zato vam dajem na znanje da niko ko duhom Božijim govori neće reći: Anatemate Isusa; i niko ne može Isusa Gospodom nazvati osim Duhom Svetim.</li>
      <li>Darovi su različni, ali je Duh jedan.</li>
      <li>I različne su službe, ali je jedan Gospod.</li>
      <li>I različne su sile, ali je jedan Bog koji čini sve u svemu.</li>
      <li>A u svakome se pojavljuje Duh na korist;</li>
      <li>Jer jednom se daje Duhom reč premudrosti; a drugom reč razuma po istom Duhu;</li>
      <li>A drugom vera, tim istim Duhom; a drugom dar isceljivanja, po tom istom Duhu;</li>
      <li>A drugom da čini čudesa, a drugom proroštvo, a drugom da razlikuje duhove, a drugom različni jezici, a drugom da kazuje jezike.</li>
      <li>A ovo sve čini jedan i taj isti Duh razdeljujući po svojoj vlasti svakome kako hoće.</li>
      <li>Jer kao što je telo jedno i ude ima mnoge, a svi udi jednog tela, premda su mnogi, jedno su telo: tako i Hristos.</li>
      <li>Jer jednim duhom mi se svi krstismo u jedno telo, bili Jevreji, ili Grci, ili robovi, ili sami svoji; i svi se jednim Duhom napojismo.</li>
      <li>Jer telo nije jedan ud, nego mnogi.</li>
      <li>Ako kaže noga; ja nisam ruka, nisam od tela; eda li zato nije od tela?</li>
      <li>I ako kaže uho; ja nisam oko, nisam od tela; eda li zato nije od tela? Kad bi sve telo bilo oko, gde je čuvenje?</li>
      <li>A kad bi sve bilo čuvenje, gde je mirisanje?</li>
      <li>Ali Bog postavi sve ude u telu kako je koga hteo.</li>
      <li>A kad bi svi bili jedan ud, gde je telo?</li>
      <li>Sad su pak mnogi udi, a jedno telo.</li>
      <li>Ali oko ne može reći ruci: Ne trebaš mi; ili opet glava nogama: Ne trebate mi.</li>
      <li>Nego još koji se udi tela čine da su najslabiji najpotrebniji su.</li>
      <li>I koji nam se čine da su najsramotniji na telu, na one udaramo najveću čast;</li>
      <li>I nepošteni naši udi najveće poštenje imaju; a pošteni udi ne trebaju. Ali Bog složi telo i najhudjem udu dade najveću čast,</li>
      <li>Da ne bude raspre u telu, nego da se udi jednako brinu jedan za drugog.</li>
      <li>I ako strada jedan ud, s njim stradaju svi udi; a ako li se jedan ud slavi, s njim se raduju svi udi.</li>
      <li>A vi ste telo Hristovo, i udi medju sobom.</li>
      <li>I jedne dakle postavi Bog u crkvi prvo apostole, drugo proroke, treće učitelje, a potom čudotvorce, onda darove isceljivanja, pomaganja, upravljanja, različne jezike.</li>
      <li>Eda li su svi apostoli? Eda li su svi proroci? Eda li su svi učitelji? Eda li su svi čudotvorci?</li>
      <li>Eda li svi imaju darove isceljivanja? Eda li svi govore jezike? Eda li svi kazuju?</li>
      <li>Starajte se, pak, za veće darove; pa ću vam još bolji put pokazati.</li>
    </ol>
  </li>
  <li>
    <ol>
      <li>Ako jezike čovečije i andjeoske govorim a ljubavi nemam, onda sam kao zvono koje zvoni, ili praporac koji zveči.</li>
      <li>I ako imam proroštvo i znam sve tajne i sva znanja, i ako imam svu veru da i gore premeštam, a ljubavi nemam, ništa sam.</li>
      <li>I ako razdam sve imanje svoje, i ako predam telo svoje da se sažeže, a ljubavi nemam, ništa mi ne pomaže.</li>
      <li>Ljubav dugo trpi, milokrvna je; ljubav ne zavidi; ljubav se ne veliča, ne nadima se,</li>
      <li>Ne čini šta ne valja, ne traži svoje, ne srdi se, ne misli o zlu,</li>
      <li>Ne raduje se nepravdi, a raduje se istini,</li>
      <li>Sve snosi, sve veruje, svemu se nada, sve trpi.</li>
      <li>Ljubav nikad ne prestaje, a proroštvo ako će i prestati, jezici ako će umuknuti, razuma ako će nestati.</li>
      <li>Jer nešto znamo i nešto prorokujemo;</li>
      <li>A kad dodje savršeno, onda će prestati šta je nešto.</li>
      <li>Kad ja bejah malo dete kao dete govorah, kao dete mišljah, kao dete razmišljah; a kad postadoh čovek, odbacih detinjstvo.</li>
      <li>Tako sad vidimo kao kroz staklo, u zagonetki, a onda ćemo licem k licu; sad poznajem nešto, a onda ću poznati kao što sam poznat.</li>
      <li>A sad ostaje vera, nada, ljubav, ovo troje; ali je ljubav najveća medju njima.</li>
    </ol>
  </li>
  <li>
    <ol>
      <li>Držite se ljubavi, a starajte se za duhovne darove, a osobito da prorokujete.</li>
      <li>Jer koji govori jezike, ne govori ljudima nego Bogu: jer niko ne sluša, a on duhom govori tajne.</li>
      <li>A koji prorokuje govori ljudima za popravljanje i utehu i utvrdjenje.</li>
      <li>Jer koji govori jezike sebe popravlja, a koji prorokuje crkvu popravlja.</li>
      <li>Ali ja bih hteo da vi svi govorite jezike, a još više da prorokujete: jer je veći onaj koji prorokuje negoli koji govori jezike, već ako ko kazuje, da se crkva popravlja.</li>
      <li>A sad, braćo, ako dodjem k vama jezike govoreći, kakvu ću korist učiniti ako vam ne govorim ili u otkrivenju, ili u razumu, ili u proroštvu, ili u nauci?</li>
      <li>Kao neke stvari bezdušne koje daju glas, bila svirala ili gusle, ako različan glas ne daju, kako će se razumeti šta se svira ili gudi?</li>
      <li>Jer ako truba da nerazgovetan glas, ko će se pripraviti na boj?</li>
      <li>Tako i vi ako nerazumljivu reč kažete jezikom, kako će se razumeti šta govorite? Jer ćete govoriti u vetar.</li>
      <li>Ima na svetu Bog zna koliko različnih glasova, ali nijedan nije bez značenja.</li>
      <li>Ako dakle ne znam silu glasa, biću nemac onom kome govorim, i onaj koji govori biće meni nemac.</li>
      <li>Tako i vi, budući da se starate za duhovne darove, gledajte da budete onima bogati koji su na popravljanje crkve.</li>
      <li>Zato, koji govori jezikom neka se moli Bogu da kazuje.</li>
      <li>Jer ako se jezikom molim Bogu, moj se duh moli, a um je moj bez ploda.</li>
      <li>Šta će se dakle činiti? Moliću se Bogu duhom, a moliću se i umom; hvaliću Boga duhom, a hvaliću i umom.</li>
      <li>Jer kad blagosloviš duhom kako će onaj koji stoji mesto prostaka reći "Amin" po tvom blagoslovu, kad ne zna šta govoriš?</li>
      <li>Ti dobro zahvaljuješ, ali se drugi ne popravlja.</li>
      <li>Hvala Bogu mom što govorim jezike većma od svih vas.</li>
      <li>Ali u crkvi volim pet reči umom svojim reći, da se i drugi pomognu, nego hiljadu reči jezikom.</li>
      <li>Braćo! Ne budite deca umom, nego pakošću detinjite, a umom budite savršeni.</li>
      <li>U zakonu piše: Drugim jezicima i drugim usnama govoriću narodu ovom, i ni tako me neće poslušati, govori Gospod.</li>
      <li>Zato su jezici za znak ne onima koji veruju, nego koji ne veruju; a proroštvo ne onima koji ne veruju, nego koji veruju.</li>
      <li>Ako se dakle skupi crkva sva na jedno mesto, i svi uzgovorite jezicima, a dodju i prostaci, ili nevernici, neće li reći da ste poludeli?</li>
      <li>A ako svi prorokuju, i dodje kakav nevernik ili prostak, bude pokaran od svih i sudjen od svih.</li>
      <li>I tako tajne srca njegovog bivaju javljene, i tako padnuvši ničice pokloniće se Bogu, i kazaće da je zaista Bog s vama.</li>
      <li>Šta će se dakle činiti, braćo? Kad se sabirate svaki od vas ima psalam, ima nauku, ima jezik, ima otkrivenje, ima kazivanje; a sve da biva na popravljanje.</li>
      <li>Ako ko govori jezikom, ili po dvojica, ili najviše po trojica i to poredom; a jedan da kazuje.</li>
      <li>Ako li ne bude nikoga da kazuje, neka ćuti u crkvi, a sebi neka govori i Bogu.</li>
      <li>A proroci dva ili tri neka govore, i drugi neka rasudjuju.</li>
      <li>Ako li se otkrije šta drugom koji sedi, neka čeka dok prvi ućuti.</li>
      <li>Jer možete prorokovati svi, jedan po jedan, da se svi uče i svi da se teše.</li>
      <li>I duhovi proročki pokoravaju se prorocima;</li>
      <li>Jer Bog nije Bog bune, nego mira, kao po svim crkvama svetih.</li>
      <li>Žene vaše da ćute u crkvama; jer se njima ne dopusti da govore, nego da slušaju, kao što i zakon govori.</li>
      <li>Ako li hoće čemu da se nauče, kod kuće muževe svoje neka pitaju; jer je ružno ženi da govori u crkvi.</li>
      <li>Eda li od vas reč Božija izidje? Ili samim vama dodje?</li>
      <li>Ako ko misli da je prorok ili duhovan, neka razume šta vam pišem, jer su Gospodnje zapovesti.</li>
      <li>Ako li ko ne razume, neka ne razume.</li>
      <li>Zato, braćo moja, starajte se da prorokujete, i ne zabranjujte govoriti jezicima.</li>
      <li>A sve neka biva pošteno i uredno.</li>
    </ol>
  </li>
  <li>
    <ol>
      <li>Ali vam napominjem, braćo, jevandjelje, koje vam objavih, koje i primiste, u kome i stojite.</li>
      <li>Kojim se i spasavate, ako držite kako vam objavih; već ako da uzalud verovaste.</li>
      <li>Jer vam najpre predadoh šta i primih da Hristos umre za grehe naše, po pismu,</li>
      <li>I da bi ukopan, i da usta treći dan, po pismu,</li>
      <li>I da se javi Kifi, potom jedanaestorici apostola;</li>
      <li>A potom Ga videše jednom više od pet stotina braće, od kojih mnogi žive i sad, a neki i pomreše;</li>
      <li>A potom se javi Jakovu, pa onda svima apostolima;</li>
      <li>A posle svih javi se i meni kao kakvom nedonoščetu.</li>
      <li>Jer ja sam najmladji medju apostolima, koji nisam dostojan nazvati se apostol, jer gonih crkvu Božiju.</li>
      <li>Ali po blagodati Božijoj jesam šta jesam, i blagodat Njegova što je u meni ne osta prazna, nego se potrudih više od svih njih, ali ne ja nego blagodat Božija koja je sa mnom.</li>
      <li>Bio dakle ja ili oni, tako propovedamo, i tako verovaste.</li>
      <li>A ako se Hristos propoveda da ustade iz mrtvih, kako govore neki medju vama da nema vaskrsenja mrtvih?</li>
      <li>I ako nema vaskrsenja mrtvih, to ni Hristos ne usta.</li>
      <li>A ako Hristos ne usta, uzalud dakle propovedanje naše, a uzalud i vera vaša.</li>
      <li>A nalazimo se i lažni svedoci Božiji što svedočimo na Boga da vaskrse Hrista, kog ne vaskrse kad mrtvi ne ustaju.</li>
      <li>Jer ako mrtvi ne ustaju, ni Hristos ne usta.</li>
      <li>A ako Hristos ne usta, uzalud vera vaša; još ste u gresima svojim.</li>
      <li>Dakle, i oni koji pomreše u Hristu, izgiboše.</li>
      <li>I ako se samo u ovom životu uzdamo u Hrista, najnesrećniji smo od svih ljudi.</li>
      <li>Ali Hristos usta iz mrtvih, i bi novina onima koji umreše.</li>
      <li>Jer budući da kroz čoveka bi smrt, kroz čoveka i vaskrsenje mrtvih.</li>
      <li>Jer kako po Adamu svi umiru, tako će i po Hristu svi oživeti.</li>
      <li>Ali svaki u svom redu: novina Hristos; a potom oni koji verovaše Hristu o Njegovom dolasku;</li>
      <li>Onda kraj, kad preda carstvo Bogu i Ocu, i kad ukine svako poglavarstvo i svaku vlast i silu.</li>
      <li>Jer Njemu valja carovati dokle ne položi sve neprijatelje svoje pod noge svoje.</li>
      <li>A poslednji će se neprijatelj ukinuti, smrt.</li>
      <li>Jer sve pokori pod noge Njegove. Ali kad veli da je sve Njemu pokoreno, pokazuje se da je osim Onog koji Mu pokori sve.</li>
      <li>A kad Mu sve pokori, onda će se i sam Sin pokoriti Onom koji Mu sve pokori, da bude Bog sve u svemu.</li>
      <li>Šta, dakle, čine oni koji se krste mrtvih radi? Kad mrtvi jamačno ne ustaju, što se i krštavaju mrtvih radi?</li>
      <li>I mi, zašto podnosimo muke i nevolje svaki čas?</li>
      <li>Svaki dan umirem, tako mi, braćo, vaše slave, koju imam u Hristu Isusu Gospodu našem.</li>
      <li>Jer ako sam se po čoveku borio sa zverovima u Efesu, kakva mi je korist ako mrtvi ne ustaju? Da jedemo i pijemo, jer ćemo sutra umreti.</li>
      <li>Ne varajte se: zli razgovori kvare dobre običaje.</li>
      <li>Otreznite se jedanput kao što treba, i ne grešite; jer neki ne znaju za Boga, na sramotu vama kažem.</li>
      <li>Ali će vam reći ko: Kako će ustati mrtvi? I u kakvom će telu doći?</li>
      <li>Bezumniče! To što seješ neće oživeti ako ne umre.</li>
      <li>I što seješ ne seješ telo koje će biti, nego golo zrno, bilo pšenično ili drugo kako.</li>
      <li>A Bog mu daje telo kako hoće, i svakom semenu svoje telo.</li>
      <li>Nije svako telo jedno telo, nego je drugo telo čovečije, a drugo skotsko, a drugo riblje, a drugo ptičije.</li>
      <li>I imaju telesa nebeska i telesa zemaljska: ali je druga slava nebeskim, a druga zemaljskim.</li>
      <li>Druga je slava suncu, a druga slava mesecu, i druga slava zvezdama; jer se zvezda od zvezde razlikuje u slavi.</li>
      <li>Tako i vaskrsenje mrtvih: seje se za raspadljivost, a ustaje za neraspadljivost;</li>
      <li>Seje se u sramoti, a ustaje u slavi; seje se u slabosti, a ustaje u sili;</li>
      <li>Seje se telo telesno, a ustaje telo duhovno. Ima telo telesno, i ima telo duhovno.</li>
      <li>Tako je i pisano: Prvi čovek Adam postade u telesnom životu, a poslednji Adam u duhu koji oživljuje.</li>
      <li>Ali duhovno telo nije prvo, nego telesno, pa onda duhovno.</li>
      <li>Prvi je čovek od zemlje, zemljan; drugi je čovek Gospod s neba.</li>
      <li>Kakav je zemljani takvi su i zemljani; i kakav je nebeski takvi su i nebeski.</li>
      <li>I kako nosimo obličje zemljanog tako ćemo nositi i obličje nebeskog.</li>
      <li>A ovo govorim, braćo, da telo i krv ne mogu naslediti carstvo Božije, niti raspadljivost neraspadljivosti nasledjuje.</li>
      <li>Evo vam kazujem tajnu: jer svi nećemo pomreti, a svi ćemo se pretvoriti.</li>
      <li>Ujedanput, u trenuću oka u poslednjoj trubi; jer će zatrubiti i mrtvi će ustati neraspadljivi, i mi ćemo se pretvoriti.</li>
      <li>Jer ovo raspadljivo treba da se obuče u neraspadljivost, i ovo smrtno da se obuče u besmrtnost.</li>
      <li>A kad se ovo raspadljivo obuče u neraspadljivost i ovo se smrtno obuče u besmrtnost, onda će se zbiti ona reč što je napisana: Pobeda proždre smrt.</li>
      <li>Gde ti je, smrti, žalac? Gde ti je, pakle, pobeda?</li>
      <li>A žalac je smrti greh, a sila je greha zakon.</li>
      <li>A Bogu hvala koji nam dade pobedu kroz Gospoda našeg Isusa Hrista.</li>
      <li>Zato, braćo moja ljubazna, budite tvrdi, ne dajte se pomaknuti, i napredujte jednako u delu Gospodnjem znajući da trud vaš nije uzalud pred Gospodom.</li>
    </ol>
  </li>
  <li>
    <ol>
      <li>A za milostinju svetima, kao što uredih po crkvama galatijskim onako i vi činite.</li>
      <li>Svaki prvi dan nedelje neka svaki od vas ostavlja kod sebe i skuplja koliko može, da ne bivaju zbiranja kad dodjem.</li>
      <li>A kad dodjem, koje nadjete za vredne one ću s poslanicama poslati u Jerusalim neka odnesu vašu pomoć.</li>
      <li>A ako bude vredno da i ja idem, poći će sa mnom.</li>
      <li>A k vama ću doći kad prodjem Makedoniju, jer ću proći kroz Makedoniju.</li>
      <li>A u vas može biti da ću se zabaviti, ili i zimovati, da me vi pratite kud podjem.</li>
      <li>Sad vas u prolaženju neću videti, a nadam se neko vreme ostati kod vas, ako Gospod dopusti.</li>
      <li>A u Efesu ću ostati do Trojičina dne;</li>
      <li>Jer mi se otvoriše velika i bogata vrata, i protivnika ima mnogo.</li>
      <li>A ako dodje Timotije, gledajte da bude kod vas bez straha; jer on radi delo Gospodnje kao i ja.</li>
      <li>Da ga niko, dakle, ne prezre, nego ga ispratite s mirom da dodje k meni; jer ga čekam s braćom.</li>
      <li>A za brata Apola, mnogo ga molih da dodje k vama s braćom: i nikako ne beše mu volja da sad dodje; ali će doći kad imadbude kad.</li>
      <li>Pazite, stojte u veri, muški se držite, utvrdjujte se.</li>
      <li>Sve da vam biva u ljubavi.</li>
      <li>Molim vas, pak, braćo, znate dom Stefanin da je novina od Ahaje, i na služenje svetima odredi se;</li>
      <li>Da ste i vi pokorni takvima, i svakome koji pomaže i trudi se.</li>
      <li>Ali se obradovah dolasku Stefaninom i Fortunatovom i Ahajikovom, jer mi oni nadoknadiše što sam bio bez vas;</li>
      <li>Jer umiriše duh moj i vaš. Prepoznajte, dakle, takve.</li>
      <li>Pozdravljaju vas crkve azijske. Pozdravljaju vas u Gospodu mnogo Akila i Priskila s domašnjom svojom crkvom.</li>
      <li>Pozdravljaju vas braća sva. Pozdravite jedan drugog celivom svetim.</li>
      <li>Pozdravljam vas ja, Pavle svojom rukom.</li>
      <li>Ako ko ne ljubi Gospoda Isusa Hrista da bude proklet, maran ata.</li>
      <li>Blagodat Gospoda našeg Isusa Hrista s vama;</li>
      <li>I ljubav moja sa svima vama u Hristu Isusu. Amin.</li>
    </ol>
  </li>
</ol>