<ol>
  <li>
    <ol>
      <li>Paolo, apostolo di Gesù Cristo per volontà di Dio, ai santi che sono in Efeso, credenti in Cristo Gesù</li>
      <li>grazia a voi e pace da Dio, Padre nostro, e dal Signore Gesù Cristo</li>
      <li>Benedetto sia Dio, Padre del Signore nostro Gesù Cristo, che ci ha benedetti con ogni benedizione spirituale nei cieli, in Cristo</li>
      <li>In lui ci ha scelti prima della creazione del mondo, per essere santi e immacolati al suo cospetto nella carità</li>
      <li>predestinandoci a essere suoi figli adottivi per opera di Gesù Cristo</li>
      <li>secondo il beneplacito della sua volontà. E questo a lode e gloria della sua grazia, che ci ha dato nel suo Figlio diletto</li>
      <li>nel quale abbiamo la redenzione mediante il suo sangue, la remissione dei peccati secondo la ricchezza della sua grazia</li>
      <li>Egli l'ha abbondantemente riversata su di noi con ogni sapienza e intelligenza</li>
      <li>poiché egli ci ha fatto conoscere il mistero della sua volontà, secondo quanto nella sua benevolenza aveva in lui prestabilit</li>
      <li>per realizzarlo nella pienezza dei tempi: il disegno cioè di ricapitolare in Cristo tutte le cose, quelle del cielo come quelle della terra</li>
      <li>In lui siamo stati fatti anche eredi, essendo stati predestinati secondo il piano di colui che tutto opera efficacemente conforme alla sua volontà</li>
      <li>perché noi fossimo a lode della sua gloria, noi, che per primi abbiamo sperato in Cristo</li>
      <li>In lui anche voi, dopo aver ascoltato la parola della verità, il vangelo della vostra salvezza e avere in esso creduto, avete ricevuto il suggello dello Spirito Santo che era stato promesso</li>
      <li>il quale è caparra della nostra eredità, in attesa della completa redenzione di coloro che Dio si è acquistato, a lode della sua gloria</li>
      <li>Perciò anch'io, avendo avuto notizia della vostra fede nel Signore Gesù e dell'amore che avete verso tutti i santi</li>
      <li>non cesso di render grazie per voi, ricordandovi nelle mie preghiere</li>
      <li>perché il Dio del Signore nostro Gesù Cristo, il Padre della gloria, vi dia uno spirito di sapienza e di rivelazione per una più profonda conoscenza di lui</li>
      <li>Possa egli davvero illuminare gli occhi della vostra mente per farvi comprendere a quale speranza vi ha chiamati, quale tesoro di gloria racchiude la sua eredità fra i sant</li>
      <li>e qual è la straordinaria grandezza della sua potenza verso di noi credenti secondo l'efficacia della sua forz</li>
      <li>che egli manifestò in Cristo, quando lo risuscitò dai morti e lo fece sedere alla sua destra nei cieli</li>
      <li>al di sopra di ogni principato e autorità, di ogni potenza e dominazione e di ogni altro nome che si possa nominare non solo nel secolo presente ma anche in quello futuro</li>
      <li>Tutto infatti ha sottomesso ai suoi piedi e lo ha costituito su tutte le cose a capo della Chiesa</li>
      <li>la quale è il suo corpo, la pienezza di colui che si realizza interamente in tutte le cose</li>
    </ol>
  </li>
  <li>
    <ol>
      <li>Anche voi eravate morti per le vostre colpe e i vostri peccati</li>
      <li>nei quali un tempo viveste alla maniera di questo mondo, seguendo il principe delle potenze dell'aria, quello spirito che ora opera negli uomini ribelli</li>
      <li>Nel numero di quei ribelli, del resto, siamo vissuti anche tutti noi, un tempo, con i desideri della nostra carne, seguendo le voglie della carne e i desideri cattivi; ed eravamo per natura meritevoli d'ira, come gli altri</li>
      <li>Ma Dio, ricco di misericordia, per il grande amore con il quale ci ha amati</li>
      <li>da morti che eravamo per i peccati, ci ha fatti rivivere con Cristo: per grazia infatti siete stati salvati</li>
      <li>Con lui ci ha anche risuscitati e ci ha fatti sedere nei cieli, in Cristo Gesù</li>
      <li>per mostrare nei secoli futuri la straordinaria ricchezza della sua grazia mediante la sua bontà verso di noi in Cristo Gesù</li>
      <li>Per questa grazia infatti siete salvi mediante la fede; e ciò non viene da voi, ma è dono di Dio</li>
      <li>né viene dalle opere, perché nessuno possa vantarsene</li>
      <li>Siamo infatti opera sua, creati in Cristo Gesù per le opere buone che Dio ha predisposto perché noi le praticassimo</li>
      <li>Perciò ricordatevi che un tempo voi, pagani per nascita, chiamati incirconcisi da quelli che si dicono circoncisi perché tali sono nella carne per mano di uomo</li>
      <li>ricordatevi che in quel tempo eravate senza Cristo, esclusi dalla cittadinanza d'Israele, estranei ai patti della promessa, senza speranza e senza Dio in questo mondo</li>
      <li>Ora invece, in Cristo Gesù, voi che un tempo eravate i lontani siete diventati i vicini grazie al sangue di Cristo</li>
      <li>Egli infatti è la nostra pace, colui che ha fatto dei due un popolo solo, abbattendo il muro di separazione che era frammezzo, cioè l'inimicizia</li>
      <li>annullando, per mezzo della sua carne, la legge fatta di prescrizioni e di decreti, per creare in se stesso, dei due, un solo uomo nuovo, facendo la pace</li>
      <li>e per riconciliare tutti e due con Dio in un solo corpo, per mezzo della croce, distruggendo in se stesso l'inimicizia</li>
      <li>Egli è venuto perciò ad annunziare pace a voi che eravate lontani e pace a coloro che erano vicini</li>
      <li>Per mezzo di lui possiamo presentarci, gli uni e gli altri, al Padre in un solo Spirito</li>
      <li>Così dunque voi non siete più stranieri né ospiti, ma siete concittadini dei santi e familiari di Dio</li>
      <li>edificati sopra il fondamento degli apostoli e dei profeti, e avendo come pietra angolare lo stesso Cristo Gesù</li>
      <li>In lui ogni costruzione cresce ben ordinata per essere tempio santo nel Signore</li>
      <li>in lui anche voi insieme con gli altri venite edificati per diventare dimora di Dio per mezzo dello Spirito</li>
    </ol>
  </li>
  <li>
    <ol>
      <li>Per questo, io Paolo, il prigioniero di Cristo per voi Gentili..</li>
      <li>penso che abbiate sentito parlare del ministero della grazia di Dio, a me affidato a vostro beneficio</li>
      <li>come per rivelazione mi è stato fatto conoscere il mistero di cui sopra vi ho scritto brevemente</li>
      <li>Dalla lettura di ciò che ho scritto potete ben capire la mia comprensione del mistero di Cristo</li>
      <li>Questo mistero non è stato manifestato agli uomini delle precedenti generazioni come al presente è stato rivelato ai suoi santi apostoli e profeti per mezzo dello Spirito</li>
      <li>che i Gentili cioè sono chiamati, in Cristo Gesù, a partecipare alla stessa eredità, a formare lo stesso corpo, e ad essere partecipi della promessa per mezzo del vangelo</li>
      <li>del quale sono divenuto ministro per il dono della grazia di Dio a me concessa in virtù dell'efficacia della sua potenza</li>
      <li>A me, che sono l'infimo fra tutti i santi, è stata concessa questa grazia di annunziare ai Gentili le imperscrutabili ricchezze di Cristo</li>
      <li>e di far risplendere agli occhi di tutti qual è l'adempimento del mistero nascosto da secoli nella mente di Dio, creatore dell'universo</li>
      <li>perché sia manifestata ora nel cielo, per mezzo della Chiesa, ai Principati e alle Potestà la multiforme sapienza di Dio</li>
      <li>secondo il disegno eterno che ha attuato in Cristo Gesù nostro Signore</li>
      <li>il quale ci dà il coraggio di avvicinarci in piena fiducia a Dio per la fede in lui</li>
      <li>Vi prego quindi di non perdervi d'animo per le mie tribolazioni per voi; sono gloria vostra</li>
      <li>Per questo, dico, io piego le ginocchia davanti al Padre</li>
      <li>dal quale ogni paternità nei cieli e sulla terra prende nome</li>
      <li>perché vi conceda, secondo la ricchezza della sua gloria, di essere potentemente rafforzati dal suo Spirito nell'uomo interiore</li>
      <li>Che il Cristo abiti per la fede nei vostri cuori e così, radicati e fondati nella carità</li>
      <li>siate in grado di comprendere con tutti i santi quale sia l'ampiezza, la lunghezza, l'altezza e la profondità</li>
      <li>e conoscere l'amore di Cristo che sorpassa ogni conoscenza, perché siate ricolmi di tutta la pienezza di Dio</li>
      <li>A colui che in tutto ha potere di fare molto più di quanto possiamo domandare o pensare, secondo la potenza che gia opera in noi</li>
      <li>a lui la gloria nella Chiesa e in Cristo Gesù per tutte le generazioni, nei secoli dei secoli! Amen</li>
    </ol>
  </li>
  <li>
    <ol>
      <li>Vi esorto dunque io, il prigioniero nel Signore, a comportarvi in maniera degna della vocazione che avete ricevuto</li>
      <li>con ogni umiltà, mansuetudine e pazienza, sopportandovi a vicenda con amore</li>
      <li>cercando di conservare l'unità dello spirito per mezzo del vincolo della pace</li>
      <li>Un solo corpo, un solo spirito, come una sola è la speranza alla quale siete stati chiamati, quella della vostra vocazione</li>
      <li>un solo Signore, una sola fede, un solo battesimo</li>
      <li>Un solo Dio Padre di tutti, che è al di sopra di tutti, agisce per mezzo di tutti ed è presente in tutti</li>
      <li>A ciascuno di noi, tuttavia, è stata data la grazia secondo la misura del dono di Cristo</li>
      <li>Per questo sta scritto: ha distribuito doni agli uomini</li>
      <li>Ma che significa la parola «ascese», se non che prima era disceso quaggiù sulla terra</li>
      <li>Colui che discese è lo stesso che anche ascese al di sopra di tutti i cieli, per riempire tutte le cose</li>
      <li>E' lui che ha stabilito alcuni come apostoli, altri come profeti, altri come evangelisti, altri come pastori e maestri</li>
      <li>per rendere idonei i fratelli a compiere il ministero, al fine di edificare il corpo di Cristo</li>
      <li>finché arriviamo tutti all'unità della fede e della conoscenza del Figlio di Dio, allo stato di uomo perfetto, nella misura che conviene alla piena maturità di Cristo</li>
      <li>Questo affinché non siamo più come fanciulli sballottati dalle onde e portati qua e là da qualsiasi vento di dottrina, secondo l'inganno degli uomini, con quella loro astuzia che tende a trarre nell'errore</li>
      <li>Al contrario, vivendo secondo la verità nella carità, cerchiamo di crescere in ogni cosa verso di lui, che è il capo, Cristo</li>
      <li>dal quale tutto il corpo, ben compaginato e connesso, mediante la collaborazione di ogni giuntura, secondo l'energia propria di ogni membro, riceve forza per crescere in modo da edificare se stesso nella carità</li>
      <li>Vi dico dunque e vi scongiuro nel Signore: non comportatevi più come i pagani nella vanità della loro mente</li>
      <li>accecati nei loro pensieri, estranei alla vita di Dio a causa dell'ignoranza che è in loro, e per la durezza del loro cuore</li>
      <li>Diventati così insensibili, si sono abbandonati alla dissolutezza, commettendo ogni sorta di impurità con avidità insaziabile</li>
      <li>Ma voi non così avete imparato a conoscere Cristo</li>
      <li>se proprio gli avete dato ascolto e in lui siete stati istruiti, secondo la verità che è in Gesù</li>
      <li>per la quale dovete deporre l'uomo vecchio con la condotta di prima, l'uomo che si corrompe dietro le passioni ingannatric</li>
      <li>e dovete rinnovarvi nello spirito della vostra ment</li>
      <li>e rivestire l'uomo nuovo, creato secondo Dio nella giustizia e nella santità vera</li>
      <li>Perciò, bando alla menzogna: dite ciascuno la verità al proprio prossimo; perché siamo membra gli uni degli altri</li>
      <li>Nell'ira, non peccate; non tramonti il sole sopra la vostra ira</li>
      <li>e non date occasione al diavolo</li>
      <li>Chi è avvezzo a rubare non rubi più, anzi si dia da fare lavorando onestamente con le proprie mani, per farne parte a chi si trova in necessità</li>
      <li>Nessuna parola cattiva esca più dalla vostra bocca; ma piuttosto, parole buone che possano servire per la necessaria edificazione, giovando a quelli che ascoltano</li>
      <li>E non vogliate rattristare lo Spirito Santo di Dio, col quale foste segnati per il giorno della redenzione</li>
      <li>Scompaia da voi ogni asprezza, sdegno, ira, clamore e maldicenza con ogni sorta di malignità</li>
      <li>Siate invece benevoli gli uni verso gli altri, misericordiosi, perdonandovi a vicenda come Dio ha perdonato a voi in Cristo</li>
    </ol>
  </li>
  <li>
    <ol>
      <li>Fatevi dunque imitatori di Dio, quali figli carissimi</li>
      <li>e camminate nella carità, nel modo che anche Cristo vi ha amato e ha dato se stesso per noi, offrendosi a Dio in sacrificio di soave odore</li>
      <li>Quanto alla fornicazione e a ogni specie di impurità o cupidigia, neppure se ne parli tra voi, come si addice a santi</li>
      <li>lo stesso si dica per le volgarità, insulsaggini, trivialità: cose tutte sconvenienti. Si rendano invece azioni di grazie</li>
      <li>Perché, sappiatelo bene, nessun fornicatore, o impuro, o avaro - che è roba da idolàtri - avrà parte al regno di Cristo e di Dio</li>
      <li>Nessuno vi inganni con vani ragionamenti: per queste cose infatti piomba l'ira di Dio sopra coloro che gli resistono</li>
      <li>Non abbiate quindi niente in comune con loro</li>
      <li>Se un tempo eravate tenebra, ora siete luce nel Signore. Comportatevi perciò come i figli della luce</li>
      <li>il frutto della luce consiste in ogni bontà, giustizia e verità</li>
      <li>Cercate ciò che è gradito al Signore</li>
      <li>e non partecipate alle opere infruttuose delle tenebre, ma piuttosto condannatele apertamente</li>
      <li>poiché di quanto viene fatto da costoro in segreto è vergognoso perfino parlare</li>
      <li>Tutte queste cose che vengono apertamente condannate sono rivelate dalla luce, perché tutto quello che si manifesta è luce</li>
      <li>Per questo sta scritto: dèstati dai morti e Cristo ti illuminerà»</li>
      <li>Vigilate dunque attentamente sulla vostra condotta, comportandovi non da stolti, ma da uomini saggi</li>
      <li>profittando del tempo presente, perché i giorni sono cattivi</li>
      <li>Non siate perciò inconsiderati, ma sappiate comprendere la volontà di Dio</li>
      <li>E non ubriacatevi di vino, il quale porta alla sfrenatezza, ma siate ricolmi dello Spirito</li>
      <li>intrattenendovi a vicenda con salmi, inni, cantici spirituali, cantando e inneggiando al Signore con tutto il vostro cuore</li>
      <li>rendendo continuamente grazie per ogni cosa a Dio Padre, nel nome del Signore nostro Gesù Cristo</li>
      <li>Siate sottomessi gli uni agli altri nel timore di Cristo</li>
      <li>Le mogli siano sottomesse ai mariti come al Signore</li>
      <li>il marito infatti è capo della moglie, come anche Cristo è capo della Chiesa, lui che è il salvatore del suo corpo</li>
      <li>E come la Chiesa sta sottomessa a Cristo, così anche le mogli siano soggette ai loro mariti in tutto</li>
      <li>E voi, mariti, amate le vostre mogli, come Cristo ha amato la Chiesa e ha dato se stesso per lei</li>
      <li>per renderla santa, purificandola per mezzo del lavacro dell'acqua accompagnato dalla parola</li>
      <li>al fine di farsi comparire davanti la sua Chiesa tutta gloriosa, senza macchia né ruga o alcunché di simile, ma santa e immacolata</li>
      <li>Così anche i mariti hanno il dovere di amare le mogli come il proprio corpo, perché chi ama la propria moglie ama se stesso</li>
      <li>Nessuno mai infatti ha preso in odio la propria carne; al contrario la nutre e la cura, come fa Cristo con la Chiesa</li>
      <li>poiché siamo membra del suo corpo</li>
      <li>Per questo l'uomo lascerà suo padre e sua madre e si unirà alla sua donna e i due formeranno una carne sola</li>
      <li>Questo mistero è grande; lo dico in riferimento a Cristo e alla Chiesa</li>
      <li>Quindi anche voi, ciascuno da parte sua, ami la propria moglie come se stesso, e la donna sia rispettosa verso il marito</li>
    </ol>
  </li>
  <li>
    <ol>
      <li>Figli, obbedite ai vostri genitori nel Signore, perché questo è giusto</li>
      <li>Onora tuo padre e tua madre: è questo il primo comandamento associato a una promessa</li>
      <li>perché tu sia felice e goda di una vita lunga sopra la terra</li>
      <li>E voi, padri, non inasprite i vostri figli, ma allevateli nell'educazione e nella disciplina del Signore</li>
      <li>Schiavi, obbedite ai vostri padroni secondo la carne con timore e tremore, con semplicità di spirito, come a Cristo</li>
      <li>e non servendo per essere visti, come per piacere agli uomini, ma come servi di Cristo, compiendo la volontà di Dio di cuore</li>
      <li>prestando servizio di buona voglia come al Signore e non come a uomini</li>
      <li>Voi sapete infatti che ciascuno, sia schiavo sia libero, riceverà dal Signore secondo quello che avrà fatto di bene</li>
      <li>Anche voi, padroni, comportatevi allo stesso modo verso di loro, mettendo da parte le minacce, sapendo che per loro come per voi c'è un solo Signore nel cielo, e che non v'è preferenza di persone presso di lui</li>
      <li>Per il resto, attingete forza nel Signore e nel vigore della sua potenza</li>
      <li>Rivestitevi dell'armatura di Dio, per poter resistere alle insidie del diavolo</li>
      <li>La nostra battaglia infatti non è contro creature fatte di sangue e di carne, ma contro i Principati e le Potestà, contro i dominatori di questo mondo di tenebra, contro gli spiriti del male che abitano nelle regioni celesti</li>
      <li>Prendete perciò l'armatura di Dio, perché possiate resistere nel giorno malvagio e restare in piedi dopo aver superato tutte le prove</li>
      <li>State dunque ben fermi, cinti i fianchi con la verità, rivestiti con la corazza della giustizia</li>
      <li>e avendo come calzatura ai piedi lo zelo per propagare il vangelo della pace</li>
      <li>Tenete sempre in mano lo scudo della fede, con il quale potrete spegnere tutti i dardi infuocati del maligno</li>
      <li>prendete anche l'elmo della salvezza e la spada dello Spirito, cioè la parola di Dio</li>
      <li>Pregate inoltre incessantemente con ogni sorta di preghiere e di suppliche nello Spirito, vigilando a questo scopo con ogni perseveranza e pregando per tutti i santi</li>
      <li>e anche per me, perché quando apro la bocca mi sia data una parola franca, per far conoscere il mistero del vangelo</li>
      <li>del quale sono ambasciatore in catene, e io possa annunziarlo con franchezza come è mio dovere</li>
      <li>Desidero che anche voi sappiate come sto e ciò che faccio; di tutto vi informerà Tìchico, fratello carissimo e fedele ministro nel Signore</li>
      <li>Ve lo mando proprio allo scopo di farvi conoscere mie notizie e per confortare i vostri cuori</li>
      <li>Pace ai fratelli, e carità e fede da parte di Dio Padre e del Signore Gesù Cristo</li>
      <li>La grazia sia con tutti quelli che amano il Signore nostro Gesù Cristo, con amore incorruttibile</li>
    </ol>
  </li>
</ol>