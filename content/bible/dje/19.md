<ol>
  <li>
    <ol>
      <li>Albarkante no boro kaŋ si boro laaley saawara gana, A si kay zunubikooney fondey ra, A si goro mo hahaaraykoy nangora ra.</li>
      <li>Amma a kaani maayaŋ kulu si kala Rabbi asariya* ra, A asariya ra mo no a ga soobay ka miila cin da zaari.</li>
      <li>Nga wo ga ciya sanda tuuri-nya kaŋ i tilam hari zuray me gaa, Kaŋ ga nga izey hay nga alwaato ra. A kobta mo si lakaw, Haŋ kaŋ a ga te me-a-me mo ga te albarka.</li>
      <li>Manti yaadin cine no boro laaley bara nd'a bo, Amma i ga hima sanda du kaŋ haw ga faaru.</li>
      <li>Woodin sabbay se no boro laaley si du ka kay ciiti zaaro ra, Zunubikooney mo si kay adilantey jama ra.</li>
      <li>Zama Rabbi ga adilantey fonda bay, Amma boro laaley fonda ga halaci.</li>
    </ol>
  </li>
  <li>
    <ol>
      <li>Ifo se no ndunnya dumey follo, Jamayaŋ mo ga hari yaamo yaŋ miila?</li>
      <li>Ndunnya bonkooney tun ka kay, Mayraykoyey mo goono ga me haw ka gaaba nda Rabbi nda nga Almasihu.</li>
      <li>I goono ga ne: «Iri m'i sisirey pati-pati, Iri m'i korfey feeri ka furu ka kaa iri gaa.»</li>
      <li>Beeney ra gorokwa ga haaru; Koy Beero ga dond'ey.</li>
      <li>Waato din gaa no a ga salaŋ i se nga futa ra, K'i taabandi nga dukuri konna ra, ka ne:</li>
      <li>«Kulu nda yaadin ay g'ay bonkoono sinji ay tondi hananta Sihiyona boŋ.</li>
      <li>Daahir ay ga Rabbi waado baaru fe. A ne ay se: ‹Ni ya ay izo no. Hunkuna no ay na ni hay.</li>
      <li>Ni m'ay hã, ay mo, Kala ay ma ni no ndunnya dumey ni tubu hari, Ndunnya nangu moorey me mo ma ciya ni mayray hari.</li>
      <li>Ni g'i ceeri-ceeri nda guuru-bi goobu. Ni g'i bagu-bagu sanda kusu cinako cambu cine.› »</li>
      <li>Yaadin gaa binde, ya araŋ, koyey, wa te laakal fa. Ya araŋ, ndunnya ciitikoy, wa gooji nda bayray.</li>
      <li>Wa may Rabbi se da humburkumay, Wa farhã da jijiriyaŋ.</li>
      <li>Wa izo garba sunsum, zama a ma si futu hala mo araŋ ma halaci fonda boŋ, Zama a futay korna ga tara ka tun. Albarkante no borey kulu kaŋ yaŋ ga koru a do.</li>
    </ol>
  </li>
  <li>
    <ol>
      <li>Dawda wane no kaŋ a te waato kaŋ a zuru nga izo Absalom se.</li>
      <li>Ya Rabbi, ay ibarey tonton hal i si lasaabu, Borey kaŋ yaŋ goono ga tun ay gaa ga baa gumo.</li>
      <li>Boro boobo no goono ga ne ay fundo boŋ: «Gaakasinay kulu s'a se Irikoy do.» (Wa dangay)</li>
      <li>Amma, ya Rabbi, ni ya koray no ay se, Ni ya ay darza d'ay bina gaabandikwa mo no.</li>
      <li>Ay jinda no ay hẽ d'a Rabbi gaa, A tu ay se mo nga tondi hananta ra. (Wa dangay)</li>
      <li>Ay kani, ay jirbi, Ay mo hay, zama Rabbi goono g'ay kuru.</li>
      <li>Boro zambarey baayaŋ kaŋ n'ay windi nda gaaba, I humburkumay s'ay di.</li>
      <li>Ya Rabbi, tun! Ya ay Irikoyo, m'ay faaba! Zama ni n'ay ibarey kulu kar garbe gaa. Ni na laalakoyey hinjey bagu-bagu.</li>
      <li>Faaba wo Rabbi kambe ra n'a go. Ni albarka ma goro ni borey boŋ. (Wa dangay)</li>
    </ol>
  </li>
  <li>
    <ol>
      <li>Doonkoy jine bora se. I m'a doon da moolo beeri karyaŋ. Dawda wane no.</li>
      <li>Ya ay Irikoyo, ay adilitara, Ma tu ay se waati kaŋ ay ga ni ce, Zama waato kaŋ ay go kankami ra ni na dogonay te ay se. M'ay suuji, ma maa ay adduwa se.</li>
      <li>Ya araŋ Adam-izey, waati fo no i g'ay darza bare ka ciya kayna yaŋo wo naŋ? Araŋ ga ba yaamo, araŋ ga tangari ceeci, Waati fo no araŋ g'i naŋ? (Wa dangay)</li>
      <li>Amma araŋ ma bay kaŋ Rabbi na nga se mayko fay waani nga boŋ se. Rabbi ga maa waati kaŋ ay g'a ce.</li>
      <li>Wa humburu, araŋ ma si zunubi te mo. Wa saaware da araŋ biney araŋ daarijey boŋ, ka dangay. (Wa dangay)</li>
      <li>Wa adilitaray sargayyaŋ no, Wa de Rabbi gaa mo.</li>
      <li>Boro boobo go ga ne: «May no ga booriyaŋ cabe iri se?» Ya Rabbi, ma ni moyduma annura bare iri do haray.</li>
      <li>Ni na farhã daŋ ay bina ra kaŋ ga bisa i waney waati kaŋ cine i ntaaso d'i reyzin* harey ga baa gumo.</li>
      <li>Ay ga kani ka jirbi nda laakal kanay, Zama nin, ya Rabbi, ni hinne no g'ay gorandi fitina si yaŋ ra.</li>
    </ol>
  </li>
  <li>
    <ol>
      <li>Doonkoy jine bora se. I m'a doon da seese karyaŋ. Dawda wane no.</li>
      <li>Ya Rabbi, ma hanga jeeri ay sanno se, Ma laakal d'ay miila-miiley.</li>
      <li>Ya ay Koyo, ay Irikoyo, m'ay hẽeno jinde hangan, Zama ni gaa no ay ga adduwa te.</li>
      <li>Ya Rabbi, susubay ni ga maa ay jinde. Susubay ay g'ay miila ye ni do haray d'ay adduwa, Ay ga batu mo.</li>
      <li>Zama nin wo manti Irikoy kaŋ ga maa laala kaani no, Laala si goro ni banda.</li>
      <li>Foomakoy mo si du ka kay ni jine. Goy laalo teekoy kulu, ni wang'ey.</li>
      <li>Ni ga tangari ciikoy halaci. Boro kaŋ ga kuri mun, a ga gulinci mo, Rabbi g'a fanta.</li>
      <li>Amma day ay wo, ni baakasinay suuji yulwanta ra no ay ga furo ni windo ra. Ni humburkuma ra mo no ay ga sududu, Ay moyduma ga guna ni fu hananta do haray.</li>
      <li>Ya Rabbi, ma jina candi ay se ni adilitaray ra ay ibarey sabbay se. Ma ni fonda kayandi ay jine zar!</li>
      <li>Zama cimi si i meyey ra, halaciyaŋ no i biney ra. I karrey ya saaray feeranteyaŋ no, I deenayzey no i ga me-kaanay te d'a.</li>
      <li>Ya Irikoy, m'i taaley dake i boŋ. I bumbey saawarey m'i zeeri. M'i furu i taali boobey ra, zama i murte ni gaa.</li>
      <li>Amma borey kaŋ yaŋ ga de ni gaa kulu ma te bine kaani. I ma jinde tunandi farhã sabbay se duumi, Zama se ni ga te i se kosaray. Borey kaŋ yaŋ ga ba ni maa mo ma farhã gumo ni do.</li>
      <li>Zama ni wo, ya Rabbi, ni ga adilante* albarkandi. Ni g'a windi nda gomni mo sanda koray cine.</li>
    </ol>
  </li>
  <li>
    <ol>
      <li>Doonkoy jine bora se. I m'a doon da moolo hamni ahakkukoy karyaŋ. Dawda wane no.</li>
      <li>Ya Rabbi, ma si deeni ay ga ni futa ra, Ma s'ay gooji mo ni futay korna ra.</li>
      <li>Ya Rabbi, m'ay suuji, zama ay lakaw parkatak. Ya Rabbi, m'ay no baani, zama ay biriyey goono ga kaama,</li>
      <li>Ay fundo mo maa doori gumo. Ni mo, ya Rabbi, kala waati fo?</li>
      <li>Ya Rabbi, ma ye ka kaa k'ay fundo faaba. M'ay faaba ni baakasinay suujo se.</li>
      <li>Zama buuyaŋ ra sinda ni fonguyaŋ, Alaahara ra mo may no ga saabu ni se?</li>
      <li>Ay farga ay hẽeni booba sabbay se. Cin kulu ay go g'ay daarijo tayandi, Ay dima mo tay d'ay mundey.</li>
      <li>Ay moy kayna bine saray sabbay se, I zeen ay yanjekaarey kulu sabbay se.</li>
      <li>Ya araŋ goy laalo teekoy kulu, wa fay nd'ay, Zama Rabbi maa ay hẽeno jinda.</li>
      <li>Rabbi maa ay ŋwaara. Rabbi g'ay adduwa ta.</li>
      <li>Ay ibarey kulu, haawi nda humburkumay m'i di gumo. I ma bare, haawi m'i di sahãadin-sahãadin.</li>
    </ol>
  </li>
  <li>
    <ol>
      <li>Dawda hẽeno kaŋ a te baytu Rabbi se, Benyamin bora Kus boŋ.</li>
      <li>Ya Rabbi ay Irikoyo, ni do no ay ga tuguyaŋ do ceeci. M'ay faaba, M'ay soolam ka kaa ay gaaraykoy kulu kambe.</li>
      <li>Zama i ma s'ay kortu-kortu sanda muusu beeri cine kaŋ ga tooru-tooru, faabako mo si.</li>
      <li>Ya Rabbi, ay Irikoyo, hala day ay na woone yaŋ te no: Da day laala go ay kambe ra,</li>
      <li>Wala ay bana ay naanay bora gaa da goy laalo, Wala ay n'ay yanjekaaro zamba sabaabu kulu si --</li>
      <li>Naŋ ay ibara m'ay fundo kankam da gaarayyaŋ kal a m'a di. Naŋ a m'ay fundo taamu ganda, A m'ay darza mutukuru bulungu ra. (Wa dangay)</li>
      <li>Ya Rabbi, ma tun ni futa ra, Ma tun ka kay ka gaaba nda ay yanjekaarey futa. Ma mo hay ay sabbay se, ma cimi ciiti te.</li>
      <li>Dumey marga ma ni windi, Ni ma ye beene ka kaaru i boŋ.</li>
      <li>Rabbi ga ciiti te ndunnya dumey se. Ya Rabbi, ma ciiti te ay se ay adilitara hino me, Da hananyaŋo kaŋ go ay se me mo.</li>
      <li>Naŋ laalakoyey laala ma ban, Amma ni ma adilantey tabbatandi. Zama Irikoy ya adilitaraykoy no, A ga bine da nga gundu neesi.</li>
      <li>Ay korayo go Irikoy do, Nga kaŋ ga bine ra adilantey faaba.</li>
      <li>Irikoy ya adilitaray ciitiko no. Oho, Irikoy ga dukur han kulu.</li>
      <li>Da boro mana bare ka tuubi, kala Irikoy ma nga takuba kaanandi. A ma haw daŋ nga birawo ra mo.</li>
      <li>A na buuyaŋ wongu jinayyaŋ soola a se. A na nga hangawey ciya danjikoyyaŋ.</li>
      <li>Guna, boro ga hay-zaŋay da laala. Oho, a ga zamba gunde sambu ka tangari hay.</li>
      <li>A na guusu soola, a n'a fansi. A kaŋ guusu hirrimo kaŋ a te din ra.</li>
      <li>A zamba ga ye a bumbo boŋ. A toonya mo ga zumbu a boŋ bindo ra.</li>
      <li>Ay ga saabu Rabbi se a adilitara boŋ. Ay ga sifayaŋ baytu te Rabbi kaŋ bisa ikulu maa gaa.</li>
    </ol>
  </li>
  <li>
    <ol>
      <li>Doonkoy jine bora se. I m'a doon da moolo hamni ahakkukoy karyaŋ. Dawda wane no.</li>
      <li>Ya Rabbi Irikoy, Man gaa ni maa darza misa ndunnya kulu ra? Nin no ka ni beera daŋ beeney boŋ.</li>
      <li>Ni na gaabi sinji attaciriyey da naanandey me ra ni yanjekaarey sabbay se, Zama ni ma ibara da fansa banakwa ganji sanni.</li>
      <li>Waati kaŋ ay goono ga laakal da beeney kaŋ ni te, Kaŋ ga ti ni kambe goyey, Hando da handariyayzey mo kaŋ yaŋ ni daŋ,</li>
      <li>Adam-ize ya ifo no binde kaŋ ni ga fongu a gaa, Wala ifo no boro izo kaŋ ni g'a kunfa?</li>
      <li>Ni n'a gazandi malaykey gaa kayna, Ni n'a didiji nda darza nda beeray mo.</li>
      <li>Ni n'a daŋ a ma mayray te ni kambe goyey boŋ. Ni na hay kulu daŋ a cey cire:</li>
      <li>Feejey da hawey kulu, Oho, hala nda ganji hamey,</li>
      <li>Da beene curayzey da teeku hamey, Da hay kulu kaŋ ga gana teeku fondey ra.</li>
      <li>Ya Rabbi Irikoy, Man gaa ni maa darza misa ndunnya kulu ra?</li>
    </ol>
  </li>
  <li>
    <ol>
      <li>Doonkoy jine bora se. I m'a doon da subo kaŋ ga ne: «Ma bu ize aro se». Dawda wane no.</li>
      <li>Ay ga saabu Rabbi se d'ay bina kulu. Ay ga ni dambara goyey kulu dede.</li>
      <li>Ya nin kaŋ ga bisa ikulu, Ay ga farhã da farhã beeri ni do, Ay ma sifayaŋ baytu te ni maa gaa.</li>
      <li>D'ay ibarey na banda bare, I ga kati no ka halaci ni jine.</li>
      <li>Zama ni n'ay cimo d'ay sabaabo tabbatandi. Ni goro karga boŋ ka cimi ciiti te.</li>
      <li>Ni deeni dumi cindey gaa, ni na boro laaley halaci. Ni n'i maa tuusu hal abada abadin.</li>
      <li>Ibarey ban parkatak, i ciya batama koonu hal abada, Gallu beerey mo kaŋ ni zeeri, boro si baa fongu i gaa.</li>
      <li>Amma Rabbi goono ga goro hal abada. A na nga karga sinji ciiti sabbay se.</li>
      <li>A ga ciiti ndunnya se adilitaray ra. Mate kaŋ ga saba boŋ no a ga ciiti te ndunnya dumey se.</li>
      <li>Rabbi ga ciya wongu fu kuuku borey kaŋ yaŋ i goono ga kankam din se, Wongu fu kuuku no taabi alwaati ra.</li>
      <li>Borey kaŋ yaŋ na ni maa bay mo ga de ni gaa, Zama nin, ya Rabbi, ni si ni ceecikoy furu.</li>
      <li>Wa sifayaŋ baytu te Rabbi se, Nga kaŋ goono ga goro Sihiyona ra. W'a goyey baaru fe ndunnya dumey se.</li>
      <li>Zama nga kaŋ ga kuri munyaŋ faasa goono ga fongu taabantey gaa, A si dinya i hẽeno mo.</li>
      <li>Ya Rabbi, nin kaŋ g'ay sambu ay ma fun buuyaŋ windi meyey gaa, M'ay suuji, ma guna taabi kaŋ ay goono ga haŋ ay ibarey kambe ra,</li>
      <li>Zama ay ma du ka ni saabuyaŋey kulu dede Sihiyona* ize wayo windi meyey ra, Zama ay ma farhã ni faaba ra mo.</li>
      <li>Dumi cindey kaŋ guusey kaŋ i fansi din ra. I cey sarku asuuta kaŋ i hirri din gaa mo.</li>
      <li>Rabbi na nga boŋ bangandi nga cimi ciito do. I ga ilaalo zorti k'a di da nga bumbo kambe goyey. Wa fongu woodin gaa ka dangay.</li>
      <li>I ga boro laaley ye Alaahara, Sanda ndunnya dumey kulu kaŋ dinya Irikoy nooya.</li>
      <li>Zama manti waati kulu no Irikoy ga dinya laamikoy gaa bo, Taabante beeje mo si halaci hal abada.</li>
      <li>Ya Rabbi, ma tun! Boro ma si du ka te zaama. I ma dumi cindey ciiti ni jine.</li>
      <li>Ya Rabbi, m'i humburandi. Dumi cindey ma bay kaŋ ngey ya boroyaŋ hinne day no. (Wa dangay)</li>
    </ol>
  </li>
  <li>
    <ol>
      <li>Ya Rabbi, ifo se no ni go ga kay nangu mooro? Ifo se mo no ni go ga tugu taabi alwaati ra?</li>
      <li>Laalakoyey boŋbeera ra i ga taabante ce kondo ŋwa da waasi. Naŋ i m'i di i me-hawyaŋo kaŋ i saaware din ra.</li>
      <li>Zama laalakoy ga niine jare no nga bina ra bina biniya boŋ, Boro kaŋ ga canse sifa no, kaŋ ga donda Rabbi mo.</li>
      <li>Boro laalo, nga niine jareyaŋo ra, A ga ne nga si Irikoy ceeci. A fonguyaŋ kulu si kala noodin, a ma ne way: «Irikoy si no.»</li>
      <li>A muraadey go ga feeri waati kulu. Ni ciitey mooru a se beene hal a si du k'i fonnay. A yanjekaarey kulu, a ga me nyatte i gaa no.</li>
      <li>A ga ne nga bina ra: «I si hin k'ay zinji me! Kal a ma koy hala zamaney kulu gaa, taabi si du ay.»</li>
      <li>A meyo to da laaliyaŋ da gulinci da kankami. Zamba nda laala go a deena boŋ.</li>
      <li>Kwaara kambey ra gumyaŋ nangey ra no a ga nga goray te, Tuguyaŋ nangu ra a ga borey kaŋ yaŋ sinda taali wi, A goono ga mo cale daŋ ka gazantey guna.</li>
      <li>A go ga lamba tuguyaŋ do sanda muusu beeri go nga guuso ra, A goono ga gum zama nga ma taabante di se, A ga taabante di waati kaŋ a n'a zorti nga asuuta ra.</li>
      <li>A gungum, a taŋ ka gum, a ce camsey ga gazantey zeeri.</li>
      <li>Nga bine ra a ga ne: «Irikoy dinya, A na nga moyduma tugu, a si di hal abada.»</li>
      <li>Ya Rabbi, ma tun. Ya Irikoy, ma ni kamba sambu. Ma si dinya taabantey gaa.</li>
      <li>Ifo se no laalakoy ga donda Irikoy, Hala nga bina ra a ga ne: «Ni s'ay hã d'a.»?</li>
      <li>_Ya Rabbi|_, ni di, Zama ni go ga laakal da zamba nda taabi, Zama ni m'i bana da ni kamba. Ni do no gazante ga nga boŋ talfi. Nin no ga ti alatuumey gaako.</li>
      <li>Ni ma laalakoyey kambey ceeri. Boro laalo mo, ni m'a laala fisi ka kaa taray hala hay kulu ma si cindi.</li>
      <li>Rabbi wo Koy no hal abada abadin. Dumi cindey halaci a laabo ra.</li>
      <li>Ya Rabbi, ni maa taabantey muraadey se. Ni g'i biney gaabandi, Ni ga ni hanga jeeri mo hala ni ma maa.</li>
      <li>Ni ma du ka alatuumey da borey kaŋ yaŋ di kankami mo alhakko kaa taray i se. Zama boro kaŋ ga ti ndunnya wo wane, A ma si ye ka humburandi.</li>
    </ol>
  </li>
  <li>
    <ol>
      <li>Doonkoy jine bora se. Dawda wane no. Rabbi do no ay ga tugu. Mate se no araŋ ga ne ay fundo se: «Zuru ka koy ni tondi beero do sanda curayze cine»?</li>
      <li>Zama guna, laalakoyey na biraw naan, I na ngey hangawey daŋ biraw korfey gaa, Zama ngey ma bine ra adilante hay kubay ra.</li>
      <li>Hala day dabey bagu, Ifo no adilante ga te?</li>
      <li>Rabbi go nga fu hanna ra. Rabbi wo, a karga go beena ra. A moy goono ga Adam-izey guna, A mo-ka-mi yaŋey goono g'i neesi.</li>
      <li>Rabbi ga adilante gosi, Amma a bina ga konna laalakoy da toonye baako.</li>
      <li>A ga hirrimiyaŋ gusam laalakoyey boŋ. Danji da sufar* da haw kaŋ ga koroŋ, Woodin yaŋ no ga ti i haŋ-gaaso baa.</li>
      <li>Zama Rabbi ya adilitaraykoy no, A ga ba adilitaray goy mo. Bine daahirantekoy ga di a moyduma.</li>
    </ol>
  </li>
  <li>
    <ol>
      <li>Doonkoy jine bora se. I m'a doon da moolo hamni ahakkukoy karyaŋ. Dawda wane no.</li>
      <li>Ya Rabbi, ma gaakasinay te, Zama hanante si no koyne, Naanaykoy si no mo Adam-izey ra.</li>
      <li>I afo kulu, tangari no a ga hawa nga gorokasin gaa da tangari sifaw me-kuuruyaŋ, Bine hinka mo no a ga salaŋ d'a.</li>
      <li>Tangari sifaw me-kuurey kulu da deeney kaŋ ga sanni yaamo beeriyaŋ te, Rabbi m'i dangandi.</li>
      <li>Ngey no ka ne: «Iri deeney no iri ga te zaama nd'a. Iri me-kuurey iri bumbey wane yaŋ no. May ga ti jine boro iri boŋ?»</li>
      <li>Yaa no Rabbi ci: «Ay ga tun sohõ, Taabantey kankamo da laamikoyey durayyaŋey sabbay se, Ay m'i daŋ baani kaŋ i go ga ceeci ra.»</li>
      <li>Rabbi me sanney ya sanni hananteyaŋ no, Sanda nzarfu kaŋ i gosi guuru hinayaŋ sintilo ra cine, Wo kaŋ i hanandi hala sorro iyye.</li>
      <li>Ya Rabbi, nin no g'i batu, Ni g'i haggoy k'i wa da zamana wo dumi borey hal abada.</li>
      <li>D'i na kazaamataray beerandi Adam-izey ra, Boro laaley ga zankam no nangu kulu.</li>
    </ol>
  </li>
  <li>
    <ol>
      <li>Doonkoy jine bora se. Dawda wane no.</li>
      <li>Hala waatifo, ya Rabbi? Ni ga dinya ay gaa pat no? Waatifo no ni ga fay da ni moyduma tuguyaŋ ay se?</li>
      <li>Ay go ga saaware ay bina ra, Ay bina goono ga hasara zaari me-a-me. Waatifo n'a ga ban? Ay ibara du beeray ay boŋ. Waatifo n'a ga ban?</li>
      <li>Ya Rabbi ay Irikoyo, ma laakal ye, ma tu ay se. M'ay moy no kaari, zama ay ma si buuyaŋ jirbi te.</li>
      <li>Zama ay ibara ma si ne: «Ay te a boŋ zaama!» Ay yanjekaarey mo ma si farhã waati kaŋ ay zinji.</li>
      <li>Amma ay de ni baakasinay suujo gaa. Ay bina ga farhã ni faaba sabbay se. Ay ga baytu te Rabbi se zama a boriyandi ay se.</li>
    </ol>
  </li>
  <li>
    <ol>
      <li>Doonkoy jine bora se. Dawda wane no. Saamo ga ne nga bina ra: «Irikoy si no.» I fumbu, i na fanta goyyaŋ te. Goy hanno teeko si no, baa afo.</li>
      <li>Rabbi go hala beene, a na Adam-izey guna ganda, Nga ma di hala fahamante go no kaŋ ga Irikoy ceeci.</li>
      <li>I kulu kamba, i fumbu care banda. Goy hanno teeko si no; baa afolloŋ si no.</li>
      <li>Laala goy-teekoy wo sinda bayray no? Ngey kaŋ yaŋ g'ay borey ŋwa sanda mate kaŋ cine i ga buuru ŋwa, I si Rabbi ce mo.</li>
      <li>Noodin no humburkumay boobo n'i di, Zama Irikoy go adilantey dumey banda.</li>
      <li>Araŋ na taabante saaware haawandi, Day Rabbi no ga ciya a se tuguyaŋ do.</li>
      <li>Doŋ day Israyla* faaba ma fun Sihiyona ra! Alwaati kaŋ Rabbi ga ye ka kande nga borey i ma fun tamtaray, Yakuba ga farhã, Israyla ga te bine kaani.</li>
    </ol>
  </li>
  <li>
    <ol>
      <li>Dawda wane no. Ya Rabbi, may no ga zumbu ni hukumo ra? May no ga goro ni tondi hananta boŋ?</li>
      <li>Kala nga kaŋ goono ga dira zar-zar, A goono ga adilitaray goy te, A ga cimi ci mo nga bina ra.</li>
      <li>Kala boro kaŋ si nga deena daŋ kormoto ra, A si goy laalo te nga hangasin se, A si nga gorokasin wow mo.</li>
      <li>Kaŋ nga wo diyaŋ gaa furkante ya donda-caray hari no, Day a ga borey kaŋ ga humburu Rabbi beerandi. A ga baa ze hala nda nga boŋ hasaraw hari go a ra, A si barmay mo.</li>
      <li>A si nga nooru garaw nooru nda hari boŋ, A si me-daabu ta zama nga ma boro kaŋ sinda taali zeeri se. Boro kaŋ ga woodin yaŋ te si zinji hal abada.</li>
    </ol>
  </li>
  <li>
    <ol>
      <li>Dawda baytu fo no. Ya Irikoy, m'ay hallasi, zama ni do no ay ga tugu.</li>
      <li>Ay ne Rabbi se: «Nin no ga ti ay Koyo. Ay sinda booriyaŋ fo kala nin.»</li>
      <li>Hanantey kaŋ go laabo ra ciine ra mo, Ngey no ga ti borey kaŋ yaŋ bisa i kulu beeray, Borey kaŋ yaŋ ay kaani maayaŋ kulu go i do.</li>
      <li>Ngey kaŋ yaŋ ga Rabbi barmay da de-koy* fo, Bine saray ga baa i se gumo. Ay s'i kuri sargayey salle. Baa i maayey, ay s'i ce d'ay meyo.</li>
      <li>Rabbi no ga ti ay tubo baa d'ay haŋ-gaasiya mo. Nin no k'ay baa tabbatandi.</li>
      <li>Ay baa go baani nangey ra. Oho, ay gonda tubu hanno.</li>
      <li>Ay ga Rabbi sifa, nga kaŋ ga saaware ay gaa. Oho, cin ay bina g'ay yaamar.</li>
      <li>Ay na Rabbi daŋ ay jine waati kulu. Za kaŋ a go ay kambe ŋwaaro gaa, ay si zinji.</li>
      <li>Woodin sabbay se no ay bina ga farhã, Ay darza mo ga beeri, Ay gaahamo mo ga fulanzam fitina si.</li>
      <li>Zama ni s'ay fundo naŋ Alaahara, Ni si naŋ ni wane Hanna ma fumbu.</li>
      <li>Ni naŋ ay ma fundi fonda bay, Ni jine gonda farhã kunji, Ni kambe ŋwaaro gaa gonda kaani maayaŋ hal abada.</li>
    </ol>
  </li>
  <li>
    <ol>
      <li>Dawda adduwa fo no. Ya Rabbi, ma maa cimi sanni, m'ay hẽeno hangan. Ma hanga jeeri ay adduwa se, Kaŋ si fun me gulincikoy ra.</li>
      <li>Ay ciito ma fun ni do, Ni moy mo ma guna nda sabayaŋ.</li>
      <li>Ni jin k'ay bina neesi, ni n'ay kunfa cin. Ni n'ay gosi, ni mana taali kulu gar. Ay sijiri mo ay meyo ma si harta.</li>
      <li>Borey goyey ciine ra binde, Ni me sanno boŋ no ay n'ay boŋ batu ka fay da toonyantey fondey.</li>
      <li>Ay cey na ni fondey gana, Ay ce taamey mana tansi baa ce fo.</li>
      <li>Ya Irikoy, ay na ni ce zama ni ga tu ay se. Ma ni hanga jeeri ay se, ma maa ay sanno.</li>
      <li>Ya nin kaŋ ga borey kaŋ ga de ni gaa faaba nda ni kambe ŋwaaro, K'i kaa borey kaŋ yaŋ tun ka gaaba nd'ey kambe ra, Ma ni baakasinay suujo kaŋ ga dambarandi cabe.</li>
      <li>Ni m'ay haggoy sanda ni mo gura cine, Ni m'ay tugu mo ni fatey biyo ra,</li>
      <li>Laalakoyey kaŋ g'ay arzaka ku sabbay se, D'ay ibarey kaŋ goono g'ay fundo ceeci, Kaŋ yaŋ goono g'ay windi mo sabbay se.</li>
      <li>I si bakar, i goono ga boŋbeeray sanni te.</li>
      <li>Sohõ i na iri daŋ game iri dirawo ra. I na mo sinji iri gaa zama ngey m'iri soote ganda se.</li>
      <li>A ga hima sanda muusu beeri kaŋ ga bini nga ma kortu, Sanda muusu beeri ize kaŋ goono ga batandi tuguyaŋ ra.</li>
      <li>Ya Rabbi, ma tun ka kay, m'a gandu k'a zeeri. M'ay faaba boro laalo kambe ra da ni takuba.</li>
      <li>Ya Rabbi, m'ay faaba borey gaa da ni kamba, Ndunnya borey gaa kaŋ ngey wo baa, Fundi woone hinne ra no a go, Ngey kaŋ ni n'i gundey toonandi nda ni jisiro. I izey kungu, I ga haŋ kaŋ cindi mo naŋ ngey attaciriyey se.</li>
      <li>Amma ay wo, ay ga ni moyduma guna adilitaray ra. Ay ga ne a wasa waati kaŋ ay ga mo hay ni himando ra.</li>
    </ol>
  </li>
  <li>
    <ol>
      <li>Doonkoy jine bora se. Rabbi tamo Dawda wane no. A na baytu woone sanney ci Rabbi se hano kaŋ hane Rabbi n'a kaa nga ibarey kulu da Sawulu mo kambe ra. A ne:</li>
      <li>Ya Rabbi ay gaabo, ay ga ba nin.</li>
      <li>Rabbi ya ay tondo no, d'ay wongu fuwo, d'ay faabakwa mo, D'ay Irikoyo, ay tondi gaabikoono. A ra no ay ga tugu. Ay korayo d'ay faaba hillo, D'ay cinari kuuko mo no koyne.</li>
      <li>Ay ga ce Rabbi gaa, nga kaŋ to sifayaŋ. Woodin ga naŋ ay ma du faaba ka fun ay ibarey kambe ra.</li>
      <li>Buuyaŋ korfey didiji ay gaa, Irikoy jaŋ-ka-ganayaŋ baayaŋo n'ay humburandi.</li>
      <li>Alaahara korfey n'ay koli ka windi, Buuyaŋ hirrimey n'ay di.</li>
      <li>Ay kankamo ra ay na Rabbi ce, Ay na jinde tunandi ay Irikoyo gaa. A maa ay jinda nga fuwo ra, Ay hẽeno kaŋ ay te a jine din mo furo a hangey ra.</li>
      <li>Saaya din no laabo gaan, a zinji. Tondi kuukey tiksey nyooti, I zinji-zinji, zama Rabbi futu.</li>
      <li>Dullu fun a niina ra ka ciciri, Danji mo kaŋ ga ŋwa ka ban fun a meyo ra. A na danji-bi yaŋ diyandi.</li>
      <li>A na beena gungumandi ka zumbu ganda. Kubay bi tik go a ce taamey cire.</li>
      <li>A kaaru ciiti malayka* boŋ ka tun beene. Oho, a tun da waasi haw fatey boŋ ka deesi.</li>
      <li>A na kuba ciya nga tuguyaŋ do. A bukka no kaŋ go g'a windi, hari kubay, beene hirriyaŋ beerey no.</li>
      <li>A beene hirriyaŋ beerey bisa, zama kaari go a jine, Da gari da danj'ize.</li>
      <li>Rabbi kaati beeney ra, Beeray-Beeri-Koyo na nga jinda beerandi, gari da danji ize.</li>
      <li>A na nga hangawey donton k'i say-say. Oho, a maliyaŋ booba no, ka n'i kar ka say mo.</li>
      <li>Ya Rabbi, ni kaatiyaŋo da ni niina funsuyaŋo yooja mo gaa, Goorayze kuukey bangay, ndunnya tiksey mo fun taray.</li>
      <li>A go beene, a donton k'ay sambu, A n'ay candi ka kaa hari-yaa* bambatey ra.</li>
      <li>A n'ay hamay ka kaa ay ibare gaabikoono kambe ra, Da borey kaŋ yaŋ konna ay kambe ra mo, Zama i bisa ay gaabi.</li>
      <li>I kaŋ ay boŋ ay masiiba zaaro ra, Amma Rabbi ciya ay se deyaŋ hari.</li>
      <li>A kande ay nangu yulwanta ra. A n'ay kaa kambe, zama a ga farhã d'ay.</li>
      <li>Rabbi n'ay bana ay adilitara hino me, Ay kambey hananyaŋo me no a yeti ay se.</li>
      <li>Zama ay na Rabbi fondey haggoy, Ay mana laala mo ka fay d'ay Irikoyo.</li>
      <li>Zama a farilley kulu go ay jine, Ay man'a hin sanney mo ganandi.</li>
      <li>Ay ya toonante no a do haray. Ay n'ay fundo gaay mo ay laalayaŋ ciine ra.</li>
      <li>Woodin se no Rabbi bana ay se ay adilitara hino me, D'ay kambey hananyaŋ hino me nga jine.</li>
      <li>Suujikoy se ni ga ni boŋ cabe Suujikoy. Boro toonante se mo ni ga ni boŋ cabe toonante.</li>
      <li>Boro kaŋ bina ga hanan se ni ga ni boŋ cabe bine-hanno-koy. Siirante mo, ni ga ni boŋ cabe a se carmaykom.</li>
      <li>Zama ni ga taabantey faaba, Amma ni ga boŋ-jarekoy kaynandi.</li>
      <li>Zama ni g'ay fitilla diyandi, Rabbi ay Irikoyo g'ay kuba hanandi.</li>
      <li>Zama ni hino no ay na wongu sata gaaba nd'a, Ay Irikoyo hino no ay ga cinari sar ka daaru nd'a.</li>
      <li>Irikoy wo, a fonda ya toonante no. Rabbi sanno ya neesante mo no, Koray mo no boro kulu kaŋ ga tugu a ra se.</li>
      <li>Zama may no ga ti Irikoy, kala Rabbi? May no ga ti tondi, kala iri Irikoyo?</li>
      <li>Irikoy kaŋ n'ay guddama da gaabi, A n'ay fonda ciya toonante.</li>
      <li>A n'ay cey ciya sanda jeeri wane yaŋ cine, A g'ay daŋ ay nangu beerey boŋ.</li>
      <li>A g'ay kambayzey dondonandi wongu, Hala ay kambey ga haw daŋ guuru-say birawo ra.</li>
      <li>Ni n'ay no ni faaba korayo mo, Ni kambe ŋwaaro n'ay gaay, Ni baano mo n'ay beerandi.</li>
      <li>Ni n'ay taamu-taamu yaŋ feeri ay cire, Ay ce jindey mo mana mulay.</li>
      <li>Ay n'ay ibarey ce banda gana, ay n'i to mo, Ay mana bare ka ye mo kala kaŋ ay n'i ŋwa ka ban.</li>
      <li>Ay n'i gooru k'i fun hala i mongo ka hin ka tun, I kaŋ ay ce taamey cire.</li>
      <li>Zama ni n'ay guddu nda gaabi wongu sabbay se. Borey kaŋ yaŋ tun ay gaa mo, ni naŋ i ma sumbal ay cire.</li>
      <li>Ni naŋ mo ay ibarey ma jinde banda no ay se, Zama ay m'ay konnakoy tuusu.</li>
      <li>I kuuwa, amma faabako si no. I hẽ baa Rabbi gaa, amma a mana tu i se.</li>
      <li>Waato din gaa no ay n'i kar hala i ciya sanda kusa kaŋ haw goono ga gaaray. Ay n'i mun sanda kwaara ra fondo gaa potor-potor cine.</li>
      <li>Ni n'ay faaba borey canda-canda gaa. Ni n'ay ciya dumi cindey mayko. Dumi kaŋ doŋ ay s'a bay, a go ga may ay se.</li>
      <li>Ay baaru maayaŋ gaa i g'ay gana, Yawey ga boŋ ye ay se ganda.</li>
      <li>Yawey ga lakaw, I ga fatta ngey wongu fuwey ra, i gaahamey go ga jijiri.</li>
      <li>Rabbi ya fundikooni no! W'ay tondo sifa! Ay faaba Irikoyo, w'a beerandi gumo!</li>
      <li>Irikoy no ga bana ay se, A ga dumi waani-waani daŋ ay mayra cire.</li>
      <li>A g'ay hamay ka kaa ay ibarey kambe ra. Daahir, ni g'ay beerandi borey kaŋ tun ay se yaŋ boŋ. Ni g'ay soolam ka kaa toonyantey kambe ra.</li>
      <li>Ya Rabbi, woodin se no ay ga saabu ni se dumi cindey game ra. Ay ma sifayaŋ baytu te ni maa gaa.</li>
      <li>A ga faaba beeriyaŋ no bonkoono kaŋ a daŋ din se, A ga baakasinay suuji cabe mo nga wane suubananta se, Kaŋ ga ti Dawda nda nga banda se hal abada.</li>
    </ol>
  </li>
  <li>
    <ol>
      <li>Doonkoy jine bora se. Dawda wane no.</li>
      <li>Beeney go ga Irikoy darza bangandi, Beene batama mo go g'a kambe goyey cabe.</li>
      <li>Zaari ka kaa zaari no i go ga salaŋ, Cin ka kaa cin mo i go ga bayray cabe.</li>
      <li>I sinda ciinay wala sanni, boro si maa i jinde mo.</li>
      <li>I yooja koy hala laabey kulu ra, I sanney mo to hala ndunnya me. I ra no a na bukka te wayna se,</li>
      <li>A ga hima sanda arhiiji kaŋ goono ga fun nga fu ra. A ga farhã sanda boro gaabikooni kaŋ goono ga yonay te.</li>
      <li>Wayna funyaŋ, beena me fa gaa no, A gana ka bisa yaŋ mo ga koy beena me fa gaa. Hay kulu si no kaŋ ga tugu wayna korno se.</li>
      <li>Rabbi asariya ya toonante no, a ga fundi ye. Rabbi seeda ya tabbatante no, A ga naŋ boro kaŋ sinda bayray ma ciya laakalkooni.</li>
      <li>Rabbi hin sanney ya kayanteyaŋ no, I ga bine kaanandi. Rabbi lordo ya hanante no, a ga mo no kaari.</li>
      <li>Rabbi humburkumay gonda hananyaŋ, A ga duumi mo no hal abada. Rabbi ciitey ya cimikoyyaŋ no, Adilitaraykoyyaŋ mo no, i kulu.</li>
      <li>I ga beejandi ka bisa wura, Oho, ka bisa wura hanno boobo. I bisa yu da yu fanta kaani.</li>
      <li>I do no i ga ni tamo kaa baaru, I haggoyyaŋ ra mo no gonda alhakku beeri.</li>
      <li>May no ga hin ka nga darayyaŋey bay? Ni m'ay taali tugantey yaafa.</li>
      <li>Ma ay, ni tamo haggoy k'ay wa da haw-ka-te zunubey. Ma si naŋ i ma du hin ay boŋ. Waato din gaa no ay ga ciya toonante. Ay ga ciya taali si mo zunubi beeri gaa.</li>
      <li>Ya Rabbi, ay tondo d'ay fansakwa, Naŋ ay me sanney d'ay bina miiley ma ciya taayaŋ hari ni jine.</li>
    </ol>
  </li>
  <li>
    <ol>
      <li>Doonkoy jine bora se. Dawda wane no.</li>
      <li>Rabbi ma tu ni se kankami alwaati ra, Yakuba Irikoyo maa ma ni dake beene,</li>
      <li>A ma gaakasinay samba ni se kaŋ ga fun Nangu Hananta ra, A ma ni gaa da gaakasinay kaŋ ga fun Sihiyona ra,</li>
      <li>A ma fongu ni ŋwaari sargayey kulu gaa, A ma ni sargay kaŋ i ga ton ta ni se. (Wa dangay)</li>
      <li>A ma ni bina muraado feeri ni se, A ma ni saawara kulu toonandi mo.</li>
      <li>Iri ga ni zaamayaŋo zamu. Iri Irikoyo maa ra no iri ga iri liiliwaley sinji. Rabbi ma ni ŋwaarayey kulu toonandi ni se.</li>
      <li>Sohõ kay, Ay bay kaŋ Rabbi ga nga wane suubananta faaba. A ga tu nga suubananta se, Tuyaŋo ga fun a beene hananta ra haray, D'a kambe ŋwaaro gaabo kaŋ ga faaba te.</li>
      <li>Boro fooyaŋ, torkey no i ga fooma nd'a, Afooyaŋ mo bariyey, Amma iri wo, Rabbi iri Irikoyo maa no iri ga fooma nd'a.</li>
      <li>Ngey wo gungum, i kaŋ. Amma iri wo tun, iri goono ga kay.</li>
      <li>Ya Rabbi, ma faaba te. Koyo ma tu iri se waati kaŋ iri ga ce.</li>
    </ol>
  </li>
  <li>
    <ol>
      <li>Doonkoy jine bora se. Dawda wane no.</li>
      <li>Ya Rabbi, bonkoono ga farhã ni gaabo ra. Farhã kaŋ a ga te ni faaba ra binde, man a misa cine?</li>
      <li>Ni n'a bine muraadey feeri a se, Ni man'a ganji a meyo ŋwaarayey. (Wa dangay)</li>
      <li>Zama ni n'a kubay da gomni albarka, Ni na koytaray fuula daŋ a boŋo gaa, Wura suubanante wane.</li>
      <li>A na fundi ceeci ni gaa, ni n'a no nd'a mo, Jirbi boobo hal abada abadin nooya.</li>
      <li>A darza gonda beeray ni faaba sabbay se. Darza nda beeray kaŋ ga bisa i kulu no ni g'a didiji nd'a.</li>
      <li>Zama ni n'a daŋ a ma goro albarkante gumo hal abada. Ni n'a bina kaanandi nda farhã ni jine.</li>
      <li>Zama bonkoono ga de Rabbi gaa, Beeray-Beeri-Koyo baakasinay suujo do mo hay kulu s'a zinjandi.</li>
      <li>Ni kamba ga ni ibarey kulu fisi ka kaa taray, Ni kambe ŋwaaro ga ni wangey fisi ka kaa taray.</li>
      <li>Ni futay alwaato ra no ni g'i ciya sanda feema bambata kaŋ goono ga di. Rabbi g'i gon nga futa ra, danji g'i ŋwa.</li>
      <li>Ni g'i izey tuusu ndunnya ra, I bandey mo Adam-izey ra.</li>
      <li>Zama i na laala miila ni gaa. I na hasaraw dabari soola, amma i si hin k'a toonandi.</li>
      <li>Zama ni ga naŋ i ma banda bare, Ni ga ni hangawey daŋ biraw korfey gaa k'i deedandi.</li>
      <li>Ya Rabbi, ma beeri ka bisa i kulu ni gaabo ra, Iri mo, iri ga baytu ka ni hino saabu.</li>
    </ol>
  </li>
  <li>
    <ol>
      <li>Doonkoy jine bora se. I m'a doon da subo kaŋ se i ga ne: «Susubay jeeri no». Dawda wane no.</li>
      <li>Ya ay Irikoyo, ay Irikoyo, ifo se no ni n'ay furu? Ifo se no ay go ga duray, Day ni mooru ay gaakasinay se?</li>
      <li>Ya ay Irikoyo, zaari ay go ga hẽ, ni mana tu, Cin mo yana fulanzam.</li>
      <li>Amma ni ya hananyankoy no, Israyla saabuyaŋey ya ni nangoray no.</li>
      <li>Iri kaayey de ni gaa, I na deyaŋ te, ni n'i kaa kambe mo.</li>
      <li>I na jinde tunandi ni gaa, i du faaba. I de ni gaa, i mana haaw.</li>
      <li>Amma ay wo noon'ize no, manti boro bo, Taali dakeyaŋ hari no borey se, Dondayaŋ hari no jama se.</li>
      <li>Boro kulu kaŋ ga di ay, Donda-caray haari no a ga te ay se. I ga me nyatte ay gaa ka ngey boŋey zinji. I goono ga ne:</li>
      <li>«A de Rabbi gaa, naŋ Rabbi m'a kaa kambe me. Naŋ a m'a faaba, za kaŋ Rabbi ga maa a kaani.»</li>
      <li>Amma nin no k'ay zumandi ay ma fun gunde ra. Ni naŋ ay ma deyaŋ te za ay go ay nyaŋo fafa gaa.</li>
      <li>I n'ay sarku ni gaa za i n'ay hay. Za ay nyaŋo gunda ra nin no ga ti ay Irikoyo.</li>
      <li>Ma si mooru ay, zama taabi ga maan, gaako si no mo.</li>
      <li>Yeeji boobo n'ay windi, Basan yaaru gaabikooney tun ay gaa k'ay daŋ game.</li>
      <li>I goono g'ay gomdo ka me kombandi ay gaa. Sanda muusu beeri kaŋ ga koli ham tooru-tooru, A ga dundu mo.</li>
      <li>I n'ay soogu sanda hari, ay biriyey kulu na care taŋ. Ay bina mo yu fanta cine no, a manne ay bindo ra.</li>
      <li>Ay gaabo koogu sanda car-cambu cine. Ay deena go ga naagu ay daana gaa. Ni kande ay buuyaŋ kusa ra.</li>
      <li>Zama hansey n'ay windi, laalakoyey jama n'ay daŋ game. I n'ay kambey d'ay cey fun,</li>
      <li>Hala a to naŋ kaŋ ay g'ay biriyey kulu kabu. I go g'ay guna ka mo sinji ay gaa.</li>
      <li>I goono g'ay bankaarayey fay-fay ngey nda care game ra, Ay kwaayo boŋ mo, i goono ga kurne te.</li>
      <li>Amma ni, ya Rabbi, ma si mooru ay. Ya nin ay gaakwa, ma te waasi ay gaayaŋ sabbay se.</li>
      <li>M'ay fundo faaba takuba kaani gaa, K'ay fundi follonka mo faaba hansi hina gaa.</li>
      <li>M'ay faaba muusu beeri me ra, Da haw-bi hilli gaa mo. Za kaŋ ni tu ay se,</li>
      <li>Ay ga ni maa fe ay nya-izey se, Jama bindo ra no ay ga ni sifa.</li>
      <li>Araŋ kaŋ ga humburu Rabbi, w'a sifa. Araŋ kulu Yakuba banda, w'a beerandi ka bisa i kulu. Araŋ Israyla banda kulu, wa humbur'a.</li>
      <li>Zama a mana donda kayna ra wane kankamo bo, A man'a fanta mo. A mana nga moyduma tugu a se mo, Amma waato kaŋ a na jinde tunandi a gaa, kulu a maa.</li>
      <li>Ni do no ay sifayaŋ ga fatta jama bambata ra. Ay g'ay sartey bana borey kaŋ yaŋ ga humbur'a jine.</li>
      <li>Alfukaarey ga ŋwa ka kungu. Borey kaŋ yaŋ ga Rabbi ceeci mo g'a sifa. Araŋ biney ma funa hal abada.</li>
      <li>Ndunnya kulu me-a-me ga fongu, I ma ye ka bare Rabbi do. Ndunnya dumey kundey kulu mo ga sududu ni jine.</li>
      <li>Zama mayray ya Rabbi wane no, Nga mo no ga ti ndunnya dumey mayko.</li>
      <li>Ndunnya arzakantey kulu ga ŋwa ka sududu. Borey kaŋ yaŋ ga ye ka ciya bulungu kulu ga sududu a jine, Sanda boro kaŋ sinda hina ka nga fundo gaay.</li>
      <li>Banda fo ga may a se. I ga Koy Beero baaro dede zamana fo kaŋ ga kaa se. I ga kaa k'a adilitara dede mo ndunnya dumi kaŋ i ga hay se, Ka ne: «Nga no ka woodin te.»</li>
    </ol>
  </li>
  <li>
    <ol>
      <li>Dawda dooni fo no. Rabbi ya ay hawji no, ay si jaŋ hay kulu.</li>
      <li>A g'ay naŋ ya kani kuray nangu tayey ra, A g'ay jine candi mo fulanzamyaŋ hari zurey me gaa,</li>
      <li>A g'ay fundo yeenandi, A g'ay candi mo adilitaray fondey ra nga maa sabbay se.</li>
      <li>Daahir, baa ay goono ga dira bu biya gooru bindi ra, Ay si humburu masiiba kulu zama ni go ay banda. Ni goobo da ni kuray saro goono g'ay yaamar.</li>
      <li>Ni ga taabal hanse ay jine, ay ibarey moy go ga di. Ni g'ay boŋo tuusu nda ji, Ay gaasiya mo to kal a go ga mun.</li>
      <li>Booriyaŋ da suuji hinne no g'ay gana ay fundo jirbey kulu, Ay ga goro Rabbi windo ra mo hal abada.</li>
    </ol>
  </li>
  <li>
    <ol>
      <li>Dawda baytu fo no. Ganda laabo ya Rabbi wane no, Nga nda hay kulu kaŋ go a ra, Ndunnya da nga gorokoy mo kaŋ go a ra.</li>
      <li>Zama a n'a sinji teekoy boŋ, A n'a gaabandi mo isey boŋ.</li>
      <li>May no ka kaaru ka koy Rabbi tondo boŋ? May mo no ga kay a nangu hananta ra?</li>
      <li>Kala boro kaŋ gonda kambeyaŋ kaŋ ga hanan, Da bine hanante. Kala boro kaŋ mana nga fundo sambu ka daŋ tangari hari ra, A si ze da gulinci mo.</li>
      <li>Nga no ga du albarka Rabbi do, Da adilitaray mo koyne Irikoy a faabakwa do.</li>
      <li>A ceecikoy zamana nooya, Boro kaŋ ga ni moyduma ceeci, Kaŋ ga ti Yakuba. (Wa dangay)</li>
      <li>Ya araŋ windi me daabirjey, wa araŋ boŋ tunandi. Oho, w'i tunandi beene, Ya araŋ windi meyey kaŋ ga duumi, Zama darzakoyo ma furo.</li>
      <li>May no ga ti darzakoyo? Rabbi no, gaabikoy, hinkoy, Rabbi no, hinkoy wongu ra.</li>
      <li>Ya araŋ windi me daabirjey, wa araŋ boŋ tunandi. Oho, w'i tunandi beene, Ya araŋ windi meyey kaŋ ga duumi, Zama darzakoyo ma furo.</li>
      <li>May no ga ti darzakoyo din? Rabbi Kundeykoyo no, nga no ga ti darzakoy. (Wa dangay)</li>
    </ol>
  </li>
  <li>
    <ol>
      <li>Dawda wane no. Ya Rabbi, ni gaa no ay g'ay bina ye!</li>
      <li>Ya ay Irikoyo, ni gaa no ay ga de, Ma s'ay naŋ ya haaw. Ma si naŋ ay ibarey ma zaama te ay boŋ.</li>
      <li>Oho, boro kaŋ ga hangan ni se, a si haaw. Borey kaŋ yaŋ ga amaana ŋwa sabaabu kulu si, Ngey no ga haaw.</li>
      <li>Ya Rabbi, ma ni fondey cabe ay se, M'ay dondonandi nda ni fondey.</li>
      <li>M'ay candi ni cimo ra, m'ay dondonandi. Zama nin no ga ti Irikoy, ay faaba wano. Ni se no ay ga hangan zaari muudu.</li>
      <li>Ya Rabbi, ma fongu ni bakarawo da ni baakasinay suujey, Zama za doŋ-doŋ kaŋ sinda me i go no.</li>
      <li>Ma si fongu ay zankataray zunubey, wala ay taaley. Ya Rabbi, ma fongu ay gaa ni baakasinay suujo boŋ, Ni booriyaŋo sabbay se.</li>
      <li>Rabbi ya booriyankoy da adilitaraykoy no, Woodin se no a ga zunubikooney dondonandi fonda ra.</li>
      <li>A ga borey kaŋ yaŋ sinda boŋbeeray candi cimi ciiti ra. A ga ngey kaŋ yaŋ sinda boŋbeeray dondonandi nga fonda.</li>
      <li>Rabbi fondey kulu ya baakasinay suuji nda cimi no borey kaŋ yaŋ ga haggoy d'a alkawlo d'a seedey se.</li>
      <li>Ya Rabbi, ni maa sabbay se m'ay zunubo yaafa, zama a ga beeri no.</li>
      <li>Boro woofo no ga humburu Rabbi? Rabbi no g'a koy dondonandi fondo kaŋ a ga hima ka suuban.</li>
      <li>A koy ga goro nda albarka, a banda mo ga laabo tubu.</li>
      <li>Rabbi gundo go borey kaŋ yaŋ ga humbur'a banda, A ga nga sappa cabe i se mo.</li>
      <li>Ay moy, waati kulu Rabbi do haray no i ga guna, Zama a g'ay cey soolam ka kaa hirrimi ra.</li>
      <li>Ma bare ay do, ma gomni goy te ay se mo, Zama ay go faaji nda taabi ra.</li>
      <li>Ay bina taabo tonton, ni m'ay kaa ay masiibey ra.</li>
      <li>Ma laakal ye ay kankamo d'ay taabey gaa, M'ay zunubey kulu yaafa mo.</li>
      <li>Ma laakal d'ay ibarey, zama i ga baa, I ga konna ay mo da konnari laalo.</li>
      <li>M'ay fundo haggoy k'ay faaba, Hala ay ma si haaw, zama ni do no ay ga tugu.</li>
      <li>Naŋ cimi toonante da sabayaŋ m'ay hallasi, Zama ni se no ay ga hangan.</li>
      <li>Ya Irikoy, ni ma Israyla fansa ka kaa nga taabey kulu ra.</li>
    </ol>
  </li>
  <li>
    <ol>
      <li>Dawda wane no. Ya Rabbi, m'ay no cimi, Zama ay hananyaŋo ra no ay dira. Ay de Rabbi gaa mo, fappeyaŋ si.</li>
      <li>Ya Rabbi, m'ay gosi, m'ay deedandi. M'ay gunda d'ay bina neesi.</li>
      <li>Zama ni baakasinay suujo go ay jine, Ni cimo ra no ay dira.</li>
      <li>In da boro yaamey mana margu ka goro care banda, In da munaficey mo mana dira care banda.</li>
      <li>Ay ga konna laala teekoy jama. Ay si yadda in da boro laaley ma goro care banda.</li>
      <li>Ya Rabbi, ay g'ay kambey nyun taali-jaŋay ra ka ni sargay feema windi,</li>
      <li>Zama ay ma saabuyaŋ jinde beeri tunandi, Ay ma ni dambara goyey kulu baaru fe.</li>
      <li>Ya Rabbi, ay ga ba ni windo ra goray, Da ni darza nangora mo.</li>
      <li>Ni ma s'ay biya sambu ka marga nda zunubikooney, Wala ay fundo mo boro-wiyey banda,</li>
      <li>Borey kaŋ yaŋ zamba muraadu go i kambey ra, I kambe ŋwaarey ga to no da me-daabu taayaŋ.</li>
      <li>Amma ay wo, ay hananyaŋo ra no ay ga dira. M'ay fansa, ka gomni goy te ay se mo.</li>
      <li>Ay cey ga kay naŋ kaŋ go banda fo ra. Ay ga Rabbi kuku jama marga ra.</li>
    </ol>
  </li>
  <li>
    <ol>
      <li>Dawda wane no. Rabbi no ga ti ay kaari d'ay faaba mo. May n'ay ga humburu? Rabbi no ga ti ay fundo gaabo. Day may no g'ay humburandi?</li>
      <li>Waati kaŋ goy laalo teekoy kaŋ ay boŋ zama ngey m'ay hamo ŋwa se, Ngey, ay yanjekaarey d'ay ibarey kati ka kaŋ.</li>
      <li>Baa wongu marga ga gata sinji ay se, ay bina si humburu. Baa wongu ga tun ay se, Kulu nda yaadin ay gonda bine-gaabi.</li>
      <li>Hari folloŋ no ay ŋwaaray Rabbi gaa, Nga no ay ga ceeci, ga ti: Ya goro day Rabbi windo ra ay fundo jirbey kulu me, Zama ay ma Rabbi booriyaŋo guna, Ay ma soobay ka miila a marga windo ra.</li>
      <li>Zama masiiba zaari ra a g'ay tugu nga bukka ra, A hukumo tuguyaŋ nango ra no a g'ay daabu, A g'ay sambu ka dake tondi daari boŋ.</li>
      <li>Sohõ mo a g'ay beerandi ay ibarey kaŋ yaŋ goono g'ay windi boŋ. Ay mo ga farhã sargay no a hukumo ra da cililiyaŋ. Ay ga baytu, oho, ay ga sifayaŋ baytu te Rabbi se.</li>
      <li>Ya Rabbi, ma maa ay se waati kaŋ ay goono ga ce d'ay jinda. Ma gomni goy te ay se ka tu ay se.</li>
      <li>Saaya kaŋ cine ni ne: «M'ay moyduma ceeci,» Kal ay bina ne ni se: «Ya Rabbi, ni moyduma no ay ga ceeci.»</li>
      <li>Ma si ni moyduma tugu ay se, Ma si ni tamo gaaray futay ra, Za kaŋ nin no ga ti ay gaako. Ya Irikoy, ay faaba wano, Ma si dira k'ay naŋ! Ma s'ay furu!</li>
      <li>Baa ay baabo d'ay nyaŋo n'ay furu, Kulu nda yaadin, Rabbi g'ay sambu.</li>
      <li>Ya Rabbi, m'ay dondonandi ni fonda, M'ay candi mo fonda kaŋ go banda fo ra ay ibarey sabbay se.</li>
      <li>Ma s'ay daŋ ay yanjekaarey kambe ra hal i ma ngey miila te ay boŋ, Zama tangari seedayaŋ tun zama ngey ma gaaba nd'ay, Ngey da wo kaŋ yaŋ ga toonye funsu.</li>
      <li>Da manti ay cimandi kaŋ ay ga di Rabbi gomno fundikooney laabo ra, doŋ ay kasam.</li>
      <li>Ma hangan Rabbi se. Ma gaabu, A ga ni bina gaabandi mo. Oho, ma hangan Rabbi se.</li>
    </ol>
  </li>
  <li>
    <ol>
      <li>Dawda wane no. Ya Rabbi, ni gaa no ay ga ce. Ya ay tondi daaro, ma si te ay se suntaŋ. Zama ay ma si ciya sanda borey kaŋ yaŋ goono ga gunguray ka do guusu ra, Da ni dangay ay se.</li>
      <li>Ma maa ay ŋwaara jinda, Waati kaŋ ay goono ga hẽ ni gaa. Saaya kaŋ cine ay g'ay kambey sambu ka guna ni Nangu Hananta gaa haray.</li>
      <li>Ma s'ay kurru boro laaley da goy yaamo teekoy banda, Ngey kaŋ yaŋ ga baani sanni te ngey gorokasin se, Amma laala go i biney ra.</li>
      <li>Ma bana i se i goyey boŋ, D'i goyey laala hina me mo. Ma bana i se i kambe goyey boŋ, M'i alhakko yeti i se.</li>
      <li>Za kaŋ i mana laakal da Rabbi goyey, Wala mo a kambey goyey, A ga i bagu no, a si i cina bo.</li>
      <li>I ma Rabbi sifa, zama a maa ay ŋwaara jinda.</li>
      <li>Rabbi ya ay gaabo no, d'ay korayo mo. Ay bina de a gaa, ay du gaakasinay mo. Woodin se no ay bina ga farhã gumo, Ay bayto mo no ay g'a saabu nd'a.</li>
      <li>Rabbi ga ti i gaabo, Nga no ga ti faaba wongu fu nga suubananta se.</li>
      <li>Ma ni jama faaba, ma albarka daŋ ni wane borey gaa. Ma ciya i kurukwa, ma soobay k'i tambe hal abada.</li>
    </ol>
  </li>
  <li>
    <ol>
      <li>Dawda baytu fo no. Ya araŋ Irikoy malaykey, wa no Rabbi se -- Wa darza nda gaabi no Rabbi se.</li>
      <li>Wa Rabbi no darza kaŋ ga hima nd'a maa. Wa sududu Rabbi se zama a gonda darza hanno.</li>
      <li>Rabbi jinda go harey boŋ, Irikoy darzakoyo goono ga kaati, Rabbi go hari bambatey boŋ.</li>
      <li>Rabbi jinda ya hinkoy no, Rabbi jinda go toonante nda beeray beeri.</li>
      <li>Rabbi jinda ga sedre nyayaŋ zeeri. Oho, Rabbi ga Liban sedre* nyaŋey ceeri-ceeri.</li>
      <li>A ga naŋ i ma sar-sar sanda handayze cine. Liban da Siriyon mo sanda haw-bi ize.</li>
      <li>Rabbi jinda ga danji deeneyaŋ zortandi,</li>
      <li>Rabbi jinda ga saaji jijirandi, Rabbi ga Kades saajo jijirandi.</li>
      <li>Rabbi jinda ga naŋ jeerey ma hay, A ga tuuri zugey jallandi. A marga fuwo ra hay kulu ga ne: «Darza!»</li>
      <li>Rabbi goro tunfaana boŋ. Oho, Rabbi goro, Koy no hal abada.</li>
      <li>Rabbi ga gaabi no nga borey se, Rabbi ga nga borey albarkandi nda laakal kanay.</li>
    </ol>
  </li>
  <li>
    <ol>
      <li>Baytu. I m'a doon Rabbi fuwo hanandiyaŋo hane. Dawda wane no.</li>
      <li>Ya Rabbi, ay ga ni zamu, zama ni n'ay sambu beene, Ni mana naŋ ay ibarey ma farhã ay boŋ.</li>
      <li>Ya Rabbi ay Irikoyo, ay hẽ ni gaa, Ni n'ay no baani mo.</li>
      <li>Ya Rabbi, ni n'ay fundo kaa taray a ma fun Alaahara, Ni n'ay fundo yeti waato kaŋ ay gunguray ka koy guuso ra.</li>
      <li>Ya araŋ a ganakoy, wa baytu te Rabbi se, W'a saabu a hananyaŋo se.</li>
      <li>Zama a futa, sanda mo-ka-miyaŋ misa cine no, A gomno mo ga to fundi muudu. Hẽeni ga hanna cin folloŋ, Amma mo boyaŋ ga kande farhã zamuuyaŋ.</li>
      <li>Ay wo kay, ay laakal kanay gora ra ay ne: «I s'ay zinjandi hal abada.»</li>
      <li>Ya Rabbi, ni gomno boŋ ni naŋ ay tondi kuuko ma sinji nda gaabi. Ni na ni moyduma tugu, ay binde boŋ haw.</li>
      <li>Ya Rabbi, ay hẽ ni gaa, Ay Koyo gaa no ay ŋwaaray.</li>
      <li>Nafa fo ka bara ay kuro gaa d'ay gunguray ka do guuso ra? Laabu bulungo ga ni sifa no? Wala a ga ni cimo baaru fe no?</li>
      <li>Ya Rabbi, ma maa, ma gomni goy te ay se! Ya Rabbi, ma ciya ay gaako!</li>
      <li>Ni n'ay bine sara bare ka ciya gaani, Ni n'ay seew bankaarayey feeri, Ni n'ay guddama da bine kaani.</li>
      <li>Zama ay bina ma sifayaŋ baytu te ni se, A ma si dangay mo. Ya Rabbi, ay Irikoyo, ay ga saabuyaŋ te ni se hal abada.</li>
    </ol>
  </li>
  <li>
    <ol>
      <li>Doonkoy jine bora se. Dawda baytu fo no.</li>
      <li>Ya Rabbi, ni do no ay ga tuguyaŋ do ceeci, Ma si naŋ ya haaw hal abada. M'ay faaba mo ni adilitara ra.</li>
      <li>Ma ni hanga jeeri ay se, m'ay faaba nda cahãyaŋ. Ma ciya tondi gaabikooni ay se, wongu fu mo ay faaba se.</li>
      <li>Za kaŋ nin no ga ti ay tondo d'ay wongu fuwo, Kala ni m'ay candi k'ay daŋ fondo ni maa sabbay se.</li>
      <li>Ni g'ay candi ka kaa taaru beero ra, Kaŋ i hirr'ay se tuguyaŋ ra, Zama ni ga ti ay gaabo.</li>
      <li>Ni kamba ra no ay g'ay biya talfi. Ya Rabbi, ya Irikoy cimikoyo, ni n'ay fansa.</li>
      <li>Ay konna borey kaŋ yaŋ ga gaabu tooru yaamey gaa, Amma ay ga de Rabbi gaa.</li>
      <li>Ay ga farhã ka te bine kaani ni baakasinay suujo ra, Zama ni di ay kankamo, ni g'ay fundo masiibey bay mo.</li>
      <li>Ni mana ay daŋ ay ibara kambe ra, Amma ni n'ay cey sinji nangu tafo ra.</li>
      <li>Ya Rabbi, ma gomni goy te ay se, Zama kankami ra no ay go. Ay moy diyaŋo goono ga zabu bine saray sabbay se, Oho, d'ay fundo d'ay gaahamo kulu mo.</li>
      <li>Zama ay fundo jirbey go ga kokor da bine saray, Ay jiirey mo da bine jisiyaŋ. Ay gaabo go ga gaze ay laala sabbay se, Ay biriyey mo ban ka te ikaynayaŋ.</li>
      <li>Ay ciya taali dakeyaŋ hari ay yanjekaarey kulu se, Oho, sanku fa binde ay gorokasiney se. Ay ya humburandi no ay mo-ka-bayrayey se. Borey kaŋ yaŋ ga di ay taray ga zur'ay se.</li>
      <li>I dinya ay gaa sanda buuko kaŋ i si fong'a. Ay ciya sanda gaasu camse cine.</li>
      <li>Zama ay maa boro boobo alaasiray sanni. Humburkumay go kuray kulu. I na saawareyaŋ te ay boŋ, I na dabari te mate kaŋ cine no ngey ga te k'ay fundo sambu nd'a.</li>
      <li>Amma, ya Rabbi, ay wo, ay de ni gaa, Ay ne: «Nin no ga ti ay Irikoyo.»</li>
      <li>Ay jirbey, ni kambe ra no i go, M'ay faaba ay ibarey kambe ra, D'ay gaaraykoy mo gaa.</li>
      <li>Ma naŋ ni moyduma ma kaari ni tamo do haray, M'ay faaba mo ni baakasinay suujo ra.</li>
      <li>Ya Rabbi, ma si naŋ ya haaw, zama ay na ni ce. Ma naŋ laalakoyey ma haaw, i ma te siw Alaahara.</li>
      <li>Meyey kaŋ ga tangari ma dangay, Ngey kaŋ yaŋ ga salaŋ adilantey boŋ da mo-koogay, Da boŋbeeray, da donda-caray mo.</li>
      <li>Man ni gomno beera misa kaŋ ni jisi ngey kaŋ ga humburu nin yaŋ se? Kaŋ ni goy mo ni gaa de-koy se Adam-izey jine!</li>
      <li>Ni g'i tugu ni do tuguyaŋ nango ra hal i ma wa da borey me-hawyaŋey. Ni g'i jisi tugante bukka ra, Hal ni m'i wa da deeney masiiba.</li>
      <li>I ma Rabbi sifa, zama a na nga baakasinay suujo kaŋ ga dambarandi cabe ay se gallu birnikoyo ra.</li>
      <li>Ay wo kay, ay cahãyaŋo ra no ay ne: «I n'ay pati ka kaa ni jine.» Kulu nda yaadin ni maa ay adduwey jinde, Waato kaŋ ay na ni ce.</li>
      <li>Ya Rabbi wane hanantey kulu, wa ba r'a. Rabbi ga naanaykoyey haggoy. A ga banandi toonante te mo boŋbeeray goy teeko se.</li>
      <li>Araŋ kulu kaŋ ga Rabbi hangan, wa gaabu. Araŋ biney ma te gaabi.</li>
    </ol>
  </li>
  <li>
    <ol>
      <li>Dawda baytu fo no. Albarkante no boro kaŋ Irikoy n'a taalo yaafa a se, A n'a zunubey daabu mo.</li>
      <li>Albarkante no alboro kaŋ Rabbi si laala lasaabu a se, Kaŋ sinda gulinci nga biya ra mo.</li>
      <li>Waati kaŋ cine ay dangay, Ay biriyey zeenu ay wurro kaŋ ay foy ka te sabbay se.</li>
      <li>Zama cin da zaari ni kamba ga tin ay boŋ. I n'ay darza bare ka ciya sanda hayni waate koogay cine. (Wa dangay)</li>
      <li>Ay n'ay zunubo seedandi ni jine, Ay man'ay laala mo tugu. Ay ne: «Ay g'ay laala ci no Rabbi se.» Ni mo n'ay zunubey taalo yaafa. (Wa dangay)</li>
      <li>Woodin sabbay se no boro kulu kaŋ ga ni gana ma te adduwa ni gaa alwaati kaŋ a ga du nin ra. Daahir, waati kaŋ harey kaŋ ga guusu ga tun ka yooje, I si to a do.</li>
      <li>Nin no ga ti ay tuguyaŋ nango, Ni g'ay hallasi k'ay wa taabi, Ni g'ay kali mo da faaba baytuyaŋ. (Wa dangay)</li>
      <li>Ay ga ni bayrandi, ay ga ni dondonandi fonda kaŋ ni ga gana din ra, Ay ma ni no saaware, ay moy go ni boŋ.</li>
      <li>Wa si ciya sanda bari wala alambaana kaŋ yaŋ sinda carmay fo. I taalamey ga ti alzam da kasiji kaŋ i g'i gooji nd'a. Da manti yaadin no, i si maan ni do bo.</li>
      <li>Bine saray bambata no ga ciya laalakoy baa, Amma boro kaŋ de Rabbi gaa, Baakasinay suuji ga te a se kali.</li>
      <li>Ya araŋ adilantey, wa te bine kaani ka farhã Rabbi do. Araŋ kulu kaŋ yaŋ biney ga saba, Wa kuuwa farhã sabbay se.</li>
    </ol>
  </li>
  <li>
    <ol>
      <li>Ya araŋ adilantey, wa cilili Rabbi se! Sifayaŋ ga hagu cimikoyey se.</li>
      <li>Wa Rabbi sifa nda moolo beeri, Wa sifayaŋ baytu te a se da moolo hamni-way-koy.</li>
      <li>Wa baytu taji te a se; Araŋ ma subo boriyandi da yooje beeri.</li>
      <li>Zama Rabbi sanno ya cimikoy no, A goyey kulu mo, naanay ra no a g'i te.</li>
      <li>A ga ba adilitaray da cimi ciiti. Ndunnya go toonante da Rabbi baakasinay suujo.</li>
      <li>Rabbi sanno no a na beeney te d'a. Beene kundey mo, a n'i te da nga meyo fulanzama.</li>
      <li>A ga teeku harey margu-margu ka gusam, A ga guusuyaŋey mo jisi nga jisiri nangey ra.</li>
      <li>Ndunnya kulu ma humburu Rabbi, Ndunnya gorokoy kulu ma di a gaakuro.</li>
      <li>Zama a salaŋ, haya kubay mo. A na lordi* te, sanno tabbat mo.</li>
      <li>Rabbi ga dumi cindey saawarey ciya yaamo, A ga borey dabarey ganji mo.</li>
      <li>Rabbi saawara tabbat hal abada, A bina miiley mo hala zamaney kulu me.</li>
      <li>Albarkante no dumo kaŋ Rabbi no ga ti a Irikoyo, Borey kaŋ a suuban i ma ciya nga wane jama.</li>
      <li>Rabbi go beene, a goono ga guna. A ga di Adam-izey kulu.</li>
      <li>A nangora ra a ga ndunnya gorokoy kulu fonnay.</li>
      <li>Nga kaŋ na i biney kulu taka goono ga laakal daŋ i goyey kulu gaa.</li>
      <li>Bonkooni si no kaŋ ga faaba nga wongu marga baayaŋo sabbay se, Wongaari mo si yana nga gaabi beero sabbay se.</li>
      <li>Yana-ka-faaba ciina ra, bari ya hay fo yaamo no, A si boro kulu faaba mo nga gaabi beero sabbay se.</li>
      <li>A go, Rabbi moy go borey kaŋ yaŋ ga humbur'a gaa, Ngey kaŋ yaŋ ga beeje sinji a baakasina ra din gaa,</li>
      <li>Zama a m'i fundey faaba buuyaŋ gaa, A m'i haggoy mo haray jirbey ra.</li>
      <li>Iri fundey goono ga hangan Rabbi se. Nga no ga ti iri gaakasina da iri korayo.</li>
      <li>Oho, iri biney ga farhã a do, Zama iri de a maa hanna gaa.</li>
      <li>Ya Rabbi, ni baakasinay suujo ma goro iri boŋ, Hanganyaŋo kaŋ iri te ni se din boŋ.</li>
    </ol>
  </li>
  <li>
    <ol>
      <li>Dawda wane no waato kaŋ a na nga boŋ himandi follokom Abimelek jine, nga mo n'a gaaray, hal a dira.</li>
      <li>Ay ga Rabbi sifa alwaati kulu, A saabuyaŋo mo ga goro ay me ra duumi.</li>
      <li>Ay fundo ga fooma nda Rabbi. Boro kaŋ sinda boŋbeeray ga maa, a ga farhã mo.</li>
      <li>Wa Rabbi beerandi ay banda, Iri m'a maa beerandi gumo mo care banda.</li>
      <li>Ay na Rabbi ŋwaaray, a tu ay se mo. A n'ay soolam mo ka kaa ay humburkuma kulu ra.</li>
      <li>I guna a do haray, i kaari, I moydumey mo, haawi s'i di abada.</li>
      <li>Taabante woone hẽ, Rabbi maa a se mo, A n'a faaba k'a kaa nga taabey kulu ra.</li>
      <li>Rabbi malayka ga gata sinji borey kaŋ yaŋ ga humbur'a windanta, a g'i faaba mo.</li>
      <li>Wa taba ka maa kaŋ Rabbi ya gomnikoy no. Albarkante no boro kaŋ ga de a gaa.</li>
      <li>Ya araŋ a hanantey, wa humburu Rabbi. Zama jaŋay si no borey kaŋ yaŋ ga humbur'a se.</li>
      <li>Muusu beeri izey ga jaŋ, i ga maa haray mo, Amma borey kaŋ yaŋ ga Rabbi ceeci si jaŋ hari hanno kulu.</li>
      <li>Ya araŋ zankey, wa kaa, wa hanga jeeri ay se, Ay g'araŋ dondonandi Rabbi humburkumay.</li>
      <li>May no boro kaŋ ga ba fundi, Kaŋ ga ba nga ma di jirbi hanney?</li>
      <li>To! Kal ni ma ni deena gaay laala ciyaŋ gaa, Ni meyo mo ma si gulinci salaŋ.</li>
      <li>Ma fay da goy laalo ka ihanno te, Ma laakal kanay ceeci k'a gana mo.</li>
      <li>Rabbi moy go adilantey gaa, A hangey mo go feerante i hẽeney se.</li>
      <li>Rabbi moyduma ga bare ka gaaba da goy laalo teekoy, Zama nga m'i fonguyaŋ tuusu ndunnya boŋ.</li>
      <li>Adilantey ga hẽ, Rabbi ga maa, A g'i soolam ka kaa i taabey kulu ra mo.</li>
      <li>Rabbi ga maan bine-saray-koyey, A ga borey kaŋ yaŋ gonda bine suugay faaba.</li>
      <li>Adilante masiibey wo iboobo no, Day Rabbi g'a soolam ka kaa i kulu ra.</li>
      <li>A ga haggoy d'a biriyey kulu, I ra baa afolloŋ si ceeri.</li>
      <li>Laala ga boro laaley wi, Borey kaŋ yaŋ ga konna adilantey mo, ciiti g'i zeeri.</li>
      <li>Rabbi ga nga tamey fundey fansa. Borey kaŋ yaŋ ga de a gaa mo, Ciiti si baa afolloŋ zeeri i ra.</li>
    </ol>
  </li>
  <li>
    <ol>
      <li>Dawda wane no. Ya Rabbi, ma gurjay da borey kaŋ yaŋ ga gurjay da ay. Ma wongu nda ngey kaŋ yaŋ ga wongu ay.</li>
      <li>Ma sambu koray kayna nda koray beeri, Ma te garbas ay gaakasinay sabbay se,</li>
      <li>Ma yaaji da allag sambu beene, K'ay fundo kankamkoy fonda kosaray. Ma ne ay fundo se: «Ay no ga ti ni faaba.»</li>
      <li>Ngey kaŋ goono g'ay fundo ceeci ma kayna haŋ, I ma haaw mo. Borey kaŋ yaŋ g'ay ceeci hasaraw se mo ma bare, I boŋ ma haw.</li>
      <li>I ma ciya sanda du kaŋ go haw jine, Rabbi malayka goono g'i gaaray.</li>
      <li>I fonda ma te kubay, a ma te tansi mo, Rabbi malayka goono g'i gaarayyaŋo kankamandi.</li>
      <li>Zama i na ngey asuuta tugu guusu ra ay se sabaabu kulu si, I na guusu fansi ay fundo se sabaabu kulu si.</li>
      <li>Halaciyaŋ ma kaŋ i boŋ jirsiyaŋ ra. Asuuta kaŋ i tugu din m'i cey di. Halaciyaŋo kaŋ i soola din, i ma kaŋ a ra.</li>
      <li>Ay fundo mo ga farhã Rabbi ra, A ga farhã gumo a faaba ra.</li>
      <li>Ay biriyey kulu ga ne: «Ya Rabbi, may no ga hima nin kaŋ ga taabante faaba boro kaŋ bis'a gaabi kambe ra?» Oho, taabante da laamikoy, A g'i faaba ngey komkoy kambe ra.</li>
      <li>Ay zaari sambukoy tun ka tangari seeda te. I goono g'ay hã da haŋ kaŋ ay si bay.</li>
      <li>I goono ga laala bana ay se booriyaŋ nangu ra, K'ay fundo hasara.</li>
      <li>Amma ay wo, waati kaŋ i goono ga zaŋay, Ay bankaarayey ya zaara-zaarayaŋ no. Ay n'ay fundo kaynandi nda mehaw, Ay soobay ka adduwa te mo ay bina ra.</li>
      <li>Alhaalo kaŋ ay cabe, sanda day ay coro no, Wala mo ay nya-ize. Ay sooli, ay goono ga bu hẽeni te, Sanda boro kaŋ goono ga nga nya bu baray te.</li>
      <li>Amma ngey wo, waati kaŋ ay simbar, Kal i soobay ka farhã, i margu mo. Karkoy kulu margu ay gaa, ay sinda baaru mo. I soobay k'ay tooru-tooru, i mana naŋ.</li>
      <li>Sanda borey kaŋ yaŋ si Irikoy gana, Kaŋ ga hahaaray ngey batey ra, Yaadin cine no i na ngey hinjey kaama ay gaa.</li>
      <li>Ya ay Koyo, waatifo no ni ga gunayaŋ hinne naŋ? M'ay fundo faaba ka kaa i halacandiyaŋo ra! M'ay fundi follonka mo faaba muusu beerey gaa!</li>
      <li>Ay ga ni saabu marga bambata ra, Ay ga ni sifa mo jama gaabikooni ra.</li>
      <li>Borey kaŋ yaŋ ga wangu ay yaamo-yaamo ma si farhã ay boŋ. Borey kaŋ yaŋ ga konna ay sabaabu kulu si ma si du ka baa mo kar.</li>
      <li>Zama i mana baani sanni te bo, Amma i goono ga zamba sanniyaŋ soola ka dake bine-baani-koyey boŋ laabo ra.</li>
      <li>Daahir i na ngey meyey feeri gumo. I ne: «Ahãa, ahãa, iri moy di a!»</li>
      <li>Ya Rabbi, ni di woodin. Ma si dangay. Ya ay Koyo, ma si mooru ay.</li>
      <li>Ya ay Irikoyo, ay Koy Beero, ma tun ka kay, Ma mo hay ay cimo d'ay sanno gaa.</li>
      <li>Ya Rabbi ay Irikoyo, Ma ciiti ay se ni adilitara boŋ. I ma si du ka farhã ay boŋ.</li>
      <li>I ma si ne ngey biney ra: «Ahãa, yaawo no iri ga ba!» I ma si ne: «Iri n'a gon sukutum.»</li>
      <li>Ngey kaŋ yaŋ ga farhã d'ay hasarawo ma haaw, I ma butugu care banda. Borey kaŋ yaŋ ga ngey boŋ beerandi ay boŋ, Haawi nda kayna m'i daabu.</li>
      <li>Amma borey kaŋ yaŋ ga maa ay cimo kaani ma cilili bine kaani sabbay se, i ma farhã mo. Duumi i ma soobay ka ne: «Rabbi ma beeri, Nga kaŋ ga maa nga tamo albarka kaani.»</li>
      <li>Ay deena mo ga ni adilitara sanni te. Zaari me-a-me a ga ni sifa mo.</li>
    </ol>
  </li>
  <li>
    <ol>
      <li>Doonkoy jine bora se. Rabbi tamo Dawda wane no.</li>
      <li>Murteyaŋ go ga salaŋ boro laalo se a bina ra. Irikoy humburkumay si a jine.</li>
      <li>Zama a ga nga boŋ fafagu no nga boŋ diyaŋ ra, Ga miila nga laala si bangay ka ciya haŋ kaŋ i ga konna.</li>
      <li>A me sanno, laala da gulinci koonu no. A fay da laakal, a na ihanno teeyaŋ mo naŋ.</li>
      <li>A ga laala miila nga daarijo boŋ, A ga kay fondo kaŋ si boori boŋ, a si laala fanta mo.</li>
      <li>Ya Rabbi, ni baakasinay suujo go beeney ra, Ni naanayo mo to hala beeney gaa.</li>
      <li>Ni adilitara ga hima Irikoy tondi beerey, Ni ciitey guusuyaŋ, ibambata no. Ya Rabbi, nin no ga haggoy da boro nda alman kulu.</li>
      <li>Ya Irikoy, man ni baakasinay suujo darza misa? Adam-izey mo ga du koruyaŋ do ni fatey biyo ra.</li>
      <li>I ga haŋ ka yeesi mo da ni windo yulwa, Ni g'i haŋandi mo ni do fundi kaani maayaŋ isa gaa.</li>
      <li>Zama ni do no fundi hari zuro go. Ni kaaro ra no iri ga di hananyaŋ.</li>
      <li>Ma naŋ ni baakasinay suujo ma soobay ka te borey kaŋ yaŋ ga ni bay se. Ni adilitara mo ngey kaŋ yaŋ gonda cimi ngey biney ra se.</li>
      <li>Ma si naŋ boŋbeeraykoy m'ay taamu, Ma si naŋ boro laaley kambe m'ay gaaray.</li>
      <li>Noodin no goy laalo teekoy kaŋ. I n'i naan, kal i si hin ka tun koyne.</li>
    </ol>
  </li>
  <li>
    <ol>
      <li>Dawda wane no. Ma si ni boŋ taabandi laalakoyey sabbay se. Ma si canse mo da borey kaŋ ga adilitaray-jaŋay te.</li>
      <li>Zama i g'i dumbu da waasi sanda subu cine. I ma lakaw mo sanda kobto tayo.</li>
      <li>Ma de Rabbi gaa, ma booriyaŋ goy te, Ma goro laabo ra, ma munye da naanay mo.</li>
      <li>Ni bina ma kaan Rabbi ra, Nga mo ga ni bina muraado feeri ni se.</li>
      <li>Ma ni fundo daŋ Rabbi kambe ra, Ma de a gaa, nga mo ga goy.</li>
      <li>A ga naŋ ni adilitara ma bangay sanda annura cine, Ni cimo mo sanda zaari bindi cine.</li>
      <li>Ma fulanzam hinne Rabbi ra, Ma hin suuru ka hangan a se. Ma si ni boŋ taabandi boro kaŋ goono ga te albarka nga fonda ra sabbay se, Nga kaŋ ga dabari laaloyaŋ kaa taray, I ga ŋwa mo.</li>
      <li>Ma fay da bine fortay, ma futay naŋ mo. Ma si ni boŋ taabandi, Woodin si kande hay kulu kala laala teeyaŋ.</li>
      <li>Zama Irikoy ga laala goykoyey halaci, Amma borey kaŋ yaŋ ga hangan Rabbi se, Ngey no ga laabo tubu.</li>
      <li>Zama d'a gay kayna, kulu laalakoy si no. Daahir, anniya no ni g'a nangora guna nd'a, A si ye ka bara noodin mo.</li>
      <li>Amma borey kaŋ yaŋ sinda boŋbeeray ga laabo tubu, I ga ngey biney kaanandi mo baani yulwanta ra.</li>
      <li>Boro laalo ga me-hawyaŋ te adilante boŋ, A ga hinje kaama a se mo.</li>
      <li>Amma Koy Beero g'a haaru, Zama a di kaŋ a alwaato goono ga kaa.</li>
      <li>Laalakoyey na takuba foobu, i na haw daŋ biraw ra zama ngey ma taabante da laamikoy zeeri, Ngey ma fonda ra cimikoyey halaci.</li>
      <li>I takubey ga furo ngey bumbey biney ra, I birawey mo ga ceeri-ceeri.</li>
      <li>Dambe hari kayna kaŋ go adilante se, A ga bisa arzaka gusam kaŋ go laalakoy boobo se.</li>
      <li>Zama laalakoyey kambey ga ceeri-ceeri, Amma Rabbi ga adilante gaabandi.</li>
      <li>Rabbi ga cimi-toonante-koyey jirbey bay, I tubo mo tabbatante no hal abada.</li>
      <li>I si haaw masiiba jirbey ra bo, Haray jirbey ra mo i ga kungu.</li>
      <li>Amma laalakoyey ga halaci, Rabbi ibarey mo ga ciya sanda kuray do darza. I ga say ka daray, i ga say sanda dullu cine.</li>
      <li>Laalakoy ga garaw sambu, a si bana mo, Amma adilante ya gomnikoy no, a ga nooyaŋ no.</li>
      <li>Zama borey kaŋ yaŋ du albarka Irikoy do, Ngey no ga laabo tubu, Amma borey kaŋ yaŋ a laali, a g'i tuusu.</li>
      <li>Rabbi ga boro ce taamuyaŋey tabbatandi, A ga farhã d'a fonda mo.</li>
      <li>Baa a kaŋ, a si gay ganda bo, Zama Rabbi goono g'a gaay nga kambe ra.</li>
      <li>Doŋ ay ya zanka no, sohõ mo ay zeen, Amma ay mana di i ma adilante furu baa ce fo, Wala mo a banda ma nga ŋwaaro ŋwaaray.</li>
      <li>Zaari me-a-me a goono ga gomni goy te, A goono ga garaw daŋ, A bandey mo albarkanteyaŋ no.</li>
      <li>Ma fay da laala, ma booriyaŋ te. Woodin gaa no ni ga goro hal abada.</li>
      <li>Zama Rabbi ga ba cimi ciiti, A si nga hanantey furu mo. I g'i haggoy no hal abada, Amma a ga boro laalo ganji banda.</li>
      <li>Adilantey ga laabo tubu, i ma goro a ra hal abada.</li>
      <li>Adilante me ga laakal sanni salaŋ, A deena mo ga cimi ciiti sanni te.</li>
      <li>A Irikoyo asariya go a bina ra, A taamuyaŋey kulu si te tansi.</li>
      <li>Boro laalo ga gum ka adilante batandi, A goono ga ceeci nga m'a wi.</li>
      <li>Rabbi si adilanta naŋ a kambe ra. A s'a zeeri mo waati kaŋ i goono g'a ciiti.</li>
      <li>Ma hangan Rabbi se, m'a fondey haggoy, Nga mo ga ni beerandi ni ma laabo tubu. Waati kaŋ a ga boro laaley tuusu, ni ga di a.</li>
      <li>Ay doona ka di boro laalo kaŋ toonyante no. A go ga daaru ka yandi sanda tuuri tayo kaŋ go nga batama ra.</li>
      <li>Amma a bisa, a si no mo. Oho, hala ay n'a ceeci zaati, Amma boro si ye ka di a koyne.</li>
      <li>Ma laakal daŋ cimi-toonante-koy gaa, Ma adilante guna mo, Zama baani boro gonda kokora hanno.</li>
      <li>Day zunubikooney ga halaci no care banda, Boro laaley kokora ga ti i m'i tuusu.</li>
      <li>Amma adilantey faaba wo, Rabbi do no a ga fun. Nga no ga ti i gaabi do taabi alwaati ra.</li>
      <li>Rabbi g'i gaakasinay, a g'i kaa kambe. Boro laaley kambe ra n'a g'i kaa, A g'i faaba mo zama i tugu a do.</li>
    </ol>
  </li>
  <li>
    <ol>
      <li>Dawda baytu fo kaŋ a te fongandiyaŋ se.</li>
      <li>Ya Rabbi, ma si deen'ay gaa ni futa ra, Ma s'ay gooji mo ni dukuri korna ra.</li>
      <li>Zama ni hangawey furo ay ra, Ni kamba mo goono g'ay naan da gaabi.</li>
      <li>Ay sinda baani ay hamo ra ni dukuro sabbay se, Gaabi mo si no ay biriyey ra ay zunubey sabbay se.</li>
      <li>Zama ay hartayaŋey ku d'ay boŋo, Sanda jaraw tiŋo cine, i bis'ay gaabi.</li>
      <li>Ay biyey te haw, i fumbu ay saamotara sabbay se.</li>
      <li>Ay gungum; ay sooli gumo, Zaaro me muudu ay goono ga dira nda bina sunnay.</li>
      <li>Zama ay gunde calbey to da tonyaŋ, Ay hamo kulu ra mo sinda baani.</li>
      <li>Ay dusu, ay tutubu-tutubu, Ay wurru bine ra laakal-kanay-jaŋay sabbay se.</li>
      <li>Ya Koy Beero, haŋ kaŋ ay ga laami kulu go ni jine, Ay durayyaŋo mo si tugante ni se.</li>
      <li>Ay bina go ga fittaw, ay gaabo fay d'ay, Baa ay moy annura mo daray ay se.</li>
      <li>Ay baakoy d'ay corey kay nangu mooro, I goono ga di ay masiiba, Ay dumey mo go ga kay nangu mooro.</li>
      <li>Ay fundo ceecikoy mo na hirrimiyaŋ sinji ay se. Ngey mo kaŋ yaŋ ga ba ngey m'ay zamba goono ga halaciyaŋ ci, Zaari me-a-me i goono ga gulinci soola.</li>
      <li>Amma ay wo hima sanda lutu, yana maa. Ay ga hima beebe kaŋ si nga me fiti.</li>
      <li>Oho, ay ga hima sanda boro kaŋ si maa, Kaŋ kobay si no a me ra.</li>
      <li>Ya Rabbi, za kaŋ ni gaa no ay ga beeje sinji, Ya Koy Beero, ay Irikoyo, ni ga tu.</li>
      <li>Zama ay ne: «Waati kaŋ ay cey ga tansi, Kaŋ i ga boŋ jare ay se ka gaaba nd'ay, I ma si farhã ay boŋ.»</li>
      <li>Zama ay wo ga ba ka kaŋ, Ay bine sara mo go ay jine waati kulu.</li>
      <li>Zama ay g'ay taalo bangandi, Ay to da humburkumay ay zunubo sabbay se.</li>
      <li>Amma ay ibarey ya iboobo no, i gonda hina mo. Borey kaŋ yaŋ wongu ay sabaabu kulu si, Ngey wo tonton gumo.</li>
      <li>Borey mo kaŋ ga laala bana ihanno se ya yanjekaariyaŋ no ay se, Zama haŋ kaŋ ga boori no ay goono ga gana.</li>
      <li>Ya Rabbi, ma s'ay furu; ya ay Irikoyo, ma si mooru ay.</li>
      <li>Ya ay Koyo, ya ay faaba, ma waasu k'ay gaa.</li>
    </ol>
  </li>
  <li>
    <ol>
      <li>Doonkoy jine bora Yedutun se. Dawda baytu fo no.</li>
      <li>Ay ne: «Ay ga haggoy d'ay muraadey, Zama ay ma si zunubi te d'ay deena. Duumi da laalakoy go ay jine, Ay g'ay me daabu danga nda takunkum.»</li>
      <li>Ay goro siw, ay dangay baa ihanno ciyaŋ gaa, Ay bine sara mo tonton.</li>
      <li>Ay bina ton ay ganda ra, Ay go fonguyaŋ gaa, kala danji di. Gaa no ay salaŋ d'ay deena ka ne:</li>
      <li>«Ya Rabbi, ma naŋ ay m'ay bananta bay, Ay jirbey baayaŋo lasaabo mo, Ya bay mate kaŋ cine no a go. Naŋ ay m'ay jaŋ-ka-gayyaŋo bay.</li>
      <li>A go, ni n'ay jirbey te sanda kambe gaaba cine. Ay jiirey baayaŋo mo manti hay fo no ni jine. Daahir, boro fo kulu ya funsar no, Mate kulu kaŋ cine a goono yaŋ ga bara nd'a. (Wa dangay)</li>
      <li>Daahir, boro kulu ga nga bar-bareyaŋ te no sanda yuumay cine. Daahir, i ga kosongu yaamo day no. A ga arzaka margu-margu, a s'a ŋwakwa bay mo.</li>
      <li>Sohõ binde, ya ay Koyo, ifo no ay goono ga hangan? Ay beeja, ni do no a go.</li>
      <li>M'ay faaba ay hartayaŋey kulu gaa. Ma si naŋ ya ciya wowi hari borey kaŋ yaŋ sinda laakal se.</li>
      <li>Ay te siw! Ay man'ay me fiti mo, Zama nin no ka woodin te.</li>
      <li>Ma ni karyaŋo hibandi ka kaa ay gaa, Ay halaci ni kamba sabbay se.</li>
      <li>Waati kaŋ ni ga boro gooji nda kaseetiyaŋ zunubi sabbay se, Ni ga naŋ a darza ma halaci sanda naana-baano. Daahir boro kulu ya funsar no. (Wa dangay)</li>
      <li>Ya Rabbi, ma maa ay adduwa, Ma hanga jeeri ay hẽeno mo se. Ma s'ay hẽeno dangay, zama ay ya yaw no ni do, Boro kaŋ kaa ka zumbu no, Sanda ay kaayey kulu cine za doŋ.</li>
      <li>Ma fay d'ay gunayaŋ zama ay ma du ka moyduma feeri, Za ay mana gana ne, za ay mana te ka si.»</li>
    </ol>
  </li>
  <li>
    <ol>
      <li>Doonkoy jine bora se. Dawda baytu fo no.</li>
      <li>Suuru no ay ga hangan d'a Rabbi se, A na hanga jeeri ka maa ay se, a maa ay hẽeno mo.</li>
      <li>A n'ay soolam ka kaa halacandiyaŋ guuso ra, Tibi botogo laalo ra. A n'ay cey sinji tondi daari boŋ, A n'ay taamuyaŋey mo kayandi.</li>
      <li>A na baytu taji daŋ ay meyo ra mo, Saabuyaŋ nooya iri Irikoyo se. Boro boobo ga di, i ma humburu, i ma de Rabbi gaa mo.</li>
      <li>Albarkante no boro kaŋ na Rabbi te nga deyaŋ hari. A si nga jine ye boŋbeeraykoyey do haray, wala borey kaŋ yaŋ ga kamba tangari do haray.</li>
      <li>Ya Rabbi ay Irikoyo, dambara goyey kaŋ ni te, Da ni fongu-fonguyaŋey mo kaŋ ni gonda iri do haray ga baa gumo. Afo kulu si no kaŋ i ga kar ni gaa. Baa d'ay ga ba ay m'i bangandi, ay m'i baaru dede, I bisa lasaabuyaŋ.</li>
      <li>Ni si ba sargay da nooyaŋ, Ni n'ay hanga fun. Sargay summaare kaŋ i ga ton, Da zunubi se sargay, ni s'i hã.</li>
      <li>Gaa no ay ne: «Ay neeya, ay kaa. I hantum ay boŋ tira kunkunanta ra.</li>
      <li>Ya ay Irikoyo, ay farhã ga ti ni miila teeyaŋo, Daahir, ni asariya go ay bina ra.»</li>
      <li>Ay na adilitaray baaru hanna fe jama marga bambata ra, A go, ay s'ay meyo ganj'a. Ya Rabbi, ni ga bay.</li>
      <li>Ay mana ni adilitara tugu ay bina ra bo, Ay na ni naanayo da ni faaba ci no. Ay mana ni baakasinay suujo da ni cimo daabu jama marga bambata se mo.</li>
      <li>Ya Rabbi, ni s'ay ganji ni bakarawo. Ni baakasinay suujo da ni cimo g'ay haggoy duumi.</li>
      <li>Zama masiibey kaŋ ga baa da lasaabuyaŋ n'ay windi, Ay taaley mo n'ay to hala ay si hin k'ay boŋ sambu ka beena guna. I baa da ay boŋ hamno, ay bina-gaabo mo gaze.</li>
      <li>Ya Rabbi, ma yadda k'ay kaa kambe. Ya Rabbi, ma cahã k'ay gaakasinay.</li>
      <li>Borey kaŋ yaŋ g'ay fundo ceeci zama ngey m'a halaci se, Naŋ i ma haaw, i boŋ ma haw me folloŋ. Ngey kaŋ yaŋ ga farhã nd'ay hasarawo, Naŋ i ma bare ka ye banda ka kayna haŋ.</li>
      <li>Ngey kaŋ ga ne ay se: «Ahãa! Ahãa!» Naŋ i ma dangay siw i haawo sabbay se,</li>
      <li>Borey kaŋ yaŋ ga ni ceeci kulu ma te bine kaani da farhã ni do. Ngey kaŋ yaŋ ga ba ni faaba ma soobay ka ne: «Wa Rabbi beerandi!»</li>
      <li>Ay wo taabante no kaŋ gonda laami, Kulu nda yaadin Koy Beero ga fongu ay gaa. Ni ga ti ay gaakasina d'ay faabakwa mo. Ya ay Irikoyo, ma si gay!</li>
    </ol>
  </li>
  <li>
    <ol>
      <li>Doonkoy jine bora se. Dawda baytu fo no.</li>
      <li>Albarkante no boro kaŋ ga taabantey saal, Rabbi g'a faaba taabi zaari ra.</li>
      <li>Rabbi g'a hallasi k'a funandi, A ga ciya albarkante mo ndunnya ra, Ni s'a no nga ibarey ibaayo se mo.</li>
      <li>Rabbi g'a gaabandi a baani-jaŋay daarijo boŋ. Ni ga daariji hanse a se a dooro ra.</li>
      <li>Ay ne: «Ya Rabbi, ma gomni goy te ay se, M'ay fundo yayandi, zama ay na zunubi te ni se.»</li>
      <li>Ay ibarey goono g'ay wow, i goono ga ne: «Waatifo no a ga bu, a maa ma halaci mo?»</li>
      <li>D'a kaa k'ay kunfa mo, Kala sanni yaamo kaŋ a ga soobay ka ci. A bina goono ga laala margu-margu nga boŋ se, D'a koy taray mo, kala a m'a ci.</li>
      <li>Borey kaŋ yaŋ ga konna ay kulu goono g'ay ciinay no. I goono g'ay hiila ngey m'ay zamba se, ka ne:</li>
      <li>«Doori laalo fo goono ga naagu a gaa. Sohõ mo kaŋ a ban ka kani wo, a si ye ka tun koyne.»</li>
      <li>Oho, ay cora bumbo, kaŋ ay yadda nd'a, Bora kaŋ n'ay ŋwaaro ŋwa na nga ce konda tunandi ay gaa.</li>
      <li>Amma nin, ya Rabbi, ma gomni goy te ay se. M'ay tunandi mo, Zama ay ma bana i gaa.</li>
      <li>Woodin gaa no ay ga bay kaŋ ni ga maa ay kaani, Za kaŋ ay ibara siino ga zamuuyaŋ te ay boŋ.</li>
      <li>Ay wo, nin no goono g'ay gaay ay hananyaŋo ra. Ni g'ay jisi ni jine hal abada.</li>
      <li>I ma Rabbi Israyla Irikoyo sifa, Za doŋ-doŋ kaŋ sinda me ka koy hal abada abadin. Amin. Amin.</li>
    </ol>
  </li>
  <li>
    <ol>
      <li>Doonkoy jine bora se. Kora izey baytu fo no.</li>
      <li>Sanda mate kaŋ cine me-kwaaray ga zuka nga ma du hari zurey, Ya Irikoy, yaadin cine no ay fundo goono ga zuka ni se.</li>
      <li>Ay fundo goono ga maa Irikoy jaw, Irikoy fundikoono. Waatifo no ay ga kaa ka bangay Irikoy jine?</li>
      <li>Ay mundo ciya ay se ŋwaari cin da zaari, Kaŋ waati kulu borey goono ga ne ay se: «Day man no ni Irikoyo go?»</li>
      <li>Hayey wo no ay fongu, ay goono g'ay fundo soogu ay ra, Dirawo kaŋ ay goro ka te jama banda, Ay goono g'i candi ka kond'ey Irikoy windo do, Ka farhã da saabuyaŋ jinde sambu, Batu teeyaŋ jama nooya.</li>
      <li>Ya ay fundo, ifo se no ni goono ga taagum? Ifo se mo no ni goono ga joote ay ra? Ma beeje sinji Irikoy boŋ, Zama ay ga ye k'a saabu a moyduma gaakasina sabbay se.</li>
      <li>Ya ay Irikoyo, ay fundo goono ga taagum ay ra, Woodin se no ay ga fongu ni gaa za Urdun* laabu, Da Hermon yolley, da Mizar tudo boŋ mo.</li>
      <li>Ni hari bondayey kaatiyaŋo maayaŋ gaa no guusuyaŋey ga care ce. Ni hari zurey da bondayey kulu n'ay yoole.</li>
      <li>Amma Rabbi ga nga baakasinay suujo lordi zaari haray, Cin mo a bayto go ay banda, Sanda ay fundo Irikoyo gaa adduwa nooya.</li>
      <li>Ay ga ne Irikoy kaŋ ti ay tondi daaro se: «Ifo se no ni dinya ay gaa? Ifo se mo no ay goono ga dira nda bine saray ibare kankamo sabbay se?»</li>
      <li>Ay yanjekaarey wowo ga hima ay se sanda mate kaŋ cine i g'ay biriyey tutubu, Kaŋ waati kulu no i ga ne ay se: «Man no ni Irikoyo go me?»</li>
      <li>Ya ay fundo, ifo se no ni goono ga taagum? Ifo se mo no ni goono ga joote ay ra? Ma beeje sinji Irikoy boŋ, Zama ay ga ye k'a saabu, Nga kaŋ ci ay moyduma gaakwa, ay Irikoyo mo no.</li>
    </ol>
  </li>
  <li>
    <ol>
      <li>Ya Irikoy, ma faasa ay se. M'ay sanno hanse ka gaaba nda dumey kaŋ siino ga ni gana. M'ay faaba mo boro kaŋ ga gulinci kambe ra, Kaŋ sinda adilitaray mo.</li>
      <li>Zama nin no ga ti Irikoy, ay gaabo wane. Ifo se no ni n'ay furu? Ifo se no ay goono ga dira nda bine saray ibare kankamo sabbay se?</li>
      <li>Ay ga ni ŋwaaray, ma ni annura da ni cimo donton, I ma jina candi ay se. I ma kande ay ni tondi hananta boŋ, ni nangorayey do mo.</li>
      <li>Waati din gaa no ay ga koy Irikoy feema do, Irikoy kaŋ ti ay farhã beero do nooya. Ya Irikoy, ay Irikoyo, Moolo beeri boŋ no ay ga ni saabu.</li>
      <li>Ya ay fundo, ifo se no ni goono ga taagum? Ifo se mo no ni goono ga joote ay ra? Ma beeje sinji Irikoy boŋ, Zama ay ga ye k'a saabu, Nga kaŋ ci ay moyduma gaakwa, ay Irikoyo mo no.</li>
    </ol>
  </li>
  <li>
    <ol>
      <li>Doonkoy jine bora se. Kora izey baytu fo no.</li>
      <li>Ya Irikoy, iri maa d'iri hangey, Iri kaayey mo ci iri se goy kaŋ ni te i jirbey ra, Za waato zamaney ra.</li>
      <li>Kaŋ ni na dumi cindey gaaray da ni kambe k'i sinji. Ni na kunda woodin yaŋ taabandi k'i say-say.</li>
      <li>Zama iri kaayey mana laabo ŋwa da ngey bumbey takuba bo, Manti mo i kambe jase no k'i faaba, Amma ni kambe ŋwaaro da ni jasa, Da ni moyduma annura no, zama ni yadda i gaa.</li>
      <li>Ya Irikoy, nin no ga ti ay Bonkoono, Ni ma faaba lordi Yakuba se.</li>
      <li>Ni do no iri ga du k'iri yanjekaarey tuti ka ye banda. Ni maa do mo no iri ga du ka borey kaŋ yaŋ ga gaaba nd'iri taamu-taamu.</li>
      <li>Zama ay si de ay birawo gaa bo, Ay takuba mo s'ay faaba.</li>
      <li>Amma nin no k'iri faaba iri yanjekaarey kambe ra, Ni n'iri konnakoy mo haawandi.</li>
      <li>Irikoy ra no iri ga fooma zaari me-a-me, Iri ga ni maa sifa mo hal abada. (Wa dangay)</li>
      <li>Amma sohõ ni n'iri furu, ni n'iri kaynandi mo, Ni siino ga fatta iri wongu margey banda.</li>
      <li>Ni naŋ iri ma banda bare iri yanjekaarey se, Ngey kaŋ konna iri du wongu arzaka ngey boŋ se.</li>
      <li>Ni n'iri nooyandi sanda wiyaŋ feeji, Ni n'iri say-say dumi cindey ra.</li>
      <li>Ni goono ga ni borey neera faala, Ni mana du riiba fo mo i hayo gaa.</li>
      <li>Ni n'iri ciya jomboyaŋ hari iri gorokasiney se, Donda-caray da hahaarayaŋ hari mo iri windante waney se.</li>
      <li>Ni n'iri ciya deedandiyaŋ laalo hari kundey ra, Me nyatteyaŋ hari mo dumi cindey game ra.</li>
      <li>Waati kulu ay kaynayaŋo go ay jine, Ay moyduma haawo n'ay daabu, sip!</li>
      <li>Wowko jinde sabbay se kaŋ goono ga sanni ziibo te, Ibare da daw banako mo sabbay se.</li>
      <li>Woodin yaŋ kulu kaŋ iri boŋ, Kulu nda yaadin iri mana dinya ni gaa, Iri mana tangari goy te da ni sappa mo.</li>
      <li>Iri biney mana bare ka ye banda, Iri taamuyaŋey mo mana kamba ka ni fonda taŋ,</li>
      <li>Baa day kaŋ ni n'iri tutubu zoŋey do, Ni n'iri daabu mo da buuyaŋ biya.</li>
      <li>D'iri dinya iri Irikoyo maa, Wala mo d'iri na kambe salle de-koy waani fo gaa,</li>
      <li>Doŋ manti Irikoy ga woodin fisi ka kaa taray no? Zama a ga bine gundu bay.</li>
      <li>Oho, ni sabbay se no i go g'iri wi zaari me-a-me, I n'iri himandi feejiyaŋ kaŋ i ga koy wi.</li>
      <li>Ya ay Koyo, ma mo hay! Ifo se no ni ga jirbi? Ma tun, ma si wangu iri hal abada.</li>
      <li>Ifo se no ni goono ga ni moyduma tugu? Ni goono ga dinya kayna da kankamo kaŋ i goono ga te iri se din no?</li>
      <li>Zama iri fundey sooli hala ganda, Iri gaahamey go ga naagu laabo gaa.</li>
      <li>Ma tun ka kay iri gaakasinay se, M'iri fansa mo ni baakasinay suujo sabbay se.</li>
    </ol>
  </li>
  <li>
    <ol>
      <li>Doonkoy jine bora se. I m'a doon da subo kaŋ ga ne: «Boosi Hannoyaŋ». Kora izey baytu fo no. Baakasinay dooni mo no.</li>
      <li>Ay bina goono ga to da muraadu hanno fo. Ay g'ay doono te Bonkoono se. Ay deena ya kalam no, hantumko kaŋ ga goni wane.</li>
      <li>Ni bisa Adam-izey booriyaŋ. I na gomni gusam kaŋ fun ni me ra. Woodin se no Irikoy na ni albarkandi hal abada.</li>
      <li>Ya nin wongaaro, Ma ni takuba koto a ma sooli ni tanja gaa, Ni beera da ni koytaray darza ra!</li>
      <li>Ni koytaray darza ra mo ni ma kaaru ka dira nda albarka, Cimi da boŋ-baanay da adilitaray sabbay se. Ni ga naŋ ni kambe ŋwaaro ma muraadey kaŋ ga humburandi kaa taray.</li>
      <li>Ni hangawey ya deenekoyyaŋ no. I go no koyo ibarey biney ra. Ndunnya dumey ga soobay ka kaŋ ni cire.</li>
      <li>Ya Irikoy, ni koytaray karga ya hal abada abadin wane no. Ni koytaray sarjilla ya sarjilla kayante no.</li>
      <li>Ni ga ba adilitaray, ni konna mo ilaalo. Woodin se no Irikoy, kaŋ ti ni Irikoyo na ni suuban ka farhã jiyo soogu ni boŋ ka bisa ni hangasiney.</li>
      <li>Ni bankaarayey kulu gonda zawul da alowes* da kaasiya haw kaano. Faadey kaŋ i cina nda cebeeri hinje, I ra mooley kaŋ ga hẽ na ni bina kaanandi ni se.</li>
      <li>Bonkooni ize wayyaŋ go ni wayboro darzakoyey ra. Ni kambe ŋwaaro gaa haray wayboro bonkoono goono ga kay da Ofir wura ga daabu nga gaa.</li>
      <li>Ya nin ize wayo, ma hangan ka maa, Ma fongu, ma ni hanga jeeri. Ma dinya ni dumey da ni baabo windo mo.</li>
      <li>Gaa no bonkoono ga ba ni sogotara gumo, Zama nga wo ni koy no, kala ni ma sumbal a jine.</li>
      <li>Tir kwaara ize wayo ga kande nooyaŋ, Jama ra arzakantey mo ga ni yadda ŋwaaray.</li>
      <li>Bonkoono ize wayo gonda darza nga bina ra gumo. Wura no i n'a bankaaray kaymo te d'a.</li>
      <li>I ga kond'a bonkoono do zaara taalamante ra. A coro wandiyey kaŋ g'a gana, i ga kand'ey ni do.</li>
      <li>Farhã da bine kaani ra no i ga kand'ey, I ga furo bonkoono faada ra.</li>
      <li>Ni izey ga furo ni kaayey nango ra. Ngey mo no ni ga daŋ ka te mayraykoyyaŋ ndunnya kulu ra.</li>
      <li>Ay ga naŋ i ma fongu ni maa gaa zamaney kulu ra, Woodin se no ndunnya dumey ga saabu ni se hal abada abadin.</li>
    </ol>
  </li>
  <li>
    <ol>
      <li>Doonkoy jine bora se. Kora izey baytu fo no, Wayboro no g'a doon.</li>
      <li>Irikoy ya iri koruyaŋ do no, da iri gaabo mo, Gaakasinay maano-maano mo no taabi ra.</li>
      <li>Woodin se no iri si humburu, baa da ndunnya bare, Wala baa tondi beerey kaŋ ka sundu teeko bindo ra,</li>
      <li>Baa a harey ga kungu beeri te, i goono ga kufu kar, Baa i fuusuyaŋo ga naŋ tondi beerey ma jijiri. (Wa dangay)</li>
      <li>Isa fo go no, kaŋ haro ga Irikoy gallo bine kaanandi, Beeray-Beeri-Koyo nangoray hanna no.</li>
      <li>Irikoy go a bindo ra, gallo si zinji bo. Irikoy g'a gaakasinay za da hinay.</li>
      <li>Dumi cindey follo, mayrayey mo zinji. A na nga jinde sambu, kala ndunnya manne.</li>
      <li>Rabbi Kundeykoyo go iri banda, Yakuba Irikoyo ya iri wongu fuwo no. (Wa dangay)</li>
      <li>Wa kaa ka Rabbi goyey guna, Kurmu kaŋ cine no a te ndunnya ra.</li>
      <li>A ga naŋ wongey ma ban hala ndunnya me. A ga biraw ceeri, a ga yaaji mo pati, A ga torkey ton danji ra.</li>
      <li>Wa dangay ka bay kaŋ ay no ga ti Irikoy. Ay ga beeri gumo dumi cindey do, Ay ga beeri gumo ndunnya ra mo.</li>
      <li>Rabbi Kundeykoyo go iri banda, Yakuba Irikoyo ya iri wongu fuwo no. (Wa dangay)</li>
    </ol>
  </li>
  <li>
    <ol>
      <li>Doonkoy jine bora se. Kora izey baytu fo no.</li>
      <li>Ya araŋ ndunnya dumey kulu, wa kambe kobi. Wa cilili nda farhã jinde Irikoy se.</li>
      <li>Zama Rabbi ya beeraykoy no kaŋ ga humburandi, Koy beeri no ndunnya kulu boŋ.</li>
      <li>A ga dumey mayray daŋ iri cire, Ndunnya dumey mo iri ce taamey cire.</li>
      <li>A ga iri tubo suuban iri se, Darza no Yakuba kaŋ a ga ba se. (Wa dangay)</li>
      <li>Irikoy kaaru nda kosongu jinde, Rabbi kaaru nda hilli jinde.</li>
      <li>Wa sifayaŋ baytu te Irikoy se, wa sifayaŋ baytu te. Wa sifayaŋ baytu te iri Koyo se. Wa sifayaŋ baytu te,</li>
      <li>Zama Irikoy ya dumey kulu Koy no. W'a sifa nda baytu kaŋ ga dondonandi.</li>
      <li>Irikoy no ga dumi cindey dabari, Irikoy goono ga goro nga koytaray karga hanna boŋ.</li>
      <li>Dumey mayraykoyey margu zama ngey ma ciya Ibrahim Irikoyo boroyaŋ, Zama ndunnya korayey ya Irikoy wane yaŋ no, Nga wo Beeraykoy no gumo-gumo.</li>
    </ol>
  </li>
  <li>
    <ol>
      <li>Dooni. Kora izey baytu fo no.</li>
      <li>Rabbi wo Beeraykoy no, kaŋ to sifayaŋ gumo, Iri Irikoyo gallo ra, a tondi kuuku hanna ra nooya.</li>
      <li>Sihiyona tondo ya Koy Beero gallo no kaŋ go azawa kambe, Kayyaŋ-hanno-koy no, farhã hari no ndunnya kulu se.</li>
      <li>Irikoy na nga boŋ bayrandi, Nga ya wongu fu no gallo faadey ra.</li>
      <li>Zama a go, bonkooney margu, care banda mo no i bisa.</li>
      <li>Kaŋ i di, i to da dambara, i laakaley tun hal i zuru.</li>
      <li>Jijiriyaŋ n'i di noodin, Sanda wayboro kaŋ goono ga hay-zaŋay gurzuga cine.</li>
      <li>_Ni n'i pati-pati mo, sanda mate kaŋ cine|_ ni na Tarsis hiyey pati-pati nda wayna funay hawo.</li>
      <li>Sanda mate kaŋ cine iri maa, yaadin cine mo no iri di, Rabbi Kundeykoyo gallo ra, iri Irikoyo gallo ra. Irikoy g'a sinji hal abada. (Wa dangay)</li>
      <li>Ya Irikoy, iri fongu ni baakasinay suujo gaa ni fuwo bindo ra.</li>
      <li>Ya Irikoy, mate kaŋ cine ni maa bara, Yaadin cine mo no ni sifayaŋo bara nd'a hala ndunnya me. Ni kambe ŋwaaro to da adilitaray.</li>
      <li>Sihiyona tondo ma farhã, Yahuda ize wayey ma te bine kaani ni ciitey sabbay se.</li>
      <li>Wa Sihiyona ra windi, w'a banda mo casu, W'a cinari kuukey kabu.</li>
      <li>W'a wongu fuwey guna ka boori, w'a faadey gana, Zama araŋ ma du ka ci zamana kaŋ ga dake araŋ gaa se.</li>
      <li>Zama Irikoyo wo iri Irikoyo no hal abada abadin. A ga ciya iri se jine candiko ka koy hal iri buuyaŋ hane.</li>
    </ol>
  </li>
  <li>
    <ol>
      <li>Doonkoy jine bora se. Kora izey baytu fo no.</li>
      <li>Ya araŋ ndunnya dumey kulu, wa maa woone wo. Ya araŋ ndunnya gorokoy kulu, --</li>
      <li>Boro kayney da boro beerey, Da arzakantey da talkey, wa hanga jeeri care banda:</li>
      <li>Ay meyo ga laakal _sanniyaŋ|_ ci, Ay bina fintalyaŋ mo ga ciya fahamay wane.</li>
      <li>Ay g'ay hangey jeeri yaasay se, Ay g'ay misa mo feeri da moolo beeri karyaŋ.</li>
      <li>Ifo se no humburkumay g'ay di masiiba jirbey ra, Saaya kaŋ ay ibarey laala go g'ay windi?</li>
      <li>Sanda borey kaŋ yaŋ ga de ngey arzakey gaa, Ngey kaŋ yaŋ ga fooma ngey duure baayaŋ sabbay se.</li>
      <li>I ra sinda boro kaŋ ga hin ka nga nya-ize fansa nda mate kulu kaŋ cine no, Wala a ma fansayaŋ hari no Irikoy se a se.</li>
      <li>Zama i fundey fansayaŋ hari ga caada, Kala a m'a naŋ hinne hal abada,</li>
      <li>Kaŋ ga naŋ a ma funa duumi, hal a ma si fumbu.</li>
      <li>Zama a go ga di laakalkooney go ga bu, Saamo nda alman alhaalikoy go ga halaci care banda, I ma ngey arzakey naŋ boro fooyaŋ se.</li>
      <li>I tammahãyaŋ gaa, Ngey windey wo ga tondo no hal abada, Ngey nangorayey mo hala zamaney kulu me. I ga ngey bumbey maayey daŋ ngey laabey gaa.</li>
      <li>Amma boro nda nga darza kulu si duumi bo, A ga hima day danga almaney kaŋ ga halaci.</li>
      <li>Saamey fonda nooya, Ngey d'i banda borey kaŋ yaŋ ga maa i sanney kaani. (Wa dangay)</li>
      <li>I na i waadu Alaahara se sanda feeji kuru cine. Buuyaŋ no g'i boy. Adilantey g'i may susubay. I gaakuro mo ga ciya Alaahara se ŋwaari. I ga daray ngey windey se nangu mooro.</li>
      <li>Amma Irikoy g'ay fundo fansa ka kaa Alaahara hino ra, Zama a g'ay sambu. (Wa dangay)</li>
      <li>Ma si humburu waati kaŋ i na boro fo arzakandi, Alwaati kaŋ a windo darza tonton.</li>
      <li>Zama d'a bu, a si konda hay kulu, A darza mo s'a gana ka koy ganda.</li>
      <li>Baa kaŋ ni ga ni boŋ saabu duumi ni baafuna ra, Borey ga ni sifa mo waati kaŋ ni goono ga boriyandi ni boŋ se,</li>
      <li>Kulu nda yaadin ni ga koy ni kaayey waddey do, kaŋ yaŋ si ye ka di kaari koyne hal abada.</li>
      <li>Boro kaŋ gonda beeray, a sinda mo fahamay, A ga hima sanda almaney kaŋ ga halaci.</li>
    </ol>
  </li>
  <li>
    <ol>
      <li>Asaf baytu fo no. Hinkoyo, Rabbi Irikoy salaŋ, A na ndunnya ce za wayna funyaŋ kal a kaŋyaŋ.</li>
      <li>Irikoy kaaro fun Sihiyona ra, Darza toonante no.</li>
      <li>Iri Irikoyo go kaa, a si dangay bo. Danji go ga di a jine, Danjo go ga follo mo a windanta gumo.</li>
      <li>A ga beeney ce beene, A ga ganda mo ce, zama a ma ciiti nga borey se.</li>
      <li>«W'ay hanantey margu ay se, Ngey, borey kaŋ yaŋ sappe nda ay sargay boŋ.»</li>
      <li>Beeney goono g'a adilitara baaro fe, Zama Irikoy bumbo ya ciitiko no. (Wa dangay)</li>
      <li>«Ya araŋ ay borey, wa maa, ay mo ga salaŋ. Ya Israyla, ay ga seeda ni boŋ mo. Ay no ga ti Irikoy, ni Irikoyo.</li>
      <li>Ay si kaseeti ni gaa ni sargayey se bo. Ni sargayey kaŋ i ga ton, waati kulu i go ay jine.</li>
      <li>Ay si yeeji ta ni windo ra, Wala jindiyaŋ ni hincin kurey ra.</li>
      <li>Manti ganji ham kulu ay wane no, Da tudu zambarey boŋ alman izey?</li>
      <li>Ay gonda tondey kulu boŋ curayzey bayray, Hay kulu kaŋ ga nyooti farey ra mo, ay wane yaŋ no.</li>
      <li>Baa ay ga maa haray, ay si ci ni se bo, Zama ndunnya ya ay wane no, nga nda nga tooyaŋo.</li>
      <li>Ay ga yeeji ham ŋwa, Wala ay ga hincin jindi kuri haŋ no?</li>
      <li>Ma saabuyaŋ sargay salle Irikoy se, Ma ni sarti kulu bana Beeray-Beeri-Koyo se.</li>
      <li>Ma ce ay maa boŋ mo masiiba zaari ra. Ay ga ni faaba, ni mo g'ay beerandi.»</li>
      <li>Amma boro laalo, Irikoy goono ga ne a se: «Ifo ga ti ni kobay kaŋ se ni g'ay hin sanney ci, Hala ni n'ay sappa sambu ni me ra?</li>
      <li>Zama ni wongu goojiyaŋ, Ni go g'ay sanney mo furu ni banda.</li>
      <li>Da ni di zay, nin d'a ga te me fo, Ni ga hangasinay da zina-teerey mo.</li>
      <li>Ni go ga ni meyo nooyandi mo sanni laalo se, Ni deena mo goono ga gulinci ci.</li>
      <li>Ni ga goro ka ni nya-ize beeri, Izo kaŋ ni nyaŋo hay, ni go g'a alaasiray.</li>
      <li>Ni na hayey din te, amma ay dangay. Ni go ga tammahã ay ya ni cine no. Day ay ga deeni ni gaa, ay ma ni cabe taray kwaaray.</li>
      <li>Ya araŋ kaŋ ga dinya Irikoy gaa, Wa te laakal da woodin fa! Zama ay ma si araŋ nyage-nyage, faabako si no.</li>
      <li>Boro kulu kaŋ na saabuyaŋ sarga no, A goono g'ay beerandi no. Boro kaŋ na nga muraadey sasabandi mo, Ay wo, Irikoy, ay g'ay faaba cabe a koy se.»</li>
    </ol>
  </li>
  <li>
    <ol>
      <li>Doonkoy jine bora se. Dawda baytu fo no kaŋ a te</li>
      <li>waato kaŋ annabi* Natan kaa a do Dawda nda Bat-Seba marguyaŋo banda.</li>
      <li>Ya Irikoy, ma gomni te ay se, ni baakasinay suujo boŋ. Ni bakaraw booba boŋ, m'ay taaley tuusu.</li>
      <li>M'ay bina nyun ay taaley kulu gaa, M'ay hanandi ay zunubey gaa.</li>
      <li>Zama ay g'ay taaley bay, ay zunubo mo go ay jine duumi.</li>
      <li>Ni se, ni hinne se no ay na zunubi te, Ay na haŋ kaŋ ga laala te ni jine. Zama ni ma bara nda cimi ni sanney ra, Ni ma te zaama mo waati kaŋ ni goono ga ciiti dumbu.</li>
      <li>A go, laala ra no i n'ay hay, Zunubi ra mo no ay go za ay nyaŋo n'ay gunda sambu.</li>
      <li>A go, cimi no ni go ga ceeci boro bine ra, Gundu nangu ra mo no ni g'ay bayrandi nda laakal.</li>
      <li>Ni m'ay hanandi nda hissop*, ay ga hanan mo. M'ay nyun, ay mo ga kwaaray da neezu*.</li>
      <li>Ma naŋ ya maa bine kaani da farhã, Zama biriyey kaŋ ni ceeri yaŋ din ma farhã.</li>
      <li>Ma ni moyduma tugu ay zunubey se, M'ay taaley kulu mo tuusu.</li>
      <li>Ya Irikoy, ma bine kaŋ ga hanan taka ay se. Ma biya kaŋ ga saba tajandi ay ra.</li>
      <li>Ma s'ay furu ka kaa ni jine, Ma si ni Biya Hanna mo sambu ka kaa ay boŋ.</li>
      <li>Ma ni faaba farhã yeti ay se. M'ay gaabandi nda bine yaddayaŋ biya.</li>
      <li>Gaa no ay ga taali-teerey dondonandi ni fondey, Zunubikooney mo ga bare ka ye ni do haray.</li>
      <li>Ya Irikoy, ay faaba Irikoyo, M'ay faaba kuri alhakku gaa. Ay deena mo ga ni adilitara doon da farhã.</li>
      <li>Ya ay Koyo, m'ay meyo fiti, Zama ay meyo ma ni sifayaŋo bangandi.</li>
      <li>Zama ni si maa sargay kaani, Da yaadin no, doŋ ay ga ni no nd'a. Ni si farhã mo da sargay kaŋ i ga ton.</li>
      <li>Irikoy se sargayey ga ti biya kaynandiyaŋ. Ya Irikoy, bine kaŋ ga sara ka ye ka tuubi, Ni si dond'a.</li>
      <li>Ni bine yadda boŋ ni ma gomni te Sihiyona se, Ni ma Urusalima* birni cinaro cina mo.</li>
      <li>Gaa no ni ga maa adilitaray sargayey kaani, Da sargay kaŋ i ga ton, Da sargay summaare kaŋ i ga ton mo. Waato din gaa no i ga yeejiyaŋ salle ni sargay feema ra.</li>
    </ol>
  </li>
  <li>
    <ol>
      <li>Doonkoy jine bora se. Dawda baytu kaŋ a te</li>
      <li>waato kaŋ Edomanca Doweg koy ka ci Sawulu se kaŋ Dawda koy Ahimelek kwaara.</li>
      <li>Nin boro kaŋ gonda hina, Ifo se no ni ga zankam da laala? Irikoy baakasinay suujo go no zaari me-a-me.</li>
      <li>Ya nin kaŋ ga gulinci goy, Ni deena goono ga halaciyaŋ soola, sanda siini kaano.</li>
      <li>Ni ga ba ilaalo ka bisa ihanno, Da tangari teeyaŋ mo ka bisa i ma adilitaray sanni te. (Wa dangay)</li>
      <li>Ya nin, deena kaŋ ga gulinci, Ni ga ba sanney kulu kaŋ ga halaciyaŋ te.</li>
      <li>Woodin se no Irikoy ga ni halaci hal abada, A ma ni dagu ka hamay ka kaa ni bukka ra, A ma ni dagu ka kaa fundikooney laabo ra. (Wa dangay)</li>
      <li>Adilantey mo ga di woodin, I ma humburu, i m'a haaru ka ne:</li>
      <li>«Haba, bora kaŋ mana Irikoy ye nga tuguyaŋ do neeya. Amma a de nga arzaka baayaŋo gaa, A na nga boŋ gaabandi nga ibaay laala ra.»</li>
      <li>Amma ay wo, ay ga hima sanda zeytun* tuuri tayo Irikoy windo ra. Ay ga de Irikoy baakasinay suujo gaa hal abada abadin.</li>
      <li>Ay ga saabu ni se hal abada, kaŋ ni na woodin te. Ay ga beeje sinji ni maa gaa ni wane hanantey jine, Zama ni maa ga boori no.</li>
    </ol>
  </li>
  <li>
    <ol>
      <li>Doonkoy jine bora se. I m'a doon da seese karyaŋ. Dawda baytu fo no.</li>
      <li>Saamo ga ne nga bina ra: «Irikoy si no.» I fumbu; i na adilitaray-jaŋay te mo, fanta wane. Goy hanno teeko si no, baa afo.</li>
      <li>Irikoy go hala beene, a na Adam-izey guna ganda, Nga ma di hala fahamante go no kaŋ ga Irikoy ceeci.</li>
      <li>I afo kulu kamba, banda, i fumbu care banda. Goy hanno teeko si no, baa afolloŋ si no.</li>
      <li>Laala goy-teerey wo, i sinda bayray no? Ngey kaŋ g'ay borey ŋwa sanda mate kaŋ cine i ga buuru ŋwa, I si Irikoy ce mo.</li>
      <li>Noodin binde humburkumay boobo n'i di, amma humburandi si no, Zama Irikoy na bora kaŋ na ni windi nda wongu marga din biriyey say-say. Ni n'i haawandi, zama Irikoy wang'ey.</li>
      <li>Doŋ day Israyla faaba ma fun Sihiyona. Waati kaŋ Irikoy ga nga borey tamtara bare ka ye ka kand'ey, Waati din gaa no Yakuba ga farhã, Israyla ga te bine kaani.</li>
    </ol>
  </li>
  <li>
    <ol>
      <li>Doonkoy jine bora se. I m'a doon da moolo beeri karyaŋ. Dawda baytu fo no kaŋ a te</li>
      <li>waato kaŋ Zif kwaara borey koy ka ci Sawulu se ka ne: «Ni mana bay kaŋ iri game ra no Dawda bara ga tugu?»</li>
      <li>Ya Irikoy, m'ay faaba nda ni maa. Ma ciiti ay se mo ni hino ra.</li>
      <li>Ya Irikoy, ma maa ay adduwa, Ma hanga jeeri ay me sanney se.</li>
      <li>Zama yawyaŋ tun ay gaa, Toonyanteyaŋ mo n'ay fundo ceeci, I mana Irikoy daŋ ngey jine mo. (Wa dangay)</li>
      <li>A go, Irikoy ya ay gaako no, Ay Koyo wo ay fundo gaayko no.</li>
      <li>A g'ay ibarey bana nda ngey laala. Ni m'i halaci ni naanayo ra.</li>
      <li>Ay ga sargay da nooyaŋ te ni se, bine yadda wane yaŋ. Ya Rabbi, ay ga saabu ni maa se, Zama ni ya ihanno no.</li>
      <li>Zama a n'ay kaa taabi kulu ra, Ay mwa mo di ay muraadey kulu feeri ay ibarey boŋ.</li>
    </ol>
  </li>
  <li>
    <ol>
      <li>Doonkoy jine bora se. I m'a doon da moolo beeri karyaŋ. Dawda baytu fo no.</li>
      <li>Ya Irikoy, ma hanga jeeri ay adduwa se, Ma si tugu ay ŋwaara se.</li>
      <li>Ma laakal ye ay gaa ka tu ay se mo. Ay bina go ga koy-da-ye te ay dooro ra. Ay go ga duray</li>
      <li>ibare jinde sabbay se, da boro laaley kankamo sabbay se, Zama i go ga laala taŋ ay boŋ, Futay mo no i go g'ay kuta nd'a.</li>
      <li>Ay bina go ga maa foyrayyaŋ gumo ay ra, Buuyaŋ humburkumay beerey kaa ay gaa.</li>
      <li>Humburkumay da gaa-jijiriyaŋ kaa ay gaa jirsi boŋ, Zici dumbay n'ay yoole mo.</li>
      <li>Hal ay ne: «Hala day ay gonda koloŋay fata cine, Doŋ kala ay ma deesi, ya koy nangu fo ka fulanzam.</li>
      <li>Doŋ kala ya koy nangu mooro fo ka zumbu saajo ra. (Wa dangay)</li>
      <li>Ay ma cahã ka koy ay tuguyaŋ nango do, ay ma koru hari nda haw bambata se.»</li>
      <li>Ya ay Koyo, m'i halaci, m'i deeney fay, Zama ay di toonye nda kusuuma gallo ra.</li>
      <li>Cin da zaari i goono g'a casu ka bar-bare a birni cinaro boŋ. Taabi nda izefututaray go a bindo ra.</li>
      <li>Halaciyaŋ go no a bindo ra, Kankami nda gulinci si fay d'a batamey.</li>
      <li>Zama manti ibare no k'ay wow bo. Da yaadin no, doŋ ay ga hin suuru. Manti mo konnako no ka nga boŋ beerandi ay gaa, Doŋ ay ga tugu a se.</li>
      <li>Amma nin no, boro ay wadde, Ay coro no, ay naanay bora.</li>
      <li>Waato iri ga saaware kaano te care se, Irikoy windo ra mo iri ga bar-bare jama banda.</li>
      <li>Buuyaŋ ma kaa i gaa jirsi boŋ, I ma koy Alaahara nda ngey fundey, Zama laala go i nangorayey ra d'i bindo ra mo.</li>
      <li>Ay wo, Irikoy gaa no ay ga hẽ, Rabbi g'ay faaba mo.</li>
      <li>Wiciri kambu nda susuba nda zaari bindi, Ay ga guunu-guunu, ay ma duray. A ga maa ay jinda mo.</li>
      <li>Laakal kanay no a g'ay fundo fansa nd'a wongu kaŋ tun ay se ra. Zama borey kaŋ yaŋ goono ga gaaba nd'ay ga baa.</li>
      <li>Irikoy kaŋ za doŋ tondoyaŋ koy no ga maa, (Wa dangay) A g'i taabandi mo, ngey kaŋ si barmay, Kaŋ yaŋ si humburu Irikoy.</li>
      <li>Boro laalo na nga kamba salle ka gaaba nda borey kaŋ yaŋ gonda amaana nd'a, A na nga sappa tunandi mo.</li>
      <li>A meyo ga yuttu nda haw ji, amma a bina ra, kala wongu. A sanney bisa ji baanyaŋ, Kulu nda yaadin takuba foobanteyaŋ no.</li>
      <li>Ma ni tiŋa gusam Rabbi boŋ, nga mo ga ni gaay. Abada, a si yadda adilantey ma zinji.</li>
      <li>Amma borey kaŋ gonda himma boro wiyaŋ gaa, I ga gulinci mo, Nin, ya Irikoy, ni g'i zeeri halaciyaŋ guuso ra. I si to ngey jirbey farsi bindo bo. Day ay wo, ay ga de ni gaa.</li>
    </ol>
  </li>
  <li>
    <ol>
      <li>Doonkoy jine bora se. I m'a doon da subo kaŋ ga ne: «Yongo tuuri-nyaŋey ra koloŋa». Dawda baytu no kaŋ a te waato kaŋ Filistancey n'a di Gat kwaara ra.</li>
      <li>Ya Irikoy, ma gomni te ay se, Zama boro ga ba nga m'ay ŋwa. Zaari me-a-me a goono g'ay taabandi, a go g'ay yanje.</li>
      <li>Ay ibarey ga ba ngey m'ay ŋwa zaari me-a-me, Zama borey kaŋ yaŋ goono ga boŋbeeray wongu te ay se ga baa.</li>
      <li>D'ay ga humburu, kulu ay ga de ni gaa.</li>
      <li>Irikoy gaa, nga kaŋ ay n'a sanno sifa, Irikoy gaa no ay de, ay si humburu. Ifo no Adam-ize ga te ay se?</li>
      <li>Zaari me-a-me i goono g'ay sanney siirandi. I fonguyaŋey kulu kaŋ i goono ga te ay boŋ ye laala do haray.</li>
      <li>I go ga margu ka lamba, I go ga laakal da naŋ kaŋ ay ga taamu, I go g'ay fundo batandi.</li>
      <li>Mate no, laala ga naŋ i ma koma, wala? Ya Irikoy, ma borey din soote da futay!</li>
      <li>Ni n'ay bar-bareyaŋey lasaabu, Ni m'ay mundey daŋ ni kolba ra, Manti ni tira ra no i go?</li>
      <li>Gaa no ay ibarey ga ye banda, zaari kaŋ ra ay ce. Woone ay n'a bay: Irikoy go ay do haray.</li>
      <li>Irikoy ra no ay g'a sanno sifa, Rabbi ra no ay g'a sanno sifa.</li>
      <li>Irikoy gaa no ay de, humburkumay s'ay di. Man haŋ kaŋ Adam-ize ga te ay se?</li>
      <li>Ya Irikoy, ni sartey go ay boŋ, Ay ga saabuyaŋ sargayyaŋ no ni se,</li>
      <li>Zama ni n'ay fundo faaba buuyaŋ gaa, Ay cey mo katiyaŋ gaa, Zama ay ma dira Irikoy jine fundikooney annura ra.</li>
    </ol>
  </li>
  <li>
    <ol>
      <li>Doonkoy jine bora se. I m'a doon da subo kaŋ ga ne: «Ma si halaci». Dawda baytu no kaŋ a te waato kaŋ Sawulu goono g'a gaaray, kaŋ a koy ka tugu tondi guuso ra.</li>
      <li>Ya Irikoy, ma gomni te ay se. Ma gomni te ay se, Zama ay fundo goono ga koru ni do. Oho, ni fatey biyo ra no ay ga koru, Hala masiiba woone yaŋ ma bisa.</li>
      <li>Ay ga hẽ Irikoy Beeray-Beeri-Koyo gaa, Ay ga hẽ Irikoy gaa no, Nga kaŋ ga muraadey kulu feeri ay se.</li>
      <li>A go hala beene, a ga donton k'ay faaba. A g'ay ce kondo ŋwaakwa foy. (Wa dangay) Irikoy ga nga baakasinay suujo da nga cimo donton.</li>
      <li>Ay fundo go muusu beeriyaŋ bindi ra. Ay go ga kani borey kaŋ yaŋ goono ga danji firsi do, Kaŋ yaŋ ga ti Adam-izey, I hinjey ya yaaji nda hangaw yaŋ no. I deeney mo takuba kaano yaŋ no.</li>
      <li>Ya Irikoy, ni ma beeri beeney boŋ, Ni darza ma beeri ndunnya kulu boŋ.</li>
      <li>I na kumsay hirri ay ce taamey se, Ay gungum ka ye ganda. I na guusu hirrimi daŋ ay jine, Ngey bumbey no ka kaŋ a ra. (Wa dangay)</li>
      <li>Ya Irikoy, ay bina sinji. Ay bina sinji. Ay ga baytu, oho, ay ga sifayaŋ baytu te.</li>
      <li>Ya ay bina, ma mo hay, Ya moolo nda moolo beero, wa mo hay! Ay bumbo ga mo hay za mo mana bo.</li>
      <li>Ya ay Koyo, ay ga saabu ni se dumey ra, Ay ga sifaw baytu te ni se dumi cindey ra.</li>
      <li>Zama ni baakasinay suujo ya ibeeri no, hala beene, Ni cimo mo hala beene burey gaa.</li>
      <li>Ya Irikoy, ni ma beeri beeney boŋ, Ni darza ma beeri ndunnya kulu boŋ.</li>
    </ol>
  </li>
  <li>
    <ol>
      <li>Doonkoy jine bora se. I m'a doon da subo kaŋ ga ne: «Ma si halaci». Dawda baytu fo no.</li>
      <li>Ya ciitikoy, adilitaray no araŋ goono ga salaŋ wo? Araŋ goono ga ciiti kaŋ ga saba te Adam-izey se, wala?</li>
      <li>Abada! Araŋ biney ra haray araŋ goono ga adilitaray-jaŋay goy te. Araŋ goono g'araŋ kambey toonyeyaŋo neesi ndunnya ra.</li>
      <li>Boro laaley daray za gunde ra. Za i hayyaŋ gaa no i ga fonda taŋ, I goono ga tangari ci.</li>
      <li>I naajo, sanda gondi naaji no, I ga hima gazama mo kaŋ ga nga hanga daabu,</li>
      <li>Nga kaŋ baa si nda gaddey jinde, I gadditaray waaniyaŋ kulu ra.</li>
      <li>Ya Irikoy, m'i hinjey bagu-bagu i meyey ra. Ya Rabbi, ma muusu izey hinje kuukey ceeri ka dagu!</li>
      <li>I ma dandi sanda hari kaŋ goono ga zuru nda waasi. D'a na nga hangawey dabu, I ma ciya sanda goso koonu no.</li>
      <li>I ma ciya sanda lu kaŋ ga mandi ka bisa, Sanda wayboro gunde hasaraw, kaŋ mana di wayna.</li>
      <li>Hala araŋ kusey ga maa yanga danjo, Itayey da wo kaŋ goono ga di, i kulu care banda, Irikoy g'i ku da alma haw.</li>
      <li>Adilante ga farhã d'a di banayaŋ, A ga nga cey nyun laalakoyey kuri ra.</li>
      <li>Hala borey ga ne: «Daahir adilante alhakku go no, Daahir Irikoy go no, nga kaŋ ga ciiti te ndunnya ra.»</li>
    </ol>
  </li>
  <li>
    <ol>
      <li>Doonkoy jine bora se. I m'a doon da subo kaŋ ga ne: «Ma si halaci». Dawda baytu no kaŋ a te waato kaŋ Sawulu donton i m'a fuwo windi zama i m'a wi se.</li>
      <li>Ya Irikoy, m'ay faaba ay ibarey kambe, M'ay dagu ka moorandi borey kaŋ ga tun ay gaa da gaaba yaŋ se.</li>
      <li>M'ay kaa laala goy-teekoy kambe ra, M'ay faaba boro-wiyey kambe ra.</li>
      <li>Zama a go, i goono ga gumandi te ay fundo se. Ya Rabbi, futaykooney goono ga margu ay gaa, Manti ay hartayaŋ se bo, manti mo ay zunubi sabbay se.</li>
      <li>I ga zuru ka ngey boŋ soola k'ay yanje, Manti zama ay na taali te i se. Ma mo hay ay gaakasinay sabbay se, ma guna mo.</li>
      <li>Ya Rabbi Irikoy Kundeykoyo, Israyla Irikoyo, Ni ya day, ma tun ka kay dumi cindey kulu banayaŋ se. Ma si gomni te halliko fo kulu kaŋ ga laala te se. (Wa dangay)</li>
      <li>I ga ye ka kaa wiciri kambu ka ballu sanda hansi cine, I ga casu ka gallo windi.</li>
      <li>A go, i meyey go ga kufu kaa, Takubayaŋ go i me kuurey ra, Zama i goono ga ne: «May no ga maa?»</li>
      <li>Amma nin, ya Rabbi, ni go g'i haaru, Ni go ga dumi cindey kulu guna da donda-caray.</li>
      <li>Ya nin ay gaabo, ni se no ay ga hangan, Zama Irikoy no ga ti ay cinari kuuko.</li>
      <li>Ay Irikoyo g'ay kubay nga baakasinay suujo ra. Irikoy ga yadda ay se ay ma di ay muraado feeri ay ibarey boŋ.</li>
      <li>Ma s'i wi, zama ay borey ma si dinya. Ya ay Koyo, iri korayo, m'i say-say da ni hino k'i kaynandi.</li>
      <li>I meyey zunubo, d'i me-kuurey sanney sabbay se, Naŋ i ma furu kambe ngey boŋbeera ra, Laaliyaŋ da tangari sanney kaŋ i ga te sabbay se.</li>
      <li>M'i halaci futay ra, ma n'i halaci i ma ban. Naŋ hala ndunnya me mo i ma bay kaŋ Irikoy no ga may Yakuba ra. (Wa dangay)</li>
      <li>I ga ye ka kaa wiciri kambu, I ga ballu sanda hansi cine, i ga casu ka gallo windi.</li>
      <li>I ga soobay ka bar-bare ka ŋwaari ceeci. Da i mana kungu, i ga kani haway.</li>
      <li>Amma ay wo ga ni gaabo baaru baytu te. Oho, susubay ay ga ni baakasinay suujo baaru baytu te da farhã, Zama nin no ga ti ay cinari kuuko, Koruyaŋ do mo no ay kankami zaaro ra.</li>
      <li>Ya ay gaabo, ni se no ay ga sifayaŋ baytu te, Zama Irikoy no ga ti ay cinari kuuko, Irikoy no ga baakasinay suuji cabe ay se.</li>
    </ol>
  </li>
  <li>
    <ol>
      <li>Doonkoy jine bora se. I m'a doon da subo kaŋ ga ne: «Seeda hanno». Dawda baytu no kaŋ a te dondonandiyaŋ se</li>
      <li>waato kaŋ a koy ka Suriyancey kaŋ go Mesopotamiya da Sooba ra wongu, kaŋ gaa Yowab ye ka kaa ka Edomance zambar way cindi hinka zeeri Ciiri Gooro ra.</li>
      <li>Irikoy, ni n'iri kokobe, ni n'iri ceeri-ceeri, Ni te bine. Kala ni m'iri ye koyne.</li>
      <li>Ni naŋ laabo ma zinji, ni n'a kortu mo. Ni m'a kortimo daabu, zama a go ga zinji.</li>
      <li>Ni na muraadu sandoyaŋ cabe ni borey se, Ni n'iri haŋandi duvan* kaŋ ga bugandi.</li>
      <li>Ni na liiliwal no borey kaŋ yaŋ ga humburu nin se zama i m'a tunandi beene cimi sabbay se. (Wa dangay)</li>
      <li>Ni ma faaba te da ni kambe ŋwaari ka tu iri se mo, Zama ni baakoy ma du faaba.</li>
      <li>Irikoy salaŋ nga hananyaŋo ra ka ne: «Ay wo, ay ga farhã gumo-gumo, Ay ga Sekem fay, ay ma Sukkot gooro neesi.</li>
      <li>Jileyad ay wane no, Manasse mo ay wane no, Ifraymu ay boŋo wongu fuula no, Yahuda mo ay koytaray sarjilla no.</li>
      <li>Mowab ay nyumayyaŋ cambu no, Edom boŋ no ay g'ay taamey catu, Ya Filistiya, kala ni ma zaama kaatiyaŋ te ay sabbay se.»</li>
      <li>May no ga konda ay gallo ra kaŋ i windi nda wongu cinaro? May no ga konda ay Edom ra?</li>
      <li>Manti nin no, ya Irikoy, nin kaŋ n'iri furu bo? Ya Irikoy, ni siino ga fatta iri wongu marga banda no?</li>
      <li>M'iri gaakasinay iri yanjekaarey gaa, Zama boro gaakasinay wo yaamo no.</li>
      <li>Irikoy do no iri ga hin ka yaarutaray te, Zama nga no g'iri yanjekaarey taamu-taamu.</li>
    </ol>
  </li>
  <li>
    <ol>
      <li>Doonkoy jine bora se. I m'a doon da moolo beeri karyaŋ. Dawda wane no.</li>
      <li>Ya Irikoy, ma maa ay hẽeno se, Ma hanga jeeri ay adduwa se mo.</li>
      <li>Za ndunnya me no ay ga ni ce, Waati kaŋ ay bina gaze. M'ay candi ka kond'ay tondo kaŋ ga ku da ay do.</li>
      <li>Zama ni ya koruyaŋ do no ay se, Cinari gaabikooni mo no kaŋ ra ay ga tugu ay ibare se.</li>
      <li>Naŋ ay ma goro ni bukka ra duumi, Naŋ ay ma kosaray ceeci ni fatey biyo cire. (Wa dangay)</li>
      <li>Zama nin, ya Irikoy, ni maa ay sartey, Borey kaŋ yaŋ ga humburu ni maa, ni n'ay no i tubo gaa.</li>
      <li>Ni ga bonkoono fundi jirbey kuukandi, A jiirey mo ga baa sanda zamana boobo.</li>
      <li>A ga goro Irikoy jine hal abada. Ni ma baakasinay suuji nda cimi daŋ kaŋ g'a haggoy.</li>
      <li>Yaadin gaa no ay ga sifaw baytu te ni maa gaa duumi, Zama ay m'ay sartey toonandi zaari kulu.</li>
    </ol>
  </li>
  <li>
    <ol>
      <li>Doonkoy jine bora Yedutun se. Dawda baytu fo no.</li>
      <li>Irikoy hinne se no ay fundo ga hangan dangayyaŋ ra, A do no ay faaba ga fun.</li>
      <li>Nga hinne no ga ti ay tondi daaro d'ay faaba. Nga no ga ti ay cinari gaabikoono; ay si zinji gumo.</li>
      <li>Ya araŋ kulu, alwaati marge no araŋ ga soobay ka tun boro gaa zama araŋ m'a wi se, Sanda cinari kaŋ ga siiri, wala sinkita kaŋ ga zinji?</li>
      <li>I si hay kulu saaware te kala day ngey m'a tuti k'a zumandi ka kaa nga beera ra. I go ga maa tangari kaani. Me ra kay, i ga albarka daŋ, Amma i biney ra i goono ga laaliyaŋ te. (Wa dangay)</li>
      <li>Ya ay fundo, ma hangan Irikoy hinne se dangayyaŋ ra, Zama a do no ay beeja ga fun.</li>
      <li>Nga hinne no ga ti ay tondi daaro d'ay faaba, D'ay cinari gaabikoono mo, ay si zinji bo.</li>
      <li>Irikoy do no ay faaba d'ay darza go. Ay gaabo tondi daaro d'ay koruyaŋo, Irikoy do no i go.</li>
      <li>Ya araŋ ndunnya dumey, wa de a gaa alwaati kulu. Wa araŋ biney gusam a jine. Irikoy ya koruyaŋ do no iri se. (Wa dangay)</li>
      <li>Daahir, Adam-izey wo yaamoyaŋ no, Jine borey mo ciya tangari hari yaŋ no. D'i g'i neesi tiŋay neesiyaŋ hari boŋ, I kulu care banda, i ga dogon no fakat! ka bisa haw kaŋ i ga fulanzam d'a.</li>
      <li>Wa si de kankami gaa, wa si zankam da komyaŋ, Da arzaka tonton mo, araŋ ma si laakal sinji a gaa.</li>
      <li>Irikoy salaŋ sorro folloŋ, Hala sorro hinka zaati ay maa woone: Hini ya Irikoy wane no.</li>
      <li>Ya ay Koyo, baakasinay suuji ya ni wane mo no, Zama ni ga boro kulu bana nga goyo boŋ.</li>
    </ol>
  </li>
  <li>
    <ol>
      <li>Dawda baytu no kaŋ a te waato kaŋ a go Yahuda ganjo ra.</li>
      <li>Ya Irikoy, nin no ga ti ay Irikoyo. Ay ga ni ceeci da anniya. Ay fundo gonda ni jaw, Ay baso yangala ni se laabu kogo kaŋ gonda jaw ra, Naŋ kaŋ hari kulu si no.</li>
      <li>Yaadin no ay na ni guna nangu hanna ra, Zama ay ma di ni hino da ni darza.</li>
      <li>Za kaŋ ni baakasinay suujo baa da fundi gande, Ay meyo ga ni sifa.</li>
      <li>Yaadin no ay ga ni sifa ay fundo me muudu, Ay g'ay kambey sambu ni maa ra.</li>
      <li>Ay fundo ga kungu danga _boro kaŋ du|_ maani ji da ham kaŋ gonda maani boobo. Ay meyo mo ga ni sifa da me kuurey kaŋ ga farhã.</li>
      <li>Saaya kaŋ ay goono ga fongu ni gaa ay daarijo boŋ cin alwaatey ra, Kal ay ma ni miila.</li>
      <li>Zama ni ya ay gaako no. Ni fatey biyo ra mo no ay ga doon farhã sabbay se.</li>
      <li>Ay fundo goono ga sarku ni ga, Ni kambe ŋwaaro goono g'ay sambu ka gaay.</li>
      <li>Amma borey kaŋ yaŋ goono g'ay fundo ceeci zama ngey m'a halaci se,</li>
      <li>Ni g'i nooyandi takuba hin se, i ga ciya zoŋey baa. I ga furo yongo ndunnya guusuyaŋo ra.</li>
      <li>Amma bonkoono ga te bine kaani Irikoy ra. Boro kulu kaŋ ga ze d'a mo, A koy ga du darza, zama i ga tangarikomey meyey daabu.</li>
    </ol>
  </li>
  <li>
    <ol>
      <li>Doonkoy jine bora se. Dawda baytu fo no.</li>
      <li>Ya Irikoy, ma maa ay jinde ay guunu-guunuyaŋ ra. M'ay fundo batu k'a wa da ibare humburkumay.</li>
      <li>M'ay tugu k'ay wa da laala goy-teerey saawarey, Da zamba goy-teekoy kosongo mo.</li>
      <li>I na ngey deeney kaanandi sanda takuba cine. I na ngey hangawey dabu, Kaŋ ga ti i sanni korney,</li>
      <li>Zama ngey ma cimi toonantekoy hay tuguyaŋ ra. Jirsi boŋ no i g'a hay, i si humburu mo.</li>
      <li>I ga ngey biney gaabandi miila laalo ra, I goono ga ciinay ga ne ngey ga hirrimiyaŋ te ka tugu. I ga ne: «May no ga di iri?»</li>
      <li>I ga adilitaray-jaŋay saaware gurum ka ne: «Iri na gonitaray me-hawyaŋ soola ka ban!» Boro kulu fundi fonguyaŋ d'a bina ya iguuso no.</li>
      <li>Amma Irikoy g'i hay jirsi boŋ k'i maray da hangaw.</li>
      <li>Yaadin no a ga naŋ i ma kati nd'a: I bumbey deene no ga gaaba nd'ey. Boro kulu kaŋ di ey ga ngey me nyatte i gaa no.</li>
      <li>Gaa no borey kulu ga humburu, i ga Irikoy goyey ci, I ga laakal d'a goyo mo.</li>
      <li>Adilante bine ga kaan Rabbi do, a ga de a gaa mo. Borey kulu kaŋ yaŋ biney ga saba mo g'a beerandi.</li>
    </ol>
  </li>
  <li>
    <ol>
      <li>Doonkoy jine bora se. Dawda baytu fo no kaŋ a doon.</li>
      <li>Ya Irikoy, sifaw ga hagu ni se dangayyaŋ ra Sihiyona ra. Ni do mo no borey ga sarti toonandi.</li>
      <li>Ya nin adduwa maakwa, ni do no fundikooney kulu ga kaa.</li>
      <li>Taali teeyaŋ muraadey te zaama ay boŋ. Day iri hartayaŋey, ni g'i tuusu.</li>
      <li>Albarkante no boro kaŋ ni suuban, Nga kaŋ ni daŋ a ma maan ka kaa ni do, Zama a ma goro ni windi batamey ra. Ni windi gomno, kaŋ ga ti ni fu hananta ga wasa iri se.</li>
      <li>Ya Irikoy, iri faaba wano, Nin kaŋ ci deyaŋ hari ndunnya me-a-me se, da ngey mo kaŋ yaŋ go teeko boŋ nangu mooro se. Muraaduyaŋ kaŋ ga dambarandi no ni ga tu d'a iri se adilitaray ra,</li>
      <li>Nin no ga tondi beerey sinji nda ni gaabo, I na ni guddu nda hin.</li>
      <li>Teekoy kosongo d'i hari bondayey, Da ndunnya dumey kosongey, ni ya i kanandiko no,</li>
      <li>Nangu moorey me gorokoy go ga humburu ni alaamey sabbay se. Ni ga naŋ wayna funay haray da wayna kaŋay haray ma cilili farhã sabbay se.</li>
      <li>Ni ga laabu kunfa, ni g'a haŋandi hari, Ni g'a yulwandi mo gumo. Irikoy gooro go toonante nda hari. Ni ga ntaaso kaa taray i se, Zama yaadin no ni na laabo soola nd'a.</li>
      <li>Ni g'a batey no hari boobo, Ni g'a bata guwey bagu ka say, Ni g'a leema nda buru hari, Ni ga albarka daŋ a buzugey gaa mo.</li>
      <li>Ni na jiiro kunga nda ni gomno, Ni fondey go ga maafe tolli-tolli.</li>
      <li>Saaji kuray nangey goono ga tolli-tolli. Tudu izey mo, farhã na i windi.</li>
      <li>I ga kuray nangey daabu nda feeji kuruyaŋ, Goorey batamey mo ga daabu nda ntaasu. I go ga cilili farhã sabbay se, oho, i go ga baytu.</li>
    </ol>
  </li>
  <li>
    <ol>
      <li>Doonkoy jine bora se. Dooni no, baytu mo no. Ya araŋ ndunnya kulu, wa farhã jinde sambu Irikoy se.</li>
      <li>Wa baytu k'a maa darza ci, w'a darza sifa.</li>
      <li>Araŋ ma ne Irikoy se: «Goyey kaŋ ni ga te ga dambarandi gumo! Ni hino beera sabbay se no ni ibarey ga tuubi alhaali cabe ni se.</li>
      <li>Ndunnya kulu ga sududu ni se, A ga sifaw baytuyaŋ te ni se mo. I ga sifaw baytuyaŋ te ni maa gaa.» (Wa dangay)</li>
      <li>Wa kaa ka di Irikoy goyey. Nga wo, humburkumay hari no a goyey kaŋ a te Adam-izey do ra.</li>
      <li>A na teeku ciya laabu kogo, Borey bisa isa ra ce gaa mo. Noodin no iri farhã d'a.</li>
      <li>A hino do a ga may hal abada. A moy goono ga ndunnya dumey fonnay, Murtantey ma si ngey boŋ beerandi bo. (Wa dangay)</li>
      <li>Ya araŋ dumey, wa iri Irikoyo maa sifa, Wa naŋ i ma maa a sifayaŋ jinde.</li>
      <li>Nga kaŋ g'iri fundey haggoy, A s'iri cey taŋ i ma cabu mo.</li>
      <li>Zama nin wo, ya Irikoy, ni na iri deedandi. Ni na iri hanandi sanda mate kaŋ cine i ga nzarfu hanandi.</li>
      <li>Ni kande iri taaru ra, Ni na jaraw tiŋo dake iri banda daarey boŋ.</li>
      <li>Ni naŋ borey ma kaaru iri boŋey boŋ. Iri gana ka bisa danji nda hari ra mo, Amma ni n'iri kaa noodin ka kande iri nangu yulwante ra.</li>
      <li>Ay ga furo ni windo ra da sargay kaŋ i ga ton yaŋ. Ay g'ay sartey bana ni se,</li>
      <li>Wo kaŋ yaŋ ay me-kuurey ci, Kaŋ ay meyo mo ci waato kaŋ cine ay go kankami ra.</li>
      <li>Ay ga sargayey kaŋ i ga ton yaŋ salle ni se, Da kurey ra alman naasey, Da feeji gaarey _maano kaŋ ga te|_ dugu a banda. Ay ga yeeji da hincin jindi yaŋ salle care banda. (Wa dangay)</li>
      <li>Ya araŋ kulu kaŋ ga humburu Irikoy, wa kaa ka maa; Ay mo, ay ga dede haŋ kaŋ a te ay fundo se.</li>
      <li>Ay n'a ce d'ay meyo, ay deena mo n'a beerandi.</li>
      <li>D'ay na laala jisi ay bina ra, doŋ Koy Beero si maa.</li>
      <li>Amma daahir Irikoy maa, A na hanga jeeri ay adduwa jinda se mo.</li>
      <li>I ma Irikoy sifa, nga kaŋ man'ay adduwa hibandi. A go, a mana nga baakasinay suujo hibandi ka kaa ay gaa.</li>
    </ol>
  </li>
  <li>
    <ol>
      <li>Doonkoy jine bora se. I m'a doon da moolo beeri karyaŋ. Baytu no, dooni mo no.</li>
      <li>Irikoy ma gomni te iri se, a m'iri albarkandi mo. A ma naŋ nga moyduma ma kaari iri do haray. (Wa dangay)</li>
      <li>Zama i ma ni fonda bay ndunnya ra, Ni faaba mo ndunnya dumey kulu game ra.</li>
      <li>Ya Irikoy, dumey ma ni saabu, Dumey kulu ma ni sifa.</li>
      <li>Dumey biney ma kaan. I ma baytu te farhã sabbay se, Zama ni ga ciiti te dumey se da cimi, Ni ga ndunnya dumey daŋ fondo mo. (Wa dangay)</li>
      <li>Ya Irikoy, naŋ dumey ma ni saabu, Dumey kulu ma ni sifa.</li>
      <li>Laabo na nga nafa no. Irikoy kaŋ ga ti iri Irikoyo go g'iri albarkandi.</li>
      <li>Irikoy goono g'iri albarkandi. Ndunnya me-a-me ma humbur'a.</li>
    </ol>
  </li>
  <li>
    <ol>
      <li>Doonkoy jine bora se. Dawda baytu fo no, dooni mo no.</li>
      <li>Irikoy ma tun, a ibarey mo ma say. Borey kaŋ yaŋ wang'a ma zuru a jine.</li>
      <li>Mate kaŋ cine i ga dullu gaaray, I m'i gaaray yaadin cine. Sanda mate kaŋ cine yu fanta ga manne danji gande, Boro laaley ma halaci yaadin cine Irikoy jine.</li>
      <li>Amma adilantey biney ma kaan. I ma ngey farhãyaŋo beerandi Irikoy jine. Oho, i ma te farhã da bine kaani.</li>
      <li>Wa baytu te Irikoy se, wa sifaw baytuyaŋ te a maa gaa! Wa fonda haabu kaarukwa kaŋ ga taasi beero gana se. A maa ga ti Rabbi, wa farhã beerandi a jine!</li>
      <li>Irikoy ya alatuumey baaba no nga nangoray hanna ra, Ciiti teeko mo no wayborey kaŋ kurnyey bu se.</li>
      <li>Irikoy ga fo-goroko naŋ a ma goro almayaaliyaŋ ra, A ga daabantey kaa taray, k'i arzakandi, Amma turantey wo go ga goro laabu kogo ra.</li>
      <li>Ya Irikoy, waato kaŋ ni fatta ka koy ni borey jine, Waato kaŋ ni na saajo gana, (Wa dangay)</li>
      <li>Kala laabo zinji, beeney mo tolli-tolli Irikoy jine. Oho, hala nda baa Sinayi mo, a zinji Irikoy jine, Kaŋ ga ti Israyla Irikoyo.</li>
      <li>Ya Irikoy, ni na beene hari boobo gusam, Ni na ni jama tabbatandi waato kaŋ a farga.</li>
      <li>Ni jama goro laabo ra. Ya Irikoy, ni gomno ra ni na talkey laamey bana.</li>
      <li>Koy Beero no ka sanno no, Wayborey kaŋ ga baaru hanna fe, kunda bambata no.</li>
      <li>I go ga ne: «Wongu margey bonkooney ga zuru, I ga zuru no. Nga mo, waybora kaŋ ga goro fu ga wongu arzaka fay.</li>
      <li>Araŋ mo go ga kani feeji kaley ra. Koloŋay fata go ga daabu nda nzarfu, a hamno mo da wura kaŋ ga nyaale.»</li>
      <li>Waato kaŋ Hina-Kulu-Koyo na bonkooney say noodin, Neezu* goono ga kaŋ Zalmon tondo boŋ.</li>
      <li>Basan tondo wo, Irikoy tondi kuuku no, Basan tondo, tondi kuuku yollo-boobo-koy no.</li>
      <li>Ya araŋ tondi kuukey, yollo-boobo-koyey, Ifo se no araŋ go ga tondo kaŋ Irikoy miila nga nangora se gullu nda canse? Daahir mo, Rabbi ga goro a ra hal abada.</li>
      <li>Irikoy torkey ya zambar-zambarey no. Oho, dubu-dubey boŋ no. Koy Beero go i game ra nangu hananta ra sanda mate kaŋ cine a go Sinayi.</li>
      <li>Ni ziji beene, ni na tamtaray izey ku ka kond'ey. Ni du nooyaŋey borey se, oho, hala nda turantey se, Zama Rabbi Irikoy ma goro i banda.</li>
      <li>Wa Koy Beero sifa, Nga kaŋ goono g'iri tiŋayey sambu zaari kulu, Irikoy nooya, kaŋ nga no ga ti iri faaba. (Wa dangay)</li>
      <li>Irikoy ya faaba-boobo-Koy no iri se. Faaba kaŋ ga boro kaa buuyaŋ gaa ya Rabbi, Koy Beero wane no.</li>
      <li>Amma Irikoy ga nga ibarey boŋey bagu, Boŋ kuuru kaŋ gonda hamni wo, Boro kaŋ ga soobay ka nga taaley te wane no.</li>
      <li>Rabbi ne: «Ay ga ye ka kand'ey i ma fun Basan, Ay ga ye ka kand'ey i ma fun teeku guusuyaŋey do.</li>
      <li>Zama ni ma ni ca sufu kuri ra, Ni hansey deenayzey mo ma du baa ni ibarey ra.»</li>
      <li>Ya Irikoy, i di ni fondey sata-sata. Ay Irikoyo, ay Bonkoono satey nooya. I ga furo nangu hananta ra.</li>
      <li>Baytu teekoy furo jina, moolo karey mo n'i banda gana, Can-caŋ karkoy mo go wandiyey game ra.</li>
      <li>Ya araŋ kaŋ fun Israyla banda gaa, Wa Irikoy sifa margey ra, nga kaŋ ga ti Koy Beero.</li>
      <li>I kayno Benyamin neeya kaŋ go ga i may, Da Yahuda mayraykoyey da ngey jama, Da Zabluna mayraykoyey, da Naftali mayraykoyey mo.</li>
      <li>Ni Irikoyo na ni gaabo lordi ni se. Ya Irikoy, ma ni gaabo bangandi, nin kaŋ goy iri se.</li>
      <li>Ni windo kaŋ go Urusalima* sabbay se no bonkooney ga kande ni se fooyaŋ.</li>
      <li>Ma kaseeti farru ganji hamey din gaa, Da yeeji beerey kuro, Da ndunnya dumey handayzey ngey banda, Kaŋ yaŋ ga ngey boŋ kaynandi ka kande nzarfu gudeyaŋ. A na dumey kaŋ yaŋ goono ga farhã da wongu say-say.</li>
      <li>Diyayaŋ ga kaa ka fun Misira, Etiyopi ga cahã ka nga kambey salle Irikoy do haray.</li>
      <li>Ya araŋ ndunnya mayrayey, wa baytu te Irikoy se, Wa sifaw baytu te Koy Beero se. (Wa dangay)</li>
      <li>Beene beeney kaŋ go no za doŋ-doŋ, kaarukwa kaŋ ga kaaru i boŋ, A go, a na nga jinda sambu ka salaŋ, Jinde gaabikooni mo no.</li>
      <li>Wa Irikoy hino ci. A koytaray darza go no Israyla boŋ, A hino go no beene batama ra.</li>
      <li>Ya Irikoy, ni ya humburkumay hari no ni nangu hananta ra. Israyla Irikoyo, Nga no ga hin nda gaabi no nga borey se. I ma Irikoy sifa!</li>
    </ol>
  </li>
  <li>
    <ol>
      <li>Doonkoy jine bora se. I m'a doon da subo kaŋ ga ne: «Boosi hannoyaŋ». Dawda wane no.</li>
      <li>Ya Irikoy, m'ay faaba, zama harey margu ay fundo boŋ.</li>
      <li>Ay sundu tibi guuso ra, nangu kaŋ kayyaŋ daama si no. Ay kaŋ harey kaŋ ga guusu ra, Nangu kaŋ hari zuru beerey n'ay yoole.</li>
      <li>Ay farga nd'ay hẽeno, ay karra koogu, Ay moy gaze ay Irikoyo batuyaŋo se.</li>
      <li>Borey kaŋ yaŋ ga konna ay sabaabu kulu si bisa ay boŋ hamno baayaŋ. Borey kaŋ yaŋ ga ceeci ngey m'ay halaci, kaŋ ay ibareyaŋ no yaamo-yaamo, hinkoyaŋ mo no. Tilas kal ay ma haŋ kaŋ ay mana kom yeti.</li>
      <li>Ya Irikoy, nin no g'ay saamotara bay, Ay taaley mo si ga tugu ni se.</li>
      <li>Ya Rabbi Kundeykoyo, Ma si naŋ borey kaŋ ga hangan ni se yaŋ ma haaw ay sabbay se. Ya Israyla Irikoyo, ma si naŋ borey kaŋ ga ni ceeci yaŋ ma di kayna ay sabbay se.</li>
      <li>Zama ni sabbay se no ay di wowi, Kayna mo n'ay moyduma daabu.</li>
      <li>Ay ciya yaw ay nya-izey se, Da ce-yaw mo ay nyaŋo izey se.</li>
      <li>Zama anniya kaŋ ay gonda ni fuwo se n'ay kankam, Ni wowkoy wowey mo kaŋ ay boŋ.</li>
      <li>Waato kaŋ ay hẽ ay bina ra da mehaw, Woodin kulu ciya ay se wowi hari.</li>
      <li>Waato kaŋ ay na bufu zaara haw, Ay ciya yaasay hari i se.</li>
      <li>Faada meyey gaa gorokoy goono g'ay fakaaray te. Ay ciya haŋ-ka-bugukoyey se dooni hari.</li>
      <li>Amma ay ya day, ya Rabbi, Ay adduwa go ni do, taayaŋ alwaati ra. Ya Irikoy, ni baakasinay suuji booba boŋ, Ma tu ay se da faaba naanaykoy.</li>
      <li>M'ay kaa botogo ra, ma si fay da ay ya sundu. Naŋ ay ma faaba ka fun borey kaŋ yaŋ wangu ay kambe ra, Da hari guusuyaŋey ra mo.</li>
      <li>Hari zuru beerey ma s'ay yoole, Teeku guusuyaŋ mo ma s'ay gon, Guuso ma si nga me daabu ay boŋ.</li>
      <li>Ya Rabbi, ma tu ay se, Zama ni baakasinay suujo gonda gomni. Ni bakaraw booba boŋ, ma bare ay do haray.</li>
      <li>Ma si ni moyduma tugu ay, ni tamo se, Zama ay go kankami ra. Ma tu ay se da waasi.</li>
      <li>Ma maan ay fundo gaa k'a fansa*, M'ay fansa ay ibarey sabbay se.</li>
      <li>Ni g'ay foyra, d'ay haawo, d'ay kayna bay. Ay yanjekaarey kulu go ni jine.</li>
      <li>Foyray n'ay bina doorandi, Ay go toonante nda tiŋay maayaŋ. Ay ceeci borey kaŋ yaŋ ga bakar, day boro kulu si no, Ay ceeci kunfakoyaŋ mo, amma ay mana du.</li>
      <li>I n'ay no tay ay ma ŋwa, Ay jaw maayaŋo ra mo i n'ay no hari mooro ya haŋ.</li>
      <li>I taablo ma ciya kumsay i jine. Waati kaŋ i goono ga baani goray te mo, A ma ciya hirrimi.</li>
      <li>I moy ma te kubay, hal i ma si du ka di. Ma naŋ mo i banda daarey ma soobay ka jijiri waati kulu.</li>
      <li>Ma ni dukuro gusam i boŋ, Ni futay korna m'i hamnay ka di.</li>
      <li>I nangorayey ma ciya kurmu, Boro kulu ma si goro i kuuru fuwey ra.</li>
      <li>Zama i goono ga bora kaŋ ni kar din gurzugandi, I goono ga bora kaŋ ni maray din ciinay.</li>
      <li>Ma laala dake i se i laalayaŋo boŋ, I ma si furo ni adilitara ra.</li>
      <li>M'i tuusu fundi tira ra, Ma si i hantum adilantey banda.</li>
      <li>Day ay wo, taabante no, ay go ga maa doori. Ya Irikoy, ni faaba m'ay sambu ka dake beene.</li>
      <li>Ay ga Irikoy maa sifa nda baytu, Ay g'a beerandi nda saabuyaŋ.</li>
      <li>Woodin ga kaan Rabbi se mo ka bisa yeejiyaŋ, Wala yeeji nda nga hilley da nga ce camsey.</li>
      <li>Borey kaŋ yaŋ sinda boŋbeeray di woodin, i maa kaani mo. Araŋ kaŋ ga Irikoy ceeci, araŋ biney ma funa.</li>
      <li>Zama Rabbi ga maa borey kaŋ go moori ra hẽeney, A si donda nga wane hawantey mo.</li>
      <li>Beena da ganda m'a sifa, Da teekoy mo da hay kulu kaŋ ga yooje i ra.</li>
      <li>Zama Irikoy ga Sihiyona faaba, A ga Yahuda galley mo cina. Borey ga goro noodin, a ga ciya i mayray hari mo.</li>
      <li>A tamey bandey mo g'a tubu, Ngey mo kaŋ yaŋ ga ba Irikoy maa ga goro a ra.</li>
    </ol>
  </li>
  <li>
    <ol>
      <li>Doonkoy jine bora se. Dawda wane no kaŋ a te fongandiyaŋ se.</li>
      <li>Ya Irikoy, ma waasu ay faabayaŋ se. Ya Rabbi, ma waasu ay gaayaŋ se.</li>
      <li>Borey kaŋ yaŋ goono g'ay fundo ceeci, Naŋ i ma haaw, i boŋ ma haw mo. Borey kaŋ yaŋ ga farhã d'ay hasaraw, Naŋ i ma ye banda ka di kayna.</li>
      <li>Borey kaŋ yaŋ ga ne: «Ahãa! Ahãa!», I ma ye banda haawo kaŋ g'i di sabbay se.</li>
      <li>Borey kaŋ yaŋ ga ni ceeci, I kulu ma farhã ka te bine kaani ni do. Ngey mo kaŋ ga ba ni faaba, i ma soobay ka ne: «Irikoy ma beeri ka bisa i kulu!»</li>
      <li>Amma ay ya taabante da laamikoy no. Ya Irikoy, ma waasu ka kaa ay do. Nin no ga ti ay gaakwa d'ay Faabakwa mo. Ya Rabbi, ma si gay.</li>
    </ol>
  </li>
  <li>
    <ol>
      <li>Ya Rabbi, ni gaa no ay ga de, Ma si naŋ ya haaw hal abada.</li>
      <li>M'ay faaba ni adilitara ra, m'ay kaa kambe mo. Ma ni hanga jeeri ay do haray, k'ay faaba.</li>
      <li>Ma ciya ay se goray tondi, Naŋ kaŋ ay ga soobay ka furo duumi. Ni lordi ka ne i m'ay faaba, Zama nin no ga ti ay tondo d'ay gaabi nango.</li>
      <li>Ya ay Irikoyo, m'ay kaa boro laalo kambe ra. Nga, bine-bi-koyo kaŋ sinda adilitaray kambe ra no.</li>
      <li>Zama nin no, ya Rabbi Koy Beero, nin no ga ti ay beeja, Nin no ga ti ay deyaŋ haro za ay go zanka.</li>
      <li>Nin no k'ay gaakasinay za gunde ra; Nin no k'ay kaa ay nyaŋo gunda ra, Nin no ay ga sifa duumi.</li>
      <li>Ay ya day, ay ciya dambara hari boro boobo se, Amma nin no ga ti ay koruyaŋ do gaabikoono.</li>
      <li>Ay meyo ga to da ni sifaw, da ni darza mo zaari me-a-me.</li>
      <li>Ma s'ay furu zeenay jirbey ra, Ma s'ay furu waati kaŋ ay gaabo ban,</li>
      <li>Zama ay ibarey goono ga salaŋ ka gaaba nda ay. Ngey mo kaŋ yaŋ goono g'ay fundo batandi goono ga saaware gurum.</li>
      <li>I goono ga ne: «Irikoy n'a furu. W'a gana k'a di, zama Faabako si no.»</li>
      <li>Ya Irikoy, ma si mooru ay! Ya ay Irikoyo, ma waasu k'ay gaa!</li>
      <li>Borey kaŋ yaŋ goono ga gaaba nd'ay fundo ma haaw, I ma ban mo. Borey kaŋ yaŋ goono ga taabi haŋyaŋ ceeci ay se, I ma daabu nda foyray da kayna.</li>
      <li>Amma ay wo, duumi ay gonda beeje, Ay ga ni sifawo te mo ka koy jina ka tonton.</li>
      <li>Ay meyo ga ni adilitara salaŋ, Da ni faaba mo zaari me-a-me. Zama ay si i baayaŋo me bay.</li>
      <li>Ay ga kaa ka Rabbi, Koy Beero goy hinkoyey ci, Ay ga ni adilitara ci, ni wano hinne.</li>
      <li>Ya Irikoy, za ay go zanka ni n'ay dondonandi, Hala ka kaa sohõ mo, ay goono ga ni dambara goyey ci.</li>
      <li>Oho, ya Irikoy, baa waati kaŋ ay zeen ka te hamni kwaaray, ni ma s'ay furu, Kala nda ay na ni hino cabe zamana woone se jina, Da ni gaabo boro kulu kaŋ ga kaa se.</li>
      <li>Ya Irikoy, ni adilitara ga beeri ka to hala beena gaa. Nin, ya Irikoy, kaŋ na muraadu bambatey te, May no ga hima nin?</li>
      <li>Nin kaŋ na iri cabe taabey kaŋ ga baa, i ga koroŋ mo, Ni ga ye ka iri funandi koyne. Ganda guusuyaŋey ra no ni ga ye ka iri fattandi.</li>
      <li>Ni g'ay beera tonton, ka ye ka bare k'ay kunfa koyne.</li>
      <li>Ya nin ay Irikoyo, ay ga ni naanayo sifa nda moolo. Ya nin, Israyla wane Hananyankoyo, Ay ga baytu te ni se da moolo beeri.</li>
      <li>Ay meyo ga farhã gumo waati kaŋ ay goono ga sifaw baytuyaŋ te ni se, Ay fundo kaŋ ni fansa mo ga farhã.</li>
      <li>Ay deena mo ga ni adilitara ci zaari me-a-me, Zama ngey kaŋ yaŋ ga taabi haŋyaŋ ceeci ay fundo se haaw, i di kayna mo.</li>
    </ol>
  </li>
  <li>
    <ol>
      <li>Suleymanu wane no. Ya ay Irikoyo, ma bonkoono no ni ciitey. Ni adilitara mo, ni m'a no bonkoono izo se.</li>
      <li>A ma ciiti te ni borey se da adilitaray, Ni talkey mo se da cimi ciiti.</li>
      <li>Tondi kuukey ma kande borey se laakal kanay, Tudey mo ma kand'a adilitaray ra.</li>
      <li>A ma ciiti te borey ra talkey se; A ma laamikoyey izey faaba, A ma taabandikoy mumuru mo.</li>
      <li>I ma humburu nin waati kaŋ wayna go no, Da waati kaŋ hando go no, Hal a ma koy zamaney kulu me.</li>
      <li>A ma zumbu sanda beene hari cine, subu kaŋ i dumbu boŋ, Sanda buru hariyaŋ kaŋ ga laabo tayandi.</li>
      <li>A jirbey ra adilante ma zaada, Laakal kanay ma baa mo, kala handu sanni ma ban.</li>
      <li>A ma may teeku fa gaa ka koy teeku fa gaa mo, Da Isa Beero gaa kal a ma koy ndunnya me.</li>
      <li>Saajo gorokoy ma gurfa a jine, a ibarey ma kusa loogu.</li>
      <li>Tarsis da gungey bonkooney ma jangal bana, Seba da Saba bonkooney mo ma kande fooyaŋ hari.</li>
      <li>Oho, bonkooney kulu ma sududu a se, Ndunnya dumey kulu ma may a se.</li>
      <li>Zama a ga borey kaŋ go moori ra faaba waati kaŋ i hẽ ka gaakasinay ceeci, Da taabante, da boro kaŋ sinda gaako mo.</li>
      <li>A ga bakaraw cabe talkey da laamikoyey se, A ga laamikoyey fundey faaba mo.</li>
      <li>A m'i fundey fansa* zamba nda toonye gaa, A diyaŋo gaa mo i kuro gonda darza.</li>
      <li>A ma funa, i ma Seba wura no a se mo. Borey ma adduwa te a se han kulu, I m'a sifa zaari me-a-me.</li>
      <li>Ntaaso ma te ka yulwa laabo tondi kuukey yolley gaa, Jeeney ma soobay ka teeni sanda Liban cine, Galley ra gorokoy mo ma zaada danga ganda subey cine.</li>
      <li>A maa ma tabbat hal abada, A maa ma yandi duumi nda wayna go no. I ma borey albarkandi a maa gaa, Ndunnya dumey kulu ma ne a se albarkante.</li>
      <li>I ma Rabbi Irikoy, Israyla Irikoyo, sifa, Nga kaŋ ga dambara goyey te, nga hinne.</li>
      <li>I m'a maa darzakoyo sifa hal abada. Ndunnya kulu ma to d'a darza. Amin! Amin! Yasse ize Dawda adduwey nooya, i ban.</li>
    </ol>
  </li>
  <li>
    <ol>
      <li>Asaf baytu fo no. Daahir, Irikoy ya gomnikoy no Israyla se, Ngey kaŋ gonda bine hanante se no.</li>
      <li>Amma ay wo, ay cey ga ba ka kati, Kayna ka cindi ay taamuyaŋey ma tansi.</li>
      <li>Zama ay bina canse foomantey se, Waato kaŋ ay di laalakoyey arzaka.</li>
      <li>Zama i buuyaŋ ra sinda doori maayaŋ durayyaŋ, I gaabey go toonante.</li>
      <li>I si taabi ra sanda boro cindey cine, I mana masiiba te i se sanda boro cindey cine.</li>
      <li>Woodin se no boŋbeeray goono ga sarku i jindey gaa sanda jinde gaa taalam hari cine, I gonda toonye ga daŋ sanda bankaaray cine.</li>
      <li>I moy go ga dor-doru maani sabbay se, I biney fonguyaŋey baa gumo.</li>
      <li>I goono ga hahaaray te, laala ra mo i ga kankami ci. I goono ga niine jare ka salaŋ,</li>
      <li>I na ngey meyey ye beene ka gaaba nda beeney, I deeney mo goono ga bar-bare ganda.</li>
      <li>Woodin se no a borey ga ye ka kaa neewo, I goono ga hari haŋ gumo.</li>
      <li>Foomantey din goono ga ne: «Mate no Irikoy ga te ka bay? Bayray woofo no go Beeray-Beeri-Koyo do?»</li>
      <li>A go, woone yaŋ, ngey no ga ti laalakoyey: I goono ga goro baani samay duumi, I goono ga tonton da arzaka.</li>
      <li>Daahir, yaamo no ay n'ay bina hanandi, Ay n'ay kambey nyun da taali-jaŋay.</li>
      <li>Zama zaari me-a-me masiiba no ay goono ga haŋ, Da goojiyaŋ mo susubay kulu.</li>
      <li>D'ay ne: «Yaadin cine no ay ga salaŋ,» A go, doŋ ay na ni izey zamana amaana ŋwa.</li>
      <li>Waato kaŋ ay ceeci ay ma woodin bay, kala a ciya haŋ kaŋ gaabu ay se.</li>
      <li>Day waato kaŋ ay furo Irikoy nangu hananta ra, Gaa no ay laakal d'i bananta.</li>
      <li>Daahir, ni n'i daŋ tansi nangey ra, Ni n'i furu halaci zulliyaŋey do.</li>
      <li>Guna mate kaŋ cine i kaŋ farap! folloŋ, I n'i haabu ka ban parkatak da humburkumay beeriyaŋ.</li>
      <li>Sanda hindiri cine waati kaŋ boro mo hay, Yaadin cine no, ya ay Koyo, da ni mo hay, Ni ga donda i alhaalo.</li>
      <li>Waati kaŋ a dooru ay gaa, A n'ay gooru mo ay bina ra,</li>
      <li>Ay na alman alhaali te, ay jaŋ bayray mo, Hal ay hima sanda ganji ham ni jine.</li>
      <li>Kulu nda yaadin, waati kulu ay go ni banda, Ni n'ay kambe ŋwaaro di ka gaay.</li>
      <li>Ni g'ay candi nda ni saawara, Woodin banda ni g'ay ta ay ma koy darza ra.</li>
      <li>May no ay se beene da manti nin no? Ndunnya ra mo sinda boro fo kaŋ g'ay beejandi kala nin.</li>
      <li>Ay bina d'ay hamo gaze, Amma Irikoy ga ti ay bina tondi daaro, D'ay baa mo hal abada.</li>
      <li>Zama a go, borey kaŋ yaŋ ga mooru nin ga halaci. Ngey kaŋ yaŋ fay da nin ka amaana ŋwaari gana, I kulu ni g'i halaci.</li>
      <li>Amma a boori ay se ya maan Irikoy, Ay na Rabbi, Koy Beero te ay koruyaŋ do, Zama ay ma ni goyey kulu baaru dede.</li>
    </ol>
  </li>
  <li>
    <ol>
      <li>Asaf baytu fo no. Ya Irikoy, ifo se no ni n'iri furu hal abada? Ifo se mo no ni futa goono ga te dullu ni kuray nango feejey se?</li>
      <li>Ma fongu ni jama kaŋ ni day za doŋ, Wo kaŋ ni fansa* zama a ma ciya ni wane dumo. Ma fongu Sihiyona tondo mo, kaŋ ra ni goro.</li>
      <li>Ma ni ce dagu, Ma miila ka koy kurmey kaŋ yaŋ ga duumi do haray. Ibare na hay kulu sara Nangu Hananta ra.</li>
      <li>Ni gaabakasiney na yooje beeri te ni marga nango bindo ra, I na ngey liiliwaley sinji i ma ciya alaama.</li>
      <li>I ga hima boro kaŋ ga deesi sambu saaji ra tuuri-nyayaŋ gaa.</li>
      <li>Sohõ mo a jabuyaŋ goyey kulu, I go g'i bagu-bagu nda deesi nda ndarka.</li>
      <li>I na danji daŋ ni Nangu Hananta gaa k'a kulu ton, I na ni maa goray nango ziibandi.</li>
      <li>I biney ra no i ne: «Iri m'i may da kankami care banda!» Laabo ra nangu kulu kaŋ borey ga kubay da Irikoy, I n'i ton.</li>
      <li>Iri si ga di iri alaamey, annabi mo si no koyne, Iri game ra mo sinda boro kaŋ ga bay hala waati fo no.</li>
      <li>Ya Irikoy, waati fo no yanjekaarey ga ni kaynayaŋ naŋ? Ibare ga soobay ka donda ni maa hal abada no?</li>
      <li>Ifo se no ni goono ga ni kambe kaa, Kaŋ ga ti ni kambe ŋwaaro? Ma ni kamba kaa ni ganda gaa k'i ŋwa.</li>
      <li>Kulu nda yaadin, Irikoy ya ay Bonkoono no za doŋ, Faaba goy teeko mo no laabo bindo ra.</li>
      <li>Nin no, ni gaabo no ni na teeko fay-fay d'a. Nin no ka teeku ham beerey boŋey bagu-bagu.</li>
      <li>Nin no ka Lebiyatan* boŋey bagu-bagu, Nin no k'a nooyandi a ma ciya ŋwaari saaji ra gorokoy se.</li>
      <li>Nin no ka hari-mo da hari zurey zortandi, Nin no ka naŋ isayaŋ ma koogu.</li>
      <li>Zaari ni wane no, cin mo ni wane no, Nin no ka annura nda wayna soola.</li>
      <li>Nin no ka ndunnya me hirrey kulu sinji, Nin no ka kaydiya nda jaw mo te.</li>
      <li>Ya Rabbi, ma fongu woone gaa: ibara na ni maa sara, Dumo kaŋ sinda carmay donda ni maa.</li>
      <li>Ma si ni koloŋa fundo no ganji ham se, Ma si dinya ni taabi hankwa fundo hal abada.</li>
      <li>Ma sappa guna, zama ndunnya kubay nangey ga to no da toonye nangorayyaŋ.</li>
      <li>Ma si naŋ borey kaŋ yaŋ i kankam ma ye ka kaa haawi ra. Ma naŋ alfukaaru nda moori ra gorokoy ma ni maa sifa.</li>
      <li>Ya Irikoy, ma tun ka ni sanno hanse. Ma fongu mate kaŋ cine boro kaŋ sinda carmay goono ga ni wow zaari me-a-me.</li>
      <li>Ma si dinya ni yanjekaarey jinda, Borey kaŋ yaŋ tun ka gaaba nda nin, I kosongo go ga ziji ka tonton duumi.</li>
    </ol>
  </li>
  <li>
    <ol>
      <li>Doonkoy jine bora se. I m'a doon da subo kaŋ ga ne: «Ma si halaci». Asaf baytu fo no, dooni mo no.</li>
      <li>Ya Irikoy, iri ga saabu ni se, iri ga saabu, Zama ni maa ga maan. Borey goono ga ni dambara harey baaru dede.</li>
      <li>Ni ne: «Saaya kaŋ alwaato kaŋ ay jisi din to, Ay no ga ciiti da mate kaŋ ga saba.</li>
      <li>Waati kaŋ ndunnya da nga ra gorokoy kulu ga jijiri, Ay no g'a bonjarey sinji. (Wa dangay)</li>
      <li>Ay ne foomantey se: ‹Wa si fooma.› Laalakoyey mo, ay ne i se: ‹Wa si boŋ jare.</li>
      <li>Wa si araŋ hilley tunandi beene, Araŋ ma si salaŋ da gande-gaabay.› »</li>
      <li>Zama manti wayna funay, manti wayna kaŋay, Manti mo dandi kambe haray no beeray ga fun bo,</li>
      <li>Amma Irikoy no ga ti Ciitikwa. A ga boro fo kaynandi, a ma afo mo beerandi.</li>
      <li>Zama Rabbi kambe ra gonda gaasiya, Duvaŋo* kaŋ go a ra mo ga te kufu, A ga to da marga-marga, Irikoy ga soogu ka kaa a ra mo. A zambo mo, daahir boro laaley kulu kaŋ go ndunnya g'a zinji-zinji ka zu.</li>
      <li>Amma ay wo, hal abada ay g'a baaro fe, Ay ma sifayaŋ baytu te Yakuba Irikoyo se.</li>
      <li>A ga boro laaley hilley kulu pati, Amma adilantey hilley ga du darza.</li>
    </ol>
  </li>
  <li>
    <ol>
      <li>Doonkoy jine bora se. I m'a doon da moolo beeri karyaŋ. Asaf baytu fo no, dooni mo no.</li>
      <li>I ga Irikoy bay Yahuda ra, a maa beeri Israyla ra.</li>
      <li>Salem ra no a nangora go, a gora do mo go Sihiyona ra.</li>
      <li>Noodin no a na hangawey kaŋ gonda danji ceeri-ceeri, Da koray, da takuba, da wongu jinayey mo. (Wa dangay)</li>
      <li>Ni gonda darza beeri da gaakuri mo ka bisa wongu arzaka citila,</li>
      <li>I na bine gaabikooney jinayey ku wongu ra, I kani ka jirbi kaŋ sinda tunyaŋ, Wongaarey din kulu ra sinda boro kaŋ ga hin ka nga kambe sambu.</li>
      <li>Ya Yakuba Irikoyo, ni deeno se torkey da bariyey kulu kaŋ jirbi tiŋo ra.</li>
      <li>Nin no ga humburandi gumo, nin no. May no ga kay ni jine da ni futu?</li>
      <li>Ciiti kaŋ fun beene, ni naŋ i ma maa ra, Ndunnya mo humburu, a te siw</li>
      <li>waato kaŋ Irikoy tun ciiti teeyaŋ sabbay se, Zama nga ma ndunnya ra lalabukoyey faaba. (Wa dangay)</li>
      <li>Zama daahir boro futay ga ni sifawo te. Futay cindo mo, ni g'a te guddama.</li>
      <li>Wa sartiyaŋ sambu k'i toonandi Rabbi araŋ Irikoyo se. Borey kulu kaŋ goono g'a windi ma kande fooyaŋ hari nga kaŋ to i ma humbur'a se.</li>
      <li>A ga mayraykoyey bonjareyaŋo ban. Irikoy ya humburkumay hari no ndunnya bonkooney se.</li>
    </ol>
  </li>
  <li>
    <ol>
      <li>Doonkoy jine bora se. I m'a doon da Yedutun subo. Asaf baytu no.</li>
      <li>Ay jinde no ay go ga hẽ d'a Irikoy gaa, Oho, ay jinde no ay go ga tunandi Irikoy gaa, Nga mo ga hanga jeeri ay se.</li>
      <li>Ay taabo zaaro ra ay na Koy Beero ceeci, Cin mo ay kambe go ga salle, a mana dusu. Ay fundo wangu ka yaamaryaŋ ta.</li>
      <li>D'ay fongu Irikoy gaa, ay laakalo no ga tun. D'ay ga miila mo, ay fundo no ga kasam. (Wa dangay)</li>
      <li>Ni go g'ay mo-kuurey di i ma goro feerante. Ay boŋo mo haw kala ay si du ka salaŋ.</li>
      <li>Ay fongu waato jirbey, za doŋ-doŋ jiirey nooya.</li>
      <li>Cin ra ay ga fongu nda ay doono, Ay ga saaware d'ay bina, Ay biya mo go ga fintalyaŋ te.</li>
      <li>Ay Koyo ga boro furu no hal abada? A si ye ka yadda no koyne?</li>
      <li>A baakasinay suujo ban hal abada no? A alkawlo mo tun hal abada abadin no?</li>
      <li>Wala Irikoy dinya gomni teeyaŋ no? A futa ra a na bakaraw daabu no, wala? (Wa dangay)</li>
      <li>Ay ne: «Woone ga ti ay bine sara: Kaŋ Beeray-Beeri-Koyo kambe ŋwaari si no danga waato wano cine.»</li>
      <li>Ay ga fongu Rabbi goyey, Daahir ay ga fongu ni waato dambara goyey.</li>
      <li>Ay ga soobay ka ni goyey kulu guna nda laakal, Ay ga miila mo ni te-goyey boŋ.</li>
      <li>Ya Irikoy, ni fonda ya hananyankoy no. Irikoy woofo no ka bara nda beeray sanda iri Irikoyo cine?</li>
      <li>Nin no ga ti Irikoy kaŋ ga dambara goyyaŋ te, Ni na ni gaabo cabe dumey game ra.</li>
      <li>Ni kambe no ni na ni borey fansa* nd'a, Kaŋ ga ti Yakuba nda Yusufu izey. (Wa dangay)</li>
      <li>Ya Irikoy, harey di nin, harey di nin, I bibiri, guusuyaŋey jijiri.</li>
      <li>Burey na hari taŋ ka dooru, beene batamey kaati. Ni hangawey mo ga koy, i ga ye.</li>
      <li>Ni kaatiyaŋ jinda go alma haw beero ra, Maliyaŋey na ndunnya kaarandi, Laabo jijiri ka zinji-zinji.</li>
      <li>Ni fonda go teeku ra, Ni fondayzey mo go hari bambatey ra, Ni ce gurbey mo, borey s'i bay.</li>
      <li>Ni na ni borey candi Musa nda Haruna kambe ra, Sanda feeji kuru cine.</li>
    </ol>
  </li>
  <li>
    <ol>
      <li>Asaf dooni fo no. Ya ay borey, wa hangan ay asariya se, W'araŋ hanga jeeri k'ay me sanney hangan.</li>
      <li>Ay g'ay meyo feeri nda yaasay, Ay ma waato sanney kaŋ ga sandi yaŋ ci,</li>
      <li>Wo kaŋ yaŋ iri maa, iri g'i bay, Iri kaayey mo ci iri se.</li>
      <li>Iri s'i tugu i izey se, Amma iri ga Rabbi sifawey, da Rabbi gaabo, D'a dambara goyey kulu kaŋ a te baaru dede zamana kaŋ ga kaa borey se.</li>
      <li>Zama a na seeda kayandi Yakuba ra, A na asariya daŋ Israyla ra, Wo kaŋ a lordi iri kaayey se, Zama i ma ngey izey bayrandi nd'a.</li>
      <li>Hala zamana kaŋ ga kaa din m'i bay, Danga izey kaŋ yaŋ i ga hay nooya, Ngey mo ma tun ka ci ngey izey se,</li>
      <li>Zama i ma ngey deyaŋ sinji Irikoy gaa, I ma si dinya Irikoy goyey gaa, Amma i ma haggoy d'a lordey.</li>
      <li>I ma si goro ka ciya sanda ngey kaayey cine, Zamana kaŋ boŋ ga sandi, kaŋ ga ture mo, Zamana kaŋ mana nga bina soola, Kaŋ a biya mana kay da naanay Irikoy gaa.</li>
      <li>Ifraymu izey, soojeyaŋ no kaŋ gonda birawyaŋ ga jare, Amma i na banda bare wongo hane.</li>
      <li>I mana ngey da Irikoy game ra sappa haggoy, I wangu ka dira a asariya ra.</li>
      <li>I dinya a goyey d'a dambara harey kaŋ a cab'i se,</li>
      <li>Goyyaŋ kaŋ ga boro di takooko no a te i kaayey jine, Misira laabo ra, da Zowan faro ra mo.</li>
      <li>A na teeku fay, a na haro gaay, A n'a te citila, a naŋ i ma gana ka bisa a ra mo.</li>
      <li>Zaari a n'i candi nda beene buru, cin mo da danji kaari.</li>
      <li>A na tondey kortu saajey ra k'i haŋandi, Danga day teeku guusey gaa no.</li>
      <li>Tondi ra a na gooruyaŋ candi ka kaa taray, A naŋ harey ma zuru ka dandi sanda isayaŋ cine.</li>
      <li>Kulu nda yaadin i soobay ka zunubi te a se, I go ga murte Beeray-Beeri-Koyo gaa laabu kogo ra.</li>
      <li>I na Irikoy si ngey biney ra waato kaŋ i na ham ceeci ngey biniya ra.</li>
      <li>Oho, i salaŋ ka gaaba nda Irikoy, I ne: "Day Irikoy gonda hina a ma taabal soola saajo wo ra no?</li>
      <li>A go, a na tondo kar hala hari bagu ka fatta, Goorey te yaa ka mun. A gonda hina kaŋ ga buuru mo no, wala? A ga hin ka ham soola ka jisi nga borey se no?"</li>
      <li>Woodin se no Rabbi maa, a futu mo gumo. Danji di ka gaaba nda Yakuba, Futay mo tun ka gaaba nda Israyla,</li>
      <li>Zama i mana Irikoy cimandi, i mana de a faaba gaa mo.</li>
      <li>Kulu nda yaadin a na burey lordi beene, A na beene meyey fiti,</li>
      <li>A na Manna* gusam i se, Sanda beene hari cine, i ma ŋwa. A n'i no beene ntaaso.</li>
      <li>Adam-izey na malaykey ŋwaaro ŋwa. A na ŋwaari samba i se kal i kungu.</li>
      <li>A daŋ wayna funay haw ma faaru beena ra. Nga hino no a na hawo gaaray d'a dandi kamba haray.</li>
      <li>A na ham gusam i se sanda kusa cine, Curayze fatakoy sanda teeku taasi baayaŋ cine no.</li>
      <li>A naŋ i ma soobay ka kaŋ jama gata bindo ra, I nangorayey windanta.</li>
      <li>Borey binde ŋwa kal i kungu gumo, Rabbi na i madde kaa i gaa.</li>
      <li>I laamo mana fun -- hamey go i meyey ra jina --</li>
      <li>Kala Irikoy futu i gaa. A na i ra borey kaŋ yaŋ naasu nd'i kulu wi, A na Israyla sahãkooney kar.</li>
      <li>Kulu nda yaadin, i soobay ka zunubi te ka tonton, I mana a dambara goyey mo cimandi.</li>
      <li>Woodin se no a n'i jirbey halaci yaamo, I jiirey mo halaci jirsi boŋ.</li>
      <li>Kaŋ a n'i wi, gaa no i n'a ceeci, I bare ka Irikoy ceeci da anniya.</li>
      <li>I fongu kaŋ Irikoy no ga ti ngey tondo, Irikoy Beeray-Beeri-Koyo mo i Fansakwa no.</li>
      <li>Kulu nda yaadin i na me-kaanay te a se, I taari a se mo da ngey deeney.</li>
      <li>Zama i biney mana sinji a do haray, I mana goro ka ciya naanaykoyyaŋ a sappa ra mo.</li>
      <li>Amma nga din, zama a go toonante da bakaraw, A se no a n'i taaley yaafa i se, A man'i halaci. Oho, sorro boobo a futa ga bare, A si nga dukuro kulu funsu.</li>
      <li>A fongu kaŋ ngey wo gaahamyaŋ hinne day no, Haw kaŋ ga bisa, kaŋ si ye ka kaa koyne.</li>
      <li>Sorro marge no i murte a gaa saajo ra, I n'a bine sara taasi beero ra.</li>
      <li>Sorro boobo mo i bare, i na Irikoy si, I na yanje ceeci Israyla wane Hananyankoyo gaa.</li>
      <li>I mana fongu a kambe gaabo, Wala mo zaaro kaŋ a n'i fansa ka kaa i yanjekaarey kambe ra.</li>
      <li>Mate kaŋ cine a na nga alaamey te Misira ra, Da nga dambara goyey kaŋ a te Zowan faro ra.</li>
      <li>A na Misira isey bare ka te kuri, I goorey mo, kala i si hin ka haŋ i gaa.</li>
      <li>A na hamni zugulayaŋ donton i gaa, kaŋ yaŋ n'i ŋwa, Balancawyaŋ* mo n'i halaci.</li>
      <li>A na i fari albarka nooyandi do izey se, I taabi goyey mo, a n'i nooyandi doy se.</li>
      <li>A na i reyzin* tiksey halaci nda gari, I durmi nyaŋey mo, leema n'i hasara.</li>
      <li>A na i almaney nooyandi gari se, I alman kurey mo, beene maliyaŋ n'i ton ka wi.</li>
      <li>A na nga futay korna gusam i boŋ, Dukuri nda futay da taabi, Hasaraw malaykey kunda nooya.</li>
      <li>A na fondo hanse nga futa se, A man'i fundey suuban ka faaba buuyaŋ gaa, Amma a n'i fundey nooyandi balaaw se.</li>
      <li>A na hay-jiney kulu kar Misira ra, Kaŋ ga ti i gaabi sintina Ham banda kuuru fuwey ra.</li>
      <li>Amma a na nga borey kaa taray sanda feejiyaŋ cine, A na jina candi i se saajo ra sanda alman kuru.</li>
      <li>A na fondo candi i se baani samay, hal i mana humburu, Amma teeko n'i ibarey gon.</li>
      <li>A kand'ey nga laabu hananta hirro me gaa, Ka koy tondo kaŋ a kambe ŋwaaro day za doŋ din do.</li>
      <li>A na dumi cindey gaaray i jine. Neesiyaŋ boŋ no a na laabo fay-fay i se tubu, A naŋ Israyla kundey ma goro i windey ra.</li>
      <li>Kulu nda yaadin i na Beeray-Beeri-Koyo Irikoy si, I murte a gaa, i man'a seedey haggoy mo.</li>
      <li>Amma i bare ka amaana ŋwaari te sanda mate kaŋ cine i kaayey te, I siiri ka kamba sanda biraw laalo.</li>
      <li>Zama i n'a zokoti nda ngey tudey boŋ sududuyaŋ nangey, I naŋ canse m'a di da ngey jabuyaŋ toorey.</li>
      <li>Waato kaŋ Irikoy maa, a futu, a na Israyla fanta gumo,</li>
      <li>Hal a na nangora kaŋ go Silo furu, Kaŋ ga ti hukumo kaŋ a sinji borey game ra.</li>
      <li>A na jama gaabo nooyandi tamtaray se, A darza mo yanjekaaro kambe ra.</li>
      <li>A na nga borey nooyandi mo takuba se, A futu mo nga wane jama se.</li>
      <li>Danji n'i sahãkooney ŋwa, I wandiyey mo mana du hiijay doono.</li>
      <li>Takuba n'i alfagey* zeeri, I wayborey kaŋ kurnyey bu mo mana bu seew te.</li>
      <li>Gaa no Koy Beero mo hay sanda boro kaŋ tun jirbi gaa, Sanda gaabikooni kaŋ goono ga kuuwa duvan* haŋyaŋ se.</li>
      <li>A na nga yanjekaarey kar i ma ye banda, A naŋ i ma di foyray hal abada.</li>
      <li>A wangu Yusufu kuuru fuwo mo, A mana Ifraymu kunda suuban,</li>
      <li>Amma a na Yahuda kunda suuban, Kaŋ ga ti Sihiyona tondo kaŋ a ga ba.</li>
      <li>A na nga Nangu Hananta cina mo sanda tondi kuukuyaŋ, Sanda ndunnya cine kaŋ a sinji hal abada.</li>
      <li>A na nga tamo Dawda suuban, A n'a sambu feeji kaliyaŋ ra,</li>
      <li>Feejey kaŋ ga naanandi ganayaŋ do no a n'a sambu ka kande, Zama a ma Rabbi jama Yakuba kuru, Kaŋ ga ti nga wane dumo Israyla.</li>
      <li>Dawda n'i kuru mo nga bine cimi toonante boŋ, A n'i candi nda nga kamba gonitara.</li>
    </ol>
  </li>
  <li>
    <ol>
      <li>Asaf baytu fo no. Ya Irikoy, dumi cindey furo ni laabo ra, I na ni fu hananta ziibandi, I na Urusalima zeeri ka te kurmu.</li>
      <li>I na ni tam buukoy nooyandi beene curey se i ma ŋwa, Ni hanantey hamey mo, i n'i no ndunnya ganji hamey se.</li>
      <li>I n'i kurey mun sanda hari cine Urusalima windanta, Fijiko si no mo.</li>
      <li>Iri ciya haawi hari iri gorokasiney se, Donda-caray da hahaarayaŋ hari mo borey kaŋ yaŋ goono g'iri windi se.</li>
      <li>Ya Rabbi, waati fo no a ga ban? Ni ga soobay ka futu hal abada no? Ni cansa ga soobay ka ŋwa no sanda danji cine?</li>
      <li>Ma ni futay korna gusam dumi cindey kaŋ si ni bay boŋ. Mayrayey boŋ mo koyne kaŋ siino ga ni maa ce.</li>
      <li>Zama i na Yakuba ŋwa ka ban, I n'a nangora ciya kurmu mo.</li>
      <li>Ma si fongu iri kaayey taaley gaa k'i dake iri boŋ mo. Ma naŋ ni bakarawo ma waasu ka kaa k'iri kubay, Zama iri di kayna gumo.</li>
      <li>Ya iri faaba Irikoyo, m'iri gaa ni maa darza sabbay se. M'iri kaa kambe, m'iri zunubey yaafa mo, Ni maa wo sabbay se.</li>
      <li>Ifo se no dumi cindey ga ne: «Man no i Irikoyo go me?» Ni tamey kurey kaŋ i mun din, I ma bay a fansa banayaŋo gaa ndunnya dumi cindey ra iri jine.</li>
      <li>Hawantey durayyaŋo ma to ni do. Ni hino beera boŋ ni ma borey kaŋ yaŋ i suuban buuyaŋ se din hallasi.</li>
      <li>Ya ay Koyo, wowo kaŋ iri gorokasiney na ni wow d'a din, M'a yeti i se i gandey ra hala labu-care iyye.</li>
      <li>Yaadin gaa no iri, ni borey, Kaŋ ga ti ni kuray nango feejey, Iri ga saabu ni se hal abada. Iri ga ni sifayaŋo cabe zamaney kulu se.</li>
    </ol>
  </li>
  <li>
    <ol>
      <li>Doonkoy jine bora se. I m'a doon da subo kaŋ ga ne: «Seeda hanno.» Asaf baytu fo no.</li>
      <li>Ya Israyla hawjiyo, ma hanga jeeri, Nin kaŋ goono ga Yusufu candi sanda alman kuru, Nin kaŋ go koytaray karga boŋ ciiti malaykey* se beene, Ma ni kaaro kaa taray.</li>
      <li>Ma ni gaabo tunandi Ifraymu da Benyamin da Manasse jine, Ma kaa ka iri faaba.</li>
      <li>Ya Irikoy, m'iri bare ka ye. Ma naŋ ni moyduma ma kaari, iri mo ga du faaba.</li>
      <li>Ya Rabbi Irikoy Kundeykoyo, Waatifo no ni ga futay naŋ ni borey adduwa se?</li>
      <li>Ni n'i ŋwaayandi nda buuru kaŋ ra mundi go, Ni n'i haŋandi mo da mundi boobo.</li>
      <li>Ni naŋ iri ciya canda-canda hari iri gorokasiney se, Iri ibarey mo goono ga haaru ngey nda care game ra.</li>
      <li>Ya Irikoy Kundeykoyo, m'iri bare ka ye, Ma naŋ ni moyduma ma kaari, iri mo ga du faaba.</li>
      <li>Ni na reyzin* tikse fo dagu ka kaa Misira ra. Ni na dumi cindey gaaray ka tiksa din sinji.</li>
      <li>Ni na nangu soola ka jisi a se, A na nga kaajey sinji nda guusuyaŋ, A na laabo toonandi mo.</li>
      <li>Tondi kuukey go ga daabu nd'a biyo, A kambey ga hima Irikoy sedreyaŋ.</li>
      <li>A go ga nga kambey salle ka koy hala teeko me gaa, A kobtey mo go hala Isa Beero me gaa.</li>
      <li>Ifo se no ni n'a sinkitey kalo zeeri hala fondo ganakoy kulu goono g'a izey kosu-kosu?</li>
      <li>Ganji birnyey go g'a halaci, Ganji hamey go g'a kuru.</li>
      <li>Ya Irikoy Kundeykoyo, iri ga ni ŋwaaray, ma bare sohõ! Ni go beene. Ma fonnay, ma guna, ma tiksa din kunfa.</li>
      <li>Tilamo kaŋ ni kambe ŋwaaro te no, Da tuuri kamba kaŋ ni gaabandi ni boŋ se.</li>
      <li>I n'a beeri, i n'a ton da danji, I goono g'a halaci ni moyduma kaseetiyaŋo sabbay se.</li>
      <li>Ni kamba ma goro ni kambe ŋwaari bora boŋ, Kaŋ ga ti Boro Izo kaŋ ni gaabandi ni boŋ se din.</li>
      <li>Waato din gaa no iri si bare ka fay da nin. M'iri funandi, iri mo ga ni maa ce.</li>
      <li>Ya Rabbi Irikoy Kundeykoyo, m'iri bare ka ye. Ma naŋ ni moyduma ma kaari, iri mo ga du faaba.</li>
    </ol>
  </li>
  <li>
    <ol>
      <li>Doonkoy jine bora se. I m'a doon da moolo hamni ahakku koy karyaŋ. Asaf wane no.</li>
      <li>Wa farhã baytu te Irikoy iri gaabo se, Wa farhã kuuwa te Yakuba Irikoyo se.</li>
      <li>Wa baytu tunandi, Wa kande bitti nda moolo beeri kaŋ jinde ga kaan, da moolo.</li>
      <li>Wa hilli kar handu kayyaŋ hane, Da handu farsiyaŋ hane, iri bato hane nooya.</li>
      <li>Zama woodin ya hin sanni no Israyla se, Yakuba Irikoyo farilla mo no.</li>
      <li>A n'a daŋ seeda Yusufu ra, Waato kaŋ a koy Misira laabo windiyaŋ, Nango kaŋ ay maa deene kaŋ ay si bay, kaŋ ne:</li>
      <li>«Ay n'a jase dogonandi k'a fay da jaraw sambuyaŋ, Ay n'a kambey fulanzam da cilla.</li>
      <li>Taabi ra ni ce, ay na ni faaba mo. Ay tu ni se, tuyaŋo fun beene hirriyaŋ lunkey ra, Ay na ni si mo Meriba harey me gaa. (Wa dangay)</li>
      <li>Ya ay borey, ya Israyla, wa maa, Ay mo ga kaseeti ni gaa da ni ga yadda ka hangan ay se!</li>
      <li>De-koy yaw fo ma si goro ni do, Ni ma si sududu mo de-koy yaw waani fo se.</li>
      <li>Ay no ga ti Rabbi ni Irikoyo kaŋ na ni kaa Misira laabo ra. Ma ni meyo feeri gumo, ay mo g'a toonandi.</li>
      <li>Amma ay borey mana hangan ay sanno se, Israyla mana ay gana.</li>
      <li>Woodin se no ay fay d'ey i ma ngey hanga sanda gana kaŋ ga naŋ i ma dira ngey bumbey dabarey boŋ.</li>
      <li>Doŋ day ay borey ma hangan ay se, Doŋ day Israyla ma dira ay fondey ra!</li>
      <li>Doŋ ay g'i ibarey kar ka ye ganda nda waasi, Ay m'ay kamba bare i yanjekaarey boŋ.</li>
      <li>Rabbi konnakoy mo, doŋ kal i ma boŋ ye a se ganda, I banayaŋ jirbey mo ga duumi hal abada.</li>
      <li>Amma ay ga ni ŋwaayandi nda alkama hamni baano, Ya ni kungandi mo da tondey ra yu.»</li>
    </ol>
  </li>
  <li>
    <ol>
      <li>Asaf baytu fo no. Irikoy goono ga kay nga jama marga ra, A goono ga ciiti koyey game ra.</li>
      <li>Waati fo no araŋ ga cimi-jaŋay ciito naŋ? Araŋ goono ga baar'a-baar'a te boro laaley se mo? (Wa dangay)</li>
      <li>Wa londibuuney da alatuumey no cimi, Wa cimi ciiti te kankami ra waney da alfukaarey se.</li>
      <li>Wa londibuuney da moori ra waney faaba, W'i kaa boro laalo kambe ra.</li>
      <li>I si bay, i si faham mo, I goono ga koy-da-ye te kubay ra, Ndunnya tiksey kulu mo zinji.</li>
      <li>Ay ne: «Araŋ ya irikoyyaŋ no, Araŋ kulu mo Beeray-Beeri-Koyo izeyaŋ no.</li>
      <li>Kulu nda yaadin araŋ ga bu sanda borey kulu cine, Araŋ ga kaŋ sanda mayraykoyey ra afo cine.»</li>
      <li>Ya Irikoy, ma tun ka ciiti ndunnya se, Zama nin no ka bara nda ndunnya dumey kulu mayra.</li>
    </ol>
  </li>
  <li>
    <ol>
      <li>Dooni. Asaf baytu fo no.</li>
      <li>Ya Irikoy, ma si te siw! Ya Irikoy, ma si jaŋ sanni, ma si te sulum!</li>
      <li>Zama a go, ni ibarey go ga kosongu hanya-hanya, Ni konnakoy na ngey boŋ tunandi.</li>
      <li>I goono ga munaficitaray dabariyaŋ te ni jama se, I goono ga saawareyaŋ gurum ni wane tugantey boŋ.</li>
      <li>I ne: «Kaa, iri m'i tuusu, I kundatara goono yaŋo ma ban, Zama boro kulu ma si ye ka fongu Israyla maa gaa koyne.»</li>
      <li>Zama care banda no i go ga saaware te da bine folloŋ, I goono ga sappe kayandi ka gaaba nda nin.</li>
      <li>Edom kuuru fuwey, da Isumeylancey, Da Mowab, da Hagarancey,</li>
      <li>Da Gebal, da Amon, da Amalek, Da Filistiya, da Tir gorokoy,</li>
      <li>Assiriya mo na nga boŋ margu nd'ey, I na Lotu izey no gaakasinay. (Wa dangay)</li>
      <li>Ma te i se sanda mate kaŋ cine ni te Midiyan se, Da Sisera da Yabin se mo Cison gooro ra,</li>
      <li>I halaci En-Dor ra, I ciya sanda birji laabo se.</li>
      <li>Ni ma naŋ i jine borey ma ciya sanda Oreb da Zeyeb cine, Oho, i mayraykoyey kulu ma ciya sanda Zeeba da Zalmunna,</li>
      <li>Ngey kaŋ ne: «Iri ma Irikoy kurey nangey ta i ma ciya iri bumbey mayray hari.»</li>
      <li>Ya ay Irikoyo, m'i ciya sanda alma haw kusa, Sanda du kaŋ go haw jine,</li>
      <li>Sanda danji kaŋ goono ga saaji ŋwa, Sanda danji beele kaŋ goono ga tondi kuukuyaŋ diyandi.</li>
      <li>M'i gana k'i kankamandi nda ni haw gaabikoono yaadin cine, M'i humburandi gumo mo da ni haw gaabikoono.</li>
      <li>Ya Rabbi, m'i moydumey toonandi nda haawi, Zama i ma ni maa ceeci.</li>
      <li>I ma haaw, i ma humburu ka sukurutu hal abada, Oho, naŋ i ma di kayna ka halaci.</li>
      <li>Zama i ma bay kaŋ nin, ni maa no ga ti Rabbi, Ni hinne no ga ti Beeray-Beeri-Koyo ndunnya kulu boŋ.</li>
    </ol>
  </li>
  <li>
    <ol>
      <li>Doonkoy jine bora se. I m'a doon da moolo hamni ahakku koy karyaŋ. Kora izey baytu fo no.</li>
      <li>Ya Rabbi Kundeykoyo, man ni nangorayey kaaniyo misa!</li>
      <li>Ay bina goono ga yalla-yalla hal a yangala zaati, Rabbi windey muraadu sabbay se. Ay bina d'ay baso goono ga farhã dooni te Irikoy fundikoono se.</li>
      <li>Oho, sasa du nga boŋ se fu, Kumbu-hanga mo na fiti te naŋ kaŋ a ga nga izey jisi, Kaŋ ga ti ni sargay feema, ya Rabbi Kundeykoyo, Ya ay Bonkoono, ya ay Irikoyo.</li>
      <li>Albarkanteyaŋ no, ni windo ra gorokoy, Duumi i ga soobay ka ni sifa no. (Wa dangay)</li>
      <li>Albarkante no boro kaŋ gaabo go ni do, Nga kaŋ fondo beerey _ganayaŋ|_ go a bina ra.</li>
      <li>I ga bisa Mundi Gooro ra k'a ciya hari-mo nangu, Burjina haro mo g'a daabu nda albarka.</li>
      <li>Gaabi ka kaa gaabi no i go ga dira nd'a, I afo kulu goono ga bangay Irikoy jine Sihiyona ra.</li>
      <li>Ya Rabbi Irikoy Kundeykoyo, ma maa ay adduwa se, Ya Yakuba Irikoyo, ma hanga jeeri. (Wa dangay)</li>
      <li>Ya Irikoy, m'iri korayo guna, Ma ni hananta moyduma guna mo.</li>
      <li>Zama ni windi batamey ra zaari folloŋ ga bisa nangu fo wane zambar. Dambe day ya goro windi me batuko ay Irikoyo windo ra, A ga bis'ay se ya goro laala kwaara ra.</li>
      <li>Zama Rabbi Irikoy ya wayna da koray no, Rabbi ga gomni nda darza no. Hari hanno kulu si no kaŋ a ga ganji borey kaŋ yaŋ dirawey ga kay se.</li>
      <li>Ya Rabbi Kundeykoyo, albarkante no boro kaŋ ga de ni gaa.</li>
    </ol>
  </li>
  <li>
    <ol>
      <li>Doonkoy jine bora se. Kora izey baytu fo no.</li>
      <li>Ya Rabbi, ni boori ni laabo se. Ni ye ka kande Yakuba, a ma fun tamtaray.</li>
      <li>Ni na ni borey zunubo yaafa, Ni n'i zunubey kulu daabu. (Wa dangay)</li>
      <li>Ni na ni futa kulu candi ka kaa, Ni bare ka fay da ni futay korna.</li>
      <li>Ya iri faaba Irikoyo, m'iri bare ka ye. Ma naŋ ni dukuro kaŋ ni gonda iri se ma ban.</li>
      <li>Ni ga futu iri se no hal abada? Ni ga ni futa kuukandi ka koy hala zamaney kulu me no?</li>
      <li>Wala ni si ye k'iri funandi koyne, Zama ni borey ma farhã ni do?</li>
      <li>Ya Rabbi, ma ni baakasinay suujo cabe iri se, M'iri no ni faaba mo.</li>
      <li>Ay ga hangan ka maa haŋ kaŋ Rabbi Irikoy ga ci, Zama a ga laakal kanay sanni te nga borey se, Kaŋ ga ti a wane hanantey. Day i ma si ye ka bare saamotaray do haray koyne.</li>
      <li>Daahir, a faaba ga maan borey kaŋ yaŋ ga humbur'a gaa, Zama darza ma goro iri laabo ra.</li>
      <li>Baakasinay suuji nda cimi kubay, Adilitaray da laakal kanay na care garbe sunsum.</li>
      <li>Cimi go ga zay ka fun ganda laabo ra, Adilitaray mo go beene ga fonnay.</li>
      <li>Oho, Rabbi ga gomni no, iri laabo mo ga nga nafa hay.</li>
      <li>Adilitaray ga koy Rabbi jine, A ga nga ce gurbey ciya ganayaŋ fondo.</li>
    </ol>
  </li>
  <li>
    <ol>
      <li>Dawda adduwa fo no. Ya Rabbi, ma ni hanga jeeri ka tu ay se, Zama ay ya taabante no, da moorikoy mo.</li>
      <li>M'ay fundo hallasi, zama ay ya ni ganako no. Ya ay Irikoyo, ma ni tamo kaŋ goono ga de ni gaa faaba.</li>
      <li>Ya ay Koyo, ma te ay se gomni goy, Zama zaari me-a-me ni gaa no ay ga hẽ.</li>
      <li>Ya ay Koyo, ma ni tamo bina kaanandi, Zama ni gaa no ay g'ay bina ye.</li>
      <li>Zama nin, ya ay Koyo, ni ya booriyankoy no kaŋ go soolante yaafa teeyaŋ se. Ni ya baakasinay suuji boobokoy mo no, Borey kulu kaŋ yaŋ ga ni ce se.</li>
      <li>Ya Rabbi, ma hanga jeeri ay adduwa se, Ma hangan mo ay ŋwaaray-ŋwaarayyaŋey jinda se.</li>
      <li>Ay taabi zaaro ra ay ga ni ce, zama ni ga tu ay se.</li>
      <li>Ya ay Koyo, ni cine si no de-koyey game ra, Ni goyey cine mo si no.</li>
      <li>Ya Irikoy, dumey kulu kaŋ ni te ga kaa ka sududu ni jine, I ma ni maa no darza mo.</li>
      <li>Zama ni ya Beeraykoy no, Dambara goy teeko, ni hinne no ga ti Irikoy.</li>
      <li>Ya Rabbi, m'ay dondonandi ni fonda, Ay mo, ay ma dira ni cimo ra. M'ay bina sasabandi a ma humburu ni maa.</li>
      <li>Ya ay Koyo, ay Irikoyo, Ay bina kulu no ay ga ni saabu nd'a, Ay ma ni maa darzandi mo hal abada.</li>
      <li>Zama ni baakasinay suujo ya ibambata no ay do haray, Ni n'ay fundo faaba ka kaa Alaahara ganda ra.</li>
      <li>Ya Irikoy, boŋbeeraykoyey tun ay se, Toonyante sata mo n'ay fundo ceeci, I mana ni daŋ ngey jine.</li>
      <li>Amma nin wo, ya ay Koyo, Ni ya Irikoy suuji nda gomnikoy no, Kaŋ ga suuru hala ni ga futu, Ni ya baakasinay suuji nda cimi yulwante Koy no.</li>
      <li>Ma bare ay do haray ka gomni te ay se. Ma ni gaabo no ay, ni tamo se ka ni koŋŋa izo faaba.</li>
      <li>Ma booriyaŋ alaama cab'ay se mo, Zama borey kaŋ yaŋ wangu ay ma di a. I ma haaw mo, zama nin, ya Rabbi, Ni n'ay gaa, ni n'ay kunfa mo.</li>
    </ol>
  </li>
  <li>
    <ol>
      <li>Kora izey baytu fo no, dooni mo no. Rabbi daba go tondi hanantey ra.</li>
      <li>A ga ba Sihiyona kwaara meyey ka bisa Yakuba ra nangorayey kulu.</li>
      <li>Ya nin Irikoy gallo, Muraadu darzante beeri yaŋ no i ga ni sanni te d'a. (Wa dangay)</li>
      <li>A ne: «Ay ga Rahab da Babila sanni te borey kaŋ yaŋ g'ay bay game ra. Guna Filistiya da Tir da Etiyopi. I ne: ‹I na bora din hay Sihiyona ra.› »</li>
      <li>Oho, i ga ne: «Filaana nda filaana wo, Sihiyona ra no i n'i hay.» Beeray-Beeri-Koyo bumbo mo no ga gallo tabbatandi.</li>
      <li>Rabbi ga kabu-kabu waati kaŋ a ga dumey lasaabuyaŋo hantum, Ka ne: «Woone, noodin no i n'a hay.» (Wa dangay)</li>
      <li>Doonkoy da gaankoy kulu ga ne: «Hay kulu kaŋ g'ay bina yeenandi si kala ni do.»</li>
    </ol>
  </li>
  <li>
    <ol>
      <li>Kora izey baytu fo no. Doonkoy jine bora se. I m'a doon da seese karyaŋ. Heman Ezra bora baytu fo no.</li>
      <li>Ya Rabbi, ay faaba Irikoyo, Cin da zaari ay hẽ ni jine.</li>
      <li>Naŋ ay adduwa ma furo ni do. Ma ni hanga jeeri ka maa ay hẽeno se.</li>
      <li>Zama ay fundo go ga to da masiiba maayaŋ, Ay fundo go ga maan Alaahara gaa mo.</li>
      <li>I g'ay lasaabu borey kaŋ yaŋ ga gunguray ka koy guuso ra banda, Ay ga hima boro kaŋ sinda gaabi.</li>
      <li>Furante no ay go buukoy ra, danga borey kaŋ yaŋ i wi, Kaŋ yaŋ ga kani saaray ra, Borey kaŋ yaŋ ni si ye ka fongu i gaa koyne, Dumbanteyaŋ no, i fun ni kamba ra.</li>
      <li>Ni n'ay jisi guuso ra hala ganda, Kubay nangey ra, guusuyaŋey ra.</li>
      <li>Ni futa go g'ay naan. Ni n'ay taabandi nda ni bondayey kulu. (Wa dangay)</li>
      <li>Ni n'ay corey moorandi ay, Ni n'ay ciya fanta hari i do. Ay go daabante, ay si hin ka fatta.</li>
      <li>Ay mwa suugu taabi sabbay se. Ya Rabbi, han kulu ay na ni ce, Ay n'ay kambey salle ni do haray.</li>
      <li>Ni ga dambara goyyaŋ te buukoy se no? Buuko biyey ga tun ka ni sifa, wala? (Wa dangay)</li>
      <li>I ga ni baakasinay suujo baaru dede saaray ra no? Wala ni naanayo mo halaciyaŋ ra?</li>
      <li>I ga ni dambara goyey bayrandi kubay ra no? I ga ni adilitara mo bayrandi dinyayaŋ laabu ra, wala?</li>
      <li>Amma nin, ya Rabbi, ni gaa no ay hẽ gaakasinay se, Susubay mo ay adduwey ga koy ni jine.</li>
      <li>Ya Rabbi, ifo se no ni n'ay fundo hibandi? Ifo se no ni na ni moyduma tugu ay se?</li>
      <li>Za ay go zanka ay na taabi haŋ, A go, ay ga ba ka bu mo. Ay go ni humburkumay beerey haŋyaŋ bindo ra, Ay boŋ haw.</li>
      <li>Ni futay korna gana ay boŋ, Ni humburkumay beerey n'ay halaci.</li>
      <li>I n'ay windi sanda hari boobo zaari me-a-me, I n'ay koli ka windi ce folloŋ.</li>
      <li>Ni _n'ay|_ baako da hangasin kulu moorandi ay, Ay mo-ka-bayray borey mo go kubay ra.</li>
    </ol>
  </li>
  <li>
    <ol>
      <li>Ezra bora Etan baytu fo no.</li>
      <li>Ay ga Rabbi baakasinay suujey baytu hal abada. Ay meyo no ay ga ni naanayo baaru seeda nd'a zamaney kulu se.</li>
      <li>Zama ay ne: «Baakasinay suuji ga tonton hal abada, Ni ga ni naanayo sinji hala beeney ra.»</li>
      <li>Ni ne: «Ay na alkawli sambu ay suubananta se, Ay ze ay tamo Dawda se</li>
      <li>ka ne: ‹Ay ga ni dumo sinji hal abada, Ay ma ni karga mo tabbatandi hala ka koy zamaney kulu gaa.› » (Wa dangay)</li>
      <li>Ya Rabbi, beeney ga ni dambara goyey sifa, I ga ni naanayo mo sifa hanantey marga jama ra.</li>
      <li>Zama may no ka bara beene kaŋ i ga deedandi Rabbi gaa? Hinkoyey izey ra, may no ga hima Rabbi?</li>
      <li>Irikoy ya humburkumay hari no hanantey faada ra, Dambarandiyankoy mo no ka bisa borey kulu kaŋ goono g'a windi.</li>
      <li>Ya Rabbi Irikoy Kundeykoyo, May no ga ti gaabikoy sanda ni cine, ya Rabbi Hinkoyo? Ni naanayo mo go ni windanta.</li>
      <li>Ni ga teeko boŋbeera dabari, Waati kaŋ bonday beerey ga tun ka ciciri, Ni ga i kanandi no.</li>
      <li>Ni bumbo no ka Rahab ceeri-ceeri, Sanda nga kaŋ i wi cine. Ni na ni ibarey say-say da ni kambe gaabikoono.</li>
      <li>Beeney ya ni wane no, ganda laabo mo ni wane no. Ndunnya da nga tooyaŋo, nin no k'i sinji.</li>
      <li>Azawa da dandi kamba, nin no k'i taka, Tabor da Hermon goono ga farhã kuuwa te ni maa ra.</li>
      <li>Ni gonda kambe gaabikooni, Ni kambe jasa ya gaabikooni no, Ni kambe ŋwaaro mo beeraykoy no.</li>
      <li>Adilitaray da cimi ciiti, ngey no ga ti ni karga tiksa. Baakasinay suuji nda cimi no go ga dira ni jine.</li>
      <li>Albarkante no dumo din kaŋ ga waani ni sifayaŋ, Ya Rabbi, i goono ga dira ni moyduma kaaro ra.</li>
      <li>I ga farhã ni maa ra zaari me-a-me, Ni adilitara ra mo no i du beeray.</li>
      <li>Zama nin no ga ti i gaabo darza, ni yaddayaŋo ra no ni g'iri hillo tunandi.</li>
      <li>Zama iri korayo ya Rabbi wane no, Sanda iri Bonkoono, Israyla wane Hananyankoyo nooya.</li>
      <li>Waato no ni salaŋ ni ganakoy se bangandi ra ka ne: «Ay na gaakasinay dake bora kaŋ gonda hina din boŋ. Ay na boro fo kaŋ i suuban borey ra beerandi.</li>
      <li>Ay du ay tamo Dawda, ay n'ay ji hananta tuusu a gaa.</li>
      <li>A do no ay kamba ga tabbat, ay kamba g'a gaabandi.</li>
      <li>Ibare s'a tilasandi a ma nooru nda hari bana, Laala izey mo s'a taabandi.</li>
      <li>Ay g'a yanjekaarey kar ka zeeri a jine, Ay ma borey kaŋ yaŋ ga konn'a mo kar.</li>
      <li>Amma ay naanayo d'ay baakasinay suujo ga goro a banda, Ay maa ra mo no a hillo ga beeri.</li>
      <li>Ay g'a kambe dake teeko boŋ, A kambe ŋwaaro mo isey boŋ.</li>
      <li>A g'ay ce ka ne: ‹Nin no ga ti ay Baaba, D'ay Irikoyo, d'ay faaba tondi daaro mo.›</li>
      <li>Ay mo g'a ciya ay hay-jina, Kaŋ gonda beeray ka bisa i kulu ndunnya bonkooney ra.</li>
      <li>Ay ga haggoy d'ay baakasinay suujo a do haray hal abada, Ay g'ay alkawlo mo tabbatandi a se.</li>
      <li>Ay ga naŋ a banda ma duumi hal abada, A karga mo sanda beene jirbey cine.</li>
      <li>D'a izey fay d'ay asariya, i mana ay ciitey gana mo,</li>
      <li>D'i n'ay hin sanney daaru, I mana ay lordey haggoy mo,</li>
      <li>Waati din gaa no ay ga kaa i lordi daaruyaŋo gaa da goobu, Ya kaa i taaley gaa mo da barzu.</li>
      <li>Amma ay s'ay baakasinay suujo hibandi ka kaa a gaa parkatak bo, Ay si fafagay goy te mo ay naanayo ra.</li>
      <li>Ay s'ay alkawlo feeri, Haŋ kaŋ fun ay me ra mo, ay s'a barmay.</li>
      <li>Sorro fo no ay ze ay hananyaŋo boŋ, Ay si tangari Dawda se bo,</li>
      <li>Nga ga ti: a banda ga tabbat hal abada, A karga mo sanda wayna cine no ay jine.</li>
      <li>A ga sinji sanda hando cine hal abada, Sanda seeda naanaykoy kaŋ go beene batama ra no.» (Wa dangay)</li>
      <li>Amma ni wane suubananta, ni n'a furu no, Ni futu a se gumo mo.</li>
      <li>Ni na alkawlo kaŋ ni sambu ni tamo se fanta, Ni n'a koytara fuula zeeri k'a ziibandi.</li>
      <li>Ni n'a birni cinarey kulu bagu-bagu, Ni n'a gallo ciya kurmu.</li>
      <li>Fonda ganakoy kulu go g'a ku, A ciya wowi hari nga gorokasiney se.</li>
      <li>Ni n'a yanjekaarey kambe ŋwaaro tunandi, Ni naŋ a ibarey kulu ma farhã.</li>
      <li>Oho, ni n'a takuba me kaana bare, Ni man'a gaabandi wongu ra.</li>
      <li>Ni n'a darza wi, ni n'a koytaray karga catu ganda.</li>
      <li>Ni n'a zankataray jirbey dunguriyandi, Ni n'a daabu nda haawi. (Wa dangay)</li>
      <li>Ya Rabbi, kala waatifo? Ni ga soobay ka tugu no hal abada? Waatifo no ni futa kaŋ ga ŋwa sanda danji cine wo ga ban?</li>
      <li>Ma fongu kaŋ ay aloomaro si ku, Ma fongu mate kaŋ ni na Adam-izey kulu taka i ga ciya yaamo.</li>
      <li>Man bora kaŋ ga funa, a ma jaŋ ka di buuyaŋ? Boro kaŋ ga nga fundo faaba Alaahara kambe, A go no, wala? (Wa dangay)</li>
      <li>Ya ay Koyo, man ni waato baakasinay suujey, Wo kaŋ yaŋ ni ze d'a Dawda se ni naanayo ra?</li>
      <li>Ya ay Koyo, ma fongu wowey kaŋ ni tamey go ga haŋ, Mate kaŋ cine ay go ga dumi cindey kulu wowey jare ay ganda ra,</li>
      <li>Nangey kaŋ ni ibarey na wowey te, ya Rabbi, Nangey kaŋ i na ni wane suubananta ce gurbey wow.</li>
      <li>I ma Rabbi sifa hal abada! Amin! Amin!</li>
    </ol>
  </li>
  <li>
    <ol>
      <li>Irikoy bora Musa adduwa fo no. Ya ay Koyo, nin no ga ti iri nangora za zamaney kulu ra.</li>
      <li>Za i mana tondi kuukey fattandi, Za ni mana laabo da ndunnya taka, Za doŋ-doŋ kaŋ sinda me ka koy hal abada abadin, Nin no ga ti Irikoy.</li>
      <li>Ni ga boro bare k'a ciya kusa. Ni ga ne mo: «Ya Adam-izey, wa ye ka ye.»</li>
      <li>Zama jiiri zambar fo ga hima ni se sanda bi kaŋ bisa, Danga cin ra batuyaŋ alwaati folloŋ.</li>
      <li>Ni g'i hibandi danga hari-yaa* no, i ga jirbi, Susubay mo i ga hima subu kaŋ go ga fun:</li>
      <li>Susubay a ga zaada, a ga beeri, Wiciri kambu mo i g'a wi, a ga koogu.</li>
      <li>Zama ni futa ra no ni na iri ŋwa, Ni futay korna ra mo, ni n'iri laakal tunandi.</li>
      <li>Ni n'iri laala daŋ ni jine, Iri zunubi tugantey mo, Ni n'i daŋ ni moyduma kaaro ra.</li>
      <li>Zama iri jirbey kulu bisa ni futa ra, Iri na iri jiirey ban sanda ciinay jinde cine.</li>
      <li>Iri fundey jirbey kulu, jiiri wayye no. Da boro gaaham gonda gaabi no, a ga to jiiri wahakku, I fooma ya taabi nda bine saray day no. Zama a ga bisa da waasi, iri ga tun ka deesi mo.</li>
      <li>May no ga faham da ni futa hina? Ni futay korna da ni humburando ga saba nda care.</li>
      <li>M'iri dondonandi iri m'iri jirbey kabu, Kaŋ ga naŋ iri ma du bine kaŋ gonda laakal.</li>
      <li>Ya Rabbi, kala waatifo no ni ga ye ka kaa? Ma bakar mo ni tamey se.</li>
      <li>M'iri kungandi susubay da ni baakasinay suujo, Zama iri ma doon farhã sabbay se, Iri ma te bine kaani mo iri jirbey kulu ra.</li>
      <li>M'iri biney kaanandi jirbey kaŋ ni na iri taabandi baayaŋo me, Da jiirey kaŋ ra iri di laala mo hina me.</li>
      <li>Ma naŋ ni goyo ma bangay ni tamey se, Ni darza mo i izey se.</li>
      <li>Rabbi, iri Irikoyo booriyaŋo ma goro iri boŋ. M'iri kambe goyey tabbatandi iri se. Oho, iri kambe goyey, m'i tabbatandi.</li>
    </ol>
  </li>
  <li>
    <ol>
      <li>Beeray-Beeri-Koyo bukka ra gorokwa ga tondo Hina-Kulu-Koyo biyo cire.</li>
      <li>Ay ga ne Rabbi se kaŋ nga ya ay koruyaŋ do no, d'ay gaabi nangu, D'ay Irikoyo mo. A gaa no ay ga de.</li>
      <li>Zama nga no ga ni kaa ni koliko hirrimi ra, Da balaaw kaŋ ga kande buuyaŋ mo ra.</li>
      <li>A ga ni daabu nda nga hamno, Ni ga du kosaray a fatey cire. A cimo ya koray da guuru kwaay no.</li>
      <li>Cin humburkumay si ni di, Wala mo hangaw kaŋ ga tun zaari,</li>
      <li>Wala balaaw kaŋ ga lamba kubay ra, Wala halaciyaŋ kaŋ ga leemun zaari bindi.</li>
      <li>Boro zambar ga kaŋ ni tanjay, Zambar way mo koyne ni kambe ŋwaari gaa, Amma a si maan ni gaa.</li>
      <li>Ni moy hinne no ni ga guna nd'a ka di boro laaley banando.</li>
      <li>Zama nin, ya Rabbi, nin no ga ti ay koruyaŋ do! Beeray-Beeri-Koyo ciya ni gora do.</li>
      <li>Laala si no kaŋ ga du nin, Balaaw fo mo si no kaŋ ga maan ni bukka gaa.</li>
      <li>Zama a ga lordi no nga malaykey se ni boŋ, I ma ni hallasi ni fondey kulu ra.</li>
      <li>I ga ni tambe ngey kambey ra, Zama ni ma si ni ce nuku tondi gaa.</li>
      <li>Ni ga muusu beeri nda firsa taamu, Muusu beeri ize da gondi beeri mo, Ni g'i taamu-taamu ni ce taamey cire.</li>
      <li>«Za kaŋ a na nga baakasina sinji ay gaa, Woodin sabbay se no ay mo g'a kaa kambe. Ay g'a hallasi zama a g'ay maa bay.</li>
      <li>A g'ay ce, ay mo ga tu a se. Kankami ra ay ga bara a banda. Ay g'a faaba, ay g'a beerandi mo.</li>
      <li>Ay g'a no aloomar kuuku hal a ma ne a wasa, Ay g'ay faaba mo bangandi a se.»</li>
    </ol>
  </li>
  <li>
    <ol>
      <li>Asibti* hane baytu.</li>
      <li>Rabbi se saabuyaŋ ga boori. Ya Beeray-Beeri-Koyo, i ma sifaw baytu te ni maa gaa, Nga mo ga boori.</li>
      <li>I ma ni baakasinay suujo ci susubay, Ni naanayo mo cin kulu,</li>
      <li>Da moolo beeri hamni way koy, da moolo kayna mo, Da moolo beeri kaŋ ga tu jinde.</li>
      <li>Zama ni goyo do, ya Rabbi, ni n'ay bina kaanandi. Ay ga farhã baytu te ni kambe goyey sabbay se.</li>
      <li>Ya Rabbi, man ni te-goyey beera misa! Ni fonguyaŋey ga guusu gumo.</li>
      <li>Boro alman alhaalikoy si bay, Saamo mo si faham da woone:</li>
      <li>Waati kaŋ cine laalakoyey ga zay ka fun sanda subu cine, Saaya kaŋ cine laala goy teekoy kulu ga zaada, I ma halaci hal abada sabbay se no.</li>
      <li>Amma nin, ya Rabbi, ni ya Beeraykoy no hal abada.</li>
      <li>Zama a go, ni ibarey, ya Rabbi, Zama a go, ni ibarey ga halaci, Laala goy teekoy kulu ga say-say.</li>
      <li>Amma ni n'ay hillo tunandi sanda haw-bi wane cine, I n'ay tuusu nda ji taji.</li>
      <li>Ay moy n'ay batandikoy guna nda farhã, Ay hangey maa laala goy teekoy kaŋ yaŋ ga tun ay se baaru.</li>
      <li>Adilante ga zaada sanda sabb'ize cine, A ga beeri sanda Liban ra sedre* nya cine.</li>
      <li>Ngey kaŋ yaŋ i tilam Rabbi windo ra ga zaada iri Irikoyo windi batama ra.</li>
      <li>I ga soobay ka hay baa ngey zeena ra, I ga goro nda maani nda tayyaŋ,</li>
      <li>Zama i ma cabe kaŋ Rabbi ya haŋ kaŋ ga saba teeko no. Ay tondi daaro no, a ra sinda adilitaray-jaŋay mo.</li>
    </ol>
  </li>
  <li>
    <ol>
      <li>Rabbi no ga may, a go ga daabu nda koytaray darza. Rabbi goono ga daabu nda hin, Nga mo no a na nga boŋ guddu nd'a. Daahir, ndunnya sinji, mate kaŋ a si gana mo.</li>
      <li>Ni karga, sinjante no a go za doŋ. Za doŋ-doŋ kaŋ sinda me mo, ni go no.</li>
      <li>Ya Rabbi, isa na jinde sambu. Isey na ngey jindey sambu, Isey na ngey bondayey tunandi.</li>
      <li>Rabbi ya Hinkoy no beene ka bisa hari boobo jinde, Ka bisa teeku bonday gaabikooney.</li>
      <li>Ni seedey ya tabbatanteyaŋ no gumo. Ya Rabbi, hananyaŋ ga hagu ni windo se hal abada.</li>
    </ol>
  </li>
  <li>
    <ol>
      <li>Ya Rabbi, banayaŋ Irikoyo, Nin, Irikoy banayankoy, ma kaari zortandi!</li>
      <li>Ya ndunnya Ciitikwa, ma tun ka kay! Ma bana boŋbeeraykoyey gaa.</li>
      <li>Ya Rabbi, hala waati fo? Waati fo no laalakoyey ga fay da ngey boŋ zamuuyaŋ?</li>
      <li>I goono ga sanni yaamo dooru, I goono ga boŋbeeray sanniyaŋ te. Laala goy teekoy kulu goono ga fooma.</li>
      <li>Ya Rabbi, i goono ga ni borey bagu-bagu, I na ni wane borey taabandi.</li>
      <li>I goono ga wayboro kaŋ kurnye bu, Da yaw, da alatuumi mo wi.</li>
      <li>I ga ne mo: «Rabbi si di. Yakuba Irikoyo si laakal ye bo.»</li>
      <li>Ya araŋ, borey ra alman laakalkoyey, wa haggoy fa! Araŋ mo saamey, waati fo no araŋ ga te laakal?</li>
      <li>Nga kaŋ na hanga sinji, nga wo si maa, wala? Wala mo nga kaŋ na mo te, a si di no?</li>
      <li>Nga kaŋ ga dumi cindey gooji si kaseeti bo? Nga kaŋ ga boro dondonandi bayray.</li>
      <li>Rabbi ga boro miiley bay, kaŋ yaamoyaŋ no.</li>
      <li>Ya Rabbi, albarkante no boro kaŋ ni ga gooji, Ni g'a dondonandi mo da ni asariya.</li>
      <li>Zama ni m'a no fulanzamay k'a waa taabi jirbey, Hal i ga guusu hirrimi fansi laalakoyey se.</li>
      <li>Zama Rabbi si fay da nga jama, A si nga waney furu mo.</li>
      <li>Zama ciiti ga ye ka ciya adilitaray wane, Borey kulu kaŋ bine ga saba mo g'a gana.</li>
      <li>May no ga furo ay se ka gaaba nda laala goy teekoy? May no ga kay ka gaaba nda taali-teerey ay se?</li>
      <li>Da manti kaŋ Rabbi no ga ti ay Gaakwa, Doŋ a si gay kaŋ ay fundo ga goro siw nango ra.</li>
      <li>Ya Rabbi, saaya kaŋ cine ay ne ay ce ga tansi, Ni baakasinay suujo n'ay gaay.</li>
      <li>Karhã boobo kaŋ go ay gaa waate ni kunfayaŋey goono g'ay bine kaanandi.</li>
      <li>Laala karga kaŋ ga zamba dabari te hin sanni boŋ, A ga gorokasinay da nin no?</li>
      <li>Wuup, folloŋ! i tun adilante fundo se, I goono ga boro kaŋ sinda taali zeeri nda buuyaŋ ciiti.</li>
      <li>Amma Rabbi ya ay cinari kuuko no, Ay Irikoyo mo, ay koruyaŋ tondo mo no.</li>
      <li>A n'i taaley ye i boŋ, A g'i tuusu i laalayaŋo ra, Rabbi iri Irikoyo g'i tuusu.</li>
    </ol>
  </li>
  <li>
    <ol>
      <li>Wa kaa, iri ma farhã baytu te Rabbi se, Iri ma cilili iri faaba tondo se.</li>
      <li>Iri ma kaa a jine da saabuyaŋ, Iri ma farhã kuuwa te a se da baytuyaŋ.</li>
      <li>Zama Rabbi ya Irikoy beeri no, Bonkooni bambata no de-koyey kulu boŋ.</li>
      <li>A kambe ra no ndunnya guusuyaŋey go, Tondi kuukey yolley mo, a wane yaŋ no.</li>
      <li>Teeko ya a wane no, nga mo no k'a te, A kambey mo no ka laabu koga te.</li>
      <li>Wa kaa, iri ma sududu, iri ma gungum, Iri ma sombu Rabbi iri Takakwa jine</li>
      <li>zama nga ya iri Irikoyo no, Iri mo a kuray nangey boroyaŋ no, A kambe feejiyaŋ mo no. Hunkuna, d'araŋ maa a jinda,</li>
      <li>Wa s'araŋ biney sandandi, sanda Meriba ra wano cine, Sanda Massa zaaro cine saajo ra,</li>
      <li>Naŋ kaŋ araŋ kaayey n'ay gosi k'ay si. I di ay goyo,</li>
      <li>Jiiri waytaaci no ay na zamana din izey fanta. Ay ne: «Jama no kaŋ go ga daray ngey biney ra, I man'ay fondey bay mo.</li>
      <li>Woodin se no ay ze ay futa ra ka ne: ‹Daahir i si furo ay fulanzamyaŋo ra.› »</li>
    </ol>
  </li>
  <li>
    <ol>
      <li>Wa baytu taji te Rabbi se! Ya araŋ ndunnya kulu, wa baytu Rabbi se.</li>
      <li>Wa baytu Rabbi se, w'a maa albarka sifa. W'a faaba baaru hanna fe hunkuna nda suba.</li>
      <li>W'a darza dede dumi cindey game ra, A dambara goyey mo dumey kulu game ra.</li>
      <li>Zama Rabbi ya Beeraykoy no, A to sifayaŋ beeri gumo. A to i ma humbur'a mo ka bisa de-koyey kulu.</li>
      <li>Zama dumi cindey de-koyey kulu tooruyaŋ day no, Amma Rabbi no ka beeney te.</li>
      <li>Beeray da koytaray darza go a jine, Gaabi nda gaakuri go no a Nangu Hananta ra.</li>
      <li>Ya araŋ dumey kulu almayaaley, wa Rabbi seeda! Wa Rabbi darza d'a gaabo seeda.</li>
      <li>Wa Rabbi darza kaŋ ga saba nd'a maa seeda. Wa kande ŋwaari sargay ka furo a windo batamey ra.</li>
      <li>Wa sududu Rabbi se, zama a gonda darza hanno. Ya araŋ ndunnya kulu, wa jijiri a jine.</li>
      <li>Dumi cindey ra i ma ne: «Rabbi no ga may! Daahir no ndunnya sinji hala mate kaŋ a si zinji. Rabbi ga ndunnya dumey ciiti da haŋ kaŋ ga saba.»</li>
      <li>Beeney ma maa kaani, ganda mo ma farhã, Teeko ma dundu, nga nda nga tooyaŋo.</li>
      <li>Saajo mo ma zamu, nga nda hay kulu kaŋ go a ra, Waato din gaa no, saajo tuuri-nyaŋey kulu mo ga doon Rabbi jine farhã sabbay se,</li>
      <li>Zama a goono ga kaa, A goono ga kaa ndunnya ciito sabbay se. A ga ciiti ndunnya se da adilitaray, Ndunnya dumey mo se da nga naanayo.</li>
    </ol>
  </li>
  <li>
    <ol>
      <li>Rabbi no ga may, ndunnya ma farhã. Gungey margey ma te bine kaani.</li>
      <li>Beene hirriyaŋey da kubay go g'a windi, Adilitaray da cimi ciiti no ga ti a karga daba.</li>
      <li>Danji go ga koy a jine, A g'a ibarey kaŋ go g'a windi ton.</li>
      <li>A maliyaŋey go ga ndunnya kaarandi, Ndunnya go ga di, a go ga jijiri mo.</li>
      <li>Tondi kuukey go ga manne Rabbi jine sanda yu fanta cine, Ndunnya kulu Koyo jine nooya.</li>
      <li>Beeney go g'a adilitara fe, dumey kulu mo di a darza.</li>
      <li>Danay tooru ganakoy kulu haaw, Kaŋ ga ti borey kaŋ yaŋ ga fooma nda tooru. Ya araŋ malaykey kulu kaŋ gaa borey ga de, Wa sududu Rabbi se.</li>
      <li>Sihiyona go ga maa woodin, a bine go ga kaan mo. Ya Rabbi, Yahuda ize wayey go ga farhã ni ciitey sabbay se.</li>
      <li>Zama ni ya Rabbi Beeray-Beeri-Koy no ndunnya kulu boŋ. Ni beera go beene ka bisa de-koyey kulu.</li>
      <li>Ya araŋ kaŋ yaŋ ga ba Rabbi, kal araŋ ma konna ilaalo, Nga wo a wane hanantey fundey hallasikwa no, A g'i kaa laalakoyey kambe ra mo.</li>
      <li>I ga annura duma adilante se, Da bine kaani mo borey kaŋ yaŋ biney ga kay se.</li>
      <li>Ya araŋ adilantey, wa te bine kaani Rabbi ra, Wa saabu a maa hanna se.</li>
    </ol>
  </li>
  <li>
    <ol>
      <li>Baytu no. Wa baytu taji te Rabbi se, Zama a na dambara goyyaŋ te. A kambe ŋwaaro d'a jasa hanna na faaba goy te a se.</li>
      <li>Rabbi na nga faaba bayrandi, A na nga adilitara mo cabe taray kwaaray dumi cindey jine.</li>
      <li>A fongu nga baakasinay suujo da nga naanayo gaa Israyla dumo se. Ndunnya me-a-me di iri Irikoyo faaba.</li>
      <li>Ya ndunnya kulu, wa farhã kuuwa te Rabbi se. Wa bagu nda baytuyaŋ farhã sabbay se, Oho, wa sifayaŋ baytu te.</li>
      <li>Wa sifayaŋ baytu te Rabbi se moolo beeri boŋ, I m'a te da moolo beeri nda subu kaŋ maayaŋ ga kaan,</li>
      <li>Da hilli kosongu, da seese jinde care banda. Wa farhã kuuwa te Bonkoono jine, kaŋ ga ti Rabbi.</li>
      <li>Teeko ma dundu, nga nda nga tooyaŋo, Ndunnya mo da nga ra gorokoy,</li>
      <li>Isey ma kobi care banda, tondi kuukey ma doon Rabbi jine farhã sabbay se,</li>
      <li>Zama a goono ga kaa hala nga ma ndunnya ciiti. A ga ndunnya ciiti da adilitaray, Dumey mo da haŋ kaŋ ga saba.</li>
    </ol>
  </li>
  <li>
    <ol>
      <li>Rabbi no ga may, dumey ma jijiri! A goono ga goro ciiti malaykey* boŋ, ndunnya ma zinji.</li>
      <li>Rabbi ya beeraykoy no Sihiyona ra, Beeray-Beeri-Koy no dumey kulu boŋ.</li>
      <li>I ma ni maa beero kaŋ ga humburandi sifa, Zama nga wo ihanno no.</li>
      <li>Ni ya Koy Beeri no, ni ga ba cimi ciiti. Ni ga haŋ kaŋ ga saba sinji, Ni ga cimi ciiti nda adilitaray te Yakuba ra.</li>
      <li>Wa Rabbi iri Irikoyo beerandi, Wa sududu a ce furkanga do, Zama nga wo Hananyankoy no.</li>
      <li>Musa nda Haruna go no a alfagey ra waato, Samuwila mo go borey kaŋ yaŋ g'a maa ce ra. I na Rabbi maa ce, a tu i se mo.</li>
      <li>A salaŋ i se buru sari himando ra, I n'a seedey da hin sanno kaŋ a no i se din haggoy.</li>
      <li>Ya Rabbi iri Irikoyo, ni tu i se. Ni ciya i se Irikoy kaŋ na yaafa, Amma ni n'i bana nda ngey goy laaley.</li>
      <li>Wa Rabbi iri Irikoyo beerandi, Wa sududu a tondi hananta boŋ, Zama Rabbi iri Irikoyo ya Hananyankoy no.</li>
    </ol>
  </li>
  <li>
    <ol>
      <li>Saabuyaŋ baytu. Ya ndunnya kulu, wa farhã kuuwa te Rabbi se,</li>
      <li>Wa may Rabbi se da bine kaani, Wa kaa a jine da farhã baytuyaŋ.</li>
      <li>Wa bay kaŋ Rabbi no ga ti Irikoy, Nga no k'iri te, iri ya a wane yaŋ mo no. Iri ya a boroyaŋ no, a kuray nango feejiyaŋ mo.</li>
      <li>Wa furo a windi meyey ra da saabuyaŋ, A windi batamey ra mo da sifaw. Wa saabu a se, w'a maa sifa.</li>
      <li>Zama Rabbi ya booriyankoy no, A baakasinay suujo go no hal abada. A naanayo mo hala ka koy zamaney kulu me no.</li>
    </ol>
  </li>
  <li>
    <ol>
      <li>Dawda baytu fo no. Ay ga baakasinay suuji nda cimi ciiti baytey te. Ya Rabbi, ay ga sifayaŋ baytu te ni se.</li>
      <li>Ay ga laakal d'ay muraadey fonda kaŋ go cimi toonante ra. Waati fo no ni ga kaa ay do? Bine sabayaŋ no ay ga dira nd'a ay windo ra.</li>
      <li>Ay si hay fo yaamo daŋ ay moy jine, Kambayankoyey goyo, ay konn'a. A s'ay di mo.</li>
      <li>Bine kaŋ ga siiri ga mooru ay, Ay si yadda ya goy laalo bay mo.</li>
      <li>Boro kaŋ ga tugu ka nga gorokasin maa sara, Ay g'a koy halaci. Boro kaŋ gonda boŋbeeray da fundi beeray, Ay si suuru nd'a.</li>
      <li>Ay moy go no laabo naanaykoyey gaa, Zama i ma goro ay banda. Boro kaŋ ga dira fondo cimi toonantekoy ra, Nga no ga goy ay se.</li>
      <li>Gulinci goykoy si goro ay windo ra, Tangarikom mo si kay ay jine.</li>
      <li>Susubay kulu ay ga soobay ka laabo ra boro laaley kulu halaci, zama i ma taali-teerey kulu halaci Rabbi gallo ra.</li>
    </ol>
  </li>
  <li>
    <ol>
      <li>Taabi hanko baytu no, waati kaŋ a gaabo gaze, A go ga nga hẽeno gusam Rabbi jine mo.</li>
      <li>Ya Rabbi, ma maa ay adduwa, Naŋ ay hẽeno ma furo ni do.</li>
      <li>Ma si ni moyduma tugu ay se ay taabi zaaro ra, Ma ni hanga jeeri ay se. Zaaro kaŋ ay ce mo, ma tu ay se da waasi.</li>
      <li>Zama ay jirbey go ga ban sanda dullu cine, Ay biriyey mo go ga di sanda danji ra tuuri cine.</li>
      <li>Ay bina lakaw sanda subu kaŋ i kar, kaŋ suugu mo, Hal ay dinya k'ay ŋwaaro ŋwa.</li>
      <li>Ay durayyaŋ jinda sabbay se, Kala baa ay biriyey naagu ay baso gaa.</li>
      <li>Ay ga hima sanda saajo ra bangu farka, Ay ciya sanda fu kurmu ra kuku.</li>
      <li>Ay ga te mo-fasiya, Ay ciya mo sanda sasa kaŋ go fu boŋ nga hinne.</li>
      <li>Zaari me-a-me ay ibarey goono g'ay foy. Ngey kaŋ yaŋ goono ga donda ay goono ga laaliyaŋ zeyaŋ te d'ay maa.</li>
      <li>Zama boosu no ay soobay ka ŋwa sanda buuru cine, Ay haŋyaŋ haro mo, ay n'a margu nda mundi.</li>
      <li>Woodin mo, ni dukuro da ni futa sabbay se no. Zama ni n'ay sambu beene, ni ye k'ay furu koyne.</li>
      <li>Ay jirbey ga hima sanda tuuri bi kaŋ ga sosoro, Ay lakaw sanda subu cine.</li>
      <li>Amma nin wo, ya Rabbi, ni go no hal abada. Ni gaa fonguyaŋo mo ga goro hala zamaney kulu gaa.</li>
      <li>Ni ga tun, ni ga bakar mo Sihiyona se, Zama a se gomni teeyaŋ waate to, Oho, alwaati jisanta to.</li>
      <li>Daahir ni tamey goono ga farhã d'a tondey, I ga bakar a laabo se.</li>
      <li>Woodin se no dumi cindey ga humburu Rabbi maa, Ndunnya bonkooney kulu mo ga humburu ni darza.</li>
      <li>Zama Rabbi no ka Sihiyona cina, A bangay mo nga darza ra.</li>
      <li>A maa moori ra gorokoy adduwa se, A mana donda i adduwa mo.</li>
      <li>I ga woone hantum zamana kaŋ ga kaa se, Hala zamana din borey kaŋ i ga taka mo ma Rabbi sifa.</li>
      <li>Zama a go nga nangu hanna ra ga ganda fonnay, Beene no Rabbi go, a na ndunnya guna,</li>
      <li>Zama nga ma maa hawantey durayyaŋ, A ma borey kaŋ yaŋ i na buuyaŋ ciiti dumbu i boŋ taŋ.</li>
      <li>Zama Adam-izey ma Rabbi maa baaru dede Sihiyona ra, A sifawo mo Urusalima* ra,</li>
      <li>Dumey da mayrayey mo ga margu nangu folloŋ zama ngey ma may Rabbi se.</li>
      <li>A n'ay gaabo londo wi fonda boŋ, A n'ay jirbey mo dunguriyandi.</li>
      <li>Ay ne: «Ya ay Irikoyo, ma s'ay sambu saaya kaŋ ay go ay jirbey bindo ra. Ni jiirey go no hala zamaney kulu me.</li>
      <li>Za doŋ ni na ganda sinji, Beeney mo ni kambe goyo no.</li>
      <li>I ga halaci, amma ni wo, ni go no duumi. I kulu ga zeen mo danga kwaay cine, Ni g'i barmay mo danga bankaaray cine, I alhaali ga bare mo.</li>
      <li>Amma nin wo, ni si bare, ni jiirey mo sinda me.</li>
      <li>Ni tamey izey mo ga du duumi nangoray, I banda mo ga sinji ni jine.»</li>
    </ol>
  </li>
  <li>
    <ol>
      <li>Dawda wane no. Ya ay fundo, ma Rabbi sifa. Haŋ kaŋ go ay ra kulu mo m'a maa hanna sifa.</li>
      <li>Ya ay fundo, ma Rabbi sifa, Ma si dinya a gomney kulu gaa, baa afo.</li>
      <li>Nga kaŋ ga ni taaley kulu yaafa, Nga no ga ni doorey kulu mo yayandi,</li>
      <li>A ga ni fundo fansa k'a wa da saaray, A ga baakasinay suuji nda bakaraw te ni se koytaray fuula.</li>
      <li>A ga ni fundo toonandi nda hari hannoyaŋ, Hal i ma ni zankatara tajandi koyne sanda zeeban cine.</li>
      <li>Rabbi ga adilitaray goyyaŋ da cimi ciiti mo te, Borey kaŋ yaŋ i goono ga kankam kulu sabbay se.</li>
      <li>A na Musa bayrandi nda nga fonda, A na Israyla izey mo bayrandi nda nga goyey.</li>
      <li>Rabbi go toonante nda bakaraw, booriyankoy mo no, A ga suuru hal a bina ga tun, suuji yulwantekoy mo no.</li>
      <li>A si kaseeti waati kulu bo, A si futay gaay mo hal abada.</li>
      <li>A mana goy iri gaa d'iri zunubey hina me, A mana bana iri gaa mo d'iri taaley hina me.</li>
      <li>Zama sanda mate kaŋ cine beena mooru ganda, Yaadin cine mo no a baakasinay suujo ga beeri borey kaŋ yaŋ ga humbur'a se.</li>
      <li>Sanda mate kaŋ cine wayna funay ga mooru wayna kaŋay, Yaadin cine no a na iri taaley hibandi k'i moorandi iri.</li>
      <li>Sanda mate kaŋ cine baaba ga bakar nga izey se, Yaadin cine mo no Rabbi ga bakar borey kaŋ ga humbur'a yaŋ se.</li>
      <li>Zama a ga iri naamey bay, A ga fongu mo kaŋ iri ya laabuyaŋ no.</li>
      <li>Boro mo, a jirbey si hima kala subu tayo, Sanda saajo ra tuuri boosi, Yaadin cine no a zaadayaŋo ga hima nd'a.</li>
      <li>Zama haw ga faaru ka gana a boŋ, hal a ma si no, A nango si ye ka fongu nd'a koyne.</li>
      <li>Amma Rabbi baakasinay suujo, Ya za doŋ-doŋ kaŋ sinda me ka koy hal abada abadin no, A go mo borey kaŋ yaŋ ga humbur'a boŋ. A adilitara mo ga koy hala haamey gaa,</li>
      <li>A sappa haggoykoyaŋ da borey kaŋ yaŋ ga fongu nd'a dondonandiyaŋey zama ngey m'i goyey te se.</li>
      <li>Rabbi na nga karga sinji beeney ra, A mayra mo go hay kulu boŋ.</li>
      <li>Ya araŋ, Rabbi malaykey, w'a sifa, Araŋ gaabikooney kaŋ gonda hina, Kaŋ g'a lordey toonandi, Araŋ goono ga hanga jeeri a sanno jinda se.</li>
      <li>Ya araŋ, Rabbi kundey kulu, w'a sifa, Araŋ kaŋ goono ga goy a se k'a miila te.</li>
      <li>Ya araŋ, Rabbi goyey kulu, w'a sifa, A mayray nangey kulu ra. Ya ay fundo, ma Rabbi sifa!</li>
    </ol>
  </li>
  <li>
    <ol>
      <li>Ya ay fundo, ma Rabbi sifa! Ya Rabbi ay Irikoyo, ni ya beeraykoy no gumo. Ni goono ga daabu nda beeray beeri, Da koytaray darza mo.</li>
      <li>Nin kaŋ goono ga ni boŋ daabu nda hananyaŋ sanda bankaaray cine, Ni goono ga beeney daaru sanda kosandi taafe cine.</li>
      <li>A na nga jidan bisey ganjey sinji harey ra, A na burey ciya nga torka, A ga dira haw fatayaŋ boŋ.</li>
      <li>A ga nga malaykey te haw faaruyaŋ. A ga nga goy-teerey mo te danji beele.</li>
      <li>A na ndunnya tiksa sinji, Zama a ma si zinji hal abada abadin.</li>
      <li>Ni n'a daabu nda teeku guusuyaŋ sanda taafe cine, Harey kay tondi kuukey boŋ.</li>
      <li>Kaŋ i maa ni deeniyaŋo i zuru, Kaŋ i maa ni kaatiyaŋ jinda i te nyagas! da zuray.</li>
      <li>Tondi kuukey tun, Goorey mo ye ganda ka koy hala nango kaŋ ni daŋ i se.</li>
      <li>Ni na hirri daŋ teeku harey se kaŋ ga naŋ i ma si daaru ka bisa, Zama i ma si ye ka kaa ka laabo daabu.</li>
      <li>A na hari-moy donton i ma koy gooro ra, I ga zuru tondi nda tondi game ra,</li>
      <li>I ga ganji ham kulu haŋandi, Ganji farkayey goono ga haŋ ka ngey jaw kaa.</li>
      <li>I jarga mo beene curey ga goro, I goono ga hẽ tuuri kambey boŋ.</li>
      <li>Rabbi ga hari kaa nga jidan bisey kaŋ go beene ra ka gusam tondey boŋ. Ndunnya kungu nd'a goyey nafa.</li>
      <li>A ga naŋ subu ma te almaney se, Da kobtoyaŋ mo kaŋ borey ga far, Zama a ma ŋwaari kaa taray, a ma fun laabo ra,</li>
      <li>Da duvan* kaŋ ga naŋ boro bine ma kaan, Da ji kaŋ ga naŋ a moyduma ma nyaale, Da ŋwaari kaŋ ga boro bine gaabandi.</li>
      <li>Rabbi tuuri-nyaŋey ga haŋ ka yeesi, Liban ra sedrey* nooya, kaŋ yaŋ a tilam,</li>
      <li>Nangey kaŋ curayzey ga ngey fitey te. Waaliya mo, sipres* tuurey no ga ti a kwaara.</li>
      <li>Tondi kuukey mo, tondi boŋ hinciney wane no, Tondey zullanta mo, tondi boŋ hansey tuguyaŋ do no.</li>
      <li>A na hando daŋ alwaatey se, Wayna mo ga nga kaŋyaŋo do bay.</li>
      <li>Ni ga kubay te a ma ciya mo cin, Alwaati kaŋ cine ganji hamey kulu ga fun taray moso-moso.</li>
      <li>Muusu beeri izey goono ga korro ngey hamey banda, I goono ga ngey ŋwaaro ceeci Irikoy gaa.</li>
      <li>Wayna fattanta ngey mo ga koy lamba, Ka kani ngey tuguyaŋ guusey ra.</li>
      <li>Adam-ize mo ga fatta ka koy nga goyo da nga taabey do hala wiciri kambu.</li>
      <li>Ya Rabbi, man ni goyey baayaŋ misa! Laakal no ni n'i kulu te d'a. Ndunnya go toonante da ni takaharey.</li>
      <li>Yongo teeko nooya, kaŋ ga beeri, a ga tafay mo, Naŋ kaŋ baafuney kaŋ si kabu bara, Hari hamey, ikayney da ibeerey.</li>
      <li>Noodin no hiyey ga dira, Noodin mo no Lebiyatan* go, Nga kaŋ ni taka zama a ma fooru haro ra.</li>
      <li>Woodin yaŋ kulu goono ga ni hangan, Ni m'i no ngey ŋwaarey i alwaatey ra.</li>
      <li>I ga haŋ kaŋ ni g'i no margu-margu, Ni ga ni kambe fiti, ngey mo ga kungu nda gomni.</li>
      <li>Ni ga ni moyduma tugu, i boŋ ga haw. Ni ga i biyey kaa, I ga bu ka ye ka te ngey laabu zeena koyne.</li>
      <li>Ni ga ni Biya donton, ngey mo ga taka, Ni ga laabo alhaalo tajandi.</li>
      <li>Rabbi darza ma goro hal abada. Rabbi ma farhã nga goyey ra.</li>
      <li>A ga ndunnya guna, nga mo ma zinji, D'a na tondi kuukey ham, kala i ma dullu kaa.</li>
      <li>Ay ga baytu Rabbi se ay fundo me-a-me, Ay g'ay Irikoyo sifa ay goonoyaŋ kulu ra.</li>
      <li>Ay fonguyaŋey ma ciya haŋ kaŋ ga kaan a se, Ay mo, ay ga farhã Rabbi ra.</li>
      <li>Zunubi teekoy ma ban ndunnya ra. Laalakoyey mo ma si ye ka bara. Ya ay fundo, ma Rabbi sifa! Alleluya!</li>
    </ol>
  </li>
  <li>
    <ol>
      <li>Wa saabu Rabbi se, w'a maa ce. W'a goyey bayrandi dumey game ra.</li>
      <li>Wa baytu te a se, wa sifayaŋ baytu te a se, Wa soobay k'a dambara goyey kulu dede.</li>
      <li>Wa fooma nd'a maa hanna. Rabbi ceecikoy biney ma kaan.</li>
      <li>Wa Rabbi nda nga hino ceeci, w'a ceeci duumi,</li>
      <li>Ya araŋ, a tamo Ibrahim banda, Ya araŋ Yakuba izey, a wane suubanantey, Wa fongu nd'a dambara goyey kaŋ a te, D'a alaamey, d'a meyo ciiti sanney mo.</li>
      <li>Nga no ga ti Rabbi iri Irikoyo, A ciitey go ndunnya kulu ra.</li>
      <li>A fongu nga alkawlo gaa hal abada, Sanno din kaŋ a lordi zamana zambar se.</li>
      <li>Alkawlo kaŋ a sambu Ibrahim se, Da zeyaŋo kaŋ a ze d'a Isaka se,</li>
      <li>A n'a tabbatandi Yakuba se a ma ciya hin sanni, Sanda Israyla se nooya a ma ciya alkawli kaŋ ga duumi,</li>
      <li>A goono ga ne: «Ni se no ay ga Kanaana laabo no, Ni baa tubo no.»</li>
      <li>Waato kaŋ i go boro ciraariyaŋ, Oho, ikayna fooyaŋ no, yawyaŋ mo no laabo ra,</li>
      <li>I di ka bar-bare kunda ka koy kunda, Koytaray fo ka koy jama fo do koyne.</li>
      <li>A mana naŋ boro fo kulu m'i kankam. A deeni bonkooniyaŋ gaa i sabbay se.</li>
      <li>A ne: «Araŋ ma s'ay wane suubanantey ham, Wa si hasaraw te ay annabey se mo.»</li>
      <li>A na haray candi ka kande laabo gaa, A na ŋwaari kaŋ gaa i ga de kulu ceeri.</li>
      <li>A na boro fo donton i jine, Kaŋ ga ti Yusufu, bora kaŋ i neera a ma ciya tam.</li>
      <li>I n'a cey maray da baka*, i n'a daŋ guuru-bi ra.</li>
      <li>Hala waati kaŋ a sanno to, Rabbi sanno n'a neesi mo.</li>
      <li>Bonkoono donton ka ne i m'a feeri. Sanda dumey dabarikwa nooya, a n'a kaa ka taŋ.</li>
      <li>A n'a daŋ a ma ciya nga windo jine boro, Kaŋ g'a mayray harey kulu dabari.</li>
      <li>Zama a ma bonkoono mayraykoyey haw mate kaŋ nga ga ba, A m'a arkusey dondonandi laakal muraadu.</li>
      <li>Israyla mo koy Misira ra, Yakuba binde na yawtaray te Ham laabo ra.</li>
      <li>Rabbi naŋ nga borey ma baa gumo, A naŋ i ma bisa ngey yanjekaarey gaabi.</li>
      <li>Rabbi na Misirancey biney bare i ma konna nga borey, I ma hiila te nga tamey se.</li>
      <li>Amma a na nga tamo Musa donton, Da Haruna mo kaŋ a suuban.</li>
      <li>I n'a alaamey cabe Misirancey game ra, A dambara goyey mo Ham laabo ra.</li>
      <li>A na kubay samba; a naŋ nango ma ciya kubay, A borey mana ture a sanno gaa bo.</li>
      <li>A n'i harey ciya kuri, a n'i hari hamey halaci.</li>
      <li>I laabo te balancaw marga zugulayaŋ, Hala baa a bonkooney fu lokotey ra.</li>
      <li>A salaŋ, kala hamni bi marga zugulayaŋ go, i kaa, Ganiyaŋ mo go kal i laabo hirrey kulu gaa.</li>
      <li>A n'i kar da gari, sanda hari himandi, Da danji kaŋ ga di mo i laabo ra.</li>
      <li>A n'i reyzin* nyaŋey da jeejay* nyaŋey kar ka zeeri, A n'i hirrey boŋ tuurey ceeri-ceeri.</li>
      <li>A salaŋ, kal a go, do kaa, Da sar-ganda mo kaŋ sinda me,</li>
      <li>I n'i laabo ra kobtey kulu ŋwa, I n'i laabo nafa kulu mo ŋwa.</li>
      <li>Rabbi n'i laabo ra hay-jiney kulu kar mo, Kaŋ ga ti i kulu gaabi sintina.</li>
      <li>Gaa no a na Israyla kaa taray, I gonda wura nda nzarfu ngey banda. Londibuuno si no i kunda ra mo, baa afolloŋ.</li>
      <li>Misira farhã waato kaŋ i tun, Zama i humburkumay n'i di.</li>
      <li>Rabbi na beene hirriyaŋ daaru ka te daabiri, Danji mo, zama a ma hananyaŋ no cin haray.</li>
      <li>I binde, kaŋ i ŋwaaray, a kande i se darfanda, A na i kungandi nda beene ŋwaari mo.</li>
      <li>A na tondi daari kortu, kala hari bagu ka fatta, A soobay ka te hari zuru mo laabu koga ra sanda isa ra cine.</li>
      <li>Zama a fongu nga sanni hanna gaa wo kaŋ a ci nga tamo Ibrahim se.</li>
      <li>A na nga borey kaa taray da farhã, A wane suubanantey mo da farhã kuuwayaŋ.</li>
      <li>A na dumi cindey laabey no i se, Hal i na dumey din taabi albarka ta.</li>
      <li>Zama i m'a hin sanney haggoy, i m'a asariyey gaay mo. Alleluya!</li>
    </ol>
  </li>
  <li>
    <ol>
      <li>Alleluya! Wa saabu Rabbi se, zama nga ya booriyankoy no. Zama a baakasinay suujo go no hal abada.</li>
      <li>May no ka bara nda hina a ma Rabbi goy bambatey ci, Wala mo a m'a sifawey kulu bangandi?</li>
      <li>Albarkanteyaŋ no gumo borey kaŋ yaŋ ga cimi ciiti haggoy, Da borey kaŋ yaŋ ga adilitaray te waati kulu mo.</li>
      <li>Ya Rabbi, ma fongu ay gaa. Waati kaŋ ni ga gomni te ni borey se, M'ay kunfa nda ni faaba.</li>
      <li>Zama ay ma di ni wane suubanantey arzaka, Zama ay ma farhã mo da ni jama wane bine kaani, Ay ma zankam ni wane borey banda.</li>
      <li>Iri na zunubi te sanda iri kaayey cine, Iri na taali te, iri na laala goy te.</li>
      <li>Iri kaayey mana faham da ni dambara goyey Misira laabo ra, I mana fongu ni baakasinay suuji booba gaa mo. Amma i murte teeko me gaa, kaŋ ga ti Teeku Cira.</li>
      <li>Kulu nda yaadin a n'i faaba nga maa sabbay se, Zama a ma nga hin beero bangandi.</li>
      <li>A kaseeti Teeku Cira gaa mo, hal a haro sundu. A n'i candi i ma gana hari guusey ra danga day saaji fimbi ra cine.</li>
      <li>A n'i faaba mo k'i kaa borey kaŋ yaŋ wang'ey kambe ra, A n'i fansa* k'i kaa ngey ibarey kambe ra.</li>
      <li>Haro n'i yanjekaarey daabu, Kaŋ yaŋ ra sinda boro kaŋ cindi.</li>
      <li>Waato din gaa no i n'a sanney cimandi, I n'a sifaw baytu te mo.</li>
      <li>A mana baa gay kaŋ i dinya a goyey gaa, I si g'a saawarey hangan koyne.</li>
      <li>I bini gumo saajo ra, i na Irikoy si saajo ra mo.</li>
      <li>A na i no haya kaŋ i ŋwaaray, Amma a na faabiri samba i se i fundey ra.</li>
      <li>Waato kaŋ i canse da Musa gata ra, Hala nda Haruna, Rabbi wane hananta,</li>
      <li>Kala laabo feeri ka Datan gon, A na Abiram jama mo daabu.</li>
      <li>Danji mo di i jama ra, danji beela na laalakoyey ŋwa.</li>
      <li>I na handayze te Horeb ra, I sududu tooru soogante se.</li>
      <li>Yaadin cine no i na ngey darza barmay d'a k'a himandi yeeji kaŋ ga subu ŋwa.</li>
      <li>I dinya Irikoy, kaŋ ti i Faabakwa, Nga kaŋ na dambara goyey te Misira laabo ra,</li>
      <li>Da goy kaŋ ga dambarandi Ham laabo ra, Da muraadu yaŋ kaŋ ga humburandi Teeku Cira me gaa.</li>
      <li>Woodin se no a ne nga g'i halaci, Da manti kaŋ a wane suubananta Musa kay a jine ka te i se kosaray, Zama nga ma Rabbi futa bare, hal a ma s'i halaci.</li>
      <li>Oho, i donda laabu kaana, I mana Rabbi sanno cimandi,</li>
      <li>Amma i soobay ka guunu-guunu ngey bukkey ra, I mana hangan Rabbi sanno se.</li>
      <li>Woodin se no a ze i se ka ne nga g'i zeeri saajo ra,</li>
      <li>Nga m'i banda mo jindaw dumi cindey game ra, Nga m'i say-say laabey ra.</li>
      <li>I te me fo mo koyne da Baal-Peyor ka buukoy se sargayey ŋwa.</li>
      <li>Yaadin cine no i soobay ka Rabbi yanje ceeci nd'a ngey goyey do, Balaaw binde kaa ka furo i game ra.</li>
      <li>Waato din gaa no Fineyas tun ka kay, A na kosaray te, hala balaawo kay.</li>
      <li>I na woodin lasaabu a se adilitaray, Hala ka koy zamaney kulu me hal abada.</li>
      <li>Meriba haro do haray mo i na Rabbi bine tunandi koyne, Hala Musa taabi gumo i sabbay se.</li>
      <li>Zama i murte Rabbi Biya gaa, Musa binde na nga me fiti nda sanni kaŋ si hagu.</li>
      <li>I mana dumey din halaci, Sanda mate kaŋ cine Rabbi ci i se din,</li>
      <li>Amma ngey da dumi woodin yaŋ diibi care ra, Hal i na dumey din goyey dondon.</li>
      <li>I may mo i toorey se. Haya binde ciya i se hirrimi.</li>
      <li>Oho, hal i na ngey ize arey da ize wayey salle sargay ganjiyaŋ se.</li>
      <li>I na borey kaŋ yaŋ sinda taali kuri mun, Kaŋ ga ti i ize arey d'i ize wayey. I n'i te sargay Kanaana toorey se, Hala laabo ziibi nda kuro.</li>
      <li>Yaadin cine no i ziibi nd'a ngey goyey do, I ciya zina-teeriyaŋ ngey goyey ra.</li>
      <li>Woodin se no Rabbi futa koroŋ nga borey gaa, Hal a na nga jama fanta.</li>
      <li>A n'i nooyandi mo dumi cindey se, I konnakoy mo n'i may.</li>
      <li>I ibarey n'i kankam, i n'i kayna mo ngey kambey cire.</li>
      <li>Sorro boobo no a g'i faaba, Amma i saawarey ra i go ga murte. I tibi mo ngey laalayaŋo ra.</li>
      <li>Kulu nda yaadin a goono g'i taabey saal waati kaŋ a maa i hẽeno.</li>
      <li>A fongu nga alkawlo kaŋ nga te i se din gaa, A baakasinay suuji beero boŋ mo a jalla i gaa.</li>
      <li>A naŋ mo i ma du bakaraw borey kulu kaŋ yaŋ kond'ey tamtaray do.</li>
      <li>Ya Rabbi iri Irikoyo, m'iri faaba. M'iri margu, iri ma fun dumi cindey ra, Zama iri ma saabu ni maa hanna se, Iri ma fooma mo ni sifayaŋ ra.</li>
      <li>Wa Rabbi, Israyla Irikoyo sifa, Za doŋ-doŋ kaŋ sinda me ka koy hal abada abadin. Jama kulu mo ma ne: "Amin!" Alleluya!</li>
    </ol>
  </li>
  <li>
    <ol>
      <li>Wa saabu Rabbi se, zama nga wo booriyankoy no, Zama a baakasinay suujo go no hal abada.</li>
      <li>Rabbi fansantey* ma ci yaadin, Ngey kaŋ a fansa k'i kaa yanjekaari kambe ra.</li>
      <li>A n'i margu, i ma fun laabey kulu ra -- wayna funay da wayna kaŋay, azawa nda dandi kambe.</li>
      <li>I te boŋdaray saajo laawaley ra, Naŋ kaŋ boro kulu si no, I mana du kwaara kaŋ ga goro.</li>
      <li>I fundey yangala i ra da haray da jaw.</li>
      <li>Waato din gaa no i na jinde sambu Rabbi gaa ngey taabey ra, A na i faaba mo k'i kaa i masiibey ra.</li>
      <li>A na i jine candi mo fondo kayante ra, Zama i ma koy gallu kaŋ ga goro do.</li>
      <li>Wa Rabbi sifa a baakasinay suujo se, D'a dambara goyey sabbay se kaŋ a ga te Adam-izey se.</li>
      <li>Zama a ga fundi kaŋ gonda jaw yeesandi, A ga haraykom mo kungandi nda gomni.</li>
      <li>Boro fooyaŋ go no kaŋ goro kubay da bu biya ra, I go hawante da sisiri da kayna,</li>
      <li>Zama i murte Irikoy sanney gaa, I donda Beeray-Beeri-Koyo saawarey mo.</li>
      <li>Woodin se no a na i biney kaynandi nda taabi goy. I kati ka kaŋ, gaako mo si no.</li>
      <li>Waato din gaa no i na jinde sambu Rabbi gaa ngey taabey ra, A na i faaba mo k'i kaa i masiibey ra.</li>
      <li>A n'i kaa kubay da bu biya ra, A n'i bakey* ceeri-ceeri.</li>
      <li>Wa Rabbi sifa a baakasinay suujo se, D'a dambara goyey sabbay se kaŋ a ga te Adam-izey se,</li>
      <li>Zama a na guuru-ciray me daabirjey ceeri, A na guuru-bi karangaley dumbu ka pati-pati.</li>
      <li>Saamey hartayaŋey d'i taaley mo sabbay se no i g'i kankam.</li>
      <li>I biney na ŋwaari dumi kulu fanta, I maan buuyaŋ meyey gaa.</li>
      <li>Waato din gaa no i na jinde sambu Rabbi gaa ngey taabey ra, A n'i faaba mo k'i kaa i masiibey ra.</li>
      <li>A na nga sanno samba k'i yayandi, A n'i soolam ka kaa i halaciyaŋey ra.</li>
      <li>Wa Rabbi sifa a baakasinay suujo se, D'a dambara goyey sabbay se kaŋ a ga te Adam-izey se.</li>
      <li>Wa saabuyaŋ sargayyaŋ mo no, W'a goyey fe da farhã baytuyaŋ.</li>
      <li>Borey kaŋ yaŋ ga zulli ka koy teeko do hiyey ra, Kaŋ yaŋ ga muraadey te hari beerey ra,</li>
      <li>Ngey no ga di Rabbi goy, D'a dambara goyey teeku guusuyaŋey ra.</li>
      <li>Zama a ga lordi ka ne haw kaŋ ga hamay ma tun, Wo kaŋ g'a hari bonday beerey tunandi.</li>
      <li>I ga ziji hala beene, I ga ye ka zumbu guusuyaŋey ra, Borey biney ga jijiri masiiba sabbay se.</li>
      <li>I goono ga teeni, i goono ga langam sanda baji hanko, I ga fay da ngey laakaley parkatak!</li>
      <li>Waato din gaa no i na jinde sambu Rabbi gaa ngey taabey ra, A n'i faaba mo k'i kaa i masiibey ra.</li>
      <li>A na beene hirriyaŋ dangandi, Hala hari bondayey ma kani.</li>
      <li>Saaya din i maa kaani zama nango kani. Yaadin no a kand'ey d'a do-meyo kaŋ i ga ba din ra.</li>
      <li>Wa Rabbi sifa a baakasinay suujo se, D'a dambara goyey sabbay se kaŋ a ga te Adam-izey se.</li>
      <li>W'a beerandi mo jama marga ra, W'a sifa arkusey faada ra.</li>
      <li>A ga isey bare ka ciya taasi beeri, Hari-moy mo ma koogu ka ciya jaw laabu.</li>
      <li>Laabu albarkanta ga bare ka ciya ciiri batama, A ra gorokoy laala sabbay se.</li>
      <li>A ga taasey boŋ ciya bangu, Laabu kogo mo ma ciya hari-moyaŋ.</li>
      <li>Noodin binde no a ga naŋ harayzey ma goro, Zama i ma gallu cina k'a te nangoray.</li>
      <li>I ma fariyaŋ duma, i ma reyzin* kaliyaŋ tilam, I ma du heemaro din nafa.</li>
      <li>A ga albarka daŋ i se mo hal i ma tonton gumo, A si naŋ mo i almaney ma zabu.</li>
      <li>Koyne i ga kayna ka sumbal kankami nda taabi nda bine saray sabbay se,</li>
      <li>A ga donda-caray gusam bonkooney boŋ. A ma naŋ i ma te boŋdaray saajo taasi beerey boŋ, Naŋ kaŋ fondo si no.</li>
      <li>Amma a ga moori ra goroko sambu nga kayna din ra k'a dake beene, k'a ciya almayaali boobo hal a ma ciya kuru cine.</li>
      <li>Adilantey ga di woodin, i ga farhã mo. Laala kulu mo ga nga me daabu.</li>
      <li>May no gonda laakal? A ma haggoy da muraadu woodin yaŋ, A ma laakal mo da Rabbi baakasinay suujey.</li>
    </ol>
  </li>
  <li>
    <ol>
      <li>Dooni. Dawda baytu fo no.</li>
      <li>Ya Irikoy, ay bina sinji. Ay ga baytu, oho, ay ga sifawey baytu te, In d'ay bina kulu.</li>
      <li>Ya moolo kayna nda moolo beeri, wa mo hay, Ay bumbo mo, ay ga mo boyaŋ tunandi jirbi.</li>
      <li>Ya Rabbi, ay ga saabu ni se dumi cindey ra. Ay ga sifayaŋ baytu te ni se mo koyne dumey game ra.</li>
      <li>Zama ni baakasinay suujo ga beeri hal a bisa beeney gaa, Ni cimo mo koy ka to hala beene batama gaa.</li>
      <li>Ya Irikoy, ni ma beeri ka bisa beeney gaa, Ni darza mo ma bara ndunnya kulu boŋ.</li>
      <li>Ni ma faaba te da ni kambe ŋwaaro, ka tu ay se, Zama ni baakoy ma du faaba.</li>
      <li>Irikoy salaŋ nga hananyaŋo ra ka ne: «Ay ga farhã, Ay ga Sekem fay-fay, ay ma Sukkot gooro mo neesi.</li>
      <li>Jileyad ya ay wane no, Manasse mo ay wane no, Ifraymu ya ay wongu fuula no, Yahuda mo ay koytaray sarjilla no.</li>
      <li>Mowab ya ay nyumayyaŋ taasa no, Edom boŋ no ay n'ay taamo catu, Ay ga kuuwa Filistiya boŋ.»</li>
      <li>May no g'ay daŋ gallu cinarikoy ra? May no ga konda ay hala Edom?</li>
      <li>Ya Irikoy, manti ni n'iri furu no? Ya Irikoy, ni si fatta ka koy iri wongu marga banda no?</li>
      <li>Ma gaakasinay te iri se iri yanjekaaro gaa, Zama boro gaakasinay wo yaamo no.</li>
      <li>Irikoy gaakasinay do no iri ga alboro teera te, Zama nga no g'iri yanjekaarey taamu-taamu.</li>
    </ol>
  </li>
  <li>
    <ol>
      <li>Doonkoy jine bora se. Dawda baytu fo no. Ya ay sifawo Irikoyo, ma si dangay!</li>
      <li>Zama i na me laalo kaŋ gonda gulinci fiti ay gaa, I salaŋ ka gaaba nda ay da deene tangarikom.</li>
      <li>I n'ay windi mo da konnari sanni, I goono ga yanje da ay sabaabu kulu si.</li>
      <li>Baakasina kaŋ ay te nango ra no i ciya ay se kalimakoyaŋ, Amma ay wo go adduwa gaa.</li>
      <li>I n'ay booriyaŋo bana ay se da laala, I n'ay baakasina mo bana nda konnari.</li>
      <li>Ma boro laalo sinji a boŋ, Naŋ ibare ma kay a kambe ŋwaaro gaa.</li>
      <li>Waati kaŋ i ga ciiti a se, i ma taali dake a boŋ, A adduwa mo ma bare ka ciya zunubi.</li>
      <li>Naŋ a jirbey ma dunguriya, Boro fo mo m'a goyo sambu.</li>
      <li>Naŋ a izey ma ciya alatuumiyaŋ, A wando mo ma ciya boro kaŋ kurnyo bu.</li>
      <li>Naŋ a izey ma bar-bare ka bar kar, I ma ngey ŋwaaro ceeci ngey doŋ windi kurmey se nangu mooro.</li>
      <li>Naŋ gar-hãako ma hay kulu kaŋ go a se sambu, Yawyaŋ mo ma hay kulu kaŋ a du nga taabo ra ku wongu arzaka.</li>
      <li>I ma si du boro kulu kaŋ ga suuji cabe a se, I ma si du boro kaŋ ga bakar a alatuumey se.</li>
      <li>Naŋ a banda ma alandaaba, Zamana kaŋ ga tun ka kaa ra mo, a maa ma tuusu.</li>
      <li>Naŋ a kaayey laala ma goro Rabbi jine fonguyaŋ hari, I ma si a nyaŋo zunubey mo tuusu.</li>
      <li>Naŋ i ma goro Rabbi jine duumi, Zama a ma baa i fonguyaŋo tuusu ndunnya ra.</li>
      <li>Zama a mana fongu nga ma baakasinay suuji cabe, Amma a na talka nda alfukaaru nda bine-saray-koy gurzugandi, nga m'i wi se.</li>
      <li>Oho, a ga ba laaliyaŋ, kal a ma ye ka kaa a gaa. A si maa albarka daŋyaŋ kaani, kal a ma moor'a.</li>
      <li>A na laaliyaŋ daŋ ka nga boŋ daabu sanda nga bankaarayey cine, A binde ma furo a gunda teelo ra sanda hari cine, Da sanda ji cine mo a biriyey ra.</li>
      <li>Naŋ woodin ma ciya a se daabiri kaŋ a ga nga boŋ daabu nd'a, Da guddama mo kaŋ a ga nga canta haw d'a duumi.</li>
      <li>Ay kalimakoy da wo kaŋ yaŋ goono g'ay fundo laali mo, I banandi kaŋ ga fun Rabbi do nooya.</li>
      <li>Amma nin, ya Rabbi, Koy Beero, Ni ma gomni te ay se, ni maa sabbay se. M'ay faaba mo, Zama ni baakasinay suujo ga boori.</li>
      <li>Zama ay ya taabante no, kaŋ go moori ra, I n'ay bina mo maray ay ra.</li>
      <li>Ay ban sanda biya kaŋ salle, I n'ay kokobe sanda do cine.</li>
      <li>Ay kangey jijiri ka kar care gaa mehaw sabbay se, Ay gaahamo kulu faabu, maani si.</li>
      <li>Ay ciya wowi hari i do. Waati kaŋ i ga di ay, i ga ngey boŋey zinji.</li>
      <li>Ya Rabbi Irikoy, m'ay gaa. m'ay faaba ni baakasinay suujo boŋ.</li>
      <li>Zama borey ma du ka bay kaŋ woodin ni kambe no, Ya Rabbi, nin no k'a te.</li>
      <li>I ma soobay ka laali, amma nin wo ma albarka daŋ. Waati kaŋ i tun, i ga haaw, Amma ay, ni tamo ga maa kaani.</li>
      <li>Naŋ i m'ay ibarey daabu nda kayna danga bankaaray cine, I ma ngey boŋ daabu nda ngey haawo sanda alkuba cine.</li>
      <li>Ay ga saabuyaŋ boobo te Rabbi se d'ay meyo, Oho, ay g'a sifaw te jama ra.</li>
      <li>Zama a ga kay moori ra goroko kambe ŋwaari gaa, Zama a m'a faaba boro kaŋ goono g'a fundo ciiti kambe ra.</li>
    </ol>
  </li>
  <li>
    <ol>
      <li>Dawda baytu fo no. Rabbi ne ay Koyo se: «Ma goro ay kambe ŋwaaro gaa, Hal ay ma ni ibarey te ni ce taamey se furkange.»</li>
      <li>Rabbi ga ni sarjilla gaabikoono salle Sihiyona ra ka ne: «Ni ma koytaray ŋwa ni ibarey game ra.»</li>
      <li>Ni jama ga ngey boŋ nooyandi sargayyaŋ da bine yadda ni hino zaaro ra. Nin kaŋ gonda darza hanno mo boyaŋ gunda ra, Ni zankey ga kaa ni do danga harandaŋ cine.</li>
      <li>Rabbi ze, a zeyaŋo si tun mo. A ne: «Ni ya alfaga no hal abada, Malcizadaka wano cine.»</li>
      <li>Koy Beero go ni kambe ŋwaaro gaa, A ga bonkooniyaŋ bagu-bagu nga futa zaaro ra.</li>
      <li>A ga ciiti te dumi cindey ra, A ma nango toonandi nda buukoyaŋ. A ga jine boroyaŋ bagu-bagu laabu boobo ra.</li>
      <li>A ga gooru hari haŋ fonda boŋ, Woodin se no a ga ye ka boŋo sambu.</li>
    </ol>
  </li>
  <li>
    <ol>
      <li>Alleluya! Ay ga saabu Rabbi se d'ay bina kulu adilantey faada ra, da jama marga ra mo.</li>
      <li>Rabbi goyey ya ibeeriyaŋ no, Ceeciyaŋ hari mo no boro kulu kaŋ ga maa i kaani se.</li>
      <li>A goyo gonda beeray da koytaray darza, A adilitara mo tabbatante no hal abada.</li>
      <li>A naŋ i ma fongu nda nga dambara goyey. Rabbi ya gomnikoy no, kaŋ ga to da bakaraw.</li>
      <li>A na ŋwaari no borey kaŋ ga humbur'a se, A ga soobay ka fongu nga alkawlo gaa mo hal abada.</li>
      <li>A na nga goyo hino cabe nga jama se, Za kaŋ a na dumi cindey tubey no i se.</li>
      <li>A kambe goyey ya naanay da cimi ciiti no, A dondonandiyaŋ kulu mo tabbatanteyaŋ no.</li>
      <li>I sinji hal abada abadin, A n'i te cimi nda adilitaray ra.</li>
      <li>A kande nga jama se fansa, A na nga alkawlo kayandi hal abada. A maa ga hanan, a ga dambarandi mo.</li>
      <li>Rabbi humburkumay ga ti laakal sintinay. Boro kulu kaŋ g'a lordey goy te, A koy gonda fahamay hanno. Rabbi sifayaŋo go no hal abada.</li>
    </ol>
  </li>
  <li>
    <ol>
      <li>Alleluya! Albarkante no boro kaŋ ga humburu Rabbi, Kaŋ ga nga bine kaanandi gumo a lordey ra.</li>
      <li>Bora din banda ga ciya hinkoyaŋ ndunnya ra. Adilantey zamana borey ga ciya albarkanteyaŋ.</li>
      <li>Duure nda arzaka go a windo ra, A adilitara mo go no hal abada.</li>
      <li>Kaari ga fun kubay ra cimikoyey se, Rabbi ya gomni nda bakaraw da adilitaray koy no.</li>
      <li>Baani ga bara boro woone wo se: Nga kaŋ ga gomni goy te ka garaw daŋ. A ga nga muraadey te da cimi ciiti mo.</li>
      <li>Daahir a si zinji abada. Adilante ga ciya fonguyaŋ hari hal abada.</li>
      <li>A bina goono ga sinji no, A goono ga de Rabbi gaa, Baaru laalo s'a humburandi.</li>
      <li>A bina sinji, a si humburu hay kulu, Hal a ma di nga muraado feeri nga yanjekaarey boŋ.</li>
      <li>A zaban ka no alfukaarey se. A adilitara ga duumi hal abada, A hillo ga beeri mo ka tun beene.</li>
      <li>Boro laalo ga di woodin, a ma dukur, A ma nga hinje kaama, a ma komso mo. Boro laalo ibaayo ga halaci no.</li>
    </ol>
  </li>
  <li>
    <ol>
      <li>Alleluya! Ya araŋ Rabbi tamey, wa sifa, Wa Rabbi maa sifa!</li>
      <li>Wa Rabbi maa sifa, za sohõ ka koy hal abada.</li>
      <li>Za wayna funyaŋo ka koy hal a kaŋyaŋo, Rabbi maa ya sifayaŋ hari no.</li>
      <li>Rabbi ya beeraykoy no dumey kulu boŋ, A darza mo ku da beeney.</li>
      <li>May no ga hima Rabbi iri Irikoyo, Nga kaŋ gonda nga karga hala beene?</li>
      <li>Nga kaŋ ga nga boŋ kaynandi zama nga ma harey kaŋ go beena ra, Da wo kaŋ yaŋ go no ndunnya ra mo guna!</li>
      <li>A ga talka tunandi ka kaa kusa ra. A ga moori ra borey mo beerandi k'i kaa begunu ra,</li>
      <li>Zama nga m'i gorandi mayraykoyey banda, Kaŋ ga ti nga jama mayraykoyey.</li>
      <li>A ga naŋ waygunu ma ciya fu-nya, A ma goro mo ka ciya izeyaŋ nya kaŋ bine ga kaan. Alleluya!</li>
    </ol>
  </li>
  <li>
    <ol>
      <li>Waato kaŋ Israyla fun Misira laabo ra, Yakuba dumo fun mebarawey ra,</li>
      <li>Yahuda ciya Rabbi se nangoray hanante, Israyla ciya a mayray hari.</li>
      <li>Teeko n'a guna ka zuru, Urdun* mo bare ka ye banda,</li>
      <li>Tondi kuukey soobay ka sar sanda feeji gaaruyaŋ cine, Tudu izey mo sanda feeji izeyaŋ cine.</li>
      <li>Ya teeko, ifo ka du nin kaŋ se ni zuru? Da ni mo, ya Urdun, kaŋ ni ye da banda?</li>
      <li>Araŋ mo, ya tondi kuukey, Kaŋ araŋ go ga sar sanda feeji gaaruyaŋ cine? Araŋ mo, ya tudu izey, sanda feeji izeyaŋ cine?</li>
      <li>Ya nin ndunnya, ma jijiri Irikoy jine, Ma jijiri Yakuba Irikoyo jine,</li>
      <li>Nga kaŋ na tondi daari bare ka ciya bangu hari, Captu tondi mo ciya hari zuru.</li>
    </ol>
  </li>
  <li>
    <ol>
      <li>Ya Rabbi, manti iri wo bo, manti iri wo bo, Amma i ma ni maa beerandi, Ni baakasinay suujo da ni cimo sabbay se.</li>
      <li>Ifo se no dumi cindey ga ne: «Man no i Irikoyo go binde?»</li>
      <li>To, iri Irikoyo go beene, A te hay kulu kaŋ ga kaan nga se.</li>
      <li>I toorey, wura da nzarfu yaŋ no, boro kambe goyyaŋ no.</li>
      <li>I gonda meyaŋ, amma i si salaŋ; I gonda moyaŋ, amma i si di;</li>
      <li>I gonda hangayaŋ, amma i si maa; I gonda niineyaŋ, amma i si mani;</li>
      <li>I gonda kambeyaŋ, amma i si ham; I gonda ceyaŋ, amma i si dira, I si salaŋ mo ngey karrey ra.</li>
      <li>I teekoy ga ciya i cine yaŋ, Oho, hala nda boro kulu kaŋ ga de i gaa.</li>
      <li>Ya Israyla, ma de Rabbi gaa. Nga no ga ti i gaakasina da i korayo.</li>
      <li>Ya Haruna kunda, wa de Rabbi gaa. Nga no ga ti i gaakasina da i korayo.</li>
      <li>Ya araŋ kaŋ ga humburu Rabbi, wa de Rabbi gaa. Nga no ga ti i gaakasina da i korayo.</li>
      <li>Rabbi fongu iri gaa, a ga iri albarkandi mo. A ga Israyla dumo albarkandi, A ga Haruna kunda mo albarkandi.</li>
      <li>Borey kaŋ yaŋ ga humburu Rabbi, A g'i albarkandi, ikayney da ibeerey kulu.</li>
      <li>Rabbi ma naŋ araŋ ma baa ka tonton, Araŋ d'araŋ izey.</li>
      <li>Rabbi m'araŋ albarkandi, Nga kaŋ na beene nda ganda te.</li>
      <li>Beeney ya Rabbi beeney no, Amma a na ganda no Adam-izey se.</li>
      <li>Buukoy da borey kaŋ yaŋ ga do siw nango ra, I kulu si Rabbi sifa.</li>
      <li>Amma iri wo, iri ga Rabbi sifa, Za sohõ ka koy hal abada. Alleluya!</li>
    </ol>
  </li>
  <li>
    <ol>
      <li>Ay ga ba Rabbi, Zama a maa ay jinda d'ay ŋwaarayyaŋey.</li>
      <li>A na nga hanga jeeri ay se, Woodin se no ay mo g'a ce ay fundo me muudu.</li>
      <li>Buuyaŋ korfey n'ay didiji-didiji, Alaahara gurzugay du ay, Ay na taabi nda bine saray gar.</li>
      <li>Saaya din ra no ay na Rabbi ce ka ne: «Ya Rabbi, ay ga ni ŋwaaray, m'ay fundo faaba.»</li>
      <li>Rabbi ya gomnikoy no, adilitaraykoy mo no. Oho, iri Irikoyo ya bakarawkoy no.</li>
      <li>Rabbi ga haggoy da boŋ-baanay-koyey, Ay wo kayna, a n'ay faaba mo.</li>
      <li>Ya ay fundo, ma ye ka kaa ni fulanzama do, Zama Rabbi boriyandi ni se.</li>
      <li>Zama ni n'ay fundo faaba buuyaŋ gaa, Ay moy mundi gaa, Ay cey mo tansi gaa.</li>
      <li>Ay ga dira Rabbi jine fundikooney laabo ra.</li>
      <li>Ay cimandi, woodin se no ay salaŋ. Ay ne: «Ay kankam gumo.»</li>
      <li>Ay cahã ka ne: «Borey kulu tangarikomyaŋ no.»</li>
      <li>Ifo no ay ga bana Rabbi se a gomney kulu kaŋ a te ay se sabbay se?</li>
      <li>To, ay ga faaba haŋ-gaasiya sambu, Ka ce Rabbi maa boŋ,</li>
      <li>Ay m'ay sartey toonandi Rabbi se. Oho, a jama kulu jine n'ay g'a te.</li>
      <li>Rabbi diyaŋo gaa a wane hanantey buuyaŋ wo darza hari no.</li>
      <li>Ya Rabbi, daahir ay ya ni tam no, Ay ya ni tam no, da ni koŋŋa izo mo, Ni n'ay bakey* feeri.</li>
      <li>Ay ga saabuyaŋ sargay salle ni se, Ay ma ce Rabbi maa boŋ,</li>
      <li>Ay m'ay sartey toonandi Rabbi se. Oho, a jama kulu jine n'ay g'a te</li>
      <li>Rabbi windo batamey ra, Ni bindo ra no, ya Urusalima*. Alleluya!</li>
    </ol>
  </li>
  <li>
    <ol>
      <li>Ya dumi cindey kulu, wa Rabbi sifa. Ya dumey kulu, w'a beerandi.</li>
      <li>Zama baakasinay suujo ga beeri iri se. Rabbi cimo mo ga tondo duumi, hal abada. Alleluya!</li>
    </ol>
  </li>
  <li>
    <ol>
      <li>Wa saabu Rabbi se, zama nga wo booriyankoy no. Zama a baakasinay suujo ga tondo hal abada.</li>
      <li>Israyla ma ne: «A baakasinay suujo ga tondo hal abada.»</li>
      <li>Haruna kunda ma ne: «A baakasinay suujo ga tondo hal abada.»</li>
      <li>Borey kaŋ yaŋ ga humburu Rabbi ma ne: «A baakasinay suujo ga tondo hal abada.»</li>
      <li>Ay taabo ra ay na Rabbi ce. Rabbi tu ay se k'ay jisi nangu yulwante ra.</li>
      <li>Rabbi go ay do haray, ay si humburu. Ifo no Adam-ize ga hin ka te ay se?</li>
      <li>Rabbi go ay do haray, A go borey kaŋ yaŋ g'ay gaakasinay ra. Woodin se no ay ga di ay muraadey feeri ay konnakoy boŋ.</li>
      <li>Ni ma koru Rabbi do bisa ni ma naanay boro gaa.</li>
      <li>Ni ma koru Rabbi do bisa ni ma naanay bonkooney gaa.</li>
      <li>Ndunnya dumey kulu n'ay windi. Daahir no Rabbi maa ra no ay g'i pati-pati.</li>
      <li>I n'ay windi, oho, i n'ay windi. Daahir no Rabbi maa ra no ay g'i pati-pati.</li>
      <li>I n'ay windi sanda yu beeri hamni cine, I danjo ga tara ka bu sanda karji gaa danji. Daahir Rabbi maa ra no ay g'i pati-pati.</li>
      <li>Araŋ n'ay kar da gaabi hal ay ma kaŋ, Amma Rabbi n'ay gaa.</li>
      <li>Rabbi no ga ti ay gaabo d'ay bayto. Nga mo no ka ciya ay faaba.</li>
      <li>Farhã da faaba jinde go adilantey bukkey ra. Rabbi kambe ŋwaari ga yaarutaray te.</li>
      <li>Rabbi kambe ŋwaari ga beeri. Rabbi kambe ŋwaaro ga yaarutaray te.</li>
      <li>Ay si bu bo. Fundi n'ay ga te ka Rabbi goyey dede.</li>
      <li>Rabbi n'ay gooji nda dungay, Amma a man'ay nooyandi buuyaŋ se.</li>
      <li>Ma adilitaray windi meyey fiti ay se. Ay ga furo i do, ay ga saabu Rabbi se mo.</li>
      <li>Woone no ga ti Rabbi windi meyo, Adilantey no ga furo a gaa.</li>
      <li>Ay ga saabu ni se, zama ni tu ay se, Ni ciya ay faaba mo.</li>
      <li>Tondo kaŋ cinakoy wangu, Nga no ciya cinaro boŋo.</li>
      <li>Woodin ya Rabbi te-goy no, Dambara hari mo no iri diyaŋ gaa.</li>
      <li>Zaaro neeya kaŋ Rabbi te. Iri ma farhã, iri ma te bine kaani a ra.</li>
      <li>Ya Rabbi, ay goono ga ni ŋwaaray no, ma faaba! Ya Rabbi, ay goono ga ni ŋwaaray no, Ma albarka daŋ!</li>
      <li>Albarkante no nga kaŋ goono ga kaa Rabbi maa ra, Rabbi fuwo ra no iri na albarka gaara araŋ se.</li>
      <li>Rabbi no ga ti Irikoy, a na iri no annura mo. Wa sarga haw feema hilley gaa da korfoyaŋ.</li>
      <li>Nin no ga ti ay Irikoyo, ay ga saabu ni se mo. Nin no ga ti ay Irikoyo, ay ga ni beerandi.</li>
      <li>Wa saabu Rabbi se, zama nga wo booriyankoy no, Zama a baakasinay suujo ga tondo hal abada.</li>
    </ol>
  </li>
  <li>
    <ol>
      <li>Albarkanteyaŋ no borey kaŋ yaŋ ga gaabu cimi fonda gaa, Kaŋ yaŋ goono ga dira Rabbi asariya ra.</li>
      <li>Albarkanteyaŋ no borey din kaŋ g'a seedey haggoy, I goono g'a ceeci mo da ngey bine kulu.</li>
      <li>Oho, borey din si adilitaray-jaŋay goy te, I goono ga dira a fondey ra.</li>
      <li>Nin no k'iri lordi nda ni dondonandiyaŋey, Zama iri m'i haggoy da anniya.</li>
      <li>Doŋ day ay muraadey ma sinji mate kaŋ cine ay ga ni hin sanney haggoy d'a!</li>
      <li>Saaya din haawi s'ay di alwaati kaŋ cine ay na laakal ye ni lordey kulu gaa.</li>
      <li>Waati kaŋ cine ay na ni ciiti adilantey dondon, Ay ga saabu ni se da bine kaŋ ga saba.</li>
      <li>Ay ga ni hin sanney haggoy. Ma s'ay furu baa kayna!</li>
      <li>Ifo no arwasu ga nga muraadey hanandi nd'a? To, kal a m'i haggoy ni sanno boŋ.</li>
      <li>Ay bina kulu no ay na ni ceeci nd'a. Ma si naŋ ya daray ni lordey gaa.</li>
      <li>Ay na ni sanno tugu ay bina ra, Zama ay ma si zunubi te ni se.</li>
      <li>Ya Rabbi, ni ya albarkakoy no. M'ay dondonandi ni hin sanney.</li>
      <li>Ni me farilley kulu, ay n'i ci d'ay meyo.</li>
      <li>Ni seedey ganayaŋ g'ay farhandi, Sanda arzaka farhã himandi cine.</li>
      <li>Ay ga soobay ka ni dondonandiyaŋey miila, Ay ma laakal da ni fondey.</li>
      <li>Ay ga bine kaani te ni hin sanney ra, Ay si dinya ni sanno mo.</li>
      <li>Ma yulwandi ay, ni tamo se zama ay ma funa, Ay ma ni sanno haggoy mo.</li>
      <li>M'ay moy fiti zama ya guna ka di ni asariya ra dambara harey.</li>
      <li>Ay ya yaw no ndunnya ra, ma si ni lordey tugu ay se.</li>
      <li>Ay bina ga yalla-yalla da ni farilley duumi.</li>
      <li>Ni kaseeti boŋbeeraykoyey gaa kaŋ laali hariyaŋ no, Ngey kaŋ yaŋ ga daray ka mooru ni lordey gaa.</li>
      <li>Ma wowi nda donda-caray hibandi ka kaa ay gaa, Zama ay na ni seedey haggoy.</li>
      <li>Baa kaŋ mayraykoyey goro ka fakaaray ka gaaba nda ay, Kulu nda yaadin ay, ni tamo ga soobay ka ni hin sanney miila.</li>
      <li>Ni seedey, ngey no ga ti ay kaani maayaŋ, Ngey mo no ga ti ay saawarekasiney.</li>
      <li>Ay fundo go ga laabo naan, M'ay funandi ni sanno boŋ.</li>
      <li>Ay n'ay fondey bangandi, ni tu ay se mo. M'ay dondonandi ni hin sanney.</li>
      <li>M'ay fahamandi nda ni dondonandiyaŋ fondey, Yaadin gaa no ay ga ni dambara goyey miila.</li>
      <li>Ay bina hẽ tiŋay sabbay se, M'ay gaabandi ni sanno boŋ.</li>
      <li>M'ay wa da tangari fondo, M'ay no ni asariya mo ni gomno boŋ.</li>
      <li>Ay na naanay fondo suuban, Ay na ni farilley daŋ ay jine.</li>
      <li>Ay goono ga sandandi ni seedey gaa. Ya Rabbi, ma s'ay haawandi!</li>
      <li>Zuray no ay ga ni lordey fonda gana nd'a, Zama ni g'ay bina hayandi.</li>
      <li>Ya Rabbi, m'ay dondonandi ni hin sanney fonda, Ay mo g'a haggoy hala bananta.</li>
      <li>M'ay no fahamay zama ay ma laakal ye ni asariya gaa k'a te, Daahir, ay g'a gana nd'ay bina kulu.</li>
      <li>M'ay daŋ ay ma ni lordey fonda gana, Zama a ra no ay ga maa kaani.</li>
      <li>M'ay bina bare ni seedey do haray, Manti zamba arzaka do haray bo.</li>
      <li>M'ay moy hibandi ka kaa hari yaamo gunayaŋ gaa, M'ay funandi mo ni fondey ra.</li>
      <li>Ma ni sanno tabbatandi ay, ni tamo se, Kaŋ ga naŋ boro ma humburu nin.</li>
      <li>Ma wowo kaŋ ay ga humburu din bare, Zama ni farilley ya ihannoyaŋ no.</li>
      <li>A go, ay go ga yalla-yalla nda ni dondonandiyaŋey, M'ay funandi ni adilitara ra.</li>
      <li>Ya Rabbi, ni baakasinay suujey ma kaa ka to ay do, Ni faaba do, ni sanno boŋ.</li>
      <li>Yaadin gaa no ay ga du haŋ kaŋ ay ga tu d'a ay wowkwa se, Zama ay go ga de ni sanno gaa.</li>
      <li>Ma si cimi sanno ta ka ban ay meyo ra pat, Zama ay n'ay beeja daŋ ni farilley gaa.</li>
      <li>Yaadin gaa no ay ga ni asariya haggoy duumi, Hal abada abadin.</li>
      <li>Ay ga dira laakal kanay ra mo, Zama ay na ni dondonandiyaŋey ceeci.</li>
      <li>Ay ga ni seedey ci bonkooniyaŋ jine, Haawi s'ay di mo.</li>
      <li>Ni lordey mo no ay ga te bine kaani d'a, Ay ga ba r'ey mo.</li>
      <li>Ay g'ay kambey salle mo ni lordey do haray, Ay ga ba r'ey mo. Ay ga ni hin sanney mo miila.</li>
      <li>Ma fongu sanno kaŋ ni te ay, ni tamo se gaa, Wo kaŋ ni n'ay daŋ ay ma beeje sinji a gaa.</li>
      <li>Woodin no ga ti ay kunfa ay kankamo ra, Zama ni sanno n'ay funandi.</li>
      <li>Boŋbeeraykoyey donda ay gumo, Kulu nda yaadin ay mana mulay ka fun ni asariya ra.</li>
      <li>Ya Rabbi, ay fongu ni waato farilley, Ay du yaamaryaŋ mo.</li>
      <li>Ay dukur gumo laalakoyey kaŋ yaŋ ga fay da ni asariya sabbay se.</li>
      <li>Ni hin sanney ciya ay se baytuyaŋ ay yawtaray nangorayey ra.</li>
      <li>Ya Rabbi, ay fongu ni maa gaa cin, Ay na ni asariya haggoy mo.</li>
      <li>Woodin ay doona k'a te, Zama ay na ni dondonandiyaŋey haggoy.</li>
      <li>Rabbi no ga ti ay baa. Ay jin ka ci kaŋ ay ga ni sanney haggoy k'i te mo.</li>
      <li>Ay bina kulu no ay na ni ceeci nd'a, Ma bakar ay se ni alkawlo boŋ.</li>
      <li>Ay fongu ay muraadey gaa, Ay n'ay cey bare mo ka ye ni seedey do haray.</li>
      <li>Ay cahã, yana dirgay, zama ay ma ni lordey haggoy.</li>
      <li>Laalakoyey korfey n'ay didiji-didiji, Amma ay mana dinya ni asariya gaa.</li>
      <li>Cin bindi no ay ga tun zama ay ma saabu ni se, Ni farilla adilitaraykoyey sabbay se.</li>
      <li>Ay ya gorokasin no borey kulu kaŋ ga humburu nin se, Da borey kaŋ yaŋ ga haggoy da ni dondonandiyaŋey mo se.</li>
      <li>Ya Rabbi, ndunnya go toonante da ni baakasinay suujo. M'ay dondonandi ni hin sanney.</li>
      <li>Ya Rabbi, ma gomni te ay, ni tamo se ni sanno boŋ.</li>
      <li>M'ay dondonandi fayanka hanno nda bayray mo, Zama ay na ni lordey cimandi.</li>
      <li>Za ay mana di kayna ay na fondo taŋ, Amma sohõ ay ga haggoy da ni sanno.</li>
      <li>Ni ya booriyankoy no, ni ga booriyaŋ goy te mo. M'ay dondonandi ni hin sanney.</li>
      <li>Boŋbeeraykoyey na tangari haawa ay gaa, Amma ay wo, ay ga ni dondonandiyaŋey haggoy d'ay bina kulu.</li>
      <li>I biney naasu gumo, Amma ay wo goono ga farhã ni asariya ra.</li>
      <li>A boori ay se kaŋ ay di kayna, Kaŋ ga naŋ ay ma ni hin sanney dondon.</li>
      <li>Ay wo do ni meyo ra asariya bisa wura da nzarfu zambarey.</li>
      <li>Ni kambey no k'ay te, k'ay cina mo. M'ay no fahamay hal ay ma ni lordey dondon.</li>
      <li>Borey kaŋ yaŋ ga humburu nin ma di ay ka farhã, Zama ay na beeje daŋ ni sanno gaa.</li>
      <li>Ya Rabbi, ay bay kaŋ ni ciitey ya adilitaray wane yaŋ no, Naanay ra mo no ni n'ay kankam.</li>
      <li>Ay ga ni ŋwaaray, Ma naŋ ni baakasinay suujo ma ciya yaamaryaŋ hari ay se, Ni alkawlo boŋ ay, ni tamo se.</li>
      <li>Ni bakarawo ma kaa ka to ay do hal ay ma funa, Zama ni asariya no ga ti ay kaani maayaŋ.</li>
      <li>Haawi ma boŋbeeraykoyey di zama i n'ay zamba nda tangari, Amma ay wo, kala ay ma ni dondonandiyaŋey miila.</li>
      <li>Borey kaŋ yaŋ ga humburu nin, Da borey kaŋ yaŋ ga ni seedey bay mo ma bare ka ye ay do haray.</li>
      <li>Ay bina ma ciya cimi-toonante-koy ni hin sanney ra, zama ay ma si haaw.</li>
      <li>Ay fundo go ga yangala ni faaba batuyaŋ se, Amma ay g'ay beeje sinji ni sanno gaa.</li>
      <li>Ay moy gaze, kaŋ ay goono ga ni alkawlo hangan. Ay goono ga ne: «Waati fo no ni g'ay yaamar?»</li>
      <li>Baa kaŋ ay ciya sanda humbur _kaŋ suugu|_ dullu ra, Kulu nda yaadin ay mana dinya ni hin sanney gaa.</li>
      <li>Ay, ni tamo jirbey, jirbi marge no? Waati fo no ni ga ciiti toonandi borey kaŋ goono g'ay gurzugandi yaŋ boŋ?</li>
      <li>Boŋbeeraykoyey na guusu hirrimi te ay se, Ngey kaŋ si ni asariya gana.</li>
      <li>Ni lordey kulu ya naanaykoyyaŋ no. Borey goono g'ay gurzugandi nda tangari. M'ay gaa!</li>
      <li>Kayna ka cindi i m'ay ŋwa ka ban laabo ra, Amma ay mana ni dondonandiyaŋey furu.</li>
      <li>M'ay funandi ni baakasinay suujo boŋ, Ay mo ga ni meyo seedey haggoy.</li>
      <li>Ya Rabbi, ni sanno sinji beene hal abada.</li>
      <li>Ni naanayo go no zamana kulu se, Ni na ndunnya sinji, nga mo go, a kay.</li>
      <li>I kulu goro hunkuna ni farilley boŋ, Zama hay kulu ya ni tam no.</li>
      <li>Da manti kaŋ ni asariya no ga ti ay kaani maayaŋo, Doŋ ay halaci ay kankamo ra.</li>
      <li>Ay si dinya ni dondonandiyaŋey abada, Zama ngey no ni n'ay funandi nd'a.</li>
      <li>Ay ya ni wane no. M'ay faaba, zama ay na ni dondonandiyaŋey ceeci.</li>
      <li>Laalakoyey n'ay batandi zama ngey m'ay halaci se, Amma ay ga laakal ye ni seedey gaa.</li>
      <li>Ay di kaŋ haŋ kaŋ kubay kulu gonda me, Amma ni lordo wo ga tafay gumo.</li>
      <li>Ay ga ba ni asariya hala mate kaŋ sinda misa. Fonguyaŋ hari no ay se zaari me-a-me.</li>
      <li>Ni lordey n'ay no laakal hala ay bisa ay ibarey laakal, Zama ni lordey go ay jine duumi.</li>
      <li>Ay gonda fahamay ka bisa borey kaŋ yaŋ n'ay dondonandi kulu, Zama ni seedey no ga ti fonguyaŋ hari ay se.</li>
      <li>Ay gonda fahamay ka bisa dottijo zeeney, Zama ay na ni dondonandiyaŋey haggoy.</li>
      <li>Ay n'ay cey hibandi ka kaa laala fondey kulu ra, Zama ay ma laakal da ni sanno, k'a gana.</li>
      <li>Ay mana kamba ka fay da ni farilley, Zama nin no k'ay dondonandi.</li>
      <li>Ni sanney ga kaan ay meyo se kaŋ sinda misa. Oho, i kaan da yu ay meyo ra.</li>
      <li>Ni dondonandiyaŋey do no ay ga du fahamay, Woodin se no ay konna tangari fondo kulu.</li>
      <li>Ni sanno ya fitilla no ay cey se, Kaari mo no ay fonda ra.</li>
      <li>Ay ze, ay g'a tabbatandi mo: Ay ga laakal da ni farilley kaŋ adilitaraykoyyaŋ no.</li>
      <li>Ay di kayna gumo. Ya Rabbi, m'ay funandi ni sanno boŋ.</li>
      <li>Ya Rabbi, ay ga ni ŋwaaray, Bine yadda sargayey kaŋ ga fun ay meyo ra ni m'i ta, M'ay dondonandi ni farilley mo.</li>
      <li>Ay fundo go ay kamba ra duumi, Kulu nda yaadin ay si dinya ni asariya.</li>
      <li>Laalakoyey na kumsay hirri ay se, Amma ay mana kamba ka ni dondonandiyaŋey naŋ.</li>
      <li>Ni seedey ciya ay se tubu kaŋ ga duumi, Zama ngey no ga ti ay bina kaani maayaŋo.</li>
      <li>Ay n'ay bina ye ni hin sanney goy-teeyaŋ gaa hal abada, hala bananta.</li>
      <li>Ay ga konna bine-hinka-koyey, Amma ay ga ba ni asariya.</li>
      <li>Nin no ga ti ay tuguyaŋ do d'ay korayo mo, Ay go ga beeje sinji ni sanno gaa.</li>
      <li>Ya araŋ laala goy-teekoy, wa fay da ay, Zama ay m'ay Irikoyo lordey haggoy.</li>
      <li>M'ay gaay ni sanno boŋ hala ay ma funa, Ma si naŋ ya haaw mo ay beeja sabbay se.</li>
      <li>M'ay gaabandi, ay mo ga goro baani samay, Ay ga laakal ye ni hin sanney gaa mo duumi.</li>
      <li>Borey kulu kaŋ yaŋ ga kambe ka fay da ni hin sanney, Ni g'i furu, zama i halliyaŋey wo yaamo no.</li>
      <li>Ni ga ndunnya boro laaley kulu kaa sanda guuru ziibi cine, Woodin se no ay ga ba ni seedey.</li>
      <li>Ay gaahamo goono ga jijiri ni humburkumay sabbay se, Ay ga humburu ni ciitey mo.</li>
      <li>Ay na cimi ciiti nda adilitaray te. Ma s'ay naŋ ay kankamkoy kambe ra.</li>
      <li>Ma ciya yadda sambuko ay, ni tamo se booriyaŋ fonda ra, Ma si naŋ boŋbeeraykoyey m'ay kankam.</li>
      <li>Ay moy gaze ni faaba hanganyaŋ ciine ra, Da ni sanni adilanta* sabbay se mo.</li>
      <li>Ma goy ay, ni tamo se ni gomno boŋ, M'ay dondonandi ni hin sanney.</li>
      <li>Ay ya ni tam no. M'ay no fahamay, zama ay ma ni seedey bay.</li>
      <li>Alwaati to Rabbi se a ma goy, Zama i na ni asariya furu.</li>
      <li>Day ay wo, ay ga ba ni lordey ka bisa wura, Oho, ka bisa wura hanno.</li>
      <li>Woodin sabbay se no ay ga di kaŋ ni dondonandiyaŋey kulu ga saba no. Ay ga konna tangari fondo kulu mo.</li>
      <li>Ni seedey ya dambara hari yaŋ no, Woodin se no ay fundo g'i haggoy k'i gana.</li>
      <li>Ni sanney feeriyaŋo ga kaari no, A ga fahamay no borey kaŋ si bay yaŋ kulu se.</li>
      <li>Ay n'ay meyo feeri ka fulanzam da gaabi, Zama ay goono ga yalla-yalla nda ni lordey.</li>
      <li>Ma bare ka ye ay do haray, ma gomni te ay se mo, Sanda mate kaŋ cine ni doona ka te ni maa baakoy se.</li>
      <li>M'ay cey kayandi ni sanno ra, Laala kulu dumi ma si du mayray ay boŋ.</li>
      <li>M'ay fansa ka kaa boro kankami ra, Ay mo ga laakal da ni dondonandiyaŋey k'i gana.</li>
      <li>Ma naŋ ni moyduma ma hanan ay, ni tamo gaa, M'ay dondonandi ni hin sanney.</li>
      <li>Ay moy goono ga mundi dooru sanda gooru cine, Zama i mana laakal da ni asariya k'a te.</li>
      <li>Ya Rabbi, ni ya adilitaraykoy no, Ni ciitey mo ga kay no.</li>
      <li>Ni na ni seedey lordi adilitaray da naanay koonu ra.</li>
      <li>Ay anniya n'ay ŋwa, Zama ay ibarey dinya ni sanney gaa.</li>
      <li>Ni sanno ga hanan gumo, A se no ay, ni tamo ga ba r'a.</li>
      <li>Ay ya zanka no kaŋ i ga donda, Amma ay si dinya ni dondonandiyaŋey gaa.</li>
      <li>Ni adilitara ya hal abada adilitaray no, Ni asariya mo cimi no.</li>
      <li>Azaaba nda taabi du ay, Amma ni lordey no ga ti ay kaani maayaŋo.</li>
      <li>Ni seedey ya adilitaraykoyyaŋ no hal abada, M'ay no fahamay zama ay ma funa.</li>
      <li>Ay bina kulu no ay ce d'a. Ya Rabbi, ma tu ay se. Ay ga ni hin sanney haggoy k'i gana.</li>
      <li>Ay na ni ce, m'ay faaba! Ay mo, ay ga goy da ni seedey.</li>
      <li>Ay na mo boyaŋ jin ay goono ga jinde daŋ ka gaakasinay ŋwaaray. Ay na bine sinji ni sanno gaa.</li>
      <li>Hala cin alwaatey ga furo, kulu ay moy ga hay, Zama ay ma ni sanno miila.</li>
      <li>Ya Rabbi, ma maa ay jinda ni baakasinay suujo boŋ, M'ay funandi mo ni farilley boŋ.</li>
      <li>Laala ganakoy goono ga maan ka kaa, Day i ga mooru ni asariya.</li>
      <li>Ya Rabbi, ni ga maan. Ni lordey kulu mo cimiyaŋ no.</li>
      <li>Za doŋ ay bay ni seedey gaa, Ni n'i sinji no hal abada.</li>
      <li>Ma laakal ye ay kankamo gaa. M'ay faaba mo, zama ay si dinya ni asariya gaa.</li>
      <li>M'ay gaa ay kalima ra, k'ay fansa*. M'ay funandi ni sanno boŋ.</li>
      <li>Faaba ga mooru laalakoyey, Zama i siino ga ni hin sanney ceeci.</li>
      <li>Ya Rabbi, ni bakarawo ga beeri, M'ay funandi ni farilley boŋ.</li>
      <li>Borey kaŋ yaŋ g'ay gurzugandi d'ay yanjekaarey ga baa. Kulu nda yaadin ay mana kamba ka ni seedey naŋ.</li>
      <li>Ay na laakal ye ka di naanay feerikoy, Ay n'i fanta mo, zama i mana ni sanno gana.</li>
      <li>Guna ka di mate kaŋ ay ga ba ni dondonandiyaŋey! Ya Rabbi, m'ay funandi ni baakasinay suujo boŋ.</li>
      <li>Ni sanni timmanta wo cimi no. Ni ciiti adilitaraykoyey mo, I afo kulu ga tondo hal abada.</li>
      <li>Bonkooney n'ay gurzugandi sabaabu kulu si, Amma ni sanney dambara no g'ay bina di.</li>
      <li>Ay ga farhã ni sanno sabbay se, Sanda boro kaŋ du wongu arzaka boobo farhã cine.</li>
      <li>Ay ga konna tangari, ay n'a fanta mo, Amma ay ga ba ni asariya.</li>
      <li>Sorro iyye no ay ga ni sifa zaari folloŋ ra, Ni farilla adilitaraykoyey sabbay se.</li>
      <li>Laakal kanay boobo go no ni asariya baakoy se, Hay kulu s'i naŋ i ma harta.</li>
      <li>Ya Rabbi, ay na bine sinji ni faaba gaa, Ay na ni lordey goyey te mo.</li>
      <li>Ay bina na laakal daŋ ni seedey gaa, Oho, ay ga ba r'ey gumo.</li>
      <li>Ay laakal da ni dondonandiyaŋey da ni seedey, Zama ay muraadey kulu go ni jine.</li>
      <li>Ya Rabbi, naŋ ay hẽeno ma maan ka to ni jine. M'ay no fahamay ni sanno boŋ.</li>
      <li>Ay ŋwaara ma kaa ni jine, M'ay faaba mo ni sanno boŋ.</li>
      <li>Ay meyo ma sifaw ci, Zama ni g'ay dondonandi ni hin sanney.</li>
      <li>Ay deena ma ni sanno baytu te, Zama ni lordey kulu ya adilitaraykoyyaŋ no.</li>
      <li>Ni kamba ma goro nda ay gaayaŋ soola, Zama ay na ni dondonandiyaŋey suuban.</li>
      <li>Ya Rabbi, ay goono ga yalla-yalla nda ni faaba, Ni asariya mo ay kaani maayaŋ no.</li>
      <li>Ay fundo ma funa, a ga ni sifa mo, Ni farilley mo m'ay gaa.</li>
      <li>Ay daray sanda feeji kaŋ daray cine. Ma ay, ni tamo ceeci, zama ay si dinya ni lordey gaa.</li>
    </ol>
  </li>
  <li>
    <ol>
      <li>Zijiyaŋ dooni no. Ay kankamo ra ay hẽ Rabbi gaa, a tu ay se mo.</li>
      <li>Ya Rabbi, m'ay fundo faaba meyey kaŋ ga tangari te yaŋ gaa, Da deene kaŋ ga halli mo gaa.</li>
      <li>Ya nin, deene kaŋ ga halli, ifo no i ga ni no, Ifo mo no i ga tonton ni se?</li>
      <li>To, wongaari hangawey kaŋ gonda deene, Ngey da zam tuuri danj'izeyaŋ no.</li>
      <li>Kaari ay, za kaŋ ay goono ga yawtaray te Mesek ra, Za kaŋ ay goono ga goro Kedar bukka ra.</li>
      <li>Ay fundo gay gumo a goono ga goro borey kaŋ yaŋ konna laakal kanay banda.</li>
      <li>Ay wo, laakal kanay no ay ga ba, Amma d'ay salaŋ, wongu no i ga ba.</li>
    </ol>
  </li>
  <li>
    <ol>
      <li>Zijiyaŋ dooni no. Ay ga boŋ sambu ka tondi kuukey guna. Man gaa no ay gaakasina ga fun?</li>
      <li>To, Rabbi do no ay gaakasina ga fun, Nga kaŋ na beena nda ganda te.</li>
      <li>A si naŋ ni cey ma tansi, Nga kaŋ goono ga ni batu, a si dusungu bo.</li>
      <li>Guna, nga kaŋ goono ga Israyla batu, A si dusungu, a si jirbi mo.</li>
      <li>Rabbi no ga ti ni batukwa. Rabbi no ga ti ni se bi ni kambe ŋwaari gaa.</li>
      <li>Zaari, wayna si ni kar, wala cin, handu kwaaray.</li>
      <li>Rabbi ga ni hallasi ka ni wa da goy laalo kulu, A ga ni fundo haggoy.</li>
      <li>Rabbi ga ni fattayaŋ da ni furoyaŋ kulu haggoy, Za sohõ ka koy hal abada.</li>
    </ol>
  </li>
  <li>
    <ol>
      <li>Zijiyaŋ dooni no. Dawda wane no. Ay farhã waato kaŋ cine i ne ay se: «Kaa, iri ma koy Rabbi windo do.»</li>
      <li>Ya Urusalima*, iri cey ga kay ni birni meyey ra.</li>
      <li>Urusalima, nin kaŋ i na ni cina, Gallu nooya kaŋ goono ga margu care gaa.</li>
      <li>Naŋ kaŋ kundey ga kaaru, Kaŋ ga ti Rabbi kundey, farilla no Israyla se, Ngey ma du ka saabu Rabbi maa se.</li>
      <li>Zama noodin no i na kargayaŋ sinji ciiti teeyaŋ se, Kaŋ ga ti Dawda dumo kargey.</li>
      <li>Wa te adduwa Urusalima laakal kana se ka ne: «Ni baakoy ma te arzaka.</li>
      <li>Laakal kanay ma goro ni birni cinarey ra, Albarka mo ma goro ni faadey ra.»</li>
      <li>Ay nya-izey d'ay baakoy sabbay se no ay ga ne: «Laakal kanay ma goro ni ra.»</li>
      <li>Rabbi iri Irikoyo windo sabbay se no ay goono ga ni albarka ceeci.</li>
    </ol>
  </li>
  <li>
    <ol>
      <li>Zijiyaŋ dooni no. Ya beeney ra gorokwa, nin no ay go ga guna.</li>
      <li>A go, sanda mate kaŋ cine bannyayaŋ moy go ngey koyo kambe do haray, Wala sanda koŋŋa kaŋ a moy go nga fu-nya kambe do haray, Yaadin cine no iri moy go Rabbi iri Irikoyo do haray, Hal a ma gomni te iri se.</li>
      <li>Ya Rabbi, ma gomni goy te iri se. Ma gomni goy te iri se zama iri kungu nda donda-caray gumo.</li>
      <li>Iri laami bu gumo da arzakantey hahaarayaŋey, Da boŋbeeraykoyey donda-cara mo.</li>
    </ol>
  </li>
  <li>
    <ol>
      <li>Zijiyaŋ dooni no. Dawda wane no. Israyla ma ne: «Da manti kaŋ Rabbi go iri do haray,</li>
      <li>Da manti kaŋ Rabbi go iri do haray waato kaŋ cine borey tun iri gaa,</li>
      <li>Doŋ i n'iri gon da fundi, Waato kaŋ cine i futa koroŋ iri gaa.</li>
      <li>Doŋ haro n'iri yoole, Gooru ma gana iri fundey boŋ mo.</li>
      <li>Doŋ harey kaŋ ga futu ga gana iri fundey boŋ.»</li>
      <li>Iri ma Rabbi sifa, Nga kaŋ mana iri nooyandi i hinjey se i m'iri ŋwa.</li>
      <li>Iri fundey koma sanda curo kaŋ du ka fun kol'izeyaŋ hirrimi ra. Hirrimo pati, iri mo du ka koma.</li>
      <li>Iri gaakasinay go Rabbi maa do haray, Nga kaŋ na beene nda ganda te.</li>
    </ol>
  </li>
  <li>
    <ol>
      <li>Zijiyaŋ dooni no. Borey kaŋ yaŋ ga de Rabbi gaa ga hima Sihiyona tondo, kaŋ si zinji. A goono ga goro hal abada.</li>
      <li>Sanda mate kaŋ cine tondi kuukey go Urusalima windanta, Yaadin cine no Rabbi go nga jama windanta, Ne jine ka koy hal abada.</li>
      <li>Zama laalakoy si adilantey laabo may, Hala adilantey ma si ngey kambe salle ka goy laalo te.</li>
      <li>Ya Rabbi, ma boriyandi booriyankoyey se, Da borey kaŋ yaŋ biney ga kay mo se.</li>
      <li>Amma ngey kaŋ yaŋ ga kamba ka koy ngey fondo siirey do haray, Rabbi ga kond'ey, ngey da laala goy-teekoy care banda. Laakal kanay ma bara Israyla gaa!</li>
    </ol>
  </li>
  <li>
    <ol>
      <li>Zijiyaŋ dooni no. Saaya kaŋ Rabbi ye ka kande Sihiyona izey kaŋ koy tamtaray, Iri ciya sanda boro kaŋ goono ga hindiri.</li>
      <li>Alwaato din no iri meyey ga to da haari, Iri deeney mo gonda farhã baytuyaŋ. Kala dumi cindey game ra i ne: «Rabbi na muraadu beeriyaŋ te i se.»</li>
      <li>Lalle, muraaduyaŋ kaŋ ga beeri no Rabbi te iri se, Iri mo, iri goono ga maa kaani.</li>
      <li>Ya Rabbi, ma ye ka kande iri, iri ma fun tamtaray, Sanda Negeb* goorey hari zurey cine.</li>
      <li>Borey kaŋ ga duma nda mundi ga wi da farhã.</li>
      <li>Bora kaŋ goono ga dira, a ga hẽ, A dumayaŋ gaaso go a se ga jare, A ga ye ka kaa da farhã kuuwayaŋ, A go ga kande nga bokey.</li>
    </ol>
  </li>
  <li>
    <ol>
      <li>Zijiyaŋ dooni no. Suleymanu wane no. Da manti Rabbi no ka windo cina, Kulu cinakoy goono ga taabi no yaamo. Da manti Rabbi no ka gallo batu, Batuko jirbi jaŋa mo yaamo no.</li>
      <li>Yaamo no araŋ se, araŋ ma tun za da hinay, Araŋ ma te cin mo hala araŋ ma fulanzam, Araŋ ma taabi ŋwaari ŋwa. Zama Rabbi ga nga baakoy no jirbi.</li>
      <li>A go, izeyaŋ ya tubu no kaŋ ga fun Rabbi do, Gunde izey mo a alhakku no.</li>
      <li>Sanda hangawyaŋ kaŋ go boro gaabikooni kambe ra, Yaadin cine no zankataray izey bara nd'a.</li>
      <li>Albarkante no bora kaŋ a tonga ga to d'ey. Haawi s'i di waati kaŋ i ga kakaw da ibarey faada meyey ra.</li>
    </ol>
  </li>
  <li>
    <ol>
      <li>Zijiyaŋ dooni no. Albarkante no boro kulu kaŋ ga humburu Rabbi, Boro kaŋ ga dira a fondey ra.</li>
      <li>Ni ga ni kambe goyey nafa ŋwa, Ni ga ciya albarkante, ni ga ciya arzakante mo.</li>
      <li>Ni wando ga ciya reyzin* nya kaŋ ga hay ni windo ra jina haray, Ni izey mo sanda zeytun* tilamanteyaŋ no ni taablo windanta.</li>
      <li>Guna, boro kaŋ ga humburu Rabbi, Yaadin cine no a ga du albarka nd'a.</li>
      <li>Rabbi ga ni albarkandi nda albarka kaŋ ga fun Sihiyona ra, Ni ma di Urusalima albarka mo ni fundi jirbey kulu ra.</li>
      <li>Oho, ni ma di ni haamey. Laakal kanay ma bara Israyla gaa!</li>
    </ol>
  </li>
  <li>
    <ol>
      <li>Zijiyaŋ dooni no. «Sorro marge no i n'ay taabandi za ay zankatara waate!» Israyla ma ci ka ne:</li>
      <li>«Sorro marge no i n'ay taabandi za ay zankatara waate. Kulu nda yaadin i mana te ay boŋ zaama.</li>
      <li>Alfarey na ngey farmi guwey te ay banda daaro ra, I na ngey bata guwey kuukandi mo.»</li>
      <li>Rabbi ya adilitaraykoy no, A na laalakoyey korfey pati.</li>
      <li>Borey kulu kaŋ yaŋ si ba Sihiyona ma haaw, I ma bare ka ye banda.</li>
      <li>I ma ciya sanda fu boŋ subu kaŋ ga lakaw za a mana beeri.</li>
      <li>Subu wiiko si du ka nga kambe toonandi nd'a, Sanku fa boko hawko m'a ganday.</li>
      <li>Bisako mo si ne: «Rabbi albarka ma goro araŋ boŋ, Iri ga albarka gaara araŋ se Rabbi maa ra.»</li>
    </ol>
  </li>
  <li>
    <ol>
      <li>Zijiyaŋ dooni no. Ay go guusuyaŋey ra. Ya Rabbi, ay hẽ ni gaa!</li>
      <li>Ya ay Koyo, ma maa ay jinda, Ni hangey ma hangan ay ŋwaarayyaŋey jinda se.</li>
      <li>Ya Rabbi, hala day ni ga taaley kabu, Yaadin gaa may no ga kay, ya ay Koyo?</li>
      <li>Amma yaafa go no ni do, zama borey ma humburu nin.</li>
      <li>Ay go ga Rabbi hangan, ay fundo goono ga hangan. A sanno ra mo no ay ga beeje sinji.</li>
      <li>Ay fundo goono ga Koy Beero hangan ka bisa borey kaŋ yaŋ ga susubay hangan. Kal a bisa susubay hangankoy gaa.</li>
      <li>Ya Israyla, ma beeje sinji Rabbi gaa, Zama baakasinay suuji go no Rabbi do. A do gonda fansa yulwante mo.</li>
      <li>Nga mo no ga Israyla fansa a taaley kulu gaa.</li>
    </ol>
  </li>
  <li>
    <ol>
      <li>Zijiyaŋ dooni no. Dawda wane no. Ya Rabbi, ay mana te boŋbeeray, Ay mana mo daabay te mo. Ay mana furo muraadu bambata yaŋ ra, Wala hayey kaŋ ga dambarandi gumo ay se.</li>
      <li>Daahir ay n'ay laakalo kanandi k'a dangandi, Sanda zanka kaŋ i kaa wa, a go nga nyaŋo do mo. Ay do haray ay laakalo ga hima zanka kaŋ i kaa wa.</li>
      <li>Israyla ma beeje sinji Rabbi gaa za sohõ ka koy hal abada.</li>
    </ol>
  </li>
  <li>
    <ol>
      <li>Zijiyaŋ dooni no. Ya Rabbi, ma fongu Dawda gaa a kankamey kulu sabbay se.</li>
      <li>Zeyaŋo kaŋ a te Rabbi se, Da sarto kaŋ a sambu Yakuba wane Hinkoyo se, ka ne:</li>
      <li>«Daahir, ay si furo ay windo ra, Ay si kaaru mo ay daarijo boŋ,</li>
      <li>Ay s'ay moy no jirbi, ay si dusungu mo,</li>
      <li>Kala day d'ay du Rabbi se nangu jina, Kaŋ ga ti Yakuba wane Hinkoyo se nangoray.»</li>
      <li>A go, iri maa a baaru Efrata ra, Iri n'a gar Yaar farey ra.</li>
      <li>Iri ma furo a nangora ra, Iri ma sududuyaŋ te a ce taamey furkanga do.</li>
      <li>Ya Rabbi, ma tun ka koy ni fulanzamyaŋ nango do, Nin da ni hino sundurko.</li>
      <li>Ni alfagey ma daabu nda adilitaray, Ni wane hanantey mo ma doon farhã sabbay se.</li>
      <li>Ma si ni moyduma bare ka kaa ni wane suubananta gaa ni tamo Dawda sabbay se.</li>
      <li>Rabbi ze Dawda se da cimi, A si bare ka fay d'a mo. A ne: «Ni ize gundey ra no ay ga afo dake ni karga boŋ.</li>
      <li>Da ni izey n'ay sappa d'ay seeda kaŋ ay g'i dondonandi nd'a haggoy, Kal i banda mo ma goro ni karga boŋ hal abada.»</li>
      <li>Zama Rabbi na Sihiyona suuban, A yalla-yalla nd'a ma ciya nga se nangoray.</li>
      <li>A ne: «Woone ya ay fulanzamyaŋ do no hal abada. Noodin no ay ga goro, zama ay yalla-yalla nd'a.»</li>
      <li>Ay g'a ŋwaaro albarkandi nda yulwa, Ay g'a laamikoyey kungandi nda ŋwaari.</li>
      <li>A alfagey mo, ay g'i daabu nda faaba, A wane hanantey mo ga doon farhã sabbay se.</li>
      <li>Noodin no ay ga naŋ Dawda hillo ma zay, Ay jin ka fitilla soola ay suubananta se.</li>
      <li>Ay g'a ibarey daabu nda haawi, Amma a koytaray fuula ga nyaale ay suubananta boŋ.</li>
    </ol>
  </li>
  <li>
    <ol>
      <li>Zijiyaŋ dooni no. Dawda wane no. Guna, ifo no ka boori nda woone, Ifo no ga kaan d'a mo, Sanda nya-izey ma goro nda maa-care se yaŋ?</li>
      <li>A ga hima nda boŋ gaa ji, haw kaanokoy, Wo kaŋ sarre ka koy kaabe gaa, Sanda Haruna kaaba gaa no. Wo kaŋ sarre a bankaarayey gaa ka koy hala ganda meyo gaa.</li>
      <li>A ga hima Hermon tondo harandaŋ, Wo kaŋ ga zumbu Sihiyona tondi kuukey boŋ. Zama noodin no Rabbi na albarka lordi, Fundi hal abada nooya.</li>
    </ol>
  </li>
  <li>
    <ol>
      <li>Zijiyaŋ dooni no. Ya araŋ, Rabbi tamey kulu, wa Rabbi sifa, Araŋ kaŋ goono ga kay Rabbi windo ra cin!</li>
      <li>Wa araŋ kambey salle beene Nangu Hananta gaa haray, Wa Rabbi sifa mo.</li>
      <li>Rabbi kaŋ na beene nda ganda te, A albarka ma fun ni se Sihiyona ra.</li>
    </ol>
  </li>
  <li>
    <ol>
      <li>Alleluya! Ya araŋ, Rabbi tamey, wa Rabbi maa sifa, W'a sifawo te!</li>
      <li>Araŋ kaŋ ga kay Rabbi fuwo ra, Iri Irikoyo fuwo windo ra,</li>
      <li>Wa Rabbi sifa, zama Rabbi ya booriyankoy no. Wa sifayaŋ baytu te a maa se, zama woodin ga kaan.</li>
      <li>Zama Rabbi na Yakuba suuban nga boŋ se, Israyla ya a mayray hari no.</li>
      <li>Zama ay bay kaŋ Rabbi ya beeraykoy no, Iri Irikoyo go de-koyey kulu boŋ.</li>
      <li>Hay kulu kaŋ ga kaan Rabbi se, woodin no a ga te, Beene nda ganda ra, teekoy da guusuyaŋey ra.</li>
      <li>A ga naŋ burey ma tun za ndunnya me, A ga nyalawyaŋey daŋ beene hari sabbay se, A ga haw kaa taray a ma fun nga arzaka jisiri nangey ra.</li>
      <li>Nga no ka Misira laabo hay-jiney kar, Boro gaa, alman gaa.</li>
      <li>Ya Misira, a na alaama nda dambara goy yaŋ te ni bindo ra, Firawna* nda nga bannyey kulu boŋ.</li>
      <li>A na ndunnya dumi boobo kar, A na bonkooni hinkoyey mo wi:</li>
      <li>Amorancey bonkoono Sihon, da Basan bonkoono Og, Da Kanaana mayrayey kulu.</li>
      <li>A na i laabo nooyandi tubu hari, Tubu hari no nga borey Israyla se.</li>
      <li>Ya Rabbi, ni maa ga tondo. Ya Rabbi, ni fonguyaŋo mo go no zamana ka koy zamana.</li>
      <li>Zama Rabbi ga nga jama ciiti, A ga bakar mo nga tamey se.</li>
      <li>Dumi cindey toorey ya wura nda nzarfu yaŋ no, Borey kambe goyyaŋ no.</li>
      <li>I gonda me, amma i si salaŋ; I gonda mo, amma i si di;</li>
      <li>I gonda hanga, amma i si maa, Fulanzamay mo si no i meyey ra.</li>
      <li>Borey kaŋ g'i te ga ciya i cine yaŋ, Oho, hala nda boro kulu kaŋ ga de i gaa.</li>
      <li>Ya Israyla dumo, wa Rabbi sifa! Ya Haruna kunda, wa Rabbi sifa!</li>
      <li>Ya Lawi kunda, wa Rabbi sifa! Araŋ kaŋ ga humburu Rabbi, wa Rabbi sifa!</li>
      <li>Rabbi kaŋ goono ga goro Urusalima ra, A sifayaŋo ma fun Sihiyona ra. Alleluya!</li>
    </ol>
  </li>
  <li>
    <ol>
      <li>Wa saabu Rabbi se, zama nga wo booriyankoy no, Zama a baakasinay suujo ga tondo hal abada.</li>
      <li>Wa saabu koyey Irikoyo se, Zama a baakasinay suujo ga tondo hal abada.</li>
      <li>Wa saabu koyey Koyo se, Zama a baakasinay suujo ga tondo hal abada.</li>
      <li>Nga kaŋ ga dambara goy beerey te, Wa saabu nga hinne se, Zama a baakasinay suujo ga tondo hal abada.</li>
      <li>Wa saabu nga kaŋ na beeney te fahamay boŋ se, Zama a baakasinay suujo ga tondo hal abada.</li>
      <li>Wa saabu nga kaŋ na laabo daaru harey boŋ se, Zama a baakasinay suujo ga tondo hal abada.</li>
      <li>Wa saabu nga kaŋ na kaari beerey te se, Zama a baakasinay suujo ga tondo hal abada.</li>
      <li>Wayna zama a ma zaari may, Zama a baakasinay suujo ga tondo hal abada.</li>
      <li>Hando da handariya izey, ngey mo i ma cin may, Zama a baakasinay suujo ga tondo hal abada.</li>
      <li>Nga kaŋ na Misira kar da hay-jine wiyaŋ, Wa saabu a se, Zama a baakasinay suujo ga tondo hal abada.</li>
      <li>A na Israyla mo kaa i ra, Zama a baakasinay suujo ga tondo hal abada.</li>
      <li>Da gaabi kwaaray da kambe sallanta mo, Zama a baakasinay suujo ga tondo hal abada.</li>
      <li>Nga kaŋ na Teeku Cira kortu, wa saabu a se, Zama a baakasinay suujo ga tondo hal abada.</li>
      <li>A naŋ Israyla ma gana mo teeko bindi ra, Zama a baakasinay suujo ga tondo hal abada.</li>
      <li>Amma a na Teeku Cira gum Firawna nda nga wongu marga kulu boŋ, Zama a baakasinay suujo ga tondo hal abada.</li>
      <li>Nga kaŋ na nga borey candi saajo ra, wa saabu a se, Zama a baakasinay suujo ga tondo hal abada.</li>
      <li>Nga kaŋ na bonkooni beeriyaŋ kar, wa saabu a se, Zama a baakasinay suujo ga tondo hal abada.</li>
      <li>A na bonkooni hinkoyey wi mo, Zama a baakasinay suujo ga tondo hal abada.</li>
      <li>Amorancey bonkoono Sihon, Zama a baakasinay suujo ga tondo hal abada.</li>
      <li>Da Basan bonkoono Og mo, Zama a baakasinay suujo ga tondo hal abada.</li>
      <li>A n'i laabey nooyandi tubu hari, Zama a baakasinay suujo ga tondo hal abada.</li>
      <li>Tubu hari nooya a tamo Israyla se, Zama a baakasinay suujo ga tondo hal abada.</li>
      <li>Nga kaŋ fongu iri gaa iri kayna ra, wa saabu a se, Zama a baakasinay suujo ga tondo hal abada.</li>
      <li>A n'iri faaba iri yanjekaarey kambe, Zama a baakasinay suujo ga tondo hal abada.</li>
      <li>A go ga ŋwaari no fundikooni kulu se, Zama a baakasinay suujo ga tondo hal abada.</li>
      <li>Wa saabu beene Irikoyo se, Zama a baakasinay suujo ga tondo hal abada.</li>
    </ol>
  </li>
  <li>
    <ol>
      <li>Noodin Babila isey me gaa no iri goro, Iri ga soobay ka hẽ mo, Waati kaŋ cine iri fongu Sihiyona gaa.</li>
      <li>Iri na iri moolo beerey sarku kuubey gaa no-haray,</li>
      <li>Zama noodin no borey kaŋ yaŋ na iri may ceeci ngey ma maa iri dooney. Ngey kaŋ yaŋ na iri gurzugandi, I na farhã dooni ceeci iri gaa. I ne: «Wa doon iri se Sihiyona dooney ra afolloŋ.»</li>
      <li>Mate no iri ga te ka Rabbi bayto te laabu waani fo ra?</li>
      <li>Ya Urusalima, d'ay dinya ni gaa, Yaadin gaa naŋ ay kambe ŋwaaro ma dinya nga gonitara gaa.</li>
      <li>D'ay mana fongu ni gaa, D'ay si ba Urusalima ka bisa ay farhã hari beeri kulu. To, naŋ ay deena mo ma naagu ay daana gaa,</li>
      <li>Ya Rabbi, ma fongu haŋ kaŋ Edom izey te Urusalima _halaciyaŋ|_ zaaro ra, Ngey kaŋ yaŋ ne: «W'a zeeri! W'a zeeri kala daba gaa!»</li>
      <li>Ya nin, Babila ize wayo, nin kaŋ i ga halaci, Bine kaanikoy no nga kaŋ ga bana ni se misa kaŋ ni te iri se din cine.</li>
      <li>Bine kaanikoy no nga kaŋ ga ni zankey di k'i soote tondi daari boŋ.</li>
    </ol>
  </li>
  <li>
    <ol>
      <li>Dawda wane no. Ay ga saabu ni se d'ay bina kulu, Ay ga sifayaŋ baytu te ni se koyey jine.</li>
      <li>Ay ga sududu ka guna ni fu hananta do haray, Ay ma saabu ni maa se ni baakasinay suujo da ni cimo sabbay se, Zama ni na ni sanno beerandi ni maa kulu boŋ.</li>
      <li>Zaaro kaŋ ra ay ce, ni tu ay se, Ni n'ay bine gaabandi nda gaabi.</li>
      <li>Ya Rabbi, ndunnya bonkooney kulu ga saabu ni se waati kaŋ i ga maa ni me sanney.</li>
      <li>Oho, i ga Rabbi fondey baaru baytu te, Zama Rabbi darza ya ibeeri no.</li>
      <li>Zama baa kaŋ Rabbi ya beeraykoy no, A goono ga laakal da borey kaŋ sinda boŋbeeray, Amma a na boŋbeeraykoyey bay za nangu mooro.</li>
      <li>Baa kaŋ ay goono ga dira taabi bindo ra, Kulu nda yaadin ni g'ay funandi. Ni ga kambe salle ka gaaba nda ay ibarey bine tuna, Ni kambe ŋwaaro mo g'ay faaba.</li>
      <li>Rabbi ga haŋ kaŋ ga ti ay do haray wane toonandi. Ya Rabbi, ni baakasinay suujo ga tondo. Ma si ni kambe goyey furu.</li>
    </ol>
  </li>
  <li>
    <ol>
      <li>Doonkoy jine bora se. Dawda baytu fo no. Ya Rabbi, ni n'ay fintal, ni n'ay bay mo.</li>
      <li>Ay goray d'ay tunyaŋ kulu, ni g'i bay. Ni n'ay fonguyaŋey bay za nangu mooro.</li>
      <li>Ni n'ay fonda d'ay kaniyaŋo kulu fintal, Ni n'ay muraadey kulu bay.</li>
      <li>Zama za sanni kulu si no ay deena boŋ, Nin, ya Rabbi, ni n'a kulu bay.</li>
      <li>Ni n'ay kali jina nda banda, Ni na ni kambe dake ay boŋ.</li>
      <li>Bayray woodin, a dambara bisa ay gaabi. A ga ku, ay si hin ka to a gaa.</li>
      <li>Man no ay ga koy ka fay da ni Biya, Wala man no ay ga zuru ni se ka koy?</li>
      <li>D'ay kaaru ka koy hala beena ra, ni go noodin. D'ay n'ay daarijo daaru Alaahara, noodin mo ni go no.</li>
      <li>D'ay na mo boyaŋ fata sambu hala ay ma koy ka goro teeko ya-haray meyo gaa,</li>
      <li>Hala noodin bumbo ni kambe g'ay candi, Ni kambe ŋwaari g'ay gaay.</li>
      <li>D'ay ne: «Daahir kubay no g'ay daabu, Hananyaŋo kaŋ go ay windanta mo ga ciya cin.»</li>
      <li>Kubay bumbo manti kubay no ni se, Cin mo ga kaari sanda zaari cine. Kubay da kaari, i kulu afolloŋ no ni se.</li>
      <li>Zama ay taka kulu, nin no k'a te. Ni n'ay dabu-dabu za ay nyaŋo gunde ra.</li>
      <li>Ay ga saabu ni se, Zama ay teeyaŋo ya humburkumay hari no, Haŋ kaŋ ga dambarandi mo no. Ni goyey ga dambarandi, Woodin mo ay bina n'a bay gumo.</li>
      <li>Ay biriyey manti tugante no ni se, Waato kaŋ i n'ay te tuguyaŋ ra, Waato kaŋ i n'ay cina nda gonitaray ndunnya guusuyaŋey ra.</li>
      <li>Ni moy go ga di ay za ay go kuri gude. Jirbey kaŋ ni waadu ay se mo, ni n'i kabu, I n'i kulu hantum ni tira ra, Za waati kaŋ baa afo mana te jina.</li>
      <li>Ya Irikoy, man ni miiley darza misa ay se! Man i kabuyaŋo baayaŋ misa!</li>
      <li>D'ay g'i kabu, i baa da laabu gurey. Waati kaŋ ay mo hay, hala hõ day ay go ni banda.</li>
      <li>Ya Irikoy, doŋ day ni ma boro laaley wi! Ya araŋ borey kaŋ goono ga kuri mun, Wa gana ka fun ay gaa.</li>
      <li>Zama i goono ga ni ciine te da laala, Ni ibarey mo goono ga ni maa ce yaamo.</li>
      <li>Ya Rabbi, manti ay konna ni konnakoy? Manti ay ga dukur da borey kaŋ yaŋ murte ni gaa?</li>
      <li>Ay ga konn'ey da konnari toonante, I ciya ay ibareyaŋ.</li>
      <li>Ya Irikoy, ni m'ay fintal k'ay bina bay. M'ay neesi, k'ay fonguyaŋey bay.</li>
      <li>Ma guna ka di hala laala fondo fo go no ay do, Ma jine candi ay se mo hal abada fonda ra.</li>
    </ol>
  </li>
  <li>
    <ol>
      <li>Doonkoy jine bora se. Dawda baytu fo no.</li>
      <li>Ya Rabbi, m'ay faaba k'ay kaa laalakoyey kambe. M'ay hallasi k'ay wa da toonyantey.</li>
      <li>Ngey kaŋ yaŋ ga dabari laaley miila ngey biney ra. Duumi i goono ga wongu tunandiyaŋ soola.</li>
      <li>I na ngey deenayzey fasu ka te sanda gondi wane cine, Gazama naaji no go i me-kuurey ra. (Wa dangay)</li>
      <li>Ya Rabbi, m'ay haggoy, k'ay kaa laalakoyey kambe. M'ay hallasi k'ay wa da toonyantey, Ngey kaŋ yaŋ na anniya haw ngey m'ay cey kaa ay cire.</li>
      <li>Boŋbeeraykoyey na kumsay hirri ka korfoyaŋ tugu zama ngey m'ay di se. I na wufa hirri laawalo gaa, I na sawyaŋ hirri. (Wa dangay)</li>
      <li>Ay ne Rabbi se: «Nin no ga ti ay Irikoyo. Ya Rabbi, ma hanga jeeri ay ŋwaarayyaŋey hẽeno jinda se.</li>
      <li>Ya Rabbi, Koy Beero, ay faaba gaabo, Ni na kosaray te ay boŋo se wongu zaari ra.</li>
      <li>Ya Rabbi, ma si boro laalo muraadey feeri. Ma si a dabari laala mo albarkandi, Zama i ma si ngey boŋ beerandi.» (Wa dangay)</li>
      <li>«Borey kaŋ yaŋ n'ay daŋ game din, Ma naŋ i me-kuurey zamba ma kaŋ i boŋ.</li>
      <li>Naŋ danj'izeyaŋ ma kaŋ i boŋ, I m'i catu danji nda day guusoyaŋ ra, Naŋ kaŋ i si ye ka tun koyne.</li>
      <li>Zambantey ma si tabbat ndunnya ra. Bone-teerey mo, laala m'i koli k'i leemun nda waasi.»</li>
      <li>Ay bay kaŋ Rabbi ga kankami ra waney sanney kayandi ciiti ra, A ga cimi ciiti te alfukaarey se mo.</li>
      <li>Daahir, adilantey ga saabu ni maa se, Wo kaŋ yaŋ ga saba mo ga goro ni jine duumi.</li>
    </ol>
  </li>
  <li>
    <ol>
      <li>Dawda baytu fo no. Ya Rabbi, ay goono ga ni ce, ma cahã ka kaa ay do. Ma hanga jeeri ay jinda se waati kaŋ ay na ni ce.</li>
      <li>Ma naŋ ay adduwey ma salle ni jine sanda dugu cine, Ay kambe salleyaŋo ma hima sanda wiciri kambu sarga.</li>
      <li>Ya Rabbi, ma haggoyko daŋ ay meyo se. Ma batuko daŋ ay me-kuurey se.</li>
      <li>Ma s'ay bina miila siirandi a ma koy hari laalo kulu do, Kaŋ ga naŋ ay ma furo laala goy muraadu ra, Taali-teerey banda. Ma si naŋ ay m'i laam'izey ŋwa.</li>
      <li>Naŋ day adilante m'ay kar baakasinay ra, A ma kaseeti ay gaa mo. Amma boro laaley ma si baa ji tuusu ay boŋo gaa, Zama ay adduwa ga tonton nda jina koyyaŋ ka gaaba nda i goy laaley.</li>
      <li>Da i n'i maykoy catu ganda i ma fun tondi jabu gaa, Gaa no jama ga maa ay sanney, zama i ga kaan.</li>
      <li>Sanda mate kaŋ cine i ga laabu beeri farmi waate, Yaadin cine no i biriyey go ga say-say saarayey me gaa.</li>
      <li>Zama ay moy, ya Rabbi, Koy Beero, i go ni gaa, Ni do no ay ga koru. Ma s'ay fundo naŋ kosaray si.</li>
      <li>M'ay batu k'ay waa da kumsa kaŋ i deeniya ay se, Kaŋ ga ti taali-teerey hirrimey.</li>
      <li>Naŋ boro laaley ma kaŋ ngey taaru hirrimey ra. Day ay wo, ay ma bisa baani samay.</li>
    </ol>
  </li>
  <li>
    <ol>
      <li>Dawda baytu fo kaŋ a te waato kaŋ a go tondi guuso ra. Adduwa mo no.</li>
      <li>Ay ga hẽ Rabbi gaa d'ay jinda. Ay jinde no ay g'ay ŋwaarayyaŋ hẽeney te d'a Rabbi gaa.</li>
      <li>Ay g'ay hẽeno gusam a jine, Ay g'ay taabo cabe a se mo.</li>
      <li>Waati kaŋ ay biya kasam ay ra, Ni jin k'ay fonda bay. Ay fonda kaŋ ay ga gana din, I na kumsay tugu ay se a ra.</li>
      <li>Ay guna ka di ay kambe ŋwaaro gaa haray, Boro si no kaŋ ga saal ay. Tuguyaŋ do si no ay se, Boro si no kaŋ g'ay fundo saal.</li>
      <li>Ya Rabbi, ay na ni ce. Ay ne: «Nin no ga ti ay koruyaŋ do, Nin no ga ti ay baa mo fundikooney laabo ra.</li>
      <li>Ma hanga jeeri ay hẽeno se, zama ay kayna gumo. M'ay faaba ay gurzugandikoyey kambe ra, Zama i bisa ay gaabi.</li>
      <li>M'ay fundo fattandi ka kaa kasu ra, Zama ay ma saabu ni maa se. Adilantey g'ay windi, Zama ni ga gomni te ay se.»</li>
    </ol>
  </li>
  <li>
    <ol>
      <li>Dawda baytu fo no. Ya Rabbi, ma maa ay adduwa. Ma hanga jeeri ay ŋwaarayyaŋey se. Ma tu ay se ni naanayo da ni adilitara ra.</li>
      <li>Ma si kond'ay, ni tamo, ciiti do, Zama ni jine fundikooni si no kaŋ gonda adilitaray.</li>
      <li>Zama ibara n'ay fundo gurzugandi, A n'ay fundo musay kala ganda. A n'ay gorandi kubay nangey ra, Sanda borey kaŋ yaŋ gay ka bu.</li>
      <li>Woodin sabbay se no ay biya kasam ay ra, Ay bina mo goono ga dusu ay ganda ra.</li>
      <li>Ay go ga fongu waato jirbey, Ay goono ga fongu-fongu nda ni te-goyey kulu, Ay goono ga laakal da ni kambe goyey.</li>
      <li>Ay g'ay kambey salle ni do haray, Ay fundo mo gonda ni jaw, sanda laabu kogo cine. (Wa dangay)</li>
      <li>Ya Rabbi, ma cahã ka tu ay se. Ay biya londi kulu bu. Ma si ni moyduma tugu ay se, Zama ay ma si ciya sanda borey kaŋ yaŋ ga zumbu ka do guusu ra.</li>
      <li>Ma naŋ ay ma maa ni baakasinay suujo baaru susubay, Zama ni gaa no ay ga de. Ma naŋ ya bay fondo kaŋ no ay ga hima ka gana, Zama ni do no ay bina goono ga ye.</li>
      <li>Ya Irikoy, m'ay faaba k'ay kaa ay ibarey kambe ra. Ay go ga koru ni do.</li>
      <li>M'ay dondonandi ya ni miila te, Zama nin no ga ti ay Irikoyo. Ni Biya booriyankoyo m'ay candi fondo kayante ra.</li>
      <li>Ya Rabbi, m'ay funandi ni maa sabbay se, M'ay fundo kaa taabi ra ni adilitara ra.</li>
      <li>M'ay ibarey pati ka kaa ni baakasinay suujo ra, Borey kulu kaŋ yaŋ g'ay fundo kankam, ni m'i halaci, Zama ay ya ni tam no.</li>
    </ol>
  </li>
  <li>
    <ol>
      <li>Dawda wane no. Wa Rabbi ay tondi daaro sifa, Nga kaŋ g'ay kambey dondonandi wongu, Ay kambayzey mo tangami.</li>
      <li>Ay baakasinay suujo nd'ay wongu fu gaabikoono mo no koyne, Ay cinari kuuko nd'ay Faabakwa mo no, Ay korayo no, ay deyaŋ haro mo no, Nga kaŋ g'ay borey daŋ ay dabaro cire no.</li>
      <li>Ya Rabbi, ifo no Adam-ize kaŋ ni ga laakal d'a binde? Boro ize mo, ifo no hala ni ma fongu a gaa?</li>
      <li>Adam-ize ga hima sanda fulanzamay funsuyaŋ hinne, A jirbey mo ga hima sanda bi kaŋ goono ga bisa.</li>
      <li>Ya Rabbi, ma ni beeney gungumandi ka zumbu, Ma tondi kuukey ham, kal i ma te dullu.</li>
      <li>Ma nyalawyaŋ catu ka borey say-say, Ma ni hangawey taŋ hal i boŋ ma haw.</li>
      <li>Ma ni kambe salle a ma fun beene, M'ay faaba, m'ay soolam ka kaa hari bambatey ra. M'ay faaba yawey kambe ra,</li>
      <li>Ngey kaŋ yaŋ meyey ga sanni yaamo yaŋ te, I kambe ŋwaarey ya tangari kambe ŋwaari yaŋ no.</li>
      <li>Ya Irikoy, ay ga baytu taji te ni se. Moolo hamni waykoy boŋ no ay ga sifaw baytuyaŋ te ni se.</li>
      <li>Nin no ga bonkooney no faaba. Ni ga ni tamo Dawda faaba k'a kaa takuba laala me ra.</li>
      <li>M'ay faaba k'ay soolam ka kaa yawey kambe ra, Kaŋ yaŋ meyey ga sanni yaamo te. I kambe ŋwaarey ya tangari kambe ŋwaari yaŋ no.</li>
      <li>Iri ize arey ma ciya sanda tilamyaŋ kaŋ beeri za i zankatara ra, Iri ize wayey mo ma hima faada cinari lokota gaa tondi jabante yaŋ.</li>
      <li>Iri barmey ma to da nafa kulu dumi, Iri feejey mo ma hay-ka-hay zambarey da dubal-dubal iri kuray nangey ra.</li>
      <li>Iri hawey ma hay-ka-hay, Gunde hasaraw si, mursay si, Bine saray kosongu mo ma si te iri kwaara fondey ra.</li>
      <li>Bine kaani koy yaŋ no borey kaŋ gonda goray woodin dumi. Oho, bine kaani koy yaŋ no borey kaŋ Rabbi no ga ti i Irikoyo.</li>
    </ol>
  </li>
  <li>
    <ol>
      <li>Irikoy sifaw kaŋ Dawda te no. Ya ay Irikoyo, ay Koy Beero, ay ga ni beerandi! Ay ga ni maa sifa mo hal abada abadin.</li>
      <li>Zaari kulu no ay ga ni sifa, Ay ga ni maa sifa mo hal abada abadin.</li>
      <li>Rabbi wo beeraykoy no, a to i m'a sifa gumo. A beera bisa fintalyaŋ mo.</li>
      <li>Zamana fo boroyaŋ ga ni goyey sifa zamana fo boroyaŋ se, I ma ni goy hinkoyey dede.</li>
      <li>Ni darza beeray beero din, Da ni goyey kulu kaŋ ga dambarandi, Ay ga soobay k'i miila.</li>
      <li>Borey ga ni goy hinkoyey kaŋ ga humburandi sanni te, Ay mo, ya ni beera sifa.</li>
      <li>I ga ni gomno beera sanni ci, I ma farhã kuuwayaŋ te ni adilitara sabbay se.</li>
      <li>Rabbi ya gomni nda suuji koy no. A ga suuru hal a bine ga tun, A gonda baakasinay suuji boobo mo.</li>
      <li>Rabbi ya gomnikoy no boro kulu se, A suujey go a goyey kulu se.</li>
      <li>Ya Rabbi, ni goyey kulu ga ni kuuku, Ni wane hanantey mo ga ni sifa.</li>
      <li>I ga ni mayray darza sanni te, I ma soobay ka ni hino sanni salaŋ,</li>
      <li>Zama i ma ni goy hinkoyey bayrandi Adam-izey se, Ngey da ni mayray beero darza.</li>
      <li>Ni mayra wo, mayray kaŋ ga duumi no, Ni koytara mo tabbatante no zamaney kulu ra.</li>
      <li>Rabbi ga ngey kaŋ yaŋ ga ba ka kaŋ kulu gaay, A ga gungumante kulu tunandi mo.</li>
      <li>Fundikooney kulu goono ga mo sinji ni gaa, Ni g'i no ngey ŋwaarey mo alwaati kaŋ ga hagu ra.</li>
      <li>Ni ga ni kambe feeri ka fundikooni kulu ibaayo toonandi a se.</li>
      <li>Rabbi ya adilitaraykoy no nga fondey kulu ra, Gomnikoy mo no a goyey kulu ra.</li>
      <li>Rabbi ga maan borey kulu kaŋ yaŋ ga nga ce gaa. Sanda borey kulu kaŋ yaŋ g'a ce da cimi.</li>
      <li>A ga borey kaŋ ga humbur'a muraadey feeri, A ga maa i hẽeno se mo k'i faaba.</li>
      <li>Rabbi ga haggoy da nga baakoy kulu, Amma a ga boro laaley kulu halaci.</li>
      <li>Ay meyo ga Rabbi sifaw ci, Fundikooni kulu mo g'a maa hanna sifa hal abada abadin.</li>
    </ol>
  </li>
  <li>
    <ol>
      <li>Alleluya! Ya ay fundo, ma Rabbi sifa!</li>
      <li>Ay ga Rabbi sifa ay fundo me muudu, Ay ma sifayaŋ baytu te ay Irikoyo se kal ay fundo me.</li>
      <li>Wa si de mayraykoyey gaa, Adam-izey yaŋ no kaŋ sinda faaba hina.</li>
      <li>A fundo ga dira, nga mo ma ye ka ciya nga laabu zeena, Zaari woodin ra no a saawarey ga halaci.</li>
      <li>Bine kaanikoy no bora kaŋ gonda Yakuba Irikoyo a ma ciya a se Gaako, Bora din beeja go Rabbi nga Irikoyo gaa.</li>
      <li>Nga no ka beene nda ganda, Da teeku nda haŋ kaŋ go i ra kulu te. Nga wo naanaykoy no hal abada.</li>
      <li>Nga kaŋ ga cimi ciiti kayandi borey kaŋ yaŋ go kankami ra din se, Nga no ga ŋwaari no harayzey mo se. Rabbi ga hawantey feeri ka taŋ.</li>
      <li>Rabbi ga danawey moy fiti, Rabbi ga borey kaŋ yaŋ gungum kayandi, Rabbi ga ba adilantey.</li>
      <li>Rabbi ga haggoy da yawey, A ga alatuumey da wayborey kaŋ kurnye bu yaŋ gaakasinay, Amma a ga boro laaley fondey siirandi.</li>
      <li>Rabbi ga may hal abada. Ya Sihiyona, ni Irikoyo ga may hala ka koy zamaney kulu. Alleluya!</li>
    </ol>
  </li>
  <li>
    <ol>
      <li>Alleluya! Zama a boori i ma sifaw baytu te iri Irikoyo se, Zama haŋ kaŋ ga kaan no. Sifayaŋ mo, haŋ kaŋ ga hagu no.</li>
      <li>Rabbi ga Urusalima cina, A ga Israyla say-sayantey margu mo.</li>
      <li>A ga bine-saray-koyey yayandi, a g'i biyey haw.</li>
      <li>A ga handariyayzey baayaŋo kabu, A ga maa daŋ i kulu gaa.</li>
      <li>Iri Irikoyo ya Beeraykoy no, Gaabikooni mo no hin do. A fahama sinda me.</li>
      <li>Rabbi ga boŋ baanaykoyey gaay ka boro laaley zeeri hala ganda.</li>
      <li>Wa baytu Rabbi se da saabuyaŋ. Wa sifayaŋ baytu te iri Irikoyo se da moolo beeri.</li>
      <li>Nga no ga beene batama daabu nda buruyaŋ, A ma beene hari soola ndunnya se, A ma naŋ subu tayo ma fatta tondi kuukey boŋ.</li>
      <li>Nga no ga almaney no ngey ŋwaaro, Ngey da gaaru izey mo waati kaŋ i goono ga hẽ.</li>
      <li>A mana bari gaabo guna hala hay fo beeri no, A si maa boro cey kaani mo.</li>
      <li>Rabbi ga maa kaani nda borey kaŋ yaŋ ga humburu nga, Kaŋ ga ti ngey kaŋ yaŋ ga beeje sinji a baakasinay suujo gaa.</li>
      <li>Ya Urusalima, ma Rabbi sifa! Ya Sihiyona, ma ni Irikoyo sifa!</li>
      <li>Zama a na ni birni meyey karangaley gaabandi, A na ni izey mo albarkandi ni ra.</li>
      <li>A ga laakal kanay daŋ hala ni hirrey me, A ga ni kungandi mo da alkama hamni baano.</li>
      <li>A ga nga lordo samba ndunnya boŋ, A sanno mo ga zuru nda waasi gumo.</li>
      <li>A ga neezu* no sanda feeji hamni kwaaray, A ga harandaŋ kaŋ ga ye sanda gari say-say sanda boosu cine.</li>
      <li>A ga nga gariyo catu zanjarmi-zanjarmi. May no ga hin ka kay a yeeno jine?</li>
      <li>A ga nga sanno samba k'i mannandi, A ga nga hawo daŋ a ma faaru, harey mo ga zuru.</li>
      <li>A ga nga sanno fe Yakuba se, A hin sanney d'a farilley mo Israyla se.</li>
      <li>A mana yaadin cine te kunda fo se, A farilley mo, i si i bay. Alleluya!</li>
    </ol>
  </li>
  <li>
    <ol>
      <li>Alleluya! Wa Rabbi sifa za beena ra. W'a sifawo te nangu beerey ra.</li>
      <li>Ya araŋ, a malaykey kulu, w'a sifa! Ya araŋ, a kundey kulu, w'a sifaw te.</li>
      <li>Ya araŋ, wayna nda hando, w'a sifa! Ya araŋ, handariyayzey kulu kaŋ ga kaari, w'a sifa!</li>
      <li>Ya araŋ, beeney beeney, da araŋ mo, Harey kaŋ go beeney se beene, w'a sifa!</li>
      <li>I ma Rabbi maa sifa, zama nga no ka lordi te, Ngey mo taka.</li>
      <li>A n'i sinji mo hal abada abadin, A na hin sanni te mo kaŋ si gana.</li>
      <li>Ya araŋ, teeku ham beerey, da guusuyaŋey kulu mo, Wa Rabbi sifa za ne ndunnya ra.</li>
      <li>Danji nda gari, neezu* nda buuda, Da hirriyaŋ kaŋ gonda haw, i g'a sanno toonandi.</li>
      <li>Tondi kuukey, da tudey kulu, Da tuurey kaŋ izey ga ŋwa, da sedre* nyaŋey kulu,</li>
      <li>Da ganji hamey, da kwaara almaney kulu, Da wo kaŋ yaŋ ga fanag, da curo fatakoyey kulu,</li>
      <li>Da ndunnya bonkooney, da dumey kulu, Da koy izey, da ndunnya alkaaley kulu,</li>
      <li>Da arwasey da wandiyey, da arkusu zeeney da zankey --</li>
      <li>I ma Rabbi maa sifa! Zama a maa hinne no ga ti beeraykoy, A darza mo go ndunnya da beena boŋ.</li>
      <li>A na nga borey hino beerandi mo, Nga hanantey kulu sifayaŋ nooya, Kaŋ ga ti Israyla izey, dumo kaŋ ga maan a. Alleluya!</li>
    </ol>
  </li>
  <li>
    <ol>
      <li>Alleluya! Wa baytu taji te Rabbi se, W'a sifayaŋo doon mo a hanantey jama ra.</li>
      <li>Israyla ma farhã nga kaŋ n'a te din ra. Sihiyona izey ma farhã ngey Koy Beero ra.</li>
      <li>I m'a maa sifa nda gaani, I ma sifayaŋ baytu te a se da gaasu kaŋ i fay haray da moolo beeri.</li>
      <li>Zama Rabbi ga maa nga borey kaani. A ga borey kaŋ yaŋ go taabi ra taalam da faaba.</li>
      <li>Hanantey ma zamu darza ra, I ma soobay ka baytu mo farhã sabbay se ngey daarijey boŋ.</li>
      <li>Irikoy sifayaŋ beera ma goro i meyey ra, Takuba kaŋ ga kaan mo ma bara i kambey ra.</li>
      <li>Zama i ma banandi ciito toonandi dumi cindey boŋ, Goojiyaŋ mo jama boŋ.</li>
      <li>I m'i bonkooney haw da sisiriyaŋ, I mayraykoyey mo da guuru bakayaŋ*.</li>
      <li>I ma ciiti i se da ciito kaŋ ni hantum din. Darza woodin, a hanantey kulu no ka bara nd'a. Alleluya!</li>
    </ol>
  </li>
  <li>
    <ol>
      <li>Alleluya! Wa Irikoy sifa nga Nangu Hananta ra! W'a sifa a beene batama beero ra.</li>
      <li>W'a sifa a goy hinkoyey sabbay se. W'a sifa a beera kaŋ bisa i kulu din boŋ.</li>
      <li>W'a sifa nda hilli hẽeni beeri, W'a sifa nda moolo kayna nda moolo beeri.</li>
      <li>W'a sifa nda gaasu kaŋ i fay haray da gaani, W'a sifa nda moolo hamni boobokoy da seese.</li>
      <li>W'a sifa nda guurey kaŋ i ga kar kaŋ hẽeni ga beeri, W'a sifa nda can-caŋey.</li>
      <li>Hay kulu kaŋ ga fulanzam ma Rabbi sifa. Alleluya!</li>
    </ol>
  </li>
</ol>