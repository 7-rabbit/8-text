<ol>
  <li>
    <ol>
      <li>Páll, bandingi Krists Jesú, og Tímóteus bróðir vor, heilsa elskuðum vini okkar og samverkamanni Fílemon,</li>
      <li>svo og Appíu systur okkar og Arkippusi samherja okkar og söfnuðinum, sem kemur saman í húsi þínu.</li>
      <li>Náð sé með yður og friður frá Guði föður vorum og Drottni Jesú Kristi.</li>
      <li>Ég þakka Guði mínum ávallt, er ég minnist þín í bænum mínum.</li>
      <li>Því að ég heyri um trúna, sem þú hefur á Drottni Jesú, og um kærleika þinn til hinna heilögu.</li>
      <li>Ég bið þess, að trú þín, sem þú átt með oss, verði mikilvirk í þekkingunni á öllu því góða, sem tilheyrir Kristi.</li>
      <li>Ég hlaut mikla gleði og huggun af kærleika þínum, þar eð þú, bróðir, hefur endurnært hjörtu hinna heilögu.</li>
      <li>Því er það, að þótt ég gæti með fullri djörfung í Kristi boðið þér að gera það, sem skylt er,</li>
      <li>þá fer ég þó heldur bónarveg vegna kærleika þíns, þar sem ég er eins og ég er, hann Páll gamli, og nú líka bandingi Krists Jesú.</li>
      <li>Ég bið þig þá fyrir barnið mitt, sem ég hef getið í fjötrum mínum, hann Onesímus.</li>
      <li>Hann var þér áður óþarfur, en er nú þarfur bæði þér og mér.</li>
      <li>Ég sendi hann til þín aftur, og er hann þó sem hjartað í brjósti mér.</li>
      <li>Feginn vildi ég hafa haldið honum hjá mér, til þess að hann í þinn stað veitti mér þjónustu í fjötrum mínum vegna fagnaðarerindisins.</li>
      <li>En án þíns samþykkis vildi ég ekkert gjöra, til þess að velgjörð þín skyldi ekki koma eins og af nauðung, heldur af fúsum vilja.</li>
      <li>Vísast hefur hann þess vegna orðið viðskila við þig um stundarsakir, að þú síðan skyldir fá að halda honum eilíflega,</li>
      <li>ekki lengur eins og þræli, heldur þræli fremri, eins og elskuðum bróður. Mér er hann kær bróðir. Hve miklu fremur þó þér, bæði sem maður og kristinn.</li>
      <li>Ef þú því telur mig félaga þinn, þá tak þú á móti honum, eins og væri það ég sjálfur.</li>
      <li>En hafi hann eitthvað gjört á hluta þinn, eða sé hann í skuld við þig, þá fær þú það mér til reiknings.</li>
      <li>Ég, Páll, rita með eigin hendi: Ég mun gjalda. Að ég ekki nefni við þig, að þú ert jafnvel í skuld við mig um sjálfan þig.</li>
      <li>Já, bróðir, unn mér gagns af þér vegna Drottins, endurnær hjarta mitt sakir Krists.</li>
      <li>Í fullu trausti til hlýðni þinnar rita ég til þín og veit, að þú munt gjöra jafnvel fram yfir það, sem ég mælist til.</li>
      <li>En hafðu líka til gestaherbergi handa mér, því að ég vona, að ég vegna bæna yðar muni verða gefinn yður.</li>
      <li>Epafras, sambandingi minn vegna Krists Jesú, biður að heilsa þér. Sömuleiðis</li>
      <li>Markús, Aristarkus, Demas og Lúkas, samverkamenn mínir.</li>
      <li>Náðin Drottins vors Jesú Krists sé með anda yðar.</li>
    </ol>
  </li>
</ol>