<ol>
  <li>
    <ol>
      <li>Alussa loi Jumala taivaan ja maan.</li>
      <li>Ja maa oli autio ja tyhjä, ja pimeys oli syvyyden päällä, ja Jumalan  Henki liikkui vetten päällä.</li>
      <li>Ja Jumala sanoi: "Tulkoon valkeus". Ja valkeus tuli.</li>
      <li>Ja Jumala näki, että valkeus oli hyvä; ja Jumala erotti valkeuden  pimeydestä.</li>
      <li>Ja Jumala kutsui valkeuden päiväksi, ja pimeyden hän kutsui yöksi. Ja  tuli ehtoo, ja tuli aamu, ensimmäinen päivä.</li>
      <li>Ja Jumala sanoi: "Tulkoon taivaanvahvuus vetten välille erottamaan  vedet vesistä".</li>
      <li>Ja Jumala teki taivaanvahvuuden ja erotti vedet, jotka olivat  taivaanvahvuuden alla, vesistä, jotka olivat taivaanvahvuuden päällä; ja  tapahtui niin.</li>
      <li>Ja Jumala kutsui vahvuuden taivaaksi. Ja tuli ehtoo, ja tuli aamu,  toinen päivä.</li>
      <li>Ja Jumala sanoi: "Kokoontukoot vedet, jotka ovat taivaan alla, yhteen  paikkaan, niin että kuiva tulee näkyviin". Ja tapahtui niin.</li>
      <li>Ja Jumala kutsui kuivan maaksi, ja paikan, mihin vedet olivat  kokoontuneet, hän kutsui mereksi. Ja Jumala näki, että se oli hyvä.</li>
      <li>Ja Jumala sanoi: "Kasvakoon maa vihantaa, ruohoja, jotka tekevät  siementä, ja hedelmäpuita, jotka lajiensa mukaan kantavat maan päällä  hedelmää, jossa niiden siemen on". Ja tapahtui niin:</li>
      <li>maa tuotti vihantaa, ruohoja, jotka tekivät siementä lajiensa  mukaan, ja puita, jotka lajiensa mukaan kantoivat hedelmää, jossa niiden  siemen oli. Ja Jumala näki, että se oli hyvä.</li>
      <li>Ja tuli ehtoo, ja tuli aamu, kolmas päivä.</li>
      <li>Ja Jumala sanoi: "Tulkoot valot taivaanvahvuuteen erottamaan päivää  yöstä, ja olkoot ne merkkeinä osoittamassa aikoja, päiviä ja vuosia,</li>
      <li>ja olkoot valoina taivaanvahvuudella paistamassa maan päälle".  Ja  tapahtui niin:</li>
      <li>Jumala teki kaksi suurta valoa, suuremman valon hallitsemaan päivää  ja pienemmän valon hallitsemaan yötä, sekä tähdet.</li>
      <li>Ja Jumala pani ne taivaanvahvuuteen, paistamaan maan päälle</li>
      <li>ja hallitsemaan päivää ja yötä ja erottamaan valon pimeästä.  Ja  Jumala näki, että se oli hyvä.</li>
      <li>Ja tuli ehtoo, ja tuli aamu, neljäs päivä.</li>
      <li>Ja Jumala sanoi: "Viliskööt vedet eläviä olentoja, ja lentäkööt  linnut maan päällä, taivaanvahvuuden alla".</li>
      <li>Ja Jumala loi suuret merieläimet ja kaikkinaiset liikkuvat, vesissä  vilisevät elävät olennot, kunkin lajinsa mukaan, ja kaikkinaiset  siivekkäät linnut, kunkin lajinsa mukaan. Ja Jumala näki, että se oli  hyvä.</li>
      <li>Ja Jumala siunasi ne sanoen: "Olkaa hedelmälliset ja lisääntykää ja  täyttäkää meren vedet, ja linnut lisääntykööt maan päällä".</li>
      <li>Ja tuli ehtoo, ja tuli aamu, viides päivä.</li>
      <li>Ja Jumala sanoi: "Tuottakoon maa elävät olennot, kunkin lajinsa  mukaan, karjaeläimet ja matelijat ja metsäeläimet, kunkin lajinsa  mukaan". Ja tapahtui niin:</li>
      <li>Jumala teki metsäeläimet, kunkin lajinsa mukaan, ja karjaeläimet,  kunkin lajinsa mukaan, ja kaikki maan matelijat, kunkin lajinsa mukaan.  Ja Jumala näki, että se oli hyvä.</li>
      <li>Ja Jumala sanoi: "Tehkäämme ihminen kuvaksemme, kaltaiseksemme; ja  vallitkoot he meren kalat ja taivaan linnut ja karjaeläimet ja koko maan  ja kaikki matelijat, jotka maassa matelevat".</li>
      <li>Ja Jumala loi ihmisen omaksi kuvaksensa, Jumalan kuvaksi hän hänet  loi; mieheksi ja naiseksi hän loi heidät.</li>
      <li>Ja Jumala siunasi heidät, ja Jumala sanoi heille: "Olkaa  hedelmälliset ja lisääntykää ja täyttäkää maa ja tehkää se itsellenne  alamaiseksi; ja vallitkaa meren kalat ja taivaan linnut ja kaikki maan  päällä liikkuvat eläimet".</li>
      <li>Ja Jumala sanoi: "Katso, minä annan teille kaikkinaiset siementä  tekevät ruohot, joita kasvaa kaikkialla maan päällä, ja kaikki puut,  joissa on siementä tekevä hedelmä; olkoot ne teille ravinnoksi.</li>
      <li>Ja kaikille metsäeläimille ja kaikille taivaan linnuille ja  kaikille, jotka maassa matelevat ja joissa on elävä henki, minä annan  kaikkinaiset viheriät ruohot ravinnoksi". Ja tapahtui niin.</li>
      <li>Ja Jumala katsoi kaikkea, mitä hän tehnyt oli, ja katso, se oli  sangen hyvää. Ja tuli ehtoo, ja tuli aamu, kuudes päivä.</li>
    </ol>
  </li>
  <li>
    <ol>
      <li>Niin tulivat valmiiksi taivas ja maa kaikkine joukkoinensa.</li>
      <li>Ja Jumala päätti seitsemäntenä päivänä työnsä, jonka hän oli tehnyt,  ja lepäsi seitsemäntenä päivänä kaikesta työstänsä, jonka hän oli  tehnyt.</li>
      <li>Ja Jumala siunasi seitsemännen päivän ja pyhitti sen, koska hän sinä  päivänä lepäsi kaikesta luomistyöstänsä, jonka hän oli tehnyt.</li>
      <li>Tämä on kertomus taivaan ja maan synnystä, kun ne luotiin.  Siihen  aikaan kun Herra Jumala teki maan ja taivaan,</li>
      <li>ei ollut vielä yhtään kedon pensasta maan päällä, eikä vielä kasvanut  mitään ruohoa kedolla, koska Herra Jumala ei vielä ollut antanut sataa  maan päälle eikä ollut ihmistä maata viljelemässä,</li>
      <li>vaan sumu nousi maasta ja kasteli koko maan pinnan.</li>
      <li>Silloin Herra Jumala teki maan tomusta ihmisen ja puhalsi hänen  sieramiinsa elämän hengen, ja niin ihmisestä tuli elävä sielu.</li>
      <li>Ja Herra Jumala istutti paratiisin Eedeniin, itään, ja asetti sinne  ihmisen, jonka hän oli tehnyt.</li>
      <li>Ja Herra Jumala kasvatti maasta kaikkinaisia puita, ihania nähdä ja  hyviä syödä, ja elämän puun keskelle paratiisia, niin myös hyvän- ja  pahantiedon puun.</li>
      <li>Ja Eedenistä lähti joki, joka kasteli paratiisia, ja se jakaantui  sieltä neljään haaraan.</li>
      <li>Ensimmäisen nimi on Piison; se kiertää koko Havilan maan, jossa on  kultaa;</li>
      <li>ja sen maan kulta on hyvää. Siellä on myös bedellion-pihkaa ja  onyks-kiveä.</li>
      <li>Toisen virran nimi on Giihon; se kiertää koko Kuusin maan.</li>
      <li>Kolmannen virran nimi on Hiddekel; se juoksee Assurin editse.  Ja  neljäs virta on Eufrat.</li>
      <li>Ja Herra Jumala otti ihmisen ja pani hänet Eedenin paratiisiin  viljelemään ja varjelemaan sitä.</li>
      <li>Ja Herra Jumala käski ihmistä sanoen: "Syö vapaasti kaikista muista  paratiisin puista,</li>
      <li>mutta hyvän- ja pahantiedon puusta älä syö, sillä sinä päivänä, jona  sinä siitä syöt, pitää sinun kuolemalla kuoleman".</li>
      <li>Ja Herra Jumala sanoi: "Ei ole ihmisen hyvä olla yksinänsä, minä  teen hänelle avun, joka on hänelle sopiva".</li>
      <li>Ja Herra Jumala teki maasta kaikki metsän eläimet ja kaikki taivaan  linnut ja toi ne ihmisen eteen nähdäkseen, kuinka hän ne nimittäisi; ja  niinkuin ihminen nimitti kunkin elävän olennon, niin oli sen nimi oleva.</li>
      <li>Ja ihminen antoi nimet kaikille karjaeläimille ja taivaan linnuille  ja kaikille metsän eläimille. Mutta Aadamille ei löytynyt apua, joka  olisi hänelle sopinut.</li>
      <li>Niin Herra Jumala vaivutti ihmisen raskaaseen uneen, ja kun hän  nukkui, otti hän yhden hänen kylkiluistaan ja täytti sen paikan lihalla.</li>
      <li>Ja Herra Jumala rakensi vaimon siitä kylkiluusta, jonka hän oli  ottanut miehestä, ja toi hänet miehen luo.</li>
      <li>Ja mies sanoi: "Tämä on nyt luu minun luistani ja liha minun  lihastani; hän kutsuttakoon miehettäreksi, sillä hän on miehestä  otettu".</li>
      <li>Sentähden mies luopukoon isästänsä ja äidistänsä ja liittyköön  vaimoonsa, ja he tulevat yhdeksi lihaksi.</li>
      <li>Ja he olivat molemmat, mies ja hänen vaimonsa, alasti eivätkä  hävenneet toisiansa.</li>
    </ol>
  </li>
  <li>
    <ol>
      <li>Mutta käärme oli kavalin kaikista kedon eläimistä, jotka Herra Jumala  oli tehnyt; ja se sanoi vaimolle: "Onko Jumala todellakin sanonut:  `Älkää syökö kaikista paratiisin puista`?"</li>
      <li>Niin vaimo vastasi käärmeelle: "Me saamme syödä muiden puiden  hedelmiä paratiisissa,</li>
      <li>mutta sen puun hedelmästä, joka on keskellä paratiisia, on Jumala  sanonut: `Älkää syökö siitä älkääkä koskeko siihen, ettette kuolisi`."</li>
      <li>Niin käärme sanoi vaimolle: "Ette suinkaan kuole;</li>
      <li>vaan Jumala tietää, että sinä päivänä, jona te siitä syötte,  aukenevat teidän silmänne, ja te tulette niinkuin Jumala tietämään hyvän  ja pahan".</li>
      <li>Ja vaimo näki, että siitä puusta oli hyvä syödä ja että se oli ihana  katsella ja suloinen puu antamaan ymmärrystä; ja hän otti sen hedelmästä  ja söi ja antoi myös miehellensä, joka oli hänen kanssansa, ja hänkin  söi.</li>
      <li>Silloin aukenivat heidän molempain silmät, ja he huomasivat olevansa  alasti; ja he sitoivat yhteen viikunapuun lehtiä ja tekivät itselleen  vyöverhot.</li>
      <li>Ja he kuulivat, kuinka Herra Jumala käyskenteli paratiisissa illan  viileydessä. Ja mies vaimoineen lymysi Herran Jumalan kasvojen edestä  paratiisin puiden sekaan.</li>
      <li>Mutta Herra Jumala huusi miestä ja sanoi hänelle: "Missä olet?"</li>
      <li>Hän vastasi: "Minä kuulin sinun askeleesi paratiisissa ja pelkäsin,  sillä minä olen alasti, ja sentähden minä lymysin".</li>
      <li>Ja hän sanoi: "Kuka sinulle ilmoitti, että olet alasti? Etkö syönyt  siitä puusta, josta minä kielsin sinua syömästä?"</li>
      <li>Mies vastasi: "Vaimo, jonka annoit olemaan minun kanssani, antoi  minulle siitä puusta, ja minä söin".</li>
      <li>Niin Herra Jumala sanoi vaimolle: "Mitäs olet tehnyt?" Vaimo  vastasi: "Käärme petti minut, ja minä söin".</li>
      <li>Ja Herra Jumala sanoi käärmeelle: "Koska tämän teit, kirottu ole  sinä kaikkien karjaeläinten ja kaikkien metsän eläinten joukossa.  Vatsallasi sinun pitää käymän ja tomua syömän koko elinaikasi.</li>
      <li>Ja minä panen vainon sinun ja vaimon välille ja sinun siemenesi ja  hänen siemenensä välille; se on polkeva rikki sinun pääsi, ja sinä olet  pistävä sitä kantapäähän."</li>
      <li>Ja vaimolle hän sanoi: "Minä teen suuriksi sinun raskautesi vaivat,  kivulla sinun pitää synnyttämän lapsia; mutta mieheesi on sinun halusi  oleva, ja hän on sinua vallitseva".</li>
      <li>Ja Aadamille hän sanoi: "Koska kuulit vaimoasi ja söit puusta, josta  minä kielsin sinua sanoen: `Älä syö siitä`, niin kirottu olkoon maa  sinun tähtesi. Vaivaa nähden sinun pitää elättämän itseäsi siitä koko  elinaikasi;</li>
      <li>orjantappuroita ja ohdakkeita se on kasvava sinulle, ja kedon  ruohoja sinun on syötävä.</li>
      <li>Otsasi hiessä sinun pitää syömän leipäsi, kunnes tulet maaksi  jälleen, sillä siitä sinä olet otettu. Sillä maasta sinä olet, ja maaksi  pitää sinun jälleen tuleman."</li>
      <li>Ja mies antoi vaimolleen nimen Eeva, sillä hänestä tuli kaiken  elävän äiti.</li>
      <li>Ja Herra Jumala teki Aadamille ja hänen vaimollensa puvut nahasta ja  puki ne heidän yllensä.</li>
      <li>Ja Herra Jumala sanoi: "Katso, ihminen on tullut sellaiseksi kuin  joku meistä, niin että hän tietää hyvän ja pahan. Kun ei hän nyt vain  ojentaisi kättänsä ja ottaisi myös elämän puusta ja söisi ja eläisi  iankaikkisesti!"</li>
      <li>Niin Herra Jumala ajoi hänet pois Eedenin paratiisista viljelemään  maata, josta hän oli otettu.</li>
      <li>Ja hän karkoitti ihmisen ja asetti Eedenin paratiisin itäpuolelle  kerubit ynnä välkkyvän, leimuavan miekan vartioitsemaan elämän puun  tietä.</li>
    </ol>
  </li>
  <li>
    <ol>
      <li>Ja mies yhtyi vaimoonsa Eevaan; ja tämä tuli raskaaksi ja synnytti  Kainin ja sanoi: "Minä olen saanut pojan Herran avulla".</li>
      <li>Ja taas hän synnytti pojan, veljen Kainille, Aabelin. Ja Aabelista  tuli lampuri, mutta Kainista peltomies.</li>
      <li>Ja jonkun ajan kuluttua tapahtui, että Kain toi maan hedelmistä  uhrilahjan Herralle;</li>
      <li>ja myöskin Aabel toi uhrilahjan laumansa esikoisista, niiden  rasvoista. Ja Herra katsoi Aabelin ja hänen uhrilahjansa puoleen;</li>
      <li>mutta Kainin ja hänen uhrilahjansa puoleen hän ei katsonut.  Silloin  Kain vihastui kovin, ja hänen hahmonsa synkistyi.</li>
      <li>Ja Herra sanoi Kainille: "Miksi olet vihastunut, ja miksi hahmosi  synkistyy?</li>
      <li>Eikö niin: jos teet hyvin, voit kohottaa katseesi; mutta jos et hyvin  tee, niin väijyy synti ovella, ja sen halu on sinuun, mutta hallitse  sinä sitä!"</li>
      <li>Ja Kain sanoi veljellensä Aabelille: "Menkäämme kedolle". Ja heidän  kedolla ollessansa Kain karkasi veljensä Aabelin kimppuun ja tappoi  hänet.</li>
      <li>Niin Herra sanoi Kainille: "Missä on veljesi Aabel?" Hän vastasi: "En  tiedä; olenko minä veljeni vartija?"</li>
      <li>Ja hän sanoi: "Mitä olet tehnyt? Kuule, veljesi veri huutaa minulle  maasta.</li>
      <li>Ja nyt ole kirottu ja karkoitettu pois tältä vainiolta, joka avasi  suunsa ottamaan veljesi veren sinun kädestäsi.</li>
      <li>Kun maata viljelet, ei se ole enää sinulle satoansa antava; kulkija  ja pakolainen pitää sinun oleman maan päällä."</li>
      <li>Ja Kain sanoi Herralle: "Syyllisyyteni on suurempi, kuin että sen  kantaa voisin.</li>
      <li>Katso, sinä karkoitat minut nyt pois vainiolta, ja minun täytyy  lymytä sinun kasvojesi edestä ja olla kulkija ja pakolainen maan päällä;  ja kuka ikinä minut kohtaa, se tappaa minut."</li>
      <li>Mutta Herra sanoi hänelle: "Sentähden, kuka ikinä tappaa Kainin,  hänelle se pitää seitsenkertaisesti kostettaman". Ja Herra pani Kainiin  merkin, ettei kukaan, joka hänet kohtaisi, tappaisi häntä.</li>
      <li>Niin Kain poistui Herran kasvojen edestä ja asettui asumaan Noodin  maahan, itään päin Eedenistä.</li>
      <li>Ja Kain yhtyi vaimoonsa, ja tämä tuli raskaaksi ja synnytti Hanokin.  Ja hän rakensi kaupungin ja antoi sille kaupungille poikansa nimen  Hanok.</li>
      <li>Ja Hanokille syntyi Iirad, Iiradille syntyi Mehujael, Mehujaelille  syntyi Metusael, Metusaelille syntyi Lemek.</li>
      <li>Lemek otti itselleen kaksi vaimoa, toisen nimi oli Aada ja toisen  nimi Silla.</li>
      <li>Ja Aada synnytti Jaabalin; hänestä tuli niiden kantaisä, jotka  teltoissa asuvat ja karjanhoitoa harjoittavat.</li>
      <li>Ja hänen veljensä nimi oli Juubal; hänestä tuli kaikkien niiden  kantaisä, jotka kannelta ja huilua soittavat.</li>
      <li>Myöskin Silla synnytti pojan, Tuubal-Kainin; hänestä tuli  kaikkinaisten vaski- ja rauta-aseiden takoja. Ja Tuubal-Kainin sisar oli  Naema.</li>
      <li>Ja Lemek lausui vaimoillensa: "Aada ja Silla, kuulkaa puhettani, te  Lemekin emännät, ottakaa sanani korviinne: minä surmaan miehen  haavastani ja nuorukaisen mustelmastani.</li>
      <li>Niin, Kain kostetaan seitsenkertaisesti, mutta Lemek  seitsemänkymmentä seitsemän kertaa."</li>
      <li>Ja Aadam yhtyi taas vaimoonsa, ja tämä synnytti pojan ja antoi  hänelle nimen Seet, sanoen: "Jumala on suonut minulle toisen pojan  Aabelin sijaan, koska Kain hänet surmasi".</li>
      <li>Ja myöskin Seetille syntyi poika, ja hän antoi hänelle nimen Enos.  Siihen aikaan ruvettiin avuksi huutamaan Herran nimeä.</li>
    </ol>
  </li>
  <li>
    <ol>
      <li>Tämä on Aadamin sukuluettelo. Kun Jumala loi ihmisen, teki hän hänet  Jumalan kaltaiseksi.</li>
      <li>Mieheksi ja naiseksi hän heidät loi ja siunasi heidät ja antoi heille  nimen ihminen, silloin kun heidät luotiin.</li>
      <li>Kun Aadam oli sadan kolmenkymmenen vuoden vanha, syntyi hänelle  poika, joka oli hänen kaltaisensa, hänen kuvansa, ja hän antoi hänelle  nimen Seet.</li>
      <li>Ja Aadam eli Seetin syntymän jälkeen kahdeksansataa vuotta, ja  hänelle syntyi poikia ja tyttäriä.</li>
      <li>Niin oli Aadamin koko elinaika yhdeksänsataa kolmekymmentä vuotta;  sitten hän kuoli.</li>
      <li>Kun Seet oli sadan viiden vuoden vanha, syntyi hänelle Enos.</li>
      <li>Ja Seet eli Enoksen syntymän jälkeen kahdeksansataa seitsemän vuotta,  ja hänelle syntyi poikia ja tyttäriä.</li>
      <li>Niin oli Seetin koko elinaika yhdeksänsataa kaksitoista vuotta;  sitten hän kuoli.</li>
      <li>Kun Enos oli yhdeksänkymmenen vuoden vanha, syntyi hänelle Keenan.</li>
      <li>Ja Enos eli Keenanin syntymän jälkeen kahdeksansataa viisitoista  vuotta, ja hänelle syntyi poikia ja tyttäriä.</li>
      <li>Niin oli Enoksen koko elinaika yhdeksänsataa viisi vuotta; sitten  hän kuoli.</li>
      <li>Kun Keenan oli seitsemänkymmenen vuoden vanha, syntyi hänelle  Mahalalel.</li>
      <li>Ja Keenan eli Mahalalelin syntymän jälkeen kahdeksansataa  neljäkymmentä vuotta, ja hänelle syntyi poikia ja tyttäriä.</li>
      <li>Niin oli Keenanin koko elinaika yhdeksänsataa kymmenen vuotta;  sitten hän kuoli.</li>
      <li>Kun Mahalalel oli kuudenkymmenen viiden vuoden vanha, syntyi hänelle  Jered.</li>
      <li>Ja Mahalalel eli Jeredin syntymän jälkeen kahdeksansataa  kolmekymmentä vuotta, ja hänelle syntyi poikia ja tyttäriä.</li>
      <li>Niin oli Mahalalelin koko elinaika kahdeksansataa yhdeksänkymmentä  viisi vuotta; sitten hän kuoli.</li>
      <li>Kun Jered oli sadan kuudenkymmenen kahden vuoden vanha, syntyi  hänelle Hanok.</li>
      <li>Ja Jered eli Hanokin syntymän jälkeen kahdeksansataa vuotta, ja  hänelle syntyi poikia ja tyttäriä.</li>
      <li>Niin oli Jeredin koko elinaika yhdeksänsataa kuusikymmentä kaksi  vuotta; sitten hän kuoli.</li>
      <li>Kun Hanok oli kuudenkymmenen viiden vuoden vanha, syntyi hänelle  Metusalah.</li>
      <li>Ja Hanok vaelsi Metusalahin syntymän jälkeen Jumalan yhteydessä  kolmesataa vuotta, ja hänelle syntyi poikia ja tyttäriä.</li>
      <li>Niin oli Hanokin koko elinaika kolmesataa kuusikymmentä viisi  vuotta.</li>
      <li>Ja kun Hanok oli vaeltanut Jumalan yhteydessä, ei häntä enää ollut,  sillä Jumala oli ottanut hänet pois.</li>
      <li>Kun Metusalah oli sadan kahdeksankymmenen seitsemän vuoden vanha,  syntyi hänelle Lemek.</li>
      <li>Ja Metusalah eli Lemekin syntymän jälkeen seitsemänsataa  kahdeksankymmentä kaksi vuotta, ja hänelle syntyi poikia ja tyttäriä.</li>
      <li>Niin oli Metusalahin koko elinaika yhdeksänsataa kuusikymmentä  yhdeksän vuotta; sitten hän kuoli.</li>
      <li>Kun Lemek oli sadan kahdeksankymmenen kahden vuoden vanha, syntyi  hänelle poika.</li>
      <li>Ja hän antoi hänelle nimen Nooa, sanoen: "Tämä lohduttaa meitä  työssämme ja kättemme vaivoissa viljellessämme maata, jonka Herra on  kironnut".</li>
      <li>Ja Lemek eli Nooan syntymän jälkeen viisisataa yhdeksänkymmentä  viisi vuotta, ja hänelle syntyi poikia ja tyttäriä.</li>
      <li>Niin oli Lemekin koko elinaika seitsemänsataa seitsemänkymmentä  seitsemän vuotta; sitten hän kuoli.</li>
      <li>Kun Nooa oli viidensadan vuoden vanha, syntyivät hänelle Seem, Haam  ja Jaafet.</li>
    </ol>
  </li>
  <li>
    <ol>
      <li>Kun ihmiset alkoivat lisääntyä maan päällä ja heille syntyi tyttäriä,</li>
      <li>huomasivat Jumalan pojat ihmisten tyttäret ihaniksi ja ottivat  vaimoikseen kaikki, jotka he parhaiksi katsoivat.</li>
      <li>Silloin Herra sanoi: "Minun Henkeni ei ole vallitseva ihmisessä  iankaikkisesti, koska hän on liha. Niin olkoon hänen aikansa sata  kaksikymmentä vuotta."</li>
      <li>Siihen aikaan eli maan päällä jättiläisiä, ja myöhemminkin, kun  Jumalan pojat yhtyivät ihmisten tyttäriin ja nämä synnyttivät heille  lapsia; nämä olivat noita muinaisajan kuuluisia sankareita.</li>
      <li>Mutta kun Herra näki, että ihmisten pahuus oli suuri maan päällä ja  että kaikki heidän sydämensä aivoitukset ja ajatukset olivat kaiken  aikaa ainoastaan pahat,</li>
      <li>niin Herra katui tehneensä ihmiset maan päälle, ja hän tuli  murheelliseksi sydämessänsä.</li>
      <li>Ja Herra sanoi: "Minä hävitän maan päältä ihmiset, jotka minä loin,  sekä ihmiset että karjan, matelijat ja taivaan linnut; sillä minä kadun  ne tehneeni".</li>
      <li>Mutta Nooa sai armon Herran silmien edessä.</li>
      <li>Tämä on kertomus Nooan suvusta. Nooa oli aikalaistensa keskuudessa  hurskas ja nuhteeton mies ja vaelsi Jumalan yhteydessä.</li>
      <li>Ja Nooalle syntyi kolme poikaa, Seem, Haam ja Jaafet.</li>
      <li>Mutta maa turmeltui Jumalan edessä, ja maa tuli täyteen väkivaltaa.</li>
      <li>Niin Jumala näki, että maa oli turmeltunut; sillä kaikki liha oli  turmellut vaelluksensa maan päällä.</li>
      <li>Silloin Jumala sanoi Nooalle: "Minä olen päättänyt tehdä lopun  kaikesta lihasta, sillä maa on heidän tähtensä täynnä väkivaltaa; katso,  minä hävitän heidät ynnä maan.</li>
      <li>Tee itsellesi arkki honkapuista, rakenna arkki täyteen kammioita, ja  tervaa se sisältä ja ulkoa.</li>
      <li>Ja näin on sinun se rakennettava: kolmesataa kyynärää olkoon arkin  pituus, viisikymmentä kyynärää sen leveys ja kolmekymmentä kyynärää sen  korkeus.</li>
      <li>Tee arkkiin valoaukko, ja tee se kyynärän korkuiseksi, ja sijoita  arkin ovi sen kylkeen; rakenna siihen kolme kerrosta, alimmainen,  keskimmäinen ja ylimmäinen.</li>
      <li>Sillä katso, minä annan vedenpaisumuksen tulla yli maan hävittämään  taivaan alta kaiken lihan, kaiken, jossa on elämän henki; kaikki, mikä  on maan päällä, on hukkuva.</li>
      <li>Mutta sinun kanssasi minä teen liiton, ja sinun on mentävä arkkiin,  sinun ja sinun poikiesi, vaimosi ja miniäisi sinun kanssasi.</li>
      <li>Ja kaikista eläimistä, kaikesta lihasta, sinun on vietävä arkkiin  kaksi kutakin lajia säilyttääksesi ne hengissä kanssasi; niitä olkoon  koiras ja naaras.</li>
      <li>Lintuja lajiensa mukaan, karjaeläimiä lajiensa mukaan ja kaikkia  maan matelijoita lajiensa mukaan tulkoon kaksi kutakin lajia sinun  luoksesi, säilyttääksesi ne hengissä.</li>
      <li>Ja hanki itsellesi kaikkinaista ravintoa, syötäväksi kelpaavaa, ja  kokoa sitä talteesi, että se olisi ruuaksi sinulle ja heille."</li>
      <li>Ja Nooa teki näin; aivan niin kuin Jumala hänen käski tehdä, niin  hän teki.</li>
    </ol>
  </li>
  <li>
    <ol>
      <li>Ja Herra sanoi Nooalle: "Mene sinä ja koko perheesi arkkiin, sillä  sinut minä olen tässä sukukunnassa havainnut hurskaaksi edessäni.</li>
      <li>Kaikkia puhtaita eläimiä ota luoksesi seitsemän paria, koiraita ja  naaraita, mutta epäpuhtaita eläimiä kutakin yksi pari, koiras ja naaras.</li>
      <li>Niin myös taivaan lintuja seitsemän paria, koiraita ja naaraita, että  siemen säilyisi elossa koko maan päällä.</li>
      <li>Sillä seitsemän päivän kuluttua minä annan sataa maan päälle  neljäkymmentä päivää ja neljäkymmentä yötä ja hävitän maan päältä kaikki  olennot, jotka olen tehnyt."</li>
      <li>Ja Nooa teki näin, aivan niin kuin Herra oli hänen käskenyt tehdä.</li>
      <li>Nooa oli kuudensadan vuoden vanha, kun vedenpaisumus tuli maan  päälle.</li>
      <li>Ja Nooa ja hänen poikansa, vaimonsa ja miniänsä hänen kanssaan  menivät arkkiin vedenpaisumusta pakoon.</li>
      <li>Puhtaita eläimiä ja epäpuhtaita eläimiä, lintuja ja kaikkia, joita  maassa matelee,</li>
      <li>meni Nooan luo arkkiin kaksittain, koiras ja naaras, niinkuin Jumala  oli Nooalle käskyn antanut.</li>
      <li>Ja niiden seitsemän päivän kuluttua tuli vedenpaisumus maan päälle.</li>
      <li>Ja sinä vuonna, jona Nooa oli kuudensadan vuoden vanha, sen toisena  kuukautena, kuukauden seitsemäntenätoista päivänä, sinä päivänä  puhkesivat kaikki suuren syvyyden lähteet, ja taivaan akkunat aukenivat.</li>
      <li>Ja satoi rankasti maan päälle neljäkymmentä päivää ja neljäkymmentä  yötä.</li>
      <li>Juuri sinä päivänä menivät Nooa sekä Seem, Haam ja Jaafet, Nooan  pojat, ja Nooan vaimo ja hänen kolme miniäänsä heidän kanssaan arkkiin;</li>
      <li>he ja kaikki metsäeläimet lajiensa mukaan ja kaikki karjaeläimet  lajiensa mukaan ja kaikki matelijat, jotka maan päällä matelevat,  lajiensa mukaan ja kaikki linnut lajiensa mukaan, kaikki lintuset,  kaikki, mikä siivekästä on.</li>
      <li>Ja ne menivät Nooan luo arkkiin kaksittain, kaikki liha, kaikki,  jossa oli elämän henki.</li>
      <li>Ja ne, jotka menivät sisälle, olivat koiras ja naaras kaikesta  lihasta, niinkuin Jumala oli hänelle käskyn antanut. Ja Herra sulki oven  hänen jälkeensä.</li>
      <li>Silloin tuli vedenpaisumus maan päälle, tuli neljänäkymmenenä  päivänä; ja vedet paisuivat ja nostivat arkin, niin että se kohosi  korkealle maasta.</li>
      <li>Ja vedet saivat vallan ja paisuivat suuresti maan päällä, ja arkki  ajelehti veden pinnalla.</li>
      <li>Ja vedet nousivat nousemistaan maan päällä, niin että kaikki korkeat  vuoret kaiken taivaan alla peittyivät.</li>
      <li>Viisitoista kyynärää vesi nousi vuorten yli, niin että ne  peittyivät.</li>
      <li>Silloin hukkui kaikki liha, joka maan päällä liikkui: linnut,  karjaeläimet, metsäeläimet ja kaikki pikkueläimet, joita maassa vilisi,  sekä kaikki ihmiset.</li>
      <li>Kaikki, joiden sieramissa oli elämän hengen henkäys, kaikki, jotka  elivät kuivalla maalla, kuolivat.</li>
      <li>Niin Herra hävitti kaikki olennot, jotka maan päällä olivat, niin  hyvin ihmiset kuin myös karjaeläimet, matelijat ja taivaan linnut; ne  hävisivät maan päältä. Ainoastaan Nooa sekä ne, jotka olivat hänen  kanssansa arkissa, jäivät henkiin.</li>
      <li>Ja vedet vallitsivat maan päällä sata viisikymmentä päivää.</li>
    </ol>
  </li>
  <li>
    <ol>
      <li>Silloin Jumala muisti Nooaa ja kaikkia metsäeläimiä ja kaikkia  karjaeläimiä, jotka olivat hänen kanssansa arkissa. Ja Jumala nosti  tuulen puhaltamaan yli maan, niin että vesi laskeutui.</li>
      <li>Ja syvyyden lähteet ja taivaan akkunat sulkeutuivat, ja sade  taivaasta taukosi.</li>
      <li>Ja vesi väistyi väistymistään maan päältä; sadan viidenkymmenen  päivän kuluttua alkoi vesi vähentyä.</li>
      <li>Niin arkki pysähtyi seitsemäntenä kuukautena, kuukauden  seitsemäntenätoista päivänä, Araratin vuorille.</li>
      <li>Ja vesi väheni vähenemistään aina kymmenenteen kuukauteen asti.  Kymmenentenä kuukautena, kuukauden ensimmäisenä päivänä, tulivat vuorten  huiput näkyviin.</li>
      <li>Neljänkymmenen päivän kuluttua Nooa avasi arkin ikkunan, jonka hän  oli tehnyt,</li>
      <li>ja laski kaarneen lentoon, ja se lenteli edestakaisin, kunnes vesi  maan päältä kuivui.</li>
      <li>Sitten hän laski luotansa kyyhkysen nähdäksensä, oliko vesi  vähentynyt maan pinnalta.</li>
      <li>Mutta kyyhkynen ei löytänyt paikkaa, missä lepuuttaa jalkaansa, vaan  palasi hänen luoksensa arkkiin, sillä koko maa oli vielä veden peitossa;  niin hän ojensi kätensä ja otti sen luoksensa arkkiin.</li>
      <li>Ja hän odotti vielä toiset seitsemän päivää ja laski taas kyyhkysen  arkista.</li>
      <li>Ja kyyhkynen tuli hänen luoksensa ehtoopuolella, ja katso, sen  suussa oli tuore öljypuun lehti. Niin Nooa ymmärsi, että vesi oli  vähentynyt maan päältä.</li>
      <li>Mutta hän odotti vielä toiset seitsemän päivää ja laski kyyhkysen  lentoon, eikä se enää palannut hänen luoksensa.</li>
      <li>Ja Nooan kuudentenasadantena yhdentenä ikävuotena, vuoden  ensimmäisenä kuukautena, kuukauden ensimmäisenä päivänä, oli vesi  kuivunut maan päältä. Niin Nooa poisti katon arkista ja katseli; ja  katso, maan pinta oli kuivunut.</li>
      <li>Ja toisena kuukautena, kuukauden kahdentenakymmenentenä  seitsemäntenä päivänä, oli maa aivan kuiva.</li>
      <li>Ja Jumala puhui Nooalle sanoen:</li>
      <li>"Lähde arkista, sinä ja vaimosi, poikasi ja miniäsi sinun kanssasi.</li>
      <li>Ja kaikki eläimet, jotka ovat luonasi, kaikki liha, linnut ja  karjaeläimet ja kaikki matelijat, jotka maan päällä matelevat, vie ne  ulos kanssasi. Niitä vilisköön maassa, ja ne olkoot hedelmälliset ja  lisääntykööt maan päällä."</li>
      <li>Ja Nooa ja hänen poikansa, vaimonsa ja miniänsä hänen kanssaan  lähtivät ulos,</li>
      <li>niin myös kaikki metsäeläimet, kaikki matelijat ja kaikki linnut,  kaikki, mikä liikkuu maan päällä, lähtivät arkista suvuittain.</li>
      <li>Ja Nooa rakensi alttarin Herralle ja otti kaikkia puhtaita  karjaeläimiä ja kaikkia puhtaita lintuja ja uhrasi polttouhreja  alttarilla.</li>
      <li>Ja Herra tunsi suloisen tuoksun ja sanoi sydämessänsä: "En minä  koskaan enää kiroa maata ihmisen tähden; sillä ihmisen sydämen  aivoitukset ovat pahat nuoruudesta saakka. Enkä minä koskaan enää tuhoa  kaikkea, mikä elää, niinkuin nyt olen tehnyt.</li>
      <li>Niin kauan kuin maa pysyy, ei lakkaa kylväminen eikä leikkaaminen,  ei vilu eikä helle, ei kesä eikä talvi, ei päivä eikä yö."</li>
    </ol>
  </li>
  <li>
    <ol>
      <li>Ja Jumala siunasi Nooan ja hänen poikansa ja sanoi heille: "Olkaa  hedelmälliset ja lisääntykää ja täyttäkää maa.</li>
      <li>Ja peljätkööt ja vaviskoot teitä kaikki eläimet maan päällä ja kaikki  taivaan linnut ja kaikki, jotka maassa matelevat, ja kaikki meren kalat;  ne olkoot teidän valtaanne annetut.</li>
      <li>Kaikki, mikä liikkuu ja elää, olkoon teille ravinnoksi; niinkuin minä  olen antanut teille viheriäiset kasvit, niin minä annan teille myös  tämän kaiken.</li>
      <li>Älkää vain syökö lihaa, jossa sen sielu, sen veri, vielä on.</li>
      <li>Mutta teidän oman verenne minä kostan; jokaiselle eläimelle minä sen  kostan, ja myöskin ihmisille minä kostan ihmisen sielun, toiselle toisen  sielun.</li>
      <li>Joka ihmisen veren vuodattaa, hänen verensä on ihminen vuodattava,  sillä Jumala on tehnyt ihmisen kuvaksensa.</li>
      <li>Ja te olkaa hedelmälliset ja lisääntykää, enentykää maassa ja  lisääntykää siinä."</li>
      <li>Ja Jumala puhui Nooalle ja hänen pojillensa, jotka olivat hänen  kanssansa, sanoen:</li>
      <li>"Katso, minä teen liiton teidän ja teidän jälkeläistenne kanssa</li>
      <li>ja kaikkien elävien olentojen kanssa, jotka luonanne ovat, lintujen,  karjaeläinten ja kaikkien metsäeläinten kanssa, jotka luonanne ovat,  kaikkien kanssa, jotka arkista lähtivät, kaikkien maan eläinten kanssa.</li>
      <li>Minä teen liiton teidän kanssanne: ei koskaan enää pidä kaikkea  lihaa hukutettaman vedenpaisumuksella, eikä vedenpaisumus koskaan enää  maata turmele."</li>
      <li>Ja Jumala sanoi: "Tämä on sen liiton merkki, jonka minä ikuisiksi  ajoiksi teen itseni ja teidän ja kaikkien elävien olentojen välillä,  jotka teidän luonanne ovat:</li>
      <li>minä panen kaareni pilviin, ja se on oleva liiton merkkinä minun ja  maan välillä.</li>
      <li>Ja kun minä kokoan pilviä maan päälle ja kaari näkyy pilvissä,</li>
      <li>muistan minä liittoni, joka on minun ja teidän ja kaikkien elävien  olentojen, kaiken lihan välillä, eikä vesi enää paisu tulvaksi  hävittämään kaikkea lihaa.</li>
      <li>Niin kaari on oleva pilvissä, ja minä katselen sitä muistaakseni  iankaikkista liittoa Jumalan ja kaikkien elävien olentojen, kaiken lihan  välillä, joka maan päällä on."</li>
      <li>Ja Jumala sanoi Nooalle: "Tämä on sen liiton merkki, jonka minä olen  tehnyt itseni ja kaiken lihan välillä, joka maan päällä on".</li>
      <li>Ja Nooan pojat, jotka lähtivät arkista, olivat Seem, Haam ja Jaafet.  Ja Haam oli Kanaanin isä.</li>
      <li>Nämä kolme ovat Nooan pojat, ja heistä kaikki maan asukkaat  polveutuvat.</li>
      <li>Ja Nooa oli peltomies ja ensimmäinen, joka istutti viinitarhan.</li>
      <li>Mutta kun hän joi viiniä, niin hän juopui ja makasi alasti  majassansa.</li>
      <li>Ja Haam, Kanaanin isä, näki isänsä hävyn ja kertoi siitä molemmille  veljillensä ulkona.</li>
      <li>Niin Seem ja Jaafet ottivat vaipan ja panivat molemmat sen  hartioilleen ja menivät selin sisään ja peittivät isänsä hävyn; ja  heidän kasvonsa olivat käännetyt toisaalle, niin etteivät he nähneet  isänsä häpyä.</li>
      <li>Kun Nooa heräsi päihtymyksestänsä ja sai tietää, mitä hänen nuorin  poikansa oli hänelle tehnyt,</li>
      <li>niin hän sanoi: "Kirottu olkoon Kanaan, olkoon hän veljiensä orjain  orja".</li>
      <li>Vielä hän sanoi: "Kiitetty olkoon Herra, Seemin Jumala, ja olkoon  Kanaan heidän orjansa.</li>
      <li>Jumala laajentakoon Jaafetin, ja asukoon hän Seemin majoissa, ja  Kanaan olkoon heidän orjansa."</li>
      <li>Ja Nooa eli vedenpaisumuksen jälkeen kolmesataa viisikymmentä  vuotta.</li>
      <li>Niin Nooan koko ikä oli yhdeksänsataa viisikymmentä vuotta; sitten  hän kuoli.</li>
    </ol>
  </li>
  <li>
    <ol>
      <li>Tämä on kertomus Nooan poikien, Seemin, Haamin ja Jaafetin, suvusta.  Heille syntyi poikia vedenpaisumuksen jälkeen.</li>
      <li>Jaafetin pojat olivat Goomer, Maagog, Maadai, Jaavan, Tuubal, Mesek  ja Tiiras.</li>
      <li>Ja Goomerin pojat olivat Askenas, Riifat ja Toogarma.</li>
      <li>Ja Jaavanin pojat olivat Elisa, Tarsis, kittiläiset ja doodanilaiset;</li>
      <li>heistä haarautuivat pakanoiden saarten asukkaat maittensa, eri  kieltensä, heimojensa ja kansakuntiensa mukaan.</li>
      <li>Ja Haamin pojat olivat Kuus, Misraim, Puut ja Kanaan.</li>
      <li>Ja Kuusin pojat olivat Seba, Havila, Sabta, Raema ja Sabteka.  Ja  Raeman pojat olivat Saba ja Dedan.</li>
      <li>Ja Kuusille syntyi Nimrod. Hän oli ensimmäinen valtias maan päällä.</li>
      <li>Hän oli mahtava metsämies Herran edessä. Siitä on sananparsi:  "Mahtava metsämies Herran edessä niinkuin Nimrod".</li>
      <li>Ja hänen valtakuntansa alkuna olivat Baabel, Erek, Akkad ja Kalne  Sinearin maassa.</li>
      <li>Siitä maasta hän lähti Assuriin ja rakensi Niiniven, Rehobot-Iirin  ja Kelahin,</li>
      <li>sekä Resenin Niiniven ja Kelahin välille; se on tuo suuri kaupunki.</li>
      <li>Ja Misraimille syntyivät luudilaiset, anamilaiset, lehabilaiset,  naftuhilaiset,</li>
      <li>patrokselaiset, kasluhilaiset, joista filistealaiset ovat lähteneet,  sekä kaftorilaiset.</li>
      <li>Ja Kanaanille syntyivät Siidon, hänen esikoisensa, ja Heet,</li>
      <li>sekä jebusilaiset, amorilaiset, girgasilaiset,</li>
      <li>hivviläiset, arkilaiset, siiniläiset,</li>
      <li>arvadilaiset, semarilaiset ja hamatilaiset. Sittemmin hajaantuivat  kanaanilaisten heimot.</li>
      <li>Ja kanaanilaisten alue ulottui Siidonista Gerariin päin aina Gassaan  asti sekä Sodomaan, Gomorraan, Admaan ja Seboimiin päin aina Lesaan  asti.</li>
      <li>Nämä olivat Haamin pojat heimojensa, kieltensä, maittensa ja  kansakuntiensa mukaan.</li>
      <li>Myöskin Seemille, Jaafetin vanhimmalle veljelle, josta tuli kaikkien  Eeberin poikien kantaisä, syntyi poikia.</li>
      <li>Seemin pojat olivat Eelam, Assur, Arpaksad, Luud ja Aram.</li>
      <li>Ja Aramin pojat olivat Uus, Huul, Geter ja Mas.</li>
      <li>Arpaksadille syntyi Selah, ja Selahille syntyi Eeber.</li>
      <li>Ja Eeberille syntyi kaksi poikaa: toisen nimi oli Peleg, sillä hänen  aikanansa jakaantuivat maan asukkaat, ja hänen veljensä nimi oli Joktan.</li>
      <li>Ja Joktanille syntyi Almodad, Selef, Hasarmavet, Jerah,</li>
      <li>Hadoram, Uusal, Dikla,</li>
      <li>Oobal, Abimael, Saba,</li>
      <li>Oofir, Havila ja Joobab. Kaikki nämä olivat Joktanin poikia.</li>
      <li>Ja heidän asumasijansa ulottuivat Meesasta aina Sefariin,  Itävuorelle asti.</li>
      <li>Nämä olivat Seemin pojat heimojensa, kieltensä, maittensa ja  kansakuntiensa mukaan.</li>
      <li>Nämä olivat Nooan poikien heimot sukukuntiensa ja kansakuntiensa  mukaan; ja niistä haarautuivat kansat maan päälle vedenpaisumuksen  jälkeen.</li>
    </ol>
  </li>
  <li>
    <ol>
      <li>Ja kaikessa maassa oli yksi kieli ja yksi puheenparsi.</li>
      <li>Kun he lähtivät liikkeelle itään päin, löysivät he lakeuden Sinearin  maassa ja asettuivat sinne.</li>
      <li>Ja he sanoivat toisillensa: "Tulkaa, tehkäämme tiiliä ja polttakaamme  ne koviksi". Ja tiiltä he käyttivät kivenä, ja maapihkaa he käyttivät  laastina.</li>
      <li>Ja he sanoivat: "Tulkaa, rakentakaamme itsellemme kaupunki ja torni,  jonka huippu ulottuu taivaaseen, ja tehkäämme itsellemme nimi, ettemme  hajaantuisi yli kaiken maan".</li>
      <li>Niin Herra astui alas katsomaan kaupunkia ja tornia, jonka  ihmislapset olivat rakentaneet.</li>
      <li>Ja Herra sanoi: "Katso, he ovat yksi kansa, ja heillä kaikilla on  yksi kieli, ja tämä on heidän ensimmäinen yrityksensä. Ja nyt ei heille  ole mahdotonta mikään, mitä aikovatkin tehdä.</li>
      <li>Tulkaa, astukaamme alas ja sekoittakaamme siellä heidän kielensä,  niin ettei toinen ymmärrä toisen kieltä."</li>
      <li>Ja niin Herra hajotti heidät sieltä yli kaiken maan, niin että he  lakkasivat kaupunkia rakentamasta.</li>
      <li>Siitä tuli sen nimeksi Baabel, koska Herra siellä sekoitti kaiken  maan kielen; ja sieltä Herra hajotti heidät yli kaiken maan.</li>
      <li>Tämä on kertomus Seemin suvusta. Kun Seem oli sadan vuoden vanha,  syntyi hänelle Arpaksad kaksi vuotta vedenpaisumuksen jälkeen.</li>
      <li>Ja Seem eli Arpaksadin syntymän jälkeen viisisataa vuotta, ja  hänelle syntyi poikia ja tyttäriä.</li>
      <li>Kun Arpaksad oli kolmenkymmenen viiden vuoden vanha, syntyi hänelle  Selah.</li>
      <li>Ja Arpaksad eli Selahin syntymän jälkeen neljäsataa kolme vuotta, ja  hänelle syntyi poikia ja tyttäriä.</li>
      <li>Kun Selah oli kolmenkymmenen vuoden vanha, syntyi hänelle Eeber.</li>
      <li>Ja Selah eli Eeberin syntymän jälkeen neljäsataa kolme vuotta, ja  hänelle syntyi poikia ja tyttäriä.</li>
      <li>Kun Eeber oli kolmenkymmenen neljän vuoden vanha, syntyi hänelle  Peleg.</li>
      <li>Ja Eeber eli Pelegin syntymän jälkeen neljäsataa kolmekymmentä  vuotta, ja hänelle syntyi poikia ja tyttäriä.</li>
      <li>Kun Peleg oli kolmenkymmenen vuoden vanha, syntyi hänelle Regu.</li>
      <li>Ja Peleg eli Regun syntymän jälkeen kaksisataa yhdeksän vuotta, ja  hänelle syntyi poikia ja tyttäriä.</li>
      <li>Kun Regu oli kolmenkymmenen kahden vuoden vanha, syntyi hänelle  Serug.</li>
      <li>Ja Regu eli Serugin syntymän jälkeen kaksisataa seitsemän vuotta, ja  hänelle syntyi poikia ja tyttäriä.</li>
      <li>Kun Serug oli kolmenkymmenen vuoden vanha, syntyi hänelle Naahor.</li>
      <li>Ja Serug eli Naahorin syntymän jälkeen kaksisataa vuotta, ja hänelle  syntyi poikia ja tyttäriä.</li>
      <li>Kun Naahor oli kahdenkymmenen yhdeksän vuoden vanha, syntyi hänelle  Terah.</li>
      <li>Ja Naahor eli Terahin syntymän jälkeen sata yhdeksäntoista vuotta,  ja hänelle syntyi poikia ja tyttäriä.</li>
      <li>Kun Terah oli seitsemänkymmenen vuoden vanha, syntyivät hänelle  Abram, Naahor ja Haaran.</li>
      <li>Ja tämä on kertomus Terahin suvusta. Terahille syntyivät Abram,  Naahor ja Haaran. Ja Haaranille syntyi Loot.</li>
      <li>Ja Haaran kuoli ennen isäänsä Terahia synnyinmaassansa, Kaldean  Uurissa.</li>
      <li>Ja Abram ja Naahor ottivat itsellensä vaimot; Abramin vaimon nimi  oli Saarai, ja Naahorin vaimon nimi oli Milka, Haaranin tytär; Haaran  oli Milkan ja Jiskan isä.</li>
      <li>Mutta Saarai oli hedelmätön, hänellä ei ollut lasta.</li>
      <li>Ja Terah otti poikansa Abramin ja poikansa pojan Lootin, Haaranin  pojan, ja miniänsä Saarain, poikansa Abramin vaimon, ja he lähtivät  heidän kanssaan Kaldean Uurista mennäksensä Kanaanin maahan, ja he  saapuivat Harraniin asti ja asuivat siellä.</li>
      <li>Ja Terahin ikä oli kaksisataa viisi vuotta; sitten Terah kuoli  Harranissa.</li>
    </ol>
  </li>
  <li>
    <ol>
      <li>Ja Herra sanoi Abramille: "Lähde maastasi, suvustasi ja isäsi kodista  siihen maahan, jonka minä sinulle osoitan.</li>
      <li>Niin minä teen sinusta suuren kansan, siunaan sinut ja teen sinun  nimesi suureksi, ja sinä olet tuleva siunaukseksi.</li>
      <li>Ja minä siunaan niitä, jotka sinua siunaavat, ja kiroan ne, jotka  sinua kiroavat, ja sinussa tulevat siunatuiksi kaikki sukukunnat maan  päällä."</li>
      <li>Niin Abram lähti, niinkuin Herra oli hänelle puhunut, ja Loot meni  hänen kanssansa. Abram oli Harranista lähtiessänsä seitsemänkymmenen  viiden vuoden vanha.</li>
      <li>Ja Abram otti vaimonsa Saarain ja veljensä pojan Lootin sekä kaiken  omaisuuden, jonka he olivat koonneet, ja ne palvelijat, jotka he olivat  hankkineet Harranissa, ja he lähtivät menemään Kanaanin maahan. Ja he  tulivat Kanaanin maahan.</li>
      <li>Ja Abram kulki maan läpi aina Sikemin paikkakunnalle, Mooren tammelle  asti. Ja siihen aikaan kanaanilaiset asuivat siinä maassa.</li>
      <li>Silloin Herra ilmestyi Abramille ja sanoi: "Sinun jälkeläisillesi  minä annan tämän maan". Niin hän rakensi sinne alttarin Herralle, joka  oli hänelle ilmestynyt.</li>
      <li>Sieltä hän siirtyi edemmäksi vuoristoon, itään päin Beetelistä, ja  pystytti telttansa, niin että Beetel oli lännessä ja Ai idässä, ja hän  rakensi sinne alttarin Herralle ja huusi avuksi Herran nimeä.</li>
      <li>Ja sieltä Abram lähti ja vaelsi yhä edemmäksi Etelämaahan päin.</li>
      <li>Niin tuli nälänhätä maahan, ja Abram meni Egyptiin, asuakseen siellä  jonkun aikaa, sillä nälänhätä maassa oli kova.</li>
      <li>Ja kun hän lähestyi Egyptiä, puhui hän vaimollensa Saaraille:  "Katso, minä tiedän, että sinä olet kaunis nainen.</li>
      <li>Kun egyptiläiset saavat nähdä sinut, niin he sanovat: `Hän on hänen  vaimonsa`, ja tappavat minut, mutta antavat sinun elää.</li>
      <li>Sano siis olevasi minun sisareni, että minun kävisi hyvin sinun  tähtesi ja minä sinun takiasi saisin jäädä henkiin."</li>
      <li>Kun Abram tuli Egyptiin, näkivät egyptiläiset, että Saarai oli hyvin  kaunis nainen.</li>
      <li>Ja kun faraon ruhtinaat olivat nähneet hänet, ylistelivät he häntä  faraolle; ja vaimo vietiin faraon hoviin.</li>
      <li>Ja Abramia hän kohteli hyvin hänen tähtensä. Ja hän sai pikkukarjaa,  raavaskarjaa ja aaseja, palvelijoita ja palvelijattaria, aasintammoja ja  kameleja.</li>
      <li>Mutta Herra antoi kovien vitsausten kohdata faraota ja hänen  hoviansa Saarain, Abramin vaimon, tähden.</li>
      <li>Silloin farao kutsui Abramin luoksensa ja sanoi: "Mitä olet minulle  tehnyt? Miksi et ilmoittanut minulle, että hän on sinun vaimosi?</li>
      <li>Miksi sanoit: `Hän on minun sisareni`, niin että minä otin hänet  vaimokseni? Katso, tässä on vaimosi, ota hänet ja mene."</li>
      <li>Ja farao antoi hänestä käskyn miehillensä, että he saattaisivat  hänet pois, hänet ja hänen vaimonsa sekä kaiken, mitä hänellä oli.</li>
    </ol>
  </li>
  <li>
    <ol>
      <li>Niin Abram lähti pois Egyptistä, hän ja hänen vaimonsa ja kaikki,  mitä hänellä oli, ja Loot hänen kanssaan, Etelämaahan.</li>
      <li>Abram oli hyvin rikas: hänellä oli karjaa, hopeata ja kultaa.</li>
      <li>Ja hän vaelsi, kulkien levähdyspaikasta toiseen, Etelämaasta  Beeteliin asti, aina siihen paikkaan, missä hänen majansa oli ensi  kerralla ollut, Beetelin ja Ain välillä,</li>
      <li>siihen paikkaan, johon hän ennen oli rakentanut alttarin; ja Abram  huusi siinä avuksi Herran nimeä.</li>
      <li>Ja myöskin Lootilla, joka vaelsi Abramin kanssa, oli pikkukarjaa,  raavaskarjaa ja telttoja.</li>
      <li>Eikä maa riittänyt heidän asuakseen yhdessä, sillä heillä oli paljon  omaisuutta, niin etteivät voineet yhdessä asua.</li>
      <li>Niin syntyi riitaa Abramin karjapaimenten ja Lootin karjapaimenten  välillä. Ja siihen aikaan asuivat siinä maassa kanaanilaiset ja  perissiläiset.</li>
      <li>Silloin Abram sanoi Lootille: "Älköön olko riitaa meidän välillämme,  minun ja sinun, älköönkä minun paimenteni ja sinun paimentesi välillä,  sillä olemmehan veljeksiä.</li>
      <li>Eikö koko maa ole avoinna edessäsi? Eroa minusta. Jos sinä menet  vasemmalle, niin minä menen oikealle, tahi jos sinä menet oikealle, niin  minä menen vasemmalle."</li>
      <li>Ja Loot nosti silmänsä ja näki koko Jordanin lakeuden olevan  runsasvetistä seutua; ennenkuin Herra hävitti Sodoman ja Gomorran, oli  se Sooariin saakka niinkuin Herran puutarha, niinkuin Egyptin maa.</li>
      <li>Niin Loot valitsi itselleen koko Jordanin lakeuden ja siirtyi itään  päin, ja he erkanivat toisistaan.</li>
      <li>Abram asettui Kanaanin maahan, Loot asettui lakeuden kaupunkeihin ja  siirtyi siirtymistään telttoineen Sodomaan asti.</li>
      <li>Mutta Sodoman kansa oli kovin pahaa ja syntistä Herran edessä.</li>
      <li>Ja Herra sanoi Abramille, sen jälkeen kuin Loot oli hänestä eronnut:  "Nosta silmäsi ja katso siitä paikasta, missä olet, pohjoiseen, etelään,  itään ja länteen.</li>
      <li>Sillä kaiken maan, jonka näet, minä annan sinulle ja sinun  jälkeläisillesi ikuisiksi ajoiksi.</li>
      <li>Ja minä teen sinun jälkeläistesi luvun paljoksi kuin maan tomun. Jos  voidaan lukea maan tomu, niin voidaan lukea myöskin sinun jälkeläisesi.</li>
      <li>Nouse ja vaella maata pitkin ja poikin, sillä sinulle minä sen  annan."</li>
      <li>Ja Abram siirtyi siirtymistään telttoineen ja tuli ja asettui Mamren  tammistoon, joka on Hebronin luona, ja rakensi sinne alttarin Herralle.</li>
    </ol>
  </li>
  <li>
    <ol>
      <li>Ja tapahtui siihen aikaan, kun Amrafel oli Sinearin kuninkaana, Arjok  Ellasarin kuninkaana, Kedorlaomer Eelamin kuninkaana ja Tidal Goojimin  kuninkaana,</li>
      <li>että he alottivat sodan Beraa, Sodoman kuningasta, Birsaa, Gomorran  kuningasta, Sinabia, Adman kuningasta, Semeberiä, Seboimin kuningasta,  ja Belan, se on Sooarin, kuningasta vastaan.</li>
      <li>Nämä kaikki liittoutuivat kokoontuen Siddimin laaksoon, jossa  Suolameri nyt on.</li>
      <li>Kaksitoista vuotta he olivat olleet Kedorlaomerille alamaiset, mutta  kolmantenatoista vuotena he tekivät kapinan.</li>
      <li>Neljäntenätoista vuotena tulivat Kedorlaomer ja ne kuninkaat, jotka  olivat hänen kanssaan; ja he voittivat refalaiset Astarot-Karnaimissa ja  suusilaiset Haamissa, niin myös eemiläiset Kirjataimin tasangolla</li>
      <li>ja hoorilaiset heidän vuoristossaan, Seirissä, aina Eel-Paaraniin  asti, joka on erämaan laidassa.</li>
      <li>Ja he palasivat ja tulivat Mispatin lähteelle, se on Kaadekseen, ja  valloittivat koko amalekilaisten maan ja voittivat myöskin amorilaiset,  jotka asuivat Hasason-Taamarissa.</li>
      <li>Silloin lähtivät Sodoman kuningas, Gomorran kuningas, Adman kuningas,  Seboimin kuningas ja Belan, se on Sooarin, kuningas ja asettuivat  Siddimin laaksossa sotarintaan heitä vastaan -</li>
      <li>Eelamin kuningasta Kedorlaomeria, Goojimin kuningasta Tidalia,  Sinearin kuningasta Amrafelia ja Ellasarin kuningasta Arjokia vastaan,  neljä kuningasta viittä vastaan.</li>
      <li>Mutta Siddimin laakso oli täynnä maapihkakuoppia. Ja Sodoman ja  Gomorran kuninkaat pakenivat ja putosivat niihin; mutta henkiin jääneet  pakenivat vuoristoon.</li>
      <li>Ja he ottivat Sodomasta ja Gomorrasta kaiken tavaran ja kaikki  ruokavarat ja menivät matkaansa.</li>
      <li>Ja lähtiessään he ottivat mukaansa myöskin Lootin, Abramin  veljenpojan, ja hänen omaisuutensa; hän näet asui Sodomassa.</li>
      <li>Mutta muuan pakolainen tuli ja ilmoitti siitä Abramille,  hebrealaiselle; tämä asui tammistossa, joka oli amorilaisen Mamren,  Eskolin ja Aanerin veljen, oma, ja he olivat Abramin liittolaisia.</li>
      <li>Kun Abram kuuli, että hänen sukulaisensa oli otettu vangiksi, aseisti  hän luotettavimmat palvelijansa, jotka olivat hänen kodissaan syntyneet,  kolmesataa kahdeksantoista miestä, ja ajoi vihollisia takaa aina Daaniin  saakka.</li>
      <li>Ja hän jakoi väkensä ja hyökkäsi palvelijoineen yöllä vihollisten  kimppuun ja voitti heidät ja ajoi heitä takaa aina Hoobaan saakka, joka  on Damaskosta pohjoiseen.</li>
      <li>Ja hän toi takaisin kaiken tavaran; myöskin sukulaisensa Lootin ja  hänen tavaransa hän toi takaisin, niin myös vaimot ja muun väen.</li>
      <li>Kun hän oli paluumatkalla, voitettuaan Kedorlaomerin ja ne  kuninkaat, jotka olivat tämän kanssa, meni Sodoman kuningas häntä  vastaan Saaven laaksoon, jota sanotaan "Kuninkaan laaksoksi".</li>
      <li>Ja Melkisedek, Saalemin kuningas, toi leipää ja viiniä; hän oli  Jumalan, Korkeimman, pappi.</li>
      <li>Ja hän siunasi hänet sanoen: "Siunatkoon Abramia Jumala, Korkein,  taivaan ja maan luoja.</li>
      <li>Ja kiitetty olkoon Jumala, Korkein, joka antoi vihollisesi sinun  käsiisi." Ja Abram antoi hänelle kymmenykset kaikesta.</li>
      <li>Ja Sodoman kuningas sanoi Abramille: "Anna minulle väki ja pidä sinä  tavara".</li>
      <li>Mutta Abram sanoi Sodoman kuninkaalle: "Minä nostan käteni Herran,  Jumalan, Korkeimman, taivaan ja maan luojan, puoleen ja vannon:</li>
      <li>En totisesti ota, en langan päätä, en kengän paulaa enkä mitään  muuta, mikä on sinun, ettet sanoisi: `Minä olen tehnyt Abramin  rikkaaksi`.</li>
      <li>En tahdo mitään, paitsi mitä palvelijat ovat kuluttaneet ja mikä on  niille miehille tuleva, jotka minua seurasivat, Aanerille, Eskolille ja  Mamrelle; he saakoot osansa."</li>
    </ol>
  </li>
  <li>
    <ol>
      <li>Näiden tapausten jälkeen tuli Abramille näyssä tämä Herran sana: "Älä  pelkää, Abram! Minä olen sinun kilpesi; sinun palkkasi on oleva sangen  suuri."</li>
      <li>Mutta Abram sanoi: "Oi Herra, Herra, mitä sinä minulle annat?  Minä  lähden täältä lapsetonna, ja omaisuuteni haltijaksi tulee damaskolainen  mies, Elieser."</li>
      <li>Ja Abram sanoi vielä: "Sinä et ole antanut minulle jälkeläistä;  katso, talossani syntynyt palvelija on minut perivä".</li>
      <li>Mutta katso, hänelle tuli tämä Herran sana: "Hän ei ole sinua perivä,  vaan joka lähtee sinun omasta ruumiistasi, hän on sinut perivä".</li>
      <li>Ja hän vei hänet ulos ja sanoi: "Katso taivaalle ja lue tähdet, jos  ne taidat lukea". Ja hän sanoi hänelle: "Niin paljon on sinulla oleva  jälkeläisiä".</li>
      <li>Ja Abram uskoi Herraan, ja Herra luki sen hänelle vanhurskaudeksi.</li>
      <li>Ja hän sanoi hänelle: "Minä olen Herra, joka toin sinut Kaldean  Uurista, antaakseni sinulle tämän maan omaksesi".</li>
      <li>Mutta hän sanoi: "Oi Herra, Herra, mistä minä tiedän, että saan sen  omakseni?"</li>
      <li>Ja hän sanoi hänelle: "Tuo minulle kolmivuotias hieho, kolmivuotias  vuohi ja kolmivuotias oinas sekä metsäkyyhkynen ja nuori kyyhkynen".</li>
      <li>Ja hän toi nämä kaikki ja halkaisi ne ja asetti puolikkaat  vastakkain; lintuja hän ei kuitenkaan halkaissut.</li>
      <li>Niin laskeutui petolintuja ruumiiden päälle, mutta Abram karkoitti  ne pois.</li>
      <li>Kun aurinko oli laskemaisillaan, valtasi raskas uni Abramin, ja  katso, kauhu ja suuri pimeys valtasi hänet.</li>
      <li>Ja Herra sanoi Abramille: "Niin tiedä totisesti, että sinun  jälkeläisesi tulevat elämään muukalaisina maassa, joka ei ole heidän  omansa, ja heidän on niitä palveleminen, ja ne sortavat heitä neljäsataa  vuotta.</li>
      <li>Mutta myös sen kansan, jota he palvelevat, minä tuomitsen; ja sitten  he pääsevät lähtemään, mukanaan paljon tavaraa.</li>
      <li>Mutta sinä saat mennä isiesi tykö rauhassa, ja sinut haudataan  päästyäsi korkeaan ikään.</li>
      <li>Ja neljännessä polvessa sinun jälkeläisesi palaavat tänne takaisin;  sillä amorilaisten syntivelka ei ole vielä täysi."</li>
      <li>Ja kun aurinko oli laskenut ja oli tullut pilkkopimeä, näkyi  suitsuava pätsi ja liekehtivä tuli, joka liikkui uhrikappaleiden  välissä.</li>
      <li>Sinä päivänä Herra teki Abramin kanssa liiton, sanoen: "Sinun  jälkeläisillesi minä annan tämän maan, Egyptin virrasta aina suureen  virtaan, Eufrat-virtaan saakka:</li>
      <li>keeniläiset, kenissiläiset, kadmonilaiset,</li>
      <li>heettiläiset, perissiläiset, refalaiset,</li>
      <li>amorilaiset, kanaanilaiset, girgasilaiset ja jebusilaiset".</li>
    </ol>
  </li>
  <li>
    <ol>
      <li>Saarai, Abramin vaimo, ei synnyttänyt hänelle lasta. Mutta Saarailla  oli egyptiläinen orjatar, jonka nimi oli Haagar.</li>
      <li>Ja Saarai sanoi Abramille: "Katso, Herra on sulkenut minut  synnyttämästä; yhdy siis minun orjattareeni, ehkä minä saisin lapsia  hänestä". Ja Abram kuuli Saaraita.</li>
      <li>Ja Saarai, Abramin vaimo, otti egyptiläisen orjattarensa Haagarin,  sitten kuin Abram oli asunut kymmenen vuotta Kanaanin maassa, ja antoi  hänet miehellensä Abramille vaimoksi.</li>
      <li>Ja hän yhtyi Haagariin, ja Haagar tuli raskaaksi. Kun hän huomasi  olevansa raskaana, tuli hänen emäntänsä halvaksi hänen silmissään.</li>
      <li>Silloin Saarai sanoi Abramille: "Minun kärsimäni vääryys kohdatkoon  sinua; minä annoin orjattareni sinun syliisi, mutta kun hän huomasi  olevansa raskaana, tulin minä halvaksi hänen silmissään. Herra  tuomitkoon meidän välillämme, minun ja sinun."</li>
      <li>Abram sanoi Saaraille: "Katso, orjattaresi on sinun vallassasi, tee  hänelle, mitä tahdot". Niin Saarai kuritti häntä, ja hän pakeni hänen  luotaan.</li>
      <li>Ja Herran enkeli tapasi hänet vesilähteeltä erämaassa, sen lähteen  luota, joka on Suurin tien varressa.</li>
      <li>Ja hän sanoi: "Haagar, Saarain orjatar, mistä tulet ja mihin menet?"  Hän vastasi: "Olen paossa emäntääni Saaraita".</li>
      <li>Ja Herran enkeli sanoi hänelle: "Palaa emäntäsi tykö ja nöyrry hänen  kätensä alle".</li>
      <li>Ja Herran enkeli sanoi hänelle: "Minä teen sinun jälkeläistesi luvun  niin suureksi, ettei heitä voida lukea heidän paljoutensa tähden".</li>
      <li>Vielä Herran enkeli puhui hänelle: "Katso, sinä olet raskaana ja  synnytät pojan ja kutsut hänet Ismaeliksi, sillä Herra on kuullut sinun  hätäsi.</li>
      <li>Hänestä tulee mies kuin villiaasi: hänen kätensä on kaikkia vastaan,  ja kaikkien käsi on häntä vastaan, ja hän on kaikkien veljiensä  niskassa."</li>
      <li>Ja Haagar nimitti Herraa, joka oli häntä puhutellut, nimellä: "Sinä  olet ilmestyksen Jumala". Sillä hän sanoi: "Olenko minä tässä  vilaukselta saanut nähdä hänet, joka minut näkee?"</li>
      <li>Sentähden kutsutaan kaivoa nimellä Lahai-Roin kaivo; se on Kaadeksen  ja Beredin välillä.</li>
      <li>Ja Haagar synnytti Abramille pojan, ja Abram antoi pojallensa, jonka  Haagar oli hänelle synnyttänyt, nimen Ismael.</li>
      <li>Ja Abram oli kahdeksankymmenen kuuden vuoden vanha, kun Haagar  synnytti hänelle Ismaelin.</li>
    </ol>
  </li>
  <li>
    <ol>
      <li>Kun Abram oli yhdeksänkymmenen yhdeksän vuoden vanha, ilmestyi Herra  hänelle ja sanoi hänelle: "Minä olen Jumala, Kaikkivaltias; vaella minun  edessäni ja ole nuhteeton.</li>
      <li>Ja minä teen liittoni meidän välillemme, minun ja sinun, ja lisään  sinut ylen runsaasti."</li>
      <li>Ja Abram lankesi kasvoilleen, ja Jumala puhui hänelle sanoen:</li>
      <li>"Katso, tämä on minun liittoni sinun kanssasi: sinusta tulee kansojen  paljouden isä.</li>
      <li>Niin älköön sinua enää kutsuttako Abramiksi, vaan nimesi olkoon  Aabraham, sillä minä teen sinusta kansojen paljouden isän.</li>
      <li>Minä teen sinut sangen hedelmälliseksi ja annan sinusta tulla  kansoja, ja sinusta on polveutuva kuninkaita.</li>
      <li>Ja minä teen liiton sinun kanssasi ja sinun jälkeläistesi kanssa,  sukupolvesta sukupolveen, iankaikkisen liiton, ollakseni sinun ja sinun  jälkeläistesi Jumala,</li>
      <li>ja minä annan sinulle ja sinun jälkeläisillesi sen maan, jossa sinä  muukalaisena asut, koko Kanaanin maan, ikuiseksi omaisuudeksi; ja minä  olen heidän Jumalansa."</li>
      <li>Ja Jumala sanoi Aabrahamille: "Mutta sinä pidä minun liittoni, sinä  ja sinun jälkeläisesi, sukupolvesta sukupolveen.</li>
      <li>Ja tämä on minun liittoni sinun ja sinun jälkeläistesi kanssa;  pitäkää se: ympärileikatkaa jokainen miehenpuoli keskuudessanne.</li>
      <li>Ympärileikatkaa esinahkanne liha, ja se olkoon liiton merkki meidän  välillämme, minun ja teidän.</li>
      <li>Sukupolvesta sukupolveen ympärileikattakoon jokainen poikalapsi  teidän keskuudessanne kahdeksan päivän vanhana, niin hyvin kotona  syntynyt palvelija kuin muukalaiselta, keneltä tahansa, rahalla ostettu,  joka ei ole sinun jälkeläisiäsi.</li>
      <li>Ympärileikattakoon sekä kotonasi syntynyt että rahalla ostamasi; ja  niin minun liittoni on oleva merkitty teidän lihaanne iankaikkiseksi  liitoksi.</li>
      <li>Mutta ympärileikkaamaton miehenpuoli, jonka esinahan liha ei ole  ympärileikattu, hävitettäköön kansastansa; hän on rikkonut minun  liittoni."</li>
      <li>Ja Jumala sanoi Aabrahamille: "Älä kutsu vaimoasi Saaraita enää  Saaraiksi, vaan Saara olkoon hänen nimensä.</li>
      <li>Ja minä siunaan häntä ja annan hänestäkin sinulle pojan; niin, minä  siunaan häntä, ja hänestä tulee kansakuntia, polveutuu kansojen  kuninkaita."</li>
      <li>Aabraham lankesi kasvoillensa ja naurahti, sillä hän ajatteli  sydämessään: "Voiko satavuotiaalle syntyä poika, ja voiko Saara, joka on  yhdeksänkymmenen vuoden vanha, vielä synnyttää?"</li>
      <li>Ja Aabraham sanoi Jumalalle: "Kunpa edes Ismael saisi elää sinun  edessäsi!"</li>
      <li>Niin Jumala sanoi: "Totisesti, sinun vaimosi Saara synnyttää sinulle  pojan, ja sinun on pantava hänen nimekseen Iisak, ja minä teen liittoni  hänen kanssaan iankaikkiseksi liitoksi hänen jälkeläisillensä.</li>
      <li>Mutta myös Ismaelista minä olen kuullut sinun rukouksesi; katso,  minä siunaan häntä ja teen hänet hedelmälliseksi ja annan hänen  lisääntyä ylen runsaasti. Hänestä on polveutuva kaksitoista ruhtinasta,  ja minä teen hänestä suuren kansan.</li>
      <li>Mutta liittoni minä teen Iisakin kanssa, jonka Saara sinulle  synnyttää tähän aikaan tulevana vuonna."</li>
      <li>Kun Jumala oli lakannut puhumasta Aabrahamin kanssa, kohosi hän ylös  hänen luotansa.</li>
      <li>Ja Aabraham otti poikansa Ismaelin sekä kaikki kotona syntyneet ja  kaikki rahalla ostamansa palvelijat, kaikki Aabrahamin perheen  miehenpuolet, ja ympärileikkasi sinä samana päivänä heidän esinahkansa  lihan, niinkuin Jumala oli hänelle sanonut.</li>
      <li>Aabraham oli yhdeksänkymmenen yhdeksän vuoden vanha, kun hänen  esinahkansa liha ympärileikattiin.</li>
      <li>Ja hänen poikansa Ismael oli kolmentoista vuoden vanha, kun hänen  esinahkansa liha ympärileikattiin.</li>
      <li>Aabraham ja hänen poikansa Ismael ympärileikattiin sinä samana  päivänä;</li>
      <li>ja kaikki hänen perheensä miehet, sekä kotona syntyneet että  muukalaisilta rahalla ostetut, ympärileikattiin hänen kanssaan.</li>
    </ol>
  </li>
  <li>
    <ol>
      <li>Ja Herra ilmestyi hänelle Mamren tammistossa, jossa hän istui  telttamajansa ovella päivän ollessa palavimmillaan.</li>
      <li>Kun hän nosti silmänsä ja katseli, niin katso, kolme miestä seisoi  hänen edessänsä; nähdessään heidät hän riensi heitä vastaan majan ovelta  ja kumartui maahan</li>
      <li>ja sanoi: "Herrani, jos olen saanut armon sinun silmiesi edessä, älä  mene palvelijasi ohitse.</li>
      <li>Sallikaa tuoda vähän vettä pestäksenne jalkanne ja levätkää puun  siimeksessä.</li>
      <li>Minä tuon palasen leipää virkistääksenne itseänne, ennenkuin jatkatte  matkaanne, sillä kaiketi sitä varten olette poikenneet palvelijanne  luo." He sanoivat: "Tee, niinkuin olet puhunut".</li>
      <li>Ja Aabraham kiiruhti majaan Saaran tykö ja sanoi: "Hae joutuin kolme  vakallista lestyjä jauhoja, sotke ja leivo kaltiaisia".</li>
      <li>Sitten Aabraham riensi karjaan, otti nuoren ja kauniin vasikan ja  antoi palvelijalle, joka ryhtyi nopeasti sitä valmistamaan.</li>
      <li>Ja hän otti voita ja maitoa sekä vasikan, jonka hän oli  valmistuttanut, ja pani ne heidän eteensä; itse hän seisoi heidän  luonansa puun alla sillä aikaa, kuin he söivät.</li>
      <li>Ja he kysyivät häneltä: "Missä vaimosi Saara on?" Hän vastasi:  "Tuolla majassa".</li>
      <li>Ja hän sanoi: "Minä palaan luoksesi tulevana vuonna tähän aikaan, ja  katso, vaimollasi Saaralla on silloin oleva poika".  Mutta Saara  kuunteli majan ovella hänen takanansa.</li>
      <li>Mutta Aabraham ja Saara olivat iäkkäät, eikä Saaran enää ollut,  niinkuin naisten tavallisesti on.</li>
      <li>Sentähden Saara naurahti itseksensä ja ajatteli: "Heräisikö minussa,  näin kuihduttuani, vielä halu? Ja myös minun herrani on vanha."</li>
      <li>Mutta Herra sanoi Aabrahamille: "Miksi Saara nauroi ajatellen:  `Synnyttäisinkö minä todella, minä, joka olen näin vanha?`</li>
      <li>Onko mikään Herralle mahdotonta? Tähän aikaan minä palaan luoksesi  tulevana vuonna, ja Saaralla on silloin poika."</li>
      <li>Ja Saara kielsi sanoen: "En minä nauranut"; sillä hän pelkäsi.  Mutta hän sanoi: "Ei ole niin; sinä nauroit".</li>
      <li>Silloin miehet nousivat siitä ja kääntyivät Sodomaan päin, ja  Aabraham kulki heidän kanssaan saattaaksensa heitä.</li>
      <li>Ja Herra sanoi: "Salaisinko minä Aabrahamilta, mitä olen tekevä?</li>
      <li>Onhan Aabrahamista tuleva suuri ja väkevä kansa, ja kaikki  kansakunnat maan päällä tulevat hänessä siunatuiksi.</li>
      <li>Sillä minä olen valinnut hänet, että hän käskisi lapsiansa ja  perhettänsä, joka jää hänen jälkeensä, noudattamaan Herran tietä ja  tekemään sitä, mikä vanhurskaus ja oikeus on, jotta Herra antaisi  Aabrahamille tapahtua, mitä hän on hänelle luvannut."</li>
      <li>Niin Herra sanoi: "Valitushuuto Sodoman ja Gomorran tähden on suuri,  ja heidän syntinsä ovat ylen raskaat.</li>
      <li>Sentähden minä menen alas katsomaan, ovatko he todella tehneet  kaiken sen, josta huuto on minun eteeni tullut, vai eivätkö; minä tahdon  sen tietää."</li>
      <li>Ja miehet kääntyivät sieltä ja kulkivat Sodomaan päin, mutta  Aabraham jäi vielä seisomaan Herran eteen.</li>
      <li>Ja Aabraham lähestyi häntä ja sanoi: "Aiotko siis hukuttaa  vanhurskaan yhdessä jumalattoman kanssa?</li>
      <li>Entä jos kaupungissa on viisikymmentä vanhurskasta; aiotko hukuttaa  heidät etkä säästä paikkaa siellä olevain viidenkymmenen vanhurskaan  tähden?</li>
      <li>Pois se, että sinä näin tekisit: surmaisit vanhurskaan yhdessä  jumalattoman kanssa, niin että vanhurskaan kävisi samoin kuin  jumalattoman! Pois se sinusta! Eikö kaiken maan tuomari tekisi  oikeutta?"</li>
      <li>Ja Herra sanoi: "Jos löydän Sodoman kaupungista viisikymmentä  vanhurskasta, niin minä heidän tähtensä säästän koko paikan".</li>
      <li>Aabraham vastasi ja sanoi: "Katso, olen rohjennut puhua Herralleni,  vaikka olen tomu ja tuhka.</li>
      <li>Entä jos viidestäkymmenestä vanhurskaasta puuttuu viisi; hävitätkö  viiden tähden koko kaupungin?" Hän sanoi: "En hävitä, jos löydän sieltä  neljäkymmentä viisi".</li>
      <li>Ja hän puhui vielä hänelle sanoen: "Entä jos siellä on  neljäkymmentä?" Hän vastasi: "Niiden neljänkymmenen tähden jätän sen  tekemättä".</li>
      <li>Aabraham sanoi: "Älköön Herrani vihastuko, että vielä puhun.  Entä  jos siellä on kolmekymmentä?" Hän vastasi: "En tee sitä, jos löydän  sieltä kolmekymmentä".</li>
      <li>Mutta hän sanoi: "Katso, minä olen rohjennut puhua Herralleni.  Entä  jos siellä on kaksikymmentä?" Hän vastasi: "Niiden kahdenkymmenen tähden  jätän hävittämättä".</li>
      <li>Ja hän sanoi: "Älköön Herrani vihastuko, että puhun vielä tämän  ainoan kerran. Entä jos siellä on kymmenen?" Hän vastasi: "Niiden  kymmenen tähden jätän hävittämättä".</li>
      <li>Ja Herra lähti pois, senjälkeen kuin hän oli lakannut puhumasta  Aabrahamin kanssa, ja Aabraham palasi kotiinsa.</li>
    </ol>
  </li>
  <li>
    <ol>
      <li>Ja ne kaksi enkeliä tulivat Sodomaan illalla, ja Loot istui Sodoman  portissa; ja nähtyänsä heidät Loot nousi heitä vastaan ja kumartui  maahan kasvoillensa.</li>
      <li>Ja hän sanoi: "Oi herrani, poiketkaa palvelijanne taloon yöksi ja  peskää jalkanne! Aamulla varhain voitte jatkaa matkaanne." He sanoivat:  "Emme, vaan me jäämme yöksi taivasalle".</li>
      <li>Mutta hän pyysi heitä pyytämällä, ja he poikkesivat hänen luoksensa  ja tulivat hänen taloonsa. Ja hän valmisti heille aterian ja leipoi  happamattomia leipiä, ja he söivät.</li>
      <li>Ennenkuin he olivat laskeutuneet levolle, piirittivät kaupungin  miehet, sodomalaiset, sekä nuoret että vanhat, koko kansa kaikkialta,  talon.</li>
      <li>Ja he huusivat Lootia sanoen hänelle: "Missä ne miehet ovat, jotka  tulivat luoksesi yöllä? Tuo heidät tänne meidän luoksemme, ryhtyäksemme  heihin."</li>
      <li>Silloin Loot meni ulos heidän luokseen portille ja sulki oven  jälkeensä</li>
      <li>ja sanoi: "Älkää, veljeni, tehkö niin pahoin.</li>
      <li>Katsokaa, minulla on kaksi tytärtä, jotka eivät vielä miehestä tiedä.  Ne minä tuon teille, tehkää heille, mitä tahdotte. Älkää vain tehkö  näille miehille mitään pahaa, sillä he ovat tulleet minun kattoni  suojaan."</li>
      <li>Mutta he vastasivat: "Mene tiehesi!" Ja he sanoivat: "Tuo yksi on  tullut tänne asumaan muukalaisena, ja yhtäkaikki hän alati pyrkii  hallitsemaan. Nytpä me pitelemmekin sinua pahemmin kuin heitä." Ja he  tunkeutuivat väkivaltaisesti miehen, Lootin, kimppuun ja kävivät  murtamaan ovea.</li>
      <li>Silloin miehet ojensivat kätensä, vetivät Lootin luoksensa  huoneeseen ja sulkivat oven.</li>
      <li>Ja he sokaisivat ne miehet, jotka olivat talon ovella, sekä nuoret  että vanhat, niin että he turhaan koettivat löytää ovea.</li>
      <li>Ja miehet sanoivat Lootille: "Vieläkö sinulla on ketään omaista  täällä? Vie pois täältä vävysi, poikasi, tyttäresi ja kaikki, keitä  sinulla kaupungissa on,</li>
      <li>sillä me hävitämme tämän paikan. Koska huuto heistä on käynyt  suureksi Herran edessä, lähetti Herra meidät hävittämään sen."</li>
      <li>Silloin Loot meni puhuttelemaan vävyjänsä, joiden oli aikomus ottaa  hänen tyttärensä, ja sanoi: "Nouskaa, lähtekää pois tästä paikasta,  sillä Herra hävittää tämän kaupungin". Mutta hänen vävynsä luulivat  hänen laskevan leikkiä.</li>
      <li>Aamun sarastaessa enkelit kiirehtivät Lootia sanoen: "Nouse, ota  vaimosi ja molemmat tyttäresi, jotka ovat luonasi, ettet hukkuisi  kaupungin syntivelan tähden".</li>
      <li>Ja kun hän vielä vitkasteli, tarttuivat miehet hänen käteensä sekä  hänen vaimonsa ja molempien tyttäriensä käteen, sillä Herra tahtoi  säästää hänet, ja veivät hänet ulos ja jättivät hänet ulkopuolelle  kaupunkia.</li>
      <li>Ja viedessään heitä ulos sanoi mies: "Pakene henkesi tähden, älä  katso taaksesi äläkä pysähdy mihinkään lakeudella. Pakene vuorille,  ettet hukkuisi."</li>
      <li>Mutta Loot sanoi heille: "Oi herrani, ei niin!</li>
      <li>Katso, palvelijasi on saanut armon sinun silmiesi edessä, ja suuri  on sinun laupeutesi, jota olet minulle osoittanut pelastaaksesi henkeni,  mutta minä en voi päästä pakoon vuorille; pelkään, että onnettomuus  saavuttaa minut ja minä kuolen.</li>
      <li>Katso, tuolla on kaupunki lähellä, vähän matkan päässä, paetakseni  sinne; salli minun pelastua sinne - onhan se vähän matkan päässä -  jäädäkseni eloon."</li>
      <li>Ja hän sanoi hänelle: "Katso, minä teen sinulle mieliksi tässäkin  kohden; en hävitä kaupunkia, josta puhut.</li>
      <li>Pakene nopeasti sinne, sillä minä en voi tehdä mitään, ennenkuin  olet sinne saapunut." Siitä kaupunki sai nimekseen Sooar.</li>
      <li>Aurinko oli noussut, kun Loot saapui Sooariin.</li>
      <li>Ja Herra antoi sataa Sodoman ja Gomorran päälle tulikiveä ja tulta,  Herran tyköä taivaasta,</li>
      <li>ja hävitti nämä kaupungit ynnä koko lakeuden sekä kaikki niiden  kaupunkien asukkaat ja maan kasvullisuuden.</li>
      <li>Ja Lootin vaimo, joka tuli hänen jäljessään, katsoi taaksensa, ja  niin hän muuttui suolapatsaaksi.</li>
      <li>Aabraham nousi varhain aamulla ja meni siihen paikkaan, jossa hän  oli seisonut Herran edessä,</li>
      <li>katseli Sodomaan ja Gomorraan päin ja yli koko lakeuden, ja katso,  maasta nousi savu niinkuin pätsin savu.</li>
      <li>Kun Jumala tuhosi sen lakeuden kaupungit, muisti Jumala Aabrahamia  ja johdatti Lootin pois hävityksen keskeltä, hävittäessään ne kaupungit,  joissa Loot oli asunut.</li>
      <li>Ja Loot lähti Sooarista ja asettui vuoristoon molempien tyttäriensä  kanssa, sillä hän pelkäsi asua Sooarissa; ja hän asui luolassa, hän ja  hänen molemmat tyttärensä.</li>
      <li>Niin vanhempi sanoi nuoremmalle: "Isämme on vanha, eikä tässä maassa  ole ketään miestä, joka voisi tulla luoksemme siten, kuin on kaiken maan  tapa.</li>
      <li>Tule, juottakaamme isällemme viiniä ja maatkaamme hänen kanssaan,  saadaksemme isästämme jälkeläisen."</li>
      <li>Niin he juottivat sinä yönä isällensä viiniä. Ja vanhempi meni ja  makasi hänen kanssaan, eikä tämä huomannut, milloin hän tuli hänen  viereensä ja milloin hän nousi.</li>
      <li>Seuraavana päivänä sanoi vanhempi nuoremmalle: "Katso, minä makasin  viime yönä isäni kanssa; juottakaamme hänelle tänäkin yönä viiniä, ja  mene sinä ja makaa hänen kanssaan, saadaksemme isästämme jälkeläisen".</li>
      <li>Niin he juottivat sinäkin yönä isällensä viiniä; ja nuorempi meni ja  makasi hänen kanssaan, eikä tämä huomannut, milloin hän tuli hänen  viereensä ja milloin hän nousi.</li>
      <li>Ja niin Lootin molemmat tyttäret tulivat isästänsä raskaiksi.</li>
      <li>Ja vanhempi synnytti pojan ja antoi hänelle nimen Mooab; hänestä  polveutuvat mooabilaiset aina tähän päivään saakka.</li>
      <li>Ja myöskin nuorempi synnytti pojan ja antoi hänelle nimen Ben-Ammi;  hänestä polveutuvat ammonilaiset aina tähän päivään saakka.</li>
    </ol>
  </li>
  <li>
    <ol>
      <li>Ja Aabraham siirtyi sieltä Etelämaahan ja asettui Kaadeksen ja Suurin  välimaille; ja hän asui jonkun aikaa Gerarissa.</li>
      <li>Ja Aabraham sanoi vaimostansa Saarasta: "Hän on minun sisareni". Niin  Abimelek, Gerarin kuningas, lähetti noutamaan Saaran luoksensa.</li>
      <li>Mutta Jumala tuli Abimelekin tykö yöllä unessa ja sanoi hänelle:  "Katso, sinun on kuoltava sen vaimon tähden, jonka olet ottanut, sillä  hän on toisen miehen aviovaimo".</li>
      <li>Mutta Abimelek ei ollut ryhtynyt häneen, ja hän sanoi: "Herra,  surmaatko syyttömänkin?</li>
      <li>Eikö hän itse sanonut minulle: `Hän on minun sisareni`? Ja samoin  tämäkin sanoi: `Hän on minun veljeni`. Olen tehnyt tämän vilpittömin  sydämin ja viattomin käsin."</li>
      <li>Ja Jumala sanoi hänelle unessa: "Niin, minä tiedän, että sinä teit  sen vilpittömin sydämin. Sentähden minä estinkin sinut tekemästä syntiä  minua vastaan enkä sallinut sinun kajota häneen.</li>
      <li>Niin anna nyt miehelle hänen vaimonsa takaisin, sillä hän on  profeetta, ja hän on rukoileva sinun puolestasi, että saisit elää.  Mutta jollet anna häntä takaisin, niin tiedä, että olet kuolemalla  kuoleva, sinä ja kaikki sinun omaisesi."</li>
      <li>Niin Abimelek nousi varhain aamulla ja kutsui kaikki palvelijansa ja  kertoi heille tämän kaiken; ja miehet olivat kovin peloissaan.</li>
      <li>Ja Abimelek kutsui Aabrahamin ja sanoi hänelle: "Mitä oletkaan meille  tehnyt! Mitä minä olen rikkonut sinua vastaan, koska olet saattanut  minut ja minun valtakuntani syypääksi näin suureen rikokseen? Sinä olet  tehnyt minulle, mitä ei sovi tehdä."</li>
      <li>Ja Abimelek sanoi vielä Aabrahamille: "Mikä oli tarkoituksesi, kun  tämän teit?"</li>
      <li>Aabraham vastasi: "Minä ajattelin näin: `Tällä paikkakunnalla ei  varmaankaan peljätä Jumalaa; he surmaavat minut vaimoni tähden`.</li>
      <li>Ja hän onkin todella minun sisareni, isäni tytär, vaikkei olekaan  äitini tytär; ja niin hänestä tuli minun vaimoni.</li>
      <li>Mutta kun Jumala lähetti minut kulkemaan pois isäni kodista, sanoin  minä hänelle: `Osoita minulle se rakkaus, että, mihin paikkaan ikinä  tulemmekin, sanot minusta: hän on minun veljeni`."</li>
      <li>Silloin Abimelek otti pikkukarjaa ja raavaskarjaa, palvelijoita ja  palvelijattaria ja antoi ne Aabrahamille. Ja hän lähetti hänelle  takaisin hänen vaimonsa Saaran.</li>
      <li>Ja Abimelek sanoi: "Katso, minun maani on avoinna edessäsi; asu,  missä mielesi tekee!"</li>
      <li>Ja Saaralle hän sanoi: "Katso, minä annan veljellesi tuhat sekeliä  hopeata. Olkoot ne sinulle hyvitykseksi kaikkien niiden edessä, jotka  sinun kanssasi ovat; niin olet kaikkien edessä todistettu viattomaksi."</li>
      <li>Mutta Aabraham rukoili Jumalaa, ja Jumala paransi Abimelekin ja  hänen vaimonsa ja hänen orjattarensa, niin että he synnyttivät lapsia.</li>
      <li>Sillä Herra oli sulkenut jokaisen kohdun Abimelekin huoneessa  Saaran, Aabrahamin vaimon, tähden.</li>
    </ol>
  </li>
  <li>
    <ol>
      <li>Ja Herra piti Saarasta huolen, niinkuin oli luvannut; ja Herra teki  Saaralle, niinkuin oli puhunut.</li>
      <li>Ja Saara tuli raskaaksi ja synnytti Aabrahamille pojan hänen  vanhoilla päivillään, juuri sinä aikana, jonka Jumala oli hänelle  sanonut.</li>
      <li>Ja Aabraham nimitti poikansa, joka hänelle oli syntynyt, sen, jonka  Saara oli hänelle synnyttänyt, Iisakiksi.</li>
      <li>Ja Aabraham ympärileikkasi poikansa Iisakin, tämän ollessa kahdeksan  päivän vanha, niinkuin Jumala oli hänen käskenyt tehdä.</li>
      <li>Aabraham oli sadan vuoden vanha, kun hänen poikansa Iisak syntyi  hänelle.</li>
      <li>Ja Saara sanoi: "Jumala on saattanut minut naurunalaiseksi; kuka  ikinä saa tämän kuulla, se nauraa minulle".</li>
      <li>Ja hän sanoi vielä: "Kuka olisi tiennyt sanoa Aabrahamille: Saara on  imettävä lapsia? Ja nyt minä kuitenkin olen synnyttänyt hänelle pojan  hänen vanhoilla päivillään."</li>
      <li>Ja poika kasvoi, ja hänet vieroitettiin. Ja Aabraham laittoi suuret  pidot siksi päiväksi, jona Iisak vieroitettiin.</li>
      <li>Ja Saara näki egyptiläisen Haagarin pojan, jonka tämä oli  Aabrahamille synnyttänyt, ilvehtivän</li>
      <li>ja sanoi Aabrahamille: "Aja pois tuo orjatar poikinensa, sillä ei  tuon orjattaren poika saa periä minun poikani, Iisakin, kanssa".</li>
      <li>Aabraham pahastui suuresti tästä puheesta poikansa tähden.</li>
      <li>Mutta Jumala sanoi Aabrahamille: "Älä pahastu siitä poikasi ja  orjattaresi tähden. Kuule Saaraa kaikessa, mitä hän sinulle sanoo, sillä  ainoastaan Iisakista sinä saat nimellesi jälkeläiset.</li>
      <li>Mutta myöskin orjattaren pojasta minä teen suuren kansan, koska hän  on sinun jälkeläisesi."</li>
      <li>Varhain seuraavana aamuna Aabraham otti leipää ja vesileilin ja  antoi ne Haagarille, pannen ne hänen olalleen, sekä pojan, ja lähetti  hänet menemään. Hän lähti ja harhaili Beerseban erämaassa.</li>
      <li>Mutta kun vesi loppui leilistä, heitti hän pojan pensaan alle,</li>
      <li>meni ja istui syrjään jousenkantaman päähän, sillä hän ajatteli: "En  voi nähdä pojan kuolevan". Ja istuessaan siinä syrjässä hän korotti  äänensä ja itki.</li>
      <li>Silloin Jumala kuuli pojan valituksen, ja Jumalan enkeli huusi  taivaasta Haagarille sanoen: "Mikä sinun on, Haagar? Älä pelkää, sillä  Jumala on kuullut pojan valituksen, siinä missä hän makaa.</li>
      <li>Nouse, nosta poika maasta ja tartu hänen käteensä, sillä minä teen  hänestä suuren kansan."</li>
      <li>Ja Jumala avasi hänen silmänsä, niin että hän huomasi vesikaivon. Ja  hän meni ja täytti leilin vedellä ja antoi pojan juoda.</li>
      <li>Ja Jumala oli pojan kanssa, ja hän kasvoi ja asui erämaassa, ja  hänestä tuli jousimies.</li>
      <li>Ja hän asui Paaranin erämaassa; ja hänen äitinsä otti hänelle vaimon  Egyptin maasta.</li>
      <li>Siihen aikaan puhui Abimelek ja hänen sotapäällikkönsä Piikol  Aabrahamille sanoen: "Jumala on sinun kanssasi kaikessa, mitä teet.</li>
      <li>Vanno nyt tässä minulle Jumalan kautta, ettet ole oleva petollinen  minulle etkä minun suvulleni etkä jälkeläisilleni, vaan tee sinäkin  laupeus minulle ja sille maalle, jossa muukalaisena asut, niinkuin minä  olen sinulle tehnyt."</li>
      <li>Aabraham sanoi: "Minä vannon".</li>
      <li>Aabraham nuhteli kuitenkin Abimelekia vesikaivon tähden, jonka  Abimelekin palvelijat olivat vallanneet.</li>
      <li>Mutta Abimelek vastasi: "En tiedä, kuka sen on tehnyt; et ole itse  minulle mitään ilmoittanut, enkä ole siitä kuullut ennen kuin tänään".</li>
      <li>Silloin Aabraham otti pikkukarjaa ja raavaskarjaa ja antoi  Abimelekille; ja he tekivät molemmat keskenänsä liiton.</li>
      <li>Ja Aabraham asetti laumasta seitsemän uuhikaritsaa erilleen muista.</li>
      <li>Silloin Abimelek sanoi Aabrahamille: "Mitä tarkoittavat nuo  seitsemän karitsaa, jotka olet asettanut tuonne erilleen?"</li>
      <li>Hän vastasi: "Nämä seitsemän karitsaa on sinun otettava minun  kädestäni, todistukseksi minulle siitä, että tämä kaivo on minun  kaivamani".</li>
      <li>Siitä kutsuttiin paikkaa Beersebaksi, koska he molemmat vannoivat  siinä toisilleen valan.</li>
      <li>Niin he tekivät liiton Beersebassa. Ja Abimelek nousi ja Piikol,  hänen sotapäällikkönsä, ja he palasivat filistealaisten maahan.</li>
      <li>Ja Aabraham istutti tamariskipuun Beersebaan ja huusi siinä avuksi  Herran, iankaikkisen Jumalan, nimeä.</li>
      <li>Ja Aabraham asui kauan muukalaisena filistealaisten maassa.</li>
    </ol>
  </li>
  <li>
    <ol>
      <li>Näiden tapausten jälkeen Jumala koetteli Aabrahamia ja sanoi hänelle:  "Aabraham!" Hän vastasi: "Tässä olen".</li>
      <li>Ja hän sanoi: "Ota Iisak, ainokainen poikasi, jota rakastat, ja mene  Moorian maahan ja uhraa hänet siellä polttouhriksi vuorella, jonka minä  sinulle sanon".</li>
      <li>Varhain seuraavana aamuna Aabraham satuloi aasinsa ja otti mukaansa  kaksi palvelijaansa sekä poikansa Iisakin, ja halottuaan polttouhripuita  hän lähti menemään siihen paikkaan, jonka Jumala oli hänelle sanonut.</li>
      <li>Kolmantena päivänä Aabraham nosti silmänsä ja näki sen paikan kaukaa.</li>
      <li>Silloin Aabraham sanoi palvelijoilleen: "Jääkää tähän aasin kanssa.  Minä ja poika menemme tuonne rukoilemaan; sitten me palaamme luoksenne."</li>
      <li>Ja Aabraham otti polttouhripuut ja sälytti ne poikansa Iisakin  selkään; itse hän otti käteensä tulen ja veitsen, ja niin he astuivat  molemmat yhdessä.</li>
      <li>Iisak puhui isällensä Aabrahamille sanoen: "Isäni!" Tämä vastasi:  "Tässä olen, poikani". Ja hän sanoi: "Katso, tässä on tuli ja halot,  mutta missä on lammas polttouhriksi?"</li>
      <li>Aabraham vastasi: "Jumala on katsova itselleen lampaan polttouhriksi,  poikani". Ja he astuivat molemmat yhdessä.</li>
      <li>Ja kun he olivat tulleet siihen paikkaan, jonka Jumala oli hänelle  sanonut, rakensi Aabraham siihen alttarin, latoi sille halot, sitoi  poikansa Iisakin ja pani hänet alttarille halkojen päälle.</li>
      <li>Ja Aabraham ojensi kätensä ja tarttui veitseen teurastaakseen  poikansa.</li>
      <li>Silloin Herran enkeli huusi hänelle taivaasta sanoen: "Aabraham,  Aabraham!" Hän vastasi: "Tässä olen".</li>
      <li>Niin hän sanoi: "Älä satuta kättäsi poikaan äläkä tee hänelle  mitään, sillä nyt minä tiedän, että sinä pelkäät Jumalaa, kun et  kieltänyt minulta ainokaista poikaasi".</li>
      <li>Niin Aabraham nosti silmänsä ja huomasi takanansa oinaan, joka oli  sarvistaan takertunut pensaikkoon. Ja Aabraham meni, otti oinaan ja  uhrasi sen polttouhriksi poikansa sijasta.</li>
      <li>Ja Aabraham pani sen paikan nimeksi "Herra näkee". Niinpä vielä tänä  päivänä sanotaan: "Vuorella, missä Herra ilmestyy".</li>
      <li>Ja Herran enkeli huusi Aabrahamille toistamiseen taivaasta</li>
      <li>ja sanoi: "Minä vannon itse kauttani, sanoo Herra: Sentähden että  tämän teit etkä kieltänyt minulta ainokaista poikaasi,</li>
      <li>minä runsaasti siunaan sinua ja teen sinun jälkeläistesi luvun  paljoksi kuin taivaan tähdet ja hiekka, joka on meren rannalla, ja sinun  jälkeläisesi valtaavat vihollistensa portit.</li>
      <li>Ja sinun siemenessäsi tulevat siunatuiksi kaikki kansakunnat maan  päällä, sentähden että olit minun äänelleni kuuliainen."</li>
      <li>Sitten Aabraham palasi palvelijainsa luo, ja he nousivat ja kulkivat  yhdessä Beersebaan. Ja Aabraham jäi asumaan Beersebaan.</li>
      <li>Näiden tapausten jälkeen ilmoitettiin Aabrahamille: "Katso, myöskin  Milka on synnyttänyt poikia sinun veljellesi Naahorille".</li>
      <li>Nämä olivat Uus, hänen esikoisensa, tämän veli Buus, Kemuel, Aramin  isä,</li>
      <li>Kesed, Haso, Pildas, Jidlaf ja Betuel;</li>
      <li>ja Betuelille syntyi Rebekka. Nämä kahdeksan synnytti Milka  Naahorille, Aabrahamin veljelle.</li>
      <li>Ja hänen sivuvaimonsa, nimeltä Reuma, synnytti myös lapsia: Tebahin,  Gahamin, Tahaan ja Maakan.</li>
    </ol>
  </li>
  <li>
    <ol>
      <li>Ja Saara eli sadan kahdenkymmenen seitsemän vuoden vanhaksi; niin  vanhaksi eli Saara.</li>
      <li>Ja Saara kuoli Kirjat-Arbassa, se on Hebronissa, Kanaanin maassa. Ja  Aabraham meni murehtimaan Saaraa ja itkemään häntä.</li>
      <li>Senjälkeen Aabraham nousi ja lähti vainajan luota ja puhui  heettiläisille sanoen:</li>
      <li>"Minä olen muukalainen ja vieras teidän keskuudessanne; antakaa  minulle perintöhauta maassanne, haudatakseni ja kätkeäkseni siihen  vainajani".</li>
      <li>Heettiläiset vastasivat Aabrahamille, sanoen hänelle:</li>
      <li>"Kuule meitä, herra. Sinä olet Jumalan ruhtinas meidän  keskuudessamme; hautaa vainajasi parhaaseen hautaamme. Ei kukaan meistä  kiellä sinua hautaamasta vainajaasi hautaansa."</li>
      <li>Niin Aabraham nousi ja kumarsi maan kansalle, heettiläisille,</li>
      <li>ja puhui heille sanoen: "Jos teidän mieleenne on, että minä hautaan  ja kätken vainajani, niin kuulkaa minua ja taivuttakaa Efron, Sooharin  poika,</li>
      <li>antamaan minulle Makpelan luola, joka on hänen omansa ja on hänen  vainionsa perällä. Täydestä hinnasta hän antakoon sen minulle  perintöhaudaksi teidän keskuudessanne."</li>
      <li>Mutta Efron istui siellä heettiläisten joukossa. Ja Efron,  heettiläinen, vastasi Aabrahamille heettiläisten kuullen, kaikkien,  jotka kulkivat hänen kaupunkinsa portista, sanoen:</li>
      <li>"Ei, herrani, vaan kuule minua. Vainion minä lahjoitan sinulle ja  myöskin luolan, joka siinä on, minä lahjoitan sinulle; kansalaisteni  nähden minä sen sinulle lahjoitan. Hautaa vainajasi."</li>
      <li>Ja Aabraham kumarsi maan kansalle</li>
      <li>ja puhui Efronille, maan kansan kuullen, sanoen: "Jospa kuitenkin -  oi, kuule minua! Minä maksan vainion hinnan; ota se minulta ja anna  minun haudata siihen vainajani."</li>
      <li>Efron vastasi Aabrahamille, sanoen hänelle:</li>
      <li>"Herrani, kuule minua. Neljänsadan hopeasekelin maa, mitä se minulle  ja sinulle merkitsee? Hautaa vainajasi."</li>
      <li>Kuultuaan Efronin sanat Aabraham punnitsi Efronille sen rahasumman,  jonka tämä oli maininnut heettiläisten kuullen, neljäsataa hopeasekeliä,  kaupassa käypää.</li>
      <li>Niin Efronin vainio, joka on Makpelassa itään päin Mamresta, sekä  vainio että siellä oleva luola ynnä kaikki puut, jotka kasvoivat  vainiolla, koko sillä alueella,</li>
      <li>joutuivat Aabrahamin omaksi kaikkien heettiläisten nähden, jotka  kulkivat hänen kaupunkinsa portista.</li>
      <li>Senjälkeen Aabraham hautasi vaimonsa Saaran luolaan, joka on  Makpelan vainiolla, itään päin Mamresta, se on Hebronista, Kanaanin  maassa.</li>
      <li>Niin vainio ja siellä oleva luola siirtyi heettiläisiltä  Aabrahamille, perintöhaudaksi.</li>
    </ol>
  </li>
  <li>
    <ol>
      <li>Ja Aabraham oli vanha ja iälliseksi tullut, ja Herra oli siunannut  Aabrahamia kaikessa.</li>
      <li>Niin Aabraham sanoi palvelijallensa, talonsa vanhimmalle, joka  hallitsi kaikkea, mitä hänellä oli: "Pane kätesi kupeeni alle.</li>
      <li>Minä vannotan sinua Herran, taivaan ja maan Jumalan, kautta, ettet  ota pojalleni vaimoa kanaanilaisten tyttäristä, joiden keskuudessa minä  asun,</li>
      <li>vaan menet minun omaan maahani ja sukuni luo ja otat sieltä vaimon  pojalleni Iisakille."</li>
      <li>Palvelija sanoi hänelle: "Entä jos tyttö ei tahdo seurata minua tähän  maahan, onko minun silloin vietävä poikasi takaisin siihen maahan, josta  olet lähtenyt?"</li>
      <li>Aabraham vastasi hänelle: "Varo, ettet vie poikaani takaisin sinne.</li>
      <li>Herra, taivaan Jumala, joka otti minut pois isäni kodista ja  synnyinmaastani, hän, joka puhui minulle ja vannoi minulle sanoen:  `Sinun jälkeläisillesi minä annan tämän maan`, hän lähettää enkelinsä  sinun edelläsi, niin että saat sieltä vaimon pojalleni.</li>
      <li>Mutta jos tyttö ei tahdo seurata sinua, niin olet tästä valasta  vapaa. Älä vain vie poikaani sinne takaisin."</li>
      <li>Niin palvelija pani kätensä herransa Aabrahamin kupeen alle ja lupasi  sen hänelle valalla vannoen.</li>
      <li>Ja palvelija otti herransa kameleista kymmenen sekä kaikkinaisia  kalleuksia herransa tavaroista; ja hän nousi ja lähti Mesopotamiaan,  Naahorin kaupunkiin.</li>
      <li>Ja hän antoi kamelien asettua kaupungin ulkopuolelle vesikaivon  ääreen lepäämään, illan suussa, jolloin naiset tulivat vettä  ammentamaan.</li>
      <li>Ja hän sanoi: "Herra, minun herrani Aabrahamin Jumala, suo minulle  tänään menestystä ja tee laupeus herralleni Aabrahamille.</li>
      <li>Katso, minä seison tässä lähteellä, ja kaupunkilaisten tyttäret  tulevat ammentamaan vettä.</li>
      <li>Niin tapahtukoon, että se tyttö, jolle minä sanon: `Kallista tänne  vesiastiaasi juodakseni`, ja joka vastaa: `Juo, minä juotan  kamelisikin`, on juuri se, jonka sinä olet määrännyt palvelijallesi  Iisakille; ja siitä minä tiedän, että olet tehnyt laupeuden herralleni."</li>
      <li>Tuskin hän oli lakannut puhumasta, niin tuli siihen Rebekka, joka  oli Aabrahamin veljen Naahorin ja hänen vaimonsa Milkan pojan, Betuelin,  tytär; ja hänellä oli vesiastia olallaan.</li>
      <li>Ja tyttö oli näöltään hyvin ihana, neitsyt, johon ei mies ollut  koskenut. Ja hän astui alas lähteelle, täytti astiansa ja tuli ylös.</li>
      <li>Silloin palvelija riensi häntä vastaan ja sanoi: "Anna minun juoda  vähän vettä astiastasi".</li>
      <li>Hän vastasi: "Juo, herrani". Ja hän laski nopeasti astiansa alas  kädelleen ja antoi hänen juoda.</li>
      <li>Ja annettuaan hänen juoda hän sanoi: "Minä ammennan vettä myös sinun  kameleillesi, kunnes ne ovat juoneet kyllikseen".</li>
      <li>Niin hän tyhjensi nopeasti astiansa kaukaloon ja riensi jälleen  kaivolle ammentamaan vettä ja ammensi kaikille hänen kameleilleen.</li>
      <li>Ja mies katseli häntä ääneti saadakseen tietää, oliko Herra antanut  hänen matkansa onnistua vai ei.</li>
      <li>Kun kamelit olivat juoneet, otti mies kultaisen nenärenkaan, joka  painoi puolen sekeliä, ja hänen käsiinsä kaksi rannerengasta, jotka  painoivat kymmenen kultasekeliä.</li>
      <li>Ja hän kysyi: "Kenenkä tytär olet? Sano minulle. Onko isäsi talossa  tilaa yötä ollaksemme?"</li>
      <li>Hän vastasi hänelle: "Olen Betuelin, Naahorin ja Milkan pojan,  tytär".</li>
      <li>Ja hän sanoi hänelle vielä: "Meillä on runsaasti olkia ja rehua;  myöskin yösijaa on meillä antaa".</li>
      <li>Silloin mies kumartui maahan ja rukoili Herraa</li>
      <li>ja sanoi: "Kiitetty olkoon Herra, minun herrani Aabrahamin Jumala,  joka ei ole ottanut pois armoansa ja totuuttansa minun herraltani. Herra  on johdattanut minut tätä tietä herrani veljen kotiin."</li>
      <li>Mutta tyttö riensi ilmoittamaan äitinsä perheelle, mitä oli  tapahtunut.</li>
      <li>Rebekalla oli veli, jonka nimi oli Laaban; ja Laaban riensi ulos  miehen luo lähteelle.</li>
      <li>Sillä kun hän näki nenärenkaan ja rannerenkaat sisarensa käsissä ja  kuuli sisarensa Rebekan kertovan ja sanovan: "Näin mies puhui minulle",  meni hän miehen luo; ja katso, hän seisoi vielä kamelien luona  lähteellä.</li>
      <li>Ja hän sanoi hänelle: "Tule sisään, sinä Herran siunattu.  Minkätähden seisot ulkona? Minä olen valmistanut tilaa talossa ja sijaa  kameleille."</li>
      <li>Niin mies tuli taloon, ja Laaban riisui kamelit ja antoi kameleille  olkia ja rehua sekä hänelle ja hänen seuralaisilleen vettä jalkojen  pesemiseksi.</li>
      <li>Sitten pantiin ruokaa hänen eteensä, mutta hän sanoi: "En syö,  ennenkuin olen puhunut asiani". Laaban vastasi: "Puhu".</li>
      <li>Hän sanoi: "Minä olen Aabrahamin palvelija.</li>
      <li>Herra on suuresti siunannut minun herraani, niin että hänestä on  tullut mahtava mies; hän on antanut hänelle pikkukarjaa ja raavaskarjaa,  hopeata ja kultaa, palvelijoita ja palvelijattaria, kameleja ja aaseja.</li>
      <li>Ja Saara, herrani vaimo, on vanhalla iällänsä synnyttänyt herralleni  pojan; ja tälle hän on antanut kaiken omaisuutensa.</li>
      <li>Ja herrani vannotti minua sanoen: `Älä ota pojalleni vaimoa  kanaanilaisten tyttäristä, joiden maassa minä asun,</li>
      <li>vaan mene minun isäni kotiin ja sukuni luo ja ota sieltä pojalleni  vaimo`.</li>
      <li>Silloin minä sanoin herralleni: `Entä jos tyttö ei seuraa minua?`</li>
      <li>Hän vastasi minulle: `Herra, jonka edessä minä olen vaeltanut,  lähettää enkelinsä sinun kanssasi ja antaa matkasi onnistua, niin että  saat pojalleni vaimon minun suvustani ja isäni perheestä.</li>
      <li>Silloin, kun saavut sukuni luo, olet vapaa valasta, jonka minulle  vannoit; jos he eivät häntä sinulle anna, olet valasta vapaa`.</li>
      <li>Niin minä tänään tulin lähteelle ja sanoin: `Herra, minun herrani  Aabrahamin Jumala, jos annat onnistua sen matkan, jolla olen,</li>
      <li>salli tapahtua niin, että se neitonen, joka minun seisoessani tässä  vesilähteellä tulee ammentamaan vettä ja sanoessani hänelle: `Anna minun  juoda vähän vettä astiastasi`,</li>
      <li>vastaa minulle: `Juo itse, ja minä ammennan myös sinun kameleillesi`  - että hän on se vaimo, jonka Herra on määrännyt minun herrani pojalle.</li>
      <li>Tuskin olin lakannut näin puhumasta itsekseni, niin katso, Rebekka  tuli sinne, vesiastia olallansa, astui alas lähteelle ja ammensi. Ja  minä sanoin hänelle: `Anna minun juoda`.</li>
      <li>Hän laski nopeasti astian alas olaltansa ja sanoi: `Juo, minä juotan  myös sinun kamelisi`. Niin minä join, ja hän juotti myös kamelit.</li>
      <li>Ja minä kysyin häneltä sanoen: `Kenenkä tytär sinä olet?` Hän  vastasi: `Olen Betuelin, Naahorin ja Milkan pojan, tytär`. Niin minä  panin nenärenkaan hänen nenäänsä ja rannerenkaat hänen käsiinsä.</li>
      <li>Ja minä kumarruin maahan ja rukoilin Herraa, kiittäen Herraa, minun  herrani Aabrahamin Jumalaa, joka oli johdattanut minut oikeata tietä  saamaan herrani veljen tyttären hänen pojalleen.</li>
      <li>Ja jos nyt tahdotte osoittaa suosiota ja uskollisuutta minun  herralleni, niin ilmoittakaa se minulle; jollette, niin ilmoittakaa  minulle sekin, kääntyäkseni toisaalle, oikealle tai vasemmalle."</li>
      <li>Laaban ja Betuel vastasivat sanoen: "Herralta tämä on tullut; emme  voi tässä asiassa puhua sinulle hyvää emmekä pahaa.</li>
      <li>Katso, siinä on Rebekka edessäsi, ota hänet ja mene. Tulkoon hän  herrasi pojan vaimoksi, niinkuin Herra on sanonut."</li>
      <li>Kuultuaan heidän sanansa Aabrahamin palvelija kumartui maahan Herran  eteen.</li>
      <li>Sitten palvelija otti esille hopea- ja kultakaluja sekä vaatteita ja  antoi ne Rebekalle. Myöskin hänen veljelleen ja äidilleen hän antoi  kallisarvoisia lahjoja.</li>
      <li>Ja he söivät ja joivat, hän ja hänen seuralaisensa, ja olivat siellä  yötä. Mutta kun he olivat nousseet seuraavana aamuna, sanoi hän:  "Päästäkää minut menemään herrani luo".</li>
      <li>Tytön veli ja äiti vastasivat: "Anna tytön viipyä luonamme vielä  joku aika, edes kymmenen päivää. Sitten saat lähteä."</li>
      <li>Mutta hän sanoi heille: "Älkää viivyttäkö minua, koska Herra on  antanut matkani onnistua. Päästäkää minut menemään, tahdon lähteä  herrani luo."</li>
      <li>He vastasivat: "Kutsukaamme tänne tyttö ja kysykäämme  häneltä itseltään".</li>
      <li>Ja he kutsuivat Rebekan ja sanoivat hänelle: "Tahdotko lähteä tämän  miehen kanssa?" Hän vastasi: "Tahdon".</li>
      <li>Niin he lähettivät sisarensa Rebekan imettäjineen matkalle  Aabrahamin palvelijan ja hänen miestensä mukana.</li>
      <li>Ja he siunasivat Rebekan ja lausuivat hänelle: "Oi sisaremme,  tulkoon sinusta tuhat kertaa kymmenentuhatta, ja vallatkoot sinun  jälkeläisesi vihamiestensä portit!"</li>
      <li>Ja Rebekka nousi palvelijattarineen, ja he istuivat kamelien selkään  ja seurasivat miestä. Niin palvelija otti Rebekan mukaansa ja lähti  matkalle.</li>
      <li>Ja Iisak oli tulossa Lahai-Roin kaivon tienoilta; hän asui näet  Etelämaassa.</li>
      <li>Ja Iisak oli illan suussa lähtenyt kedolle käyskentelemään, ja kun  hän nosti silmänsä, näki hän kamelien lähestyvän.</li>
      <li>Kun Rebekka nosti silmänsä ja näki Iisakin, laskeutui hän nopeasti  maahan kamelin selästä</li>
      <li>ja kysyi palvelijalta: "Kuka on tuo mies, joka tulee kedolla meitä  vastaan?" Palvelija vastasi: "Hän on minun herrani". Niin hän otti  hunnun ja verhoutui siihen.</li>
      <li>Ja palvelija kertoi Iisakille kaikki, mitä hän oli toimittanut.</li>
      <li>Ja Iisak vei Rebekan äitinsä Saaran majaan ja otti hänet luokseen,  ja hänestä tuli hänen vaimonsa, ja hän rakasti häntä.  Niin Iisak sai  lohdutuksen äitinsä kuoltua.</li>
    </ol>
  </li>
  <li>
    <ol>
      <li>Ja Aabraham otti vielä vaimon, ja hänen nimensä oli Ketura.</li>
      <li>Ja hän synnytti hänelle Simranin ja Joksanin, Medanin ja Midianin,  Jisbakin ja Suuahin.</li>
      <li>Mutta Joksanille syntyi Seba ja Dedan. Dedanin jälkeläisiä olivat:  assurilaiset, letusilaiset ja leummilaiset.</li>
      <li>Ja Midianin pojat olivat Eefa, Eefer, Hanok, Abida ja Eldaa.  Kaikki  nämä ovat Keturan jälkeläisiä.</li>
      <li>Ja Aabraham antoi kaiken omaisuutensa Iisakille.</li>
      <li>Mutta sivuvaimojensa pojille Aabraham antoi lahjoja; ja hän lähetti  heidät vielä eläessänsä pois poikansa Iisakin luota itään päin,  Itäiselle maalle.</li>
      <li>Tämä on Aabrahamin elinvuosien luku: sata seitsemänkymmentä viisi  vuotta.</li>
      <li>Ja Aabraham vaipui kuolemaan korkeassa iässä, vanhana ja elämästä  kyllänsä saaneena, ja tuli otetuksi heimonsa tykö.</li>
      <li>Ja hänen poikansa Iisak ja Ismael hautasivat hänet Makpelan luolaan,  heettiläisen Efronin, Sooharin pojan, vainiolle, joka on itään päin  Mamresta,</li>
      <li>sille vainiolle, jonka Aabraham oli ostanut heettiläisiltä; siihen  haudattiin Aabraham ja hänen vaimonsa Saara.</li>
      <li>Ja Aabrahamin kuoltua Jumala siunasi hänen poikaansa Iisakia.  Ja  Iisak asui Lahai-Roin kaivon tienoilla.</li>
      <li>Ja tämä on kertomus Ismaelin suvusta, Aabrahamin pojan, jonka Saaran  egyptiläinen orjatar Haagar synnytti Aabrahamille.</li>
      <li>Nämä ovat Ismaelin poikien nimet heidän nimiensä ja polveutumisensa  mukaan: Nebajot, Ismaelin esikoinen, Keedar, Adbeel, Mibsam,</li>
      <li>Misma, Duuma, Massa,</li>
      <li>Hadad, Teema, Jetur, Naafis ja Keedma.</li>
      <li>Nämä ovat Ismaelin pojat ja nämä heidän nimensä heidän kyliensä ja  leiripaikkojensa mukaan, kaksitoista ruhtinasta heimokuntineen.</li>
      <li>Ja tämä on Ismaelin elinvuosien luku: sata kolmekymmentä seitsemän  vuotta; ja hän vaipui kuolemaan ja tuli otetuksi heimonsa tykö.</li>
      <li>Ja he asuivat Havilasta aina Suuriin asti, joka on Egyptistä itään  päin Assyriaan mentäessä. Hän kävi kaikkien veljiensä kimppuun.</li>
      <li>Ja tämä on kertomus Iisakin, Aabrahamin pojan, suvusta.  Aabrahamille syntyi Iisak.</li>
      <li>Ja Iisak oli neljänkymmenen vuoden vanha, kun hän otti vaimokseen  Rebekan, joka oli aramilaisen Betuelin tytär Mesopotamiasta ja  aramilaisen Laabanin sisar.</li>
      <li>Ja Iisak rukoili Herraa vaimonsa puolesta, sillä tämä oli  hedelmätön. Ja Herra kuuli hänen rukouksensa, ja hänen vaimonsa Rebekka  tuli raskaaksi.</li>
      <li>Ja lapset sysäsivät toisiaan hänen kohdussansa. Niin hän sanoi: "Jos  näin käy, minkätähden minä elän?" Ja hän meni kysymään Herralta.</li>
      <li>Ja Herra sanoi hänelle: "Kaksi kansaa on sinun kohdussasi, kaksi  heimoa erkanee sinun ruumiistasi, toinen heimo on toista voimakkaampi,  vanhempi palvelee nuorempaa".</li>
      <li>Kun hänen synnyttämisensä aika oli tullut, katso, hänen kohdussaan  oli kaksoiset.</li>
      <li>Joka ensiksi tuli hänen kohdustaan, oli ruskea ja yliyltään niinkuin  karvainen vaippa; sentähden pantiin hänelle nimeksi Eesau.</li>
      <li>Senjälkeen tuli ulos hänen veljensä, ja hän piti kädellään Eesaun  kantapäästä. Ja hänelle pantiin nimeksi Jaakob. Iisak oli kuudenkymmenen  vuoden vanha heidän syntyessänsä.</li>
      <li>Ja pojat kasvoivat suuriksi, ja Eesausta tuli taitava metsästäjä,  aron mies; Jaakob sitä vastoin oli hiljainen mies, joka pysyi kotosalla.</li>
      <li>Iisak rakasti enemmän Eesauta, sillä hän söi mielellänsä  metsänriistaa, mutta Rebekka rakasti enemmän Jaakobia.</li>
      <li>Kerran, kun Jaakob oli keittänyt itselleen keiton, tuli Eesau  kedolta nälästä nääntyneenä.</li>
      <li>Ja Eesau sanoi Jaakobille: "Anna minun särpiä tuota ruskeata, tuota  ruskeata keittoa, sillä minä olen nälästä nääntynyt".  Sentähden hän sai  nimen Edom.</li>
      <li>Mutta Jaakob sanoi: "Myy minulle ensin esikoisuutesi".</li>
      <li>Eesau vastasi: "Katso, minä kuolen kuitenkin, mitä minä  esikoisuudellani teen?"</li>
      <li>Jaakob sanoi: "Vanno minulle ensin". Ja hän vannoi hänelle ja myi  esikoisuutensa Jaakobille.</li>
      <li>Ja Jaakob antoi Eesaulle leipää ja hernekeittoa. Ja hän söi ja joi,  nousi ja meni matkoihinsa. Niin halpana Eesau piti esikoisuutensa.</li>
    </ol>
  </li>
  <li>
    <ol>
      <li>Mutta maahan tuli nälänhätä, toinen kuin se nälänhätä, joka oli ollut  aikaisemmin, Aabrahamin päivinä. Silloin Iisak meni Abimelekin,  filistealaisten kuninkaan, luo Gerariin.</li>
      <li>Ja Herra ilmestyi hänelle ja sanoi: "Älä mene Egyptiin, vaan jää  asumaan maahan, jonka minä sinulle sanon.</li>
      <li>Oleskele muukalaisena tässä maassa, ja minä olen sinun kanssasi ja  siunaan sinua. Sillä sinulle ja sinun jälkeläisillesi minä annan kaikki  nämä maat ja pidän valan, jonka minä olen vannonut sinun isällesi  Aabrahamille.</li>
      <li>Ja minä teen sinun jälkeläistesi luvun paljoksi kuin taivaan tähdet  ja annan jälkeläisillesi kaikki nämä maat, ja sinun siemenessäsi tulevat  siunatuiksi kaikki kansakunnat maan päällä,</li>
      <li>sentähden että Aabraham kuuli minua ja noudatti, mitä minä  noudatettavaksi annoin, minun käskyjäni, säädöksiäni ja opetuksiani."</li>
      <li>Niin Iisak asettui Gerariin.</li>
      <li>Ja kun sen paikkakunnan miehet kysyivät hänen vaimostansa, sanoi hän:  "Hän on minun sisareni". Hän näet pelkäsi sanoa: "Hän on minun vaimoni",  sillä hän ajatteli: "Nuo miehet voivat tappaa minut Rebekan tähden,  sillä hän on näöltään kaunis".</li>
      <li>Kun hän oli viipynyt siellä jonkun aikaa, niin tapahtui, että  Abimelek, filistealaisten kuningas, kerran katsellessaan ulos akkunasta  näki Iisakin hyväilevän vaimoansa.</li>
      <li>Niin Abimelek kutsutti Iisakin ja sanoi: "Katso, hänhän on sinun  vaimosi! Miksi olet sanonut: `Hän on minun sisareni`?" Iisak vastasi  hänelle: "Minä ajattelin, että minut muuten ehkä tapetaan hänen  tähtensä".</li>
      <li>Abimelek sanoi: "Mitä oletkaan meille tehnyt! Kuinka helposti  olisikaan voinut tapahtua, että joku kansasta olisi maannut sinun  vaimosi kanssa, ja niin sinä olisit saattanut meidät syyhyn!"</li>
      <li>Ja Abimelek antoi käskyn kaikelle kansalle, sanoen: "Joka koskee  tähän mieheen tai hänen vaimoonsa, se on kuolemalla rangaistava".</li>
      <li>Ja Iisak kylvi siinä maassa ja sai sinä vuonna satakertaisesti,  sillä Herra siunasi häntä.</li>
      <li>Ja hän rikastui ja hyötyi hyötymistään, kunnes hänestä tuli hyvin  rikas.</li>
      <li>Ja hänellä oli laumoittain sekä pikkukarjaa että raavaskarjaa ja  paljon palvelijoita, niin että filistealaiset alkoivat kadehtia häntä.</li>
      <li>Ja filistealaiset tukkivat kaikki ne kaivot, jotka hänen isänsä  palvelijat olivat kaivaneet hänen isänsä Aabrahamin päivinä, ja  täyttivät ne mullalla.</li>
      <li>Silloin Abimelek sanoi Iisakille: "Mene pois luotamme, sillä sinä  olet tullut paljon väkevämmäksi meitä".</li>
      <li>Niin Iisak lähti sieltä ja leiriytyi Gerarin laaksoon ja asui  siellä.</li>
      <li>Ja Iisak kaivatti uudelleen auki ne vesikaivot, jotka hänen isänsä  Aabrahamin päivinä olivat kaivetut, mutta jotka filistealaiset olivat  Aabrahamin kuoltua tukkineet, ja antoi niille jälleen ne nimet, jotka  hänen isänsä oli niille antanut.</li>
      <li>Ja Iisakin palvelijat kaivoivat laaksossa ja löysivät sieltä kaivon,  jossa oli juoksevaa vettä.</li>
      <li>Mutta Gerarin paimenet alkoivat riidellä Iisakin paimenten kanssa,  sanoen: "Vesi on meidän". Niin hän kutsui kaivon Eesekiksi, koska he  olivat riidelleet hänen kanssaan.</li>
      <li>Senjälkeen he kaivoivat toisen kaivon ja joutuivat riitaan siitäkin;  niin hän antoi sille nimen Sitna.</li>
      <li>Sitten hän muutti sieltä pois ja kaivoi vielä yhden kaivon.  Siitä  ei syntynyt riitaa. Sentähden hän nimitti sen Rehobotiksi ja sanoi: "Nyt  Herra on antanut meille tilaa, niin että voimme lisääntyä maassa".</li>
      <li>Sieltä hän meni Beersebaan.</li>
      <li>Ja Herra ilmestyi hänelle sinä yönä ja sanoi: "Minä olen sinun isäsi  Aabrahamin Jumala; älä pelkää, sillä minä olen sinun kanssasi ja siunaan  sinua ja teen sinun jälkeläistesi luvun suureksi palvelijani Aabrahamin  tähden".</li>
      <li>Silloin hän rakensi sinne alttarin, huusi avuksi Herran nimeä ja  pystytti sinne telttansa. Ja Iisakin palvelijat kaivoivat siihen kaivon.</li>
      <li>Niin Abimelek lähti hänen luokseen Gerarista ystävänsä Ahusatin ja  sotapäällikkönsä Piikolin seuraamana.</li>
      <li>Mutta Iisak sanoi heille: "Minkätähden tulette minun luokseni,  vaikka olette minulle vihamieliset ja karkoititte minut luotanne?"</li>
      <li>He vastasivat: "Me olemme selvästi nähneet, että Herra on sinun  kanssasi. Sentähden ajattelimme: `Olkoon sinun ja meidän välillämme  valallinen sopimus; me tahdomme tehdä sinun kanssasi liiton,</li>
      <li>ettet tee meille mitään pahaa, niinkuin emme mekään ole sinuun  koskeneet, vaan olemme tehneet sinulle ainoastaan hyvää ja sallineet  sinun lähteä rauhassa`. Sinä olet nyt Herran siunattu."</li>
      <li>Silloin hän laittoi heille pidot, ja he söivät ja joivat.</li>
      <li>Varhain seuraavana aamuna he vannoivat valan toisillensa; senjälkeen  Iisak päästi heidät menemään, ja he lähtivät hänen luotaan rauhassa.</li>
      <li>Samana päivänä Iisakin palvelijat tulivat ja kertoivat hänelle  kaivosta, jonka olivat kaivaneet, sanoen hänelle:</li>
      <li>"Me löysimme vettä". Ja hän antoi sille nimen Siba. Sentähden on  kaupungin nimi vielä tänäkin päivänä Beerseba.</li>
      <li>Kun Eesau oli neljänkymmenen vuoden vanha, otti hän vaimoikseen  Jehuditin, heettiläisen Beerin tyttären, ja Baasematin, heettiläisen  Eelonin tyttären.</li>
      <li>Näistä tuli Iisakille ja Rebekalle katkera suru.</li>
    </ol>
  </li>
  <li>
    <ol>
      <li>Kun Iisak oli tullut vanhaksi ja hänen silmänsä olivat hämärtyneet,  niin ettei hän enää voinut nähdä, kutsui hän Eesaun, vanhemman poikansa,  ja sanoi hänelle: "Poikani!" Tämä vastasi hänelle: "Tässä olen".</li>
      <li>Niin hän sanoi: "Katso, minä olen tullut vanhaksi enkä tiedä, milloin  kuolen.</li>
      <li>Ota siis aseesi, viinesi ja jousesi, ja mene kedolle ja pyydystä  minulle riistaa.</li>
      <li>Ja laita minulle herkkuruoka, minun mieliruokani, ja tuo se  syödäkseni, että minä siunaisin sinut, ennenkuin kuolen."</li>
      <li>Mutta Rebekka kuuli, kuinka Iisak puhui pojallensa Eesaulle. Ja kun  Eesau oli lähtenyt kedolle pyydystämään riistaa, tuodakseen isällensä,</li>
      <li>puhui Rebekka pojalleen Jaakobille sanoen: "Katso, minä kuulin sinun  isäsi puhuvan veljellesi Eesaulle ja sanovan:</li>
      <li>`Tuo minulle riistaa ja laita minulle herkkuruoka syödäkseni, että  siunaisin sinut Herran edessä, ennenkuin kuolen`.</li>
      <li>Kuule siis, poikani, mitä sanon, ja tee, mitä minä käsken:</li>
      <li>mene laumaan ja ota sieltä minulle kaksi hyvää vohlaa laittaakseni  niistä isällesi herkkuruuan, hänen mieliruokansa.</li>
      <li>Ja sinun on vietävä se isäsi syödä, että hän siunaisi sinut,  ennenkuin kuolee."</li>
      <li>Mutta Jaakob sanoi äidillensä Rebekalle: "Katso, veljeni Eesau on  karvainen, mutta minä olen sileäihoinen.</li>
      <li>Entä jos isäni tunnustelee minua? Silloin minä joudun hänen  silmissään pilkkaajaksi ja hankin itselleni kirouksen enkä siunausta."</li>
      <li>Hänen äitinsä sanoi hänelle: "Kohdatkoon se kirous minua, poikani;  kuule vain, mitä minä sanon, mene ja nouda".</li>
      <li>Niin hän meni noutamaan ne ja toi ne äidilleen; ja hänen äitinsä  laittoi herkkuruuan, hänen isänsä mieliruuan.</li>
      <li>Ja Rebekka otti vanhemman poikansa Eesaun parhaat vaatteet, jotka  olivat hänen hallussaan talossa, ja puki ne nuoremman poikansa Jaakobin  ylle.</li>
      <li>Mutta vohlain nahat hän kääri hänen käsiinsä ja paljaaseen  kaulaansa.</li>
      <li>Sitten hän antoi herkkuruuan ynnä leipomansa leivän poikansa  Jaakobin käteen.</li>
      <li>Ja Jaakob meni isänsä luo ja sanoi: "Isäni!" Hän vastasi: "Tässä  olen; kuka sinä olet, poikani?"</li>
      <li>Jaakob sanoi isällensä: "Minä olen Eesau, esikoisesi. Olen tehnyt,  niinkuin käskit minun tehdä; nouse istumaan ja syö riistaani,  siunataksesi minut."</li>
      <li>Mutta Iisak sanoi pojalleen: "Kuinka olet, poikani, niin pian  löytänyt?" Hän vastasi: "Herra, sinun Jumalasi, johdatti sen minun  eteeni".</li>
      <li>Niin Iisak sanoi Jaakobille: "Tulehan lähemmä, poikani,  tunnustellakseni, oletko sinä poikani Eesau vai etkö".</li>
      <li>Ja Jaakob astui isänsä Iisakin luo, ja tämä tunnusteli häntä ja  sanoi: "Ääni on Jaakobin ääni, mutta kädet ovat Eesaun kädet".</li>
      <li>Eikä Iisak tuntenut häntä, sillä hänen kätensä olivat karvaiset,  niinkuin hänen veljensä Eesaun kädet, ja hän siunasi hänet.</li>
      <li>Vielä hän kysyi: "Oletko sinä todella minun poikani Eesau?"  Hän  vastasi: "Olen".</li>
      <li>Silloin hän sanoi: "Tuo ruoka minulle, syödäkseni poikani riistaa,  että siunaisin sinut". Niin hän toi hänelle sen, ja hän söi; ja hän  tarjosi hänelle viiniä, ja hän joi.</li>
      <li>Senjälkeen hänen isänsä Iisak sanoi hänelle: "Tule tänne ja suutele  minua, poikani".</li>
      <li>Hän astui hänen luokseen ja suuteli häntä. Niin Iisak tunsi hänen  vaatteidensa hajun ja siunasi hänet, sanoen: "Katso, minun poikani  tuoksu on kuin kedon tuoksu, jonka Herra on siunannut.</li>
      <li>Jumala antakoon sinulle taivaan kastetta ja maan lihavuutta, jyviä  ja viiniä yllin kyllin.</li>
      <li>Kansat palvelkoot sinua, kansakunnat sinua kumartakoot. Ole veljiesi  herra, ja äitisi pojat kumartakoot sinua. Kirottu olkoon, joka sinua  kiroaa, siunattu, joka sinua siunaa."</li>
      <li>Kun Iisak oli ehtinyt siunata Jaakobin ja tämä juuri oli lähtenyt  isänsä Iisakin luota, niin hänen veljensä Eesau tuli kotiin  metsästämästä.</li>
      <li>Ja hänkin laittoi herkkuruuan, vei sen isälleen ja sanoi isälleen:  "Nouse, isäni, ja syö poikasi riistaa, siunataksesi minut".</li>
      <li>Hänen isänsä Iisak kysyi häneltä: "Kuka olet?" Hän vastasi: "Minä  olen poikasi Eesau, sinun esikoisesi".</li>
      <li>Silloin Iisak säikähtyi kovin ja sanoi: "Kuka sitten oli se  metsästäjä, joka toi minulle riistaa, niin että minä, ennenkuin sinä  tulit, söin kaikkea ja siunasin hänet? Siunattu hän myös on oleva."</li>
      <li>Kun Eesau kuuli isänsä sanat, puhkesi hän valittamaan äänekkäästi ja  haikeasti ja sanoi isälleen: "Siunaa minutkin, isäni!"</li>
      <li>Mutta hän vastasi: "Veljesi tuli kavalasti ja riisti sinulta  siunauksen".</li>
      <li>Niin hän sanoi: "Oikeinpa häntä kutsutaankin Jaakobiksi. Sillä hän  on nyt kahdesti minut pettänyt: esikoisuuteni hän on minulta vienyt, ja  katso, nyt hän riisti minulta myöskin siunauksen." Ja hän kysyi: "Eikö  sinulla ole mitään siunausta minun varalleni?"</li>
      <li>Ja Iisak vastasi ja sanoi Eesaulle: "Katso, minä olen asettanut  hänet sinun herraksesi ja antanut kaikki hänen veljensä hänelle  palvelijoiksi sekä varustanut hänet jyvillä ja viinillä; mitä voisin  enää tehdä sinun hyväksesi, poikani?"</li>
      <li>Eesau sanoi isällensä: "Tuo yksi ainoa siunausko sinulla vain onkin,  isäni? Siunaa myöskin minut, isäni!" Ja Eesau korotti äänensä ja itki.</li>
      <li>Niin hänen isänsä Iisak vastasi ja sanoi hänelle: "Katso, sinun  asuinsijasi on oleva kaukana lihavasta maasta ja vailla taivaan kastetta  ylhäältä.</li>
      <li>Miekkasi varassa sinä olet elävä ja palveleva veljeäsi. Mutta  valtoimena kierrellen sinä riisut hänen ikeensä niskaltasi."</li>
      <li>Ja Eesau alkoi vihata Jaakobia siunauksen tähden, jolla hänen isänsä  oli hänet siunannut; ja Eesau ajatteli itsekseen: "Pian tulee aika,  jolloin suremme isäämme; silloin minä tapan veljeni Jaakobin".</li>
      <li>Mutta Rebekalle ilmoitettiin hänen vanhemman poikansa Eesaun  aikeista; ja hän kutsutti luokseen nuoremman poikansa Jaakobin ja sanoi  hänelle: "Katso, veljesi Eesau uhkaa kostaa sinulle ja tappaa sinut.</li>
      <li>Kuule siis, mitä sanon, poikani: nouse ja pakene minun veljeni  Laabanin luo Harraniin</li>
      <li>ja jää hänen luokseen joksikin aikaa, kunnes veljesi kiukku asettuu,</li>
      <li>kunnes veljesi lakkaa sinua vihaamasta ja unhottaa, mitä olet  hänelle tehnyt. Sitten minä lähetän noutamaan sinut sieltä.  Minkätähden  menettäisin teidät molemmat samana päivänä!"</li>
      <li>Ja Rebekka sanoi Iisakille: "Minä olen kyllästynyt elämääni Heetin  tyttärien tähden. Jos Jaakobkin ottaa vaimon Heetin tyttäristä, tässä  maassa syntyneen, sellaisen kuin nämä, niin mitä varten minä enää elän?"</li>
    </ol>
  </li>
  <li>
    <ol>
      <li>Silloin Iisak kutsui Jaakobin ja siunasi hänet; hän käski häntä ja  sanoi hänelle: "Älä ota vaimoksesi ketään Kanaanin tyttäristä,</li>
      <li>vaan nouse ja mene Mesopotamiaan, isoisäsi Betuelin kotiin, ja ota  sieltä itsellesi vaimo enosi Laabanin tyttäristä.</li>
      <li>Ja Jumala, Kaikkivaltias, siunatkoon sinua ja antakoon sinun tulla  hedelmälliseksi ja lisääntyä, niin että sinusta tulee suuri kansojen  joukko.</li>
      <li>Ja hän suokoon sinulle Aabrahamin siunauksen, sinulle ynnä sinun  jälkeläisillesi, että saisit omaksesi maan, jossa sinä muukalaisena asut  ja jonka Jumala on antanut Aabrahamille."</li>
      <li>Niin Iisak lähetti Jaakobin matkalle, ja hän lähti Mesopotamiaan  Laabanin luo, joka oli aramilaisen Betuelin poika ja Rebekan, Jaakobin  ja Eesaun äidin, veli.</li>
      <li>Kun Eesau näki, että Iisak oli siunannut Jaakobin ja lähettänyt hänet  Mesopotamiaan ottamaan sieltä itselleen vaimoa - sillä hän oli siunannut  hänet, käskenyt häntä ja sanonut: "Älä ota vaimoa Kanaanin tyttäristä" -</li>
      <li>ja että Jaakob oli totellut isäänsä ja äitiänsä ja lähtenyt  Mesopotamiaan,</li>
      <li>silloin hän huomasi, että Kanaanin tyttäret olivat hänen isälleen  Iisakille vastenmieliset;</li>
      <li>ja niin Eesau meni Ismaelin luo ja otti Mahalatin, Aabrahamin pojan  Ismaelin tyttären, Nebajotin sisaren, vaimokseen entisten lisäksi.</li>
      <li>Niin Jaakob lähti Beersebasta mennäksensä Harraniin.</li>
      <li>Ja hän osui erääseen paikkaan, johon yöpyi, sillä aurinko oli  laskenut; ja hän otti sen paikan kivistä yhden, pani sen päänsä  alaiseksi ja asettui nukkumaan siihen paikkaan.</li>
      <li>Niin hän näki unta, ja katso, maan päälle oli asetettu tikapuut,  joiden pää ulottui taivaaseen, ja katso, Jumalan enkelit kulkivat niitä  myöten ylös ja alas.</li>
      <li>Ja katso, Herra seisoi hänen edessään ja sanoi: "Minä olen Herra,  sinun Isäsi Aabrahamin Jumala ja Iisakin Jumala. Tämän maan, jonka  päällä sinä makaat, minä annan sinulle ja sinun jälkeläisillesi.</li>
      <li>Ja sinun jälkeläistesi paljous on oleva kuin maan tomu, ja sinä  leviät länteen ja itään, pohjoiseen ja etelään, ja sinussa ja sinun  siemenessäsi tulevat siunatuiksi kaikki sukukunnat maan päällä.</li>
      <li>Ja katso, minä olen sinun kanssasi ja varjelen sinua, missä ikinä  kuljet, ja saatan sinut takaisin tähän maahan; sillä minä en jätä sinua,  ennenkuin olen toteuttanut sen, minkä minä olen sinulle puhunut."</li>
      <li>Silloin Jaakob heräsi unestansa ja sanoi: "Herra on totisesti tässä  paikassa, enkä minä sitä tiennyt".</li>
      <li>Ja pelko valtasi hänet, ja hän sanoi: "Kuinka peljättävä onkaan tämä  paikka! Tässä on varmasti Jumalan huone ja taivaan portti."</li>
      <li>Ja Jaakob nousi varhain aamulla, otti kiven, jonka hän oli pannut  päänsä alaiseksi, ja nosti sen pystyyn patsaaksi ja vuodatti öljyä sen  päälle.</li>
      <li>Ja hän kutsui paikan Beeteliksi; mutta ennen oli kaupungin nimenä  Luus.</li>
      <li>Ja Jaakob teki lupauksen, sanoen: "Jos Jumala on minun kanssani ja  varjelee minut sillä tiellä, jota nyt kuljen, ja antaa minulle leipää  syödäkseni ja vaatteita pukeutuakseni,</li>
      <li>niin että saan palata rauhassa isäni kotiin, niin on Herra oleva  minun Jumalani;</li>
      <li>ja tämä kivi, jonka olen patsaaksi pystyttänyt, on oleva Jumalan  huone, ja kaikesta, mitä minulle suot, minä totisesti annan sinulle  kymmenykset".</li>
    </ol>
  </li>
  <li>
    <ol>
      <li>Ja Jaakob lähti matkaan ja tuli Idän miesten maalle.</li>
      <li>Ja katso, hän huomasi kedolla kaivon, ja katso, sen ääressä makasi  kolme lammaslaumaa, sillä siitä kaivosta oli tapana juottaa laumoja. Ja  kaivon suulla oli suuri kivi.</li>
      <li>Sentähden annettiin kaikkien laumojen kokoontua sinne ja sitten  vieritettiin kivi kaivon suulta ja juotettiin lampaat, jonka jälkeen  kivi taas pantiin paikoilleen kaivon suulle.</li>
      <li>Ja Jaakob sanoi heille: "Veljeni, mistä te olette?" He vastasivat:  "Harranista olemme".</li>
      <li>Hän kysyi heiltä: "Tunnetteko Laabanin, Naahorin pojan?" He  vastasivat: "Tunnemme".</li>
      <li>Ja hän kysyi heiltä: "Voiko hän hyvin?" He vastasivat: "Hyvin hän  voi; ja katso, Raakel, hänen tyttärensä, tulee tuolla lammasten kanssa".</li>
      <li>Hän sanoi: "Vielä on täysi päivä ja liian aikaista koota lauma;  juottakaa lampaat ja viekää ne takaisin laitumelle".</li>
      <li>He vastasivat: "Emme voi, ennenkuin kaikki laumat ovat koolla ja kivi  on vieritetty kaivon suulta; sitten juotamme lampaat".</li>
      <li>Hänen vielä puhuessaan heidän kanssaan tuli Raakel isänsä lammasten  kanssa, sillä hänen oli tapana olla paimenessa.</li>
      <li>Kun Jaakob näki Raakelin, enonsa Laabanin tyttären, ja enonsa  Laabanin lampaat, astui hän esiin ja vieritti kiven kaivon suulta ja  juotti enonsa Laabanin lampaat.</li>
      <li>Ja Jaakob suuteli Raakelia ja korotti äänensä ja itki.</li>
      <li>Niin Jaakob ilmoitti Raakelille, että hän oli hänen isänsä  sukulainen ja Rebekan poika; ja Raakel riensi pois ja ilmoitti sen  isällensä.</li>
      <li>Kun Laaban kuuli kerrottavan Jaakobista, sisarensa pojasta, riensi  hän häntä vastaan, syleili ja suuteli häntä ja toi hänet kotiinsa; ja  hän kertoi Laabanille kaikki, mitä oli tapahtunut.</li>
      <li>Ja Laaban sanoi hänelle: "Niin, sinä olet minun luutani ja lihaani".  Ja hän asui hänen luonaan kuukauden päivät.</li>
      <li>Ja Laaban sanoi Jaakobille: "Olet tosin sukulaiseni, mutta  palvelisitko silti minua palkatta? Sano minulle, mikä on palkkasi  oleva."</li>
      <li>Mutta Laabanilla oli kaksi tytärtä; vanhemman nimi oli Leea,  nuoremman nimi oli Raakel.</li>
      <li>Ja Leealla oli sameat silmät, mutta Raakelilla oli kaunis vartalo ja  kauniit kasvot.</li>
      <li>Ja Jaakob rakasti Raakelia; niin hän sanoi: "Minä palvelen sinua  seitsemän vuotta saadakseni Raakelin, nuoremman tyttäresi".</li>
      <li>Laaban vastasi: "Parempi on, että annan hänet sinulle, kuin että  antaisin hänet jollekin toiselle; jää luokseni".</li>
      <li>Jaakob palveli siis seitsemän vuotta saadakseen Raakelin, ja ne  tuntuivat hänestä muutamilta päiviltä; niin hän rakasti häntä.</li>
      <li>Senjälkeen Jaakob sanoi Laabanille: "Anna minulle vaimoni, sillä  aikani on nyt kulunut umpeen, mennäkseni hänen tykönsä".</li>
      <li>Silloin Laaban kutsui kokoon kaikki sen paikkakunnan asukkaat ja  laittoi pidot;</li>
      <li>mutta illalla hän otti tyttärensä Leean ja vei hänet hänen luokseen;  ja hän yhtyi häneen.</li>
      <li>Ja Laaban antoi orjattarensa Silpan tyttärellensä Leealle  orjattareksi.</li>
      <li>Aamulla hän näki, että se oli Leea. Ja hän sanoi Laabanille: "Mitä  oletkaan minulle tehnyt? Olenhan palvellut sinua saadakseni Raakelin!  Miksi petit minut?"</li>
      <li>Laaban vastasi: "Ei ole meidän maassamme tapana antaa nuorempaa  ennen vanhempaa.</li>
      <li>Vietä nyt vain tämä hääviikko loppuun, niin annetaan sinulle  toinenkin, kunhan olet palveluksessani vielä toiset seitsemän vuotta."</li>
      <li>Ja Jaakob suostui siihen, ja kun hän oli viettänyt sen viikon  loppuun, antoi Laaban myöskin tyttärensä Raakelin hänelle vaimoksi.</li>
      <li>Ja Laaban antoi orjattarensa Bilhan tyttärellensä Raakelille  orjattareksi.</li>
      <li>Ja hän yhtyi myös Raakeliin, ja Raakel oli hänelle rakkaampi kuin  Leea; ja hän palveli Laabanin luona vielä toiset seitsemän vuotta.</li>
      <li>Ja kun Herra näki, että Leeaa hyljittiin, avasi hän hänen kohtunsa;  mutta Raakel oli hedelmätön.</li>
      <li>Niin Leea tuli raskaaksi ja synnytti pojan ja antoi hänelle nimen  Ruuben, sanoen: "Herra on nähnyt minun kurjuuteni; nyt on mieheni  rakastava minua".</li>
      <li>Ja hän tuli jälleen raskaaksi ja synnytti pojan ja sanoi: "Herra on  kuullut, että minua hyljitään, ja on antanut minulle myös tämän". Niin  hän antoi hänelle nimen Simeon.</li>
      <li>Ja hän tuli jälleen raskaaksi ja synnytti pojan ja sanoi: "Nyt kai  mieheni vihdoinkin kiintyy minuun, sillä olenhan synnyttänyt hänelle  kolme poikaa". Sentähden hän antoi hänelle nimen Leevi.</li>
      <li>Ja hän tuli vieläkin raskaaksi ja synnytti pojan ja sanoi: "Nyt minä  kiitän Herraa". Sentähden hän antoi hänelle nimen Juuda.  Sitten hän  lakkasi synnyttämästä.</li>
    </ol>
  </li>
  <li>
    <ol>
      <li>Kun Raakel näki, ettei hän synnyttänyt Jaakobille, kadehti hän  sisartaan ja sanoi Jaakobille: "Hanki minulle lapsia, muuten minä  kuolen".</li>
      <li>Niin Jaakob vihastui Raakeliin ja sanoi: "Minäkö olen Jumala, joka on  kieltänyt sinulta kohdun hedelmän?"</li>
      <li>Mutta Raakel sanoi: "Tässä on orjattareni Bilha; yhdy häneen, että  hän synnyttäisi minun helmaani ja minäkin siten saisin lapsia hänestä".</li>
      <li>Ja hän antoi hänelle orjattarensa Bilhan vaimoksi ja Jaakob yhtyi  häneen.</li>
      <li>Ja Bilha tuli raskaaksi ja synnytti Jaakobille pojan.</li>
      <li>Niin Raakel sanoi: "Jumala hankki minulle oikeuden, ja hän kuuli  minun ääneni ja antoi minulle pojan". Sentähden hän antoi hänelle nimen  Daan.</li>
      <li>Ja Bilha, Raakelin orjatar, tuli jälleen raskaaksi ja synnytti  Jaakobille toisen pojan.</li>
      <li>Niin Raakel sanoi: "Jumalan taisteluja minä olen taistellut sisareni  kanssa ja olen voittanut". Ja hän antoi hänelle nimen Naftali.</li>
      <li>Kun Leea näki lakanneensa synnyttämästä, otti hän orjattarensa Silpan  ja antoi hänet Jaakobille vaimoksi.</li>
      <li>Ja Silpa, Leean orjatar, synnytti Jaakobille pojan.</li>
      <li>Niin Leea sanoi: "Onneksi!" Ja hän antoi hänelle nimen Gaad.</li>
      <li>Ja Silpa, Leean orjatar, synnytti Jaakobille toisen pojan.</li>
      <li>Niin Leea sanoi: "Onnellista minua! Niin, naiset ylistävät minua  onnelliseksi." Ja hän antoi hänelle nimen Asser.</li>
      <li>Mutta Ruuben meni kerran ulos nisunleikkuun aikana ja löysi  lemmenmarjoja vainiolta ja toi ne äidillensä Leealle. Niin Raakel sanoi  Leealle: "Anna minulle poikasi lemmenmarjoja".</li>
      <li>Leea vastasi hänelle: "Eikö riitä, että olet vienyt minulta mieheni,  koska tahdot ottaa vielä poikani lemmenmarjatkin?" Raakel sanoi:  "Olkoon, maatkoon hän tämän yön sinun kanssasi, kunhan saan poikasi  lemmenmarjat".</li>
      <li>Kun Jaakob illalla palasi vainiolta, meni Leea häntä vastaan ja  sanoi: "Minun luokseni sinun on tultava, sillä minä olen ostanut sinut  poikani lemmenmarjoilla". Ja hän makasi sen yön hänen kanssaan.</li>
      <li>Ja Jumala kuuli Leeaa, ja Leea tuli raskaaksi ja synnytti Jaakobille  viidennen pojan.</li>
      <li>Niin Leea sanoi: "Jumala on palkinnut minulle sen, että annoin  orjattareni miehelleni". Ja hän antoi hänelle nimen Isaskar.</li>
      <li>Ja Leea tuli jälleen raskaaksi ja synnytti Jaakobille kuudennen  pojan.</li>
      <li>Silloin Leea sanoi: "Jumala on antanut minulle hyvän lahjan.  Nyt  mieheni on asuva minun luonani, sillä minä olen synnyttänyt hänelle  kuusi poikaa." Ja hän antoi hänelle nimen Sebulon.</li>
      <li>Sitten hän synnytti tyttären ja antoi hänelle nimen Diina.</li>
      <li>Mutta Jumala muisti Raakeliakin, ja Jumala kuuli häntä ja avasi  hänen kohtunsa.</li>
      <li>Niin hän tuli raskaaksi ja synnytti pojan ja sanoi: "Jumala on  ottanut pois minun häpeäni".</li>
      <li>Ja hän antoi hänelle nimen Joosef, sanoen: "Herra antakoon minulle  vielä toisen pojan".</li>
      <li>Ja kun Raakel oli synnyttänyt Joosefin, sanoi Jaakob Laabanille:  "Päästä minut menemään kotiini ja omaan maahani.</li>
      <li>Anna minulle vaimoni ja lapseni, joiden vuoksi olen sinua palvellut,  mennäkseni pois; sillä tiedäthän itse, kuinka olen sinua palvellut."</li>
      <li>Laaban vastasi hänelle: "Jospa saisin armon silmiesi edessä!  Merkkini ilmoittavat, että Herra sinun tähtesi on siunannut minua."</li>
      <li>Ja hän sanoi vielä: "Määrää palkka, joka minun on sinulle  maksettava, niin minä sen annan".</li>
      <li>Hän vastasi hänelle: "Itsehän tiedät, kuinka minä olen sinua  palvellut ja millaiseksi karjasi on tullut minun hoidossani.</li>
      <li>Sillä vähän sinulla oli ennen minun tuloani, mutta sitten se on  karttunut suureksi, ja Herra on siunannut sinua, missä vain minä  liikuin. Mutta milloin saan ruveta tekemään työtä minäkin oman perheeni  hyväksi?"</li>
      <li>Hän vastasi: "Mitä minun on sinulle annettava?" Jaakob sanoi: "Ei  sinun tarvitse antaa minulle mitään. Jos myönnät minulle tämän, niin  minä yhä edelleen paimennan ja vartioitsen sinun laumojasi:</li>
      <li>minä tarkastan tänään kaiken laumasi; erota siitä pois kaikki  pilkulliset ja kirjavat lampaat sekä karitsoista kaikki mustat ja  vuohista kirjavat ja pilkulliset. Ja minun palkkani on sitten oleva  tämä,</li>
      <li>ja siinä minun rehellisyyteni tulee toteennäytetyksi: kun vasta  tulet omin silmin katsomaan minun palkkaani, niin kaikki vuohet, jotka  eivät ole pilkullisia eivätkä kirjavia, ja kaikki karitsat, jotka eivät  ole mustia, katsottakoon minun varastamikseni."</li>
      <li>Laaban vastasi: "Hyvä, olkoon, niinkuin olet puhunut".</li>
      <li>Ja samana päivänä hän erotti pois juovikkaat ja kirjavat vuohipukit  ja kaikki pilkulliset ja kirjavat vuohet - kaikki, joissa oli jotakin  valkoista - sekä kaikki mustat karitsat ja jätti ne poikiensa hoitoon.</li>
      <li>Ja hän asetti niin, että oli kolmen päivän välimatka hänen ja  Jaakobin välillä; ja Jaakob paimensi Laabanin muuta karjaa.</li>
      <li>Mutta Jaakob otti itselleen tuoreita haavan, mantelipuun ja  plataanin oksia ja kuori niihin valkeita juovia, paljastaen oksien  valkoisen rungon.</li>
      <li>Ja kuorimansa oksat hän pani eläinten eteen vesikaukaloihin eli  juoma-astioihin, joista ne tulivat juomaan; ja ne olivat kiimallaan  tullessansa juomaan.</li>
      <li>Ja eläimet pariutuivat oksien edessä ja synnyttivät juovikkaita,  pilkullisia ja kirjavia karitsoita.</li>
      <li>Sitten Jaakob erotti karitsat; ja hän asetti eläinten päät niihin  päin, jotka olivat pilkullisia, ja kaikkiin niihin päin, jotka olivat  mustia Laabanin laumassa; siten hän hankki itselleen eri laumansa eikä  päästänyt niitä Laabanin laumaan.</li>
      <li>Ja joka kerta kun voimakkaat eläimet olivat kiimallaan, pani Jaakob  oksat eläinten silmien eteen vesikaukaloihin, niin että ne pariutuivat  oksien edessä.</li>
      <li>Mutta heikkojen eläinten eteen hän ei niitä pannut. Niin joutuivat  heikot Laabanille ja voimakkaat Jaakobille.</li>
      <li>Ja siten mies tuli ylen rikkaaksi; hän sai paljon pikkukarjaa sekä  palvelijattaria, palvelijoita, kameleja ja aaseja.</li>
    </ol>
  </li>
  <li>
    <ol>
      <li>Mutta hän sai kuulla, että Laabanin pojat puhuivat näin: "Jaakob on  anastanut kaikki, mitä isämme omisti; isämme omaisuudesta hän on  hankkinut itselleen kaiken tämän rikkauden".</li>
      <li>Ja Jaakob huomasi Laabanin kasvoista, ettei hän ollut häntä kohtaan  niinkuin ennen.</li>
      <li>Ja Herra sanoi Jaakobille: "Palaja isiesi maahan ja sukusi tykö. Minä  olen sinun kanssasi."</li>
      <li>Niin Jaakob kutsutti Raakelin ja Leean kedolle laumansa luo,</li>
      <li>ja hän sanoi heille: "Minä huomaan isänne kasvoista, ettei hän ole  minua kohtaan niinkuin ennen, vaikka isäni Jumala on ollut minun  kanssani.</li>
      <li>Te tiedätte, että minä olen palvellut isäänne kaikin voimin,</li>
      <li>mutta isänne on kohdellut minua petollisesti ja muuttanut palkkaani  kymmenen kertaa. Jumala ei kuitenkaan ole sallinut hänen tehdä minulle  mitään vahinkoa.</li>
      <li>Kun hän sanoi: `Pilkulliset olkoot sinun palkkasi`, niin koko lauma  kantoi pilkullisia; ja kun hän sanoi: `Juovikkaat olkoot sinun  palkkasi`, niin koko lauma kantoi juovikkaita.</li>
      <li>Niin on Jumala ottanut isänne omaisuuden ja antanut minulle.</li>
      <li>Mutta lauman pariutumisen aikana minä nostin silmäni ja näin unessa,  että vuohipukit, jotka astuivat laumaa, olivat juovikkaita, pilkullisia  ja kirjavia.</li>
      <li>Ja Jumalan enkeli sanoi minulle unessa: `Jaakob!` Minä vastasin:  `Tässä olen`.</li>
      <li>Niin hän sanoi: `Nosta silmäsi ja katso, kaikki vuohipukit, jotka  astuvat laumaa, ovat juovikkaita, pilkullisia ja kirjavia, sillä minä  olen nähnyt kaiken, mitä Laaban sinulle tekee.</li>
      <li>Minä olen Jumala, joka ilmestyin Beetelissä, jossa sinä voitelit  patsaan ja jossa teit minulle lupauksen. Nouse nyt ja lähde tästä maasta  ja palaja synnyinmaahasi.`"</li>
      <li>Silloin Raakel ja Leea vastasivat ja sanoivat hänelle: "Ei meillä  ole enää osaa eikä perintöä isämme talossa.</li>
      <li>Eikö hän pitänyt meitä kuin vieraita, koska myi meidät ja söi  suuhunsa meistä saamansa hinnan.</li>
      <li>Niin, koko se rikkaus, jonka Jumala on ottanut isältämme, meidän se  on ja meidän lastemme. Tee siis nyt kaikki, mitä Jumala on sinulle  sanonut."</li>
      <li>Silloin Jaakob nousi ja nosti lapsensa ja vaimonsa kamelien selkään</li>
      <li>ja kuljetti pois kaiken karjansa ja kaiken omaisuutensa, jonka hän  oli koonnut, kaiken omistamansa ja Mesopotamiassa hankkimansa karjan,  mennäkseen isänsä Iisakin luo Kanaanin maahan.</li>
      <li>Mutta Laaban oli mennyt keritsemään lampaitaan. Silloin Raakel  varasti isänsä kotijumalat.</li>
      <li>Ja Jaakob lähti varkain aramilaisen Laabanin luota eikä ilmaissut  hänelle pakenemisaiettaan.</li>
      <li>Niin hän pakeni kaikkinensa, lähti ja meni virran yli ja suuntasi  kulkunsa Gileadin vuorille päin.</li>
      <li>Mutta kolmantena päivänä Laabanille ilmoitettiin, että Jaakob oli  paennut.</li>
      <li>Silloin hän otti mukaansa heimonsa miehet ja ajoi häntä takaa  seitsemän päivänmatkaa ja saavutti hänet Gileadin vuorilla.</li>
      <li>Mutta Jumala tuli aramilaisen Laabanin luo unessa yöllä ja sanoi  hänelle: "Varo, ettet puhu Jaakobille hyvää etkä pahaa".</li>
      <li>Ja Laaban saavutti Jaakobin. Jaakob oli pystyttänyt telttansa  vuorelle, Laaban taas pystytti telttansa Gileadin vuorelle.</li>
      <li>Ja Laaban sanoi Jaakobille: "Mitä oletkaan tehnyt? Sinä olet  pettänyt minut ja kuljettanut pois minun tyttäreni niinkuin miekalla  otetut!</li>
      <li>Minkätähden pakenit salaa, läksit luotani varkain? Et ilmoittanut  minulle mitään, ja niin minä en saanut saattaa sinua matkalle iloiten ja  laulaen, vaskirummuin ja kantelein,</li>
      <li>etkä suonut minun suudella lasteni lapsia ja tyttäriäni.  Tyhmästi  sinä olet menetellyt.</li>
      <li>Minulla olisi valta tehdä teille pahaa, mutta teidän isänne Jumala  sanoi minulle viime yönä näin: `Varo, ettet puhu Jaakobille hyvää etkä  pahaa`.</li>
      <li>Olkoon: sinä olet nyt lähtenyt matkallesi, koska niin suuresti  ikävöit isäsi kotiin, mutta minkätähden olet varastanut minun jumalani?"</li>
      <li>Jaakob vastasi ja sanoi Laabanille: "Minä pelkäsin, sillä ajattelin,  että sinä riistäisit minulta tyttäresi.</li>
      <li>Mutta se, jonka hallusta löydät jumalasi, menettäköön henkensä.  Heimojemme miesten läsnäollessa tutki, mitä minulla on, ja ota pois,  mikä on omaasi." Sillä Jaakob ei tiennyt, että Raakel oli ne varastanut.</li>
      <li>Ja Laaban meni Jaakobin telttaan, Leean telttaan ja molempien  orjatarten telttaan, mutta ei löytänyt mitään. Ja tultuaan ulos Leean  teltasta hän meni Raakelin telttaan.</li>
      <li>Mutta Raakel oli ottanut kotijumalat, pannut ne kamelin satulaan ja  istunut niiden päälle. Ja Laaban penkoi koko teltan, mutta ei löytänyt  mitään.</li>
      <li>Ja hän sanoi isällensä: "Älä vihastu, herrani, siitä etten voi  nousta sinun edessäsi, sillä minun on, niinkuin naisten tavallisesti  on". Ja Laaban etsi, mutta ei löytänyt kotijumalia.</li>
      <li>Silloin Jaakob vihastui ja soimasi Laabania; Jaakob puhkesi puhumaan  ja sanoi Laabanille: "Mitä minä olen rikkonut, mitä pahaa minä olen  tehnyt, että näin minua ahdistat?</li>
      <li>Nyt olet penkonut kaikki minun tavarani; mitä olet löytänyt  sellaista, joka olisi sinun talosi tavaraa? Tuo se tähän minun heimoni  ja sinun heimosi miesten eteen, että he ratkaisisivat meidän molempien  välin.</li>
      <li>Jo kaksikymmentä vuotta minä olen ollut sinun luonasi; sinun uuhesi  ja vuohesi eivät ole synnyttäneet keskoisia, enkä minä ole oinaita sinun  laumastasi syönyt.</li>
      <li>Pedon haaskaamaa en ole sinulle tuonut, se oli minun itseni  korvattava; minulta sinä sen vaadit, olipa se viety päivällä tai viety  yöllä.</li>
      <li>Päivällä vaivasi minua helle, yöllä vilu, ja uni pakeni silmistäni.</li>
      <li>Jo kaksikymmentä vuotta minä olen ollut sinun talossasi; neljätoista  vuotta minä palvelin sinua saadakseni molemmat tyttäresi ja kuusi vuotta  saadakseni sinulta karjaa, mutta kymmenen kertaa sinä muutit minun  palkkani.</li>
      <li>Jos minun isäni Jumala, Aabrahamin Jumala, jota myöskin Iisak  pelkää, ei olisi ollut minun puolellani, niin sinä olisit nyt lähettänyt  minut tyhjänä tieheni. Jumala on nähnyt minun kurjuuteni ja kätteni  vaivannäön, ja hän ratkaisi viime yönä asian."</li>
      <li>Niin Laaban vastasi ja sanoi Jaakobille: "Tyttäret ovat minun  tyttäriäni, ja lapset ovat minun lapsiani, ja karja on minun karjaani,  ja kaikki, mitä näet, on minun omaani. Mutta minkä minä nyt mahdan  näille tyttärilleni tai lapsille, jotka he ovat synnyttäneet!</li>
      <li>Tule siis, tehkäämme liitto keskenämme, ja olkoon se todistuksena  meidän välillämme, minun ja sinun."</li>
      <li>Silloin Jaakob otti kiven ja nosti sen pystyyn patsaaksi.</li>
      <li>Ja Jaakob sanoi heimonsa miehille: "Kootkaa kiviä". Ja he ottivat  kiviä ja rakensivat roukkion ja aterioivat siinä sen kiviroukkion  päällä.</li>
      <li>Ja Laaban antoi sille nimen Jegar-Saahaduta, mutta Jaakob antoi  sille nimen Galed.</li>
      <li>Ja Laaban sanoi: "Tämä roukkio olkoon tänään todistajana meidän  välillämme, minun ja sinun"; sentähden hän antoi sille nimen Galed</li>
      <li>ja myöskin nimen Mispa, sillä hän sanoi: "Herra olkoon vartija  meidän välillämme, minun ja sinun, kun joudumme loitolle toistemme  näkyvistä.</li>
      <li>Jos sinä kohtelet pahasti minun tyttäriäni tahi otat toisia vaimoja  tyttärieni lisäksi, niin tiedä, että vaikkei ketään ihmistä olekaan  läsnä, Jumala kuitenkin on todistajana meidän välillämme, minun ja  sinun."</li>
      <li>Ja Laaban sanoi vielä Jaakobille: "Katso, tämä roukkio ja tämä  patsas, jonka minä olen pystyttänyt meidän välillemme, minun ja sinun</li>
      <li>- tämä roukkio olkoon todistuksena, ja myöskin tämä patsas olkoon  todistuksena siitä, etten minä kulje tämän roukkion ohi sinun luoksesi  ja ettet sinäkään kulje tämän roukkion ja tämän patsaan ohi minun  luokseni paha mielessä.</li>
      <li>Aabrahamin Jumala ja Naahorin Jumala, heidän isiensä Jumala, olkoon  tuomarina meidän välillämme." Ja Jaakob vannoi valansa Jumalan kautta,  jota hänen isänsä Iisak pelkäsi.</li>
      <li>Ja Jaakob uhrasi vuorella teurasuhrin ja kutsui heimonsa miehet  aterioimaan, ja he aterioivat ja olivat yötä vuorella.</li>
      <li>Mutta varhain seuraavana aamuna Laaban nousi, suuteli lastensa  lapsia ja tyttäriään ja hyvästeli heidät; sitten hän lähti matkaan ja  palasi kotiinsa.</li>
    </ol>
  </li>
  <li>
    <ol>
      <li>Mutta Jaakob kulki tietänsä; ja Jumalan enkeleitä tuli häntä vastaan.</li>
      <li>Ja nähdessään heidät Jaakob sanoi: "Tämä on Jumalan sotajoukkoa". Ja  hän antoi sille paikalle nimen Mahanaim.</li>
      <li>Sitten Jaakob lähetti sanansaattajat edellään veljensä Eesaun luo  Seirin maahan, Edomin alueelle.</li>
      <li>Ja hän käski heitä sanoen: "Sanokaa herralleni Eesaulle näin: `Sinun  palvelijasi Jaakob sanoo: Minä olen oleskellut Laabanin luona ja  viipynyt siellä tähän saakka;</li>
      <li>ja minä olen saanut raavaita, aaseja, pikkukarjaa, palvelijoita ja  palvelijattaria ja lähetän nyt sanan herralleni, että saisin armon sinun  silmiesi edessä`."</li>
      <li>Sanansaattajat palasivat Jaakobin luo ja sanoivat: "Me tulimme  veljesi Eesaun luo; hän on jo matkalla sinua vastaan, neljäsataa miestä  mukanaan".</li>
      <li>Silloin valtasi Jaakobin suuri pelko ja ahdistus. Ja hän jakoi väen,  joka oli hänen kanssansa, ja pikkukarjan ja raavaskarjan ja kamelit  kahteen joukkoon.</li>
      <li>Sillä hän ajatteli: "Jos Eesau hyökkää toisen joukon kimppuun ja  tuhoaa sen, niin toinen joukko pääsee pakoon".</li>
      <li>Ja Jaakob sanoi: "Isäni Aabrahamin Jumala ja isäni Iisakin Jumala,  Herra, sinä, joka sanoit minulle: `Palaja maahasi ja sukusi luo, niin  minä teen sinulle hyvää!`</li>
      <li>Minä olen liian halpa kaikkeen siihen armoon ja kaikkeen siihen  uskollisuuteen, jota sinä olet palvelijallesi osoittanut; sillä  ainoastaan sauva kädessäni minä kuljin tämän Jordanin yli, ja nyt on  minulle karttunut kaksi joukkoa.</li>
      <li>Pelasta minut veljeni Eesaun käsistä, sillä minä pelkään, että hän  tulee ja tuhoaa minut ynnä äidit lapsineen.</li>
      <li>Olethan itse sanonut: `Minä teen sinulle hyvää ja annan sinun  jälkeläistesi luvun tulla paljoksi kuin meren hiekka, jota ei voida  lukea sen paljouden tähden`."</li>
      <li>Ja hän jäi siihen siksi yöksi. Sitten hän erotti omaisuudestaan  lahjaksi veljelleen Eesaulle</li>
      <li>kaksisataa vuohta ja kaksikymmentä vuohipukkia, kaksisataa uuhta ja  kaksikymmentä oinasta,</li>
      <li>kolmekymmentä imettävää kamelia varsoinensa, neljäkymmentä lehmää ja  kymmenen härkää, kaksikymmentä aasintammaa ja kymmenen aasia.</li>
      <li>Ja hän jätti ne palvelijainsa haltuun, kunkin lauman erikseen, ja  sanoi palvelijoilleen: "Menkää minun edelläni ja jättäkää välimatka  kunkin lauman välille".</li>
      <li>Ja hän käski ensimmäistä sanoen: "Kun veljeni Eesau kohtaa sinut ja  kysyy: `Kenen sinä olet, ja mihin menet, ja kenen ovat nuo elukat tuolla  edelläsi?`</li>
      <li>niin vastaa: `Ne ovat palvelijasi Jaakobin, lähetetyt lahjaksi  herralleni Eesaulle; ja katso, myös hän itse tulee jäljessämme`."</li>
      <li>Samoin hän käski toista ja kolmatta ja kaikkia muita, jotka laumoja  ajoivat, sanoen: "Juuri näin on teidän sanottava Eesaulle, kun tapaatte  hänet.</li>
      <li>Ja sanokaa myös: `Katso, sinun palvelijasi Jaakob tulee meidän  jäljessämme`." Sillä hän ajatteli: "Minä koetan lepyttää häntä lahjalla,  joka kulkee edelläni. Sitten astun itse hänen kasvojensa eteen; ehkä hän  ottaa minut ystävällisesti vastaan."</li>
      <li>Niin lahja kulki hänen edellänsä, mutta itse hän jäi siksi yöksi  leiriin.</li>
      <li>Mutta yöllä hän nousi, otti molemmat vaimonsa ja molemmat  orjattarensa ja yksitoista lastansa ja meni kahlauspaikasta Jabbokin  yli.</li>
      <li>Ja hän otti heidät ja vei heidät joen yli ja vei sen yli kaiken,  mitä hänellä oli.</li>
      <li>Ja Jaakob jäi yksinänsä toiselle puolelle. Silloin painiskeli hänen  kanssaan muuan mies päivän koittoon saakka.</li>
      <li>Ja kun mies huomasi, ettei hän häntä voittanut, iski hän häntä  lonkkaluuhun, niin että Jaakobin lonkka nyrjähti hänen painiskellessaan  hänen kanssaan.</li>
      <li>Ja mies sanoi: "Päästä minut, sillä päivä koittaa". Mutta hän  vastasi: "En päästä sinua, ellet siunaa minua".</li>
      <li>Ja hän sanoi hänelle: "Mikä sinun nimesi on?" Hän vastasi: "Jaakob".</li>
      <li>Silloin hän sanoi: "Sinun nimesi älköön enää olko Jaakob, vaan  Israel, sillä sinä olet taistellut Jumalan ja ihmisten kanssa ja olet  voittanut".</li>
      <li>Ja Jaakob kysyi ja sanoi: "Ilmoita nimesi". Hän vastasi: "Miksi  kysyt minun nimeäni?" Ja hän siunasi hänet siinä.</li>
      <li>Ja Jaakob antoi sille paikalle nimen Penuel, "sillä", sanoi hän,  "minä olen nähnyt Jumalan kasvoista kasvoihin, ja kuitenkin on minun  henkeni pelastunut".</li>
      <li>Ja kun hän oli kulkenut Penuelin ohitse, nousi aurinko; mutta hän  ontui lonkkaansa.</li>
      <li>Sentähden israelilaiset eivät vielä tänäkään päivänä syö  reisijännettä, joka kulkee lonkkaluun yli; sillä hän iski Jaakobia  lonkkaluuhun, reisijänteen kohdalle.</li>
    </ol>
  </li>
  <li>
    <ol>
      <li>Kun Jaakob nosti silmänsä ja katseli, niin katso, Eesau oli tulossa,  neljäsataa miestä mukanaan. Silloin hän jakoi lapset Leealle, Raakelille  ja molemmille orjattarille.</li>
      <li>Ja hän asetti orjattaret lapsineen ensimmäisiksi, niiden jälkeen  Leean lapsineen ja Raakelin Joosefin kanssa viimeiseksi.</li>
      <li>Mutta itse hän astui heidän edellänsä ja kumartui maahan seitsemän  kertaa, kunnes oli saapunut veljensä eteen.</li>
      <li>Mutta Eesau riensi häntä vastaan ja sulki hänet syliinsä, halasi  häntä kaulasta ja suuteli häntä; ja he itkivät.</li>
      <li>Ja hän nosti silmänsä ja näki vaimot ja lapset ja kysyi: "Keitä ovat  nämä, jotka ovat sinun seurassasi?" Hän vastasi: "Ne ovat minun lapseni,  jotka Jumala on palvelijallesi lahjoittanut".</li>
      <li>Niin orjattaret lähestyivät lapsineen ja kumartuivat maahan.</li>
      <li>Myöskin Leea lapsineen lähestyi, ja he kumartuivat maahan.  Viimein  lähestyivät Joosef ja Raakel ja kumartuivat maahan.</li>
      <li>Sitten hän kysyi: "Mitä tarkoitit kaikella sillä joukolla, jonka minä  kohtasin?" Hän vastasi: "Saada armon herrani silmien edessä".</li>
      <li>Mutta Eesau sanoi: "Minulla on itselläni kyllin; pidä, veljeni,  omasi!"</li>
      <li>Jaakob vastasi: "Ei niin; jos olen saanut armon sinun silmiesi  edessä, niin ota minulta vastaan lahjani; sillä olenhan saanut nähdä  sinun kasvosi, niinkuin nähdään Jumalan kasvot, ja sinä olet ottanut  minut suosiollisesti vastaan.</li>
      <li>Ota siis tervehdyslahjani, joka sinulle tuotiin, sillä Jumala on  ollut minulle armollinen, ja minulla on yllin kyllin kaikkea."  Ja hän  pyysi häntä pyytämällä, kunnes hän otti sen.</li>
      <li>Sitten Eesau sanoi: "Lähtekäämme liikkeelle ja vaeltakaamme  eteenpäin; minä vaellan sinun edelläsi".</li>
      <li>Mutta Jaakob sanoi hänelle: "Herrani näkee itse, että lapset ovat  pieniä ja että minulla on imettäviä lampaita ja lehmiä mukanani; jos  näitä ajaa kiivaasti päivänkään, kuolee koko lauma.</li>
      <li>Kulkekoon siis herrani palvelijansa edellä; minä seuraan hiljalleen  jäljessä, sen mukaan kuin karja, jota kuljetan, ja lapset jaksavat  käydä, kunnes saavun herrani luo Seiriin."</li>
      <li>Eesau vastasi: "Minä jätän luoksesi osan väestäni". Hän sanoi:  "Minkätähden niin? Kunhan vain saan armon herrani silmien edessä!"</li>
      <li>Niin Eesau sinä päivänä kääntyi takaisin ja meni sitä tietään  Seiriin.</li>
      <li>Mutta Jaakob lähti Sukkotiin ja rakensi siellä itsellensä majan. Ja  karjallensa hän teki tarhoja. Siitä tuli sen paikan nimeksi Sukkot.</li>
      <li>Ja Jaakob saapui matkallansa Mesopotamiasta onnellisesti Sikemin  kaupunkiin, joka on Kanaanin maassa, ja leiriytyi kaupungin edustalle.</li>
      <li>Ja hän osti sen maapalstan, johon hän oli pystyttänyt telttansa,  Hamorin, Sikemin isän, pojilta sadalla kesitalla.</li>
      <li>Ja hän pystytti siihen alttarin ja antoi sille nimen Eel, Israelin  Jumala.</li>
    </ol>
  </li>
  <li>
    <ol>
      <li>Ja Diina, Leean tytär, jonka hän oli synnyttänyt Jaakobille, meni  tapaamaan sen maan tyttäriä.</li>
      <li>Ja Sikem, joka oli hivviläisen Hamorin, sen maan ruhtinaan, poika,  näki hänet, otti hänet luokseen, makasi hänen kanssaan ja teki hänelle  väkivaltaa.</li>
      <li>Ja hänen sydämensä kiintyi Diinaan, Jaakobin tyttäreen, ja hän  rakasti tyttöä ja viihdytteli häntä.</li>
      <li>Ja Sikem puhui isällensä Hamorille sanoen: "Hanki minulle tämä tyttö  vaimoksi".</li>
      <li>Ja Jaakob oli saanut kuulla, että Sikem oli raiskannut hänen  tyttärensä Diinan; mutta kun hänen poikansa olivat hänen laumansa kanssa  kedolla, oli Jaakob vaiti siksi, kunnes he palasivat.</li>
      <li>Ja Hamor, Sikemin isä, meni Jaakobin luo puhuttelemaan häntä.</li>
      <li>Ja Jaakobin pojat tulivat kedolta. Kuultuaan, mitä oli tapahtunut,  miehet sydäntyivät ja vihastuivat kovin siitä, että hän oli tehnyt  häpeällisen teon Israelissa, kun oli maannut Jaakobin tyttären; sillä  semmoista ei saa tehdä.</li>
      <li>Niin Hamor puhui heille sanoen: "Poikani Sikemin sydän on mielistynyt  teidän sisareenne; antakaa hänet hänelle vaimoksi.</li>
      <li>Lankoutukaa meidän kanssamme, antakaa te tyttäriänne meille, ja  ottakaa te itsellenne meidän tyttäriämme,</li>
      <li>ja jääkää asumaan meidän luoksemme. Maa on oleva teille avoinna,  asukaa siinä ja kierrelkää siinä ja asettukaa sinne."</li>
      <li>Ja Sikem sanoi tytön isälle ja veljille: "Suokaa minun saada armo  silmienne edessä, ja mitä te vaaditte minulta, sen minä annan.</li>
      <li>Vaatikaa minulta kuinka suuri morsiamen hinta ja kuinka suuret  antimet tahansa: minä annan, mitä te minulta vaaditte. Antakaa minulle  vain se tyttö vaimoksi."</li>
      <li>Mutta Jaakobin pojat vastasivat Sikemille ja hänen isällensä  Hamorille puhuen petollisesti, sentähden että hän oli raiskannut heidän  sisarensa Diinan;</li>
      <li>he sanoivat heille: "Emme voi tehdä sitä, että antaisimme sisaremme  ympärileikkaamattomalle miehelle, sillä se olisi meistä häpeällistä.</li>
      <li>Me suostumme ainoastaan sillä ehdolla, että te tulette meidän  kaltaisiksemme, niin että kaikki miehenpuolenne ympärileikataan.</li>
      <li>Silloin me annamme omia tyttäriämme teille ja otamme itsellemme  teidän tyttäriänne, ja me asetumme teidän luoksenne ja tulemme yhdeksi  kansaksi.</li>
      <li>Mutta jos te ette kuule meitä ettekä ympärileikkauta itseänne, niin  me otamme sisaremme ja menemme tiehemme."</li>
      <li>Ja heidän puheensa kelpasi Hamorille ja Sikemille, Hamorin pojalle.</li>
      <li>Eikä nuori mies viivytellyt niin tekemästä, sillä hän oli mieltynyt  Jaakobin tyttäreen; ja hän oli suuremmassa arvossa kuin kukaan muu hänen  isänsä perheessä.</li>
      <li>Niin menivät Hamor ja hänen poikansa Sikem kaupunkinsa porttiin ja  puhuivat kaupunkinsa miehille sanoen:</li>
      <li>"Näillä miehillä on rauha mielessä meitä kohtaan; antakaamme heidän  siis asettua tähän maahan ja kierrellä siinä, onhan maa tilava heillekin  joka suuntaan. Ottakaamme me heidän tyttäriänsä vaimoiksemme, ja  antakaamme me tyttäriämme heille.</li>
      <li>Mutta ainoastaan sillä ehdolla miehet suostuvat asettumaan meidän  luoksemme, tullaksensa meidän kanssamme yhdeksi kansaksi, että kaikki  miehenpuolemme ympärileikataan, niinkuin he itsekin ovat ympärileikatut.</li>
      <li>Tulevathan silloin heidän karjansa ja tavaransa ja kaikki heidän  juhtansa meidän omiksemme. Suostukaamme siis, niin he asettuvat  luoksemme."</li>
      <li>Ja he kuulivat Hamoria ja hänen poikaansa Sikemiä; kaikki, jotka  kulkivat hänen kaupunkinsa portista; ja niin kaikki miehenpuolet,  kaikki, jotka kulkivat hänen kaupunkinsa portista, ympärileikkauttivat  itsensä.</li>
      <li>Mutta kolmantena päivänä, kun he olivat kipeimmillään, Jaakobin  kaksi poikaa, Simeon ja Leevi, Diinan veljet, ottivat kumpikin miekkansa  ja hyökkäsivät, kenenkään aavistamatta, kaupunkiin ja tappoivat jokaisen  miehenpuolen.</li>
      <li>Myöskin Hamorin ja hänen poikansa Sikemin he tappoivat miekan  terällä, ottivat Diinan Sikemin talosta ja menivät pois.</li>
      <li>Ja Jaakobin pojat karkasivat haavoitettujen kimppuun ja ryöstivät  kaupungin, sentähden että he olivat raiskanneet heidän sisarensa.</li>
      <li>Ja he anastivat heidän pikkukarjansa ja raavaskarjansa ja aasinsa ja  kaikki, mitä oli sekä kaupungissa että kedolla.</li>
      <li>Ja kaikki heidän tavaransa, kaikki heidän lapsensa ja vaimonsa he  veivät saaliinaan, ja he ryöstivät samoin kaiken muun, mitä taloissa  oli.</li>
      <li>Niin Jaakob sanoi Simeonille ja Leeville: "Te olette syösseet minut  onnettomuuteen, saattaneet minut tämän maan asukkaiden, kanaanilaisten  ja perissiläisten, vihoihin. Minun joukkoni on vähäinen; jos he  kokoontuvat minua vastaan, niin he tuhoavat minut, ja niin minut ja  minun sukuni hävitetään."</li>
      <li>Mutta he vastasivat: "Pitikö hänen kohdella meidän sisartamme  niinkuin porttoa!"</li>
    </ol>
  </li>
  <li>
    <ol>
      <li>Ja Jumala sanoi Jaakobille: "Nouse, mene Beeteliin, asetu sinne ja  rakenna sinne alttari Jumalalle, joka ilmestyi sinulle paetessasi  veljeäsi Eesauta".</li>
      <li>Niin Jaakob sanoi perheellensä ja kaikille, jotka olivat hänen  kanssaan: "Poistakaa vieraat jumalat, joita teillä on keskuudessanne,  puhdistautukaa ja muuttakaa vaatteenne.</li>
      <li>Ja nouskaamme ja menkäämme Beeteliin, rakentaakseni sinne alttarin  Jumalalle, joka kuuli minua ahdistukseni aikana ja oli minun kanssani  tiellä, jota vaelsin."</li>
      <li>Niin he jättivät Jaakobille kaikki vieraat jumalat, jotka olivat  heidän hallussansa, sekä renkaat, jotka olivat heidän korvissaan, ja  Jaakob kätki ne maahan tammen alle, joka oli Sikemissä.</li>
      <li>Ja he lähtivät liikkeelle; ja Jumalan kauhu valtasi heidän  ympärillään olevat kaupungit, niin etteivät nämä ajaneet takaa Jaakobin  poikia.</li>
      <li>Ja Jaakob saapui Luusiin, joka on Kanaanin maassa, se on Beeteliin,  kaiken väen kanssa, joka oli hänen seurassaan.</li>
      <li>Ja hän rakensi sinne alttarin ja nimitti paikan Eel-Beeteliksi, koska  Jumala oli siellä ilmestynyt hänelle, silloin kun hän pakeni veljeään.</li>
      <li>Mutta Debora, Rebekan imettäjä, kuoli, ja hänet haudattiin Beetelin  alapuolelle tammen alle, ja se sai siitä nimen "Itkutammi".</li>
      <li>Ja Jumala ilmestyi jälleen Jaakobille hänen palattuaan Mesopotamiasta  ja siunasi hänet.</li>
      <li>Ja Jumala sanoi hänelle: "Sinun nimesi on Jaakob; mutta älköön sinua  enää kutsuttako Jaakobiksi, vaan nimesi olkoon Israel". - Niin hän sai  nimen Israel.</li>
      <li>Ja Jumala sanoi hänelle: "Minä olen Jumala, Kaikkivaltias; ole  hedelmällinen ja lisäänny. Kansa, suuri kansojen joukko on sinusta  tuleva, ja kuninkaita lähtee sinun kupeistasi.</li>
      <li>Ja maan, jonka minä olen antanut Aabrahamille ja Iisakille, minä  annan sinulle; myöskin sinun jälkeläisillesi minä annan sen maan."</li>
      <li>Ja Jumala kohosi ylös hänen luotaan siitä paikasta, jossa hän oli  häntä puhutellut.</li>
      <li>Ja Jaakob pystytti patsaan siihen paikkaan, jossa hän oli häntä  puhutellut, kivipatsaan, ja vuodatti juomauhrin sen päälle ja kaatoi  öljyä sen päälle.</li>
      <li>Ja Jaakob nimitti sen paikan, jossa Jumala oli häntä puhutellut,  Beeteliksi.</li>
      <li>Sitten he lähtivät liikkeelle Beetelistä. Ja kun vielä oli jonkun  verran matkaa Efrataan, joutui Raakel synnytystuskiin, ja hänen  synnytystuskansa olivat hyvin kovat.</li>
      <li>Ja kun hänen synnytystuskansa olivat kovimmillaan, sanoi kätilövaimo  hänelle: "Älä pelkää, sillä tälläkin kertaa sinä saat pojan".</li>
      <li>Mutta kun hänen henkensä oli lähtemäisillään, sillä hänen oli  kuoltava, antoi hän hänelle nimen Benoni, mutta hänen isänsä antoi  hänelle nimen Benjamin.</li>
      <li>Niin Raakel kuoli siellä, ja hänet haudattiin Efratan tien varteen,  se on Beetlehemiin.</li>
      <li>Ja Jaakob pystytti hänen haudalleen patsaan; tämä Raakelin  hautapatsas on olemassa vielä tänäkin päivänä.</li>
      <li>Ja Israel lähti liikkeelle sieltä ja pystytti telttansa tuolle  puolen Karjatornia.</li>
      <li>Ja tapahtui, kun Israel asui siinä maassa, että Ruuben meni ja  makasi Bilhan, isänsä sivuvaimon, kanssa. Ja Israel sai sen kuulla.</li>
      <li>Jaakobilla oli kaksitoista poikaa. Leean pojat olivat Ruuben,  Jaakobin esikoinen, Simeon, Leevi, Juuda, Isaskar ja Sebulon.</li>
      <li>Raakelin pojat olivat Joosef ja Benjamin.</li>
      <li>Bilhan, Raakelin orjattaren, pojat olivat Daan ja Naftali.</li>
      <li>Silpan, Leean orjattaren, pojat olivat Gaad ja Asser. Nämä ovat ne  Jaakobin pojat, jotka syntyivät hänelle Mesopotamiassa.</li>
      <li>Ja Jaakob saapui isänsä Iisakin luo Mamreen, Kirjat-Arbaan, se on  Hebroniin, jossa Aabraham ja Iisak olivat asuneet muukalaisina.</li>
      <li>Ja Iisakin elinaika oli sata kahdeksankymmentä vuotta.</li>
      <li>Ja Iisak vaipui kuolemaan ja tuli otetuksi heimonsa tykö, vanhana ja  elämästä kyllänsä saaneena. Ja hänen poikansa Eesau ja Jaakob hautasivat  hänet.</li>
    </ol>
  </li>
  <li>
    <ol>
      <li>Tämä on kertomus Eesaun, se on Edomin, suvusta.</li>
      <li>Eesau otti vaimoikseen Kanaanin tyttäristä Aadan, heettiläisen  Eelonin tyttären, ja Oholibaman, joka oli hivviläisen Sibonin pojan Anan  tytär,</li>
      <li>ja Baasematin, Ismaelin tyttären, Nebajotin sisaren.</li>
      <li>Aada synnytti Eesaulle Elifaan, ja Baasemat synnytti Reguelin.</li>
      <li>Ja Oholibama synnytti Jeuksen, Jalamin ja Koorahin. Nämä olivat  Eesaun pojat, jotka syntyivät hänelle Kanaanin maassa.</li>
      <li>Ja Eesau otti vaimonsa, poikansa ja tyttärensä ja kaiken  talonväkensä, karjansa ja kaikki juhtansa ja kaiken tavaransa, jonka hän  oli hankkinut Kanaanin maassa; ja hän lähti toiseen maahan, pois  veljensä Jaakobin luota.</li>
      <li>Sillä heidän omaisuutensa oli niin suuri, etteivät he voineet asua  yhdessä, eikä se maa, jossa he asuivat muukalaisina, riittänyt heille  heidän karjansa paljouden tähden.</li>
      <li>Ja Eesau asettui Seirin vuoristoon, Eesau, se on Edom.</li>
      <li>Ja tämä on kertomus edomilaisten isän Eesaun suvusta, hänen, joka  asui Seirin vuoristossa.</li>
      <li>Nämä ovat Eesaun poikien nimet: Elifas, Eesaun vaimon Aadan poika;  Reguel, Eesaun vaimon Baasematin poika.</li>
      <li>Ja Elifaan pojat olivat Teeman, Oomar, Sefo, Gaetam ja Kenas.</li>
      <li>Mutta Timna oli Elifaan, Eesaun pojan, sivuvaimo, ja hän synnytti  Elifaalle Amalekin. Nämä olivat Eesaun vaimon Aadan pojat.</li>
      <li>Reguelin pojat olivat nämä: Nahat ja Serah, Samma ja Missa. Ne  olivat Eesaun vaimon Baasematin pojat.</li>
      <li>Mutta nämä olivat Eesaun vaimon Oholibaman, Sibonin pojan Anan  tyttären, pojat, jotka hän synnytti Eesaulle: Jeus, Jalam ja Koorah.</li>
      <li>Nämä olivat Eesaun poikien sukuruhtinaat: Elifaan, Eesaun esikoisen,  pojat olivat ruhtinas Teeman, ruhtinas Oomar, ruhtinas Sefo, ruhtinas  Kenas,</li>
      <li>ruhtinas Koorah, ruhtinas Gaetam, ruhtinas Amalek. Nämä olivat ne  ruhtinaat, jotka polveutuivat Elifaasta Edomin maassa; ne olivat Aadan  pojat.</li>
      <li>Ja nämä olivat Reguelin, Eesaun pojan, pojat: ruhtinas Nahat,  ruhtinas Serah, ruhtinas Samma, ruhtinas Missa. Nämä olivat ne  ruhtinaat, jotka polveutuivat Reguelista Edomin maassa; ne olivat Eesaun  vaimon Baasematin pojat.</li>
      <li>Ja nämä olivat Eesaun vaimon Oholibaman pojat: ruhtinas Jeus,  ruhtinas Jalam, ruhtinas Koorah. Nämä olivat ne ruhtinaat, jotka  polveutuivat Eesaun vaimosta, Anan tyttärestä Oholibamasta.</li>
      <li>Nämä olivat Eesaun, se on Edomin, pojat, ja nämä heidän  sukuruhtinaansa.</li>
      <li>Mutta nämä olivat hoorilaisen Seirin pojat, sen maan alkuasukkaat:  Lootan, Soobal, Sibon, Ana,</li>
      <li>Diison, Eeser ja Diisan. Nämä olivat hoorilaisten sukuruhtinaat,  Seirin pojat, Edomin maassa.</li>
      <li>Mutta Lootanin pojat olivat Hoori ja Heemam; ja Lootanin sisar oli  Timna.</li>
      <li>Ja nämä olivat Soobalin pojat: Alvan, Maanahat ja Eebal, Sefo ja  Oonam.</li>
      <li>Nämä olivat Sibonin pojat: Aija ja Ana. Tämä oli se Ana, joka löysi  ne lämpimät lähteet erämaassa, paimentaessaan isänsä Sibonin aaseja.</li>
      <li>Ja nämä olivat Anan lapset: Diison ja Oholiba, Anan tytär.</li>
      <li>Nämä olivat Diisonin pojat: Hemdan, Esban, Jitran ja Keran.</li>
      <li>Nämä olivat Eeserin pojat: Bilhan, Saavan ja Akan.</li>
      <li>Nämä olivat Diisanin pojat: Uus ja Aran.</li>
      <li>Nämä olivat hoorilaisten sukuruhtinaat: ruhtinas Lootan, ruhtinas  Soobal, ruhtinas Sibon, ruhtinas Ana,</li>
      <li>ruhtinas Diison, ruhtinas Eeser, ruhtinas Diisan. Nämä olivat  hoorilaisten sukuruhtinaat, ruhtinas ruhtinaalta, Seirin maassa.</li>
      <li>Ja nämä olivat ne kuninkaat, jotka hallitsivat Edomin maassa,  ennenkuin yksikään kuningas oli hallinnut israelilaisia:</li>
      <li>Bela, Beorin poika, oli kuninkaana Edomissa, ja hänen kaupunkinsa  nimi oli Dinhaba.</li>
      <li>Kun Bela kuoli, tuli Joobab, Serahin poika, Bosrasta, kuninkaaksi  hänen sijaansa.</li>
      <li>Kun Joobab kuoli, tuli Huusam, teemanilaisten maasta, kuninkaaksi  hänen sijaansa.</li>
      <li>Kun Huusam kuoli, tuli Hadad, Bedadin poika, kuninkaaksi hänen  sijaansa, hän, joka voitti midianilaiset Mooabin kedolla; ja hänen  kaupunkinsa nimi oli Avit.</li>
      <li>Kun Hadad kuoli, tuli Samla, Masrekasta, kuninkaaksi hänen sijaansa.</li>
      <li>Kun Samla kuoli, tuli Saul, Rehobotista, virran varrelta,  kuninkaaksi hänen sijaansa.</li>
      <li>Kun Saul kuoli, tuli Baal-Haanan, Akborin poika, kuninkaaksi hänen  sijaansa.</li>
      <li>Kun Baal-Haanan, Akborin poika, kuoli, tuli Hadar kuninkaaksi hänen  sijaansa, ja hänen kaupunkinsa nimi oli Paagu; ja hänen vaimonsa nimi  oli Mehetabel, joka oli Matredin, Mee-Saahabin tyttären, tytär.</li>
      <li>Ja nämä ovat Eesaun sukuruhtinasten nimet, heidän sukujensa,  asuinpaikkojensa ja nimiensä mukaan: ruhtinas Timna, ruhtinas Alva,  ruhtinas Jetet,</li>
      <li>ruhtinas Oholibama, ruhtinas Eela, ruhtinas Piinon,</li>
      <li>ruhtinas Kenas, ruhtinas Teeman, ruhtinas Mibsar,</li>
      <li>ruhtinas Magdiel, ruhtinas Iiram. Nämä olivat Edomin sukuruhtinaat,  heidän asuinsijojensa mukaan heidän perintömaassaan - Edomin, se on  Eesaun, edomilaisten isän, sukuruhtinaat.</li>
    </ol>
  </li>
  <li>
    <ol>
      <li>Mutta Jaakob asui siinä maassa, jossa hänen isänsä oli oleskellut  muukalaisena, Kanaanin maassa.</li>
      <li>Tämä on kertomus Jaakobin suvusta. Kun Joosef oli seitsemäntoista  vuoden vanha, oli hän veljiensä kanssa lampaita paimentamassa; hän oli  nuorukaisena isänsä vaimojen Bilhan ja Silpan poikien seurassa. Ja hän  kertoi isälleen, mitä pahaa kuuli heistä puhuttavan.</li>
      <li>Ja Israel rakasti Joosefia enemmän kuin kaikkia muita poikiansa,  koska hän oli syntynyt hänelle hänen vanhalla iällänsä, ja hän teetti  hänelle pitkäliepeisen, hihallisen ihokkaan.</li>
      <li>Kun hänen veljensä näkivät, että heidän isänsä rakasti häntä enemmän  kuin kaikkia hänen veljiänsä, vihasivat he häntä eivätkä voineet  puhutella häntä ystävällisesti.</li>
      <li>Kerran Joosef näki unen ja kertoi sen veljilleen; sen jälkeen he  vihasivat häntä vielä enemmän.</li>
      <li>Hän näet sanoi heille: "Kuulkaa, minkä unen minä olen nähnyt.</li>
      <li>Katso, me olimme sitovinamme lyhteitä vainiolla, ja katso, minun  lyhteeni nousi seisomaan, ja teidän lyhteenne asettuivat ympärille ja  kumarsivat minun lyhdettäni."</li>
      <li>Niin hänen veljensä sanoivat hänelle: "Sinäkö tulisit meidän  kuninkaaksemme, sinäkö hallitsisit meitä?" Ja he vihasivat häntä vielä  enemmän hänen uniensa ja puheidensa tähden.</li>
      <li>Ja hän näki vielä toisenkin unen, jonka hän kertoi veljilleen ja  sanoi: "Minä näin vielä unen: katso, aurinko ja kuu ja yksitoista tähteä  kumarsivat minua".</li>
      <li>Ja kun hän kertoi sen isälleen ja veljilleen, nuhteli hänen isänsä  häntä ja sanoi hänelle: "Mikä uni se on, jonka sinä olet nähnyt? Olisiko  minun ja äitisi ja veljiesi tultava kumartumaan sinun eteesi maahan?"</li>
      <li>Ja hänen veljensä kadehtivat häntä; mutta hänen isänsä pani tämän  mieleensä.</li>
      <li>Kun hänen veljensä olivat menneet kaitsemaan isänsä lampaita  Sikemiin,</li>
      <li>sanoi Israel Joosefille: "Sinun veljesi ovat paimenessa Sikemissä;  tule, minä lähetän sinut heidän luokseen". Hän vastasi: "Tässä olen".</li>
      <li>Ja hän sanoi hänelle: "Mene katsomaan, kuinka veljesi ja karja  voivat, ja kerro sitten minulle". Niin hän lähetti hänet matkalle  Hebronin laaksosta, ja hän tuli Sikemiin.</li>
      <li>Ja muuan mies kohtasi hänet, hänen harhaillessaan kedolla; ja mies  kysyi häneltä: "Mitä etsit?"</li>
      <li>Hän vastasi: "Minä etsin veljiäni; sano minulle, missä he ovat  paimentamassa".</li>
      <li>Mies vastasi: "He lähtivät pois täältä, sillä minä kuulin heidän  sanovan: `Menkäämme Dootaniin`." Niin Joosef meni veljiensä jäljissä ja  löysi heidät Dootanista.</li>
      <li>Kun he kaukaa näkivät hänet ja ennenkuin hän saapui heidän luokseen,  pitivät he neuvoa tappaaksensa hänet.</li>
      <li>He sanoivat toisillensa: "Katso, tuolla tulee se unennäkijä!</li>
      <li>Tulkaa, tappakaamme nyt hänet ja heittäkäämme hänet johonkin kaivoon  ja sanokaamme: villipeto on hänet syönyt. Saammepa sitten nähdä, mitä  hänen unistaan tulee."</li>
      <li>Kun Ruuben sen kuuli, tahtoi hän pelastaa hänet heidän käsistään ja  sanoi: "Älkäämme lyökö häntä kuoliaaksi".</li>
      <li>Vielä Ruuben sanoi heille: "Älkää vuodattako verta; heittäkää hänet  tähän kaivoon, joka on täällä erämaassa, mutta älkää satuttako kättänne  häneen". Hän näet tahtoi pelastaa hänet heidän käsistään, saattaaksensa  hänet takaisin isänsä tykö.</li>
      <li>Kun Joosef sitten tuli veljiensä luo, riisuivat he Joosefilta hänen  ihokkaansa, pitkäliepeisen, hihallisen ihokkaan, joka oli hänen yllään,</li>
      <li>ja ottivat hänet ja heittivät hänet kaivoon; mutta kaivo oli tyhjä,  siinä ei ollut vettä.</li>
      <li>Senjälkeen he istuivat aterioimaan. Ja kun he nostivat silmänsä,  näkivät he ismaelilaismatkueen tulevan Gileadista; heidän kamelinsa  kuljettivat kumihartsia, balsamia ja hajupihkaa, ja he olivat viemässä  niitä Egyptiin.</li>
      <li>Silloin Juuda sanoi veljillensä: "Mitä hyötyä meillä on siitä, että  surmaamme veljemme ja salaamme hänen verensä?</li>
      <li>Tulkaa, myykäämme hänet ismaelilaisille, mutta älköön kätemme  sattuko häneen, sillä hän on meidän veljemme, meidän omaa lihaamme." Ja  hänen veljensä kuulivat häntä.</li>
      <li>Kun nyt midianilaiset kauppiaat menivät siitä ohitse, vetivät veljet  Joosefin ylös kaivosta; ja he myivät Joosefin kahdestakymmenestä  hopeasekelistä ismaelilaisille. Nämä veivät Joosefin Egyptiin.</li>
      <li>Kun sitten Ruuben palasi kaivolle, niin Joosefia ei enää ollut  kaivossa. Silloin hän repäisi vaatteensa,</li>
      <li>palasi veljiensä luo ja sanoi: "Poika on kadonnut. Voi minua, minne  minä joudun!"</li>
      <li>Niin he ottivat Joosefin ihokkaan, teurastivat vuohipukin ja  kastoivat ihokkaan vereen.</li>
      <li>Sitten he lähettivät tuon pitkäliepeisen, hihallisen ihokkaan kotiin  isälleen ja sanoivat: "Tämän me löysimme; tarkasta, onko se poikasi  ihokas vai eikö".</li>
      <li>Ja tarkastettuaan sen hän sanoi: "Tämä on minun poikani ihokas.  Villipeto on hänet syönyt; totisesti, Joosef on raadeltu kuoliaaksi."</li>
      <li>Ja Jaakob repäisi vaatteensa, pani säkin lanteilleen ja suri  poikaansa pitkät ajat.</li>
      <li>Ja kaikki hänen poikansa ja tyttärensä kävivät häntä lohduttamaan,  mutta hän ei huolinut lohdutuksesta, vaan sanoi: "Murehtien minä menen  tuonelaan poikani tykö". Ja hänen isänsä itki häntä.</li>
      <li>Mutta midianilaiset myivät hänet Egyptiin Potifarille, joka oli  faraon hoviherra ja henkivartijain päämies.</li>
    </ol>
  </li>
  <li>
    <ol>
      <li>Siihen aikaan Juuda lähti pois veljiensä luota ja asettui erään  Adullamissa asuvan miehen luo, jonka nimi oli Hiira.</li>
      <li>Siellä Juuda näki Suua nimisen kanaanilaisen miehen tyttären, ja hän  otti tämän luokseen ja yhtyi häneen.</li>
      <li>Ja hän tuli raskaaksi ja synnytti pojan; ja hän antoi hänelle nimen  Eer.</li>
      <li>Ja taas hän tuli raskaaksi ja synnytti pojan ja antoi hänelle nimen  Oonan.</li>
      <li>Ja hän synnytti vieläkin pojan ja antoi hänelle nimen Seela; ja  synnyttäessään hänet hän oli Kesibissä.</li>
      <li>Ja Juuda otti Eerille, esikoisellensa, vaimon, jonka nimi oli Taamar.</li>
      <li>Mutta Eer, Juudan esikoinen, ei ollut Herralle otollinen; sentähden  Herra antoi hänen kuolla.</li>
      <li>Niin Juuda sanoi Oonanille: "Yhdy veljesi leskeen ja ota hänet  avioksesi ja herätä siemen veljellesi".</li>
      <li>Mutta kun Oonan tiesi, ettei jälkeläinen olisi oleva hänen, niin hän  antoi, aina kun yhtyi veljensä vaimoon, siemenensä mennä maahan, ettei  hankkisi jälkeläistä veljelleen.</li>
      <li>Mutta se, minkä hän teki, oli paha Herran silmissä; sentähden hän  antoi hänenkin kuolla.</li>
      <li>Silloin Juuda sanoi miniällensä Taamarille: "Asu leskenä isäsi  talossa, kunnes poikani Seela joutuu täysikasvuiseksi". Hän näet  ajatteli: "Kun ei vain tämäkin kuolisi niinkuin hänen veljensä".  Niin  Taamar meni pois ja jäi asumaan isänsä kotiin.</li>
      <li>Pitkän aikaa sen jälkeen Suuan tytär, Juudan vaimo, kuoli.  Suruajan  mentyä Juuda lähti ystävänsä adullamilaisen Hiiran kanssa Timnaan  lammastensa keritsiäisiin.</li>
      <li>Niin tuotiin Taamarille tämä sanoma: "Katso, appesi menee Timnaan  keritsemään lampaitaan".</li>
      <li>Silloin hän riisui pois leskenvaatteensa ja verhoutui huntuun  peittäytyen siihen ja istui Eenaimin portille, Timnaan vievän tien  varteen. Sillä hän oli nähnyt, että vaikka Seela oli täysikasvuinen, ei  häntä annettu hänelle vaimoksi.</li>
      <li>Kun nyt Juuda näki hänet, luuli hän häntä portoksi; sillä hän oli  peittänyt kasvonsa.</li>
      <li>Ja hän poikkesi hänen luokseen tiepuoleen ja sanoi: "Anna minun  yhtyä sinuun". Hän näet ei tiennyt, että nainen oli hänen miniänsä. Tämä  vastasi: "Mitä annat minulle saadaksesi yhtyä minuun?"</li>
      <li>Hän sanoi: "Lähetän sinulle vohlan laumastani". Nainen vastasi:  "Annatko minulle pantin, kunnes sen lähetät?"</li>
      <li>Hän sanoi: "Mitä on minun annettava sinulle pantiksi?" Hän vastasi:  "Sinettisi, nauhasi ja sauvasi, joka on kädessäsi". Niin hän antoi ne  hänelle ja yhtyi häneen, ja hän tuli hänestä raskaaksi.</li>
      <li>Ja hän nousi ja meni sieltä ja pani pois huntunsa ja pukeutui  leskenvaatteisiinsa.</li>
      <li>Mutta Juuda lähetti adullamilaisen ystävänsä viemään vohlaa,  saadaksensa takaisin pantin naiselta; mutta hän ei löytänyt häntä.</li>
      <li>Ja hän kyseli sen paikkakunnan miehiltä ja sanoi: "Missä on se  pyhäkköportto, joka istui Eenaimissa tien varressa?" He vastasivat: "Ei  täällä ole ollut mitään pyhäkköporttoa".</li>
      <li>Ja hän palasi Juudan luo ja sanoi: "En löytänyt häntä; ja myös sen  paikkakunnan miehet sanoivat, ettei siellä ole ollutkaan mitään  pyhäkköporttoa".</li>
      <li>Silloin Juuda sanoi: "Pitäköön sen sitten, ettemme joutuisi häpeään.  Katso, minä olen lähettänyt tämän vohlan, mutta sinä et ole löytänyt  häntä."</li>
      <li>Noin kolmen kuukauden kuluttua ilmoitettiin Juudalle: "Sinun miniäsi  Taamar on harjoittanut haureutta, ja haureudesta hän on myös tullut  raskaaksi". Juuda sanoi: "Viekää hänet poltettavaksi".</li>
      <li>Mutta kun häntä vietiin, lähetti hän sanan apelleen sanoen: "Minä  olen raskaana siitä miehestä, jonka nämä ovat". Ja hän käski sanoa:  "Tarkasta, kenen tämä sinetti, nämä nauhat ja tämä sauva ovat".</li>
      <li>Ja Juuda tunsi ne ja sanoi: "Hän on oikeassa minua vastaan, koska  minä en antanut häntä pojalleni Seelalle". Ei hän kuitenkaan enää  yhtynyt häneen.</li>
      <li>Kun hänen synnyttämisensä aika tuli, katso, hänen kohdussaan oli  kaksoiset.</li>
      <li>Ja hänen synnyttäessään pisti toinen kätensä ulos; kätilövaimo otti  punaista lankaa ja sitoi sen hänen käteensä ja sanoi: "Tämä tuli ensiksi  ulos".</li>
      <li>Mutta kun hän sitten taas veti kätensä takaisin, katso, silloin tuli  hänen veljensä ulos; ja kätilövaimo sanoi: "Minkä repeämän oletkaan  reväissyt itsellesi!" Ja hän sai nimen Peres.</li>
      <li>Sitten tuli hänen veljensä, jonka kädessä oli punainen lanka; ja hän  sai nimen Serah.</li>
    </ol>
  </li>
  <li>
    <ol>
      <li>Ja Joosef vietiin Egyptiin, ja Potifar, egyptiläinen mies, joka oli  faraon hoviherra ja henkivartijain päämies, osti hänet ismaelilaisilta,  jotka olivat hänet sinne tuoneet.</li>
      <li>Mutta Herra oli Joosefin kanssa, niin että hän menestyi kaikessa, ja  hän oleskeli isäntänsä, egyptiläisen, talossa.</li>
      <li>Ja hänen isäntänsä näki, että Herra oli hänen kanssaan ja että Herra  antoi kaiken, mitä hän teki, menestyä hänen käsissään.</li>
      <li>Niin Joosef saavutti hänen suosionsa ja sai palvella häntä. Ja hän  asetti hänet talonsa hoitajaksi ja uskoi hänen haltuunsa kaikki, mitä  hänellä oli.</li>
      <li>Ja siitä ajasta lähtien, kun hän oli uskonut hänen hoitoonsa talonsa  ja kaiken, mitä hänellä oli, Herra siunasi egyptiläisen taloa Joosefin  tähden, ja Herran siunaus oli kaikessa, mitä hänellä oli kotona ja  kedolla.</li>
      <li>Niin hän jätti Joosefin haltuun kaikki, mitä hänellä oli, eikä hän  itse välittänyt mistään, paitsi ruuasta, jota hän söi.</li>
      <li>Mutta Joosefilla oli kaunis vartalo ja kauniit kasvot. Ja tapahtui  jonkun ajan kuluttua, että hänen isäntänsä puoliso iski silmänsä  Joosefiin ja sanoi: "Makaa minun kanssani".</li>
      <li>Mutta hän kieltäytyi ja sanoi isäntänsä puolisolle: "Katso, isäntäni  ei itse välitä mistään, mitä talossa on, vaan on uskonut minun haltuuni  kaikki, mitä hänellä on.</li>
      <li>Hänellä ei ole tässä talossa enemmän valtaa kuin minulla, eikä hän  ole kieltänyt minulta mitään, paitsi sinut, koska olet hänen puolisonsa.  Kuinka minä siis tekisin niin suuren pahanteon ja rikkoisin Jumalaa  vastaan!"</li>
      <li>Ja vaikka vaimo joka päivä puhui sellaista Joosefille, ei tämä  suostunut makaamaan hänen vieressänsä eikä olemaan hänen kanssaan.</li>
      <li>Mutta eräänä päivänä, kun Joosef tuli taloon toimittamaan  askareitaan eikä ketään talonväestä ollut sisällä saapuvilla,</li>
      <li>tarttui hän Joosefin vaippaan ja sanoi: "Makaa minun kanssani".  Mutta tämä jätti vaippansa hänen käsiinsä, pakeni ja riensi ulos.</li>
      <li>Kun hän nyt huomasi, että Joosef oli jättänyt vaippansa hänen  käsiinsä ja paennut ulos,</li>
      <li>huusi hän talonväkeään ja sanoi heille näin: "Katsokaa, hän on  tuonut meille hebrealaisen miehen pitämään meitä pilkkanaan; tämä tuli  luokseni maatakseen minun kanssani, mutta minä huusin kovalla äänellä.</li>
      <li>Ja kun hän kuuli minun kirkaisevan ja huutavan, jätti hän vaippansa  viereeni, pakeni ja riensi ulos."</li>
      <li>Ja hän pani vaipan viereensä siksi, kunnes Joosefin isäntä tuli  kotiin.</li>
      <li>Ja hän puhui hänelle samalla tavalla, sanoen: "Tuo hebrealainen  orja, jonka olet tuonut meille, tuli luokseni pitämään minua pilkkanaan;</li>
      <li>mutta kun minä kirkaisin ja huusin, jätti hän vaippansa viereeni ja  pakeni ulos".</li>
      <li>Kun hänen isäntänsä kuuli puolisonsa kertovan ja sanovan: "Näin  sinun orjasi on tehnyt minulle", syttyi hänen vihansa.</li>
      <li>Ja Joosefin isäntä otti hänet ja pani hänet vankilaan, paikkaan,  jossa kuninkaan vangit säilytettiin; ja hän jäi siihen vankilaan.</li>
      <li>Mutta Herra oli Joosefin kanssa ja soi hänen saavuttaa suosiota ja  päästä vankilan päällikön armoihin.</li>
      <li>Ja vankilan päällikkö uskoi kaikki vangit, jotka vankilassa olivat,  Joosefin haltuun. Ja kaikki, mitä siellä toimitettiin, tehtiin hänen  toimestaan.</li>
      <li>Eikä vankilan päällikkö ollenkaan valvonut sitä, mikä oli Joosefille  uskottu, sillä Herra oli Joosefin kanssa. Ja Herra antoi menestyä sen,  mitä hän teki.</li>
    </ol>
  </li>
  <li>
    <ol>
      <li>Ja tapahtui jonkun ajan kuluttua, että Egyptin kuninkaan  juomanlaskija ja leipoja rikkoivat herraansa, Egyptin kuningasta,  vastaan.</li>
      <li>Ja farao vihastui näihin kahteen hoviherraansa, ylimmäiseen  juomanlaskijaan ja ylimmäiseen leipojaan,</li>
      <li>ja panetti heidät vankeuteen henkivartijain päämiehen taloon, samaan  vankilaan, jossa Joosef oli vankina.</li>
      <li>Ja henkivartijain päämies antoi heille Joosefin heitä palvelemaan.  Niin he olivat jonkun aikaa vankeudessa.</li>
      <li>Ollessaan vankilassa vangittuina he molemmat, Egyptin kuninkaan  juomanlaskija ja leipoja, näkivät samana yönä unta, kumpikin unensa, ja  kummankin unella oli oma selityksensä.</li>
      <li>Ja kun Joosef aamulla tuli heidän luokseen, huomasi hän heidät  alakuloisiksi.</li>
      <li>Silloin hän kysyi faraon hoviherroilta, jotka olivat hänen kanssansa  vankeudessa hänen isäntänsä talossa: "Miksi te olette tänään niin  murheellisen näköiset?"</li>
      <li>He vastasivat hänelle: "Olemme kumpikin nähneet unen, eikä ole niiden  selittäjää". Ja Joosef sanoi heille: "Unien selitykset ovat Jumalan;  kertokaa kuitenkin minulle".</li>
      <li>Niin ylimmäinen juomanlaskija kertoi unensa Joosefille ja sanoi  hänelle: "Minä näin unta, ja katso, minun edessäni oli viinipuu;</li>
      <li>viinipuussa oli kolme oksaa, ja samassa kun se alkoi versoa, sen  kukat puhkesivat ja marjat sen rypäleissä kypsyivät.</li>
      <li>Ja minulla oli faraon malja kädessäni, ja minä otin marjat ja  pusersin niistä mehun faraon maljaan ja annoin maljan faraon käteen."</li>
      <li>Ja Joosef sanoi hänelle: "Tämä on sen selitys: kolme oksaa merkitsee  kolmea päivää.</li>
      <li>Kolmen päivän kuluttua farao korottaa sinun pääsi ja asettaa sinut  jälleen virkaasi. Ja sinä annat faraon maljan hänen käteensä niinkuin  ennenkin, kun olit hänen juomanlaskijansa.</li>
      <li>Mutta muista minua, kun sinun hyvin käy, ja tee minulle laupeus  mainitsemalla minusta faraolle ja toimittamalla minut pois tästä  talosta.</li>
      <li>Sillä minut on varastettu hebrealaisten maasta, enkä minä ole  täälläkään tehnyt mitään, mistä minut olisi tullut panna tähän  vankikuoppaan."</li>
      <li>Kun ylimmäinen leipoja näki, että Joosef antoi hyvän selityksen,  sanoi hän hänelle: "Myöskin minä näin unen, ja katso, kolme  nisuleipäkoria oli minun pääni päällä.</li>
      <li>Ja ylimmässä korissa oli kaikenlaisia leivoksia faraon syötäväksi,  mutta linnut söivät ne korista, joka oli minun pääni päällä."</li>
      <li>Joosef vastasi ja sanoi: "Tämä on sen selitys: kolme koria merkitsee  kolmea päivää.</li>
      <li>Kolmen päivän kuluttua farao korottaa sinun pääsi ripustamalla sinut  hirsipuuhun, ja taivaan linnut syövät sinun lihasi."</li>
      <li>Kolmantena päivänä sen jälkeen, faraon syntymäpäivänä, tämä laittoi  pidot kaikille palvelijoilleen. Silloin hän korotti palvelijainsa  joukosta sekä ylimmäisen juomanlaskijan että ylimmäisen leipojan pään.</li>
      <li>Ylimmäisen juomanlaskijan hän asetti hänen entiseen juomanlaskijan  toimeensa, niin että hän sai antaa maljan faraon käteen;</li>
      <li>mutta ylimmäisen leipojan hän hirtätti, niinkuin Joosef oli heille  selityksessään sanonut.</li>
      <li>Mutta ylimmäinen juomanlaskija ei muistanut Joosefia, vaan unhotti  hänet.</li>
    </ol>
  </li>
  <li>
    <ol>
      <li>Kahden vuoden kuluttua tapahtui, että farao näki unen; hän oli  seisovinaan Niilivirran rannalla.</li>
      <li>Ja katso, virrasta nousi seitsemän kaunista ja lihavaa lehmää, jotka  kävivät laitumella kaislikossa.</li>
      <li>Ja katso, niiden jälkeen nousi virrasta toiset seitsemän lehmää,  rumia ja laihoja; ne asettuivat edellisten lehmien viereen virran  rannalle.</li>
      <li>Ja ne rumat ja laihat lehmät söivät ne seitsemän kaunista ja lihavaa  lehmää. Siihen farao heräsi.</li>
      <li>Mutta hän nukkui uudestaan ja näki toisen kerran unta: seitsemän  paksua ja kaunista tähkäpäätä kasvoi samassa oljessa.</li>
      <li>Ja katso, niiden jälkeen kasvoi vielä seitsemän tähkäpäätä, ohutta ja  itätuulen polttamaa.</li>
      <li>Ja nämä ohuet tähkäpäät nielivät ne seitsemän paksua ja täyteläistä  tähkäpäätä. Siihen farao heräsi, ja katso, se oli unta.</li>
      <li>Mutta aamulla hänen mielensä oli levoton, ja hän kutsutti eteensä  kaikki Egyptin tietäjät ja kaikki viisaat; ja farao kertoi heille  unensa, mutta ei ollut sitä, joka olisi voinut selittää ne faraolle.</li>
      <li>Silloin puhui ylimmäinen juomanlaskija faraolle sanoen: "Nyt minä  muistan rikokseni.</li>
      <li>Farao oli vihastunut palvelijoihinsa, ja hän pani minut vankeuteen  henkivartijain päämiehen taloon, minut ja ylimmäisen leipojan.</li>
      <li>Niin me molemmat, minä ja hän, näimme samana yönä unta; me näimme  kumpikin unemme, jolla oli oma selityksensä.</li>
      <li>Ja siellä oli meidän kanssamme hebrealainen nuorukainen,  henkivartijain päämiehen palvelija. Hänelle me kerroimme unemme, ja hän  selitti ne meille; hän selitti, mitä kummankin uni merkitsi.</li>
      <li>Ja niinkuin hän meille oli selittänyt, niin kävikin: minut  asetettiin entiseen virkaani, toinen hirtettiin."</li>
      <li>Silloin farao kutsutti Joosefin eteensä. Ja hänet tuotiin kiiruusti  vankikuopasta. Ja hän ajatti hiuksensa ja muutti vaatteensa ja tuli  faraon eteen.</li>
      <li>Ja farao sanoi Joosefille: "Minä olen nähnyt unen, eikä ole sen  selittäjää, mutta olen kuullut kerrottavan sinusta, että kun kuulet  unen, sinä voit sen selittää".</li>
      <li>Joosef vastasi faraolle sanoen: "En minä; mutta Jumala antaa  faraolle suotuisan vastauksen".</li>
      <li>Ja farao puhui Joosefille: "Minä näin unen; olin seisovinani  Niilivirran rannalla.</li>
      <li>Ja katso, virrasta nousi seitsemän lihavaa ja kaunista lehmää, jotka  kävivät laitumella kaislikossa.</li>
      <li>Ja katso, niiden jälkeen nousi virrasta toiset seitsemän lehmää,  kurjia, kovin rumia ja laihoja; en ole koko Egyptin maassa nähnyt niin  rumia kuin ne.</li>
      <li>Ja nämä laihat ja rumat lehmät söivät ne ensimmäiset, ne lihavat  lehmät.</li>
      <li>Mutta vaikka ne olivat nielleet nämä, ei voinut huomata, että ne  olivat nielleet ne, vaan ne olivat yhtä rumannäköiset kuin ennenkin.  Siihen minä heräsin.</li>
      <li>Mutta taas minä näin unta: seitsemän täyteläistä ja kaunista  tähkäpäätä kasvoi samassa oljessa.</li>
      <li>Ja katso, niiden jälkeen kasvoi vielä seitsemän tähkäpäätä,  kuivunutta, ohutta ja itätuulen polttamaa.</li>
      <li>Ja nämä ohuet tähkäpäät nielivät ne seitsemän kaunista tähkäpäätä.  Minä kerroin tämän tietäjille, mutta ei kukaan kyennyt sanomaan minulle,  mitä se merkitsee."</li>
      <li>Niin Joosef sanoi faraolle: "Faraon unet merkitsevät kumpikin samaa;  Jumala on ilmaissut faraolle, mitä hän on tekevä.</li>
      <li>Seitsemän kaunista lehmää merkitsee seitsemää vuotta, seitsemän  kaunista tähkäpäätä merkitsee myös seitsemää vuotta; unilla on sama  merkitys.</li>
      <li>Ja seitsemän laihaa ja rumaa lehmää, jotka nousivat niiden jälkeen,  merkitsee seitsemää vuotta, ja seitsemän tyhjää, itätuulen polttamaa  tähkäpäätä merkitsee seitsemää nälkävuotta.</li>
      <li>Tätä minä tarkoitin, kun sanoin faraolle: Jumala on antanut faraon  nähdä, mitä hän on tekevä.</li>
      <li>Katso, tulee seitsemän vuotta, jolloin on suuri viljavuus koko  Egyptin maassa.</li>
      <li>Mutta niitä seuraa seitsemän sellaista nälkävuotta, että Egyptin  maan entinen viljavuus kokonaan unhottuu, ja nälänhätä tuottaa maalle  häviön.</li>
      <li>Eikä enää tiedetä mitään maassa vallinneesta viljavuudesta sitä  seuraavan nälänhädän vuoksi, sillä se on oleva ylen kova.</li>
      <li>Mutta että uni toistui faraolle, se tietää, että Jumala on asian  varmasti päättänyt ja että Jumala antaa sen pian tapahtua.</li>
      <li>Nyt valitkoon siis farao ymmärtäväisen ja taitavan miehen ja  asettakoon hänet Egyptin hallitusmieheksi.</li>
      <li>Näin tehköön farao: asettakoon päällysmiehiä maahan ja ottakoon  viidennen osan Egyptin maan sadosta seitsemänä viljavuotena.</li>
      <li>Ja koottakoon näinä hyvinä vuosina, jotka tulevat, kaikki niiden  sato ja kasattakoon viljaa faraon haltuun, talletettakoon sato  kaupunkeihin ja säilytettäköön,</li>
      <li>niin että maalla on eloa säästössä seitsemän nälkävuoden varalle,  jotka kohtaavat Egyptin maata. Niin ei maa joudu perikatoon nälänhädän  aikana."</li>
      <li>Tämä puhe miellytti faraota ja kaikkia hänen palvelijoitansa.</li>
      <li>Ja farao sanoi palvelijoilleen: "Voisimmeko löytää ketään, jossa on  Jumalan henki niinkuin tässä?"</li>
      <li>Ja farao sanoi Joosefille: "Koska Jumala on sinulle ilmoittanut  kaiken tämän, ei ole ketään niin ymmärtäväistä ja taitavaa, kuin sinä  olet.</li>
      <li>Hoida sinä minun taloani, ja sinun käskyäsi totelkoon kaikki minun  kansani; ainoastaan valtaistuimen puolesta minä olen sinua korkeampi."</li>
      <li>Ja farao sanoi Joosefille: "Katso, minä asetan sinut koko Egyptin  maan hallitusmieheksi".</li>
      <li>Ja farao otti sinettisormuksensa kädestään ja pani sen Joosefin  käteen ja puetti hänen ylleen hienot pellavavaatteet ja ripusti  kultakäädyt hänen kaulaansa.</li>
      <li>Ja hän antoi hänen ajaa omissa, lähinnä parhaissa vaunuissaan, ja  hänen edellään huudettiin: abrek! Niin asetettiin hänet koko Egyptin  maan hallitusmieheksi.</li>
      <li>Ja farao sanoi Joosefille: "Minä olen farao, mutta sinun  tahtomattasi älköön kukaan nostako kättä tai jalkaa koko Egyptin  maassa".</li>
      <li>Ja farao nimitti Joosefin Saafenat-Paneahiksi ja antoi hänelle  puolisoksi Aasenatin, Oonin papin Poti-Feran tyttären. Niin Joosef lähti  tarkastamaan Egyptin maata.</li>
      <li>Joosef oli kolmenkymmenen vuoden vanha, kun hän tuli faraon, Egyptin  kuninkaan, palvelijaksi. Ja Joosef lähti faraon luota ja kulki läpi koko  Egyptin maan.</li>
      <li>Ja seitsemänä viljavuotena maa kasvoi ylen runsaasti.</li>
      <li>Ja näinä seitsemänä hyvänä vuotena, jotka tulivat Egyptin maahan,  hän kokosi kaikkea eloa ja talletti sen kaupunkeihin. Hän talletti  kuhunkin kaupunkiin sen elon, joka tuotiin ympäristön vainioilta.</li>
      <li>Niin Joosef kasasi viljaa niinkuin meren hiekkaa, ylen suuret  määrät, siihen asti että lakattiin sitä mittaamasta, sillä se ei ollut  enää mitattavissa.</li>
      <li>Joosefille syntyi, ennenkuin nälkävuosi tuli, kaksi poikaa, jotka  Aasenat, Oonin papin Poti-Feran tytär, synnytti hänelle.</li>
      <li>Esikoiselle Joosef antoi nimen Manasse, "sillä", sanoi hän, "Jumala  on saattanut minut unhottamaan kaikki vaivani ja koko isäni kodin".</li>
      <li>Toiselle hän antoi nimen Efraim, "sillä", sanoi hän, "Jumala on  tehnyt minut hedelmälliseksi kärsimysteni maassa".</li>
      <li>Ne seitsemän viljavuotta, jotka tulivat Egyptin maahan, kuluivat  loppuun.</li>
      <li>Senjälkeen alkoi seitsemän nälkävuotta, niinkuin Joosef oli sanonut,  ja tuli nälänhätä kaikkiin maihin, mutta Egyptin maassa oli leipäviljaa  kaikkialla.</li>
      <li>Mutta koko Egyptin maa näki nälkää, ja kansa huusi faraolta leipää.  Silloin farao sanoi kaikille egyptiläisille: "Menkää Joosefin luo ja  tehkää, mitä hän käskee teidän tehdä".</li>
      <li>Kun nälkä ahdisti koko maata, avasi Joosef kaikki varastot ja myi  viljaa egyptiläisille. Mutta nälänhätä tuli yhä kovemmaksi Egyptin  maassa.</li>
      <li>Ja kaikista maista tultiin Egyptiin Joosefin luo ostamaan viljaa,  sillä kaikissa maissa oli kova nälänhätä.</li>
    </ol>
  </li>
  <li>
    <ol>
      <li>Mutta kun Jaakob sai tietää, että Egyptissä oli viljaa, sanoi hän  pojillensa: "Mitä epäröitte?"</li>
      <li>Ja hän sanoi: "Katso, minä olen kuullut, että Egyptissä on viljaa.  Menkää sinne ja ostakaa meille sieltä viljaa, että pysyisimme hengissä  emmekä kuolisi."</li>
      <li>Niin kymmenen Joosefin veljeä lähti ostamaan viljaa Egyptistä.</li>
      <li>Mutta Benjaminia, Joosefin veljeä, Jaakob ei lähettänyt hänen  veljiensä mukana, sillä hän pelkäsi, että häntä kohtaisi jokin  onnettomuus.</li>
      <li>Niin Israelin pojat tulivat muiden tulijain mukana ostamaan viljaa,  sillä Kanaanin maassa oli nälänhätä.</li>
      <li>Mutta Joosef oli vallanpitäjänä maassa; hän myi viljaa kaikelle maan  kansalle. Niin Joosefin veljet tulivat ja kumartuivat hänen edessään  kasvoilleen maahan.</li>
      <li>Ja Joosef näki veljensä, ja hän tunsi heidät, mutta tekeytyi heille  vieraaksi, puhutteli heitä ankarasti ja kysyi heiltä: "Mistä te  tulette?" He vastasivat: "Kanaanin maasta tulemme, ostamaan  elintarpeita".</li>
      <li>Ja Joosef tunsi veljensä, mutta he eivät tunteneet häntä.</li>
      <li>Silloin Joosef muisti unet, jotka hän oli nähnyt heistä, ja sanoi  heille: "Te olette vakoojia; olette tulleet katsomaan, mistä maa olisi  avoin".</li>
      <li>He vastasivat hänelle: "Ei, herra; palvelijasi ovat tulleet ostamaan  elintarpeita.</li>
      <li>Me olemme kaikki saman miehen poikia, olemme rehellisiä miehiä;  palvelijasi eivät ole vakoojia."</li>
      <li>Mutta hän sanoi heille: "Ei ole niin, vaan te olette tulleet  katsomaan, mistä maa olisi avoin".</li>
      <li>He vastasivat: "Meitä, sinun palvelijoitasi, on kaksitoista  veljestä, saman miehen poikia Kanaanin maasta; nuorin on nyt kotona  isämme luona, ja yhtä ei enää ole".</li>
      <li>Joosef sanoi heille: "Niin on, kuin olen teille puhunut: te olette  vakoojia.</li>
      <li>Näin te tulette koeteltaviksi: niin totta kuin farao elää, te ette  pääse täältä lähtemään, ellei nuorin veljenne tule tänne.</li>
      <li>Lähettäkää yksi joukostanne noutamaan veljenne tänne, mutta teidän  muiden on jääminen tänne vangeiksi, että koeteltaisiin, oletteko  puhuneet totta; muuten, niin totta kuin farao elää, te olette vakoojia."</li>
      <li>Ja hän panetti heidät vankeuteen kolmeksi päiväksi.</li>
      <li>Mutta kolmantena päivänä Joosef sanoi heille: "Jos tahdotte elää,  niin tehkää näin, sillä minä olen Jumalaa pelkääväinen:</li>
      <li>jos olette rehellisiä miehiä, niin jääköön yksi teistä, veljeksistä,  vangiksi vankilaan, jossa teitä säilytettiin, mutta te muut menkää  viemään kotiin viljaa perheittenne nälänhätään.</li>
      <li>Ja tuokaa nuorin veljenne minun luokseni. Jos teidän puheenne siten  todeksi vahvistuu, niin vältätte kuoleman." Ja heidän täytyi tehdä niin.</li>
      <li>Mutta he sanoivat toinen toisellensa: "Totisesti, me olemme  syylliset sen tähden, mitä teimme veljellemme; sillä me näimme hänen  sielunsa tuskan, kun hän anoi meiltä armoa, emmekä kuulleet häntä.  Sentähden on meille tullut tämä tuska."</li>
      <li>Ruuben vastasi heille sanoen: "Enkö minä sanonut teille: `Älkää  tehkö pahoin nuorukaista vastaan!` Mutta te ette kuulleet minua;  katsokaa, nyt kostetaan hänen verensä."</li>
      <li>Mutta he eivät tienneet, että Joosef ymmärsi heitä, sillä hän puhui  heille tulkin kautta.</li>
      <li>Ja hän kääntyi pois heistä ja itki. Sitten hän kääntyi taas heihin  päin ja puhui heidän kanssaan. Ja hän otti heidän joukostaan Simeonin ja  vangitutti hänet heidän nähtensä.</li>
      <li>Ja Joosef käski täyttää heidän säkkinsä viljalla ja panna jokaisen  rahat takaisin hänen säkkiinsä sekä antaa heille evästä matkalle. Ja  heille tehtiin niin.</li>
      <li>Ja he sälyttivät viljansa aasien selkään ja lähtivät sieltä.</li>
      <li>Kun sitten eräs heistä yöpaikassa avasi säkkinsä syöttääkseen  aasiansa, huomasi hän rahansa säkin suussa.</li>
      <li>Hän sanoi veljilleen: "Minulle on annettu rahani takaisin; katso, se  on minun säkissäni". Silloin heidän sydämensä vavahti, ja he katsoivat  säikähtyneinä toisiinsa sanoen: "Mitä Jumala on meille tehnyt?"</li>
      <li>Tultuansa isänsä Jaakobin luo Kanaanin maahan he ilmoittivat hänelle  kaikki, mitä heille oli tapahtunut, ja sanoivat:</li>
      <li>"Mies, joka on sen maan valtiaana, puhutteli meitä ankarasti ja  kohteli meitä, niinkuin olisimme olleet maata vakoilemassa.</li>
      <li>Mutta me sanoimme hänelle: `Olemme rehellisiä miehiä emmekä mitään  vakoojia;</li>
      <li>meitä on kaksitoista veljestä, saman isän poikia; yhtä ei enää ole,  ja nuorin on nyt kotona isämme luona Kanaanin maassa`.</li>
      <li>Mutta mies, sen maan valtias, sanoi meille: `Siitä minä saan tietää,  oletteko rehellisiä miehiä: jättäkää yksi veljistänne minun luokseni;  ottakaa sitten viljaa perheittenne nälänhätään.</li>
      <li>Ja menkää ja tuokaa nuorin veljenne luokseni, saadakseni tietää,  ettette ole vakoojia, vaan rehellisiä miehiä. Sitten minä annan teille  veljenne takaisin, ja te saatte vapaasti liikkua maassa`."</li>
      <li>Kun he sitten tyhjensivät säkkinsä, niin katso, kunkin rahakukkaro  oli hänen säkissään; ja nähdessään rahakukkaronsa he sekä heidän isänsä  peljästyivät.</li>
      <li>Ja heidän isänsä Jaakob sanoi heille: "Te teette minut  lapsettomaksi; Joosefia ei enää ole, Simeonia ei enää ole, ja  Benjamininkin te tahdotte viedä minulta; kaikki tämä kohtaa minua".</li>
      <li>Ruuben vastasi isälleen sanoen: "Saat surmata minun molemmat  poikani, jos en tuo häntä sinulle takaisin; anna hänet minun huostaani,  niin minä tuon hänet sinulle takaisin".</li>
      <li>Mutta hän sanoi: "Ei minun poikani saa lähteä teidän kanssanne,  sillä hänen veljensä on kuollut, ja hän on yksin jäljellä; jos  onnettomuus kohtaa häntä matkalla, jolle aiotte lähteä, niin te saatatte  minun harmaat hapseni vaipumaan murheella tuonelaan".</li>
    </ol>
  </li>
  <li>
    <ol>
      <li>Mutta nälänhätä oli maassa kova.</li>
      <li>Ja kun he olivat syöneet loppuun sen viljan, jonka olivat tuoneet  Egyptistä, sanoi heidän isänsä heille: "Menkää jälleen ostamaan meille  vähän elintarpeita".</li>
      <li>Juuda vastasi hänelle sanoen: "Se mies teroitti meille teroittamalla:  `Ette saa tulla minun kasvojeni eteen, ellei veljenne ole teidän  kanssanne`.</li>
      <li>Jos annat veljemme seurata meidän mukanamme, niin me lähdemme  ostamaan sinulle elintarpeita.</li>
      <li>Mutta jos et anna, niin emme lähde; sillä se mies sanoi meille: `Ette  saa tulla minun kasvojeni eteen, ellei veljenne ole teidän kanssanne`."</li>
      <li>Israel sanoi: "Minkätähden teitte niin pahasti minua kohtaan, että  ilmaisitte tuolle miehelle teillä olevan vielä veljen?"</li>
      <li>He vastasivat: "Mies kyseli tuiki tarkasti meitä ja meidän sukuamme,  sanoen: `Elääkö isänne vielä? Onko teillä vielä veljeä?` Silloin me  ilmoitimme hänelle, niinkuin asia on.  Saatoimmeko tietää, että hän  sanoisi: `Tuokaa tänne veljenne`?"</li>
      <li>Ja Juuda sanoi isällensä Israelille: "Anna nuorukaisen seurata minun  mukanani, niin me nousemme ja lähdemme matkalle, että jäisimme eloon,  sekä me että sinä ja vaimomme ja lapsemme, emmekä kuolisi.</li>
      <li>Minä vastaan hänestä; minun kädestäni saat vaatia hänet. Jos en tuo  häntä takaisin sinun luoksesi ja aseta häntä eteesi, niin minä olen  syyllinen sinun edessäsi kaiken elinaikani.</li>
      <li>Totisesti, jos emme olisi näin vitkastelleet, niin olisimme jo  kaksikin kertaa voineet olla sieltä kotona."</li>
      <li>Silloin heidän isänsä Israel sanoi heille: "Jos niin on, tehkää  ainakin tämä: ottakaa säkkeihinne maan parhaimpia tuotteita ja viekää ne  sille miehelle lahjaksi: vähän balsamia ja vähän hunajaa, kumihartsia ja  hajupihkaa, pähkinöitä ja manteleita.</li>
      <li>Ja ottakaa mukaanne kaksinkertainen raha, niin että viette takaisin  sen rahan, joka palautettiin säkkienne suussa. Ehkä se oli erehdys.</li>
      <li>Ottakaa sitten mukaanne myöskin veljenne ja nouskaa ja menkää  jälleen sen miehen luo.</li>
      <li>Jumala, Kaikkivaltias, suokoon, että se mies tekisi teille laupeuden  ja antaisi toisen veljenne sekä Benjaminin palata kotiin teidän  kanssanne. Mutta jos tulen lapsettomaksi, niin tulen lapsettomaksi."</li>
      <li>Niin miehet ottivat mukaansa lahjan ja kaksinkertaisen rahan sekä  myöskin Benjaminin ja nousivat ja menivät Egyptiin; ja he astuivat  Joosefin eteen.</li>
      <li>Kun Joosef näki Benjaminin heidän seurassaan, sanoi hän  huoneenhaltijalleen: "Vie nämä miehet sisään; teurasta teuras ja  valmista se, sillä miehet saavat syödä päivällistä minun kanssani".</li>
      <li>Ja mies teki, niinkuin Joosef oli käskenyt, ja vei miehet Joosefin  taloon.</li>
      <li>Mutta miehet pelkäsivät, kun heitä vietiin Joosefin taloon,  arvellen: "Sen rahan tähden, joka viime kerralla tuli takaisin meidän  säkeissämme, ne nyt vievät meitä tänne hyökätäkseen ja karatakseen  meidän kimppuumme, ottaakseen meidät orjiksi ja anastaakseen aasimme".</li>
      <li>Niin he menivät Joosefin huoneenhaltijan luo ja puhuttelivat häntä  talon ovella</li>
      <li>ja sanoivat: "Oi kuule, herra, me olemme kerran ennen käyneet täällä  ostamassa elintarpeita,</li>
      <li>ja kun me tulimme yöpaikkaan ja avasimme säkkimme, niin katso,  jokaisen raha oli hänen säkkinsä suussa täysipainoisena; olemme nyt  tuoneet ne mukanamme takaisin.</li>
      <li>Ja olemme tuoneet mukanamme toisenkin rahan ostaaksemme viljaa  elatukseksemme. Emme tiedä, kuka on pannut meidän rahamme säkkeihimme."</li>
      <li>Hän vastasi: "Olkaa rauhassa, älkää peljätkö. Teidän Jumalanne ja  teidän isänne Jumala on antanut teidän löytää aarteen säkeistänne.  Teidän rahanne minä olen saanut." Ja hän toi heidän luokseen Simeonin.</li>
      <li>Ja hän vei miehet Joosefin taloon ja antoi heille vettä jalkain  pesemiseksi ja heidän aaseilleen rehua.</li>
      <li>He laittoivat lahjansa järjestykseen siksi, kunnes Joosef tulisi  päivälliselle; sillä he olivat kuulleet, että saisivat aterioida siellä.</li>
      <li>Kun Joosef oli tullut kotiin, veivät he hänelle huoneeseen lahjat,  jotka heillä oli mukanaan, ja kumartuivat maahan hänen edessänsä.</li>
      <li>Hän tervehti heitä ja kysyi: "Kuinka voi teidän vanha isänne, josta  puhuitte? Vieläkö hän elää?"</li>
      <li>He vastasivat: "Palvelijasi, meidän isämme, voi hyvin; hän elää  vielä". Ja he kumartuivat ja heittäytyivät maahan.</li>
      <li>Ja hän nosti silmänsä ja näki veljensä Benjaminin, äitinsä pojan, ja  kysyi: "Onko tämä teidän nuorin veljenne, josta puhuitte?" Sitten hän  sanoi: "Jumala olkoon sinulle, poikani, armollinen".</li>
      <li>Mutta silloin Joosef keskeytti äkkiä puheensa, sillä nähdessään  veljensä hän tuli sydämessään liikutetuksi ja etsi tilaisuutta  itkeäkseen; niin hän meni sisähuoneeseen ja itki siellä.</li>
      <li>Senjälkeen hän pestyään kasvonsa tuli ulos, hillitsi itsensä ja  käski: "Tarjotkaa ruokaa".</li>
      <li>Ja tarjottiin erikseen hänelle ja erikseen heille ja erikseen  egyptiläisille, jotka aterioivat hänen kanssaan; egyptiläiset näet eivät  saata syödä yhdessä hebrealaisten kanssa, sillä se on egyptiläisille  kauhistus.</li>
      <li>He istuivat vastapäätä häntä iän mukaan, esikoinen ensimmäisenä ja  nuorin viimeisenä; ja ihmetellen miehet katselivat toisiaan.</li>
      <li>Ja hän antoi kantaa omasta pöydästään ruokia heille, ja Benjaminin  annos oli viisi kertaa suurempi kuin kaikkien muiden.  Ja he joivat  hänen kanssaan ja juopuivat.</li>
    </ol>
  </li>
  <li>
    <ol>
      <li>Sen jälkeen Joosef käski huoneenhaltijaansa sanoen: "Täytä miesten  säkit viljalla, niin paljon kuin he voivat kuljettaa, ja pane itsekunkin  raha hänen säkkinsä suuhun.</li>
      <li>Ja nuorimman säkin suuhun pane minun maljani, tuo hopeamalja, ynnä  hänen viljarahansa." Ja hän teki, niinkuin Joosef käski.</li>
      <li>Aamulla päivän valjetessa miehet saivat aaseinensa lähteä matkalle.</li>
      <li>Mutta kun he olivat ehtineet vähän matkaa kaupungin ulkopuolelle,  sanoi Joosef huoneenhaltijalleen: "Nouse ja aja miehiä takaa, ja kun  saavutat heidät, sano heille: `Minkätähden olette palkinneet hyvän  pahalla?</li>
      <li>Onhan se juuri se, josta isäntäni juo ja josta hän salaisia  tiedustelee. Te olette pahoin tehneet menetellessänne näin.`"</li>
      <li>Kun hän sitten saavutti heidät, puhui hän heille nämä sanat.</li>
      <li>He vastasivat hänelle: "Minkätähden herramme puhuu näin? Pois se,  että palvelijasi tekisivät niin!</li>
      <li>Katso, rahan, jonka löysimme säkkiemme suusta, me olemme tuoneet  takaisin sinulle Kanaanin maasta; kuinka siis olisimme varastaneet  hopeata tai kultaa herrasi talosta?</li>
      <li>Se palvelijoistasi, jolta se löydetään, kuolkoon; ja me muut tulemme  herramme orjiksi."</li>
      <li>Hän vastasi: "Olkoon niin, kuin olette puhuneet; se, jolta se  löydetään, olkoon minun orjani. Mutta te muut pääsette vapaiksi."</li>
      <li>Ja he laskivat nopeasti säkkinsä maahan, ja jokainen avasi säkkinsä.</li>
      <li>Ja hän etsi, alkaen vanhimmasta ja lopettaen nuorimpaan, ja malja  löytyi Benjaminin säkistä.</li>
      <li>Silloin he repäisivät vaatteensa, kuormasivat kukin tavaransa  aasinsa selkään ja palasivat kaupunkiin.</li>
      <li>Ja Juuda meni veljinensä Joosefin taloon, jossa tämä vielä oli, ja  he lankesivat maahan hänen eteensä.</li>
      <li>Silloin Joosef sanoi heille: "Mitä olettekaan tehneet! Ettekö  tienneet, että minun kaltaiseni mies saa salatut ilmi?"</li>
      <li>Juuda vastasi: "Mitä sanoisimmekaan herralleni, mitä puhuisimme ja  millä puolustautuisimme! Jumala on paljastanut palvelijaisi  syyllisyyden. Katso, me olemme herrani orjat, niin hyvin me muut kuin  se, jolta malja löytyi."</li>
      <li>Hän sanoi: "Pois se, että minä tekisin niin! Se, jolta malja löytyi,  olkoon minun orjani, mutta te muut menkää rauhassa kotiin isänne luo."</li>
      <li>Silloin Juuda astui hänen eteensä ja sanoi: "Oi herrani, salli  palvelijasi puhua sananen herrani kuullen, älköönkä vihasi syttykö  palvelijaasi kohtaan, sillä sinä olet niinkuin itse farao!</li>
      <li>Herrani kysyi palvelijoiltaan sanoen: `Onko teillä isää tai veljeä?`</li>
      <li>Me vastasimme herralleni: `Meillä on kotona vanha isä ja veli, joka  on syntynyt hänen vanhoilla päivillänsä ja on vielä nuori; mutta tämän  veli on kuollut, ja niin hän on jäänyt yksin äidistänsä, ja hänen isänsä  rakastaa häntä`.</li>
      <li>Niin sinä sanoit palvelijoillesi: `Tuokaa hänet tänne minun  luokseni, että silmäni saisivat katsella häntä`.</li>
      <li>Me vastasimme herralleni: `Nuorukainen ei saata jättää isäänsä,  sillä jos hän jättäisi isänsä, niin tämä kuolisi`.</li>
      <li>Mutta sinä sanoit palvelijoillesi: `Jos nuorin veljenne ei tule  tänne teidän kanssanne, niin älkää enää näyttäytykö minun kasvojeni  edessä`.</li>
      <li>Ja me menimme kotiin palvelijasi, minun isäni, luo ja kerroimme  hänelle herrani sanat.</li>
      <li>Niin isämme sanoi: `Menkää jälleen ostamaan meille vähän  elintarpeita`.</li>
      <li>Me sanoimme: `Emme voi lähteä sinne; ainoastaan jos nuorin veljemme  seuraa mukanamme, me lähdemme, sillä me emme voi näyttäytyä sen miehen  kasvojen edessä, jollei nuorin veljemme ole mukanamme`.</li>
      <li>Niin palvelijasi, minun isäni, sanoi meille: `Tiedättehän itse, että  vaimoni synnytti minulle kaksi poikaa.</li>
      <li>Toinen lähti pois luotani, ja minä sanoin: Varmaan hänet on raadeltu  kuoliaaksi, enkä minä ole häntä siitä päivin nähnyt.</li>
      <li>Jos te nyt viette minulta tämänkin ja jos onnettomuus kohtaa häntä,  niin te saatatte minun harmaat hapseni vaipumaan tuskalla tuonelaan.`</li>
      <li>Jos minä siis tulisin kotiin palvelijasi, isäni, luo eikä meillä  olisi mukanamme nuorukaista, johon hän on kaikesta sielustaan kiintynyt,</li>
      <li>niin hän nähdessään, ettei nuorukainen ole kanssamme, kuolisi, ja  me, sinun palvelijasi, saattaisimme palvelijasi, isämme, harmaat hapset  vaipumaan murheella tuonelaan.</li>
      <li>Sillä palvelijasi on luvannut isälleen vastata nuorukaisesta ja  sanonut: `Jos en tuo häntä takaisin luoksesi, niin minä olen syyllinen  isäni edessä kaiken elinaikani`.</li>
      <li>Ja jääköön siis palvelijasi herralleni orjaksi nuorukaisen sijaan,  ja nuorukainen menköön kotiin veljiensä kanssa.</li>
      <li>Sillä kuinka minä voisin mennä kotiin isäni luo, jollei nuorukainen  olisi kanssani? En voisi nähdä sitä surkeutta, joka tulisi isäni  osaksi."</li>
    </ol>
  </li>
  <li>
    <ol>
      <li>Silloin Joosef ei voinut kauemmin hillitä itseään kaikkien niiden  nähden, jotka seisoivat hänen ympärillään. Hän huusi: "Antakaa kaikkien  mennä pois minun luotani!" Niin ei ollut ketään saapuvilla, kun Joosef  ilmaisi itsensä veljilleen.</li>
      <li>Ja hän purskahti ääneensä itkemään, niin että egyptiläiset ja faraon  hoviväki sen kuulivat.</li>
      <li>Ja Joosef sanoi veljilleen: "Minä olen Joosef. Vieläkö minun isäni  elää?" Mutta hänen veljensä eivät voineet vastata hänelle, niin  hämmästyksissään he olivat hänen edessään.</li>
      <li>Mutta Joosef sanoi veljilleen: "Tulkaa tänne luokseni". Ja he  tulivat. Niin hän sanoi: "Minä olen Joosef, teidän veljenne, jonka  myitte Egyptiin.</li>
      <li>Mutta älkää nyt olko murheissanne älkääkä pahoitelko sitä, että  olette myyneet minut tänne, sillä Jumala on minut lähettänyt teidän  edellänne pitääkseen teidät hengissä.</li>
      <li>Kaksi vuotta on nyt nälänhätä ollut maassa, ja vielä on jäljellä  viisi vuotta, joina ei kynnetä eikä eloa korjata.</li>
      <li>Niin Jumala lähetti minut teidän edellänne säilyttääkseen teille  jälkeläisiä maan päällä ja pitääkseen teidät hengissä, pelastukseksi  monille.</li>
      <li>Ette siis te ole lähettäneet minua tänne, vaan Jumala; hän asetti  minut faraon neuvonantajaksi ja koko hänen hovinsa herraksi ja koko  Egyptin maan valtiaaksi.</li>
      <li>Menkää, rientäkää minun isäni tykö ja sanokaa hänelle: `Näin sanoo  poikasi Joosef: Jumala on asettanut minut koko Egyptin herraksi, tule  luokseni, älä viivyttele!</li>
      <li>Sinä saat asettua Goosenin maakuntaan ja olla minun läheisyydessäni,  sinä ja sinun lapsesi ja lastesi lapset, pikkukarjasi ja raavaskarjasi,  kaikki, mitä sinulla on.</li>
      <li>Minä elätän sinua siellä - vielä on näet viisi nälkävuotta - niin  ettet sinä eikä sinun perheesi eikä kukaan omaisistasi ole sortuva  puutteeseen.`</li>
      <li>Te näette omin silmin, ja myöskin veljeni Benjamin näkee, että minä  itse teille puhun.</li>
      <li>Kertokaa siis isällenne kaikesta siitä kunniasta, joka on tullut  minun osakseni Egyptissä, ja kaikesta, mitä olette nähneet, ja rientäkää  ja tuokaa isäni tänne."</li>
      <li>Ja hän lankesi veljensä Benjaminin kaulaan ja itki, ja myöskin  Benjamin itki hänen kaulassaan.</li>
      <li>Ja hän suuteli kaikkia veljiään ja itki heidän rinnoillaan.  Senjälkeen hänen veljensä puhelivat hänen kanssaan.</li>
      <li>Kun sanoma siitä, että Joosefin veljet olivat saapuneet, kuului  faraon hoviin, oli se faraon ja kaikkien hänen palvelijainsa mieleen.</li>
      <li>Ja farao sanoi Joosefille: "Sano veljillesi: `Tehkää näin:  sälyttäkää kuormat juhtainne selkään ja lähtekää kotiin Kanaanin maahan,</li>
      <li>ottakaa isänne ja perheenne ja tulkaa minun luokseni, niin minä  annan teille parasta, mitä Egyptissä on, ja te saatte syödä maan  lihavuudesta`.</li>
      <li>Ja näin sinun on käskettävä heitä: `Tehkää näin: ottakaa itsellenne  vaunuja Egyptin maasta lapsianne ja vaimojanne varten ja tuokaa isänne  ja tulkaa.</li>
      <li>Älkää surko taloustavaroitanne, sillä mitä parasta on koko Egyptin  maassa, se on oleva teidän omanne.`"</li>
      <li>Israelin pojat tekivät niin, ja Joosef antoi heille vaunuja faraon  käskyn mukaan sekä evästä matkaa varten.</li>
      <li>Hän antoi kullekin heistä juhlapuvun, mutta Benjaminille hän antoi  kolmesataa hopeasekeliä sekä viisi juhlapukua.</li>
      <li>Samoin hän lähetti isälleen lahjaksi kymmenen aasia, jotka olivat  kuormitetut Egyptin parhaimmilla tavaroilla, ja kymmenen aasintammaa,  jotka kantoivat viljaa ja leipää sekä eväitä hänen isälleen matkaa  varten.</li>
      <li>Sitten hän päästi veljensä menemään ja sanoi heille: "Älkää riidelkö  matkalla".</li>
      <li>Niin he lähtivät Egyptistä ja tulivat isänsä Jaakobin luo Kanaanin  maahan.</li>
      <li>Ja he kertoivat hänelle ja sanoivat: "Joosef on vielä elossa ja on  koko Egyptin maan valtias". Mutta hänen sydämensä pysyi kylmänä, sillä  hän ei uskonut heitä.</li>
      <li>Niin he kertoivat hänelle kaiken, mitä Joosef oli heille puhunut. Ja  kun hän näki vaunut, jotka Joosef oli lähettänyt häntä tuomaan, niin  elpyi heidän isänsä Jaakobin henki.</li>
      <li>Ja Israel sanoi: "Nyt on minulla kyllin; poikani Joosef elää vielä,  minä menen häntä katsomaan, ennenkuin kuolen".</li>
    </ol>
  </li>
  <li>
    <ol>
      <li>Niin Israel lähti matkalle mukanaan kaikki, mitä hänellä oli.  Ja kun  hän saapui Beersebaan, uhrasi hän teurasuhreja isänsä Iisakin Jumalalle.</li>
      <li>Ja Jumala puhui Israelille näyssä yöllä; hän sanoi: "Jaakob, Jaakob!"  Tämä vastasi: "Tässä olen".</li>
      <li>Niin hän sanoi: "Minä olen Jumala, sinun isäsi Jumala; älä pelkää  mennä Egyptiin, sillä minä teen sinut siellä suureksi kansaksi.</li>
      <li>Minä menen sinun kanssasi Egyptiin, ja minä myös johdatan sinut  sieltä takaisin. Ja Joosefin käsi on sulkeva sinun silmäsi."</li>
      <li>Ja Jaakob lähti Beersebasta, ja Israelin pojat nostivat isänsä  Jaakobin, lapsensa ja vaimonsa vaunuihin, jotka farao oli lähettänyt  häntä noutamaan.</li>
      <li>Ja he ottivat karjansa ja tavaransa, jotka he olivat hankkineet  Kanaanin maassa, ja tulivat niin Egyptiin, Jaakob ynnä kaikki hänen  jälkeläisensä.</li>
      <li>Poikansa ja poikiensa pojat, tyttärensä ja poikiensa tyttäret, kaikki  jälkeläisensä, hän vei mukanaan Egyptiin.</li>
      <li>Nämä ovat Israelin lasten nimet, niiden, jotka tulivat Egyptiin:  Jaakob ja hänen poikansa. Jaakobin esikoinen oli Ruuben.</li>
      <li>Ruubenin pojat olivat Hanok, Pallu, Hesron ja Karmi.</li>
      <li>Simeonin pojat olivat Jemuel, Jaamin, Oohad, Jaakin, Soohar ja Saul,  kanaanilaisen vaimon poika.</li>
      <li>Leevin pojat olivat Geerson, Kehat ja Merari.</li>
      <li>Juudan pojat olivat Eer, Oonan, Seela, Peres ja Serah; mutta Eer ja  Oonan kuolivat Kanaanin maassa. Pereksen pojat olivat Hesron ja Haamul.</li>
      <li>Isaskarin pojat olivat Toola, Puvva, Joob ja Simron.</li>
      <li>Sebulonin pojat olivat Sered, Eelon ja Jahleel.</li>
      <li>Nämä olivat Leean pojat; ne hän synnytti Jaakobille Mesopotamiassa  sekä tyttären Diinan. Näitä Jaakobin poikia ja tyttäriä oli kaikkiaan  kolmekymmentä kolme henkeä.</li>
      <li>Gaadin pojat olivat Sifjon ja Haggi, Suuni ja Esbon, Eeri ja Arodi  ja Areli.</li>
      <li>Asserin pojat olivat Jimna, Jisva, Jisvi ja Beria; heidän sisarensa  oli Serah. Berian pojat olivat Heber ja Malkiel.</li>
      <li>Nämä olivat Silpan lapset, hänen, jonka Laaban antoi tyttärellensä  Leealle, ja hän synnytti ne Jaakobille, kuusitoista henkeä.</li>
      <li>Raakelin, Jaakobin vaimon, pojat olivat Joosef ja Benjamin.</li>
      <li>Ja pojat, jotka syntyivät Joosefille Egyptin maassa, olivat Manasse  ja Efraim; nämä synnytti hänelle Aasenat, Oonin papin Poti-Feran tytär.</li>
      <li>Benjaminin pojat olivat Bela, Beker ja Asbel, Geera ja Naaman, Eehi  ja Roos, Muppim ja Huppim ja Ard.</li>
      <li>Nämä olivat Raakelin pojat, jotka syntyivät Jaakobille, kaikkiaan  neljätoista henkeä.</li>
      <li>Daanin poika oli Husim.</li>
      <li>Naftalin pojat olivat Jahseel, Guuni, Jeeser ja Sillem.</li>
      <li>Nämä olivat Bilhan pojat, hänen, jonka Laaban antoi tyttärellensä  Raakelille, ja hän synnytti ne Jaakobille, kaikkiaan seitsemän henkeä.</li>
      <li>Kaikkiaan oli niitä, jotka Jaakobin kanssa siirtyivät Egyptiin ja  olivat lähteneet hänen kupeistansa, paitsi Jaakobin miniöitä, yhteensä  kuusikymmentä kuusi henkeä.</li>
      <li>Ja Joosefin poikia, jotka syntyivät hänelle Egyptissä, oli kaksi.  Jaakobin perheen jäseniä, jotka siirtyivät Egyptiin, oli kaikkiaan  seitsemänkymmentä henkeä.</li>
      <li>Ja hän lähetti Juudan edellänsä Joosefin luo ilmoittamaan hänelle  tulostaan Gooseniin. Niin he tulivat Goosenin maakuntaan.</li>
      <li>Ja Joosef valjastutti vaununsa ja meni isäänsä Israelia vastaan  Gooseniin. Ja kun hän saapui hänen eteensä, lankesi hän hänen kaulaansa  ja itki kauan hänen kaulassaan.</li>
      <li>Ja Israel sanoi Joosefille: "Nyt minä kuolen mielelläni, kun olen  nähnyt sinun kasvosi ja tiedän, että sinä vielä elät".</li>
      <li>Sen jälkeen Joosef sanoi veljilleen ja isänsä perheelle: "Minä menen  ilmoittamaan faraolle ja sanon hänelle: `Minun veljeni ja minun isäni  perhe, jotka ovat olleet Kanaanin maassa, ovat saapuneet luokseni.</li>
      <li>Ja nämä miehet ovat paimenia, sillä he hoitavat karjaa; ja he ovat  tuoneet mukanaan lampaansa, karjansa ja kaiken muun omaisuutensa.`</li>
      <li>Kun siis farao kutsuu teidät eteensä ja kysyy: `Mikä teidän  ammattinne on?`</li>
      <li>niin vastatkaa: `Me, sinun palvelijasi, olemme hoitaneet karjaa  nuoruudestamme tähän asti, me niinkuin meidän isämmekin` - että saisitte  asettua Goosenin maakuntaan. Sillä kaikki paimenet ovat egyptiläisille  kauhistus."</li>
    </ol>
  </li>
  <li>
    <ol>
      <li>Ja Joosef meni ja ilmoitti faraolle, sanoen: "Minun isäni ja veljeni  ovat pikkukarjoineen ja raavaskarjoineen, kaikkine omaisuuksineen,  tulleet Kanaanin maasta, ja katso, he ovat Goosenin maakunnassa".</li>
      <li>Ja hän oli ottanut mukaansa veljiensä joukosta viisi miestä; ne hän  toi faraon eteen.</li>
      <li>Niin farao kysyi hänen veljiltänsä: "Mikä on teidän ammattinne?" He  vastasivat faraolle: "Me, sinun palvelijasi, olemme paimenia, me  niinkuin isämmekin".</li>
      <li>Ja he sanoivat vielä faraolle: "Me olemme tulleet asuaksemme jonkun  aikaa tässä maassa; sillä palvelijoillasi ei ollut laidunta karjalleen,  koska kova nälänhätä on Kanaanin maassa. Suo siis palvelijaisi asettua  Goosenin maakuntaan."</li>
      <li>Niin farao sanoi Joosefille: "Isäsi ja veljesi ovat tulleet sinun  luoksesi.</li>
      <li>Egyptin maa on avoinna sinun edessäsi; sijoita isäsi ja veljesi maan  parhaaseen osaan. Asukoot Goosenin maakunnassa; ja jos tiedät heidän  joukossaan olevan kelvollisia miehiä, niin aseta heidät minun karjani  päällysmiehiksi."</li>
      <li>Senjälkeen Joosef toi isänsä Jaakobin sisään ja esitti hänet  faraolle. Ja Jaakob toivotti faraolle siunausta.</li>
      <li>Niin farao kysyi Jaakobilta: "Kuinka monta ikävuotta sinulla on?"</li>
      <li>Jaakob vastasi faraolle: "Minun vaellusaikani on kestänyt sata  kolmekymmentä vuotta. Vähät ja pahat ovat olleet minun elinvuosieni  päivät eivätkä ole saavuttaneet sitä elinvuosien määrää, mikä isilläni  oli vaelluksensa aikana."</li>
      <li>Ja Jaakob toivotti faraolle siunausta ja lähti hänen luotaan.</li>
      <li>Ja Joosef sijoitti isänsä ja veljensä Egyptin maahan ja antoi heille  maaomaisuutta maan parhaasta osasta, Ramseksen maakunnasta, niinkuin  farao oli hänen käskenyt tehdä.</li>
      <li>Ja Joosef elätti isäänsä ja veljiänsä ja koko isänsä perhettä  antamalla jokaiselle elatusta vaimojen ja lasten luvun mukaan.</li>
      <li>Mutta ei missään koko maassa ollut leipää; sillä nälänhätä oli hyvin  kova, niin että Egyptin maa ja Kanaanin maa olivat nääntymässä nälkään.</li>
      <li>Ja viljalla, jota ostettiin, Joosef kokosi kaiken rahan, mitä oli  Egyptin maassa ja Kanaanin maassa; ja Joosef vei rahat faraon hoviin.</li>
      <li>Kun raha oli loppunut Egyptin maasta ja Kanaanin maasta, tulivat  kaikki egyptiläiset Joosefin luo, sanoen: "Anna meille leipää. Miksi me  kuolisimme sinun silmiesi edessä? Sillä raha on loppunut."</li>
      <li>Joosef vastasi: "Tuokaa tänne karjanne. Minä annan teille leipää  karjastanne, jos rahanne on loppunut."</li>
      <li>Ja he toivat Joosefille karjansa, ja Joosef antoi heille leipää  hevosista, lampaista, raavaskarjasta ja aaseista. Niin hän sen vuoden  elätti heitä leivällä kaiken heidän karjansa hinnasta.</li>
      <li>Niin kului se vuosi. Seuraavana vuonna he tulivat taas hänen  luoksensa ja sanoivat hänelle: "Emme tahdo salata herraltamme, että raha  on lopussa, ja myöskin eläimemme ovat joutuneet herramme omiksi; meillä  ei ole muuta jäljellä annettavana herrallemme kuin ruumiimme ja  peltomme.</li>
      <li>Miksi me menehtyisimme sinun silmiesi edessä, sekä me itse että  meidän peltomme? Osta meidät ja peltomme leivällä, niin me tulemme  peltoinemme faraon orjiksi. Anna meille siementä, että eläisimme emmekä  kuolisi eivätkä peltomme joutuisi autioiksi."</li>
      <li>Niin Joosef osti faraolle kaikki Egyptin pellot; sillä egyptiläiset  myivät jokainen vainionsa, koska nälkä ahdisti heitä.  Niin joutui maa  faraon omaksi.</li>
      <li>Ja hän siirsi kansan kaupunkeihin, Egyptin toisesta äärestä toiseen  saakka.</li>
      <li>Ainoastaan pappien peltoja hän ei ostanut; sillä papeilla oli  määrätyt tulot faraolta ja he elivät niistä määrätyistä tuloistaan,  jotka he faraolta saivat. Sentähden heidän ei tarvinnut myydä  peltojansa.</li>
      <li>Ja Joosef sanoi kansalle: "Katso, minä olen nyt ostanut teidät ja  teidän peltonne faraolle; katso, tässä on teille siementä, kylväkää  peltonne.</li>
      <li>Mutta sadosta teidän on annettava viides osa faraolle; mutta neljä  viidettä osaa jääköön teille pellon siemeneksi sekä ravinnoksi  itsellenne ja niille, jotka talossanne ovat, sekä elatukseksi  vaimoillenne ja lapsillenne."</li>
      <li>He vastasivat: "Sinä olet pitänyt meidät hengissä; suo meidän vain  saada armo herramme silmien edessä, niin olemme faraon orjia".</li>
      <li>Niin Joosef teki sen säädökseksi, joka vielä tänäkin päivänä on  voimassa Egyptin pelloista, että faraolle on annettava viides osa.  Ainoastaan pappien pellot eivät joutuneet faraon omiksi.</li>
      <li>Niin Israel jäi asumaan Egyptiin, Goosenin maakuntaan; he asettuivat  sinne ja olivat hedelmällisiä ja lisääntyivät suuresti.</li>
      <li>Ja Jaakob eli Egyptin maassa seitsemäntoista vuotta, ja koko hänen  elinaikansa oli sata neljäkymmentä seitsemän vuotta.</li>
      <li>Kun lähestyi aika, jolloin Israelin oli kuoltava, kutsui hän  poikansa Joosefin ja sanoi hänelle: "Jos olen saanut armon sinun  silmiesi edessä, niin pane nyt kätesi minun kupeeni alle ja osoita  minulle laupeus ja uskollisuus: älä hautaa minua Egyptiin,</li>
      <li>sillä minä tahdon levätä isieni luona; vie siis minut Egyptistä ja  hautaa minut heidän hautaansa". Hän vastasi: "Minä teen, niinkuin  sanot".</li>
      <li>Hän sanoi: "Vanno se minulle". Ja hän vannoi hänelle. Silloin Israel  rukoili, kumartuneena vuoteensa päänalaista vasten.</li>
    </ol>
  </li>
  <li>
    <ol>
      <li>Tämän jälkeen tuotiin Joosefille sana: "Katso, isäsi on sairaana". Ja  hän otti mukaansa molemmat poikansa, Manassen ja Efraimin.</li>
      <li>Ja Jaakobille ilmoitettiin ja sanottiin: "Katso, poikasi Joosef on  tullut sinun luoksesi". Niin Israel kokosi voimansa ja nousi istumaan  vuoteessaan.</li>
      <li>Ja Jaakob sanoi Joosefille: "Jumala, Kaikkivaltias, ilmestyi minulle  Luusissa Kanaanin maassa ja siunasi minut</li>
      <li>ja sanoi minulle: `Katso, minä teen sinut hedelmälliseksi ja annan  sinun lisääntyä, annan tulla sinusta suuren kansojen joukon, ja minä  annan sinun jälkeläisillesi tämän maan ikuiseksi perintömaaksi`.</li>
      <li>Kaksi poikaasi, jotka ovat sinulle syntyneet Egyptin maassa,  ennenkuin minä tulin luoksesi Egyptiin, olkoot minun omani; Efraim ja  Manasse olkoot minun omani niinkuin Ruuben ja Simeon.</li>
      <li>Mutta ne lapsesi, jotka ovat syntyneet sinulle heidän jälkeensä,  olkoot sinun; nimitettäköön heitä veljiensä nimellä heidän  perintöosassaan.</li>
      <li>Palatessani Mesopotamiasta kuoli minulta Raakel matkalla Kanaanissa,  kun vielä oli jonkun verran matkaa Efrataan; ja minä hautasin hänet  siellä Efratan" - se on Beetlehemin - "tien varteen".</li>
      <li>Kun nyt Israel huomasi Joosefin pojat, kysyi hän: "Keitä nämä ovat?"</li>
      <li>Joosef vastasi isälleen: "Ne ovat minun poikani, jotka Jumala on  minulle täällä antanut". Hän sanoi: "Tuo heidät minun luokseni  siunatakseni heidät".</li>
      <li>Mutta Israelin silmät olivat vanhuudesta hämärät, niin ettei hän  voinut nähdä. Niin Joosef toi heidät hänen luokseen, ja hän suuteli  heitä ja syleili heitä.</li>
      <li>Ja Israel sanoi Joosefille: "En olisi uskonut saavani nähdä sinun  kasvojasi; ja katso, Jumala on suonut minun nähdä sinun  jälkeläisiäsikin".</li>
      <li>Ja Joosef otti heidät pois hänen polviltansa ja kumartui maahan  kasvoilleen.</li>
      <li>Sitten Joosef tarttui heihin molempiin, Efraimiin oikealla  kädellänsä, vasemmalla Israelista, ja Manasseen vasemmalla kädellänsä,  oikealla Israelista, ja toi heidät niin hänen eteensä.</li>
      <li>Mutta Israel ojensi oikean kätensä ja laski sen Efraimin pään  päälle, vaikka tämä oli nuorempi, ja vasemman kätensä Manassen pään  päälle; hän pani siis kätensä ristikkäin, sillä Manasse oli esikoinen.</li>
      <li>Ja hän siunasi Joosefin sanoen: "Jumala, jonka kasvojen edessä minun  isäni Aabraham ja Iisak ovat vaeltaneet, Jumala, joka on minua kainnut  syntymästäni hamaan tähän päivään asti,</li>
      <li>enkeli, joka on minut pelastanut kaikesta pahasta, siunatkoon näitä  nuorukaisia; heitä mainittaessa mainittakoon minun nimeni ja minun  isieni Aabrahamin ja Iisakin nimi, ja he lisääntykööt suuresti keskellä  maata".</li>
      <li>Mutta kun Joosef huomasi, että hänen isänsä laski oikean kätensä  Efraimin pään päälle, pani hän sen pahakseen ja tarttui isänsä käteen  siirtääkseen sen Efraimin pään päältä Manassen pään päälle.</li>
      <li>Ja Joosef sanoi isälleen: "Ei niin, isäni, sillä tämä on esikoinen;  pane oikea kätesi hänen päänsä päälle".</li>
      <li>Mutta hänen isänsä epäsi ja sanoi: "Kyllä tiedän, poikani, kyllä  tiedän; hänestäkin on tuleva kansa, hänkin on tuleva suureksi, mutta  hänen nuorempi veljensä on kuitenkin tuleva häntä suuremmaksi, ja hänen  jälkeläisistään on tuleva kansan paljous".</li>
      <li>Ja niin hän siunasi heidät sinä päivänä, sanoen: "Sinun nimelläsi  siunataan Israelissa, sanotaan: Jumala tehköön sinut Efraimin ja  Manassen kaltaiseksi". Niin hän asetti Efraimin Manassen edelle.</li>
      <li>Ja Israel sanoi Joosefille: "Katso, minä kuolen, mutta Jumala on  teidän kanssanne ja vie teidät takaisin isienne maahan.</li>
      <li>Ja lisäksi siihen, minkä veljesi saavat, minä annan sinulle  vuorenharjanteen, jonka olen miekallani ja jousellani ottanut  amorilaisilta."</li>
    </ol>
  </li>
  <li>
    <ol>
      <li>Sitten Jaakob kutsui poikansa ja sanoi: "Kokoontukaa, niin minä  ilmoitan teille, mitä teille päivien lopulla tapahtuu.</li>
      <li>Tulkaa kokoon ja kuulkaa, Jaakobin pojat, kuulkaa isäänne Israelia.</li>
      <li>Ruuben, sinä olet minun esikoiseni, minun voimani ja minun miehuuteni  ensimmäinen, ensi sijalla arvossa, ensi sijalla vallassa.</li>
      <li>Mutta sinä kuohahdat kuin vesi, et pysy ensi sijalla, sillä sinä  nousit isäsi leposijalle; silloin sinä sen saastutit. Niin, hän nousi  vuoteeseeni.</li>
      <li>Simeon ja Leevi, veljekset, heidän aseensa ovat väkivallan aseet.</li>
      <li>Heidän neuvoonsa ei suostu minun sieluni, heidän seuraansa ei yhdy  minun sydämeni; sillä vihassaan he murhasivat miehiä,  omavaltaisuudessaan he silpoivat härkiä.</li>
      <li>Kirottu olkoon heidän vihansa, sillä se on raju, heidän kiukkunsa,  sillä se on julma. Minä jakelen heidät Jaakobin sekaan ja hajotan heidät  Israelin sekaan.</li>
      <li>Juuda, sinua sinun veljesi ylistävät; sinun kätesi on vihollistesi  niskassa, sinua kumartavat isäsi pojat.</li>
      <li>Juuda on nuori leijona; saaliilta olet, poikani, noussut. Hän on  asettunut makaamaan, hän lepää kuin leijona, kuin naarasleijona - kuka  uskaltaa häntä häiritä?</li>
      <li>Ei siirry valtikka pois Juudalta eikä hallitsijansauva hänen  polviensa välistä, kunnes tulee hän, jonka se on ja jota kansat  tottelevat.</li>
      <li>Hän sitoo aasinsa viinipuuhun, viiniköynnökseen aasinsa varsan; hän  huuhtoo vaatteensa viinissä; viittansa rypäleen veressä.</li>
      <li>Hänen silmänsä ovat viinistä sameat, hänen hampaansa valkeat  maidosta.</li>
      <li>Sebulon asuu meren rannalla, laivojen rannikolla, hänen sivunsa on  Siidoniin päin.</li>
      <li>Isaskar on luiseva aasi, joka loikoilee karjatarhojen välissä.</li>
      <li>Hän huomasi lepopaikkansa suloiseksi ja maan ihanaksi; niin hän  taivutti olkansa taakan alle ja joutui työveroa tekemään.</li>
      <li>Daan hankkii oikeutta kansalleen, hänkin yhtenä Israelin  sukukunnista.</li>
      <li>Daan on käärmeenä tiellä, on polulla kyynä, joka puree hevosta  vuohiseen, niin että ratsastaja syöksyy selin maahan.</li>
      <li>Sinulta minä odotan pelastusta, Herra.</li>
      <li>Gaadia ahdistavat rosvojoukot, mutta hän itse ahdistaa heitä heidän  kintereillään.</li>
      <li>Asserista tulee lihavuus, hänen leipänsä, hän tarjoaa kuninkaan  herkkuja.</li>
      <li>Naftali on nopea peura; hän antaa kauniita sanoja.</li>
      <li>Joosef on nuori hedelmäpuu, nuori hedelmäpuu lähteen reunalla; sen  oksat ulottuvat yli muurin.</li>
      <li>Jousimiehet hätyyttävät häntä, ampuvat ja ahdistavat häntä.</li>
      <li>Mutta hänen jousensa pysyy lujana, ja hänen käsivartensa ovat  notkeat Jaakobin Väkevän avulla, kaitsijan, Israelin kallion,</li>
      <li>isäsi Jumalan, avulla, joka sinua auttakoon, Kaikkivaltiaan avulla,  joka sinua siunatkoon, antakoon siunauksia taivaasta ylhäältä,  siunauksia syvyydestä alhaalta, siunauksia nisistä ja kohdusta.</li>
      <li>Sinun isäsi siunaukset kohoavat yli minun vanhempaini siunausten,  yli ikuisten kukkulain ihanuuden. Ne laskeutukoot Joosefin pään päälle,  veljiensä ruhtinaan päälaelle.</li>
      <li>Benjamin on raatelevainen susi; aamulla hän syö riistaa, ja illalla  hän jakaa saalista."</li>
      <li>Nämä ovat kaikki Israelin sukukunnat, luvultaan kaksitoista, ja  tämän puhui heille heidän isänsä siunatessaan heidät; hän siunasi  jokaisen erikseen erityisellä siunauksella.</li>
      <li>Ja hän käski heitä ja sanoi heille: "Minut otetaan pois heimoni  tykö; haudatkaa minut isieni viereen, siihen luolaan, joka on  heettiläisen Efronin vainiolla,</li>
      <li>luolaan, joka on Makpelan vainiolla, itään päin Mamresta Kanaanin  maassa, jonka vainion Aabraham osti heettiläiseltä Efronilta  perintöhaudakseen.</li>
      <li>Siihen on haudattu Aabraham ja hänen vaimonsa Saara, siihen on  haudattu Iisak ja hänen vaimonsa Rebekka, ja siihen minäkin hautasin  Leean,</li>
      <li>siihen vainioon, joka luolineen on ostettu heettiläisiltä."</li>
      <li>Kun Jaakob oli antanut määräyksensä pojilleen, veti hän jalkansa  vuoteeseen ja kuoli ja tuli otetuksi heimonsa tykö.</li>
    </ol>
  </li>
  <li>
    <ol>
      <li>Ja Joosef vaipui isänsä kasvoja vasten, itki siinä kumartuneena hänen  ylitsensä ja suuteli häntä.</li>
      <li>Sitten Joosef käski lääkäreitä, jotka olivat hänen palveluksessaan,  balsamoimaan hänen isänsä, ja lääkärit balsamoivat Israelin.</li>
      <li>Siihen kului neljäkymmentä päivää, sillä niin pitkä aika kuluu  balsamoimiseen. Ja egyptiläiset itkivät häntä seitsemänkymmentä päivää.</li>
      <li>Sittenkuin hänen muistoksensa vietetty suruaika oli päättynyt, puhui  Joosef faraon hoviväelle: "Jos olen saanut armon teidän silmienne  edessä, niin puhukaa minun puolestani faraolle näin:</li>
      <li>Isäni vannotti minua sanoen: `Katso, minä kuolen, hautaa minut omaan  hautaani, jonka olen kaivanut itselleni Kanaanin maassa`.  Anna minun  siis nyt mennä hautaamaan isäni; sitten palaan takaisin."</li>
      <li>Farao vastasi: "Mene hautaamaan isäsi sen valan mukaan, jonka olet  hänelle vannonut".</li>
      <li>Niin Joosef meni hautaamaan isäänsä, ja hänen kanssaan menivät kaikki  faraon palvelijat, hänen hovinsa vanhimmat ja kaikki Egyptin maan  vanhimmat</li>
      <li>sekä koko Joosefin perhe, hänen veljensä ja hänen isänsä perhe;  ainoastaan vaimonsa, lapsensa, pikkukarjansa ja raavaskarjansa he  jättivät Goosenin maakuntaan;</li>
      <li>hänen mukanaan meni myös sekä vaunuja että ratsumiehiä. Ja niin heitä  oli sangen suuri joukko.</li>
      <li>Kun he saapuivat Gooren-Aatadiin, joka on Jordanin tuolla puolella,  panivat he siellä toimeen ylen suuret ja juhlalliset valittajaiset, ja  hän vietti isänsä surujuhlaa seitsemän päivää.</li>
      <li>Ja kun maan asukkaat, kanaanilaiset, näkivät surujuhlan  Gooren-Aatadissa, sanoivat he: "Siellä on egyptiläisillä suuri  surujuhla". Siitä sai paikka nimekseen Aabel-Misraim; se on Jordanin  tuolla puolella.</li>
      <li>Ja hänen poikansa tekivät hänelle, niinkuin hän oli määrännyt  heille:</li>
      <li>hänen poikansa veivät hänet Kanaanin maahan ja hautasivat hänet  Makpelan vainiolla olevaan luolaan, jonka vainion Aabraham oli ostanut  perintöhaudaksi heettiläiseltä Efronilta ja joka oli itään päin  Mamresta.</li>
      <li>Senjälkeen kuin Joosef oli haudannut isänsä, palasi hän Egyptiin,  hän ja hänen veljensä sekä kaikki, jotka hänen kanssaan olivat menneet  hautaamaan hänen isäänsä.</li>
      <li>Mutta kun Joosefin veljet näkivät, että heidän isänsä oli kuollut,  ajattelivat he: "Ehkä Joosef nyt alkaa vainota meitä ja kostaa meille  kaiken sen pahan, mitä me olemme hänelle tehneet".</li>
      <li>Niin he lähettivät Joosefille tämän sanan: "Isäsi käski ennen  kuolemaansa ja sanoi:</li>
      <li>`Sanokaa Joosefille näin: Oi, anna anteeksi veljiesi rikos ja synti,  sillä pahasti he ovat menetelleet sinua kohtaan`. Anna siis isäsi  Jumalan palvelijoille anteeksi heidän rikoksensa." Ja Joosef itki  kuullessaan nämä heidän sanansa.</li>
      <li>Sitten tulivat Joosefin veljet itse, lankesivat maahan hänen eteensä  ja sanoivat: "Katso, me olemme sinun orjiasi!"</li>
      <li>Mutta Joosef vastasi heille: "Älkää peljätkö, olenko minä Jumalan  sijassa?</li>
      <li>Te tosin hankitsitte minua vastaan pahaa, mutta Jumala on kääntänyt  sen hyväksi, että hän saisi aikaan sen, mikä nyt on tapahtunut, ja  pitäisi hengissä paljon kansaa.</li>
      <li>Älkää siis peljätkö; minä elätän teidät ja teidän vaimonne ja  lapsenne." Ja hän lohdutti ja rauhoitti heitä.</li>
      <li>Ja Joosef sekä hänen isänsä perhe jäivät asumaan Egyptiin. Ja Joosef  eli sadan kymmenen vuoden vanhaksi.</li>
      <li>Ja Joosef sai nähdä Efraimin lapsia kolmanteen polveen; myöskin  Maakirista, Manassen pojasta, syntyi lapsia Joosefin polville.</li>
      <li>Niin Joosef sanoi veljilleen: "Minä kuolen, mutta Jumala pitää  huolen teistä ja johdattaa teidät tästä maasta siihen maahan, jonka hän  valalla vannoen on luvannut Aabrahamille, Iisakille ja Jaakobille".</li>
      <li>Ja Joosef vannotti Israelin poikia sanoen: "Kun Jumala pitää huolen  teistä, viekää silloin minun luuni täältä".</li>
    </ol>
  </li>
</ol>