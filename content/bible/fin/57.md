<ol>
  <li>
    <ol>
      <li>Paavali, Kristuksen Jeesuksen vanki, ja veli Timoteus rakkaalle Filemonille, työtoverillemme,</li>
      <li>ja Appialle, sisarellemme, ja Arkippukselle, taistelutoverillemme, ja sinun kodissasi kokoontuvalle seurakunnalle.</li>
      <li>Armo teille ja rauha Jumalalta, meidän Isältämme, ja Herralta Jeesukselta Kristukselta!</li>
      <li>Minä kiitän Jumalaani aina, muistaessani sinua rukouksissani,</li>
      <li>sillä minä olen kuullut sinun rakkaudestasi ja uskostasi, joka sinulla on Herraan Jeesukseen ja kaikkia pyhiä kohtaan;</li>
      <li>ja rukoukseni on, että sinun uskosi, se usko, joka on meille yhteinen, olisi väkevä kaiken hyvän tuntemisessa, mikä meillä Kristuksessa on.</li>
      <li>Sillä minä olen saanut paljon iloa ja lohdutusta sinun rakkaudestasi, koska pyhien sydämet ovat virvoittuneet sinun kauttasi, veljeni.</li>
      <li>Sentähden, vaikka minulla Kristuksessa on paljon rohkeutta käskeä sinua tekemään, mitä tehdä tulee,</li>
      <li>niin rakkauden tähden minä kuitenkin mieluummin pyydän, ollen tämmöinen kuin olen, minä vanha Paavali, ja nyt myös Kristuksen Jeesuksen vanki -</li>
      <li>pyydän sinua poikani puolesta, jonka minä kahleissani synnytin, Onesimuksen puolesta,</li>
      <li>sinulle ennen hyödyttömän, mutta nyt sekä sinulle että minulle hyödyllisen;</li>
      <li>hänet minä lähetän sinulle takaisin, hänet, se on: oman sydämeni.</li>
      <li>Olisin tahtonut pidättää hänet tykönäni, että hän sinun sijassasi olisi palvellut minua, joka olen evankeliumin tähden kahleissa;</li>
      <li>mutta ilman sinun suostumustasi en tahtonut tehdä mitään, ettei hyvyytesi olisi ikäänkuin pakollinen, vaan vapaaehtoinen.</li>
      <li>Sillä ehkäpä hän sentähden joutui eroamaan sinusta ajaksi, että saisit hänet takaisin iäksi,</li>
      <li>ei enää orjana, vaan orjaa enempänä: rakkaana veljenä, ylen rakkaana jo minulle, kuinka paljoa enemmän sitten sinulle, sekä ihmisenä että Herran omana!</li>
      <li>Jos siis pidät minua toverinasi, niin ota hänet luoksesi niinkuin minut;</li>
      <li>mutta jos hän on tehnyt sinulle jotakin vääryyttä tai on sinulle jotakin velkaa, niin pane se minun laskuuni.</li>
      <li>Minä, Paavali, kirjoitan omalla kädelläni: "Minä sen maksan"; saattaisinpa sanoa: pane se omaan laskuusi; sillä sinä olet minulle velkaa oman itsesikin.</li>
      <li>Niin, veljeni, jospa saisin sinusta hyötyä Herrassa; virvoita sydäntäni Kristuksessa.</li>
      <li>Luottaen kuuliaisuuteesi minä kirjoitan sinulle, ja minä tiedän, että sinä teet enemmänkin, kuin mitä sanon.</li>
      <li>Lisäksi vielä: valmista minulle maja luonasi; toivon näet, että minut rukoustenne kautta lahjoitetaan teille.</li>
      <li>Tervehdyksen lähettävät sinulle Epafras, minun vankitoverini Kristuksessa Jeesuksessa,</li>
      <li>Markus, Aristarkus, Deemas ja Luukas, jotka ovat minun työtovereitani.</li>
      <li>Herran Jeesuksen Kristuksen armo olkoon teidän henkenne kanssa.</li>
    </ol>
  </li>
</ol>