<ol>
  <li>
    <ol>
      <li>Nämä ovat ne sanat, jotka Mooses puhui kaikelle Israelille, tuolla  puolella Jordanin, erämaassa, Aromaassa, vastapäätä Suufia, Paaranin,  Toofelin, Laabanin, Haserotin ja Dii-Saahabin välillä.</li>
      <li>Hoorebista on yksitoista päivänmatkaa, Seirin vuoriston tietä,  Kaades-Barneaan.</li>
      <li>Neljäntenäkymmenentenä vuotena, yhdennessätoista kuussa, kuukauden  ensimmäisenä päivänä, Mooses puhui israelilaisille kaiken, mitä Herra  oli käskenyt hänen heille puhua.</li>
      <li>Tämä tapahtui sen jälkeen, kuin hän oli voittanut Siihonin,  amorilaisten kuninkaan, joka asui Hesbonissa, ja Oogin, Baasanin  kuninkaan, joka asui Astarotissa, Edrein luona.</li>
      <li>Tuolla puolella Jordanin, Mooabin maassa, Mooses alkoi selittää tätä  lakia, sanoen:</li>
      <li>"Herra, meidän Jumalamme, puhui meille Hoorebilla näin: `Te olette jo  tarpeeksi kauan olleet tämän vuoren vaiheilla;</li>
      <li>kääntykää toisaalle, lähtekää liikkeelle ja menkää amorilaisten  vuoristoon ja kaikkien heidän naapuriensa tykö Aromaahan, Vuoristoon,  Alankomaahan, Etelämaahan ja Merenrannikolle, kanaanilaisten maahan ja  Libanoniin, aina suureen virtaan, Eufrat-virtaan, saakka.</li>
      <li>Katso, minä annan maan teidän valtaanne; menkää ja ottakaa omaksenne  se maa, jonka Herra teidän isillenne, Aabrahamille, Iisakille ja  Jaakobille, vannotulla valalla on luvannut antaa heille ja heidän  jälkeläisillensä.`</li>
      <li>Ja minä puhuin teille silloin sanoen: `Minä en jaksa yksin kantaa  teitä.</li>
      <li>Herra, teidän Jumalanne, on antanut teidän lisääntyä, ja katso,  teidän lukunne on tänä päivänä niinkuin taivaan tähtien.</li>
      <li>Lisätköön Herra, teidän isienne Jumala, teitä vielä tuhatkertaisesti  ja siunatkoon teitä, niinkuin hän on teille puhunut.</li>
      <li>Mutta kuinka minä voin yksin kantaa sitä kuormaa ja taakkaa, joka  minulla on teistä ja teidän riitelemisistänne?</li>
      <li>Tuokaa tänne viisaita, ymmärtäväisiä ja tunnettuja miehiä jokaisesta  sukukunnastanne, niin minä asetan heidät teidän päämiehiksenne.`</li>
      <li>Te vastasitte minulle ja sanoitte: `Se on hyvä, mitä sinä ehdotat  tehtäväksi`.</li>
      <li>Silloin minä otin teidän sukukuntienne päämiehet, jotka olivat  viisaita ja tunnettuja miehiä, ja asetin heidät teidän päämiehiksenne,  tuhannen-, sadan-, viidenkymmenen- ja kymmenenjohtajiksi, ja  päällysmiehiksi sukukuntiinne.</li>
      <li>Ja silloin minä käskin teidän tuomareitanne sanoen: `Kuulustelkaa  veljiänne ja tuomitkaa oikein, jos jollakulla on riita-asia veljensä tai  luonaan asuvan muukalaisen kanssa.</li>
      <li>Älkää katsoko henkilöön tuomitessanne, vaan kuulkaa pientä yhtä  hyvin kuin suurtakin; älkää peljätkö ketään ihmistä, sillä tuomio on  Jumalan. Mutta asia, joka on teistä liian vaikea, lykätkää minulle,  kuullakseni sen.`</li>
      <li>Ja silloin minä annoin teille käskyt kaikesta, mitä teidän oli  tehtävä.</li>
      <li>Niin me lähdimme liikkeelle Hoorebilta ja kuljimme koko sen suuren  ja peljättävän erämaan kautta, jonka te olette nähneet, amorilaisten  vuoriston tietä, niinkuin Herra, meidän Jumalamme, oli käskenyt meitä,  ja tulimme Kaades-Barneaan.</li>
      <li>Silloin minä sanoin teille: `Te olette tulleet amorilaisten  vuoristoon, jonka Herra, meidän Jumalamme, meille antaa.</li>
      <li>Katso, Herra, sinun Jumalasi, antaa maan sinun valtaasi. Mene ja ota  se omaksesi, niinkuin Herra, sinun isiesi Jumala, on sinulle puhunut;  älä pelkää äläkä arkaile.`</li>
      <li>Silloin te astuitte kaikki minun eteeni ja sanoitte: `Lähettäkäämme  miehiä edellämme tutkimaan maata ja antamaan meille tietoja tiestä, jota  meidän on sinne mentävä, ja kaupungeista, joihin me tulemme`.</li>
      <li>Tämä puhe oli minun silmissäni hyvä, ja minä otin kaksitoista miestä  teidän keskuudestanne, yhden jokaisesta sukukunnasta.</li>
      <li>Nämä lähtivät ja nousivat vuoristoon ja tulivat Rypälelaaksoon ja  vakoilivat maata.</li>
      <li>Ja he ottivat mukaansa maan hedelmiä ja toivat meille ja antoivat  meille tietoja ja sanoivat: `Maa, jonka Herra, meidän Jumalamme, antaa  meille, on hyvä`.</li>
      <li>Mutta te ette tahtoneet mennä sinne, vaan niskoittelitte Herran,  teidän Jumalanne, käskyä vastaan.</li>
      <li>Ja te napisitte teltoissanne ja sanoitte: `Sentähden että Herra  vihaa meitä, vei hän meidät pois Egyptin maasta, antaakseen meidät  amorilaisten käsiin ja tuhotakseen meidät.</li>
      <li>Mihin me menemme? Veljemme ovat saattaneet meidän rohkeutemme  raukeamaan, sillä he sanovat: Siellä on meitä suurempi ja kookkaampi  kansa, siellä on suuria, taivaan tasalle varustettuja kaupunkeja;  näimmepä siellä anakilaisiakin.`</li>
      <li>Niin minä vastasin teille: `Älkää säikähtykö älkääkä peljätkö heitä.</li>
      <li>Herra, teidän Jumalanne, joka käy teidän edellänne, taistelee itse  teidän puolestanne, aivan niinkuin hän teki teille Egyptissä teidän  silmienne edessä</li>
      <li>ja erämaassa, jossa sinä olet nähnyt, kuinka Herra, sinun Jumalasi,  on kantanut sinua, niinkuin mies kantaa poikaansa, koko sen matkan,  jonka te olette kulkeneet, kunnes tulitte tähän paikkaan.`</li>
      <li>Mutta sittenkään te ette uskoneet Herraan, teidän Jumalaanne,</li>
      <li>joka kävi teidän edellänne tiellä katsoakseen teille leiripaikat:  yöllä tulessa, valaistakseen teille tien, jota teidän oli kuljettava, ja  päivällä pilvessä.</li>
      <li>Kun Herra kuuli teidän puheenne, vihastui hän ja vannoi sanoen:</li>
      <li>`Totisesti, ei kukaan näistä miehistä, tästä pahasta sukupolvesta,  saa nähdä sitä hyvää maata, jonka minä valalla vannoen olen luvannut  antaa teidän isillenne,</li>
      <li>ei kukaan, paitsi Kaaleb, Jefunnen poika; hän saa sen nähdä, ja  hänelle ja hänen lapsillensa minä annan sen maan, johon hän on astunut,  sentähden että hän on uskollisesti seurannut Herraa`.</li>
      <li>Myöskin minuun Herra vihastui teidän tähtenne ja sanoi: `Et sinäkään  sinne pääse.</li>
      <li>Joosua, Nuunin poika, joka sinua palvelee, hän pääsee sinne;  vahvista häntä, sillä hän on jakava maan Israelille perinnöksi.</li>
      <li>Ja teidän lapsenne, joiden sanoitte joutuvan vihollisen saaliiksi,  ja teidän poikanne, jotka eivät vielä tiedä, mikä on hyvä, mikä paha, ne  pääsevät sinne; heille minä annan maan, ja he ottavat sen omaksensa.</li>
      <li>Mutta te kääntykää takaisin ja lähtekää liikkeelle erämaahan,  Kaislameren tietä.`</li>
      <li>Silloin te vastasitte ja sanoitte minulle: `Me olemme tehneet syntiä  Herraa vastaan. Me menemme ja taistelemme, aivan niinkuin Herra, meidän  Jumalamme, on meitä käskenyt.` Ja te vyöttäydyitte kaikki  sota-aseisiinne ja lähditte kevytmielisesti nousemaan vuoristoon.</li>
      <li>Mutta Herra sanoi minulle: `Sano heille: Älkää nousko sinne älkääkä  antautuko taisteluun, sillä minä en ole teidän keskellänne; älkää tehkö  niin, etteivät vihollisenne voittaisi teitä`.</li>
      <li>Ja minä puhuin teille, mutta te ette kuulleet, vaan niskoittelitte  Herran käskyä vastaan ja lähditte ylimielisesti vuoristoon.</li>
      <li>Ja amorilaiset, jotka asuvat siinä vuoristossa, lähtivät teitä  vastaan ja ajoivat teitä takaa, niinkuin mehiläiset tekevät, ja  hajottivat teidät Seirissä, ja aina Hormaan asti.</li>
      <li>Niin te palasitte ja itkitte Herran edessä. Mutta Herra ei kuullut  teidän huutoanne, ei kuunnellut teitä.</li>
      <li>Ja teidän täytyi viipyä Kaadeksessa se pitkä aika, minkä siellä  viivyitte."</li>
    </ol>
  </li>
  <li>
    <ol>
      <li>"Sitten me käännyimme toisaalle ja lähdimme liikkeelle erämaahan,  Kaislameren tietä, niinkuin Herra oli minulle puhunut, ja kiertelimme  kauan aikaa Seirin vuoristossa.</li>
      <li>Ja Herra sanoi minulle näin:</li>
      <li>`Te olette jo tarpeeksi kauan kierrelleet tässä vuoristossa;  kääntykää nyt pohjoista kohti.</li>
      <li>Ja käske kansaa sanoen: Te tulette kulkemaan Seirissä asuvien  veljienne, Eesaun jälkeläisten, alueen kautta. He pelkäävät teitä, mutta  te pitäkää itsestänne tarkka vaari:</li>
      <li>älkää ryhtykö taisteluun heidän kanssansa, sillä minä en anna teille  jalanleveyttäkään heidän maastansa, koska minä olen antanut Seirin  vuoriston Eesaun omaksi.</li>
      <li>Rahalla te ostakaa heiltä ruokaa syödäksenne; vesikin hankkikaa  heiltä rahalla juodaksenne.</li>
      <li>Sillä Herra, sinun Jumalasi, on siunannut sinua kaikissa kättesi  töissä. Hän on pitänyt huolen sinun vaelluksestasi tässä suuressa  erämaassa. Jo neljäkymmentä vuotta on Herra, sinun Jumalasi, ollut sinun  kanssasi, eikä sinulta ole mitään puuttunut.`</li>
      <li>Niin me lähdimme pois veljiemme, Eesaun jälkeläisten, luota, jotka  asuvat Seirissä, poiketen Aromaan tieltä, joka tulee Eelatista ja  Esjon-Geberistä. Me käännyimme toisaalle ja lähdimme kulkemaan Mooabin  erämaan tietä.</li>
      <li>Ja Herra sanoi minulle: `Älä käy Mooabin kimppuun äläkä ryhdy  taisteluun heidän kanssaan, sillä minä en anna heidän maastaan mitään  sinun omaksesi, koska minä olen antanut Aarin Lootin jälkeläisten  omaksi`.</li>
      <li>Eemiläiset asuivat muinoin siellä, suuri, lukuisa ja kookas kansa  niinkuin anakilaiset.</li>
      <li>Ja samoin kuin anakilaiset luettiin heidätkin refalaisiin; mutta  mooabilaiset kutsuivat heitä eemiläisiksi.</li>
      <li>Hoorilaiset sitävastoin asuivat muinoin Seirissä, mutta Eesaun  jälkeläiset karkoittivat heidät tieltään ja tuhosivat heidät ja  asettuivat heidän sijaansa, samoin kuin Israel teki siinä maassa, jonka  Herra oli antanut heidän omaksensa.</li>
      <li>`Nouskaa siis ja kulkekaa Seredin puron poikki.` Ja me kuljimme  Seredin puron poikki.</li>
      <li>Ja aika, joka kului vaellukseemme  Kaades-Barneasta siihen asti, että kuljimme Seredin puron yli, oli  kolmekymmentä kahdeksan vuotta, kunnes hävisi koko se sukupolvi, kaikki  sotakuntoiset miehet, leiristä, niinkuin Herra oli heille vannonut.</li>
      <li>Myös oli Herran käsi heitä vastaan hävittämässä heitä leiristä,  viimeiseen mieheen asti.</li>
      <li>Kun kaikki sotakuntoiset miehet olivat kuolleet pois kansasta,</li>
      <li>puhui Herra minulle sanoen:</li>
      <li>`Sinä kuljet nyt Mooabin alueen kautta, Aarin kautta,</li>
      <li>ja lähestyt ammonilaisia; mutta älä käy heidän kimppuunsa äläkä  ryhdy taisteluun heidän kanssansa, sillä minä en anna ammonilaisten  maasta mitään omaksesi, koska minä olen antanut sen Lootin jälkeläisten  omaksi`.</li>
      <li>Tämäkin on luettu refalaisten maaksi; refalaiset asuivat muinoin  siellä, mutta ammonilaiset kutsuivat heitä samsumilaisiksi.</li>
      <li>Ne olivat niinkuin anakilaiset suuri, lukuisa ja kookas kansa.  Mutta Herra tuhosi ne heidän tieltänsä; he karkoittivat ne ja asettuivat  niiden sijaan.</li>
      <li>Samoin hän on tehnyt Eesaun jälkeläisille, jotka asuvat Seirissä,  kun hän tuhosi hoorilaiset heidän tieltänsä; he karkoittivat nämä ja  asettuivat heidän sijaansa, ja siellä he asuvat vielä tänäkin päivänä.</li>
      <li>Mutta avvilaisille, jotka asuivat maakylissä aina Gassaan asti,  tuottivat tuhon kaftorilaiset, jotka olivat lähteneet Kaftorista, ja  asettuivat heidän sijaansa.</li>
      <li>`Nouskaa ja lähtekää liikkeelle ja kulkekaa Arnon-joen yli.  Katso,  minä annan sinun käsiisi amorilaisen Siihonin, Hesbonin kuninkaan, ja  hänen maansa. Käy sitä valloittamaan ja ryhdy taisteluun häntä vastaan.</li>
      <li>Tästä päivästä alkaen minä saatan kauhuun ja pelkoon sinun edessäsi  kansat kaiken taivaan alla, niin että, kun ne kuulevat sinusta  kerrottavan, ne pelkäävät ja vapisevat sinun edessäsi.`</li>
      <li>Ja minä lähetin sanansaattajat Kedemotin erämaasta Siihonille,  Hesbonin kuninkaalle, viemään rauhan tervehdyksen ja sanomaan:</li>
      <li>`Salli minun kulkea maasi kautta. Aina tiellä pysyen minä kuljen,  poikkeamatta oikealle tai vasemmalle.</li>
      <li>Anna minun rahalla ostaa ruokaa syödäkseni ja anna minulle rahalla  vettä juodakseni; salli vain minun jalkaisin kulkea maasi kautta -</li>
      <li>minkä minulle myönsivät Eesaun jälkeläiset, jotka asuvat Seirissä,  ja mooabilaiset, jotka asuvat Aarissa - kunnes menen Jordanin yli siihen  maahan, jonka Herra, meidän Jumalamme, meille antaa.`</li>
      <li>Mutta Siihon, Hesbonin kuningas, ei tahtonut antaa meidän kulkea  maansa kautta, sillä Herra, sinun Jumalasi, paadutti hänen mielensä ja  kovensi hänen sydämensä, antaakseen hänet sinun käsiisi, niinkuin nyt  onkin tapahtunut.</li>
      <li>Ja Herra sanoi minulle: `Katso, minä annan nyt Siihonin ja hänen  maansa sinun valtaasi. Ryhdy sitä valloittamaan ja ota hänen maansa  omaksesi.`</li>
      <li>Niin Siihon ja kaikki hänen sotaväkensä lähti Jahaaseen taistelemaan  meitä vastaan.</li>
      <li>Mutta Herra, meidän Jumalamme, antoi hänet meidän valtaamme, ja me  voitimme hänet ja hänen poikansa ja kaiken hänen sotaväkensä.</li>
      <li>Ja me valloitimme silloin kaikki hänen kaupunkinsa ja vihimme tuhon  omiksi jokaisessa kaupungissa miehet, naiset ja lapset, päästämättä  pakoon ainoatakaan.</li>
      <li>Ainoastaan karjan me ryöstimme itsellemme ynnä saaliin  valloittamistamme kaupungeista.</li>
      <li>Aroerista, joka on Arnon-joen rannalla, ja jokilaaksossa olevasta  kaupungista Gileadiin saakka ei ollut ainoatakaan kaupunkia, joka olisi  ollut meille liian korkealla; Herra, meidän Jumalamme, antoi kaikki  meidän valtaamme.</li>
      <li>Ainoastaan ammonilaisten maahan sinä et astunut, et mihinkään, mikä  on Jabbok-joen varrella, et vuoriston kaupunkeihin etkä mihinkään  muuhun, josta Herra, meidän Jumalamme, oli niin määrännyt."</li>
    </ol>
  </li>
  <li>
    <ol>
      <li>"Sitten me käännyimme toisaalle ja kuljimme Baasanin tietä.  Silloin  lähti Oog, Baasanin kuningas, hän ja kaikki hänen sotaväkensä, Edreihin  taistelemaan meitä vastaan.</li>
      <li>Mutta Herra sanoi minulle: `Älä pelkää häntä, sillä minä annan sinun  käsiisi hänet ja kaiken hänen kansansa ja hänen maansa. Tee hänelle,  niinkuin teit Siihonille, amorilaisten kuninkaalle, joka asui  Hesbonissa.`</li>
      <li>Ja niin Herra, meidän Jumalamme, antoi meidän käsiimme myöskin Oogin,  Baasanin kuninkaan, ja kaiken hänen sotaväkensä, ja me voitimme hänet,  päästämättä pakoon ainoatakaan.</li>
      <li>Ja me valloitimme silloin kaikki hänen kaupunkinsa - ei ollut  ainoatakaan kaupunkia, jota emme olisi heiltä ottaneet - kuusikymmentä  kaupunkia, koko Argobin seudun, Oogin valtakunnan Baasanissa,</li>
      <li>kaikki nämä kaupungit korkeilla muureilla, porteilla ja salvoilla  varustettuja, ja sen lisäksi vielä suuren joukon linnoittamattomia  pikkukaupunkeja.</li>
      <li>Ja me vihimme ne tuhon omiksi, niinkuin olimme tehneet Siihonille,  Hesbonin kuninkaalle; me vihimme tuhon omiksi jokaisessa kaupungissa  miehet, naiset ja lapset.</li>
      <li>Mutta kaiken karjan ynnä saaliin kaupungeista me ryöstimme  itsellemme.</li>
      <li>Niin me otimme silloin kahdelta amorilaisten kuninkaalta, jotka  hallitsivat tuolla puolella Jordanin, heidän maansa Arnon-joesta aina  Hermonin vuoreen asti -</li>
      <li>siidonilaiset kutsuvat Hermonia Sirjoniksi, mutta amorilaiset  kutsuvat sitä Seniriksi -</li>
      <li>kaikki ylätasangon kaupungit ja koko Gileadin ja koko Baasanin aina  Salkaan ja Edreihin, Baasanissa oleviin Oogin valtakunnan kaupunkeihin,  saakka.</li>
      <li>Sillä Baasanin kuningas Oog oli yksin enää jäljellä viimeisistä  refalaisista. Hänen basaltista tehty ruumisarkkunsa on vieläkin  ammonilaisten kaupungissa Rabbassa; se on yhdeksää kyynärää pitkä ja  neljää kyynärää leveä, mitattuna tavallisella kyynärämitalla.</li>
      <li>Kun me silloin olimme ottaneet omaksemme tämän maan, annoin minä sen  osan siitä, joka alkaa Aroerista, Arnon-joen varrelta, sekä puolet  Gileadin vuoristoa kaupunkeineen ruubenilaisille ja gaadilaisille.</li>
      <li>Loput Gileadista ja koko Baasanin, Oogin valtakunnan, minä annoin  toiselle puolelle Manassen sukukuntaa, koko Argobin seudun; koko tätä  Baasania kutsutaan refalaisten maaksi.</li>
      <li>Jaair, Manassen poika, valtasi koko Argobin seudun aina  gesurilaisten ja maakatilaisten alueeseen saakka, ja hän kutsui nämä  seudut, se on Baasanin, oman nimensä mukaan Jaairin leirikyliksi,  niinkuin niitä kutsutaan vielä tänäkin päivänä.</li>
      <li>Ja Maakirille minä annoin Gileadin.</li>
      <li>Ja ruubenilaisille ja gaadilaisille minä annoin maan Gileadista aina  Arnon-jokeen, jokilaakson keskikohtaan saakka, joka on rajana, ja  Jabbok-jokeen saakka, joka on ammonilaisten rajana;</li>
      <li>niin myös Aromaan, Jordan rajana, Kinneretistä aina Aromaan mereen,  Suolamereen, saakka, Pisgan rinteiden juurelle, itään päin.</li>
      <li>Ja silloin minä käskin teitä ja sanoin: `Herra, teidän Jumalanne, on  antanut teille tämän maan omaksenne. Mutta te, kaikki sotakuntoiset  miehet, lähtekää asestettuina veljienne, israelilaisten, etunenässä.</li>
      <li>Ainoastaan vaimonne, lapsenne ja karjanne - sillä minä tiedän teillä  olevan paljon karjaa - jääkööt kaupunkeihinne, jotka minä olen teille  antanut,</li>
      <li>kunnes Herra suo veljienne, samoinkuin teidänkin, päästä rauhaan,  kun hekin ovat ottaneet omaksensa sen maan, jonka Herra, teidän  Jumalanne, antaa teille Jordanin tuolta puolelta; sitten saatte palata  takaisin, kukin omistamallensa maalle, jonka minä olen teille antanut.`</li>
      <li>Ja silloin minä käskin Joosuaa ja sanoin: `Sinä olet omin silmin  nähnyt kaiken, mitä Herra, teidän Jumalanne, on tehnyt näille kahdelle  kuninkaalle. Samalla tavalla Herra on tekevä kaikille valtakunnille,  joihin sinä menet.</li>
      <li>Älkää niitä peljätkö, sillä Herra, teidän Jumalanne, sotii itse  teidän puolestanne.`</li>
      <li>Ja silloin minä anoin Herralta armoa sanoen:</li>
      <li>`Herra, Herra, sinä olet alkanut näyttää palvelijallesi  valtasuuruuttasi ja väkevää kättäsi; sillä kuka on se jumala taivaassa  tai maassa, joka voi tehdä sellaisia töitä ja niin voimallisia tekoja  kuin sinä?</li>
      <li>Niin salli minun nyt mennä katsomaan sitä hyvää maata, joka on  tuolla puolella Jordanin, tuota ihanaa vuoristoa ja Libanonia.`</li>
      <li>Mutta Herra oli julmistunut minuun teidän tähtenne eikä kuullut  minua, vaan sanoi minulle: `Riittää! Älä puhu minulle enempää tästä  asiasta.</li>
      <li>Nouse Pisgan huipulle ja kohota katseesi länteen ja pohjoiseen,  etelään ja itään ja katsele silmilläsi; sillä tämän Jordanin yli sinä et  mene.</li>
      <li>Ja anna määräyksiä Joosualle, vahvista ja rohkaise häntä. Sillä hän  menee sinne tämän kansan edellä, ja hän jakaa heille perinnöksi sen  maan, jonka sinä näet.`</li>
      <li>Ja me jäimme laaksoon, vastapäätä Beet-Peoria."</li>
    </ol>
  </li>
  <li>
    <ol>
      <li>"Ja nyt, Israel, kuule ne käskyt ja säädökset, jotka minä teille  opetan, että seuraisitte niitä, eläisitte ja ottaisitte omaksenne sen  maan, jonka Herra, teidän isienne Jumala, teille antaa.</li>
      <li>Älkää lisätkö mitään siihen, mitä minä teille määrään, älkääkä ottako  siitä mitään pois, vaan noudattakaa Herran, teidän Jumalanne, käskyjä,  jotka minä teille annan.</li>
      <li>Te olette omin silmin nähneet, mitä Herra teki Baal-Peorin asiassa,  kuinka Herra, sinun Jumalasi, hävitti sinun keskuudestasi jokaisen, joka  lähti kulkemaan Baal-Peorin perässä.</li>
      <li>Mutta te, jotka riipuitte kiinni Herrassa, teidän Jumalassanne, te  kaikki olette elossa vielä tänä päivänä.</li>
      <li>Katso, minä olen opettanut teille käskyt ja säädökset, niinkuin  Herra, minun Jumalani, on minua käskenyt, että seuraisitte niitä siinä  maassa, jota te menette ottamaan omaksenne.</li>
      <li>Noudattakaa ja seuratkaa niitä, sillä se on oleva teidän viisautenne  ja ymmärryksenne kansojen silmissä. Kun he kuulevat kaikki nämä käskyt,  sanovat he: `Totisesti, viisas ja ymmärtäväinen kansa on tämä suuri  kansa`.</li>
      <li>Sillä onko toista suurta kansaa, jonka jumalat ovat sitä niin  lähellä, kuin Herra, meidän Jumalamme, on lähellä meitä, niin usein kuin  me häntä rukoilemme?</li>
      <li>Ja onko toista suurta kansaa, jolla on niin vanhurskaat käskyt ja  säädökset, kuin on koko tämä laki, jonka minä tänä päivänä teille annan?</li>
      <li>Ole vain varuillasi ja ota itsestäsi tarkka vaari, ettet unhota, mitä  omin silmin olet nähnyt, ja ettei se lähde sinun sydämestäsi koko  elinaikanasi, vaan että ilmoitat sen lapsillesi ja lastesi lapsille:</li>
      <li>mitä tapahtui sinä päivänä, jona seisoit Herran, sinun Jumalasi,  edessä Hoorebilla, kun Herra sanoi minulle: `Kokoa kansa, niin minä  julistan heille sanani, että he oppisivat pelkäämään minua, niin kauan  kuin elävät maan päällä, ja opettaisivat lapsensakin siihen`.</li>
      <li>Ja te astuitte esille ja jäitte seisomaan vuoren juurelle, ja vuori  paloi tulena, joka loimusi sisimpään taivaaseen asti pimeyden ja  synkkien pilvien keskellä.</li>
      <li>Ja Herra puhui teille tulen keskeltä. Sanat te kuulitte, mutta ette  nähneet hänen muotoansa, kuulitte vain äänen.</li>
      <li>Ja hän ilmoitti teille liittonsa, jonka hän käski teidän pitää,  nimittäin ne kymmenen käskysanaa; ja hän kirjoitti ne kahteen  kivitauluun.</li>
      <li>Ja minun Herra silloin käski opettaa teille käskyt ja säädökset,  että te seuraisitte niitä siinä maassa, jota te menette ottamaan  omaksenne.</li>
      <li>Ottakaa siis itsestänne tarkka vaari - sillä te ette sinä päivänä,  jona Herra puhui teille tulen keskeltä Hoorebilla, nähneet hänestä  minkäänkaltaista muotoa -</li>
      <li>ettette menettele kelvottomasti ettekä tee itsellenne jumalankuvaa,  ette minkään muotoista patsasta, ette miehen tai naisen kuvaa,</li>
      <li>ette maan päällä liikkuvan nelijalkaisen eläimen kuvaa, ette taivaan  alla lentävän siivekkään linnun kuvaa,</li>
      <li>ette maassa matelevaisen kuvaa ettekä vesissä maan alla olevan kalan  kuvaa;</li>
      <li>ja ettet, kun nostat silmäsi taivasta kohti ja katselet aurinkoa ja  kuuta ja tähtiä, kaikkea taivaan joukkoa, anna vietellä itseäsi  kumartamaan ja palvelemaan niitä, sillä Herra, sinun Jumalasi, on  jakanut ne kaikille muille kansoille koko taivaan alla.</li>
      <li>Onhan Herra ottanut teidät ja vienyt pois rautapätsistä, Egyptistä,  että teistä tulisi hänen perintökansansa, niinkuin nyt on tapahtunut.</li>
      <li>Mutta Herra vihastui minuun teidän tähtenne ja vannoi, etten minä  saa mennä Jordanin yli enkä tulla siihen hyvään maahan, jonka Herra,  sinun Jumalasi, antaa sinulle perintöosaksi,</li>
      <li>vaan että minä kuolen tässä maassa enkä mene Jordanin yli.  Mutta te  menette sen yli ja otatte tuon hyvän maan omaksenne.</li>
      <li>Niin varokaa, ettette unhota Herran, teidän Jumalanne, liittoa,  jonka hän on tehnyt teidän kanssanne, ettekä tee itsellenne  jumalankuvaa, mitään sen muotoista kuvaa, jota Herra, sinun Jumalasi, on  kieltänyt sinua tekemästä.</li>
      <li>Sillä Herra, sinun Jumalasi, on kuluttava tuli, kiivas Jumala.</li>
      <li>Kun sitten sinulle on syntynyt lapsia ja lasten lapsia ja te olette  vanhentuneet maassa, ja jos te silloin menettelette kelvottomasti ja  teette itsellenne jumalankuvan, minkämuotoisen kuvan hyvänsä, ja siten  teette sitä, mikä on pahaa Herran, sinun Jumalasi, silmissä, ja  vihoitatte hänet,</li>
      <li>niin minä otan tänä päivänä taivaan ja maan todistajiksi teitä  vastaan, että teidät äkkiä hävitetään siitä maasta, johon te menette  Jordanin yli ottamaan sen omaksenne; te ette saa kauan elää siellä, vaan  teidät tuhotaan kokonaan.</li>
      <li>Ja Herra hajottaa teidät kansojen sekaan, ja ainoastaan vähäinen  joukko teitä on jäävä niiden pakanakansojen keskelle, joiden tykö Herra  teidät kuljettaa.</li>
      <li>Ja siellä te palvelette jumalia, jotka ovat ihmiskätten tekoa, puuta  ja kiveä, jotka eivät näe eivätkä kuule, eivät syö eivätkä hajua tunne.</li>
      <li>Mutta sitten sinä siellä etsit Herraa, sinun Jumalaasi, ja sinä  löydät hänet, kun kysyt häntä kaikesta sydämestäsi ja kaikesta  sielustasi.</li>
      <li>Kun olet ahdistuksessa ja kaikki tämä kohtaa sinua aikojen lopussa,  niin sinä palajat Herran, sinun Jumalasi, tykö ja kuulet hänen ääntänsä.</li>
      <li>Sillä Herra, sinun Jumalasi, on laupias Jumala. Hän ei jätä sinua  eikä hukuta sinua; hän ei unhota sinun isiesi kanssa tekemäänsä liittoa,  jonka hän on heille valalla vahvistanut.</li>
      <li>Sillä kysy menneiltä ajoilta, jotka ovat olleet ennen sinua, alkaen  siitä päivästä, jona Jumala loi ihmiset maan päälle, kysy taivaan  äärestä toiseen: onko koskaan mitään näin suurta tapahtunut, tai onko  mitään tällaista ikinä kuultu?</li>
      <li>Onko mikään kansa kuullut Jumalan äänen puhuvan tulen keskeltä,  niinkuin sinä olet kuullut, ja kuitenkin jäänyt elämään?</li>
      <li>Tahi onko mikään jumala koettanut mennä ottamaan itsellensä kansaa  toisen kansan keskuudesta koettelemuksilla, tunnusteoilla ja ihmeillä,  sodalla, väkevällä kädellä ja ojennetulla käsivarrella ja suurilla,  peljättävillä teoilla, minkä kaiken Herra, teidän Jumalanne, on tehnyt  teille Egyptissä, sinun silmiesi edessä?</li>
      <li>Sinun on annettu se nähdä, tietääksesi, että Herra on Jumala, eikä  muuta jumalaa ole kuin hän.</li>
      <li>Taivaasta hän antoi sinun kuulla äänensä opettaaksensa sinua, ja  maan päällä hän antoi sinun nähdä suuren tulensa, ja sinä kuulit hänen  sanansa tulen keskeltä.</li>
      <li>Koska hän siis rakasti sinun isiäsi ja valitsi heidän jälkeläisensä  itselleen ja itse suurella voimallaan vei sinut pois Egyptistä</li>
      <li>karkoittaen sinun tieltäsi kansoja, suurempia ja väkevämpiä kuin  sinä, ja tuoden sinut heidän maahansa antaakseen sen sinulle  perintöosaksi, niinkuin nyt on tapahtunut,</li>
      <li>niin tiedä siis tänä päivänä ja paina se sydämeesi, että Herra on  Jumala ylhäällä taivaassa ja alhaalla maan päällä, eikä muuta jumalaa  ole.</li>
      <li>Noudata hänen säädöksiänsä ja käskyjänsä, jotka minä tänä päivänä  sinulle annan, että sinä ja sinun lapsesi sinun jälkeesi menestyisitte  ja että eläisit kauan siinä maassa, jonka Herra, sinun Jumalasi, antaa  sinulle ainiaaksi."</li>
      <li>Silloin Mooses erotti kolme kaupunkia tuolta puolelta Jordanin,  auringon nousun puolelta,</li>
      <li>että niihin voisi paeta tappaja, joka on tappanut toisen  tahtomattaan ja häntä ennestään vihaamatta; paetkoon hän johonkin näistä  kaupungeista, niin hän saa elää.</li>
      <li>Ne olivat: ruubenilaisille Beser erämaassa, ylätasangolla;  gaadilaisille Raamot Gileadissa ja manasselaisille Goolan Baasanissa.</li>
      <li>Tämä on se laki, jonka Mooses antoi israelilaisille,</li>
      <li>ja nämä ovat ne todistukset, käskyt ja oikeudet, jotka Mooses  julisti israelilaisille, heidän lähdettyään Egyptistä,</li>
      <li>tuolla puolella Jordanin, laaksossa, vastapäätä Beet-Peoria,  Siihonin, amorilaisten kuninkaan, maassa, hänen, joka asui Hesbonissa ja  jonka Mooses ja israelilaiset voittivat, lähdettyänsä Egyptistä.</li>
      <li>Ja he ottivat omakseen hänen maansa ja Oogin, Baasanin kuninkaan,  maan, kahden amorilaisten kuninkaan maat, jotka ovat tuolla puolella  Jordanin, auringon nousuun päin,</li>
      <li>alkaen Aroerista, joka on Arnonjoen rannalla, aina Sirjonin vuoreen,  se on Hermoniin, saakka,</li>
      <li>sekä koko Aromaan, tuolla puolella Jordanin, idän puolella, aina  Aromaan mereen saakka, Pisgan rinteiden juurelle.</li>
    </ol>
  </li>
  <li>
    <ol>
      <li>Ja Mooses kutsui kokoon kaiken Israelin ja sanoi heille: "Kuule,  Israel, nämä käskyt ja oikeudet, jotka minä tänä päivänä julistan teidän  korvienne kuullen. Oppikaa ne ja noudattakaa niitä tarkoin.</li>
      <li>Herra, meidän Jumalamme, teki liiton meidän kanssamme Hoorebilla.</li>
      <li>Herra ei tehnyt tätä liittoa meidän isiemme kanssa, vaan meidän  kanssamme, jotka olemme tässä tänä päivänä, kaikkien meidän kanssamme,  jotka nyt elämme.</li>
      <li>Kasvoista kasvoihin Herra puhui teidän kanssanne vuorelta, tulen  keskeltä.</li>
      <li>Minä seisoin silloin Herran ja teidän välillänne ja ilmoitin teille  Herran sanan, sillä te pelkäsitte tulta ettekä nousseet vuorelle. Hän  sanoi:</li>
      <li>`Minä olen Herra, sinun Jumalasi, joka vein sinut pois Egyptin  maasta, orjuuden pesästä.</li>
      <li>Älä pidä muita jumalia minun rinnallani.</li>
      <li>Älä tee itsellesi jumalankuvaa, älä mitään kuvaa, älä niistä, jotka  ovat ylhäällä taivaassa, älä niistä, jotka ovat alhaalla maan päällä,  äläkä niistä, jotka ovat vesissä maan alla.</li>
      <li>Älä kumarra niitä äläkä palvele niitä. Sillä minä, Herra, sinun  Jumalasi, olen kiivas Jumala, joka kostan isien pahat teot lapsille  kolmanteen ja neljänteen polveen, niille, jotka minua vihaavat;</li>
      <li>mutta teen laupeuden tuhansille, jotka minua rakastavat ja pitävät  minun käskyni.</li>
      <li>Älä turhaan lausu Herran, sinun Jumalasi, nimeä, sillä Herra ei jätä  rankaisematta sitä, joka hänen nimensä turhaan lausuu.</li>
      <li>Ota vaari lepopäivästä, niin että sen pyhität, niinkuin Herra, sinun  Jumalasi, on sinua käskenyt.</li>
      <li>Kuusi päivää tee työtä ja toimita kaikki askareesi;</li>
      <li>mutta seitsemäs päivä on Herran, sinun Jumalasi, sapatti; silloin  älä mitään askaretta toimita, älä sinä älköönkä sinun poikasi tai  tyttäresi, sinun palvelijasi tai palvelijattaresi, sinun härkäsi, aasisi  tai muu juhtasi älköönkä muukalaisesi, joka sinun porteissasi on, että  palvelijasi ja palvelijattaresi saisivat levätä niinkuin sinäkin.</li>
      <li>Ja muista, että itse olit orjana Egyptin maassa ja että Herra, sinun  Jumalasi, vei sinut sieltä pois väkevällä kädellä ja ojennetulla  käsivarrella. Sentähden Herra, sinun Jumalasi, käski sinun viettää  lepopäivän.</li>
      <li>Kunnioita isääsi ja äitiäsi, niinkuin Herra, sinun Jumalasi, on  sinua käskenyt, että kauan eläisit ja menestyisit siinä maassa, jonka  Herra, sinun Jumalasi, sinulle antaa.</li>
      <li>Älä tapa.</li>
      <li>Älä tee huorin.</li>
      <li>Älä varasta.</li>
      <li>Älä sano väärää todistusta lähimmäisestäsi.</li>
      <li>Älä himoitse lähimmäisesi vaimoa. Älä halaja lähimmäisesi huonetta,  älä hänen peltoansa, älä hänen palvelijaansa, palvelijatartansa,  härkäänsä, aasiansa, äläkä mitään, mikä on lähimmäisesi omaa.`</li>
      <li>Nämä sanat Herra puhui koko teidän seurakunnallenne vuorelta, tulen  ja synkkien pilvien keskeltä, suurella äänellä, eikä siihen enempää  lisännyt. Ja hän kirjoitti ne kahteen kivitauluun ja antoi ne minulle.</li>
      <li>Kun te kuulitte äänen pimeyden keskeltä, vuoren palaessa tulena,  niin te astuitte minun luokseni, kaikki teidän sukukuntienne päämiehet,  niin myös teidän vanhimpanne.</li>
      <li>Ja te sanoitte: `Katso, Herra, meidän Jumalamme, on antanut meidän  nähdä kirkkautensa ja valtasuuruutensa, ja me olemme kuulleet hänen  äänensä tulen keskeltä. Tänä päivänä me olemme nähneet, että Jumala voi  puhua ihmisen kanssa, ja tämä jää kuitenkin henkiin.</li>
      <li>Miksi on meidän siis kuoleminen? Sillä tämä suuri tuli kuluttaa  meidät. Jos me vielä kuulemme Herran, meidän Jumalamme, äänen, niin me  kuolemme.</li>
      <li>Sillä kuka kaikesta lihasta on koskaan niinkuin me kuullut elävän  Jumalan äänen puhuvan tulen keskeltä ja jäänyt henkiin?</li>
      <li>Astu siis esiin ja kuule kaikki, mitä Herra, meidän Jumalamme,  sanoo; ja puhu sinä meille kaikki, mitä Herra, meidän Jumalamme, sinulle  puhuu, niin me kuulemme ja teemme.`</li>
      <li>Ja Herra kuuli teidän puheenne, kun te puhuitte minulle, ja Herra  sanoi minulle: `Minä olen kuullut, mitä tämä kansa on puhunut sinulle.  Kaikki, mitä he ovat puhuneet, on oikein puhuttu.</li>
      <li>Jospa heillä olisi sellainen sydän, että he alati pelkäisivät minua  ja noudattaisivat kaikkia minun käskyjäni, niin että he ja heidän  lapsensa menestyisivät iankaikkisesti!</li>
      <li>Mene siis ja sano heille: Palatkaa majoillenne.</li>
      <li>Mutta jää sinä tähän minun eteeni, niin minä puhun sinulle kaikki ne  käskyt, säädökset ja oikeudet, jotka sinun on opetettava heille, että he  seuraisivat niitä siinä maassa, jonka minä annan heille omaksi.`</li>
      <li>Niin noudattakaa siis tarkoin niitä, niinkuin Herra, teidän  Jumalanne, on teitä käskenyt; älkää poiketko oikealle älkääkä  vasemmalle,</li>
      <li>vaan vaeltakaa aina sitä tietä, jota Herra, teidän Jumalanne, käski  teidän vaeltaa, että eläisitte, menestyisitte ja elinpäivänne olisivat  pitkät siinä maassa, jonka otatte omaksenne."</li>
    </ol>
  </li>
  <li>
    <ol>
      <li>"Ja nämä ovat ne käskyt, säädökset ja oikeudet, jotka Herra, teidän  Jumalanne, on käskenyt teille opettaa, että seuraisitte niitä siinä  maassa, jota te menette ottamaan omaksenne</li>
      <li>- että sinä pelkäisit Herraa, sinun Jumalaasi, ja noudattaisit  kaikkia hänen säädöksiänsä ja käskyjänsä, jotka minä sinulle annan, sekä  sinä että sinun poikasi ja poikasi poika, kaikkena elinaikanasi, ja että  saisit kauan elää.</li>
      <li>Niin kuule siis, Israel, ja noudata tarkoin niitä, että, niinkuin  Herra, sinun isiesi Jumala, on sinulle luvannut, menestyisit ja te  lisääntyisitte suuresti siinä maassa, joka vuotaa maitoa ja mettä.</li>
      <li>Kuule, Israel! Herra, meidän Jumalamme, Herra on yksi.</li>
      <li>Ja rakasta Herraa, sinun Jumalaasi, kaikesta sydämestäsi ja kaikesta  sielustasi ja kaikesta voimastasi.</li>
      <li>Nämä sanat, jotka minä tänä päivänä sinulle annan, painukoot  sydämeesi.</li>
      <li>Ja teroita niitä lastesi mieleen ja puhu niistä kotona istuessasi ja  tietä käydessäsi, maata pannessasi ja ylös noustessasi.</li>
      <li>Ja sido ne merkiksi käteesi, ja ne olkoot muistolauseena sinun  otsallasi.</li>
      <li>Ja kirjoita ne talosi pihtipieliin ja portteihisi.</li>
      <li>Kun Herra, sinun Jumalasi, on vienyt sinut siihen maahan, jonka hän  isillesi, Aabrahamille, Iisakille ja Jaakobille, vannotulla valalla on  luvannut antaa sinulle - suuret ja kauniit kaupungit, joita sinä et ole  rakentanut,</li>
      <li>ja talot, täynnä kaikkea hyvää, joita sinä et ole täyttänyt, ja  kallioon hakatut vesisäiliöt, joita sinä et ole hakannut, viinitarhat ja  öljypuut, joita sinä et ole istuttanut - ja kun sinä olet syönyt ja olet  ravittu,</li>
      <li>niin varo, ettet unhota Herraa, joka vei sinut pois Egyptin maasta,  orjuuden pesästä.</li>
      <li>Pelkää Herraa, sinun Jumalaasi, ja palvele häntä ja vanno hänen  nimeensä.</li>
      <li>Älkää kulkeko muiden jumalien perässä, niiden kansain jumalien,  jotka asuvat teidän ympärillänne -</li>
      <li>sillä Herra, sinun Jumalasi, on kiivas Jumala sinun keskelläsi -  ettei Herran, sinun Jumalasi, viha syttyisi sinua vastaan ja hän  hävittäisi sinua maasta.</li>
      <li>Älkää kiusatko Herraa, teidän Jumalaanne, niinkuin kiusasitte häntä  Massassa,</li>
      <li>vaan noudattakaa Herran, teidän Jumalanne, käskyjä ja niitä  todistuksia ja säädöksiä, jotka hän on sinulle antanut.</li>
      <li>Ja tee, mikä on oikeata ja hyvää Herran silmissä, että menestyisit  ja pääsisit siihen hyvään maahan, jonka Herra valalla vannoen on  luvannut sinun isillesi, ja ottaisit sen omaksesi</li>
      <li>ja karkoittaisit tieltäsi kaikki vihollisesi, niinkuin Herra on  puhunut.</li>
      <li>Kun poikasi vastaisuudessa kysyy sinulta ja sanoo: `Mitä merkitsevät  ne todistukset, säädökset ja oikeudet, jotka Herra, meidän Jumalamme, on  teille antanut?`</li>
      <li>niin vastaa pojallesi: `Me olimme faraon orjia Egyptissä, mutta  väkevällä kädellä Herra vei meidät pois Egyptistä.</li>
      <li>Ja Herra teki suuria ja tuhoisia tunnustekoja ja ihmeitä Egyptissä  faraolle ja kaikelle hänen hoviväellensä meidän silmiemme edessä,</li>
      <li>mutta meidät hän vei sieltä pois ja johdatti meidät siihen maahan,  jonka hän valalla vannoen oli luvannut meidän isillemme, ja antoi sen  meille.</li>
      <li>Ja Herra käski meidän pitää kaikki nämä säädökset ja peljätä Herraa,  meidän Jumalaamme, että me aina menestyisimme ja hän pitäisi meitä  elossa, niinkuin tähän päivään saakka on tapahtunut.</li>
      <li>Ja se on koituva meille vanhurskaudeksi, että tarkoin noudatamme  kaikkia näitä käskyjä Herran, meidän Jumalamme, edessä, niinkuin hän on  meitä käskenyt.`"</li>
    </ol>
  </li>
  <li>
    <ol>
      <li>"Kun Herra, sinun Jumalasi, vie sinut siihen maahan, jota menet  ottamaan omaksesi, ja kun hän sinun tieltäsi karkoittaa suuret kansat,  heettiläiset, girgasilaiset, amorilaiset, kanaanilaiset, perissiläiset,  hivviläiset ja jebusilaiset, nuo seitsemän kansaa, jotka ovat sinua  suuremmat ja väkevämmät,</li>
      <li>ja kun Herra, sinun Jumalasi, antaa ne sinulle alttiiksi ja sinä  voitat ne, niin vihi heidät tuhon omiksi; älä tee liittoa heidän  kanssansa äläkä osoita heille armoa.</li>
      <li>Älä lankoudu heidän kanssansa; älä anna tyttäriäsi heidän pojillensa  äläkä ota heidän tyttäriänsä pojillesi vaimoiksi.</li>
      <li>Sillä he viettelevät sinun poikasi luopumaan minusta ja palvelemaan  muita jumalia; ja silloin Herran viha syttyy teitä kohtaan, ja hän  hävittää sinut nopeasti.</li>
      <li>Vaan tehkää heille näin: kukistakaa heidän alttarinsa, murskatkaa  heidän patsaansa, hakatkaa maahan heidän aserakarsikkonsa ja polttakaa  tulessa heidän jumalankuvansa.</li>
      <li>Sillä sinä olet Herralle, Jumalallesi, pyhitetty kansa; Herra, sinun  Jumalasi, on valinnut sinut omaisuuskansakseen ennen kaikkia muita  kansoja, mitä maan päällä on.</li>
      <li>Ei Herra sentähden ole mielistynyt teihin ja valinnut teitä, että  olisitte lukuisammat kaikkia muita kansoja, sillä tehän olette kaikkia  muita kansoja vähälukuisemmat,</li>
      <li>vaan sen tähden, että Herra rakasti teitä ja tahtoi pitää valan,  jonka hän oli vannonut teidän isillenne; niin Herra vei teidät pois  väkevällä kädellä ja vapahti sinut orjuuden pesästä, faraon, Egyptin  kuninkaan, käsistä.</li>
      <li>Ja tiedä siis, että Herra, sinun Jumalasi, on Jumala, uskollinen  Jumala, joka pitää liiton ja on laupias tuhansiin polviin asti niille,  jotka häntä rakastavat ja pitävät hänen käskynsä,</li>
      <li>mutta kostaa sille, joka häntä vihaa, ja hukuttaa hänet. Hän ei  vitkastele, vaan kostaa sille, joka häntä vihaa.</li>
      <li>Noudata siis niitä käskyjä, säädöksiä ja oikeuksia, jotka minä tänä  päivänä sinulle annan, ja pidä ne.</li>
      <li>Jos te tottelette näitä säädöksiä, noudatatte ja seuraatte niitä,  niin Herra, sinun Jumalasi, pitää liittonsa ja on laupias sinulle,  niinkuin hän valalla vannoen on sinun isillesi luvannut.</li>
      <li>Ja hän rakastaa sinua, siunaa sinua ja antaa sinun lisääntyä; hän  siunaa sinun kohtusi hedelmän ja maasi hedelmän, siunaa sinun viljasi,  viinisi ja öljysi, sinun raavaittesi vasikat ja lampaittesi karitsat  siinä maassa, jonka hän isillesi vannotulla valalla on luvannut antaa  sinulle.</li>
      <li>Siunattu olet sinä oleva yli kaikkien muitten kansojen.  Hedelmätöntä miestä tai naista ei ole sinun keskuudessasi oleva, ei  myöskään sinun karjassasi yhtään hedelmätöntä.</li>
      <li>Ja Herra on poistava sinusta kaikki sairaudet; ei ainoatakaan  Egyptin kovista taudeista, jotka sinä tunnet, hän ole paneva sinun  kärsittäväksesi, vaan hän antaa niiden tulla kaikkiin niihin, jotka  sinua vihaavat.</li>
      <li>Tuhoa kaikki kansat, jotka Herra, sinun Jumalasi, antaa sinulle; älä  heitä sääli. Älä myöskään palvele heidän jumaliansa, sillä se tulee  sinulle paulaksi.</li>
      <li>Vaikka ajatteletkin sydämessäsi: `Nämä kansat ovat minua suuremmat,  kuinka minä voisin ne karkoittaa?`</li>
      <li>niin älä kuitenkaan pelkää niitä; muista, mitä Herra, sinun  Jumalasi, teki faraolle ja kaikille egyptiläisille,</li>
      <li>niitä suuria koettelemuksia, jotka sinä näit omin silmin, ja niitä  tunnustekoja ja ihmeitä ja sitä väkevätä kättä ja ojennettua käsivartta,  joilla Herra, sinun Jumalasi, vei sinut pois. Samoin on Herra, sinun  Jumalasi, tekevä kaikille niille kansoille, joita sinä pelkäät.</li>
      <li>Niin, Herra, sinun Jumalasi, lähettää heidän kimppuunsa herhiläisiä,  kunnes ne, jotka ovat jäljellä ja ovat sinulta piiloutuneet, ovat  hävitetyt.</li>
      <li>Älä heitä säikähdy, sillä Herra, sinun Jumalasi, on sinun  keskelläsi, suuri ja peljättävä Jumala.</li>
      <li>Ja Herra, sinun Jumalasi, karkoittaa nämä kansat sinun tieltäsi  vähitellen. Älä lopeta heitä yhtäkkiä, etteivät metsän pedot lisääntyisi  sinun vahingoksesi.</li>
      <li>Herra, sinun Jumalasi, antaa heidät sinulle alttiiksi ja saattaa  heidät suureen hämminkiin, kunnes he tuhoutuvat,</li>
      <li>ja hän antaa heidän kuninkaansa sinun käsiisi, ja sinä hävität  heidän nimensä taivaan alta. Ei kukaan kestä sinun edessäsi, vaan sinä  tuhoat heidät.</li>
      <li>Heidän jumaliensa kuvat polttakaa tulessa. Älä himoitse hopeata ja  kultaa, joka niissä on, äläkä ota siitä itsellesi mitään, ettet joutuisi  sen paulaan, sillä se on Herralle, sinun Jumalallesi, kauhistus.</li>
      <li>Äläkä vie sitä kauhistusta taloosi, ettet sinäkin samoin kuin se  joutuisi vihittäväksi tuhon omaksi. Katso se inhottavaksi ja  kauhistavaksi, sillä se on vihitty tuhon omaksi."</li>
    </ol>
  </li>
  <li>
    <ol>
      <li>"Pitäkää tarkoin kaikki käskyt, jotka minä tänä päivänä sinulle  annan, että eläisitte ja lisääntyisitte ja pääsisitte ottamaan omaksenne  sen maan, jonka Herra valalla vannoen on luvannut teidän isillenne.</li>
      <li>Ja muista kaikki, mitä on tapahtunut sillä tiellä, jota Herra, sinun  Jumalasi, näinä neljänäkymmenenä vuotena on sinua kuljettanut erämaassa  nöyryyttääksensä sinua ja koetellaksensa sinua ja tietääksensä, mitä  sinun sydämessäsi on: tahdotko noudattaa hänen käskyjänsä vai etkö.</li>
      <li>Hän nöyryytti sinua ja antoi sinun nähdä nälkää, ja hän antoi sinulle  mannaa syödä, jota et ennen tuntenut ja jota eivät isäsikään tunteneet,  opettaaksensa sinut ymmärtämään, että ihminen ei elä ainoastaan  leivästä, vaan että hän elää jokaisesta sanasta, joka Herran suusta  lähtee.</li>
      <li>Sinun vaatteesi eivät kuluneet yltäsi, eivätkä sinun jalkasi  ajettuneet näinä neljänäkymmenenä vuotena.</li>
      <li>Tiedä siis sydämessäsi, että Herra, sinun Jumalasi, kasvattaa sinua,  niinkuin isä kasvattaa poikaansa.</li>
      <li>Ja noudata Herran, sinun Jumalasi, käskyjä, vaella hänen teitänsä ja  pelkää häntä.</li>
      <li>Sillä Herra, sinun Jumalasi, vie sinut hyvään maahan, laaksoissa ja  vuorilla vuotavien purojen, lähteiden ja syvien vesien maahan,</li>
      <li>nisun ja ohran, viiniköynnöksen, viikunapuun ja granaattiomenapuun  maahan, jalostetun öljypuun ja hunajan maahan,</li>
      <li>maahan, jossa sinun ei tarvitse puutteessa leipääsi syödä eikä mitään  puutetta nähdä, maahan, jonka kivet ovat rautaa ja jonka vuorista voit  louhia vaskea.</li>
      <li>Kun sinä syöt ja tulet ravituksi, niin ylistä Herraa, sinun  Jumalaasi, siitä hyvästä maasta, jonka hän on antanut sinulle.</li>
      <li>Varo, ettet unhota Herraa, sinun Jumalaasi, ja muista noudattaa  hänen käskyjänsä, oikeuksiansa ja säädöksiänsä, jotka minä tänä päivänä  sinulle annan.</li>
      <li>Kun sinä syöt ja tulet ravituksi, kun rakennat kauniita taloja ja  asut niissä,</li>
      <li>kun karjasi ja lampaasi lisääntyvät ja kun hopeasi ja kultasi  lisääntyy ja kaikki, mitä sinulla on, lisääntyy,</li>
      <li>niin älköön sydämesi ylpistykö, äläkä unhota Herraa, sinun  Jumalaasi, joka vei sinut pois Egyptin maasta, orjuuden pesästä,</li>
      <li>kuljetti sinua suuressa ja hirmuisessa, myrkyllisten käärmeiden ja  skorpionien ja kuivien, vedettömien maiden erämaassa, vuodatti sinulle  vettä kovasta kalliosta</li>
      <li>ja antoi erämaassa sinulle mannaa syödä, jota sinun isäsi eivät  tunteneet - nöyryyttääksensä ja koetellaksensa sinua ja lopuksi sinulle  hyvää tehdäksensä.</li>
      <li>Älä ajattele sydämessäsi: `Oma voimani ja oman käteni väkevyys on  hankkinut minulle tämän rikkauden`,</li>
      <li>vaan muista, että Herra, sinun Jumalasi, antaa sinulle voiman  hankkia rikkautta pitääkseen liittonsa, jonka hän valalla vannoen teki  sinun isiesi kanssa, niinkuin tähän päivään saakka on tapahtunut.</li>
      <li>Mutta jos sinä unhotat Herran, sinun Jumalasi, ja seuraat muita  jumalia, palvelet niitä ja kumarrat niitä, niin minä vakuutan teille  tänä päivänä, että te peräti hukutte.</li>
      <li>Niinkuin ne kansat, jotka Herra hukuttaa teidän tieltänne, niin  tekin hukutte, kun ette kuulleet Herraa, teidän Jumalaanne."</li>
    </ol>
  </li>
  <li>
    <ol>
      <li>"Kuule, Israel! Sinä menet nyt Jordanin yli laskeaksesi valtasi alle  kansoja, jotka ovat sinua suuremmat ja väkevämmät, ja suuria, taivaan  tasalle varustettuja kaupunkeja,</li>
      <li>anakilaisten suuren ja kookkaan kansan, jonka sinä tunnet ja josta  olet kuullut sanottavan: `Kuka kestää anakilaisten edessä?`</li>
      <li>Niin tiedä nyt, että Herra, sinun Jumalasi, käy sinun edelläsi  niinkuin kuluttava tuli; hän hävittää heidät ja nöyryyttää heidät sinun  edessäsi, ja sinä karkoitat heidät ja hukutat heidät nopeasti, niinkuin  Herra on sinulle puhunut.</li>
      <li>Kun Herra, sinun Jumalasi, työntää heidät sinun tieltäsi, niin älä  ajattele sydämessäsi näin: `Minun vanhurskauteni tähden Herra on tuonut  minut ottamaan tämän maan omakseni`. Sillä näiden kansojen  jumalattomuuden tähden Herra karkoittaa heidät sinun tieltäsi.</li>
      <li>Et sinä vanhurskautesi ja oikeamielisyytesi tähden pääse ottamaan  heidän maatansa omaksesi, vaan näiden kansojen jumalattomuuden tähden  Herra, sinun Jumalasi, karkoittaa heidät sinun tieltäsi ja  täyttääksensä, mitä Herra valalla vannoen on luvannut sinun isillesi,  Aabrahamille, Iisakille ja Jaakobille.</li>
      <li>Tiedä siis, ettei Herra, sinun Jumalasi, sinun vanhurskautesi tähden  anna sinulle tätä hyvää maata omaksesi; sillä sinä olet niskurikansa.</li>
      <li>Muista äläkä unhota, kuinka sinä erämaassa vihoitit Herran, sinun  Jumalasi. Siitä päivästä alkaen, jona sinä lähdit Egyptin maasta, aina  siihen saakka, kun te tulitte tähän paikkaan, te olette niskoitelleet  Herraa vastaan.</li>
      <li>Myöskin Hoorebilla te vihoititte Herran, ja Herra vihastui teihin,  niin että hän aikoi tuhota teidät.</li>
      <li>Kun minä olin noussut vuorelle vastaanottamaan kivitaulut, sen liiton  taulut, jonka Herra oli tehnyt teidän kanssanne, olin minä vuorella  neljäkymmentä päivää ja neljäkymmentä yötä syömättä ja juomatta.</li>
      <li>Ja Herra antoi minulle ne kaksi kivitaulua, joihin oli kirjoitettu  Jumalan sormella, ja niissä oli kaikki ne sanat, jotka Herra oli puhunut  teille vuorelta, tulen keskeltä, silloin kun seurakunta oli koolla.</li>
      <li>Ja niiden neljänkymmenen päivän ja neljänkymmenen yön kuluttua Herra  antoi minulle ne kaksi kivitaulua, liitontaulut.</li>
      <li>Ja Herra sanoi minulle: `Nouse ja astu nopeasti täältä alas, sillä  sinun kansasi, jonka sinä veit pois Egyptistä, on turmion tehnyt.  Pian  he poikkesivat siltä tieltä, jota minä käskin heidän vaeltaa; he tekivät  itselleen valetun kuvan.`</li>
      <li>Ja Herra puhui minulle sanoen: `Minä olen nähnyt, että tämä kansa on  niskurikansa.</li>
      <li>Anna minun olla, minä tuhoan heidät ja pyyhin pois heidän nimensä  taivaan alta. Mutta sinusta minä teen väkevämmän ja lukuisamman kansan,  kuin se on.`</li>
      <li>Silloin minä käännyin ja astuin alas vuorelta, vuoren palaessa  tulena; ja minulla oli käsissäni ne kaksi liitontaulua.</li>
      <li>Ja niin minä näin, että te olitte rikkoneet Herraa, teidän  Jumalaanne, vastaan: olitte tehneet itsellenne valetun vasikankuvan,  pian poikenneet siltä tieltä, jota Herra oli käskenyt teidän vaeltaa.</li>
      <li>Silloin minä tartuin molempiin tauluihin ja heitin ne käsistäni ja  murskasin ne teidän silmienne edessä.</li>
      <li>Ja minä heittäydyin Herran eteen ja olin, niinkuin edelliselläkin  kerralla, neljäkymmentä päivää ja neljäkymmentä yötä syömättä ja  juomatta, kaiken sen synnin tähden, jota te olitte tehneet, kun teitte  sitä, mikä on pahaa Herran silmissä, ja vihoititte hänet.</li>
      <li>Sillä minä pelkäsin sitä vihaa ja kiivautta teitä vastaan, joka oli  vallannut Herran, niin että hän aikoi tuhota teidät. Ja Herra kuuli  minua vielä silläkin kertaa.</li>
      <li>Myöskin Aaroniin Herra vihastui niin suuresti, että hän aikoi tuhota  hänet, ja minä rukoilin silloin myöskin Aaronin puolesta.</li>
      <li>Sitten minä otin teidän tekemänne syntikuvatuksen, vasikan, ja  poltin sen tulessa, löin sen palasiksi ja rouhensin sen hienoksi, aivan  kuin tuhaksi, ja sen tuhan minä heitin puroon, joka juoksi vuorelta.</li>
      <li>Tabeerassa, Massassa ja Kibrot-Hattaavassa te vielä vihoititte  Herran.</li>
      <li>Ja kun Herra tahtoi lähettää teidät Kaades-Barneasta ja sanoi:  `Menkää ja ottakaa omaksenne se maa, jonka minä teille annan`, niin te  niskoittelitte Herran, teidän Jumalanne, käskyä vastaan ettekä uskoneet  häneen ettekä kuulleet hänen ääntänsä.</li>
      <li>Te olette niskoitelleet Herraa, teidän Jumalaanne, vastaan aina  siitä päivästä alkaen, jona minä opin teidät tuntemaan.</li>
      <li>Silloin minä heittäydyin Herran eteen ja olin siinä neljäkymmentä  päivää ja neljäkymmentä yötä; sillä Herra oli sanonut aikovansa tuhota  teidät.</li>
      <li>Ja minä rukoilin Herraa ja sanoin: Herra, Herra, älä tuhoa kansaasi  ja perintöosaasi, jonka sinä suuruudessasi vapahdit ja jonka sinä veit  pois Egyptistä väkevällä kädellä.</li>
      <li>Muista palvelijoitasi Aabrahamia, Iisakia ja Jaakobia, älä katso  tämän kansan uppiniskaisuutta, jumalattomuutta ja syntiä,</li>
      <li>ettei sanottaisi siinä maassa, josta sinä veit meidät pois: `Koska  Herra ei kyennyt viemään heitä siihen maahan, jonka hän oli heille  luvannut, ja koska hän vihasi heitä, vei hän heidät täältä pois  surmatakseen heidät erämaassa`.</li>
      <li>Ovathan he sinun kansasi ja perintöosasi, jonka sinä veit sieltä  pois suurella voimallasi ja ojennetulla käsivarrellasi."</li>
    </ol>
  </li>
  <li>
    <ol>
      <li>"Silloin Herra sanoi minulle: `Veistä itsellesi kaksi kivitaulua,  entisten kaltaista, ja nouse vuorelle minun tyköni; tee myös itsellesi  puusta arkki.</li>
      <li>Minä kirjoitan niihin tauluihin ne sanat, jotka olivat entisissä  tauluissa, niissä, jotka sinä murskasit; pane ne arkkiin.`</li>
      <li>Niin minä tein arkin akasiapuusta ja veistin kaksi kivitaulua,  entisten kaltaista. Ja minä nousin vuorelle, kädessäni ne kaksi taulua.</li>
      <li>Ja hän kirjoitti tauluihin saman, minkä edellisellä kerralla, ne  kymmenen sanaa, jotka Herra oli puhunut teille vuorelta, tulen keskeltä,  seurakunnan kokouspäivänä. Ja Herra antoi ne minulle.</li>
      <li>Sitten minä käännyin ja astuin alas vuorelta ja panin taulut  tekemääni arkkiin, niinkuin Herra oli minua käskenyt, ja siinä ne ovat.</li>
      <li>Ja israelilaiset lähtivät liikkeelle Bene-Jaakanin kaivoilta ja  vaelsivat Mooseraan. Siellä kuoli Aaron, ja hänet haudattiin sinne; ja  hänen poikansa Eleasar tuli papiksi hänen sijaansa.</li>
      <li>Sieltä he lähtivät liikkeelle Gudgodaan, ja Gudgodasta Jotbataan,  seutuun, jossa on vesipuroja.</li>
      <li>Siihen aikaan Herra erotti Leevin sukukunnan kantamaan Herran  liitonarkkia, seisomaan Herran edessä, palvelemaan häntä ja siunaamaan  hänen nimeensä, niinkuin tähän päivään saakka on tapahtunut.</li>
      <li>Sentähden Leevi ei saanut osuutta eikä perintöosaa veljiensä  rinnalla, sillä Herra on hänen perintöosansa, niinkuin Herra, sinun  Jumalasi, on hänelle puhunut.</li>
      <li>Ja minä viivyin vuorella, niinkuin edelliselläkin kerralla,  neljäkymmentä päivää ja neljäkymmentä yötä; ja Herra kuuli minua vielä  silläkin kertaa, sillä Herra ei tahtonut tuhota sinua.</li>
      <li>Ja Herra sanoi minulle: `Nouse ja lähde, kulje kansan edellä, että  he menevät ja ottavat omakseen maan, jonka minä heidän isillensä  vannotulla valalla olen luvannut antaa heille`.</li>
      <li>Ja nyt, Israel, mitä Herra, sinun Jumalasi, sinulta muuta vaatii,  kuin että pelkäät Herraa, sinun Jumalaasi, että aina vaellat hänen  teitänsä ja rakastat häntä, ja että palvelet Herraa, sinun Jumalaasi,  kaikesta sydämestäsi ja kaikesta sielustasi,</li>
      <li>noudattaen Herran käskyjä ja säädöksiä, jotka minä sinulle tänä  päivänä annan, että menestyisit.</li>
      <li>Katso, taivaat ja taivasten taivaat, maa ja kaikki, mitä siinä on,  ovat Herran, sinun Jumalasi.</li>
      <li>Mutta ainoastaan sinun isiisi Herra mielistyi ja rakasti heitä; ja  hän valitsi omikseen heidän jälkeläisensä, hän valitsi teidät kaikista  kansoista, niinkuin yhä vielä on.</li>
      <li>Ympärileikatkaa sentähden sydämenne älkääkä olko enää niskureita.</li>
      <li>Sillä Herra, teidän Jumalanne, on jumalain Jumala ja herrain Herra,  suuri, voimallinen ja peljättävä Jumala, joka ei katso henkilöön eikä  ota lahjusta,</li>
      <li>joka hankkii orvolle ja leskelle oikeuden ja joka rakastaa  muukalaista ja antaa hänelle ruuan ja vaatteen.</li>
      <li>Sentähden rakastakaa muukalaista, sillä te olette itse olleet  muukalaisina Egyptin maassa.</li>
      <li>Herraa, sinun Jumalaasi, pelkää, häntä palvele, hänessä riipu kiinni  ja vanno hänen nimeensä.</li>
      <li>Hän on sinun ylistyksesi, ja hän on sinun Jumalasi, joka on tehnyt  sinulle ne suuret ja peljättävät teot, jotka sinun silmäsi ovat nähneet.</li>
      <li>Seitsemänkymmentä henkeä oli sinun isiesi joukkoa, kun he menivät  Egyptiin, mutta nyt Herra, sinun Jumalasi, on tehnyt sinun lukusi  paljoksi niinkuin taivaan tähdet."</li>
    </ol>
  </li>
  <li>
    <ol>
      <li>"Rakasta siis Herraa, sinun Jumalaasi, ja noudata alati hänen  määräyksiänsä, säädöksiänsä, oikeuksiansa ja käskyjänsä.</li>
      <li>Ja huomatkaa tänä päivänä, etten minä nyt puhu teidän lapsillenne,  jotka eivät ole kokeneet eivätkä nähneet Herran, teidän Jumalanne,  kuritusta, hänen suuruuttansa, väkevää kättänsä ja ojennettua  käsivarttansa,</li>
      <li>eivät hänen tunnustekojaan ja töitään, jotka hän teki Egyptissä  faraolle, Egyptin kuninkaalle, ja koko hänen maalleen,</li>
      <li>eivätkä, mitä hän teki egyptiläisten sotajoukolle, heidän  hevosillensa ja vaunuillensa, joiden päälle hän vyörytti Kaislameren  vedet, kun he ajoivat teitä takaa, ja jotka Herra hukutti, niin ettei  heitä enää ole,</li>
      <li>eivätkä, mitä hän teki teille erämaassa, aina siihen saakka, kunnes  te tulitte tähän paikkaan,</li>
      <li>eivätkä, mitä hän teki Daatanille ja Abiramille, Eliabin, Ruubenin  pojan, pojille, kun maa avasi kitansa ja koko Israelin keskeltä nielaisi  heidät ja heidän perheensä ja majansa ja kaiken, mitä heillä oli  mukanansa;</li>
      <li>vaan minä puhun teille, jotka olette omin silmin nähneet kaikki  Herran suuret teot, jotka hän on tehnyt.</li>
      <li>Niin pitäkää kaikki käskyt, jotka minä tänä päivänä teille annan,  että te tulisitte voimakkaiksi, menisitte ja ottaisitte omaksenne sen  maan, jota nyt menette omaksenne ottamaan,</li>
      <li>ja että te kauan eläisitte siinä maassa, jonka Herra teidän isillenne  vannotulla valalla on luvannut antaa heille ja heidän jälkeläisillensä,  maan, joka vuotaa maitoa ja mettä.</li>
      <li>Sillä se maa, jota sinä menet omaksesi ottamaan, ei ole niinkuin  Egyptin maa, josta te olette lähteneet ja jota sinä, siemenesi siihen  kylvettyäsi, jalalla polkien kastelit niinkuin vihannestarhaa.</li>
      <li>Vaan se maa, jota te menette omaksenne ottamaan, on maa, jossa on  vuoria ja laaksoja ja joka juo vettä taivaan sateesta,</li>
      <li>maa, josta Herra, sinun Jumalasi, pitää huolen ja jota Herran, sinun  Jumalasi, silmät aina katsovat, vuoden alusta sen loppuun saakka.</li>
      <li>Ja jos nyt tottelette minun käskyjäni, jotka minä tänä päivänä  teille annan, niin että rakastatte Herraa, teidän Jumalaanne, ja  palvelette häntä kaikesta sydämestänne ja kaikesta sielustanne,</li>
      <li>niin minä annan teidän maallenne sateen ajallansa, syyssateen ja  kevätsateen, ja sinä saat korjata viljasi ja viinisi ja öljysi.</li>
      <li>Ja minä annan sinun karjallesi ruohoa kedoillasi; ja sinä syöt ja  tulet ravituksi.</li>
      <li>Varokaa, ettei teidän sydämenne antaudu vieteltäväksi, niin että  poikkeatte pois ja palvelette muita jumalia ja niitä kumarratte;</li>
      <li>muutoin Herran viha syttyy teitä kohtaan, ja hän sulkee taivaan,  niin ettei tule sadetta eikä maa anna satoansa, ja te häviätte pian  siitä hyvästä maasta, jonka Herra teille antaa.</li>
      <li>Painakaa siis nämä minun sanani sydämeenne ja mieleenne ja sitokaa  ne merkiksi käteenne, ja ne olkoot muistolauseena otsallanne;</li>
      <li>ja opettakaa ne lapsillenne, niin että puhut niistä kotona istuessasi  ja tietä käydessäsi, maata pannessasi ja ylös noustessasi.</li>
      <li>Ja kirjoita ne talosi pihtipieliin ja portteihisi,</li>
      <li>että te ja teidän lapsenne kauan eläisitte siinä maassa, jonka Herra  teidän isillenne vannotulla valalla lupasi antaa heille, niin kauan kuin  taivas maan yli kaareutuu.</li>
      <li>Sillä jos te pidätte kaikki nämä käskyt, jotka minä teille annan, ja  seuraatte niitä, niin että rakastatte Herraa, teidän Jumalaanne, ja aina  vaellatte hänen teitänsä ja riiputte hänessä kiinni,</li>
      <li>niin Herra karkoittaa kaikki nämä kansat teidän tieltänne, ja te  laskette valtanne alle kansoja, jotka ovat teitä suuremmat ja  väkevämmät.</li>
      <li>Mihin paikkaan te jalkanne astutte, se on oleva teidän.  Erämaasta  ja Libanonista, virrasta, Eufrat-virrasta, aina Länsimereen saakka on  teidän alueenne ulottuva.</li>
      <li>Ei kukaan kestä teidän edessänne. Kauhuun ja peljästykseen teidän  edessänne on Herra saattava koko sen maan, johon te astutte, niinkuin  hän on teille puhunut.</li>
      <li>Katso, minä asetan tänä päivänä teidän eteenne siunauksen ja  kirouksen:</li>
      <li>siunauksen, jos te tottelette Herran, teidän Jumalanne, käskyjä,  jotka minä tänä päivänä teille annan,</li>
      <li>mutta kirouksen, jos te ette tottele Herran, teidän Jumalanne,  käskyjä, vaan poikkeatte siltä tieltä, jota minä tänä päivänä käsken  teidän vaeltaa, ja seuraatte muita jumalia, joita te ette tunne.</li>
      <li>Ja kun Herra, sinun Jumalasi, on vienyt sinut siihen maahan, jota  sinä nyt menet omaksesi ottamaan, niin tee Garissimin vuoresta  siunauksen paikka ja Eebalin vuoresta kirouksen paikka."</li>
      <li>Ne ovat toisella puolella Jordanin, länteen päin auringonlaskun  tiestä, kanaanilaisten maassa, niiden, jotka asuvat Aromaassa,  vastapäätä Gilgalia, Mooren tammiston luona.</li>
      <li>"Sillä te kuljette Jordanin yli ja menette ottamaan omaksenne sen  maan, jonka Herra, teidän Jumalanne, teille antaa. Kun sitten olette  ottaneet sen omaksenne ja asettuneet siihen,</li>
      <li>niin noudattakaa tarkoin kaikkia niitä käskyjä ja oikeuksia, jotka  minä tänä päivänä teille annan."</li>
    </ol>
  </li>
  <li>
    <ol>
      <li>"Nämä ovat ne käskyt ja oikeudet, joita teidän on tarkoin  noudatettava siinä maassa, jonka Herra, sinun isiesi Jumala, sinulle  antaa, että ottaisit sen omaksesi - noudatettava niin kauan kuin elätte  maan päällä.</li>
      <li>Hävittäkää perin pohjin kaikki ne paikat, missä karkoittamanne kansat  ovat jumaliansa palvelleet, korkeilla vuorilla, kukkuloilla tai  viheriäin puiden alla.</li>
      <li>Kukistakaa heidän alttarinsa, murskatkaa heidän patsaansa, polttakaa  tulessa heidän asera-karsikkonsa ja hakatkaa maahan heidän jumaliensa  kuvat, ja hävittäkää heidän nimensä niistä paikoista.</li>
      <li>Palvellessanne Herraa, teidän Jumalaanne, älkää tehkö niinkuin he,</li>
      <li>vaan se paikka, jonka Herra, teidän Jumalanne, valitsee teidän  sukukuntienne alueelta ja johon hän asettaa nimensä asuaksensa siellä,  se etsikää, ja mene sinne.</li>
      <li>Ja sinne viekää polttouhrinne ja teurasuhrinne, kymmenyksenne,  kätenne anti, lupausuhrinne ja vapaaehtoiset uhrinne sekä raavaittenne  ja lampaittenne esikoiset.</li>
      <li>Ja siellä syökää Herran, teidän Jumalanne, edessä, ja iloitkaa  perheinenne kaikesta, mitä kätenne on hankkinut, millä Herra, sinun  Jumalasi, on sinua siunannut.</li>
      <li>Älkää tehkö, niinkuin me tässä tänä päivänä teemme, jokainen sitä,  mikä hänen omasta mielestään on oikein,</li>
      <li>sillä te ette vielä ole päässeet lepoon ettekä siihen perintömaahan,  jonka Herra, sinun Jumalasi, on sinulle antava.</li>
      <li>Mutta kun olette menneet Jordanin yli ja asettuneet siihen maahan,  jonka Herra, teidän Jumalanne, jakaa teille perinnöksi, ja kun hän on  suonut teidän päästä rauhaan kaikista vihollisistanne joka taholta, niin  että asutte turvassa,</li>
      <li>silloin viekää siihen paikkaan, jonka Herra, teidän Jumalanne,  valitsee nimensä asuinsijaksi, kaikki, mitä minä käsken teidän viedä:  polttouhrinne ja teurasuhrinne, kymmenyksenne, kätenne anti, niin myös  kaikki parhaat lupausuhrinne, jotka te lupaatte Herralle.</li>
      <li>Ja iloitkaa Herran, teidän Jumalanne, edessä, sekä te että teidän  poikanne ja tyttärenne, palvelijanne ja palvelijattarenne, ja  leeviläiset, jotka asuvat teidän porttienne sisäpuolella, sillä heillä  ei ole osuutta eikä perintöosaa teidän rinnallanne.</li>
      <li>Varo, ettet uhraa polttouhrejasi missä mieleisessäsi paikassa  hyvänsä.</li>
      <li>Vaan siinä paikassa, jonka Herra valitsee jonkun sinun sukukuntasi  alueelta, siinä uhraa polttouhrisi ja tee kaikki, mitä minä käsken sinun  tehdä.</li>
      <li>Kuitenkin saat kaikkialla porttiesi sisäpuolella teurastaa  mielinmäärin ja syödä lihaa, sen mukaan kuin Herra, sinun Jumalasi,  sinulle siunaa. Sekä saastainen että puhdas saakoon syödä sitä, niinkuin  syödään gasellia tai peuraa.</li>
      <li>Vain verta älkää syökö, vuodattakaa se maahan niinkuin vesi.</li>
      <li>Sinä et saa omien porttiesi sisäpuolella syödä jyviesi, viinisi ja  öljysi kymmenyksiä etkä myöskään raavaittesi ja lampaittesi esikoisia  etkä mitään lupaamaasi lupausuhria tai vapaaehtoisia uhreja tai kätesi  antia,</li>
      <li>vaan syö niitä Herran, sinun Jumalasi, edessä siinä paikassa, jonka  Herra, sinun Jumalasi, valitsee, sekä sinä että sinun poikasi ja  tyttäresi, sinun palvelijasi ja palvelijattaresi ja leeviläinen, joka  asuu sinun porttiesi sisäpuolella; ja iloitse näin Herran, sinun  Jumalasi, edessä kaikesta, mitä kätesi on hankkinut.</li>
      <li>Varo, ettet jätä osattomaksi leeviläistä, niin kauan kuin sinä elät  maassasi.</li>
      <li>Kun Herra, sinun Jumalasi, on laajentanut sinun alueesi, niinkuin  hän on sinulle luvannut, ja sinä ajattelet: `Minä tahdon syödä lihaa` -  koska haluat syödä lihaa - niin syö lihaa mielinmäärin.</li>
      <li>Jos se paikka, jonka Herra, sinun Jumalasi, valitsee asettaakseen  siihen nimensä, on liian kaukana sinusta, niin teurasta, niinkuin minä  olen sinua käskenyt, raavaitasi ja lampaitasi, joita Herra on sinulle  antanut, ja syö niitä porttiesi sisäpuolella mielinmäärin.</li>
      <li>Mutta syö niitä, niinkuin syödään gasellia ja peuraa; niinhyvin  saastainen kuin puhdas saakoon syödä niitä.</li>
      <li>Ole vain luja siinä, ettet syö verta; sillä veri on sielu, ja sielua  sinun ei pidä syömän lihan kanssa.</li>
      <li>Älä syö sitä; vuodata se maahan niinkuin vesi.</li>
      <li>Älä syö sitä, että menestyisit, sinä ja sinun lapsesi sinun  jälkeesi, kun teet, mikä oikeata on Herran silmissä.</li>
      <li>Mutta pyhät lahjasi, jotka sinä tuot, sekä lupausuhrisi, ota ja vie  siihen paikkaan, jonka Herra on valinnut.</li>
      <li>Ja uhraa polttouhrisi, sekä liha että veri, Herran, sinun Jumalasi,  alttarilla. Teurasuhreistasi vuodatettakoon veri Herran, sinun Jumalasi,  alttarille, mutta lihan sinä saat syödä.</li>
      <li>Noudata ja tottele kaikkia näitä sanoja, jotka minä sinulle annan,  että menestyisit, sinä ja sinun lapsesi sinun jälkeesi, ikuisesti, kun  teet sitä, mikä on hyvää ja oikeata Herran, sinun Jumalasi, silmissä.</li>
      <li>Kun Herra, sinun Jumalasi, on hävittänyt ne kansat, joita sinä menet  karkoittamaan tieltäsi, ja kun olet karkoittanut heidät ja asettunut  heidän maahansa,</li>
      <li>niin varo, sittenkuin he ovat hävitetyt sinun tieltäsi, ettet  kietoudu heidän pauloihinsa, heitä seuraamaan, ja ettet etsi heidän  jumaliansa ja kysy: `Miten oli näiden kansojen tapana palvella  jumaliansa, että minäkin tekisin niin?`</li>
      <li>Älä tee niin Herraa, sinun Jumalaasi, kohtaan, sillä kaikkea, mikä  on Herralle kauhistus ja mitä hän vihaa, he ovat tehneet palvellessaan  jumaliansa: omia poikiansakin ja tyttäriänsä he ovat jumalillensa  polttaneet.</li>
      <li>Kaikkea, mitä minä käsken, noudattakaa tarkoin. Älkää siihen mitään  lisätkö älkääkä siitä mitään ottako pois."</li>
    </ol>
  </li>
  <li>
    <ol>
      <li>"Jos teidän keskuuteenne ilmestyy profeetta tai unennäkijä ja lupaa  sinulle jonkun tunnusteon tai ihmeen,</li>
      <li>ja jos sitten todellakin tapahtuu se tunnusteko tai ihme, josta hän  puhui sinulle sanoen: `Lähtekäämme seuraamaan muita jumalia, joita te  ette tunne, ja palvelkaamme niitä`,</li>
      <li>niin älä kuuntele sen profeetan puhetta tai sitä unennäkijää, sillä  Herra, teidän Jumalanne, ainoastaan koettelee teitä tietääksensä,  rakastatteko Herraa, teidän Jumalaanne, kaikesta sydämestänne ja  kaikesta sielustanne.</li>
      <li>Seuratkaa Herraa, teidän Jumalaanne, häntä peljätkää ja pitäkää hänen  käskynsä, häntä kuulkaa, häntä palvelkaa ja hänessä kiinni riippukaa.</li>
      <li>Mutta se profeetta tai unennäkijä surmattakoon, sillä hän on  julistanut luopumusta Herrasta, teidän Jumalastanne, joka vei teidät  pois Egyptin maasta ja vapahti sinut orjuuden pesästä, ja on tahtonut  vietellä sinut siltä tieltä, jota Herra, sinun Jumalasi, käski sinun  vaeltaa. Poista paha keskuudestasi.</li>
      <li>Jos sinun veljesi, sinun äitisi poika, tai sinun poikasi tai  tyttäresi tai vaimo, joka on sylissäsi, tai ystäväsi, joka on sinulle  kuin oma sielusi, salaa houkuttelisi sinua ja sanoisi: `Käykäämme  palvelemaan muita jumalia`, joita et sinä tunne eivätkä sinun isäsi  tunteneet -</li>
      <li>niiden kansojen jumalia, jotka asuvat teidän ympärillänne, lähellä  sinua tai kaukana sinusta, maan äärestä toiseen -</li>
      <li>niin älä noudata hänen mieltään äläkä kuule häntä; älä sääli äläkä  armahda häntä äläkä salaa hänen rikostansa,</li>
      <li>vaan tapa hänet: oma kätesi kohotkoon ensimmäisenä häntä vastaan  surmatakseen hänet, ja sitten koko kansan käsi.</li>
      <li>Kivitä hänet kuoliaaksi, sillä hän koetti saada sinut luopumaan  Herrasta, sinun Jumalastasi, joka vei sinut pois Egyptin maasta,  orjuuden pesästä.</li>
      <li>Ja koko Israel kuulkoon sen ja peljätköön, ettei kukaan enää tekisi  senkaltaista pahaa sinun keskuudessasi.</li>
      <li>Jos sinä kuulet sanottavan, että jossakin kaupungeistasi, jotka  Herra, sinun Jumalasi, antaa sinun asuttaviksesi,</li>
      <li>sinun keskuudestasi on lähtenyt kelvottomia miehiä, jotka  viettelevät kaupunkinsa asukkaita sanoen: `Käykäämme palvelemaan muita  jumalia`, joita te ette tunne,</li>
      <li>niin tutki, tiedustele ja kysele tarkoin; ja jos on totta ja varmaa,  että sellaista kauhistusta on harjoitettu sinun keskuudessasi,</li>
      <li>niin surmaa sen kaupungin asukkaat miekan terällä ja vihi tuhon  omaksi se ja kaikki, mitä siinä on, ja tapa sen karjakin miekan terällä.</li>
      <li>Ja kokoa kaikki siitä otettu saalis keskelle sen toria ja polta  tulella sekä kaupunki että kaikki siitä otettu saalis kokonaisuhrina  Herralle, sinun Jumalallesi; ja jääköön se rauniokummuksi  iankaikkisesti, älköönkä sitä koskaan enää rakennettako.</li>
      <li>Älköön siitä tuhon omaksi vihitystä mitään tarttuko sinun käsiisi,  että Herra kääntyisi pois vihansa hehkusta, antaisi sinulle armon ja  armahtaisi sinua ja sallisi sinun lisääntyä, niinkuin hän on vannonut  sinun isillesi,</li>
      <li>jos sinä vain kuulet Herran, sinun Jumalasi ääntä ja pidät kaikki  hänen käskynsä, jotka minä tänä päivänä sinulle annan, ja teet sitä,  mikä on oikein Herran, sinun Jumalasi, silmissä."</li>
    </ol>
  </li>
  <li>
    <ol>
      <li>"Te olette Herran, teidän Jumalanne, lapsia. Älkää viileskelkö  ihoanne älkääkä ajako paljaaksi päätänne otsapuolelta vainajan tähden,</li>
      <li>sillä sinä olet Herralle, sinun Jumalallesi, pyhitetty kansa, ja  Herra on valinnut sinut omaisuuskansakseen ennen kaikkia muita kansoja,  mitä maan päällä on.</li>
      <li>Älä syö mitään, mikä on kauhistus.</li>
      <li>Nämä ovat ne nelijalkaiset eläimet, joita saatte syödä: raavas,  lammas ja vuohi,</li>
      <li>peura, gaselli, metsäkauris, vuorikauris, musta antilooppi,  keihäsantilooppi ja betsoari-vuohi,</li>
      <li>kaikki ne nelijalkaiset eläimet, joilla on kokonansa halkinaiset,  kaksivarpaiset sorkat ja jotka märehtivät; niitä saatte syödä.</li>
      <li>Näitä älkää kuitenkaan syökö niistä, jotka märehtivät, ja niistä,  joilla on kokonansa halkinaiset sorkat: kamelia, jänistä ja tamaania,  jotka kyllä märehtivät, mutta joilla ei ole sorkkia: ne olkoot teille  saastaiset;</li>
      <li>sikaa, jolla kyllä on sorkat, mutta joka ei märehdi: se olkoon teille  saastainen. Näiden lihaa älkää syökö, ja niiden raatoihin älkää koskeko.</li>
      <li>Näitä te saatte syödä kaikista vesieläimistä: kaikkia, joilla on evät  ja suomukset, te saatte syödä.</li>
      <li>Mutta kaikista niistä, joilla ei ole eviä eikä suomuksia, älkää  syökö mitään: ne olkoot teille saastaiset.</li>
      <li>Kaikkia puhtaita lintuja te saatte syödä.</li>
      <li>Mutta nämä ovat linnuista ne, joita älkää syökö: kotka,  partakorppikotka, harmaa korppikotka,</li>
      <li>haarahaukka ja suohaukkalajit,</li>
      <li>kaikki kaarnelajit,</li>
      <li>kamelikurki, pääskynen, kalalokki, jalohaukkalajit,</li>
      <li>huuhkaja, kissapöllö, sarvipöllö,</li>
      <li>pelikaani, likakorppikotka, kalasääksi,</li>
      <li>haikara, sirriäislajit, harjalintu ja yölepakko.</li>
      <li>Myöskin kaikki siivelliset pikkueläimet olkoot teille saastaiset,  niitä älköön syötäkö.</li>
      <li>Kaikkia puhtaita siivellisiä te saatte syödä.</li>
      <li>Älkää syökö mitään itsestään kuollutta. Muukalaiselle, joka sinun  porteissasi on, sinä saat antaa sitä syötäväksi, tahi myy se vieraalle;  sillä sinä olet Herralle, sinun Jumalallesi, pyhitetty kansa. Älä keitä  vohlaa emänsä maidossa.</li>
      <li>Kaikesta kylvösi sadosta, joka kasvaa pellollasi, anna joka vuosi  kymmenykset,</li>
      <li>ja syö ne Herran, sinun Jumalasi, edessä, siinä paikassa, jonka hän  valitsee nimensä asuinsijaksi: kymmenykset jyvistäsi, viinistäsi ja  öljystäsi, niin myös raavaittesi ja lampaittesi esikoiset, että oppisit  pelkäämään Herraa, sinun Jumalaasi, kaikkena elinaikanasi.</li>
      <li>Mutta jos tie on sinulle liian pitkä, niin ettet voi kantaa  kannettavaasi, koska se paikka, jonka Herra, sinun Jumalasi, on valinnut  asettaakseen siihen nimensä, on sinulle liian kaukana, - sillä Herra,  sinun Jumalasi on sinua siunaava -</li>
      <li>niin muuta se rahaksi, pane raha kääröön, ota käteesi ja mene siihen  paikkaan, jonka Herra, sinun Jumalasi, valitsee,</li>
      <li>ja osta sillä rahalla kaikkea, mitä haluat, joko raavaita tai  lampaita, viiniä tai väkijuomaa, kaikkea, mitä mielesi tekee, ja syö  siellä Herran, sinun Jumalasi, edessä ja iloitse, sinä ja perheesi.</li>
      <li>Äläkä jätä osattomaksi leeviläistä, joka asuu sinun porttiesi  sisäpuolella, sillä hänellä ei ole osuutta eikä perintöosaa sinun  rinnallasi.</li>
      <li>Joka kolmas vuosi tuo kaikki kymmenykset sinä vuonna saamastasi  sadosta ja pane ne talteen porttiesi sisäpuolelle.</li>
      <li>Ja sitten tulkoon leeviläinen, jolla ei ole osuutta eikä perintöosaa  sinun rinnallasi, niin myös muukalainen, orpo ja leski, jotka asuvat  sinun porttiesi sisäpuolella, ja he syökööt ja tulkoot ravituiksi, että  Herra, sinun Jumalasi, siunaisi sinua kaikissa kättesi töissä, joita  teet."</li>
    </ol>
  </li>
  <li>
    <ol>
      <li>"Joka seitsemäs vuosi pane toimeen vapautus.</li>
      <li>Ja näin on vapautuksesta määrätty: jokainen saamamies luopukoon  siitä, minkä hän on lähimmäiselleen lainannut, älköönkä velkoko  lähimmäistänsä ja veljeänsä, sillä silloin on Herran kunniaksi vapautus  julistettu.</li>
      <li>Vierasta saat velkoa, mutta luovu siitä, mitä sinulla on saamista  veljeltäsi.</li>
      <li>Tosin ei köyhää sinun keskuudessasi tulisi ollakaan, sillä Herra on  runsaasti siunaava sinua siinä maassa, jonka Herra, sinun Jumalasi,  antaa sinulle perintöosaksi ja jonka saat ottaa omaksesi,</li>
      <li>jos vain kuulet Herran, sinun Jumalasi, ääntä ja tarkoin noudatat  kaikkia näitä käskyjä, jotka minä tänä päivänä sinulle annan.</li>
      <li>Sillä Herra, sinun Jumalasi, on siunaava sinua, niinkuin hän on  sinulle puhunut; ja sinä lainaat monelle kansalle, mutta sinun ei  tarvitse lainaa ottaa, ja sinä vallitset monia kansoja, mutta he eivät  vallitse sinua.</li>
      <li>Jos sinun keskuudessasi on joku köyhä, joku veljesi jossakin  porttiesi sisäpuolella siinä maassa, jonka Herra, sinun Jumalasi,  sinulle antaa, niin älä kovenna sydäntäsi äläkä sulje kättäsi köyhältä  veljeltäsi,</li>
      <li>vaan avaa auliisti kätesi hänelle ja lainaa mielelläsi, mitä hän  puutteessansa tarvitsee.</li>
      <li>Varo, ettei sydämessäsi synny tämä paha ajatus: `Seitsemäs vuosi,  vapautusvuosi, on lähellä`, ja ettet sen tähden katso karsaasti köyhää  veljeäsi etkä anna hänelle mitään. Jos hän silloin huutaa sinun tähtesi  Herran puoleen, niin sinä joudut syyhyn.</li>
      <li>Anna mielelläsi hänelle, älköönkä sydämesi olko vastahakoinen  antaessasi, sillä lahjasi tähden on Herra, sinun Jumalasi, siunaava  sinua kaikissa töissäsi, kaikessa, mihin ryhdyt.</li>
      <li>Koska köyhiä ei koskaan puutu maasta, sentähden käsken minä sinua  näin: Avaa auliisti kätesi veljellesi, kurjalle ja köyhälle, joita sinun  maassasi on.</li>
      <li>Jos joku veljesi, hebrealainen mies tai nainen, on myynyt itsensä  sinulle ja palvellut sinua kuusi vuotta, niin päästä hänet seitsemäntenä  vuotena luotasi vapaaksi,</li>
      <li>ja kun päästät hänet luotasi vapaaksi, niin älä lähetä häntä tyhjin  käsin.</li>
      <li>Vaan sälytä hänen selkäänsä runsaasti lahjoja laumastasi,  puimatantereeltasi ja kuurnastasi; anna hänellekin siitä, millä Herra,  sinun Jumalasi, on sinua siunannut.</li>
      <li>Muista, että itse olit orjana Egyptin maassa ja että Herra, sinun  Jumalasi, vapahti sinut. Sentähden minä tänä päivänä annan sinulle tämän  käskyn.</li>
      <li>Mutta jos hän sanoo sinulle: `En tahdo lähteä luotasi`, koska hän  rakastaa sinua ja sinun perhettäsi ja koska hänen on ollut sinun luonasi  hyvä olla,</li>
      <li>niin ota naskali ja pistä se hänen korvansa läpi oveen; olkoon hän  sitten sinun orjasi ainiaan. Samoin tee myös orjattarellesi.</li>
      <li>Älköön sinusta olko vaikeata päästää häntä luotasi vapaaksi: onhan  hänestä kuutena vuotena ollut sinulle kahta vertaa suurempi hyöty kuin  palkkalaisesta. Ja Herra, sinun Jumalasi, on siunaava sinua kaikessa,  mitä teet.</li>
      <li>Kaikki urospuoliset esikoiset, jotka syntyvät raavaskarjassasi ja  pikkukarjassasi, pyhitä Herralle, Jumalallesi; raavaasi esikoisella älä  työtä tee, älä myöskään keritse lampaasi esikoista.</li>
      <li>Herran, sinun Jumalasi, edessä syö perheinesi se joka vuosi siinä  paikassa, jonka Herra valitsee.</li>
      <li>Jos siinä on joku vamma, jos se ontuu tai on sokea tai jos sillä on  joku muu paha vamma, mikä tahansa, niin älä uhraa sitä Herralle, sinun  Jumalallesi.</li>
      <li>Syö se porttiesi sisäpuolella; niin hyvin saastainen kuin puhdas  saakoon syödä sitä, niinkuin syödään gasellia tai peuraa.</li>
      <li>Vain verta älä syö; vuodata se maahan niinkuin vesi."</li>
    </ol>
  </li>
  <li>
    <ol>
      <li>"Ota vaari aabib-kuusta ja vietä pääsiäinen Herran, sinun Jumalasi,  kunniaksi, sillä aabib-kuussa Herra, sinun Jumalasi, vei sinut pois  Egyptistä, yöllä.</li>
      <li>Ja teurasta Herralle, sinun Jumalallesi, pääsiäisuhri, lampaita ja  raavaita, siinä paikassa, jonka Herra valitsee nimensä asuinsijaksi.</li>
      <li>Älä syö sen ohella hapanta. Syö seitsemänä päivänä sen ohella  happamatonta leipää, kurjuuden leipää - sillä kiiruusti sinä lähdit pois  Egyptin maasta - että alati muistaisit sitä päivää, jona lähdit Egyptin  maasta.</li>
      <li>Seitsemään päivään älköön hapanta taikinaa olko koko sinun maassasi;  ja siitä, mitä teurastat ensimmäisen päivän ehtoona, älköön mitään lihaa  jääkö yön yli seuraavaan aamuun.</li>
      <li>Sinä et saa teurastaa pääsiäisuhria niiden kaupunkiesi porttien  sisäpuolella, jotka Herra, sinun Jumalasi, sinulle antaa,</li>
      <li>vaan siinä paikassa, jonka Herra, sinun Jumalasi, valitsee nimensä  asuinsijaksi, teurasta pääsiäisuhri, ehtoolla, auringon laskiessa, sinä  määrähetkenä, jona Egyptistä lähdit.</li>
      <li>Ja keitä ja syö se siinä paikassa, jonka Herra, sinun Jumalasi,  valitsee; aamulla saat sitten lähteä paluumatkalle ja mennä kotiisi.</li>
      <li>Kuutena päivänä syö happamatonta leipää, ja seitsemäntenä päivänä  olkoon juhlakokous Herran, sinun Jumalasi, kunniaksi; älä silloin  yhtäkään askaretta toimita.</li>
      <li>Laske seitsemän viikkoa; siitä alkaen, kun sirppi ensi kerran olkeen  pannaan, laske seitsemän viikkoa</li>
      <li>ja vietä viikkojuhla Herran, sinun Jumalasi, kunniaksi kätesi  vapaaehtoisin lahjoin, joita sinä annat sen mukaan, kuin Herra, sinun  Jumalasi, on sinulle siunausta antanut.</li>
      <li>Ja iloitse Herran, sinun Jumalasi, edessä, sinä ja sinun poikasi ja  tyttäresi, palvelijasi ja palvelijattaresi, leeviläinen, joka asuu sinun  porttiesi sisäpuolella, muukalainen, orpo ja leski, jotka sinun  keskuudessasi ovat, siinä paikassa, jonka Herra, sinun Jumalasi,  valitsee nimensä asuinsijaksi.</li>
      <li>Ja muista, että itse olit orjana Egyptissä, ja noudata tarkoin näitä  käskyjä.</li>
      <li>Lehtimajanjuhlaa vietä seitsemän päivää, korjatessasi satoa  puimatantereeltasi ja kuurnastasi.</li>
      <li>Ja iloitse tänä juhlanasi, sinä ja sinun poikasi ja tyttäresi,  palvelijasi ja palvelijattaresi, leeviläinen, muukalainen, orpo ja  leski, jotka asuvat sinun porttiesi sisäpuolella.</li>
      <li>Seitsemän päivää juhli Herran, sinun Jumalasi, kunniaksi siinä  paikassa, jonka Herra valitsee; sillä Herra, sinun Jumalasi, on siunaava  sinua kaikessa, minkä satona saat, ja kaikissa kättesi töissä; sentähden  ole iloinen.</li>
      <li>Kolme kertaa vuodessa tulkoon kaikki sinun miesväkesi Herran, sinun  Jumalasi, kasvojen eteen siihen paikkaan, jonka hän valitsee:  happamattoman leivän juhlana, viikkojuhlana ja lehtimajanjuhlana.  Mutta  tyhjin käsin älköön tultako Herran kasvojen eteen;</li>
      <li>kukin tuokoon lahjana sen, minkä voi, sen siunauksen mukaan, minkä  Herra, sinun Jumalasi, on sinulle antanut.</li>
      <li>Aseta tuomarit ja päällysmiehet eri sukukuntiasi varten kaikkien  niiden kaupunkiesi portteihin, jotka Herra, sinun Jumalasi, sinulle  antaa; he tuomitkoot kansaa oikein.</li>
      <li>Älä vääristä oikeutta, älä katso henkilöön äläkä ota lahjusta, sillä  lahjus sokaisee viisaiden silmät ja vääristää syyttömien asiat.</li>
      <li>Vanhurskautta, ainoastaan vanhurskautta harrasta, että eläisit ja  ottaisit omaksesi sen maan, jonka Herra, sinun Jumalasi, sinulle antaa.</li>
      <li>Älä pystytä itsellesi asera-karsikoita, älä mitään puuta, Herran,  sinun Jumalasi, alttarin viereen, jonka itsellesi teet;</li>
      <li>älä myöskään pystytä itsellesi patsasta, sillä niitä Herra, sinun  Jumalasi, vihaa."</li>
    </ol>
  </li>
  <li>
    <ol>
      <li>"Älä uhraa Herralle, sinun Jumalallesi, raavasta tai lammasta, jossa  on joku vamma, mikä paha vika tahansa, sillä se on kauhistus Herralle,  sinun Jumalallesi.</li>
      <li>Jos sinun keskuudessasi, niiden kaupunkiesi porttien sisäpuolella,  jotka Herra, sinun Jumalasi, sinulle antaa, on mies tai nainen, joka  tekee sitä, mikä on pahaa Herran, sinun Jumalasi, silmissä, rikkoo hänen  liittonsa,</li>
      <li>ja menee ja palvelee muita jumalia ja kumartaa niitä: aurinkoa, kuuta  tai kaikkea taivaan joukkoa, minkä minä olen kieltänyt,</li>
      <li>ja siitä ilmoitetaan sinulle, niin että saat sen kuulla, niin tutki  asia tarkoin, ja jos on totta ja varmaa, että sellaista kauhistusta on  harjoitettu Israelissa,</li>
      <li>niin vie se mies tai se nainen, joka on sellaisen pahan tehnyt,  porttiesi edustalle - se mies tai se nainen - ja kivitä heidät  kuoliaaksi.</li>
      <li>Kahden tai kolmen todistajan todistuksen nojalla kuolemaan tuomittu  surmattakoon; yhden ainoan todistajan todistuksen nojalla älköön häntä  surmattako.</li>
      <li>Todistajien käsi kohotkoon ensimmäisenä häntä vastaan surmatakseen  hänet, ja sitten koko kansan käsi. Poista paha keskuudestasi.</li>
      <li>Jos joku murhaa tai omaisuusriitaa tai pahoinpitelyä koskeva asia tai  mikä muu asia hyvänsä, josta sinun porteissasi riidellään, näyttää  sinusta liian vaikealta ratkaista, niin nouse ja lähde siihen paikkaan,  jonka Herra, sinun Jumalasi, valitsee,</li>
      <li>ja mene leeviläisten pappien luo ja sen luo, joka siihen aikaan on  tuomarina; kysy heiltä, ja he ilmoittavat sinulle tuomion.</li>
      <li>Ja tee sen sanan mukaan, minkä he sinulle ilmoittavat siinä  paikassa, jonka Herra valitsee; ja noudata tarkoin kaikkea, mitä he  sinulle opettavat.</li>
      <li>Tee sen lain mukaan, minkä he sinulle opettavat, ja sen tuomion  mukaan, minkä he sinulle julistavat, poikkeamatta oikealle tai  vasemmalle siitä, mitä he sinulle ilmoittavat.</li>
      <li>Mutta jos joku menettelisi niin julkeasti, ettei kuulisi pappia,  joka siellä seisoo palvelemassa Herraa, sinun Jumalaasi, tai tuomaria,  niin se mies kuolkoon.</li>
      <li>Poista paha Israelista. Ja kaikki kansa kuulkoon sen ja peljätköön,  niin ettei kukaan enää olisi niin julkea.</li>
      <li>Kun tulet siihen maahan, jonka Herra, sinun Jumalasi, sinulle antaa,  ja otat sen omaksesi ja asetut siihen ja ajattelet: `Minä asetan  itselleni kuninkaan, niinkuin on kaikilla kansoilla, jotka minun  ympärilläni asuvat`,</li>
      <li>niin aseta itsellesi kuninkaaksi se, jonka Herra, sinun Jumalasi,  valitsee. Aseta joku veljistäsi kuninkaaksesi; älä korota  hallitsijaksesi muukalaista miestä, joka ei ole sinun veljesi.</li>
      <li>Mutta älköön hän hankkiko itselleen paljon hevosia älköönkä viekö  kansaa takaisin Egyptiin hankkiakseen paljon hevosia, sillä Herra on  teille sanonut: `Älkää enää palatko tätä tietä`.</li>
      <li>Älköönkä hän ottako itsellensä monta vaimoa, ettei hänen sydämensä  luopuisi pois; älköönkä hän kootko itsellensä ylen paljon hopeata ja  kultaa.</li>
      <li>Ja kun hän on noussut valtaistuimellensa, kirjoituttakoon hän  itsellensä kirjaan jäljennöksen tästä laista, joka on leeviläisten  pappien huostassa.</li>
      <li>Ja hän pitäköön sen luonaan ja lukekoon sitä, niin kauan kuin elää,  oppiaksensa pelkäämään Herraa, Jumalaansa, ja noudattamaan tarkoin  kaikkia tämän lain sanoja ja näitä käskyjä,</li>
      <li>ettei hänen sydämensä ylpistyisi hänen veljiänsä kohtaan ja ettei  hän poikkeaisi käskyistä, ei oikealle eikä vasemmalle - niin että hän ja  hänen poikansa kauan hallitsisivat Israelin keskuudessa."</li>
    </ol>
  </li>
  <li>
    <ol>
      <li>"Leeviläisillä papeilla, Leevin koko sukukunnalla, älköön olko  osuutta tai perintöosaa muun Israelin rinnalla; Herran uhreista ja  siitä, mikä hänen osakseen tulee, he saakoot elatuksensa.</li>
      <li>Heillä ei ole oleva perintöosaa veljiensä keskuudessa; Herra itse on  heidän perintöosansa, niinkuin hän on heille puhunut.</li>
      <li>Ja tämä olkoon papeilla oikeus saada kansalta, niiltä, jotka uhraavat  teurasuhrin, raavaan tai lampaan: papille annettakoon lapa, leukaluut ja  maha.</li>
      <li>Uutiset jyvistäsi, viinistäsi ja öljystäsi ja lammastesi ensimmäiset  kerityt villat anna hänelle.</li>
      <li>Sillä hänet Herra, sinun Jumalasi, on valinnut kaikista  sukukunnistasi, että hän ja hänen poikansa alati seisoisivat ja  palvelisivat Herran nimessä.</li>
      <li>Ja jos leeviläinen tahtoo tulla jostakin sinun kaupungistasi, jonka  porttien sisäpuolella hän muukalaisena asuu, missä hyvänsä Israelissa,  niin tulkoon vapaasti, niinkuin hänen mielensä tekee, siihen paikkaan,  jonka Herra valitsee,</li>
      <li>ja saakoon palvella Herran, Jumalansa, nimessä, niinkuin kaikki  muutkin hänen veljensä, leeviläiset, jotka seisovat siellä Herran  edessä.</li>
      <li>He kaikki saakoot elatukseksensa yhtäläisen osuuden, lukuunottamatta  sitä, mitä joku on saanut myymällä perheomaisuuttaan.</li>
      <li>Kun tulet siihen maahan, jonka Herra, sinun Jumalasi, sinulle antaa,  niin älä opettele jäljittelemään niiden kansojen kauhistavia tekoja.</li>
      <li>Älköön keskuudessasi olko ketään, joka panee poikansa tai tyttärensä  kulkemaan tulen läpi, tahi joka tekee taikoja, ennustelee merkeistä,  harjoittaa noituutta tai velhoutta,</li>
      <li>joka lukee loitsuja, kysyy vainaja- tai tietäjähengiltä tahi kääntyy  vainajien puoleen.</li>
      <li>Sillä jokainen, joka senkaltaista tekee, on kauhistus Herralle, ja  sellaisten kauhistusten tähden Herra, sinun Jumalasi, karkoittaa heidät  sinun tieltäsi.</li>
      <li>Ole siis nuhteeton Herran, sinun Jumalasi, edessä.</li>
      <li>Sillä nämä kansat, jotka sinä nyt karkoitat, kuuntelevat kyllä  merkeistäennustajia ja taikureita, mutta sinulle ei Herra, sinun  Jumalasi, sitä salli.</li>
      <li>Sinun keskuudestasi, veljiesi joukosta, Herra, sinun Jumalasi,  herättää sinulle profeetan, minun kaltaiseni; häntä kuulkaa.</li>
      <li>On tapahtuva aivan niin, kuin sinä Herralta, sinun Jumalaltasi,  anoit Hoorebilla, silloin kun seurakunta oli koolla ja sanoit: `Älköön  minun enää suotako kuulla Herran, minun Jumalani, ääntä älköönkä nähdä  tätä suurta tulta, etten kuolisi`.</li>
      <li>Ja Herra sanoi minulle: `Mitä he ovat puhuneet, on oikein puhuttu.</li>
      <li>Profeetan minä olen herättävä heille heidän veljiensä keskuudesta,  sinun kaltaisesi, ja minä panen sanani hänen suuhunsa, ja hän puhuu  heille kaikki, mitä minä käsken hänen puhua.</li>
      <li>Ja joka ei kuule minun sanojani, joita hän minun nimessäni puhuu,  hänet minä itse vaadin tilille.</li>
      <li>Mutta profeetta, joka julkeaa puhua minun nimessäni jotakin, jota  minä en ole käskenyt hänen puhua, tahi puhuu muiden jumalien nimessä,  sellainen profeetta kuolkoon.`</li>
      <li>Ja jos sinä ajattelet sydämessäsi: `Mistä me tiedämme, mikä sana ei  ole Herran puhetta?` niin huomaa:</li>
      <li>kun profeetta puhuu Herran nimessä, ja kun se, mitä hän on puhunut,  ei tapahdu eikä käy toteen, niin sitä sanaa Herra ei ole puhunut;  julkeuttaan se profeetta on niin puhunut; älä pelkää häntä."</li>
    </ol>
  </li>
  <li>
    <ol>
      <li>"Kun Herra, sinun Jumalasi, on hävittänyt ne kansat, joiden maan  Herra, sinun Jumalasi, antaa sinulle, ja kun sinä olet karkoittanut  heidät ja asettunut heidän kaupunkeihinsa ja heidän taloihinsa,</li>
      <li>niin erota itsellesi kolme kaupunkia siinä maassa, jonka Herra, sinun  Jumalasi, sinulle antaa, että ottaisit sen omaksesi.</li>
      <li>Mittaa matkat ja jaa kolmeen osaan sen maan alue, jonka Herra, sinun  Jumalasi, antaa sinulle perinnöksi, että niihin voisi paeta jokainen  tappaja.</li>
      <li>Ja näin on määrätty tappajasta, joka pakenee niihin saadakseen elää:  kun joku tappaa lähimmäisensä tahtomattaan ja häntä ennestään vihaamatta  -</li>
      <li>niinkuin jos joku menee lähimmäisensä kanssa metsään puita hakkaamaan  ja hänen kätensä heiluttaa kirvestä kaataakseen puun ja rauta lentää  varresta ja sattuu toiseen, niin että tämä kuolee - niin paetkoon  sellainen johonkin näistä kaupungeista saadakseen elää,</li>
      <li>ettei verenkostaja, sydämensä kiihkossa tappajaa takaa ajaessaan,  saavuttaisi häntä, jos tie on pitkä, ja surmaisi häntä, vaikka hän ei  ole ansainnut kuolemaa, koska ei ennestään toista vihannut.</li>
      <li>Sentähden minä käsken sinua sanoen: `Erota itsellesi kolme  kaupunkia`.</li>
      <li>Ja jos Herra, sinun Jumalasi, laajentaa sinun aluettasi, niinkuin hän  on vannonut sinun isillesi, ja antaa sinulle kaiken sen maan, jonka hän  on sinun isillesi sanonut antavansa,</li>
      <li>jos sinä noudatat tarkoin kaikkia näitä käskyjä, jotka minä tänä  päivänä sinulle annan, niin että alati rakastat Herraa, sinun Jumalaasi,  ja vaellat hänen teitänsä, lisää silloin vielä kolme kaupunkia näihin  kolmeen,</li>
      <li>ettei viatonta verta vuodatettaisi sinun maassasi, jonka Herra,  sinun Jumalasi, antaa sinulle perintöosaksi, ja ettet joutuisi verivelan  alaiseksi.</li>
      <li>Mutta jos joku vihaa lähimmäistään ja asettuu häntä väijymään ja  karkaa hänen kimppuunsa ja lyö hänet kuoliaaksi ja sitten pakenee  johonkin näistä kaupungeista,</li>
      <li>niin lähettäkööt hänen kaupunkinsa vanhimmat noutamaan hänet sieltä  ja antakoot hänet verenkostajan käsiin, ja hän kuolkoon.</li>
      <li>Älä sääli häntä, vaan poista viattoman veren velka Israelista, että  menestyisit.</li>
      <li>Älä siirrä lähimmäisesi rajaa, jonka entiset polvet ovat määränneet  sinun perintöosallesi siinä maassa, jonka Herra, sinun Jumalasi, sinulle  antaa, että ottaisit sen omaksesi.</li>
      <li>Yksi ainoa todistaja älköön olko pätevä ketään vastaan, olkoonpa  mikä pahateko tai rikkomus, mikä synti tahansa, jonka joku tekee. Kahden  tai kolmen todistajan sanalla on asia vahva.</li>
      <li>Jos väärä todistaja nousee jotakuta vastaan ja syyttää häntä  jostakin rikkomuksesta,</li>
      <li>niin astukoot molemmat riitapuolet Herran eteen, pappien eteen ja  niiden eteen, jotka siihen aikaan ovat tuomareina.</li>
      <li>Ja tuomarit tutkikoot tarkoin asian, ja jos todistaja on väärä  todistaja, joka on tehnyt väärän syytöksen veljeänsä vastaan,</li>
      <li>niin tehkää hänelle samoin, kuin hän aikoi tehdä veljellensä.  Poista paha keskuudestasi.</li>
      <li>Ja muut kuulkoot sen ja peljätkööt, niin ettei kukaan enää tekisi  sellaista pahaa sinun keskuudessasi.</li>
      <li>Älä sääli häntä: henki hengestä, silmä silmästä, hammas hampaasta,  käsi kädestä, jalka jalasta."</li>
    </ol>
  </li>
  <li>
    <ol>
      <li>"Jos lähdet sotaan vihollistasi vastaan ja näet hevosia ja  sotavaunuja ja sotajoukon, joka on sinua suurempi, niin älä pelkää  heitä, sillä Herra, sinun Jumalasi, on sinun kanssasi, hän, joka  johdatti sinut Egyptin maasta.</li>
      <li>Kun olette ryhtymässä taisteluun, astukoon pappi esiin puhumaan  kansalle</li>
      <li>ja sanokoon heille: `Kuule, Israel! Te ryhdytte nyt taisteluun  vihollisianne vastaan. Älkää arkailko, älkää peljätkö älkääkä  hätääntykö, älkää säikähtykö heitä;</li>
      <li>sillä Herra, teidän Jumalanne, käy teidän kanssanne, sotii teidän  puolestanne vihollisianne vastaan ja antaa teille voiton.`</li>
      <li>Ja päällysmiehet puhukoot kansalle ja sanokoot: `Joka on rakentanut  uuden talon, mutta ei vielä ole sitä vihkinyt, menköön ja palatkoon  kotiinsa, ettei hän kaatuisi taistelussa ja joku toinen vihkisi sitä.</li>
      <li>Joka on istuttanut viinitarhan, mutta ei vielä ole korjannut sen ensi  hedelmää, menköön ja palatkoon kotiinsa, ettei hän kaatuisi taistelussa  ja joku toinen korjaisi sen ensi hedelmää.</li>
      <li>Joka on kihlannut naisen, mutta ei vielä ole ottanut häntä  vaimoksensa, menköön ja palatkoon kotiinsa, ettei hän kaatuisi  taistelussa ja joku toinen ottaisi hänen morsiantaan vaimoksensa.`</li>
      <li>Vielä puhukoot päällysmiehet kansalle ja sanokoot: `Joka pelkää ja  arkailee, menköön ja palatkoon kotiinsa, etteivät hänen veljensäkin  menettäisi rohkeuttaan niinkuin hän`.</li>
      <li>Ja kun päällysmiehet ovat tämän kaiken kansalle puhuneet, asettakoot  he osastopäälliköt väen johtoon.</li>
      <li>Kun lähestyt jotakin kaupunkia sotiaksesi sitä vastaan, tarjoa sille  ensin rauhaa.</li>
      <li>Ja jos se suostuu tarjoamaasi rauhaan ja avaa sinulle porttinsa,  suorittakoon kaikki siellä oleva kansa sinulle työveroa ja palvelkoon  sinua.</li>
      <li>Mutta jos se ei tee rauhaa sinun kanssasi, vaan valmistautuu  taistelemaan sinua vastaan, niin piiritä sitä.</li>
      <li>Ja jos Herra, sinun Jumalasi, antaa sen sinun käsiisi, niin surmaa  kaikki sen miesväki miekan terällä.</li>
      <li>Mutta naiset, lapset ja karja ja kaikki, mitä kaupungissa on,  kaikki, mitä sieltä on saatavana saalista, ryöstä itsellesi, ja nauti  vihollisiltasi saatu saalis, minkä Herra, sinun Jumalasi, sinulle antaa.</li>
      <li>Tee näin kaikille niille kaupungeille, jotka ovat sinusta hyvin  kaukana, jotka eivät ole näiden kansojen kaupunkeja.</li>
      <li>Mutta näiden kansojen kaupungeissa, jotka Herra, sinun Jumalasi,  antaa sinulle perintöosaksi, älä jätä ainoatakaan henkeä eloon,</li>
      <li>vaan vihi ne tuhon omiksi: heettiläiset ja amorilaiset,  kanaanilaiset ja perissiläiset, hivviläiset ja jebusilaiset, niinkuin  Herra, sinun Jumalasi, on sinua käskenyt,</li>
      <li>etteivät he opettaisi teitä tekemään kaikkia niitä kauhistavia  tekoja, joita he ovat tehneet palvellessaan jumaliansa, ja ettette te  rikkoisi Herraa, teidän Jumalaanne, vastaan.</li>
      <li>Jos joudut kauan piirittämään kaupunkia ja sotimaan sitä vastaan  valloittaaksesi sen, niin älä hävitä sen puita äläkä heiluta kirvestäsi  niitä vastaan. Niiden hedelmiä saat nauttia, mutta älä hakkaa niitä  maahan, sillä eivät kedon puut ole ihmisiä joutuakseen sinun  piiritettäviksesi.</li>
      <li>Ainoastaan ne puut, joista tiedät, että niissä ei ole mitään  syötävää, saat hävittää ja hakata maahan, rakentaaksesi niistä  varustuksia sinun kanssasi sotivaa kaupunkia vastaan, kunnes se  kukistuu."</li>
    </ol>
  </li>
  <li>
    <ol>
      <li>"Jos siinä maassa, jonka Herra, sinun Jumalasi, sinulle antaa, että  ottaisit sen omaksesi, löydetään murhattu virumassa kedolla, eikä  tiedetä, kuka hänet tappoi,</li>
      <li>niin lähtekööt sinun vanhimpasi ja tuomarisi mittaamaan välimatkan  niihin kaupunkeihin, jotka ovat murhatun ympärillä.</li>
      <li>Sen kaupungin vanhimmat, joka on murhattua lähinnä, ottakoot hiehon,  jolla ei ole työtä tehty ja joka ei ole ollut vetojuhtana ikeen alla,</li>
      <li>ja sen kaupungin vanhimmat viekööt hiehon alas ehtymättömän puron  notkoon, jossa ei ole kynnetty eikä kylvetty; ja he taittakoot hieholta  niskan siinä notkossa.</li>
      <li>Ja papit, leeviläiset, astukoot esiin, sillä heidät on Herra, sinun  Jumalasi, valinnut palvelemaan häntä ja Herran nimeen siunaamaan, ja  heidän sanansa mukaan ratkaistakoon jokainen riita ja pahoinpitely.</li>
      <li>Ja kaikki sen kaupungin vanhimmat, he kun asuvat murhattua lähinnä,  peskööt kätensä pitäen niitä hiehon päällä, jolta niska taitettiin siinä  notkossa;</li>
      <li>ja he lausukoot sanoen: `Meidän kätemme eivät ole tätä verta  vuodattaneet, eivätkä silmämme tapausta nähneet.</li>
      <li>Anna anteeksi, Herra, kansallesi Israelille, jonka vapahdit, äläkä  lue viatonta verta kansallesi Israelille.` Ja niin se verivelka annetaan  heille anteeksi.</li>
      <li>Poista keskuudestasi viattoman veren velka, sillä sinun on tehtävä  se, mikä on oikeata Herran silmissä.</li>
      <li>Kun lähdet sotaan vihollisiasi vastaan ja Herra, sinun Jumalasi,  antaa heidät sinun käsiisi ja sinä otat heistä vankeja</li>
      <li>ja vankien joukossa näet kaunisvartaloisen naisen ja mielistyt  häneen ja tahdot ottaa hänet vaimoksesi,</li>
      <li>niin vie hänet kotiisi, ja hän ajattakoon hiuksensa ja leikatkoon  kyntensä.</li>
      <li>Ja hän riisukoon vaatteensa, joissa hänet vangittiin, ja asukoon  sinun kodissasi ja saakoon itkeä kuukauden päivät isäänsä ja äitiänsä;  sitten saat yhtyä häneen ja naida hänet, niin että hän tulee vaimoksesi.</li>
      <li>Mutta jos hän ei sitten enää sinua miellytä, niin päästä hänet  menemään vapaana äläkä myy häntä rahasta. Älä kohtele häntä tylysti,  koska olet häntä alentavasti kohdellut.</li>
      <li>Jos jollakin miehellä on kaksi vaimoa, toinen, jota hän rakastaa, ja  toinen, jota hän hylkii, ja he synnyttävät hänelle lapsia, sekä se, jota  hän rakastaa, että se, jota hän hylkii, ja esikoinen on hyljityn poika,</li>
      <li>älköön hän, kun jakaa pojilleen omaisuutensa perinnöksi, antako  esikoisoikeutta rakastetun pojalle syrjäyttämällä hyljityn vaimon pojan,  joka on esikoinen;</li>
      <li>vaan hän tunnustakoon esikoisekseen hyljityn vaimon pojan ja  antakoon hänelle kaksinkertaisen osan kaikesta, minkä omistaa.  Sillä  hän on hänen miehuutensa parhain; hänen on esikoisoikeus.</li>
      <li>Jos jollakin on uppiniskainen ja kovakorvainen poika, joka ei ota  kuullakseen, mitä hänen isänsä ja äitinsä sanovat, eikä tottele heitä,  vaikka he kurittavat häntä,</li>
      <li>niin hänen isänsä ja äitinsä ottakoot hänet ja viekööt kaupunkinsa  vanhinten eteen, asuinpaikkansa porttiin,</li>
      <li>ja sanokoot kaupunkinsa vanhimmille: `Tämä meidän poikamme on  uppiniskainen ja kovakorvainen, hän ei ota kuullakseen, mitä me sanomme,  vaan on irstailija ja juomari`.</li>
      <li>Silloin kaikki hänen kaupunkinsa miehet kivittäkööt hänet  kuoliaaksi. Poista paha keskuudestasi, ja koko Israel kuulkoon sen ja  peljätköön.</li>
      <li>Jos joku on tehnyt itsensä syypääksi rikkomukseen, josta rangaistaan  kuolemalla, ja hänet surmataan, ja sinä ripustat hänet hirteen,</li>
      <li>niin älköön hänen ruumiinsa jääkö hirteen yöksi, vaan hautaa hänet  samana päivänä, sillä Jumalan kiroama on se, joka on hirteen ripustettu;  älä saastuta sitä maata, jonka Herra, sinun Jumalasi, antaa sinulle  perintöosaksi."</li>
    </ol>
  </li>
  <li>
    <ol>
      <li>"Jos näet veljesi härän tai lampaan eksyneen, älä jätä sitä siihen;  vie se takaisin veljellesi.</li>
      <li>Jos veljesi ei asu sinua lähellä tai jos et tiedä, kuka hän on, niin  korjaa eksynyt taloosi, ja olkoon se sinun huostassasi, kunnes veljesi  tiedustelee sitä; anna se silloin hänelle takaisin.</li>
      <li>Tee samoin, jos veljeltäsi on kadonnut aasi, samoin, jos vaate,  samoin, jos mitä muuta hyvänsä, jonka löydät; älä jätä sitä siihen.</li>
      <li>Jos näet veljesi aasin tai härän kaatuneen tielle, älä jätä sitä  siihen; auta häntä nostamaan se jaloilleen.</li>
      <li>Nainen älköön käyttäkö miehen tamineita, älköönkä mies pukeutuko  naisen vaatteisiin; sillä jokainen, joka niin tekee, on kauhistus  Herralle, sinun Jumalallesi.</li>
      <li>Jos kulkiessasi tapaat puusta tai maasta linnun pesän, jossa on pojat  tai munat ja emo makaamassa poikien tai munien päällä, niin älä ota emoa  poikineen,</li>
      <li>vaan päästä emo lentämään ja ota vain pojat, että menestyisit ja  kauan eläisit.</li>
      <li>Kun rakennat uuden talon, tee kaide kattosi ympärille, ettet  saattaisi verenvikaa taloosi, jos joku sieltä putoaisi.</li>
      <li>Älä kylvä viinitarhaasi kahdenlaista siementä, muutoin kaikki, mitä  siinä on, sekä siemen, jonka kylvit, että viinitarhan sato, on oleva  pyhäkölle pyhitetty.</li>
      <li>Älä kynnä yhtaikaa härällä ja aasilla.</li>
      <li>Älä pue yllesi vaatetta, joka on kudottu kahdenlaisista langoista,  villaisista ja pellavaisista sekaisin.</li>
      <li>Tee itsellesi tupsut viittasi neljään kulmaan, johon verhoudut.</li>
      <li>Jos joku on ottanut vaimon ja yhtynyt häneen, mutta sitten hylkii  häntä</li>
      <li>ja esittää häntä vastaan perättömiä syytöksiä ja saattaa hänet  pahaan maineeseen ja sanoo: `Minä otin tämän naisen vaimokseni, mutta  kun ryhdyin häneen, en tavannut hänessä neitsyyden merkkiä`,</li>
      <li>niin tytön isä ja äiti ottakoot ja tuokoot tytön neitsyyden merkin  kaupungin vanhimmille, porttiin.</li>
      <li>Ja tytön isä sanokoon vanhimmille: `Minä annoin tyttäreni vaimoksi  tälle miehelle, mutta hän hylkii häntä.</li>
      <li>Ja katso, hän esittää häntä vastaan perättömiä syytöksiä sanoen:  Minä en tavannut tyttäressäsi neitsyyden merkkiä. Mutta tässä on  tyttäreni neitsyyden merkki.` Ja he levittäkööt vaatteen kaupungin  vanhinten eteen.</li>
      <li>Silloin kaupungin vanhimmat ottakoot sen miehen ja kurittakoot  häntä. Ja he määrätkööt hänelle sakkoa sata hopeasekeliä annettavaksi  tytön isälle, sentähden että hän saattoi Israelin neitsyen pahaan  maineeseen.</li>
      <li>Ja hän olkoon hänen vaimonsa; hän älköön hyljätkö häntä koko  elinaikanansa.</li>
      <li>Mutta jos syytös on tosi, jos tytössä ei tavattu neitsyyden merkkiä,</li>
      <li>silloin vietäköön tyttö isänsä talon ovelle, ja kaupungin miehet  kivittäkööt hänet kuoliaaksi, koska hän teki häpeällisen teon  Israelissa, harjoittaen haureutta isänsä kodissa. Poista paha  keskuudestasi.</li>
      <li>Jos joku tavataan makaamasta naisen kanssa, joka on toisen miehen  aviovaimo, niin kuolkoot molemmat, sekä mies, joka makasi vaimon kanssa,  että vaimo. Poista paha Israelista.</li>
      <li>Jos joku neitsyt on kihloissa miehen kanssa ja toinen tapaa hänet  kaupungissa ja makaa hänen kanssaan,</li>
      <li>niin viekää molemmat sen kaupungin portille ja kivittäkää heidät  kuoliaaksi, tyttö siksi, että hän ei huutanut apua kaupungissa, ja mies  siksi, että hän teki väkivaltaa lähimmäisensä morsiamelle. Poista paha  keskuudestasi.</li>
      <li>Mutta jos mies tapaa kihlatun tytön kedolla, käy häneen käsiksi ja  makaa hänen kanssaan, niin mies, joka makasi hänen kanssaan, kuolkoon  yksin.</li>
      <li>Mutta tytölle älä tee mitään, sillä tyttö ei ole tehnyt kuoleman  rikosta; tässä on samanlainen tapaus, kuin jos mies karkaa toisen  kimppuun ja tappaa hänet.</li>
      <li>Sillä hän tapasi hänet kedolla; kihlattu tyttö huusi, mutta hänellä  ei ollut auttajaa.</li>
      <li>Jos joku tapaa neitsyen, joka ei ole kihlattu, ja ottaa hänet kiinni  ja makaa hänen kanssaan ja heidät siitä tavataan,</li>
      <li>niin mies, joka makasi hänen kanssaan, antakoon tytön isälle  viisikymmentä hopeasekeliä, ja tyttö tulkoon hänen vaimokseen, koska hän  raiskasi hänet; hän älköön hyljätkö häntä koko elinaikanansa.</li>
      <li>Älköön kukaan ottako vaimoksi äitipuoltaan älköönkä nostako isänsä  peitettä."</li>
    </ol>
  </li>
  <li>
    <ol>
      <li>"Älköön kukaan, joka on kuohittu musertamalla tai leikkaamalla,  pääskö Herran seurakuntaan.</li>
      <li>Älköön kukaan sekasikiö pääskö Herran seurakuntaan; älköön sellaisen  jälkeläinen edes kymmenennessä polvessa pääskö Herran seurakuntaan.</li>
      <li>Älköön ammonilainen ja mooabilainen pääskö Herran seurakuntaan;  älkööt heidän jälkeläisensä edes kymmenennessä polvessa koskaan pääskö  Herran seurakuntaan,</li>
      <li>sentähden että he eivät tulleet leipää ja vettä tuoden teitä vastaan  matkalla, kun olitte lähteneet Egyptistä, ja sentähden että hän palkkasi  sinua vastaan Bileamin, Beorin pojan, Mesopotamian Petorista, sinua  kiroamaan.</li>
      <li>Mutta Herra, sinun Jumalasi, ei tahtonut kuulla Bileamia, vaan Herra,  sinun Jumalasi, muutti kirouksen sinulle siunaukseksi, sillä Herra,  sinun Jumalasi, rakasti sinua.</li>
      <li>Älä koskaan, älä koko elinaikanasi, harrasta heidän menestystään ja  onneaan.</li>
      <li>Edomilaista älä inhoa, sillä hän on sinun veljesi. Älä inhoa  egyptiläistä, sillä sinä olet asunut muukalaisena hänen maassaan.</li>
      <li>Lapset, jotka heille syntyvät kolmannessa polvessa, pääskööt Herran  seurakuntaan.</li>
      <li>Kun lähdettyäsi vihollisiasi vastaan asetut leiriin, karta kaikkea  siivotonta.</li>
      <li>Jos sinun keskuudessasi on joku, joka ei ole puhdas sen johdosta,  mitä hänelle yöllä on tapahtunut, menköön hän leirin ulkopuolelle; hän  älköön tulko leiriin.</li>
      <li>Illan suussa hän peseytyköön vedessä, ja auringon laskettua hän  tulkoon leiriin.</li>
      <li>Leirin ulkopuolella olkoon sinulla syrjäinen paikka, johon sinun on  mentävä tarpeellesi.</li>
      <li>Ja sinulla olkoon aseittesi lisänä pieni lapio, ja kun siellä ulkona  istut tarpeellesi, kaiva sillä kuoppa ja peitä sitten ulostuksesi.</li>
      <li>Sillä Herra, sinun Jumalasi, vaeltaa leirissä auttaaksensa sinua ja  antaakseen vihollisesi sinulle alttiiksi; sentähden olkoon sinun leirisi  pyhä, ettei hän näkisi sinun keskuudessasi mitään häpeällistä ja  kääntyisi pois sinusta.</li>
      <li>Älä luovuta orjaa, joka on paennut isäntänsä luota sinun luoksesi,  hänen isännällensä.</li>
      <li>Hän asukoon sinun luonasi, sinun keskuudessasi, valitsemassaan  paikassa, jonkun kaupunkisi porttien sisäpuolella, missä hän viihtyy;  älä sorra häntä.</li>
      <li>Älköön pyhäkköporttoa olko Israelin tyttärien joukossa älköönkä  haureellista pyhäkköpoikaa Israelin poikien joukossa.</li>
      <li>Älä tuo portonpalkkaa äläkä koiranpalkkaa Herran, sinun Jumalasi,  huoneeseen lupauksen suoritukseksi, sillä molemmat ovat kauhistus  Herralle, sinun Jumalallesi.</li>
      <li>Älä pane veljeäsi maksamaan korkoa rahasta tai elintarpeista tai  muusta, mitä korkoa vastaan lainataan.</li>
      <li>Muukalaisen saat panna korkoa maksamaan, mutta et veljeäsi, että  Herra, sinun Jumalasi, siunaisi sinua kaikessa, mihin ryhdyt, siinä  maassa, jota menet ottamaan omaksesi.</li>
      <li>Kun teet lupauksen Herralle, sinun Jumalallesi, niin täytä se  viivyttelemättä, sillä totisesti on Herra, sinun Jumalasi, sen vaativa  sinulta, ja sinä joudut syyhyn.</li>
      <li>Mutta jos jätät lupauksen tekemättä, et joudu syyhyn.</li>
      <li>Pidä se, mikä on huuliltasi lähtenyt, ja tee, niinkuin  vapaaehtoisesti olet luvannut Herralle, sinun Jumalallesi, niinkuin olet  suullasi puhunut.</li>
      <li>Kun tulet lähimmäisesi viinitarhaan, niin saat syödä rypäleitä,  minkä mielesi tekee, kunnes olet saanut kylläsi, mutta älä pane mitään  astiaasi.</li>
      <li>Kun tulet lähimmäisesi viljapellolle, niin saat kädelläsi katkoa  tähkäpäitä, mutta sirppiä älä heiluta lähimmäisesi viljapellolla."</li>
    </ol>
  </li>
  <li>
    <ol>
      <li>"Jos joku ottaa vaimon ja nai hänet ja vaimo ei häntä enää miellytä,  sentähden että mies on tavannut hänessä jotakin häpeällistä, ja hän  kirjoittaa hänelle erokirjan ja antaa sen hänen käteensä ja lähettää  hänet pois talostaan,</li>
      <li>ja jos nainen sitten, lähdettyään hänen talostaan, menee ja joutuu  toisen miehen vaimoksi,</li>
      <li>ja myöskin tämä toinen mies hylkii häntä ja kirjoittaa hänelle  erokirjan ja antaa sen hänen käteensä ja lähettää hänet pois talostaan,  tai jos tämä toinen mies, joka on ottanut hänet vaimokseen, kuolee,</li>
      <li>älköön hänen ensimmäinen miehensä, joka lähetti hänet pois, ottako  häntä uudestaan vaimokseen, sittenkuin tämä on tullut saastutetuksi,  sillä se olisi kauhistus Herran edessä. Älä saata syynalaiseksi maata,  jonka Herra, sinun Jumalasi, antaa sinulle perintöosaksi.</li>
      <li>Jos joku äsken on ottanut vaimon, ei hänen tarvitse lähteä sotaan,  älköönkä hänen päälleen pantako muutakaan rasitusta; olkoon hän vuoden  ajan vapaa perhettään varten ja iloksi vaimolleen, jonka on ottanut.</li>
      <li>Älköön pantiksi otettako käsikiviä, ei päällimmäistäkään kiveä, sillä  se olisi hengen ottamista pantiksi.</li>
      <li>Jos joku tavataan siitä, että hän on varastanut jonkun veljistään,  israelilaisista, ja kohdellut häntä tylysti tai myynyt hänet, niin varas  kuolkoon. Poista paha keskuudestasi.</li>
      <li>Ole varuillasi pitalitautia vastaan, niin että tarkoin noudatat  kaikkea, mitä leeviläiset papit teille neuvovat. Noudattakaa tarkoin  käskyjä, jotka minä olen heille antanut.</li>
      <li>Muista, mitä Herra, sinun Jumalasi, teki Mirjamille matkalla, kun te  olitte lähteneet Egyptistä.</li>
      <li>Jos lainaat jotakin lähimmäisellesi, älä mene hänen taloonsa  ottamaan häneltä panttia.</li>
      <li>Jää ulos, ja se mies, jolle lainasit, tuokoon pantin sinulle ulos.</li>
      <li>Ja jos hän on köyhä mies, niin älä mene maata, pitäen hänen  panttiansa,</li>
      <li>vaan anna hänelle takaisin hänen panttinsa auringon laskiessa, että  hän voisi maata vaipassaan ja siunaisi sinua; se koituu sinulle  vanhurskaudeksi Herran, sinun Jumalasi, edessä.</li>
      <li>Älä tee vääryyttä kurjalle ja köyhälle palkkalaiselle, olipa hän  veljiäsi tai muukalaisia, joita asuu maassasi, sinun porttiesi  sisäpuolella.</li>
      <li>Maksa hänelle hänen palkkansa samana päivänä, ennenkuin aurinko  laskee, sillä hän on kurja ja halajaa palkkaansa - ettei hän huutaisi  sinun tähtesi Herran puoleen ja ettet sinä joutuisi syyhyn.</li>
      <li>Älköön isiä rangaistako kuolemalla lasten tähden älköönkä lapsia  isien tähden; kukin rangaistakoon kuolemalla oman syntinsä tähden.</li>
      <li>Älä vääristä muukalaisen äläkä orvon oikeutta, äläkä ota lesken  vaatteita pantiksi.</li>
      <li>Muista, että itse olit orjana Egyptissä ja että Herra, sinun  Jumalasi, sinut sieltä vapahti; sentähden minä käsken sinua näin  tekemään.</li>
      <li>Jos korjatessasi eloa pelloltasi unhotat pellolle lyhteen, älä palaa  sitä hakemaan; se olkoon muukalaisen, orvon ja lesken oma, että Herra,  sinun Jumalasi, siunaisi sinua kaikissa kättesi töissä.</li>
      <li>Kun olet pudistanut öljypuustasi hedelmät, älä enää jäännöstä  oksilta poimi; se olkoon muukalaisen, orvon ja lesken oma.</li>
      <li>Kun olet korjannut sadon viinitarhastasi, älä enää jälkikorjuuta  pidä; se jääköön muukalaiselle, orvolle ja leskelle.</li>
      <li>Muista, että itse olit orjana Egyptin maassa; sentähden minä käsken  sinua näin tekemään."</li>
    </ol>
  </li>
  <li>
    <ol>
      <li>"Jos syntyy riita miesten välillä ja he astuvat oikeuden eteen ja  heidät tuomitaan, syytön syyttömäksi ja syyllinen syylliseksi,</li>
      <li>ja jos syyllinen tuomitaan raippoihin, niin käskeköön tuomari hänen  laskeutua maahan ja annattakoon läsnä ollessaan hänelle hänen rikostaan  vastaavan määräluvun raippoja.</li>
      <li>Neljäkymmentä raippaa saa hän hänelle antaa, ei enempää, ettei  veljeäsi häväistäisi sinun silmiesi edessä antamalla hänelle vielä  useampia lyöntejä.</li>
      <li>Älä sido puivan härän suuta.</li>
      <li>Kun veljeksiä asuu yhdessä ja joku heistä kuolee eikä hänellä ole  poikaa, niin älköön vainajan leski menkö naimisiin muuhun sukuun,  syrjäisen miehen kanssa. Hänen lankonsa yhtyköön häneen, ottakoon hänet  vaimokseen ja täyttäköön häntä kohtaan langon velvollisuuden.</li>
      <li>Ja esikoinen, jonka vaimo synnyttää, katsottakoon kuolleen veljen  omaksi, ettei hänen nimeänsä pyyhittäisi pois Israelista.</li>
      <li>Mutta jos mies ei suostu ottamaan kälyänsä vaimoksi, niin menköön  käly porttiin vanhinten eteen ja sanokoon: `Minun lankoni kieltäytyy  pysyttämästä veljensä nimeä Israelissa; hän ei tahdo täyttää langon  velvollisuutta`.</li>
      <li>Silloin hänen kaupunkinsa vanhimmat kutsukoot hänet ja puhutelkoot  häntä. Ja jos hän pysyy päätöksessään ja sanoo: `En suostu ottamaan  häntä vaimokseni`,</li>
      <li>niin hänen kälynsä astukoon hänen luoksensa vanhinten silmien eteen  ja vetäköön kengän hänen jalastaan, sylkeköön häntä silmille ja  lausukoon sanoen: `Näin tehtäköön jokaiselle, joka ei veljensä huonetta  rakenna`.</li>
      <li>Ja hänen perhettänsä nimitettäköön sitten Israelissa `paljasjalan  perheeksi`.</li>
      <li>Jos kaksi miestä tappelee keskenään ja toisen vaimo tulee auttamaan  miestään sen käsistä, joka häntä lyö, ja ojentaa kätensä ja tarttuu  tämän häpyyn,</li>
      <li>niin hakkaa poikki hänen kätensä säälimättä.</li>
      <li>Älä pidä kukkarossasi kahdenlaisia punnuksia, suurempia ja  pienempiä.</li>
      <li>Älä pidä talossasi kahdenlaista eefa-mittaa, suurempaa ja pienempää.</li>
      <li>Olkoon sinulla täydet ja oikeat punnukset; olkoon sinulla täysi ja  oikea eefa-mitta, että eläisit kauan siinä maassa, jonka Herra, sinun  Jumalasi, sinulle antaa.</li>
      <li>Sillä jokainen, joka näitä tekee, on kauhistus Herralle, jokainen,  joka vääryyttä tekee.</li>
      <li>Muista, mitä Amalek teki sinulle matkalla, kun olit lähtenyt  Egyptistä,</li>
      <li>kuinka hän, Jumalaa pelkäämättä, tuli sinua vastaan tiellä, kun sinä  olit väsynyt ja uuvuksissa, ja eristi sinun yhteydestäsi kaikki  heikommat, jotka kulkivat jälkipäässä.</li>
      <li>Sentähden, kun Herra, sinun Jumalasi, antaa sinun päästä rauhaan  kaikista ympärillä olevista vihollisistasi siinä maassa, jonka Herra,  sinun Jumalasi, antaa sinulle perintöosaksi, ottaaksesi sen omaksesi,  niin pyyhi pois Amalekin muisto taivaan alta. Älä tätä unhota."</li>
    </ol>
  </li>
  <li>
    <ol>
      <li>"Kun tulet siihen maahan, jonka Herra, sinun Jumalasi, antaa sinulle  perintöosaksi, ja sinä otat sen omaksesi ja asetut siihen,</li>
      <li>niin ota uutiset kaikista maasi hedelmistä, mitä saat satona  maastasi, jonka Herra, sinun Jumalasi, sinulle antaa, ja pane ne koriin  ja lähde siihen paikkaan, jonka Herra, sinun Jumalasi, valitsee nimensä  asuinsijaksi.</li>
      <li>Ja mene sen tykö, joka siihen aikaan on pappina, ja sano hänelle:  `Minä tunnustan tänä päivänä Herralle, sinun Jumalallesi, että minä olen  tullut siihen maahan, jonka Herra meidän isillemme vannotulla valalla on  luvannut antaa meille`.</li>
      <li>Ja pappi ottakoon korin sinun kädestäsi ja asettakoon sen Herran,  sinun Jumalasi, alttarin eteen.</li>
      <li>Niin lausu Herran, Jumalasi, edessä sanoen: `Minun isäni oli  harhaileva aramilainen, joka meni Egyptiin, vähäinen joukko mukanaan, ja  asui siellä muukalaisena ja tuli siellä suureksi, väkeväksi ja  lukuisaksi kansaksi.</li>
      <li>Mutta egyptiläiset kohtelivat meitä pahoin ja rasittivat meitä ja  teettivät meillä kovaa työtä.</li>
      <li>Silloin me huusimme Herran, isiemme Jumalan, puoleen, ja Herra kuuli  meidän huutomme ja näki meidän kurjuutemme, vaivamme ja kärsimämme  sorron.</li>
      <li>Ja Herra vei meidät pois Egyptistä väkevällä kädellä ja ojennetulla  käsivarrella, suurella peljätyksellä, tehden tunnustekoja ja ihmeitä.</li>
      <li>Ja hän toi meidät tähän paikkaan ja antoi meille tämän maan, maan,  joka vuotaa maitoa ja mettä.</li>
      <li>Ja katso, nyt minä tuon uutiset sen maan hedelmistä, jonka sinä,  Herra, minulle annoit.` Niin aseta ne Herran, sinun Jumalasi, eteen ja  kumartaen rukoile Herran, sinun Jumalasi, edessä</li>
      <li>ja iloitse kaikesta hyvästä, minkä Herra, sinun Jumalasi, on antanut  sinulle ja sinun perheellesi, sinä ja leeviläinen ja muukalainen, joka  asuu sinun keskuudessasi.</li>
      <li>Kun kolmantena vuotena, kymmenysten vuotena, olet suorittanut  loppuun kaikki kymmenykset saamastasi sadosta ja antanut ne  leeviläiselle, muukalaiselle, orvolle ja leskelle, ja he ovat syöneet  sinun porttiesi sisäpuolella ja tulleet ravituiksi,</li>
      <li>niin sano Herran, Jumalasi, edessä: `Minä olen vienyt pois talostani  sen, mikä on pyhäkölle pyhitettyä, ja olen antanut sen leeviläiselle ja  muukalaiselle, orvolle ja leskelle, aivan sinun käskysi mukaan, jonka  olet minulle antanut; en ole rikkonut sinun käskyjäsi enkä niitä  unhottanut.</li>
      <li>Minä en syönyt siitä mitään silloin, kun minulla oli suru, enkä  vienyt siitä mitään pois silloin, kun olin saastunut, enkä antanut siitä  mitään vainajalle. Olen kuullut Herran, minun Jumalani, ääntä; olen  tehnyt aivan niin, kuin olet minun käskenyt tehdä.</li>
      <li>Katso pyhästä asunnostasi, taivaasta, ja siunaa kansaasi Israelia ja  sitä maata, jonka olet meille antanut, niinkuin valalla vannoen lupasit  isillemme, maata, joka vuotaa maitoa ja mettä.`</li>
      <li>Tänä päivänä Herra, sinun Jumalasi, käskee sinun seurata näitä  käskyjä ja oikeuksia; noudata ja seuraa niitä kaikesta sydämestäsi ja  kaikesta sielustasi.</li>
      <li>Sinä olet tänään kuullut Herran, sinun Jumalasi, julistavan, että  hän tahtoo olla sinun Jumalasi ja että sinun on vaellettava hänen  teitänsä ja noudatettava hänen käskyjänsä, säädöksiänsä ja oikeuksiansa  sekä kuultava häntä.</li>
      <li>Ja Herra on kuullut sinun tänä päivänä julistavan, että sinä tahdot  olla hänen omaisuuskansansa, niinkuin hän on sinulle puhunut, ja  noudattaa kaikkia hänen käskyjänsä,</li>
      <li>että hän asettaisi sinut korkeammaksi kaikkia luomiansa kansoja,  ylistykseksi, kunniaksi ja kiitokseksi, ja että olisit Herralle, sinun  Jumalallesi, pyhitetty kansa, niinkuin hän on puhunut."</li>
    </ol>
  </li>
  <li>
    <ol>
      <li>Niin Mooses ja Israelin vanhimmat käskivät kansaa sanoen:  "Noudattakaa kaikkia niitä käskyjä, jotka minä tänä päivänä teille  annan.</li>
      <li>Ja kun menette Jordanin yli siihen maahan, jonka Herra, sinun  Jumalasi, sinulle antaa, pystytä itsellesi suuria kiviä ja sivele ne  kalkilla.</li>
      <li>Ja kirjoita niihin kaikki tämän lain sanat, kun menet joen yli siihen  maahan, jonka Herra, sinun Jumalasi, sinulle antaa, maahan, joka vuotaa  maitoa ja mettä, niinkuin Herra, sinun isiesi Jumala, on sinulle  puhunut.</li>
      <li>Ja kun olette menneet Jordanin yli, niin pystyttäkää Eebalin vuorelle  ne kivet, joista minä tänä päivänä annan teille käskyn, ja sivele ne  kalkilla.</li>
      <li>Ja rakenna siihen alttari Herralle, sinun Jumalallesi, alttari  kivistä, joihin et saa rauta-aseella koskea.</li>
      <li>Hakkaamattomista kivistä rakenna Herran, Jumalasi, alttari; uhraa sen  päällä polttouhreja Herralle, Jumalallesi,</li>
      <li>ja teurasta teuraita yhteysuhriksi ja syö siellä ja iloitse Herran,  Jumalasi, edessä.</li>
      <li>Ja kirjoita kiviin kaikki tämän lain sanat hyvin selkeästi."</li>
      <li>Ja Mooses ja leeviläiset papit puhuivat kaikelle Israelille sanoen:  "Ole hiljaa ja kuule, Israel! Tänä päivänä on sinusta tullut Herran,  Jumalasi, kansa.</li>
      <li>Kuule siis Herraa, Jumalaasi, ja noudata hänen käskyjänsä ja  ohjeitansa, jotka minä tänä päivänä sinulle annan."</li>
      <li>Ja Mooses käski kansaa sinä päivänä sanoen:</li>
      <li>"Kun te olette menneet Jordanin yli, asettukoot nämä Garissimin  vuorelle siunaamaan kansaa: Simeon, Leevi, Juuda, Isaskar, Joosef ja  Benjamin.</li>
      <li>Nämä taas asettukoot Eebalin vuorelle lausumaan kirouksen: Ruuben,  Gaad, Asser, Sebulon, Daan ja Naftali.</li>
      <li>Ja leeviläiset lausukoot ja sanokoot kovalla äänellä kaikille  Israelin miehille:</li>
      <li>`Kirottu olkoon se, joka tekee jumalankuvan, veistetyn tai valetun,  taitajan käden tekemän, kauhistukseksi Herralle, ja joka salaa sen  pystyttää`. Ja kaikki kansa vastatkoon ja sanokoon: `Amen`.</li>
      <li>Kirottu olkoon se, joka häpäisee isäänsä tai äitiänsä. Ja kaikki  kansa sanokoon: `Amen`.</li>
      <li>Kirottu olkoon se, joka siirtää lähimmäisensä rajan. Ja kaikki kansa  sanokoon: `Amen`.</li>
      <li>Kirottu olkoon se, joka vie sokean harhaan tieltä. Ja kaikki kansa  sanokoon: `Amen`.</li>
      <li>Kirottu olkoon se, joka vääristää muukalaisen, orvon tai lesken  oikeuden. Ja kaikki kansa sanokoon: `Amen`.</li>
      <li>Kirottu olkoon se, joka makaa äitipuolensa kanssa, sillä hän nostaa  isänsä peitteen. Ja kaikki kansa sanokoon: `Amen`.</li>
      <li>Kirottu olkoon se, joka sekaantuu eläimeen. Ja kaikki kansa  sanokoon: `Amen`.</li>
      <li>Kirottu olkoon se, joka makaa sisarensa, isänsä tyttären tai äitinsä  tyttären, kanssa. Ja kaikki kansa sanokoon: `Amen`.</li>
      <li>Kirottu olkoon se, joka makaa anoppinsa kanssa. Ja kaikki kansa  sanokoon: `Amen`.</li>
      <li>Kirottu olkoon se, joka salaa murhaa lähimmäisensä. Ja kaikki kansa  sanokoon: `Amen`.</li>
      <li>Kirottu olkoon se, joka ottaa lahjuksen surmatakseen viattoman.  Ja  kaikki kansa sanokoon: `Amen`.</li>
      <li>Kirottu olkoon se, joka ei pidä tämän lain sanoja eikä täytä niitä.  Ja kaikki kansa sanokoon: `Amen`."</li>
    </ol>
  </li>
  <li>
    <ol>
      <li>"Jos kuulet Herran, sinun Jumalasi, ääntä ja pidät tarkoin kaikki  hänen käskynsä, jotka minä tänä päivänä sinulle annan, niin Herra, sinun  Jumalasi, asettaa sinut korkeammaksi kaikkia kansoja maan päällä.</li>
      <li>Ja kaikki nämä siunaukset tulevat sinun osaksesi ja saavuttavat  sinut, jos kuulet Herran, sinun Jumalasi, ääntä.</li>
      <li>Siunattu olet sinä kaupungissa ja siunattu olet kedolla.</li>
      <li>Siunattu on sinun kohtusi hedelmä ja maasi hedelmä ja sinun karjasi  hedelmä, raavaittesi vasikat ja lampaittesi karitsat.</li>
      <li>Siunattu on sinun korisi ja sinun taikinakaukalosi.</li>
      <li>Siunattu olet tullessasi ja siunattu olet lähtiessäsi.</li>
      <li>Herra antaa sinun voittaa vihollisesi, jotka nousevat sinua vastaan;  yhtä tietä he lähtevät sinua vastaan, mutta seitsemää tietä he sinua  pakenevat.</li>
      <li>Herra käskee siunauksen seurata sinua jyväaitoissasi ja kaikessa,  mihin ryhdyt; hän siunaa sinua siinä maassa, jonka Herra, sinun  Jumalasi, sinulle antaa.</li>
      <li>Herra korottaa sinut hänelle pyhitetyksi kansaksi, niinkuin hän  valalla vannoen on sinulle luvannut, jos sinä noudatat Herran, sinun  Jumalasi, käskyjä ja vaellat hänen teitänsä.</li>
      <li>Ja kaikki kansat maan päällä näkevät, että Herra on ottanut sinut  nimiinsä; ja he pelkäävät sinua.</li>
      <li>Ja Herra antaa sinulle ylen runsaasti hyvää, tekee sinun kohtusi  hedelmän, karjasi hedelmän ja maasi hedelmän ylen runsaaksi siinä  maassa, jonka Herra sinun isillesi vannotulla valalla on luvannut antaa  sinulle.</li>
      <li>Herra avaa sinulle rikkaan aarrekammionsa, taivaan, antaakseen sinun  maallesi sateen aikanansa ja siunatakseen kaikki sinun kättesi työt; ja  sinä lainaat monelle kansalle, mutta sinun itsesi ei tarvitse lainaa  ottaa.</li>
      <li>Ja Herra tekee sinut pääksi eikä hännäksi; sinä aina vain ylenet  etkä koskaan alene, jos tottelet Herran, sinun Jumalasi, käskyjä, jotka  minä tänä päivänä sinulle annan, että ne tarkoin pitäisit,</li>
      <li>etkä poikkea oikealle etkä vasemmalle yhdestäkään niistä sanoista,  jotka minä tänä päivänä teille annan, et seuraa muita jumalia etkä  palvele niitä.</li>
      <li>Mutta jos sinä et kuule Herran, sinun Jumalasi, ääntä etkä tarkoin  pidä kaikkia hänen käskyjänsä ja säädöksiänsä, jotka minä tänä päivänä  sinulle annan, niin kaikki nämä kiroukset tulevat sinun päällesi ja  saavuttavat sinut.</li>
      <li>Kirottu olet sinä kaupungissa ja kirottu olet kedolla.</li>
      <li>Kirottu on sinun korisi ja sinun taikinakaukalosi.</li>
      <li>Kirottu on sinun kohtusi hedelmä ja maasi hedelmä, kirotut sinun  raavaittesi vasikat ja lampaittesi karitsat.</li>
      <li>Kirottu olet tullessasi ja kirottu olet lähtiessäsi.</li>
      <li>Herra lähettää sinun sekaasi kirousta, hämminkiä ja uhkaa, mihin  tahansa ryhdyt, kunnes äkisti tuhoudut ja hukut töittesi pahuuden  tähden, kun olet minut hyljännyt.</li>
      <li>Herra antaa ruttotaudin tarttua sinuun, kunnes se sukupuuttoon  hävittää sinut siitä maasta, jota menet ottamaan omaksesi.</li>
      <li>Herra lyö sinua hivutustaudilla, kuumeella, poltteella ja  tulehduksella, kuivuudella, nokitähkillä ja viljan ruosteella, ja ne  vainoavat sinua, kunnes menehdyt.</li>
      <li>Ja taivaasi, joka on sinun pääsi päällä, on niinkuin vaski, ja maa,  joka on allasi, on niinkuin rauta.</li>
      <li>Herra muuttaa sinun maasi sateen tomuksi ja tuhaksi; taivaasta se  tulee sinun päällesi, kunnes tuhoudut.</li>
      <li>Herra antaa sinun vihollistesi voittaa sinut; yhtä tietä sinä menet  heitä vastaan, mutta seitsemää tietä sinä heitä pakenet; ja sinä tulet  kauhistukseksi kaikille valtakunnille maan päällä.</li>
      <li>Ja ruumiisi joutuvat ruuaksi kaikille taivaan linnuille ja maan  eläimille, eikä kukaan karkoita niitä.</li>
      <li>Herra lyö sinua Egyptin paiseilla ja ajoksilla, ihottumalla ja  ruvella, joista et parannu.</li>
      <li>Herra lyö sinua hulluudella, sokeudella ja mielisairaudella.</li>
      <li>Sinä haparoit keskellä päivää, niinkuin sokea haparoi pimeässä; sinä  et menesty teilläsi, vaan kaiken elinaikasi sinä olet oleva sorrettu ja  ryöstetty, eikä ole auttajaa.</li>
      <li>Sinä kihlaat naisen, mutta toinen makaa hänet; sinä rakennat talon,  mutta et siinä asu; sinä istutat viinitarhan, mutta et korjaa sen  hedelmää.</li>
      <li>Härkäsi teurastetaan sinun silmiesi edessä, mutta sinä et sitä syö;  aasisi ryöstetään sinulta sinun nähtesi eikä sitä anneta sinulle  takaisin; lampaasi joutuvat sinun vihollistesi valtaan, eikä sinulla ole  auttajaa.</li>
      <li>Sinun poikasi ja tyttäresi joutuvat vieraan kansan valtaan, ja sinun  silmäsi näkevät sen ja raukeavat heitä alinomaa ikävöidessäsi, mutta  sinä et voi sille mitään.</li>
      <li>Sinun maasi hedelmän ja kaiken sinun vaivannäkösi kuluttaa kansa,  jota sinä et tunne; kaiken elinaikasi sinä olet oleva sorrettu ja  runneltu.</li>
      <li>Ja sinä tulet hulluksi siitä, mitä sinun silmäsi näkevät.</li>
      <li>Herra lyö sinuun, sinun polviisi ja pohkeisiisi, pahoja paiseita,  joista et parannu, kantapäästä kiireeseen asti.</li>
      <li>Herra vie sinut ja kuninkaan, jonka sinä itsellesi asetat, kansan  luo, jota sinä et tunne ja jota sinun isäsi eivät tunteneet; ja siellä  sinä palvelet muita jumalia, puu- ja kivijumalia.</li>
      <li>Ja sinä tulet kauhistukseksi, sananparreksi ja pistopuheeksi  kaikille niille kansoille, joiden keskuuteen Herra sinut kuljettaa.</li>
      <li>Paljon siementä sinä viet pellollesi, mutta vähän sinä korjaat,  sillä heinäsirkat hävittävät sen.</li>
      <li>Viinitarhoja sinä istutat ja hoidat, mutta viiniä et saa juodaksesi  etkä tallettaaksesi, sillä madot syövät sen.</li>
      <li>Öljypuita sinulla on kaikkialla alueellasi, mutta öljyllä et sinä  itseäsi voitele, sillä sinun öljymarjasi varisevat maahan.</li>
      <li>Poikia ja tyttäriä sinulle syntyy, mutta et saa niitä pitää, sillä  he vaeltavat vankeuteen.</li>
      <li>Tuhohyönteiset valtaavat kaikki sinun puusi ja sinun maasi hedelmän.</li>
      <li>Muukalainen, joka asuu keskuudessasi, kohoaa sinun ylitsesi yhä  ylemmäksi, mutta sinä painut aina alemmaksi.</li>
      <li>Hän lainaa sinulle, mutta sinä et voi lainata hänelle. Hän tulee  pääksi, mutta sinä hännäksi.</li>
      <li>Kaikki nämä kiroukset tulevat sinun päällesi, vainoavat sinua ja  saavuttavat sinut, kunnes tuhoudut, koska et kuullut Herran, sinun  Jumalasi ääntä etkä noudattanut hänen käskyjänsä ja säädöksiänsä, jotka  hän on sinulle antanut.</li>
      <li>Ne jäävät merkkeinä ja ihmeinä sinuun ja sinun jälkeläisiisi  iankaikkisesti.</li>
      <li>Koska et palvellut Herraa, sinun Jumalaasi, ilolla ja sydämen  halulla, kun sinulla oli yltäkyllin kaikkea,</li>
      <li>on sinun palveltava vihollisiasi, jotka Herra sinun kimppuusi  lähettää, nälässä ja janossa ja alastomuudessa ja kaiken puutteessa. Ja  hän panee sinun kaulallesi rautaisen ikeen, kunnes hän sinut tuhoaa.</li>
      <li>Herra nostaa sinua vastaan kaukaisen kansan, joka tulee maan äärestä  lentäen niinkuin kotka, kansan, jonka kieltä sinä et ymmärrä;</li>
      <li>tuimakatseisen kansan, joka ei armahda vanhaa eikä sääli nuorta.</li>
      <li>Se syö sinun karjasi hedelmän ja maasi hedelmän, kunnes sinä  tuhoudut; se ei jätä sinulle mitään, ei jyviä ei viiniä eikä öljyä, ei  raavaittesi vasikoita eikä lampaittesi karitsoita, kunnes on tehnyt  sinusta lopun.</li>
      <li>Ja se ahdistaa sinua kaikissa porteissasi, kunnes korkeat ja lujat  muurisi, joihin sinä luotit, kukistuvat kaikkialla maassasi.  Se  ahdistaa sinua kaikissa porteissasi kaikkialla sinun maassasi, jonka  Herra, sinun Jumalasi, on sinulle antanut.</li>
      <li>Siinä hädässä ja ahdistuksessa, johon sinun vihollisesi saattaa  sinut, sinä syöt oman kohtusi hedelmän, syöt poikiesi ja tyttäriesi  lihaa, jotka Herra, sinun Jumalasi, on sinulle antanut.</li>
      <li>Hempeästi ja hekumallisesti elänyt mies sinun keskuudessasi katselee  silloin karsaasti veljeänsä ja vaimoaan, joka hänen sylissänsä on, ja  jäljellä olevia lapsiaan, jotka hän on jättänyt henkiin;</li>
      <li>kenellekään heistä hän ei anna lastensa lihaa, jota hän itse syö,  kun hänellä ei ole mitään muuta jäljellä, siinä hädässä ja  ahdistuksessa, johon vihollisesi saattaa sinut kaikissa sinun  porteissasi.</li>
      <li>Hempeästi ja hekumallisesti elänyt nainen sinun keskuudessasi, joka  hekumassaan ja hempeydessään ei edes yrittänyt laskea jalkaansa maahan,  katselee silloin karsaasti miestä, joka hänen sylissänsä on, ja  poikaansa ja tytärtänsä</li>
      <li>eikä suo heille jälkeläisiä, jotka tulevat hänen kohdustansa, eikä  lapsia, joita hän synnyttää, sillä kaiken muun puutteessa syö hän ne  salaa itse siinä hädässä ja ahdistuksessa, johon vihollisesi saattaa  sinut sinun porteissasi.</li>
      <li>Jos et tarkoin noudata kaikkia tämän lain sanoja, jotka ovat  kirjoitetut tähän kirjaan, niin että pelkäät tätä kunniallista ja  peljättävää nimeä, Herraa, sinun Jumalaasi,</li>
      <li>niin Herra panee sinun ja sinun jälkeläistesi kärsittäväksi  erinomaisia vaivoja, suuria ja pitkällisiä vaivoja, pahoja ja  pitkällisiä sairauksia.</li>
      <li>Hän kääntää sinua vastaan kaikki Egyptin taudit, joita sinä pelkäät,  ja ne tarttuvat sinuun.</li>
      <li>Ja kaikkinaisia muita sairauksia ja vaivoja, joista ei ole  kirjoitettu tässä lakikirjassa, Herra nostattaa sinua vastaan, kunnes  sinä tuhoudut.</li>
      <li>Ja teistä, jotka ennen olitte monilukuiset kuin taivaan tähdet, jää  jäljelle ainoastaan vähäinen joukko, koska et kuullut Herran, sinun  Jumalasi, ääntä.</li>
      <li>Ja niinkuin Herra ennen iloitsi teistä, siitä, että teki teille  hyvää ja antoi teidän lisääntyä, niin Herra silloin iloitsee teistä,  siitä, että hävittää ja tuhoaa teidät. Ja teidät temmataan irti siitä  maasta, jota sinä menet ottamaan omaksesi.</li>
      <li>Ja Herra hajottaa sinut kaikkien kansojen sekaan maan äärestä  toiseen, ja sinä palvelet siellä muita jumalia, joita sinä et tunne ja  joita sinun isäsi eivät tunteneet, puuta ja kiveä.</li>
      <li>Ja niiden kansojen seassa sinä et saa rauhaa, eikä jalkasi löydä  lepopaikkaa. Herra antaa sinulle siellä vapisevan sydämen, rauenneet  silmät ja nääntyvän sielun.</li>
      <li>Ja sinun elämäsi näyttää sinusta olevan hiuskarvan varassa, yöt ja  päivät sinä olet pelon vallassa etkä ole varma hengestäsi.</li>
      <li>Aamulla sinä sanot: `Jospa olisi ilta!` ja illalla sanot: `Jospa  olisi aamu!` - sellaista pelkoa sinä tunnet sydämessäsi, ja sellaisia  näkyjä sinä näet silmissäsi.</li>
      <li>Ja Herra vie sinut laivoilla takaisin Egyptiin samaa tietä, josta  minä sanoin sinulle: `Et ole sitä enää näkevä`. Ja siellä teitä  kaupitaan vihollisillenne orjiksi ja orjattariksi, mutta ostajaa ei  ole."</li>
    </ol>
  </li>
  <li>
    <ol>
      <li>Nämä ovat sen liiton sanat, jonka Herra käski Mooseksen tehdä  israelilaisten kanssa Mooabin maassa, sen liiton lisäksi, jonka hän oli  tehnyt heidän kanssaan Hoorebilla.</li>
      <li>(29:1) Ja Mooses kutsui kokoon kaiken Israelin ja sanoi heille: "Te olette  nähneet kaiken, minkä Herra teki teidän silmienne edessä Egyptin maassa  faraolle ja kaikille hänen palvelijoilleen ja koko hänen maalleen,</li>
      <li>ne suuret koettelemukset, jotka sinun silmäsi näkivät, ne suuret  tunnusteot ja ihmeet.</li>
      <li>Mutta tähän päivään asti Herra ei vielä ole antanut teille sydäntä  ymmärtääksenne ja silmiä nähdäksenne ja korvia kuullaksenne.</li>
      <li>Ja minä kuljetin teitä erämaassa neljäkymmentä vuotta: teidän  vaatteenne eivät kuluneet yltänne, eivätkä kenkäsi kuluneet jalassasi.</li>
      <li>Leipää ette saaneet syödäksenne ettekä viiniä ja väkijuomaa  juodaksenne, jotta tietäisitte, että minä olen Herra, teidän Jumalanne.</li>
      <li>Ja kun te tulitte tähän paikkaan, niin lähtivät Siihon, Hesbonin  kuningas, ja Oog, Baasanin kuningas, sotimaan meitä vastaan, mutta me  voitimme heidät.</li>
      <li>Ja me valloitimme heidän maansa ja annoimme sen perintöosaksi  ruubenilaisille ja gaadilaisille ja toiselle puolelle Manassen  sukukuntaa.</li>
      <li>Noudattakaa siis tämän liiton sanoja ja täyttäkää ne menestyäksenne  kaikessa, mitä teette.</li>
      <li>Te seisotte tänä päivänä kaikki Herran, teidän Jumalanne, edessä:  teidän päämiehenne, sukukuntanne, vanhimpanne ja päällysmiehenne, kaikki  Israelin miehet,</li>
      <li>teidän lapsenne ja vaimonne sekä muukalainen, joka on leirissäsi,  jopa puunhakkaajasi ja vedenkantajasikin,</li>
      <li>käydäksenne Herran, teidän Jumalanne, liittoon, siihen valaliittoon,  jonka Herra, sinun Jumalasi, tänä päivänä tekee sinun kanssasi,</li>
      <li>että hän tänä päivänä korottaisi sinut kansaksensa ja tulisi sinun  Jumalaksesi, niinkuin hän on sinulle puhunut ja niinkuin hän on vannonut  sinun isillesi, Aabrahamille, Iisakille ja Jaakobille.</li>
      <li>Enkä minä tee tätä liittoa, tätä valaliittoa, ainoastaan teidän  kanssanne,</li>
      <li>vaan niinhyvin niiden kanssa, jotka tänä päivänä ovat tässä meidän  kanssamme seisomassa Herran, meidän Jumalamme, edessä, kuin niidenkin  kanssa, jotka eivät ole tänä päivänä tässä meidän kanssamme.</li>
      <li>Sillä te tiedätte, kuinka me asuimme Egyptin maassa ja kuinka me  kuljimme niiden kansojen keskitse, joiden kautta te olette kulkeneet.</li>
      <li>Ja te näitte heidän iljetyksensä, ne puu-, kivi-, hopea- ja  kultajumalat, jotka heillä on.</li>
      <li>Älköön siis teidän joukossanne olko ainoatakaan miestä tai naista,  sukua tai sukukuntaa, jonka sydän tänä päivänä kääntyisi pois Herrasta,  meidän Jumalastamme, mennäkseen palvelemaan noiden kansojen jumalia;  älköön teidän keskuudessanne olko juurta, josta kasvaa koiruohoa ja  marunaa,</li>
      <li>niin että se, joka kuulee tämän valan sanat, siunaisi itseänsä  sydämessään sanoen: `Minun käy hyvin, vaikka vaellankin sydämeni  paatumuksessa`. Siten hän hukuttaisi kaikki, sekä kostean että kuivan  maan.</li>
      <li>Herra ei tahdo antaa hänelle anteeksi, vaan silloin suitsuaa Herran  viha ja kiivaus sitä miestä vastaan, ja kaikki se kirous, joka on  kirjoitettu tähän kirjaan, laskeutuu hänen päällensä, ja Herra pyyhkii  pois hänen nimensä taivaan alta.</li>
      <li>Ja Herra erottaa hänet kaikista Israelin sukukunnista, tuottaakseen  hänelle onnettomuuden, kaikki ne kiroukset, jotka sisältyvät tähän  lain kirjaan kirjoitettuun liittoon.</li>
      <li>Ja tuleva sukupolvi, teidän lapsenne, jotka nousevat teidän  jälkeenne, ja vieras, joka tulee kaukaisesta maasta, kysyvät, kun  näkevät sen maan vaivat ja ne sairaudet, joilla Herra sitä rasittaa,</li>
      <li>tulikiven ja suolan, kun koko maa on poltettu, niin ettei siihen  kylvetä eikä se kasva eikä siitä ruohonkortta nouse - niinkuin oli  silloin, kun Sodoma ja Gomorra, Adma ja Seboim hävitettiin, kun Herra  vihassaan ja kiivastuksessaan ne hävitti -</li>
      <li>silloin kaikki kansat kysyvät: `Minkätähden Herra on näin tehnyt  tälle maalle? Mistä tämä hänen suuri vihansa hehku?`</li>
      <li>Silloin vastataan: `Siitä, että he hylkäsivät Herran, isiensä  Jumalan, liiton, jonka hän teki heidän kanssansa viedessään heidät pois  Egyptin maasta,</li>
      <li>ja menivät palvelemaan muita jumalia ja kumarsivat niitä, jumalia,  joita he eivät tunteneet ja joita hän ei ollut heidän osalleen jakanut -</li>
      <li>siitä syttyi Herran viha tätä maata kohtaan, niin että hän antoi  kohdata sitä kaiken sen kirouksen, joka on kirjoitettu tähän kirjaan.</li>
      <li>Ja Herra tempasi heidät irti heidän maastaan vihassa ja  kiivastuksessa ja suuressa suuttumuksessa ja heitti heidät toiseen  maahan, niinkuin nyt on tapahtunut.`</li>
      <li>(29:28) Se, mikä on salassa, se on Herran, meidän Jumalamme;  mutta mikä on ilmoitettu, se on meitä ja meidän lapsiamme varten ikuisesti,  että me pitäisimme kaikki tämän lain sanat."</li>
    </ol>
  </li>
  <li>
    <ol>
      <li>"Jos sinä silloin, kun tämä kaikki sinua kohtaa, siunaus tai kirous,  jotka minä olen asettanut sinun valittavaksesi, painat sen sydämeesi  kaikkien kansojen keskellä, joiden luo Herra, sinun Jumalasi, on sinut  karkoittanut,</li>
      <li>ja palajat Herran, sinun Jumalasi, tykö ja kuulet hänen ääntänsä  kaikesta sydämestäsi ja kaikesta sielustasi, sinä itse ja sinun lapsesi,  kaikessa, niinkuin minä tänä päivänä sinua käsken,</li>
      <li>niin Herra, sinun Jumalasi, kääntää sinun kohtalosi ja armahtaa  sinua; Herra, sinun Jumalasi, kokoaa sinut jälleen kaikista kansoista,  joiden sekaan hän on sinut hajottanut.</li>
      <li>Vaikka sinun karkoitettusi olisivat taivaan äärissä, niin Herra,  sinun Jumalasi, kokoaa ja noutaa sinut sieltäkin.</li>
      <li>Ja Herra, sinun Jumalasi, tuo sinut siihen maahan, jonka sinun isäsi  ovat omistaneet, ja niin sinä otat sen omaksesi; ja hän tekee sinulle  hyvää ja antaa sinun lisääntyä enemmän kuin isiesi.</li>
      <li>Ja Herra, sinun Jumalasi, ympärileikkaa sinun sydämesi ja sinun  jälkeläistesi sydämet, niin että rakastat Herraa, sinun Jumalaasi,  kaikesta sydämestäsi ja kaikesta sielustasi, että eläisit.</li>
      <li>Ja Herra, sinun Jumalasi, antaa kaikkien näiden kirousten kohdata  sinun vihollisiasi ja vihamiehiäsi, jotka sinua vainosivat.</li>
      <li>Ja sinä kuulet jälleen Herran ääntä ja pidät kaikki hänen käskynsä,  jotka minä tänä päivänä sinulle annan.</li>
      <li>Herra, sinun Jumalasi, antaa sinulle ylen runsaasti hyvää kaikissa  sinun kättesi töissä, hän tekee sinun kohtusi hedelmän, karjasi hedelmän  ja maasi hedelmän ylen runsaaksi. Sillä niinkuin Herra iloitsi sinun  isistäsi, hän jälleen iloitsee sinusta, siitä, että tekee sinulle hyvää,</li>
      <li>kun sinä kuulet Herran, sinun Jumalasi, ääntä ja noudatat hänen  käskyjänsä ja säädöksiänsä, jotka ovat kirjoitetut tähän lain kirjaan,  ja kun sinä palajat Herran, sinun Jumalasi, tykö kaikesta sydämestäsi ja  kaikesta sielustasi.</li>
      <li>Sillä tämä käsky, jonka minä tänä päivänä sinulle annan, ei ole  sinulle vaikea täyttää eikä liian kaukana.</li>
      <li>Se ei ole taivaassa, eikä sinun tarvitse sanoa: `Kuka nousisi meidän  puolestamme taivaaseen noutamaan sen meille ja julistaisi sen meille,  että me sen täyttäisimme?`</li>
      <li>Se ei ole meren takana, eikä sinun tarvitse sanoa: `Kuka menisi  meidän puolestamme meren taakse noutamaan sen meille ja julistaisi sen  meille, että me sen täyttäisimme?`</li>
      <li>Vaan sana on sinua aivan lähellä, sinun suussasi ja sydämessäsi,  niin että voit sen täyttää.</li>
      <li>Katso, minä panen tänä päivänä sinun eteesi elämän ja hyvän,  kuoleman ja pahan,</li>
      <li>kun minä tänä päivänä käsken sinua rakastamaan Herraa, sinun  Jumalaasi, ja vaeltamaan hänen teitänsä ja noudattamaan hänen  käskyjänsä, säädöksiänsä ja oikeuksiansa, että eläisit ja lisääntyisit  ja että Herra, sinun Jumalasi, siunaisi sinua siinä maassa, jota menet  ottamaan omaksesi.</li>
      <li>Mutta jos sinun sydämesi kääntyy pois etkä tottele, vaan annat  vietellä itsesi kumartamaan muita jumalia ja palvelemaan niitä,</li>
      <li>niin minä julistan teille tänä päivänä, että te totisesti hukutte;  te ette kauan elä siinä maassa, johon sinä menet Jordanin yli, ottamaan  sen omaksesi.</li>
      <li>Minä otan tänä päivänä taivaan ja maan todistajiksi teitä vastaan,  että minä olen pannut sinun eteesi elämän ja kuoleman, siunauksen ja  kirouksen. Niin valitse siis elämä, että sinä ja sinun jälkeläisesi  eläisitte.</li>
      <li>Rakasta Herraa, sinun Jumalaasi, kuule hänen ääntänsä ja riipu  hänessä kiinni, sillä siinä on sinun elämäsi ja pitkä ikäsi, ja niin  sinä saat asua siinä maassa, jonka Herra sinun isillesi, Aabrahamille,  Iisakille ja Jaakobille, vannotulla valalla on luvannut heille antaa."</li>
    </ol>
  </li>
  <li>
    <ol>
      <li>Ja Mooses meni ja puhui kaikelle Israelille nämä sanat;</li>
      <li>hän sanoi heille: "Minä olen nyt sadan kahdenkymmenen vuoden vanha;  en voi enää mennä ja tulla, ja Herra on sanonut minulle: `Sinä et mene  tämän Jordanin yli`.</li>
      <li>Mutta Herra, sinun Jumalasi, kulkee sinun edelläsi. Hän tuhoaa nämä  kansat sinun tieltäsi, ja sinä lasket heidät valtasi alle.  Joosua  kulkee sinun edelläsi, niinkuin Herra on puhunut.</li>
      <li>Ja Herra tekee heille, niinkuin hän teki Siihonille ja Oogille,  tuhoamillensa amorilaisten kuninkaille, ja heidän maallensa.</li>
      <li>Herra antaa heidät teille alttiiksi; tehkää heille aivan sen käskyn  mukaan, jonka minä olen teille antanut.</li>
      <li>Olkaa lujat ja rohkeat, älkää peljätkö älkääkä säikähtykö heitä,  sillä Herra, sinun Jumalasi, käy itse sinun kanssasi; hän ei jätä eikä  hylkää sinua."</li>
      <li>Ja Mooses kutsui Joosuan ja sanoi hänelle koko Israelin läsnä  ollessa: "Ole luja ja rohkea, sillä sinä viet tämän kansan siihen  maahan, jonka Herra heidän isillensä vannotulla valalla on luvannut  antaa heille, ja sinä jaat sen heille perinnöksi.</li>
      <li>Ja Herra itse käy sinun edelläsi, hän on sinun kanssasi, hän ei jätä  sinua eikä hylkää sinua; älä pelkää äläkä arkaile."</li>
      <li>Ja Mooses kirjoitti tämän lain ja antoi sen papeille, leeviläisille,  jotka kantoivat Herran liitonarkkia, ja kaikille Israelin vanhimmille.</li>
      <li>Ja Mooses käski heitä sanoen: "Joka seitsemäs vuosi, määrättynä  aikana vapautusvuonna, lehtimajanjuhlassa,</li>
      <li>kun koko Israel tulee Herran, sinun Jumalasi, kasvojen eteen siinä  paikassa, jonka hän valitsee, lue tämä laki koko Israelin läsnä ollessa,  heidän kuultensa.</li>
      <li>Kokoa kansa, miehet, naiset ja lapset sekä muukalaiset, jotka asuvat  porttiesi sisäpuolella, että he kuulisivat sen ja oppisivat pelkäämään  Herraa, teidän Jumalaanne, ja tarkoin pitämään kaikki tämän lain sanat,</li>
      <li>ja että heidän lapsensa, jotka eivät vielä sitä tunne, kuulisivat  sen ja oppisivat pelkäämään Herraa, teidän Jumalaanne, niin kauan kuin  elätte siinä maassa, johon menette Jordanin yli, ottamaan sen  omaksenne."</li>
      <li>Ja Herra sanoi Moosekselle: "Katso, lähestyy aika, jolloin sinun on  kuoltava. Kutsu Joosua, ja asettukaa ilmestysmajaan, niin minä asetan  hänet virkaansa." Niin Mooses ja Joosua menivät ja asettuivat  ilmestysmajaan.</li>
      <li>Niin Herra ilmestyi majassa pilvenpatsaassa, ja pilvenpatsas  seisahtui majan ovelle.</li>
      <li>Ja Herra sanoi Moosekselle: "Katso, sinä käyt lepäämään isiesi tykö;  silloin tämä kansa nousee ja lähtee haureudessa kulkemaan vieraiden  jumalien jäljessä, joita palvellaan siinä maassa, johon se menee, ja  hylkää minut ja rikkoo liiton, jonka minä olen tehnyt sen kanssa.</li>
      <li>Sinä päivänä minun vihani syttyy sitä vastaan, ja minä hylkään  heidät ja peitän kasvoni heiltä, niin että he joutuvat tuhon omiksi, ja  suuret onnettomuudet ja ahdistukset kohtaavat sitä. Sinä päivänä se  sanoo: `Eivätkö nämä onnettomuudet ole kohdanneet minua sen tähden,  ettei minun Jumalani ole minun keskelläni?`</li>
      <li>Mutta sinä päivänä minä kokonaan peitän kasvoni kaiken sen pahan  tähden, mitä he ovat tehneet, kun ovat kääntyneet muiden jumalien  puoleen.</li>
      <li>Ja nyt kirjoittakaa itsellenne tämä virsi. Opeta se israelilaisille  ja pane se heidän suuhunsa, että tämä laulu olisi minulle todistajana  israelilaisia vastaan.</li>
      <li>Sillä minä vien heidät siihen maahan, jonka minä valalla vannoen  olen luvannut heidän isillensä, maahan, joka vuotaa maitoa ja mettä, ja  he syövät ja tulevat ravituiksi ja lihaviksi; mutta he kääntyvät muiden  jumalien puoleen ja palvelevat niitä ja pitävät minua pilkkanaan ja  rikkovat minun liittoni.</li>
      <li>Ja kun suuret onnettomuudet ja ahdistukset kohtaavat heitä, niin  tämä laulu on oleva todistajana heitä vastaan, eikä se ole unhottuva  heidän jälkeläistensä suusta. Sillä minä tiedän heidän aikeensa, joita  he hautovat jo ennenkuin minä olen vienyt heidät siihen maahan, josta  minä olen valan vannonut."</li>
      <li>Ja Mooses kirjoitti tämän laulun sinä päivänä ja opetti sen  israelilaisille.</li>
      <li>Ja hän asetti virkaan Joosuan, Nuunin pojan, ja sanoi: "Ole luja ja  rohkea, sillä sinä viet israelilaiset siihen maahan, jonka minä valalla  vannoen olen heille luvannut, ja minä olen sinun kanssasi".</li>
      <li>Ja kun Mooses oli kirjoittanut kirjaan tämän lain sanat, alusta  loppuun asti,</li>
      <li>käski hän leeviläisiä, jotka kantoivat Herran liitonarkkia, sanoen:</li>
      <li>"Ottakaa tämä lain kirja ja pankaa se Herran, teidän Jumalanne,  liitonarkin sivulle, olemaan siellä todistajana sinua vastaan.</li>
      <li>Sillä minä tunnen sinun tottelemattomuutesi ja uppiniskaisuutesi.  Katso, minun vielä eläessäni teidän kanssanne te olette niskoitelleet  Herraa vastaan; saati sitten minun kuoltuani!</li>
      <li>Kootkaa minun luokseni kaikki sukukuntienne vanhimmat sekä  päällysmiehenne, että minä heidän kuultensa puhuisin nämä sanat ja  ottaisin taivaan ja maan todistajiksi heitä vastaan.</li>
      <li>Sillä minä tiedän, että te minun kuoltuani vaellatte kelvottomasti  ja poikkeatte siltä tieltä, jota minä käskin teidän vaeltaa. Sentähden  on onnettomuus kohtaava teitä aikojen lopulla, kun te teette sitä, mikä  on pahaa Herran silmissä, ja vihoitatte hänet kättenne teoilla."</li>
      <li>Ja Mooses lausui koko Israelin seurakunnan kuullen tämän virren  sanat, alusta loppuun asti:</li>
    </ol>
  </li>
  <li>
    <ol>
      <li>"Kuunnelkaa, te taivaat, kun minä puhun, ja kuulkoon maa minun suuni  sanat!</li>
      <li>Sateena pisaroikoon minun opetukseni, kasteena valukoon puheeni  niinkuin vihma vihannalle, niinkuin sadekuuro ruohikolle.</li>
      <li>Sillä minä julistan Herran nimeä; antakaa kunnia meidän Jumalallemme.</li>
      <li>Hän on kallio; täydelliset ovat hänen tekonsa, sillä kaikki hänen  tiensä ovat oikeat. Uskollinen Jumala ja ilman vääryyttä, vanhurskas ja  vakaa hän on.</li>
      <li>Heidän menonsa oli paha häntä kohtaan, he eivät olleet hänen  lapsiansa, vaan häpeäpilkku - tuo nurja ja kiero sukupolvi!</li>
      <li>Niinkö sinä maksat Herralle, sinä houkka ja tyhmä kansa? Eikö hän ole  sinun isäsi, joka sinut loi? Hän sinut teki ja valmisti.</li>
      <li>Muistele muinaisia päiviä, ajattele menneiden sukupolvien vuosia.  Kysy isältäsi, niin hän sen sinulle ilmoittaa, vanhimmiltasi, niin he  sen sinulle sanovat.</li>
      <li>Kun Korkein jakoi perinnöt kansoille, kun hän erotteli ihmisten  lapset, silloin hän määräsi kansojen rajat israelilaisten luvun mukaan.</li>
      <li>Sillä Herran kansa on hänen osuutensa, Jaakob on hänen perintöosansa.</li>
      <li>Erämaasta hän löysi hänet, autiosta, ulvovasta korvesta; hän otti  hänet suojaansa ja hoitoonsa, varjeli häntä kuin silmäteräänsä.</li>
      <li>Niinkuin kotka kiihoittaa pesuettaan lentoon ja liitelee poikastensa  suojana, niin hän levitti siipensä, otti hänet ja kantoi häntä  sulillansa.</li>
      <li>Herra yksin johdatti häntä, eikä hänen kanssansa ollut ketään  vierasta jumalaa.</li>
      <li>Hän kuljetti hänet maan kukkuloiden yli ja ruokki häntä pellon  antimilla; hän antoi hänen imeä hunajaa kalliosta ja öljyä kovasta  kivestä.</li>
      <li>Hän antoi voita lehmistä ja maitoa lampaista sekä karitsain ja  oinasten rasvaa, Baasanin härkiä ja kauriita ja parasta vehnän ydintä;  ja sinä sait juoda rypäleen verta, tulista viiniä.</li>
      <li>Ja Jesurun lihoi ja alkoi potkia, sinä tulit lihavaksi, paksuksi ja  aloit äksyillä. Niin hän hylkäsi Jumalan, joka oli tehnyt hänet, ja  halveksui pelastuksensa kalliota.</li>
      <li>He herättivät hänen kiivautensa vierailla jumalillaan, he  vihoittivat hänet kauhistuksillansa.</li>
      <li>He uhrasivat riivaajille, epäjumalille, jumalille, joita he eivät  tunteneet, uusille, äsken tulleille, joista teidän isänne eivät  tienneet.</li>
      <li>Kalliota, joka sinut synnytti, sinä et muistanut; sinä unhotit  Jumalan, joka sinulle elämän antoi.</li>
      <li>Herra näki sen ja hylkäsi heidät, sillä hän vihastui poikiinsa ja  tyttäriinsä.</li>
      <li>Hän sanoi: `Minä peitän heiltä kasvoni, minä katson, mikä heidän  loppunsa on; sillä he ovat nurja suku, lapsia, joissa ei ole  uskollisuutta.</li>
      <li>He ovat herättäneet minun kiivauteni jumalilla, jotka eivät jumalia  ole, ovat vihoittaneet minut turhilla jumalillansa; niin minäkin herätän  heidän kiivautensa kansalla, joka ei ole kansa, vihoitan heidät houkalla  pakanakansalla.</li>
      <li>Sillä minun vihani tuli on syttynyt, ja se leimuaa tuonelan  syvyyksiin saakka; se kuluttaa maan kasvuinensa ja polttaa vuorten  perustukset.</li>
      <li>Minä kasaan onnettomuuksia heidän päällensä, kaikki nuoleni minä  heihin ammun.</li>
      <li>He nääntyvät nälkään ja menehtyvät ruttoon, kulkutautien  poltteeseen; minä lähetän heidän kimppuunsa petojen hampaat ja tomussa  matelevaisten myrkyn.</li>
      <li>Ulkona surmaa miekka ja sisällä kauhu sekä nuorukaisen että  neitosen, sekä imeväisen että harmaapään.</li>
      <li>Minä sanoisin: `Minä puhallan heidät pois, hävitän heidän muistonsa  ihmisten seasta`,</li>
      <li>jollen varoisi, että vihollinen tuottaisi minulle mielipahaa, että  heidän vastustajansa selittäisivät sen väärin, että he sanoisivat:  `Meidän kätemme oli korotettu, eikä Herra ole tästä kaikesta mitään  tehnyt`.</li>
      <li>Sillä he ovat neuvoton kansa, eikä heissä ole ymmärrystä.</li>
      <li>Jos he viisaita olisivat, niin he käsittäisivät tämän, he  ymmärtäisivät, mikä heidän loppunsa on.</li>
      <li>Kuinka yksi ajaisi tuhatta takaa, kuinka kaksi ajaisi pakoon  kymmenentuhatta, jollei heidän kallionsa olisi heitä myynyt ja Herra  luovuttanut heitä!</li>
      <li>Sillä heidän kallionsa ei ole niinkuin meidän kalliomme; niin  vihollisemmekin päättelevät.</li>
      <li>Sillä Sodoman viinipuita on heidän viinipuunsa, se on kotoisin  Gomorran viinitarhoista; heidän rypäleensä ovat myrkkyrypäleitä, heidän  viiniterttujensa maku on karvas.</li>
      <li>Heidän viininsä on lohikäärmeitten kähyä, kyykäärmeitten kauheata  myrkkyä.</li>
      <li>Eikö sitä ole talletettuna minun takanani, sinetillä lukittuna minun  aitoissani?</li>
      <li>Minun on kosto ja rankaiseminen, säästetty siksi ajaksi, jolloin  heidän jalkansa horjuu. Sillä heidän onnettomuutensa päivä on lähellä,  ja mikä heitä odottaa, se tulee rientäen.</li>
      <li>Sillä Herra hankkii oikeuden kansallensa ja armahtaa  palvelijoitansa, koska hän näkee, että heidän voimansa on poissa ja että  kaikki tyynni on lopussa.</li>
      <li>Silloin hän kysyy: `Missä ovat nyt niiden jumalat, missä kallio,  johon he turvasivat,</li>
      <li>missä ne, jotka söivät heidän teurasuhriensa rasvan ja joivat heidän  juomauhriensa viinin?` Nouskoot ne auttamaan teitä, olkoot ne teidän  suojananne.</li>
      <li>Katsokaa nyt, että minä, minä olen, eikä yhtäkään jumalaa ole minun  rinnallani. Minä kuoletan ja minä teen eläväksi, minä lyön ja minä  parannan; eikä ole sitä, joka pelastaisi minun käsistäni.</li>
      <li>Minä nostan käteni taivasta kohti ja sanon: Niin totta kuin minä  elän iankaikkisesti, kun minä teroitan miekkani salaman,</li>
      <li>kun minun käteni ryhtyy tuomiota pitämään, niin minä kostan  vastustajilleni ja maksan vihamiehilleni. Minä annan nuolteni juopua  verestä -</li>
      <li>ja minun miekkani syö lihaa - surmattujen ja vangittujen verestä,  vihollispäällikköjen päistä.</li>
      <li>Riemuiten ylistäkää, te pakanakansat, hänen kansaansa, sillä hän  kostaa palvelijoittensa veren; hän antaa koston kohdata vastustajiansa  ja toimittaa sovituksen maallensa, kansallensa."</li>
      <li>Ja Mooses tuli ja lausui kaikki tämän virren sanat kansan kuullen,  hän itse ja Joosua, Nuunin poika.</li>
      <li>Ja kun Mooses oli puhunut loppuun kaikki nämä sanat koko Israelille,</li>
      <li>sanoi hän heille: "Painakaa sydämiinne kaikki ne sanat, jotka minä  tänä päivänä teen todistajiksi teitä vastaan, niin että käskette  lapsianne tarkoin täyttämään kaikki tämän lain sanat.</li>
      <li>Sillä ei ole se turha sana, joka ei koskisi teitä, vaan siinä on  teidän elämänne; ja sen sanan varassa te elätte kauan siinä maassa,  johon te menette Jordanin yli, ottamaan sen omaksenne."</li>
      <li>Ja Herra puhui Moosekselle sinä samana päivänä sanoen:</li>
      <li>"Nouse tänne Abarimin vuoristoon, Nebon vuorelle, joka on Mooabin  maassa vastapäätä Jerikoa, ja katsele Kanaanin maata, jonka minä annan  israelilaisten omaksi.</li>
      <li>Ja sinä kuolet sillä vuorella, jolle nouset, ja tulet otetuksi  heimosi tykö, niinkuin sinun veljesi Aaron kuoli Hoorin vuorella ja tuli  otetuksi heimonsa tykö,</li>
      <li>koska te lankesitte uskottomuuteen minua kohtaan israelilaisten  keskellä Meriban veden ääressä Kaadeksessa, Siinin erämaassa, kun ette  pitäneet minua pyhänä israelilaisten keskellä.</li>
      <li>Niin, sinä saat katsella sitä maata matkan päästä, mutta sinne sinä  et pääse, siihen maahan, jonka minä annan israelilaisille."</li>
    </ol>
  </li>
  <li>
    <ol>
      <li>Tämä on se siunaus, jolla Jumalan mies Mooses siunasi israelilaiset  ennen kuolemaansa;</li>
      <li>hän sanoi: "Herra tuli Siinailta, Seiristä hän nousi loistaen heille;  hän ilmestyi kirkkaudessa Paaranin vuoristosta, hän tuli  kymmentuhantisesta pyhien joukosta; hänen oikealla puolellansa liekitsi  lain tuli.</li>
      <li>Hän rakastaa kansoja; kaikki niiden pyhät ovat sinun kädessäsi.  He  asettuvat sinun jalkojesi juureen, ottavat oppia sinun sanoistasi.</li>
      <li>Mooses antoi meille lain, perintönä Jaakobin seurakunnalle.</li>
      <li>Ja Herra tuli kuninkaaksi Jesurunissa, kun kansan päämiehet  kokoontuivat, kaikki Israelin sukukunnat.</li>
      <li>Ruuben eläköön, älköön hän kuolko; mutta vähäiseksi jääköön hänen  miestensä joukko."</li>
      <li>Ja tämän hän sanoi Juudasta: "Kuule, Herra, Juudan huuto ja tuo hänet  kansansa luo. Hän sen puolesta käsillänsä taisteli; ole sinä apuna hänen  vihollisiansa vastaan."</li>
      <li>Ja Leevistä hän sanoi: "Sinun tummimisi ja uurimisi olkoot sinun  hurskaasi omat, sen miehen, jota sinä Massassa koettelit, jonka kanssa  sinä riitelit Meriban veden luona,</li>
      <li>joka sanoi isästänsä ja äidistänsä: `Minä en heitä nähnyt`, ja joka  ei tunnustanut veljiään omiksensa eikä tuntenut omia lapsiansa. Sillä he  noudattivat sinun sanaasi ja pysyivät sinun liitossasi.</li>
      <li>He opettavat sinun säädöksiäsi Jaakobille ja Israelille sinun  lakiasi; he panevat suitsutusta sinun eteesi ja kokonaisuhreja sinun  alttarillesi.</li>
      <li>Siunaa, Herra, hänen voimansa, ja olkoon hänen kättensä työ sinulle  otollinen. Ruhjo hänen vastustajiensa lanteet ja hänen vihamiehensä  niin, että eivät enää nouse."</li>
      <li>Benjaminista hän sanoi: "Herran rakkaana hän asuu hänen turvissansa;  Herra suojelee häntä aina ja asuu hänen kukkulainsa välissä".</li>
      <li>Ja Joosefista hän sanoi: "Herra siunatkoon hänen maansa  kalleimmalla, kasteella, joka tulee taivaasta, kalleimmalla, mikä tulee  syvyydestä alhaalta,</li>
      <li>kalleimmalla, minkä aurinko antaa, kalleimmalla, minkä kuun vaiheet  tuottavat,</li>
      <li>kalleimmalla, mikä tulee ikuisten vuorien huipuilta, kalleimmalla,  mikä tulee ikikukkuloilta,</li>
      <li>kalleimmalla, minkä maa kasvaa, ja kaikella, mitä siinä on, ja  mielisuosiollaan, hän, joka pensaassa asui. Ne laskeutukoot Joosefin  pään päälle, hänen päälaellensa, hänen, joka on ruhtinas veljiensä  joukossa.</li>
      <li>Uljas on hänen härkiensä esikoinen, sen sarvet ovat kuin villihärän  sarvet; niillä se puskee kumoon kansat, kaikki tyynni maan ääriin  saakka. Sellaisia ovat Efraimin kymmenet tuhannet, sellaisia Manassen  tuhannet."</li>
      <li>Ja Sebulonista hän sanoi: "Iloitse, Sebulon, kun liikkeelle lähdet,  ja sinä, Isaskar, majoissasi.</li>
      <li>He kutsuvat kansoja vuorellensa, siellä he uhraavat oikeita uhreja.  Sillä he imevät merten rikkauden ja hiekkaan kätketyt aarteet."</li>
      <li>Ja Gaadista hän sanoi: "Kiitetty olkoon hän, joka on niin  laajentanut Gaadin. Niinkuin naarasleijona hän asettuu leposijaansa ja  raatelee sekä käsivarren että päälaen.</li>
      <li>Hän katsoi itsellensä parhaan osan maata, sillä siellä oli hänelle  johtajan osa varattu. Mutta hän tuli kansan päämiesten kanssa, pani  toimeen Herran vanhurskauden ja hänen tuomionsa yhdessä muun Israelin  kanssa."</li>
      <li>Ja Daanista hän sanoi: "Daan on nuori leijona, joka syöksyy esiin  Baasanista".</li>
      <li>Ja Naftalista hän sanoi: "Naftali on kylläinen mielisuosiosta ja  täynnä Herran siunausta. Lännen ja etelän hän omaksensa ottakoon."</li>
      <li>Ja Asserista hän sanoi: "Siunattu olkoon Asser poikien joukossa.  Olkoon hän veljiensä lemmikki, ja kastakoon hän jalkansa öljyyn.</li>
      <li>Rautaa ja vaskea olkoot sinun salpasi; ja niinkuin sinun päiväsi,  niin olkoon sinun voimasikin.</li>
      <li>Ei kukaan ole niinkuin Jesurunin Jumala, joka kulkee taivasten yli  sinun apunasi ja korkeudessaan pilvien päällitse.</li>
      <li>Sinun turvasi on ikiaikojen Jumala, sinua kannattavat iankaikkiset  käsivarret. Hän karkoitti viholliset sinun tieltäsi, hän sanoi:  `Hävitä!`</li>
      <li>Näin Israel asuu turvassa, Jaakobin lähde erillänsä viljan ja viinin  maassa, jonka taivaskin tiukkuu kastetta.</li>
      <li>Autuas olet sinä, Israel; kuka on sinun vertaisesi! Sinä olet kansa,  jota Herra auttaa, hän, joka on sinun kilpesi ja suojasi, sinun miekkasi  ja korkeutesi. Vihollisesi mielistelevät sinua, ja sinä astut heidän  kukkuloillansa."</li>
    </ol>
  </li>
  <li>
    <ol>
      <li>Ja Mooses nousi Mooabin arolta Nebon vuorelle, Pisgan huipulle,  vastapäätä Jerikoa. Ja Herra näytti hänelle koko maan: Gileadin Daaniin  asti,</li>
      <li>koko Naftalin, Efraimin ja Manassen maan, koko Juudan maan aina  Länsimereen asti,</li>
      <li>Etelämaan sekä Lakeuden, se on Jerikon, Palmukaupungin, laakson, aina  Sooariin asti.</li>
      <li>Ja Herra sanoi hänelle: "Tämä on se maa, jonka minä valalla vannoen  olen luvannut Aabrahamille, Iisakille ja Jaakobille, sanoen: `Sinun  jälkeläisillesi minä annan sen`. Minä olen nyt antanut sinun omin silmin  nähdä sen, mutta sinne sinä et mene."</li>
      <li>Ja Herran palvelija Mooses kuoli siellä Mooabin maassa, Herran sanan  mukaan.</li>
      <li>Ja hän hautasi hänet laaksoon Mooabin maahan, vastapäätä Beet-Peoria,  mutta ei kukaan ole saanut tietää hänen hautaansa tähän päivään asti.</li>
      <li>Ja Mooses oli kuollessaan sadan kahdenkymmenen vuoden vanha, mutta  hänen silmänsä eivät olleet hämärtyneet, eikä hänen elinvoimansa ollut  kadonnut.</li>
      <li>Ja israelilaiset itkivät Moosesta Mooabin arolla kolmekymmentä  päivää; sitten päättyi Mooseksen muistoksi vietetty itku- ja suruaika.</li>
      <li>Ja Joosua, Nuunin poika, oli täynnä viisauden henkeä, sillä Mooses  oli pannut kätensä hänen päällensä; ja israelilaiset tottelivat häntä ja  tekivät, niinkuin Herra oli Moosekselle käskyn antanut.</li>
      <li>Mutta Israelissa ei enää noussut yhtäkään sellaista profeettaa kuin  Mooses, jonka kanssa Herra seurusteli kasvoista kasvoihin;</li>
      <li>ei ketään, joka olisi tehnyt sellaisia tunnustekoja ja ihmeitä, kuin  hän Herran lähettämänä teki Egyptin maassa faraolle ja kaikille hänen  palvelijoillensa, koko hänen maallensa;</li>
    </ol>
  </li>
</ol>