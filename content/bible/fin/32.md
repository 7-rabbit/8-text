<ol>
  <li>
    <ol>
      <li>Joonalle, Amittain pojalle, tuli tämä Herran sana:</li>
      <li>"Nouse, mene Niiniveen, siihen suureen kaupunkiin, ja saarnaa sitä  vastaan; sillä heidän pahuutensa on noussut minun kasvojeni eteen".</li>
      <li>Mutta Joona nousi paetaksensa Tarsiiseen Herran kasvojen edestä ja  meni alas Jaafoon ja löysi laivan, joka oli lähtevä Tarsiiseen. Ja hän  suoritti laivamaksun ja astui siihen mennäkseen heidän kanssansa  Tarsiiseen, pois Herran kasvojen edestä.</li>
      <li>Mutta Herra heitti suuren tuulen merelle, niin että merellä nousi  suuri myrsky ja laiva oli särkymäisillään.</li>
      <li>Niin merimiehet pelkäsivät ja huusivat avuksi itsekukin jumalaansa.  Ja he heittivät mereen tavarat, mitä laivassa oli, keventääkseen sitä.  Mutta Joona oli mennyt alas laivan pohjalle ja pannut maata, ja hän  nukkui raskaasti.</li>
      <li>Niin laivuri tuli hänen luoksensa ja sanoi hänelle: "Mitäs nukut?  Nouse ja huuda jumalaasi. Ehkäpä se jumala muistaa meitä, niin ettemme  huku."</li>
      <li>Ja he sanoivat toisillensa: "Tulkaa, heittäkäämme arpaa, saadaksemme  tietää, kenen tähden tämä onnettomuus on meille tullut". Mutta kun he  heittivät arpaa, lankesi arpa Joonalle.</li>
      <li>Niin he sanoivat hänelle: "Ilmoita meille, kenen tähden tämä  onnettomuus on meille tullut. Mikä on toimesi ja mistä tulet?  Mikä on  sinun maasi ja mistä kansasta olet?"</li>
      <li>Hän vastasi heille: "Minä olen hebrealainen, ja minä pelkään Herraa,  taivaan Jumalaa, joka on tehnyt meren ja kuivan maan".</li>
      <li>Niin miehet peljästyivät suuresti ja sanoivat hänelle: "Miksi olet  tehnyt näin?" Sillä miehet tiesivät, että hän oli pakenemassa Herran  kasvojen edestä; hän oli näet ilmaissut sen heille.</li>
      <li>He sanoivat hänelle: "Mitä on meidän tehtävä sinulle, että meri  tulisi meille tyveneksi?" Sillä meri myrskysi myrskyämistänsä.</li>
      <li>Hän vastasi heille: "Ottakaa minut ja heittäkää minut mereen, niin  meri teille tyventyy. Sillä minä tiedän, että tämä suuri myrsky on  tullut teille minun tähteni."</li>
      <li>Miehet soutivat päästäkseen jälleen kuivalle maalle, mutta eivät  voineet, sillä meri myrskysi vastaan myrskyämistänsä.</li>
      <li>Ja he huusivat Herraa ja sanoivat: "Voi, Herra, älä anna meidän  hukkua tämän miehen hengen tähden äläkä lue syyksemme viatonta verta,  sillä sinä, Herra, teet, niinkuin sinulle otollista on".</li>
      <li>Sitten he ottivat Joonan ja heittivät hänet mereen, ja meri asettui  raivostansa.</li>
      <li>Ja miehet pelkäsivät suuresti Herraa, uhrasivat Herralle teurasuhrin  ja tekivät lupauksia.</li>
    </ol>
  </li>
  <li>
    <ol>
      <li>Mutta Herra toimitti suuren kalan nielaisemaan Joonan. Ja Joona oli  kalan sisässä kolme päivää ja kolme yötä.</li>
      <li>Ja Joona rukoili Herraa, Jumalaansa, kalan sisässä</li>
      <li>ja sanoi: "Minä huusin ahdistuksessani Herraa, ja hän vastasi  minulle. Tuonelan kohdussa minä huusin apua, ja sinä kuulit minun  ääneni.</li>
      <li>Sinä syöksit minut syvyyteen, merten sydämeen, ja virta ympäröitsi  minut, kaikki sinun kuohusi ja aaltosi vyöryivät minun ylitseni.</li>
      <li>Minä ajattelin: Olen karkoitettu pois sinun silmiesi edestä.  Kuitenkin minä saan vielä katsella sinun pyhää temppeliäsi.</li>
      <li>Vedet piirittivät minut aina sieluun asti, syvyys ympäröitsi minut,  kaisla kietoutui päähäni.</li>
      <li>Minä vajosin alas vuorten perustuksiin asti, maan salvat sulkeutuivat  minun ylitseni iankaikkisesti. Mutta sinä nostit minun henkeni ylös  haudasta, Herra, minun Jumalani.</li>
      <li>Kun sieluni nääntyi minussa, minä muistin Herraa, ja minun rukoukseni  tuli sinun tykösi, sinun pyhään temppeliisi.</li>
      <li>Ne, jotka kunnioittavat vääriä jumalia, hylkäävät armonantajansa.</li>
      <li>tta minä tahdon uhrata sinulle kiitoksen kaikuessa. Mitä olen  luvannut, sen minä täytän. Herrassa on pelastus." [2:11] Sitten Herra käski kalaa, ja se oksensi Joonan kuivalle maalle.</li>
    </ol>
  </li>
  <li>
    <ol>
      <li>Joonalle tuli toistamiseen tämä Herran sana:</li>
      <li>"Nouse ja mene Niiniveen, siihen suureen kaupunkiin, ja saarnaa sille  se saarna, minkä minä sinulle puhun".</li>
      <li>Niin Joona nousi ja meni Niiniveen Herran sanan mukaan. Ja Niinive  oli suuri kaupunki Jumalan edessä: kolme päivänmatkaa.</li>
      <li>Ja Joona käveli kaupungissa aluksi yhden päivänmatkan ja saarnasi  sanoen: "Vielä neljäkymmentä päivää, ja Niinive hävitetään".</li>
      <li>Niin Niiniven miehet uskoivat Jumalaan, kuuluttivat paaston ja  pukeutuivat säkkeihin, niin suuret kuin pienet.</li>
      <li>Ja kun tieto tästä tuli Niiniven kuninkaalle, nousi hän  valtaistuimeltaan, riisui yltään vaippansa, verhoutui säkkiin ja istui  tuhkaan.</li>
      <li>Ja hän huudatti Niinivessä: "Kuninkaan ja hänen ylimystensä määräys  kuuluu: Älkööt ihmiset älköötkä eläimet - raavaat ja lampaat - maistako  mitään, käykö laitumella tai vettä juoko.</li>
      <li>Verhoutukoot ihmiset ja eläimet säkkeihin, huutakoot väkevästi  Jumalaa ja kääntykööt itsekukin pois pahalta tieltänsä sekä  väkivallasta, mikä heidän käsiänsä tahraa.</li>
      <li>Ehkäpä Jumala jälleen katuu ja kääntyy vihansa hehkusta, niin ettemme  huku."</li>
      <li>Kun Jumala näki heidän tekonsa, että he kääntyivät pois pahalta  tieltänsä, niin Jumala katui sitä pahaa, minkä hän oli sanonut tekevänsä  heille, eikä tehnyt sitä.</li>
    </ol>
  </li>
  <li>
    <ol>
      <li>Mutta Joona pahastui tästä kovin, ja hän vihastui.</li>
      <li>Ja hän rukoili Herraa ja sanoi: "Voi Herra! Enkö minä sitä sanonut,  kun olin vielä omassa maassani? Siksihän minä ehätin pakenemaan  Tarsiiseen. Sillä minä tiesin, että sinä olet armahtavainen ja laupias  Jumala, pitkämielinen ja armosta rikas, ja että sinä kadut pahaa.</li>
      <li>Ja nyt, Herra, ota minun henkeni, sillä kuolema on minulle parempi  kuin elämä."</li>
      <li>Mutta Herra sanoi: "Onko vihastumisesi oikea?"</li>
      <li>Niin Joona lähti kaupungista ja asettui kaupungin itäpuolelle. Hän  teki itsellensä sinne lehtimajan ja kävi istumaan sen alle varjoon,  kunnes näkisi, miten kaupungin oli käyvä.</li>
      <li>Mutta Herra Jumala toimitti risiinikasvin kasvamaan Joonan pään  ylitse, varjostamaan hänen päätänsä ja päästämään häntä hänen  mielipahastaan. Ja Joona iloitsi suuresti risiinikasvista.</li>
      <li>Mutta seuraavana päivänä, aamun sarastaessa, Jumala toimitti madon  kalvamaan risiinikasvia, niin että se kuivui.</li>
      <li>Ja auringon noustua Jumala toimitti tulikuuman itätuulen, ja aurinko  paahtoi Joonaa päähän, niin että häntä näännytti. Niin hän toivotti  itsellensä kuolemaa ja sanoi: "Parempi on minulle kuolema kuin elämä".</li>
      <li>Mutta Jumala sanoi Joonalle: "Onko vihastumisesi risiinikasvin tähden  oikea?" Tämä vastasi: "Oikea on vihastumiseni kuolemaan asti".</li>
      <li>Niin Herra sanoi: "Sinä armahdat risiinikasvia, josta et ole vaivaa  nähnyt ja jota et ole kasvattanut, joka yhden yön lapsena syntyi ja  yhden yön lapsena kuoli.</li>
    </ol>
  </li>
</ol>