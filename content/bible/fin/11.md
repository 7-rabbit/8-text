<ol>
  <li>
    <ol>
      <li>Kun kuningas Daavid oli käynyt vanhaksi ja iäkkääksi, ei hän enää  voinut pysyä lämpimänä, vaikka häntä peitettiin peitteillä.</li>
      <li>Silloin hänen palvelijansa sanoivat hänelle: "Etsittäköön herralleni,  kuninkaalle, tyttö, neitsyt, palvelemaan kuningasta ja olemaan hänen  hoitajattarenaan. Jos hän makaa sinun sylissäsi, niin herrani, kuningas,  pysyy lämpimänä."</li>
      <li>Ja he etsivät koko Israelin alueelta kaunista tyttöä ja löysivät  suunemilaisen Abisagin ja veivät hänet kuninkaan tykö.</li>
      <li>Hän oli hyvin kaunis tyttö ja tuli kuninkaan hoitajattareksi ja  palveli häntä. Mutta kuningas ei yhtynyt häneen.</li>
      <li>Mutta Adonia, Haggitin poika, korotti itsensä ja sanoi: "Minä tahdon  tulla kuninkaaksi". Ja hän hankki itselleen sotavaunuja ja ratsumiehiä  ja viisikymmentä miestä, jotka juoksivat hänen edellään.</li>
      <li>Hänen isänsä ei koskaan elämässään ollut pahoittanut hänen mieltään  sanomalla: "Kuinka sinä noin teet?" Hän oli myöskin hyvin kaunis mies;  ja äiti oli synnyttänyt hänet Absalomin jälkeen.</li>
      <li>Hän neuvotteli Jooabin, Serujan pojan, ja pappi Ebjatarin kanssa; ja  he kannattivat Adonian puoluetta.</li>
      <li>Mutta pappi Saadok ja Benaja, Joojadan poika, sekä profeetta Naatan,  Siimei, Rei ja Daavidin urhot eivät olleet Adonian puolella.</li>
      <li>Ja Adonia teurasti lampaita, raavaita ja juottovasikoita  Soohelet-kiven luona, joka on Roogelin lähteen ääressä. Ja hän kutsui  kaikki veljensä, kuninkaan pojat, ja kaikki Juudan miehet, kuninkaan  palvelijat;</li>
      <li>mutta profeetta Naatanin, Benajan, urhot ja veljensä Salomon hän  jätti kutsumatta.</li>
      <li>Silloin Naatan sanoi Batseballe, Salomon äidille, näin: "Etkö ole  kuullut, että Adonia, Haggitin poika, on tullut kuninkaaksi, herramme  Daavidin siitä mitään tietämättä?</li>
      <li>Niin tule nyt, minä annan sinulle neuvon, että pelastat oman henkesi  ja poikasi Salomon hengen.</li>
      <li>Mene kuningas Daavidin tykö ja sano hänelle: Herrani, kuningas, etkö  sinä itse ole vannonut palvelijattarellesi ja sanonut: Sinun poikasi  Salomo on tuleva kuninkaaksi minun jälkeeni; hän on istuva minun  valtaistuimellani? Miksi siis Adonia on tullut kuninkaaksi?</li>
      <li>Ja katso, sinun vielä puhutellessasi kuningasta siellä, tulen minä  sinun jälkeesi sisään ja vahvistan sinun sanasi."</li>
      <li>Niin Batseba meni kuninkaan tykö makuuhuoneeseen. Kuningas oli hyvin  vanha; ja suunemilainen Abisag palveli kuningasta.</li>
      <li>Ja Batseba kumarsi ja osoitti kuninkaalle kunnioitusta.  Kuningas  sanoi: "Mikä sinun on?"</li>
      <li>Hän vastasi hänelle: "Herrani, sinä olet itse vannonut  palvelijattarellesi Herran, Jumalasi, kautta: `Sinun poikasi Salomo on  tuleva kuninkaaksi minun jälkeeni; hän on istuva minun  valtaistuimellani`.</li>
      <li>Mutta katso, nyt on Adonia tullut kuninkaaksi, ja sinä, herrani,  kuningas, et tiedä siitä mitään.</li>
      <li>Hän on teurastanut paljon härkiä, juottovasikoita ja lampaita ja  kutsunut kaikki kuninkaan pojat, pappi Ebjatarin ja sotapäällikkö  Jooabin; mutta palvelijasi Salomon hän on jättänyt kutsumatta.</li>
      <li>Sinua kohti, herrani, kuningas, ovat nyt koko Israelin silmät  tähdätyt, että ilmoittaisit heille, kuka on istuva herrani, kuninkaan,  valtaistuimella hänen jälkeensä.</li>
      <li>Muuten käy niin, että kun herrani, kuningas, on mennyt lepoon  isiensä tykö, minua ja minun poikaani Salomoa pidetään rikollisina."</li>
      <li>Ja katso, hänen vielä puhutellessaan kuningasta tuli profeetta  Naatan.</li>
      <li>Ja kuninkaalle ilmoitettiin: "Katso, profeetta Naatan on täällä". Ja  tämä tuli kuninkaan eteen ja kumartui kasvoillensa maahan kuninkaan  eteen.</li>
      <li>Ja Naatan sanoi: "Herrani, kuningas, sinäkö olet sanonut: `Adonia on  tuleva kuninkaaksi minun jälkeeni; hän on istuva minun  valtaistuimellani`?</li>
      <li>Sillä hän on tänä päivänä mennyt ja teurastanut paljon härkiä,  juottovasikoita ja lampaita ja kutsunut kaikki kuninkaan pojat,  sotapäälliköt ja pappi Ebjatarin; ja katso, he syövät ja juovat hänen  edessään, ja he huutavat: `Eläköön kuningas Adonia!`</li>
      <li>Mutta minut, sinun palvelijasi, pappi Saadokin, Benajan, Joojadan  pojan, ja sinun palvelijasi Salomon hän on jättänyt kutsumatta.</li>
      <li>Onko tämä lähtenyt herrastani, kuninkaasta, sinun antamatta  palvelijasi tietää, kuka on istuva herrani, kuninkaan, valtaistuimella  hänen jälkeensä?"</li>
      <li>Kuningas Daavid vastasi ja sanoi: "Kutsukaa minun luokseni Batseba".  Kun hän tuli kuninkaan eteen ja seisoi kuninkaan edessä,</li>
      <li>vannoi kuningas ja sanoi: "Niin totta kuin Herra elää, joka on  pelastanut minut kaikesta hädästä:</li>
      <li>niinkuin minä vannoin sinulle Herran, Israelin Jumalan, kautta ja  sanoin: `Sinun poikasi Salomo on tuleva kuninkaaksi minun jälkeeni, hän  on istuva minun valtaistuimellani minun sijassani`, niin minä tänä  päivänä teen".</li>
      <li>Silloin Batseba kumartui kasvoillensa maahan ja  osoitti kuninkaalle kunnioitusta ja sanoi: "Herrani, kuningas Daavid,  eläköön iankaikkisesti!"</li>
      <li>Ja kuningas Daavid sanoi: "Kutsukaa minun luokseni pappi Saadok,  profeetta Naatan ja Benaja, Joojadan poika". Niin he tulivat kuninkaan  eteen.</li>
      <li>Ja kuningas sanoi heille: "Ottakaa mukaanne herranne palvelijat ja  pankaa poikani Salomo minun oman muulini selkään ja viekää hänet alas  Giihonille.</li>
      <li>Siellä pappi Saadok ja profeetta Naatan voidelkoot hänet Israelin  kuninkaaksi. Ja puhaltakaa pasunaan ja huutakaa: `Eläköön kuningas  Salomo!`</li>
      <li>Seuratkaa sitten häntä tänne, että hän tulisi ja istuisi minun  valtaistuimelleni ja olisi kuninkaana minun sijassani.  Sillä hänet minä  olen määrännyt Israelin ja Juudan ruhtinaaksi."</li>
      <li>Silloin Benaja, Joojadan poika, vastasi kuninkaalle ja sanoi: "Amen!  Niin sanokoon Herra, minun herrani, kuninkaan, Jumala.</li>
      <li>Niinkuin Herra on ollut minun herrani, kuninkaan, kanssa, niin  olkoon hän Salomon kanssa ja tehköön hänen valtaistuimensa vielä  suuremmaksi kuin on herrani, kuningas Daavidin, valtaistuin."</li>
      <li>Niin pappi Saadok, profeetta Naatan ja Benaja, Joojadan poika, sekä  kreetit ja pleetit menivät sinne. He panivat Salomon kuningas Daavidin  muulin selkään ja saattoivat hänet Giihonille.</li>
      <li>Ja pappi Saadok otti öljysarven majasta ja voiteli Salomon.  Ja he  puhalsivat pasunaan, ja kaikki kansa huusi: "Eläköön kuningas Salomo!"</li>
      <li>Ja kaikki kansa seurasi häntä, ja kansa soitti huiluilla ja ratkesi  niin suureen riemuun, että maa oli haljeta heidän huudostansa.</li>
      <li>Mutta Adonia ja kaikki kutsuvieraat, jotka olivat hänen kanssaan,  kuulivat sen, juuri kun olivat lopettaneet syöntinsä.  Ja kun Jooab  kuuli pasunan äänen, sanoi hän: "Mitä tuo huuto ja pauhu kaupungissa  tietää?"</li>
      <li>Hänen vielä puhuessaan tuli Joonatan, pappi Ebjatarin poika; ja  Adonia sanoi: "Tule tänne, sillä sinä olet kunnon mies ja tuot hyviä  sanomia".</li>
      <li>Joonatan vastasi ja sanoi Adonialle: "Päinvastoin! Herramme,  kuningas Daavid, on tehnyt Salomon kuninkaaksi.</li>
      <li>Kuningas lähetti hänen kanssaan pappi Saadokin, profeetta Naatanin  ja Benajan, Joojadan pojan, sekä kreetit ja pleetit, ja he panivat hänet  kuninkaan muulin selkään.</li>
      <li>Ja pappi Saadok ja profeetta Naatan voitelivat hänet Giihonilla  kuninkaaksi, ja he tulivat sieltä riemuiten, ja koko kaupunki joutui  liikkeelle. Sitä oli se huuto, jonka te kuulitte.</li>
      <li>Onpa Salomo jo istunut kuninkaan valtaistuimellekin,</li>
      <li>ja kuninkaan palvelijat ovat tulleet onnittelemaan meidän herraamme,  kuningas Daavidia, ja sanoneet: `Antakoon sinun Jumalasi Salomon nimen  tulla vielä mainehikkaammaksi kuin sinun nimesi ja tehköön hänen  valtaistuimensa vielä suuremmaksi kuin on sinun valtaistuimesi`. Ja  kuningas on rukoillut vuoteessansa.</li>
      <li>Ja vielä on kuningas puhunut näin: `Kiitetty olkoon Herra, Israelin  Jumala, joka tänä päivänä on asettanut jälkeläisen istumaan minun  valtaistuimellani, niin että minä olen sen omin silmin nähnyt`."</li>
      <li>Silloin kaikki Adonian kutsuvieraat joutuivat kauhun valtaan ja  nousivat ja menivät kukin tiehensä.</li>
      <li>Mutta Adonia pelkäsi Salomoa, nousi, meni ja tarttui alttarin  sarviin.</li>
      <li>Ja Salomolle ilmoitettiin: "Katso, Adonia on peläten kuningas  Salomoa tarttunut alttarin sarviin ja sanonut: `Kuningas Salomo  vannokoon minulle tänä päivänä, ettei hän miekalla surmaa  palvelijaansa`".</li>
      <li>Silloin Salomo sanoi: "Jos hän osoittautuu kunnon mieheksi, ei  hiuskarvakaan hänen päästään ole putoava maahan; mutta jos hänessä  huomataan jotakin pahaa, on hänen kuoltava".</li>
      <li>Ja kuningas Salomo lähetti tuomaan hänet pois alttarilta; niin hän  tuli ja kumarsi kuningas Salomoa. Ja Salomo sanoi hänelle: "Mene  kotiisi".</li>
    </ol>
  </li>
  <li>
    <ol>
      <li>Kun lähestyi aika, jolloin Daavidin oli kuoltava, käski hän poikaansa  Salomoa sanoen:</li>
      <li>"Minä menen kaiken maailman tietä; ole luja ja ole mies.</li>
      <li>Ja noudata Herran, Jumalasi, määräyksiä, niin että vaellat hänen  teitänsä ja noudatat hänen säädöksiänsä, käskyjänsä, oikeuksiansa ja  todistuksiansa, niinkuin on kirjoitettuna Mooseksen laissa, että  menestyisit kaikessa, mitä teet, ja kaikkialla, minne käännyt;</li>
      <li>että Herra täyttäisi tämän sanansa, jonka hän minusta puhui: `Jos  sinun poikasi pitävät vaarin teistänsä, niin että vaeltavat minun  edessäni uskollisesti, kaikesta sydämestänsä ja kaikesta sielustansa,  niin on mies sinun suvustasi aina oleva Israelin valtaistuimella`.</li>
      <li>Sinä tiedät myöskin, mitä Jooab, Serujan poika, on tehnyt minulle -  tiedät, mitä hän teki kahdelle Israelin sotapäällikölle, Abnerille,  Neerin pojalle, ja Amasalle, Jeterin pojalle: kuinka hän tappoi heidät,  vuodattaen sotaverta rauhan aikana ja tahraten sotaverellä vyönsä, joka  hänellä oli vyötäisillään, ja kenkänsä, jotka hänellä oli jalassaan.</li>
      <li>Niin tee nyt viisautesi mukaan äläkä anna hänen harmaiden hapsiensa  rauhassa mennä alas tuonelaan.</li>
      <li>Mutta gileadilaisen Barsillain pojille osoita laupeutta, niin että he  pääsevät niiden joukkoon, jotka syövät sinun pöydästäsi, sillä hekin  tulivat minun avukseni, kun minä pakenin sinun veljeäsi Absalomia.</li>
      <li>Ja katso, vielä on sinun luonasi Siimei, Geeran poika,  benjaminilainen Bahurimista, joka hirveillä kirouksilla kiroili minua,  kun minä menin Mahanaimiin. Kun hän tuli minua vastaan alas Jordanille,  vannoin minä hänelle Herran kautta ja sanoin: `Minä en surmaa sinua  miekalla`.</li>
      <li>Mutta älä sinä jätä häntä rankaisematta, sillä sinä olet viisas mies  ja tiedät, mitä sinun on hänelle tehtävä, saattaaksesi hänen harmaat  hapsensa verisinä alas tuonelaan."</li>
      <li>Sitten Daavid meni lepoon isiensä tykö, ja hänet haudattiin Daavidin  kaupunkiin.</li>
      <li>Ja aika, jonka Daavid hallitsi Israelia, oli neljäkymmentä vuotta:  Hebronissa hän hallitsi seitsemän vuotta, ja Jerusalemissa hän hallitsi  kolmekymmentä kolme vuotta.</li>
      <li>Ja Salomo istui isänsä Daavidin valtaistuimelle, ja hänen  kuninkuutensa tuli hyvin vahvaksi.</li>
      <li>Mutta Adonia, Haggitin poika, tuli Batseban, Salomon äidin, luo.  Tämä sanoi: "Rauhaako sinun tulosi tietää?" Hän vastasi: "Rauhaa".</li>
      <li>Sitten hän sanoi: "Minulla on asiaa sinulle". Batseba sanoi: "Puhu".</li>
      <li>Silloin hän sanoi: "Sinä tiedät, että kuninkuus oli minun, ja että  koko Israel oli kääntänyt katseensa minuun, että minusta tulisi  kuningas. Mutta sitten kuninkuus meni minulta pois ja joutui minun  veljelleni, sillä Herralta se hänelle tuli.</li>
      <li>Yhtä minä nyt sinulta pyydän; älä sitä minulta kiellä." Hän sanoi  hänelle: "Puhu".</li>
      <li>Hän sanoi: "Puhu kuningas Salomolle - sillä sinulta hän ei sitä  kiellä - että hän antaisi minulle suunemilaisen Abisagin vaimoksi".</li>
      <li>Batseba vastasi: "Hyvä. Minä puhun kuninkaalle sinun puolestasi."</li>
      <li>Silloin Batseba meni kuningas Salomon tykö puhumaan hänelle Adonian  puolesta. Niin kuningas nousi ja meni häntä vastaan ja kumarsi häntä ja  istui valtaistuimelleen. Ja myös kuninkaan äidille asetettiin istuin, ja  hän istui hänen oikealle puolellensa.</li>
      <li>Sitten hän sanoi: "Minulla on sinulle pieni pyyntö, älä sitä minulta  kiellä". Kuningas sanoi hänelle: "Pyydä, äiti, minä en sinulta kiellä".</li>
      <li>Silloin hän sanoi: "Annettakoon suunemilainen Abisag sinun  veljellesi Adonialle vaimoksi".</li>
      <li>Mutta kuningas Salomo vastasi ja sanoi äidillensä: "Miksi pyydät  vain suunemilaista Abisagia Adonialle? Pyydä myös kuninkuutta hänelle -  hänhän on minun vanhin veljeni - hänelle ja pappi Ebjatarille ja  Jooabille, Serujan pojalle."</li>
      <li>Ja kuningas Salomo vannoi Herran kautta, sanoen: "Jumala rangaiskoon  minua nyt ja vasta, jollei Adonia saa hengellään maksaa sitä, että on  puhunut näin.</li>
      <li>Ja nyt, niin totta kuin Herra elää, joka on minut vahvistanut ja on  asettanut minut isäni Daavidin valtaistuimelle ja joka lupauksensa  mukaan on perustanut minun sukuni: Adonia on tänä päivänä kuolemalla  rangaistava."</li>
      <li>Ja kuningas Salomo lähetti Benajan, Joojadan pojan, lyömään hänet  kuoliaaksi; ja hän kuoli.</li>
      <li>Ja pappi Ebjatarille kuningas sanoi: "Mene maatilallesi Anatotiin,  sillä sinä olet kuoleman oma. En minä sinua nyt surmaa, koska sinä olet  kantanut Herran Jumalan arkkia minun isäni Daavidin edessä ja koska olet  kärsinyt kaikkea, mitä isäni on kärsinyt."</li>
      <li>Niin Salomo karkoitti Ebjatarin olemasta Herran pappina ja täytti  sen sanan, minkä Herra oli Siilossa puhunut Eelin suvusta.</li>
      <li>Ja kun sanoma tästä tuli Jooabille - sillä Jooab oli liittynyt  Adoniaan, vaikka hän ei ollut liittynyt Absalomiin - pakeni Jooab Herran  majaan ja tarttui alttarin sarviin.</li>
      <li>Mutta kun kuningas Salomolle ilmoitettiin: "Jooab on paennut Herran  majaan ja on alttarin ääressä", lähetti Salomo Benajan, Joojadan pojan,  sanoen: "Mene ja lyö hänet kuoliaaksi".</li>
      <li>Benaja meni Herran majaan ja sanoi hänelle: "Näin käskee kuningas:  `Tule ulos`". Mutta hän vastasi: "En, tässä minä kuolen". Silloin Benaja  palasi kertomaan sitä kuninkaalle ja sanoi: "Näin Jooab puhui, ja näin  hän vastasi minulle".</li>
      <li>Kuningas sanoi hänelle: "Tee, niinkuin hän on puhunut, lyö hänet  kuoliaaksi ja hautaa hänet, että poistaisit minusta ja minun isäni  perheestä sen viattoman veren, jonka Jooab on vuodattanut.</li>
      <li>Ja Herra antakoon hänen verensä tulla hänen oman päänsä päälle,  koska hän löi kuoliaaksi kaksi miestä, jotka olivat häntä hurskaammat ja  paremmat, ja tappoi heidät miekalla, minun isäni Daavidin siitä mitään  tietämättä: Abnerin, Neerin pojan, Israelin sotapäällikön, ja Amasan,  Jeterin pojan, Juudan sotapäällikön.</li>
      <li>Heidän verensä tulkoon Jooabin pään päälle ja hänen jälkeläistensä  pään päälle, iankaikkisesti. Mutta Daavidilla ja hänen jälkeläisillään,  hänen suvullansa ja hänen valtaistuimellansa olkoon rauha Herralta  iankaikkisesti."</li>
      <li>Niin Benaja, Joojadan poika, meni ja löi hänet kuoliaaksi; ja hänet  haudattiin omaan taloonsa erämaahan.</li>
      <li>Ja kuningas asetti Benajan, Joojadan pojan, hänen sijaansa sotaväen  päälliköksi; ja pappi Saadokin kuningas asetti Ebjatarin sijalle.</li>
      <li>Sen jälkeen kuningas lähetti kutsumaan Siimein ja sanoi hänelle:  "Rakenna itsellesi talo Jerusalemiin ja asu siellä, menemättä sieltä  sinne tai tänne.</li>
      <li>Sillä jona päivänä sinä lähdet sieltä ja menet Kidronin laakson  poikki, sinä päivänä on sinun, tiedä se, kuolemalla kuoltava; sinun  veresi on tuleva oman pääsi päälle."</li>
      <li>Siimei sanoi kuninkaalle: "Hyvä on; niinkuin herrani, kuningas, on  puhunut, niin on sinun palvelijasi tekevä". Ja Siimei asui Jerusalemissa  kauan aikaa.</li>
      <li>Mutta kolmen vuoden kuluttua tapahtui, että Siimeiltä karkasi kaksi  palvelijaa Aakiin, Maakan pojan, Gatin kuninkaan, luo. Ja Siimeille  ilmoitettiin: "Katso, sinun palvelijasi ovat Gatissa".</li>
      <li>Niin Siimei nousi ja satuloi aasinsa ja lähti Aakiin luo Gatiin  etsimään palvelijoitaan; ja Siimei meni ja toi palvelijansa Gatista.</li>
      <li>Ja kun Salomolle ilmoitettiin, että Siimei oli mennyt Jerusalemista  Gatiin ja palannut takaisin,</li>
      <li>lähetti kuningas kutsumaan Siimein ja sanoi hänelle: "Enkö minä ole  vannottanut sinua Herran kautta ja varoittanut sinua sanoen: `Jona  päivänä sinä lähdet ja menet sinne tai tänne, sinä päivänä on sinun,  tiedä se, kuolemalla kuoltava`? Ja sinä sanoit minulle: `Hyvä on; minä  olen kuullut`.</li>
      <li>Miksi et ole pitänyt Herran valaa etkä sitä käskyä, jonka minä  sinulle annoin?"</li>
      <li>Ja kuningas sanoi vielä Siimeille: "Sinä tiedät, tunnossasi tiedät,  kaiken pahan, minkä olet tehnyt minun isälleni Daavidille; Herra kääntää  tekemäsi pahan omaan päähäsi.</li>
      <li>Mutta kuningas Salomo on oleva siunattu, ja Daavidin valtaistuin on  oleva iäti vahva Herran edessä."</li>
      <li>Ja kuningas käski Benajaa, Joojadan poikaa; niin tämä meni ja löi  hänet kuoliaaksi, ja hän kuoli. Niin kuninkuus vahvistui Salomon  käsissä.</li>
    </ol>
  </li>
  <li>
    <ol>
      <li>Ja Salomo tuli faraon, Egyptin kuninkaan, vävyksi: hän otti faraon  tyttären vaimokseen. Ja hän vei hänet Daavidin kaupunkiin, kunnes oli  saanut rakennetuksi oman linnansa, Herran temppelin ja Jerusalemin  ympärysmuurin.</li>
      <li>Mutta kansa uhrasi uhrikukkuloilla, koska niihin aikoihin ei vielä  oltu rakennettu temppeliä Herran nimelle.</li>
      <li>Ja Salomo rakasti Herraa ja vaelsi isänsä Daavidin käskyjen mukaan;  kuitenkin hän uhrasi ja suitsutti uhrikukkuloilla.</li>
      <li>Niin kuningas meni Gibeoniin, uhraamaan siellä, sillä se oli suurin  uhrikukkula. Tuhat polttouhria Salomo uhrasi sillä alttarilla.</li>
      <li>Gibeonissa Herra ilmestyi Salomolle yöllä unessa, ja Jumala sanoi:  "Ano, mitä tahdot, että minä sinulle antaisin".</li>
      <li>Salomo vastasi: "Sinä olet tehnyt suuren laupeuden palvelijallesi,  minun isälleni Daavidille, koska hän vaelsi sinun edessäsi totuudessa ja  vanhurskaudessa sekä vilpittömällä sydämellä sinua kohtaan. Ja sinä olet  säilyttänyt hänelle tämän suuren laupeuden ja antanut hänelle pojan,  joka istuu hänen valtaistuimellansa, niinkuin on laita tänä päivänä.</li>
      <li>Ja nyt, Herra, minun Jumalani, sinä olet tehnyt palvelijasi  kuninkaaksi minun isäni Daavidin sijaan; mutta minä olen kuin pieni  poikanen: en osaa lähteä enkä tulla.</li>
      <li>Ja palvelijasi on keskellä sinun kansaasi, jonka olet valinnut, niin  monilukuista kansaa, että sitä ei voi laskea eikä lukea sen paljouden  tähden.</li>
      <li>Anna sentähden palvelijallesi kuuliainen sydän tuomitakseni sinun  kansaasi ja erottaakseni hyvän pahasta; sillä kuka voi muuten tätä sinun  suurta kansaasi tuomita?"</li>
      <li>Herralle oli otollista, että Salomo tätä anoi.</li>
      <li>Ja Jumala sanoi hänelle: "Koska sinä anoit tätä etkä anonut  itsellesi pitkää ikää, et rikkautta etkä vihamiestesi henkeä, vaan anoit  itsellesi ymmärrystä kuullaksesi, mikä oikein on,</li>
      <li>niin katso, minä teen, niinkuin sanot: katso, minä annan sinulle  viisaan ja ymmärtäväisen sydämen, niin ettei sinun vertaistasi ole ollut  ennen sinua eikä tule sinun jälkeesi.</li>
      <li>Ja lisäksi minä annan sinulle, mitä et anonutkaan: sekä rikkautta  että kunniaa, niin ettei koko elinaikanasi ole kuningasten joukossa  oleva sinun vertaistasi.</li>
      <li>Ja jos sinä vaellat minun teitäni, noudattaen minun säädöksiäni ja  käskyjäni, niinkuin sinun isäsi Daavid vaelsi, niin minä suon sinulle  pitkän iän."</li>
      <li>Siihen Salomo heräsi; ja katso, se oli unta. Ja kun hän tuli  Jerusalemiin, astui hän Herran liitonarkin eteen, uhrasi polttouhreja ja  toimitti yhteysuhrin ja laittoi pidot kaikille palvelijoillensa.</li>
      <li>Siihen aikaan tuli kaksi porttoa kuninkaan luo, ja he astuivat hänen  eteensä.</li>
      <li>Ja toinen nainen sanoi: "Oi herrani, minä ja tämä nainen asumme  samassa huoneessa. Ja minä synnytin hänen luonansa siinä huoneessa.</li>
      <li>Ja kolmantena päivänä sen jälkeen, kun minä olin synnyttänyt,  synnytti myös tämä nainen. Me olimme yhdessä, eikä ketään vierasta ollut  meidän kanssamme huoneessa; ainoastaan me kahden olimme huoneessa.</li>
      <li>Mutta tämän naisen poika kuoli yöllä, sillä hän oli maannut sen.</li>
      <li>Niin hän nousi keskellä yötä ja otti minun poikani vierestäni  palvelijattaresi nukkuessa ja pani sen povellensa, mutta oman kuolleen  poikansa hän pani minun povelleni.</li>
      <li>Kun minä aamulla nousin imettämään poikaani, niin katso, se oli  kuollut. Mutta kun minä tarkastin sitä aamulla, niin katso, se ei  ollutkaan minun poikani, jonka minä olin synnyttänyt."</li>
      <li>Niin toinen nainen sanoi: "Ei ole niin; vaan tuo elossa oleva on  minun poikani, ja tämä kuollut on sinun poikasi". Mutta edellinen  vastasi: "Ei ole niin; tuo kuollut on sinun poikasi, ja tämä elossa  oleva on minun poikani". Näin he riitelivät kuninkaan edessä.</li>
      <li>Niin kuningas sanoi: "Toinen sanoo: `Elossa oleva on minun poikani,  ja kuollut on sinun poikasi`. Ja toinen sanoo: `Ei ole niin; vaan  kuollut on sinun poikasi, ja elossa oleva on minun poikani`."</li>
      <li>Sitten kuningas sanoi: "Antakaa minulle miekka". Ja kuninkaan eteen  tuotiin miekka.</li>
      <li>Ja kuningas sanoi: "Viiltäkää elossa oleva lapsi kahtia, ja antakaa  toinen puoli toiselle ja toinen puoli toiselle".</li>
      <li>Mutta silloin sanoi kuninkaalle se nainen, jonka oma elossa oleva  poika oli, sillä hänen sydämensä tuli liikutetuksi hänen poikansa tähden  - hän sanoi: "Oi herrani, antakaa tuolle elossa oleva lapsi; älkää  surmatko sitä". Mutta toinen sanoi: "Ei minulle eikä sinulle;  viiltäkää!"</li>
      <li>Niin kuningas vastasi ja sanoi: "Antakaa tälle elossa oleva lapsi;  älkää surmatko sitä. Hän on sen äiti."</li>
      <li>Ja koko Israel kuuli tästä tuomiosta, jonka kuningas oli antanut, ja  he pelkäsivät kuningasta; sillä he näkivät, että hänessä oli Jumalan  viisaus oikeuden jakamiseen.</li>
    </ol>
  </li>
  <li>
    <ol>
      <li>Kuningas Salomo oli koko Israelin kuningas.</li>
      <li>Ja nämä olivat hänen ylimmät virkamiehensä: Asarja, Saadokin poika,  oli ylipappina;</li>
      <li>Elihoref ja Ahia, Siisan pojat, olivat kirjureina; Joosafat, Ahiludin  poika, oli kanslerina;</li>
      <li>Benaja, Joojadan poika, oli sotaväen ylipäällikkönä; Saadok ja  Ebjatar olivat pappeina.</li>
      <li>Asarja, Naatanin poika, oli ylimaaherrana; Saabud, Naatanin poika,  pappi, oli kuninkaan ystävänä.</li>
      <li>Ahisar oli linnanpäällikkönä; Adoniram, Abdan poika, oli verotöiden  valvojana.</li>
      <li>Ja Salomolla oli kaksitoista maaherraa, yli koko Israelin, joiden oli  hankittava kuninkaan ja hänen hovinsa elintarpeet; yhtenä kuukautena  vuodessa oli kunkin hankittava elintarpeet.</li>
      <li>Nämä olivat heidän nimensä: Huurin poika Efraimin vuoristossa;</li>
      <li>Dekerin poika Maakaassa, Saalbimissa, Beet-Semeksessä, Eelonissa ja  Beet-Haananissa;</li>
      <li>Hesedin poika Arubbotissa; hänellä oli Sooko ja koko Heeferin maa;</li>
      <li>Abinadabin poika koko Doorin kukkula-alueella; hänellä oli vaimona  Taafat, Salomon tytär;</li>
      <li>Baana, Ahiludin poika, Taanakissa ja Megiddossa ja koko  Beet-Seanissa, joka on Saaretanin sivulla Jisreelin alapuolella,  Beet-Seanista aina Aabel-Meholaan, tuolle puolelle Jokmeamin;</li>
      <li>Geberin poika Gileadin Raamotissa; hänellä oli Jaairin, Manassen  pojan, leirikylät, jotka ovat Gileadissa; hänellä oli siis Argobin  seutu, joka on Baasanissa, kuusikymmentä suurta, muureilla ja  vaskisalvoilla varustettua kaupunkia;</li>
      <li>Ahinadab, Iddon poika, Mahanaimissa;</li>
      <li>Ahimaas Naftalissa; hänkin oli ottanut vaimokseen Salomon tyttären,  Baasematin;</li>
      <li>Baana, Huusain poika, Asserissa ja Bealotissa;</li>
      <li>Joosafat, Paaruahin poika, Isaskarissa;</li>
      <li>Siimei, Eelan poika, Benjaminissa;</li>
      <li>Geber, Uurin poika, Gileadin maassa, Siihonin, amorilaisten  kuninkaan, ja Oogin, Baasanin kuninkaan, maassa; sillä siinä maassa oli  yksi maaherra.</li>
      <li>Juudaa ja Israelia oli paljon, niin paljon kuin hiekkaa meren  rannalla; he söivät ja joivat ja olivat iloisia.</li>
      <li>Ja Salomo hallitsi kaikkia valtakuntia Eufrat-virrasta aina  filistealaisten maahan ja Egyptin rajaan asti. He toivat lahjoja ja  palvelivat Salomoa, niin kauan kuin hän eli.</li>
      <li>Ja Salomon jokapäiväinen muona oli: kolmekymmentä koor-mittaa  lestyjä jauhoja ja kuusikymmentä koor-mittaa muita jauhoja,</li>
      <li>kymmenen syöttöraavasta, kaksikymmentä laitumella käyvää raavasta ja  sata lammasta; näitten lisäksi peuroja, gaselleja, metsäkauriita ja  syötettyjä hanhia.</li>
      <li>Sillä hän vallitsi kaikkea Eufrat-virran senpuoleista maata,  Tifsahista aina Gassaan saakka, kaikkia Eufrat-virran senpuoleisia  kuninkaita; ja hänellä oli rauha joka puolelta yltympäri,</li>
      <li>niin että Juuda ja Israel asuivat turvallisesti, itsekukin  viinipuunsa ja viikunapuunsa alla, Daanista Beersebaan asti, niin kauan  kuin Salomo eli.</li>
      <li>Ja Salomolla oli neljäkymmentä tuhatta hevosvaljakkoa vaunujaan  varten ja kaksitoista tuhatta ratsuhevosta.</li>
      <li>Ja maaherrat hankkivat, kukin kuukautenaan, elintarpeet kuningas  Salomolle ja kaikille, joilla oli pääsy kuningas Salomon pöytään,  antamatta minkään puuttua.</li>
      <li>Myöskin ohrat ja oljet hevosille ja juoksijoille he toivat, kukin  vuorollaan, siihen paikkaan, missä hän oleskeli.</li>
      <li>Ja Jumala antoi Salomolle viisautta ja ymmärrystä ylen runsaasti ja  älyä niin laajalti, kuin on hiekkaa meren rannalla,</li>
      <li>niin että Salomon viisaus oli suurempi kuin kaikkien Idän miesten ja  kaikkien egyptiläisten viisaus.</li>
      <li>Hän oli viisaampi kaikkia ihmisiä, viisaampi kuin esrahilainen Eetan  ja Heeman, Kalkol ja Darda, Maaholin pojat; ja hänen nimensä tuli  kuuluksi kaikkien ympärillä olevien kansojen keskuudessa.</li>
      <li>Ja Salomo sepitti kolmetuhatta sananlaskua, ja hänen laulujansa oli  tuhatviisi.</li>
      <li>Hän puhui puista, Libanonin setripuusta alkaen isoppiin asti, joka  kasvaa seinän vieressä. Hän puhui myös karjaeläimistä, linnuista,  matelijoista ja kaloista.</li>
      <li>Ja Salomon viisautta tultiin kuulemaan kaikista kansoista, kaikkien  maan kuninkaiden luota, jotka olivat kuulleet hänen viisaudestansa.</li>
    </ol>
  </li>
  <li>
    <ol>
      <li>Hiiram, Tyyron kuningas, lähetti palvelijoitansa Salomon luo,  kuultuaan, että hänet oli voideltu kuninkaaksi isänsä sijaan; sillä  Hiiram oli aina ollut Daavidin likeinen ystävä.</li>
      <li>Ja Salomo lähetti Hiiramille tämän sanan:</li>
      <li>"Sinä tiedät, ettei minun isäni Daavid voinut rakentaa temppeliä  Herran, Jumalansa, nimelle niiden sotien tähden, joilla häntä joka  puolelta ahdistettiin, kunnes Herra oli laskenut viholliset hänen  jalkojensa alle.</li>
      <li>Mutta nyt Herra, minun Jumalani, on suonut minun päästä rauhaan joka  taholla; ei ole vastustajaa eikä vaaran uhkaa.</li>
      <li>Sentähden minä aion rakentaa temppelin Herran, Jumalani, nimelle,  niinkuin Herra puhui minun isälleni Daavidille, sanoen: `Sinun poikasi,  jonka minä asetan valtaistuimellesi sinun sijaasi, on rakentava minun  nimelleni temppelin`.</li>
      <li>Niin käske nyt hakata minulle setripuita Libanonilta. Ja minun  palvelijani olkoot sinun palvelijaisi kanssa. Ja minä annan sinulle  palvelijaisi palkan, aivan niinkuin sinä määräät.  Sillä sinä tiedät,  ettei meillä ole ketään, joka osaisi niin hakata puita kuin  siidonilaiset."</li>
      <li>Kun Hiiram kuuli Salomon sanat, tuli hän hyvin iloiseksi ja sanoi:  "Kiitetty olkoon tänä päivänä Herra, joka on antanut Daavidille viisaan  pojan hallitsemaan tuota monilukuista kansaa".</li>
      <li>Ja Hiiram lähetti Salomolle tämän sanan: "Minä olen kuullut sanan,  jonka sinä minulle lähetit. Minä olen täyttävä kaikessa sinun  toivomuksesi, mitä tulee setripuihin ja kypressipuihin.</li>
      <li>Minun palvelijani vetäkööt ne Libanonilta alas mereen, ja minä  panetan ne meressä lauttoihin kuljetettaviksi paikkaan, minkä sinä  minulle määräät, ja hajotan ne siellä; sinä saat noutaa ne sieltä. Mutta  täytä sinä minun toivomukseni ja anna minun hovilleni muonaa."</li>
      <li>Niin Hiiram antoi Salomolle setripuita ja kypressipuita niin paljon,  kuin tämä toivoi.</li>
      <li>Mutta Salomo antoi Hiiramille kaksikymmentä tuhatta koor-mittaa  nisuja, ravinnoksi hänen hovillensa, ja kaksikymmentä koor-mittaa  survomalla saatua öljyä. Tämän Salomo antoi Hiiramille joka vuosi.</li>
      <li>Ja Herra oli antanut Salomolle viisautta, niinkuin hän oli hänelle  luvannut. Ja rauha vallitsi Hiiramin ja Salomon välillä, ja he tekivät  liiton keskenänsä.</li>
      <li>Ja kuningas Salomo otti verotyöläisiä koko Israelista, ja  verotyöläisiä oli kolmekymmentä tuhatta miestä.</li>
      <li>Nämä hän lähetti Libanonille vuorotellen, kymmenentuhatta kunakin  kuukautena, niin että he olivat yhden kuukauden Libanonilla ja kaksi  kuukautta kotonansa; ja Adoniram oli verotöiden valvojana.</li>
      <li>Ja Salomolla oli seitsemänkymmentä tuhatta taakankantajaa ja  kahdeksankymmentä tuhatta kivenhakkaajaa vuoristossa;</li>
      <li>sen lisäksi Salomon maaherrojen virkamiehiä, jotka valvoivat töitä,  kolmetuhatta kolmesataa miestä, vallitsemassa väkeä, joka teki työtä.</li>
      <li>Ja kuningas käski louhia suuria kiviä, kallisarvoisia kiviä,  laskeakseen temppelin perustuksen hakatuista kivistä.</li>
      <li>Niin Salomon ja Hiiramin rakentajat ja gebalilaiset hakkasivat niitä  ja valmistivat puut ja kivet temppelin rakentamiseksi.</li>
    </ol>
  </li>
  <li>
    <ol>
      <li>Neljäntenäsadantena kahdeksantenakymmenentenä vuotena siitä, kun  israelilaiset olivat lähteneet Egyptin maasta, neljäntenä vuotena siitä,  kun Salomo oli tullut Israelin kuninkaaksi, alkoi hän siiv-kuussa, joka  on toinen kuukausi, rakentaa temppeliä Herralle.</li>
      <li>Temppeli, jonka kuningas Salomo Herralle rakensi, oli kuuttakymmentä  kyynärää pitkä, kahtakymmentä kyynärää leveä ja kolmeakymmentä kyynärää  korkea.</li>
      <li>Temppelisalin eteinen, joka oli temppelin itäpäässä, oli  kahtakymmentä kyynärää pitkä, ja sen leveys, temppelin itäiseen  suuntaan, oli kymmenen kyynärää.</li>
      <li>Ja hän teki temppeliin sisäänpäin avartuvat ikkuna-aukot.</li>
      <li>Ja hän rakensi temppelin seinään kiinni kylkirakennuksen, ympäri  temppelin seinien, sekä temppelisalin että kaikkeinpyhimmän ympäri, ja  teki siihen sivukammioita yltympäri.</li>
      <li>Kylkirakennuksen alin kerros oli viittä kyynärää leveä, keskimmäinen  kuutta kyynärää leveä ja kolmas seitsemää kyynärää leveä; sillä hän teki  temppelin ulkomuurin ympärinsä penkerellisen, ettei vuoliaisia tarvinnut  upottaa temppelin seiniin.</li>
      <li>Ja kun temppeli rakennettiin, tehtiin se kivistä, jotka tulivat  valmiina louhimosta, niin ettei kuulunut vasaran, ei minkään rauta-aseen  kalketta temppeliä rakennettaessa.</li>
      <li>Alimman kerroksen ovi oli temppelin eteläsivussa; portaita myöten  noustiin keskimmäiseen kerrokseen ja keskimmäisestä kolmanteen.</li>
      <li>Rakennettuaan temppelin valmiiksi hän laudoitti sen sisältä  setripuisilla parruilla ja laudoilla.</li>
      <li>Ja hän rakensi kauttaaltaan kiinni temppeliin kylkirakennuksen,  jonka kerrokset olivat viiden kyynärän korkuiset ja joka oli kiinnitetty  temppeliin setripalkeilla.</li>
      <li>Ja Salomolle tuli tämä Herran sana:</li>
      <li>"Tälle temppelille, jota sinä rakennat, on käyvä näin: jos sinä  vaellat minun säädöksieni mukaan ja noudatat minun oikeuksiani, otat  vaarin kaikista minun käskyistäni ja vaellat niiden mukaan, niin minä  täytän sinulle sanani, jonka olen puhunut sinun isällesi Daavidille:</li>
      <li>minä asun israelilaisten keskellä enkä hylkää kansaani Israelia".</li>
      <li>Niin Salomo rakensi temppelin valmiiksi.</li>
      <li>Hän laudoitti temppelin seinät sisäpuolelta setrilaudoilla;  temppelin lattiasta kattopalkkeihin asti hän päällysti sen puulla  sisäpuolelta. Temppelin lattian hän päällysti kypressilaudoilla.</li>
      <li>Ja temppelin peräosan, kaksikymmentä kyynärää, hän laudoitti  erilleen setrilaudoilla lattiasta kattopalkkeihin asti; niin hän rakensi  siihen sisälle kuorin, kaikkeinpyhimmän.</li>
      <li>Ja temppeli, se on temppelisali kaikkeinpyhimmän edessä, oli  neljääkymmentä kyynärää pitkä.</li>
      <li>Ja temppeli oli sisäpuolelta setripuuta, koristettu metsäkurpitsi-  ja kukkakiehkura-leikkauksilla; kaikki oli setripuuta, kiveä ei näkynyt.</li>
      <li>Temppelin sisään hän laittoi kaikkeinpyhimmän, pannakseen sinne  Herran liitonarkin.</li>
      <li>Kaikkeinpyhin oli kahtakymmentä kyynärää pitkä, kahtakymmentä  kyynärää leveä ja kahtakymmentä kyynärää korkea; ja hän päällysti sen  sisältä puhtaalla kullalla, ja hän teki alttarin setripuusta.</li>
      <li>Ja Salomo päällysti temppelin sisäpuolelta puhtaalla kullalla. Ja  hän sulki kultavitjoilla kaikkeinpyhimmän, jonka oli päällystänyt  kullalla.</li>
      <li>Koko temppelin hän päällysti sisältä kullalla, koko temppelin  yltyleensä. Myöskin koko sen alttarin, joka oli kaikkeinpyhimmän edessä,  hän päällysti kullalla.</li>
      <li>Ja hän teki kaikkeinpyhimpään kaksi kerubia öljypuusta, kymmenen  kyynärän korkuista;</li>
      <li>ja kerubin toinen siipi oli viisikyynäräinen, ja kerubin toinen  siipi oli myöskin viisikyynäräinen, niin että oli kymmenen kyynärää  toisen siiven kärjestä toisen kärkeen.</li>
      <li>Toinen kerubi oli myöskin kymmenkyynäräinen. Molemmat kerubit olivat  yhtä suuret ja yhdenmuotoiset:</li>
      <li>toinen kerubi oli kymmentä kyynärää korkea ja samoin myöskin toinen  kerubi.</li>
      <li>Ja hän pani kerubit temppelin sisimpään osaan, ja kerubit levittivät  siipensä niin, että toisen siipi kosketti toista seinää ja toisen  kerubin siipi kosketti toista seinää; ja temppelin keskikohdalla  koskettivat niiden toiset siivet toisiaan.</li>
      <li>Ja hän päällysti kerubit kullalla.</li>
      <li>Ja kaikkiin temppelin seiniin yltympäri hän leikkautti veistoksia,  kerubeja, palmuja ja kukkakiehkuroita sekä perä- että etuosaan.</li>
      <li>Ja temppelin lattian hän päällysti kullalla, sekä perä- että etuosan  lattian.</li>
      <li>Ja kaikkeinpyhimmän oviaukkoon hän teki ovet öljypuusta; kamana ja  pielet muodostivat viisikulmion.</li>
      <li>Ja molempiin öljypuusta tehtyihin oviin hän leikkautti kerubeja,  palmuja ja kukkakiehkuroita, ja päällysti ne kullalla; hän levitti  kultaa kerubien ja palmujen päälle.</li>
      <li>Niin hän teki myös temppelisalin oviaukkoon öljypuusta pielet,  nelikulmion muotoiset,</li>
      <li>ja kypressipuusta kaksi ovea; toisen oven molemmat laudat olivat  kääntyviä, ja toisen oven molemmat laudat olivat kääntyviä.</li>
      <li>Ja hän leikkautti niihin kerubeja, palmuja ja kukkakiehkuroita ja  päällysti ne kullalla, joka levitettiin veistosten päälle.</li>
      <li>Sitten hän rakensi sisemmän esipihan muurin, jossa oli aina  rinnakkain kolme kivikertaa hakattuja kiviä ja yksi hirsikerta  veistettyjä setrihirsiä.</li>
      <li>Neljäntenä vuotena, siiv-kuussa, laskettiin Herran temppelin  perustus.</li>
      <li>Ja yhdentenätoista vuotena, buul-kuussa, joka on kahdeksas kuukausi,  temppeli oli kokonaan ja kaikkineen valmis. Hän rakensi sitä seitsemän  vuotta.</li>
    </ol>
  </li>
  <li>
    <ol>
      <li>Mutta omaa linnaansa Salomo rakensi kolmetoista vuotta ja sai niin  koko linnansa valmiiksi.</li>
      <li>Hän rakensi Libanoninmetsä-talon, sataa kyynärää pitkän,  viittäkymmentä kyynärää leveän ja kolmeakymmentä kyynärää korkean,  kolmen setripylväsrivin varaan, ja pylväiden päällä oli veistetyt  setriansaat.</li>
      <li>Ja siinä oli setripuukatto sivukammioiden päällä, jotka olivat  pylväiden varassa; pylväitä oli yhteensä neljäkymmentä viisi,  viisitoista kussakin rivissä.</li>
      <li>Ja siinä oli ikkunoita kolmessa rivissä, ja valoaukot olivat  vastakkain, aina kolme ja kolme.</li>
      <li>Kaikki oviaukot ja valoaukot olivat nelikulmaiset; ja oviaukot olivat  vastakkain, aina kolme ja kolme.</li>
      <li>Vielä hän teki pylvässalin, viittäkymmentä kyynärää pitkän ja  kolmeakymmentä kyynärää leveän, ja sen eteen eteisen pylväineen sekä  pylväiden eteen porraskatoksen.</li>
      <li>Sitten hän teki valtaistuinsalin, jossa hän jakoi oikeutta,  oikeussalin; se oli laudoitettu sisältä setripuulla lattiasta kattoon  asti.</li>
      <li>Ja hänen linnansa, jossa hän itse asui, oli toisella esipihalla,  salin takana, ja oli rakennettu samalla tavalla.  Salomo teki myöskin  faraon tyttärelle, jonka hän oli nainut, palatsin, samanlaisen kuin  sali.</li>
      <li>Kaikki nämä olivat rakennetut kallisarvoisista, mitan mukaan  hakatuista ja sisältä ja ulkoa sahalla sahatuista kivistä, perustuksesta  räystäisiin asti; samoin ulkopuolella suureen esipihaan saakka.</li>
      <li>Ja perustus oli laskettu kallisarvoisista kivistä, suurista kivistä,  kymmenkyynäräisistä ja kahdeksankyynäräisistä kivistä.</li>
      <li>Ja sen päällä oli kallisarvoisia, mitan mukaan hakattuja kiviä sekä  setripuuta.</li>
      <li>Ja suuren esipihan muurissa oli yltympäri, aina rinnakkain, kolme  kivikertaa hakattuja kiviä ja yksi hirsikerta veistettyjä setrihirsiä.  Samoin oli Herran temppelin sisemmän esipihan muuri ja myöskin palatsin  eteisen esipihan muuri rakennettu.</li>
      <li>Ja kuningas Salomo lähetti noutamaan Hiiramin Tyyrosta.</li>
      <li>Hän oli leskivaimon poika Naftalin sukukunnasta, ja hänen isänsä oli  ollut tyyrolainen, vaskiseppä. Hän oli täynnä taidollisuutta, ymmärrystä  ja tietoa, niin että hän kykeni valmistamaan kaikkinaisia vaskitöitä. Ja  hän tuli kuningas Salomon luo ja valmisti kaikki hänen työnsä.</li>
      <li>Hän teki vaskesta kaksi pylvästä. Toinen pylväs oli kahdeksantoista  kyynärän korkuinen, ja kahdentoista kyynärän pituinen nauha ulottui  toisen pylvään ympäri.</li>
      <li>Hän teki myös kaksi pylväänpäätä, vaskesta valettua, pylväiden  päähän pantavaksi. Kummankin pylväänpään korkeus oli viisi kyynärää.</li>
      <li>Verkon kaltaisia ristikkokoristeita, vitjan kaltaisia  riippukoristeita, oli pylväänpäissä, jotka olivat pylväiden päässä,  seitsemän kummassakin pylväänpäässä.</li>
      <li>Ja hän teki granaattiomenia kahteen riviin toisen ristikkokoristeen  päälle yltympäri, peittämään pylväänpäät, jotka olivat pylväiden päässä;  ja samoin hän teki niitä toiseen pylväänpäähän.</li>
      <li>Ja pylväänpäät, jotka olivat pylväiden päässä eteisessä, olivat  liljan muotoiset, nelikyynäräiset.</li>
      <li>Pylväänpäissä, ylhäällä kahden pylvään päässä, oli kupevat alaosat,  joihin ristikkokoriste ei ulottunut. Ja granaattiomenia oli kaksisataa,  rivittäin yltympäri toisen pylväänpään päällä.</li>
      <li>Ja hän pystytti pylväät temppelin eteisen eteen. Pylväälle, jonka  hän pystytti oikealle puolelle, hän antoi nimen Jaakin, ja pylväälle,  jonka hän pystytti vasemmalle puolelle, hän antoi nimen Booas.</li>
      <li>Ylinnä pylväiden päällä oli liljan muotoinen laite. Ja niin päättyi  pylväiden valmistus.</li>
      <li>Hän teki myös meren, valetun, kymmentä kyynärää leveän reunasta  reunaan, ympärinsä pyöreän ja viittä kyynärää korkean; ja kolmenkymmenen  kyynärän pituinen mittanuora ulottui sen ympäri.</li>
      <li>Sen reunan alla oli metsäkurpitsikoristeita, jotka kulkivat sen  ympäri. Ne ympäröivät merta yltympäri, kymmenen jokaisella kyynärällä.  Metsäkurpitsikoristeet olivat kahdessa rivissä, valettuina meren kanssa  yhteen.</li>
      <li>Ja se seisoi kahdentoista raavaan varassa, joista kolme oli  käännettynä pohjoiseen, kolme länteen, kolme etelään ja kolme itään  päin; meri oli niiden yläpuolella, niiden varassa, ja kaikkien niiden  takapuolet olivat sisäänpäin.</li>
      <li>Se oli kämmenen paksuinen, ja sen reuna oli maljan reunan kaltainen,  puhjenneen liljan muotoinen; se veti kaksituhatta bat-mittaa.</li>
      <li>Hän teki myös kymmenen telinettä vaskesta. Kukin teline oli neljää  kyynärää pitkä, neljää kyynärää leveä ja kolmea kyynärää korkea.</li>
      <li>Ja telineet olivat rakenteeltaan tällaiset: niissä oli kehäpienat,  ja myös poikkitankojen välissä oli kehäpienat.</li>
      <li>Kehäpienain päällä, jotka olivat poikkitankojen välissä, oli  leijonia, raavaita ja kerubeja, ja samoin poikkitankojen päällä, sekä  ylhäällä että alhaalla. Leijonissa ja raavaissa oli takomalla tehtyjä  punonnaiskoristeita.</li>
      <li>Kussakin telineessä oli neljä vaskipyörää ja vaskiakselit; ja niiden  neljässä jalkapylväässä oli olkapää. Olkapäät olivat valetut altaan  alle; kunkin ulkopuolella oli punonnaiskoristeita.</li>
      <li>Telineen aukko oli olkapäiden sisäpuolella, ja sen reuna oli  kyynärän korkuinen; aukko oli pyöreä, jalustan tapaan tehty,  puolitoistakyynäräinen. Myöskin aukon reunassa oli leikkauksia.  Kehäpienat olivat nelikulmaiset eivätkä pyöreät.</li>
      <li>Ja ne neljä pyörää olivat kehäpienain alla, ja pyöräin pitimet  olivat telineessä kiinni. Kukin pyörä oli puoltatoista kyynärää korkea.</li>
      <li>Pyörät olivat tehdyt niinkuin vaununpyörät; ja niiden pitimet,  kehät, puolat ja navat olivat kaikki valetut.</li>
      <li>Neljä olkapäätä oli kussakin telineessä, sen neljässä kulmassa;  olkapäät olivat yhtä telineen kanssa.</li>
      <li>Ylinnä telineen päällä oli puolen kyynärän korkuinen laite,  ympärinsä pyöreä; ja telineen pitimet ja kehäpienat olivat yhtä sen  kanssa.</li>
      <li>Ja sen kehäpienojen pintoihin hän kaiversi kerubeja, leijonia ja  palmuja, niin paljon kuin kussakin oli tilaa, sekä punonnaiskoristeita  yltympäri.</li>
      <li>Näin hän teki ne kymmenen telinettä; ne olivat kaikki valetut  samalla tavalla, yhtä suuret ja yhdenmuotoiset.</li>
      <li>Hän teki myös kymmenen vaskiallasta; kukin allas veti neljäkymmentä  bat-mittaa, ja kukin allas oli neljää kyynärää läpimitaten. Kullakin  kymmenellä telineellä oli altaansa.</li>
      <li>Ja hän asetti viisi telinettä temppelin oikealle sivulle ja viisi  temppelin vasemmalle sivulle; meren hän asetti temppelin oikealle  sivulle, kaakkoa kohti.</li>
      <li>Hiiram teki myös kattilat, lapiot ja maljat. Ja niin Hiiram sai  suoritetuksi kaiken työn, mikä hänen oli tehtävä kuningas Salomolle  Herran temppeliin:</li>
      <li>kaksi pylvästä ja ne kaksi pallonmuotoista pylväänpäätä, jotka  olivat pylväiden päässä, ja ne kaksi ristikkokoristetta peittämään niitä  kahta pallonmuotoista pylväänpäätä, jotka olivat pylväiden päässä;</li>
      <li>ja ne neljäsataa granaattiomenaa kahteen ristikkokoristeeseen, kaksi  riviä granaattiomenia kumpaankin ristikkokoristeeseen, peittämään niitä  kahta pallonmuotoista pylväänpäätä, jotka olivat pylväiden päässä;</li>
      <li>ja ne kymmenen telinettä ja ne kymmenen allasta telineiden päälle;</li>
      <li>ja sen yhden meren, ja ne kaksitoista raavasta meren alle; ja  kattilat, lapiot ja maljat.</li>
      <li>Kaikki nämä kalut, jotka Hiiram teki kuningas Salomolle Herran  temppeliin, olivat kiilloitetusta vaskesta.</li>
      <li>Jordanin lakeudella kuningas ne valatti savimuotteihin, Sukkotin ja  Saaretanin välillä.</li>
      <li>Ja Salomo jätti kaikki kalut punnitsematta, koska niitä oli ylen  paljon; vasken painoa ei määrätty.</li>
      <li>Salomo teetti myös kaikki muut kalut, mitä Herran temppelissä on:  kulta-alttarin, pöydän, jolla näkyleivät ovat, kullasta,</li>
      <li>lampunjalat, viisi oikealle puolelle ja viisi vasemmalle puolelle  kaikkeinpyhimmän eteen, puhtaasta kullasta, kultaisine kukkalehtineen,  lamppuineen ja lamppusaksineen,</li>
      <li>vadit, veitset, maljat, kupit ja hiilipannut, puhtaasta kullasta,  sekä kultasaranat niihin temppelin sisäosan oviin, jotka vievät  kaikkeinpyhimpään, ja niihin temppelin oviin, jotka vievät  temppelisaliin.</li>
      <li>Kun kaikki työ, minkä kuningas Salomo teetti Herran temppeliin, oli  valmis, vei Salomo sinne isänsä Daavidin pyhät lahjat; hopean, kullan ja  kalut hän pani Herran temppelin aarrekammioihin.</li>
    </ol>
  </li>
  <li>
    <ol>
      <li>Sitten Salomo kokosi Israelin vanhimmat ja kaikki sukukuntien  johtomiehet, israelilaisten perhekunta-päämiehet, kuningas Salomon luo  Jerusalemiin, tuomaan Herran liitonarkkia Daavidin kaupungista, se on  Siionista.</li>
      <li>Niin kokoontuivat kuningas Salomon luo kaikki Israelin miehet  juhlapäivänä eetanim-kuussa, joka on seitsemäs kuukausi.</li>
      <li>Ja kun kaikki Israelin vanhimmat olivat tulleet saapuville, nostivat  papit arkin,</li>
      <li>ja he veivät Herran arkin ja ilmestysmajan sinne, sekä kaiken pyhän  kaluston, joka oli majassa; papit ja leeviläiset veivät ne sinne.</li>
      <li>Ja kuningas Salomo seisoi arkin edessä ja hänen kanssaan koko  Israelin kansa, joka oli kokoontunut hänen luoksensa; ja he uhrasivat  lampaita ja raavaita niin paljon, että niitä ei voitu lukea, ei laskea.</li>
      <li>Ja papit toivat Herran liitonarkin paikoilleen temppelin kuoriin,  kaikkeinpyhimpään, kerubien siipien alle.</li>
      <li>Sillä kerubit levittivät siipensä sen paikan yli, missä arkki oli, ja  kerubit suojasivat ylhäältä päin arkkia ja sen korentoja.</li>
      <li>Ja korennot olivat niin pitkät, että niiden päät voi nähdä  kaikkeinpyhimmästä, kuorin edestä; mutta ulkoa niitä ei voinut nähdä. Ja  ne jäivät sinne, tähän päivään asti.</li>
      <li>Arkissa ei ollut muuta kuin ne kaksi kivitaulua, jotka Mooses oli  pannut sinne Hoorebilla, kun Herra teki liiton israelilaisten kanssa,  heidän lähdettyänsä Egyptin maasta.</li>
      <li>Ja kun papit lähtivät pyhäköstä, täytti pilvi Herran temppelin,</li>
      <li>niin että papit eivät voineet astua toimittamaan virkaansa pilven  tähden; sillä Herran kirkkaus täytti Herran temppelin.</li>
      <li>Silloin Salomo sanoi: "Herra on sanonut tahtovansa asua pimeässä.</li>
      <li>Minä olen rakentanut huoneen sinulle asunnoksi, asuinsijan,  asuaksesi siinä iäti."</li>
      <li>Sitten kuningas käänsi kasvonsa ja siunasi koko Israelin  seurakunnan; ja koko Israelin seurakunta seisoi.</li>
      <li>Hän sanoi: "Kiitetty olkoon Herra, Israelin Jumala, joka kädellänsä  on täyttänyt sen, mitä hän suullansa puhui minun isälleni Daavidille,  sanoen:</li>
      <li>`Siitä päivästä saakka, jona minä vein kansani Israelin pois  Egyptistä, en ole mistään Israelin sukukunnasta valinnut yhtään  kaupunkia, että siihen rakennettaisiin temppeli, missä minun nimeni  asuisi; mutta minä olen valinnut Daavidin vallitsemaan kansaani  Israelia`.</li>
      <li>Ja minun isäni Daavid aikoi rakentaa temppelin Herran, Israelin  Jumalan, nimelle.</li>
      <li>Mutta Herra sanoi minun isälleni Daavidille: `Kun sinä aiot rakentaa  temppelin minun nimelleni, niin tosin teet siinä hyvin, että sitä aiot;</li>
      <li>kuitenkaan et sinä ole sitä temppeliä rakentava, vaan sinun poikasi,  joka lähtee sinun kupeistasi, hän on rakentava temppelin minun  nimelleni`.</li>
      <li>Ja Herra on täyttänyt sanansa, jonka hän puhui: minä olen noussut  isäni Daavidin sijalle ja istun Israelin valtaistuimella, niinkuin Herra  puhui, ja minä olen rakentanut temppelin Herran, Israelin Jumalan,  nimelle.</li>
      <li>Ja minä olen valmistanut siihen sijan arkille, jossa on se Herran  liitto, minkä hän teki meidän isiemme kanssa viedessään heidät pois  Egyptin maasta."</li>
      <li>Sitten Salomo astui Herran alttarin eteen koko Israelin seurakunnan  nähden, ojensi kätensä taivasta kohti</li>
      <li>ja sanoi: "Herra, Israelin Jumala, ei ole sinun vertaistasi jumalaa,  ei ylhäällä taivaassa eikä alhaalla maan päällä, sinun, joka pidät  liiton ja säilytät laupeuden palvelijoitasi kohtaan, jotka vaeltavat  sinun edessäsi kaikesta sydämestänsä,</li>
      <li>sinun, joka olet pitänyt, mitä puhuit palvelijallesi Daavidille,  minun isälleni. Mitä suullasi puhuit, sen sinä kädelläsi täytit,  niinkuin nyt on tapahtunut.</li>
      <li>Niin pidä nytkin, Herra, Israelin Jumala, mitä puhuit palvelijallesi  Daavidille, minun isälleni, sanoen: `Aina on mies sinun suvustasi istuva  minun edessäni Israelin valtaistuimella, jos vain sinun poikasi pitävät  vaarin tiestänsä, niin että he vaeltavat minun edessäni, niinkuin sinä  olet minun edessäni vaeltanut`.</li>
      <li>Niin toteutukoot nyt, Israelin Jumala, sinun sanasi, jotka puhuit  palvelijallesi Daavidille, minun isälleni.</li>
      <li>Mutta asuuko todella Jumala maan päällä? Katso, taivaisiin ja  taivasten taivaisiin sinä et mahdu; kuinka sitten tähän temppeliin,  jonka minä olen rakentanut!</li>
      <li>Käänny kuitenkin palvelijasi rukouksen ja anomisen puoleen, Herra,  minun Jumalani, niin että kuulet huudon ja rukouksen, jonka palvelijasi  tänä päivänä rukoilee sinun edessäsi,</li>
      <li>ja että silmäsi ovat yöt ja päivät avoinna tätä temppeliä kohti,  tätä paikkaa kohti, josta sinä olet sanonut: `Minun nimeni on asuva  siellä`, niin että kuulet rukouksen, jonka palvelijasi tähän paikkaan  päin kääntyneenä rukoilee.</li>
      <li>Kuule palvelijasi ja kansasi Israelin rukous, jonka he rukoilevat  tähän paikkaan päin kääntyneinä; kuule asuinpaikastasi, taivaasta, ja  kun kuulet, niin anna anteeksi.</li>
      <li>Jos joku rikkoo lähimmäistänsä vastaan ja hänet pannaan valalle ja  vannotetaan, ja jos hän tulee ja vannoo sinun alttarisi edessä tässä  temppelissä,</li>
      <li>niin kuule taivaasta ja auta palvelijasi oikeuteensa; tee niin, että  tuomitset syyllisen syylliseksi ja annat hänen tekojensa tulla hänen  päänsä päälle, mutta julistat syyttömän syyttömäksi ja annat hänelle  hänen vanhurskautensa mukaan.</li>
      <li>Jos vihollinen voittaa sinun kansasi, Israelin, sentähden että he  ovat tehneet syntiä sinua vastaan, mutta he palajavat sinun tykösi,  kiittävät sinun nimeäsi, rukoilevat sinua ja anovat sinulta armoa tässä  temppelissä,</li>
      <li>niin kuule taivaasta ja anna anteeksi kansasi Israelin synti ja tuo  heidät takaisin tähän maahan, jonka olet antanut heidän isillensä.</li>
      <li>Jos taivas suljetaan, niin ettei tule sadetta, koska he ovat tehneet  syntiä sinua vastaan, mutta he rukoilevat kääntyneinä tähän paikkaan  päin, ja kiittävät sinun nimeäsi ja kääntyvät synnistään, koska sinä  kuulet heitä,</li>
      <li>niin kuule taivaasta ja anna anteeksi palvelijaisi ja kansasi  Israelin synti - sillä sinä osoitat heille hyvän tien, jota heidän on  vaeltaminen - ja suo sade maallesi, jonka olet antanut kansallesi  perintöosaksi.</li>
      <li>Jos maahan tulee nälänhätä, rutto, jos tulee nokitähkä ja  viljanruoste, jos tulevat heinäsirkat ja tuhosirkat, jos vihollinen  ahdistaa sitä maassa, jossa sen portit ovat, jos tulee mikä tahansa  vitsaus tai vaiva,</li>
      <li>ja jos silloin joku ihminen, kuka hyvänsä, tai koko sinun kansasi  Israel rukoilee ja anoo armoa, kun he kukin tuntevat omantunnon vaivoja  ja ojentavat kätensä tähän temppeliin päin,</li>
      <li>niin kuule silloin taivaasta, asuinpaikastasi, ja anna anteeksi ja  tee niin, että annat jokaiselle aivan hänen tekojensa mukaan, koska sinä  tunnet hänen sydämensä - sillä sinä yksin tunnet kaikkien ihmislasten  sydämet -</li>
      <li>jotta he sinua pelkäisivät niin kauan kuin he elävät tässä maassa,  jonka sinä olet meidän isillemme antanut.</li>
      <li>Myös jos joku muukalainen, joka ei ole sinun kansaasi Israelia, tulee  kaukaisesta maasta sinun nimesi tähden -</li>
      <li>sillä sielläkin kuullaan sinun suuresta nimestäsi, väkevästä  kädestäsi ja ojennetusta käsivarrestasi - jos hän tulee ja rukoilee  kääntyneenä tähän temppeliin päin,</li>
      <li>niin kuule taivaasta, asuinpaikastasi, häntä ja tee kaikki, mitä  muukalainen sinulta rukoilee, että kaikki maan kansat tuntisivat sinun  nimesi ja pelkäisivät sinua, samoin kuin sinun kansasi Israel, ja  tulisivat tietämään, että sinä olet ottanut nimiisi tämän temppelin,  jonka minä olen rakentanut.</li>
      <li>Jos sinun kansasi lähtee sotaan vihollistansa vastaan sitä tietä,  jota sinä heidät lähetät, ja he rukoilevat Herraa kääntyneinä tähän  kaupunkiin päin, jonka sinä olet valinnut, ja tähän temppeliin päin,  jonka minä olen sinun nimellesi rakentanut,</li>
      <li>niin kuule taivaasta heidän rukouksensa ja anomisensa ja hanki  heille oikeus.</li>
      <li>Jos he tekevät syntiä sinua vastaan - sillä ei ole ihmistä, joka ei  syntiä tee - ja sinä vihastut heihin ja annat heidät vihollisen valtaan,  niin että heidän vangitsijansa vievät heidät vangeiksi vihollismaahan,  kaukaiseen tai läheiseen,</li>
      <li>mutta jos he sitten menevät itseensä siinä maassa, johon heidät on  vangeiksi viety, kääntyvät ja anovat sinulta armoa vangitsijainsa  maassa, sanoen: `Me olemme tehneet syntiä, tehneet väärin ja olleet  jumalattomat`,</li>
      <li>ja palajavat sinun tykösi kaikesta sydämestään ja kaikesta  sielustaan vihollistensa maassa, jotka veivät heidät vangeiksi, ja  rukoilevat sinua kääntyneinä tähän maahan päin, jonka sinä olet antanut  heidän isillensä, tähän kaupunkiin päin, jonka olet valinnut, ja tähän  temppeliin päin, jonka minä olen sinun nimellesi rakentanut,</li>
      <li>niin kuule taivaasta, asuinsijastasi, heidän rukouksensa ja  anomisensa, hanki heille oikeus</li>
      <li>ja anna anteeksi kansallesi, mitä he ovat rikkoneet sinua vastaan,  ja kaikki heidän syntinsä, jotka he ovat tehneet sinua vastaan; ja suo,  että heidän vangitsijansa olisivat laupiaat heitä kohtaan ja  armahtaisivat heitä.</li>
      <li>Sillä ovathan he sinun kansasi ja sinun perintöosasi, jonka olet  vienyt pois Egyptistä, rautapätsistä.</li>
      <li>Olkoot siis sinun silmäsi avoinna palvelijasi ja sinun kansasi  Israelin anomisen puoleen, niin että kuulet heitä kaikessa, mitä he  sinulta rukoilevat.</li>
      <li>Sillä sinä olet erottanut heidät perintöosaksesi kaikista maan  kansoista, niinkuin sinä puhuit palvelijasi Mooseksen kautta, viedessäsi  isämme pois Egyptistä, Herra, Herra."</li>
      <li>Ja kun Salomo oli lakannut rukoilemasta ja anomasta Herralta kaikkea  tätä, nousi hän Herran alttarin edestä, jossa hän oli ollut polvillaan  kädet ojennettuina taivasta kohti,</li>
      <li>astui esille ja siunasi koko Israelin seurakunnan suurella äänellä,  sanoen:</li>
      <li>"Kiitetty olkoon Herra, joka on antanut levon kansallensa  Israelille, aivan niinkuin hän on puhunut. Ei ole jäänyt täyttämättä  ainoakaan kaikista lupauksista, jotka Herra on antanut palvelijansa  Mooseksen kautta.</li>
      <li>Olkoon Herra, meidän Jumalamme, meidän kanssamme, niinkuin hän on  ollut meidän isiemme kanssa. Älköön hän meitä jättäkö älköönkä hyljätkö,</li>
      <li>vaan kääntäköön meidän sydämemme puoleensa, niin että aina vaellamme  hänen teitänsä ja noudatamme hänen käskyjänsä, säädöksiänsä ja  oikeuksiansa, jotka hän on antanut meidän isillemme.</li>
      <li>Ja olkoot nämä minun sanani, joilla minä olen armoa anonut Herran  edessä, päivät ja yöt likellä Herraa, meidän Jumalaamme, että hän  hankkisi oikeuden palvelijallensa ja kansallensa Israelille, kunkin  päivän tarpeen mukaan,</li>
      <li>niin että kaikki maan kansat tulisivat tietämään, että Herra on  Jumala eikä muuta jumalaa ole.</li>
      <li>Ja antautukaa te ehyin sydämin Herralle, Jumalallenne, niin että  vaellatte hänen säädöksiensä mukaan ja noudatatte hänen käskyjänsä  samoin kuin nytkin."</li>
      <li>Sitten kuningas ja koko Israel hänen kanssansa uhrasivat teurasuhrin  Herran edessä.</li>
      <li>Ja Salomo uhrasi yhteysuhrina, jonka hän Herralle uhrasi,  kaksikymmentäkaksi tuhatta raavasta ja satakaksikymmentä tuhatta  lammasta. Niin he, kuningas ja kaikki israelilaiset, vihkivät Herran  temppelin.</li>
      <li>Sinä päivänä kuningas pyhitti Herran temppelin edessä olevan  esipihan keskiosan, sillä hänen oli siellä uhrattava polttouhri,  ruokauhri ja yhteysuhrin rasvat. Vaskialttari, joka oli Herran edessä,  oli näet liian pieni, että polttouhri, ruokauhri ja yhteysuhrin rasvat  olisivat siihen mahtuneet.</li>
      <li>Näin Salomo siihen aikaan vietti juhlaa, ja koko Israel hänen  kanssansa, Herran, meidän Jumalamme, edessä seitsemän päivää ja vielä  toiset seitsemän päivää, yhteensä neljätoista päivää. Se oli suuri  kokous, johon kokoonnuttiin aina sieltä, mistä mennään Hamatiin, ja aina  Egyptin purolta asti.</li>
      <li>Kahdeksantena päivänä hän päästi kansan menemään, ja he hyvästelivät  kuninkaan. Sitten he menivät majoillensa iloiten ja hyvillä mielin  kaikesta hyvästä, mitä Herra oli tehnyt palvelijallensa Daavidille ja  kansallensa Israelille.</li>
    </ol>
  </li>
  <li>
    <ol>
      <li>Kun Salomo oli saanut rakennetuksi Herran temppelin ja kuninkaan  linnan ja kaiken, mitä Salomo oli halunnut tehdä,</li>
      <li>ilmestyi Herra Salomolle toisen kerran,</li>
      <li>niinkuin hän oli ilmestynyt hänelle Gibeonissa. Ja Herra sanoi  hänelle: "Minä olen kuullut sinun rukouksesi ja anomisesi, kun sinä  anoit armoa minun edessäni. Minä olen pyhittänyt tämän temppelin, jonka  sinä olet rakentanut sitä varten, että minä sijoittaisin nimeni siihen  ainiaaksi; ja minun silmäni ja sydämeni tulevat alati olemaan siellä.</li>
      <li>Ja jos sinä vaellat minun edessäni, niinkuin sinun isäsi Daavid  vaelsi, vilpittömällä sydämellä ja oikeamielisesti, niin että teet  kaiken, mitä minä olen käskenyt sinun tehdä, ja noudatat minun käskyjäni  ja oikeuksiani,</li>
      <li>niin minä pidän pystyssä sinun kuninkaallisen valtaistuimesi  Israelissa ikuisesti, niinkuin minä puhuin isällesi Daavidille sanoen:  `Aina on mies sinun suvustasi oleva Israelin valtaistuimella`.</li>
      <li>Mutta jos te käännytte pois minusta, te ja teidän lapsenne, ettekä  noudata minun käskyjäni ja säädöksiäni, jotka minä olen teille antanut,  vaan menette ja palvelette muita jumalia ja kumarratte niitä,</li>
      <li>niin minä hävitän Israelin siitä maasta, jonka olen antanut heille,  ja temppelin, jonka minä olen pyhittänyt nimelleni, minä heitän pois  kasvojeni edestä; ja Israel tulee sananparreksi ja pistopuheeksi  kaikille kansoille.</li>
      <li>Ja tämä temppeli on tosin korkein, mutta jokainen, joka kulkee siitä  ohi, on tyrmistyvä ja viheltävä; ja kun kysytään: `Miksi on Herra tehnyt  näin tälle maalle ja tälle temppelille?`</li>
      <li>niin vastataan: `Siksi, että he hylkäsivät Herran, Jumalansa, joka  oli vienyt heidän isänsä pois Egyptin maasta, ja liittyivät muihin  jumaliin ja kumarsivat niitä ja palvelivat niitä; sentähden Herra on  antanut kaiken tämän pahan kohdata heitä`."</li>
      <li>Kun olivat loppuun kuluneet ne kaksikymmentä vuotta, joiden kuluessa  Salomo oli rakentanut ne kaksi rakennusta, Herran temppelin ja kuninkaan  linnan,</li>
      <li>Hiiramin, Tyyron kuninkaan, avustaessa Salomoa setripuilla,  kypressipuilla ja kullalla, niin paljolla kuin tämä halusi, silloin  kuningas Salomo antoi Hiiramille kaksikymmentä kaupunkia Galilean  maakunnasta.</li>
      <li>Niin Hiiram lähti Tyyrosta katsomaan niitä kaupunkeja, jotka Salomo  oli antanut hänelle, mutta ne eivät miellyttäneet häntä.</li>
      <li>Hän sanoi: "Mitä kaupunkeja nämä ovat, jotka sinä olet antanut  minulle, veljeni!" Ja niin kutsutaan niitä Kaabulin maaksi vielä tänäkin  päivänä.</li>
      <li>Mutta Hiiram lähetti kuninkaalle sata kaksikymmentä talenttia  kultaa.</li>
      <li>Ja näin on sen työveron laita, jonka kuningas Salomo otatti  rakentaaksensa Herran temppeliä, omaa linnaansa, Milloa ja Jerusalemin  muuria sekä Haasoria, Megiddoa ja Geseriä.</li>
      <li>Farao, Egyptin kuningas, oli näet tullut ja valloittanut Geserin,  polttanut sen tulella ja surmannut kanaanilaiset, jotka asuivat  kaupungissa, ja antanut sen myötäjäisiksi tyttärellensä, Salomon  puolisolle.</li>
      <li>Ja Salomo linnoitti Geserin, alisen Beet-Hooronin,</li>
      <li>Baalatin ja Taamarin sen maan erämaassa</li>
      <li>ja kaikki varastokaupungit, jotka hänellä oli, ja kaikki  vaunukaupungit ja ratsumiesten kaupungit ja mitä muuta Salomo oli  tahtonut linnoittaa Jerusalemissa ja Libanonilla ja koko hallitsemassaan  maassa.</li>
      <li>Kaiken kansan, mitä oli jäänyt jäljelle amorilaisista,  heettiläisistä, perissiläisistä, hivviläisistä ja jebusilaisista,  kaikki, jotka eivät olleet israelilaisia,</li>
      <li>ne niiden jälkeläiset, jotka vielä olivat jäljellä maassa ja joita  israelilaiset eivät olleet kyenneet vihkimään tuhon omiksi, ne Salomo  saattoi työveron alaisiksi, aina tähän päivään asti.</li>
      <li>Mutta israelilaisista Salomo ei tehnyt ketään orjaksi, vaan heitä  oli sotilaina, hänen palvelijoinaan, päällikköinään, vaunusotureinaan ja  hänen sotavaunujensa ja ratsumiestensä päällikköinä.</li>
      <li>Maaherrojen virkamiehiä, jotka valvoivat Salomon töitä, oli  viisisataa viisikymmentä miestä, vallitsemassa väkeä, joka teki työtä.</li>
      <li>Heti kun faraon tytär oli muuttanut Daavidin kaupungista omaan  linnaansa, jonka hän oli hänelle rakentanut, rakensi hän Millon.</li>
      <li>Ja Salomo uhrasi kolme kertaa vuodessa polttouhreja ja yhteysuhreja  alttarilla, jonka hän oli rakentanut Herralle, ja suitsutti alttarin  ääressä, joka oli Herran edessä. Ja niin hän oli saanut temppelin  valmiiksi.</li>
      <li>Kuningas Salomo rakensi myös laivaston Esjon-Geberissä, joka on  lähellä Eelatia Kaislameren rannalla Edomin maassa.</li>
      <li>Tähän laivastoon Hiiram lähetti palvelijoitaan, meritaitoisia  laivamiehiä, Salomon palvelijain mukaan.</li>
      <li>He menivät Oofiriin ja noutivat sieltä kultaa neljäsataa  kaksikymmentä talenttia ja toivat sen kuningas Salomolle.</li>
    </ol>
  </li>
  <li>
    <ol>
      <li>Kun Saban kuningatar kuuli, mitä Salomosta kerrottiin Herran nimen  kunniaksi, tuli hän koettelemaan häntä arvoituksilla.</li>
      <li>Hän tuli Jerusalemiin sangen suuren seurueen kanssa, mukanaan  kameleja, jotka kantoivat hajuaineita, kultaa ylen paljon ja kalliita  kiviä. Ja kun hän tuli Salomon luo, puhui hän tälle kaikki, mitä hänellä  oli mielessänsä.</li>
      <li>Mutta Salomo selitti hänelle kaikki hänen kysymyksensä; kuninkaalle  ei mikään jäänyt ongelmaksi, jota hän ei olisi hänelle selittänyt.</li>
      <li>Kun Saban kuningatar näki kaiken Salomon viisauden, linnan, jonka hän  oli rakentanut,</li>
      <li>ruuat hänen pöydällänsä, kuinka hänen palvelijansa asuivat ja hänen  palvelusväkensä palveli ja kuinka he olivat puetut, ja näki hänen  juomanlaskijansa ja hänen polttouhrinsa, jotka hän uhrasi Herran  temppelissä, meni hän miltei hengettömäksi.</li>
      <li>Sitten hän sanoi kuninkaalle: "Totta oli se puhe, jonka minä  kotimaahani sinusta ja sinun viisaudestasi kuulin.</li>
      <li>Minä en uskonut, mitä sanottiin, ennenkuin itse tulin ja sain omin  silmin nähdä; ja katso, ei puoltakaan oltu minulle kerrottu. Sinulla on  paljon enemmän viisautta ja rikkautta, kuin minä olin kuullut  huhuttavan.</li>
      <li>Onnellisia ovat sinun miehesi, onnellisia nämä palvelijasi, jotka  aina saavat olla sinun edessäsi ja kuulla sinun viisauttasi.</li>
      <li>Kiitetty olkoon Herra, sinun Jumalasi, joka sinuun on niin  mielistynyt, että on asettanut sinut Israelin valtaistuimelle.  Sentähden, että Herra rakastaa Israelia ainiaan, hän on pannut sinut  kuninkaaksi, tekemään sitä, mikä oikeus ja vanhurskaus on."</li>
      <li>Ja hän antoi kuninkaalle sata kaksikymmentä talenttia kultaa, hyvin  paljon hajuaineita ja kalliita kiviä. Niin paljon hajuaineita, kuin mitä  Saban kuningatar antoi kuningas Salomolle, ei sinne ole sen jälkeen  tullut.</li>
      <li>Myöskin Hiiramin laivat, jotka kuljettivat kultaa Oofirista, toivat  Oofirista hyvin paljon santelipuuta ja kalliita kiviä.</li>
      <li>Ja kuningas teetti santelipuusta kalustoa Herran temppeliin ja  kuninkaan linnaan ja kanteleita ja harppuja laulajille.  Sellaista  santelipuumäärää ei ole tuotu eikä nähty tähän päivään asti.</li>
      <li>Kuningas Salomo taas antoi Saban kuningattarelle kaiken, mitä tämä  halusi ja pyysi, ja sen lisäksi hän antoi muutakin kuninkaallisella  anteliaisuudella. Sitten tämä lähti ja meni palvelijoineen omaan  maahansa.</li>
      <li>Sen kullan paino, mikä yhtenä vuotena tuli Salomolle, oli kuusisataa  kuusikymmentä kuusi talenttia kultaa,</li>
      <li>paitsi mitä tuli kauppamiehiltä ja kaupustelijain kaupanteosta ja  kaikilta Erebin kuninkailta ja maan käskynhaltijoilta.</li>
      <li>Ja kuningas Salomo teetti pakotetusta kullasta kaksisataa suurta  kilpeä ja käytti jokaiseen kilpeen kuusisataa sekeliä kultaa;</li>
      <li>ja pakotetusta kullasta kolmesataa pienempää kilpeä, ja käytti  jokaiseen kilpeen kolme miinaa kultaa. Ja kuningas asetti ne  Libanoninmetsä-taloon.</li>
      <li>Vielä kuningas teetti suuren norsunluisen valtaistuimen ja päällysti  sen puhdistetulla kullalla.</li>
      <li>Valtaistuimessa oli kuusi porrasta, ja valtaistuimen selusta oli  ylhäältä pyöreä. Istuimen kummallakin puolella oli käsinoja, ja kaksi  leijonaa seisoi käsinojain vieressä.</li>
      <li>Ja kaksitoista leijonaa seisoi siinä kuudella portaalla, kummallakin  puolella. Senkaltaista ei ole tehty missään muussa valtakunnassa.</li>
      <li>Ja kaikki kuningas Salomon juoma-astiat olivat kultaa, ja kaikki  Libanoninmetsä-talon astiat olivat puhdasta kultaa.  Hopeata ei siellä  ollut, eikä sitä Salomon päivinä pidetty minkään arvoisena.</li>
      <li>Kuninkaalla oli Tarsiin-laivasto merellä Hiiramin laivaston kanssa.  Kerran kolmessa vuodessa Tarsiin-laivasto tuli ja toi kultaa ja hopeata,  norsunluuta, apinoita ja riikinkukkoja.</li>
      <li>Ja kuningas Salomo oli kaikkia maan kuninkaita suurempi rikkaudessa  ja viisaudessa.</li>
      <li>Ja kaikki maa pyrki näkemään Salomoa kuullakseen hänen viisauttaan,  jonka Jumala oli antanut hänen sydämeensä.</li>
      <li>Ja he toivat kukin lahjansa: hopea- ja kultakaluja, vaatteita,  aseita, hajuaineita, hevosia ja muuleja, joka vuosi vuoden tarpeen.</li>
      <li>Salomo kokosi sotavaunuja ja ratsumiehiä, niin että hänellä oli  tuhannet neljätsadat sotavaunut ja kaksitoista tuhatta ratsumiestä; ne  hän sijoitti vaunukaupunkeihin ja Jerusalemiin kuninkaan luo.</li>
      <li>Ja kuningas toimitti niin, että Jerusalemissa oli hopeata kuin  kiviä, ja setripuuta niin paljon kuin metsäviikunapuita Alankomaassa.</li>
      <li>Ja hevoset, mitä Salomolla oli, tuotiin Egyptistä ja Kuvesta.  Kuninkaan kauppiaat noutivat niitä Kuvesta maksua vastaan.</li>
      <li>Egyptistä tuodut vaunut maksoivat kuusisataa hopeasekeliä ja hevonen  sata viisikymmentä. Samoin tuotiin niitä heidän välityksellään kaikille  heettiläisten ja aramilaisten kuninkaille.</li>
    </ol>
  </li>
  <li>
    <ol>
      <li>Mutta kuningas Salomolla oli paitsi faraon tytärtä monta muuta  muukalaista vaimoa, joita hän rakasti: mooabilaisia, ammonilaisia,  edomilaisia, siidonilaisia ja heettiläisiä,</li>
      <li>niiden kansain naisia, joista Herra oli sanonut israelilaisille:  "Älkää yhtykö heihin, älköötkä hekään yhtykö teihin; he varmasti  taivuttavat teidän sydämenne seuraamaan heidän jumaliansa". Näihin  Salomo kiintyi rakkaudella.</li>
      <li>Hänellä oli seitsemänsataa ruhtinaallista puolisoa ja kolmesataa  sivuvaimoa; ja hänen vaimonsa taivuttivat hänen sydämensä.</li>
      <li>Ja kun Salomo vanheni, taivuttivat hänen vaimonsa hänen sydämensä  seuraamaan muita jumalia, niin ettei hän antautunut ehyin sydämin  Herralle, Jumalallensa, niinkuin hänen isänsä Daavidin sydän oli ollut.</li>
      <li>Niin Salomo lähti seuraamaan Astartea, siidonilaisten jumalatarta, ja  Milkomia, ammonilais-iljetystä.</li>
      <li>Ja Salomo teki sitä, mikä on pahaa Herran silmissä, eikä uskollisesti  seurannut Herraa niinkuin hänen isänsä Daavid.</li>
      <li>Silloin Salomo rakensi Kemokselle, mooabilais-iljetykselle,  uhrikukkulan sille vuorelle, joka on itään päin Jerusalemista, ja samoin  Moolokille, ammonilais-iljetykselle.</li>
      <li>Näin hän teki kaikkien muukalaisten vaimojen mieliksi, jotka  suitsuttivat ja uhrasivat jumalilleen.</li>
      <li>Niin Herra vihastui Salomoon, koska hänen sydämensä oli kääntynyt  pois Herrasta, Israelin Jumalasta, joka kahdesti oli ilmestynyt hänelle</li>
      <li>ja nimenomaan kieltänyt häntä seuraamasta muita jumalia, ja koska  hän ei ollut noudattanut Herran kieltoa.</li>
      <li>Sentähden Herra sanoi Salomolle: "Koska sinun on käynyt näin, ja  koska et ole pitänyt minun liittoani etkä noudattanut minun käskyjäni,  jotka minä sinulle annoin, niin minä repäisen valtakunnan sinulta ja  annan sen sinun palvelijallesi.</li>
      <li>Mutta isäsi Daavidin tähden minä en tee tätä sinun päivinäsi; sinun  poikasi kädestä minä sen repäisen.</li>
      <li>Kuitenkaan en minä repäise koko valtakuntaa: yhden sukukunnan minä  annan sinun pojallesi palvelijani Daavidin tähden ja Jerusalemin tähden,  jonka minä olen valinnut."</li>
      <li>Niin Herra nostatti Salomolle vastustajaksi edomilaisen Hadadin;  tämä oli edomilaista kuningassukua.</li>
      <li>Kun Daavid oli sodassa Edomin kanssa ja sotapäällikkö Jooab meni  hautaamaan kaatuneita ja surmasi kaikki miehenpuolet Edomissa -</li>
      <li>sillä Jooab ja koko Israel viipyi siellä kuusi kuukautta, kunnes  olivat hävittäneet kaikki miehenpuolet Edomista -</li>
      <li>pakeni Hadad ja hänen kanssaan muutamat edomilaiset miehet, hänen  isänsä palvelijat, Egyptiin päin; Hadad oli vielä pieni poikanen.</li>
      <li>He lähtivät liikkeelle Midianista ja tulivat Paaraniin. Ja he  ottivat mukaansa miehiä Paaranista ja tulivat Egyptiin faraon, Egyptin  kuninkaan, luo. Tämä antoi hänelle talon ja määräsi hänelle elatuksen ja  antoi hänelle myös maata.</li>
      <li>Ja Hadad pääsi faraon suureen suosioon, niin että hän antoi hänelle  vaimoksi kälynsä, kuningatar Tahpeneen sisaren.</li>
      <li>Tahpeneen sisar synnytti hänelle hänen poikansa Genubatin, ja  Tahpenes vieroitti hänet faraon palatsissa; ja niin jäi Genubat faraon  palatsiin, faraon lasten joukkoon.</li>
      <li>Kun Hadad Egyptissä kuuli, että Daavid oli mennyt lepoon isiensä  tykö ja että sotapäällikkö Jooab oli kuollut, sanoi Hadad faraolle:  "Päästä minut menemään omaan maahani".</li>
      <li>Mutta farao sanoi hänelle: "Mitä sinulta puuttuu minun luonani,  koska haluat mennä omaan maahasi?" Hän vastasi: "Ei mitään, mutta päästä  minut".</li>
      <li>Ja Jumala nostatti Salomolle vastustajaksi Resonin, Eljadan pojan,  joka oli paennut herransa Hadadeserin, Sooban kuninkaan, luota.</li>
      <li>Tämä kokosi miehiä ympärilleen ja oli partiojoukon päällikkönä  silloin, kun Daavid surmasi heitä. He menivät sitten Damaskoon,  asettuivat sinne ja hallitsivat Damaskossa.</li>
      <li>Ja hän oli Israelin vastustaja, niin kauan kuin Salomo eli, ja teki  sille pahaa samoin kuin Hadadkin. Hän inhosi Israelia; ja hänestä tuli  Aramin kuningas.</li>
      <li>Myöskin Salomon palvelija Jerobeam, Nebatin poika, efraimilainen  Seredasta, jonka äiti oli nimeltään Serua ja oli leskivaimo, kohotti  kätensä kuningasta vastaan.</li>
      <li>Hän joutui kohottamaan kätensä kuningasta vastaan seuraavalla  tavalla. Salomo rakensi Milloa ja sulki siten aukon isänsä Daavidin  kaupungissa.</li>
      <li>Ja Jerobeam oli kelpo mies; ja kun Salomo näki, kuinka tämä nuori  mies teki työtä, asetti hän hänet kaiken sen pakkotyön valvojaksi, mikä  oli Joosefin heimon osalla.</li>
      <li>Siihen aikaan tapahtui, kun Jerobeam kerran oli lähtenyt  Jerusalemista, että siilolainen Ahia, profeetta, kohtasi hänet tiellä.  Tämä oli puettuna uuteen vaippaan, ja he olivat kahdenkesken kedolla.</li>
      <li>Silloin Ahia tarttui siihen uuteen vaippaan, joka hänellä oli  yllään, ja repäisi sen kahdeksitoista kappaleeksi</li>
      <li>ja sanoi Jerobeamille: "Ota itsellesi kymmenen kappaletta, sillä  näin sanoo Herra, Israelin Jumala: Katso, minä repäisen valtakunnan  Salomon kädestä ja annan kymmenen sukukuntaa sinulle.</li>
      <li>Yksi sukukunta jääköön hänelle minun palvelijani Daavidin tähden ja  Jerusalemin kaupungin tähden, jonka minä olen valinnut kaikista Israelin  sukukunnista.</li>
      <li>Näin on tapahtuva, koska he ovat hyljänneet minut ja kumartaneet  Astartea, siidonilaisten jumalatarta, ja Kemosta, Mooabin jumalaa, ja  Milkomia, ammonilaisten jumalaa, eivätkä ole vaeltaneet minun teitäni  eivätkä tehneet sitä, mikä on oikein minun silmissäni, eivätkä  noudattaneet minun käskyjäni ja oikeuksiani niinkuin Salomon isä Daavid.</li>
      <li>Kuitenkaan en minä ota hänen kädestään koko valtakuntaa, vaan annan  hänen olla ruhtinaana koko elinaikansa palvelijani Daavidin tähden,  jonka minä valitsin, koska hän noudatti minun käskyjäni ja säädöksiäni.</li>
      <li>Mutta hänen poikansa kädestä minä otan kuninkuuden ja annan sen  sinulle, nimittäin ne kymmenen sukukuntaa,</li>
      <li>ja hänen pojallensa minä annan yhden sukukunnan, että minun  palvelijallani Daavidilla aina olisi lamppu palamassa minun edessäni  Jerusalemissa, siinä kaupungissa, jonka minä olen itselleni valinnut,  asettaakseni nimeni siihen.</li>
      <li>Mutta sinut minä otan, ja sinä saat hallittavaksesi kaikki, joita  haluat; sinusta tulee Israelin kuningas.</li>
      <li>Jos sinä olet kuuliainen kaikessa, mitä minä käsken sinun tehdä, ja  vaellat minun tietäni ja teet sitä, mikä on oikein minun silmissäni, ja  noudatat minun säädöksiäni ja käskyjäni, niinkuin minun palvelijani  Daavid teki, niin minä olen sinun kanssasi ja rakennan sinulle  pysyväisen huoneen, niinkuin minä Daavidille rakensin, ja annan Israelin  sinulle.</li>
      <li>Siitä syystä minä nöyryytän Daavidin jälkeläiset, en kuitenkaan  ainiaaksi."</li>
      <li>Salomo koetti saada surmatuksi Jerobeamin; mutta Jerobeam lähti ja  pakeni Egyptiin, Suusakin, Egyptin kuninkaan, luo. Ja hän oli Egyptissä  Salomon kuolemaan asti.</li>
      <li>Mitä muuta Salomosta on kerrottavaa, kaikesta, mitä hän teki, ja  hänen viisaudestansa, se on kirjoitettuna Salomon historiassa.</li>
      <li>Ja aika, minkä Salomo hallitsi Jerusalemissa koko Israelia, oli  neljäkymmentä vuotta.</li>
      <li>Sitten Salomo meni lepoon isiensä tykö ja hänet haudattiin isänsä  Daavidin kaupunkiin. Ja hänen poikansa Rehabeam tuli kuninkaaksi hänen  sijaansa.</li>
    </ol>
  </li>
  <li>
    <ol>
      <li>Rehabeam meni Sikemiin, sillä koko Israel oli tullut Sikemiin  tekemään häntä kuninkaaksi.</li>
      <li>Kun Jerobeam, Nebatin poika, kuuli sen - hän oli vielä Egyptissä,  jonne hän oli paennut kuningas Salomoa, ja Jerobeam asui Egyptissä,</li>
      <li>mutta he lähettivät kutsumaan hänet - niin Jerobeam ja koko Israelin  seurakunta tuli saapuville, ja he puhuivat Rehabeamille sanoen:</li>
      <li>"Sinun isäsi teki meidän ikeemme raskaaksi; mutta huojenna sinä nyt  se kova työ, jota isäsi teetti, ja se raskas ies, jonka hän pani meidän  niskaamme, niin me palvelemme sinua".</li>
      <li>Hän vastasi heille: "Menkää ja odottakaa kolme päivää ja tulkaa  sitten takaisin minun tyköni". Ja kansa meni.</li>
      <li>Kuningas Rehabeam neuvotteli vanhain kanssa, jotka olivat palvelleet  hänen isäänsä Salomoa, kun tämä vielä eli, ja kysyi: "Kuinka te neuvotte  vastaamaan tälle kansalle?"</li>
      <li>He vastasivat hänelle ja sanoivat: "Jos sinä tänä päivänä rupeat  tämän kansan palvelijaksi ja palvelet heitä, jos kuulet heitä ja puhut  heille hyviä sanoja, niin he ovat sinun palvelijoitasi kaiken  elinaikasi".</li>
      <li>Mutta hän hylkäsi tämän neuvon, jonka vanhat hänelle antoivat, ja  neuvotteli nuorten miesten kanssa, jotka olivat kasvaneet hänen kanssaan  ja jotka palvelivat häntä.</li>
      <li>Hän kysyi heiltä: "Kuinka te neuvotte meitä vastaamaan tälle  kansalle, joka on puhunut minulle sanoen: `Huojenna se ies, jonka sinun  isäsi on pannut meidän niskaamme`?"</li>
      <li>Niin nuoret miehet, jotka olivat kasvaneet hänen kanssaan,  vastasivat hänelle sanoen: "Sano näin tälle kansalle, joka on puhunut  sinulle sanoen: `Sinun isäsi teki meidän ikeemme raskaaksi, mutta  huojenna sinä sitä meiltä` - puhu heille näin: `Minun pikkusormeni on  paksumpi kuin minun isäni lantio.</li>
      <li>Jos siis isäni on sälyttänyt teidän selkäänne raskaan ikeen, niin  minä teen teidän ikeenne vielä raskaammaksi; jos isäni on kurittanut  teitä raipoilla, niin minä kuritan teitä piikkiruoskilla.`"</li>
      <li>Niin Jerobeam ja kaikki kansa tuli Rehabeamin tykö kolmantena  päivänä, niinkuin kuningas oli käskenyt sanoen: "Tulkaa takaisin minun  tyköni kolmantena päivänä".</li>
      <li>Ja kuningas antoi kansalle kovan vastauksen, hyljäten sen neuvon,  jonka vanhat olivat hänelle antaneet.</li>
      <li>Ja hän puhui heille nuorten miesten neuvon mukaan, sanoen: "Jos  minun isäni on tehnyt teidän ikeenne raskaaksi, niin minä teen ikeenne  vielä raskaammaksi; jos minun isäni on kurittanut teitä raipoilla, niin  minä kuritan teitä piikkiruoskilla".</li>
      <li>Kuningas ei siis kuullut kansaa; sillä Herra sen niin salli  täyttääkseen sanansa, jonka Herra oli puhunut Jerobeamille, Nebatin  pojalle, siilolaisen Ahian kautta.</li>
      <li>Kun koko Israel huomasi, ettei kuningas heitä kuullut, vastasi kansa  kuninkaalle näin: "Mitä osaa meillä on Daavidiin?  Ei meillä ole  perintöosaa Iisain poikaan. Majoillesi, Israel!  Valvo nyt huonettasi,  Daavid!" Ja Israel meni majoillensa.</li>
      <li>Niin Rehabeam tuli ainoastaan niiden israelilaisten kuninkaaksi,  jotka asuivat Juudan kaupungeissa.</li>
      <li>Ja kun kuningas Rehabeam lähetti matkaan verotöiden valvojan  Adoramin, kivitti koko Israel hänet kuoliaaksi. Silloin kuningas  Rehabeam nousi nopeasti vaunuihinsa ja pakeni Jerusalemiin.</li>
      <li>Näin Israel luopui Daavidin suvusta, aina tähän päivään asti.</li>
      <li>Mutta kun koko Israel kuuli, että Jerobeam oli tullut takaisin,  lähettivät he kutsumaan hänet kansankokoukseen ja tekivät hänet koko  Israelin kuninkaaksi. Daavidin sukua ei seurannut kukaan muu kuin Juudan  sukukunta yksin.</li>
      <li>Ja kun Rehabeam tuli Jerusalemiin, kokosi hän koko Juudan heimon ja  Benjaminin sukukunnan, satakahdeksankymmentä tuhatta sotakuntoista  valiomiestä, sotimaan Israelin heimoa vastaan ja palauttamaan  kuninkuutta Rehabeamille Salomon pojalle.</li>
      <li>Mutta Jumalan miehelle Semajalle tuli tämä Jumalan sana:</li>
      <li>"Sano Rehabeamille, Salomon pojalle, Juudan kuninkaalle, ja koko  Juudan ja Benjaminin heimoille sekä muulle kansalle näin:</li>
      <li>`Näin sanoo Herra: Älkää menkö sotimaan veljiänne, israelilaisia,  vastaan. Palatkaa kukin kotiinne, sillä minä olen sallinut tämän  tapahtua.`" Niin he kuulivat Herran sanaa, kääntyivät takaisin ja  menivät pois Herran sanan mukaan.</li>
      <li>Mutta Jerobeam linnoitti Sikemin Efraimin vuoristossa ja asettui  sinne. Sitten hän lähti sieltä ja linnoitti Penuelin.</li>
      <li>Ja Jerobeam ajatteli sydämessänsä: "Nyt valtakunta joutuu takaisin  Daavidin suvulle.</li>
      <li>Jos tämä kansa menee ja uhraa teurasuhreja Herran temppelissä  Jerusalemissa, niin tämän kansan sydän kääntyy jälleen heidän herransa  Rehabeamin, Juudan kuninkaan, puolelle; ja he tappavat minut ja palaavat  takaisin Rehabeamin, Juudan kuninkaan, luo."</li>
      <li>Mietittyään asiaa kuningas teetti kaksi kultaista vasikkaa ja sanoi  heille: "Te olette jo tarpeeksi kauan kulkeneet Jerusalemissa. Katso,  Israel, tässä on sinun Jumalasi, joka on johdattanut sinut Egyptin  maasta."</li>
      <li>Ja hän pystytti toisen Beeteliin, ja toisen hän asetti Daaniin.</li>
      <li>Ja tämä koitui synniksi. Ja kansa kulki sen toisen kuvan luo Daaniin  saakka.</li>
      <li>Hän rakensi myös uhrikukkulatemppeleitä ja teki kansan keskuudesta  papeiksi kaikenkaltaisia miehiä, jotka eivät olleet leeviläisiä.</li>
      <li>Ja Jerobeam laittoi juhlan kahdeksannessa kuussa, kuukauden  viidentenätoista päivänä, sen juhlan kaltaisen, jota vietetään Juudassa,  ja nousi silloin itse alttarille; niin hän teki Beetelissä ja uhrasi  niille vasikoille, jotka hän oli teettänyt.  Ja tekemiänsä  uhrikukkulapappeja hän asetti virkaan Beeteliin.</li>
      <li>Hän nousi sille alttarille, jonka oli teettänyt Beeteliin,  viidentenätoista päivänä kahdeksatta kuuta, jonka kuukauden hän oli  omasta päästään keksinyt. Hän laittoi silloin juhlan israelilaisille ja  nousi alttarille polttamaan uhreja.</li>
    </ol>
  </li>
  <li>
    <ol>
      <li>Ja katso, Juudasta Beeteliin tuli Herran käskystä Jumalan mies, juuri  kun Jerobeam seisoi alttarin ääressä polttamassa uhreja.</li>
      <li>Ja hän huusi alttaria kohti Herran käskystä ja sanoi: "Alttari,  alttari, näin sanoo Herra: Katso, Daavidin suvusta on syntyvä poika,  nimeltä Joosia. Hän on teurastava sinun päälläsi uhrikukkulapapit, jotka  polttavat uhreja sinun päälläsi, ja sinun päälläsi tullaan polttamaan  ihmisten luita."</li>
      <li>Ja hän antoi sinä päivänä ennusmerkin, sanoen: "Ennusmerkki siitä,  että Herra on puhunut, on tämä: alttari halkeaa, ja tuhka, joka on sen  päällä, hajoaa".</li>
      <li>Kun kuningas Jerobeam kuuli Jumalan miehen sanan, jonka hän huusi  alttaria kohti Beetelissä, ojensi hän kätensä alttarilta ja sanoi:  "Ottakaa hänet kiinni". Silloin hänen kätensä, jonka hän oli ojentanut  häntä vastaan, kuivettui, eikä hän enää voinut vetää sitä takaisin.</li>
      <li>Ja alttari halkesi ja tuhka hajosi alttarilta, niinkuin Jumalan mies  Herran käskystä oli ennusmerkin antanut.</li>
      <li>Silloin kuningas puhkesi puhumaan ja sanoi Jumalan miehelle: "Lepytä  Herraa, Jumalaasi, ja rukoile minun puolestani, että minä voisin vetää  käteni takaisin". Ja Jumalan mies lepytti Herraa; niin kuningas voi  vetää kätensä takaisin, ja se tuli entiselleen.</li>
      <li>Ja kuningas puhui Jumalan miehelle: "Tule minun kanssani kotiini  virkistämään itseäsi; minä annan sinulle lahjan".</li>
      <li>Mutta Jumalan mies sanoi kuninkaalle: "Vaikka antaisit minulle puolet  linnastasi, en minä tulisi sinun kanssasi. Tässä paikassa en minä syö  leipää enkä juo vettä.</li>
      <li>Sillä niin käski minua Herra sanallansa, sanoen: Älä syö leipää, älä  juo vettä äläkä palaa samaa tietä, jota olet tullut."</li>
      <li>Ja hän meni toista tietä eikä palannut samaa tietä, jota oli tullut  Beeteliin.</li>
      <li>Mutta Beetelissä asui vanha profeetta; ja hänen poikansa tuli ja  kertoi hänelle kaiken, mitä Jumalan mies sinä päivänä oli tehnyt  Beetelissä ja mitä hän oli puhunut kuninkaalle. Kun he olivat kertoneet  sen isällensä,</li>
      <li>kysyi heidän isänsä heiltä, mitä tietä hän oli mennyt. Ja hänen  poikansa olivat nähneet, mitä tietä Juudasta tullut Jumalan mies oli  lähtenyt.</li>
      <li>Silloin hän sanoi pojilleen: "Satuloikaa minulle aasi". Ja kun he  olivat satuloineet hänelle aasin, istui hän sen selkään</li>
      <li>ja lähti Jumalan miehen jälkeen ja tapasi hänet istumassa tammen  alla. Ja hän kysyi häneltä: "Sinäkö olet se Juudasta tullut Jumalan  mies?" Hän vastasi: "Minä".</li>
      <li>Hän sanoi hänelle: "Tule kanssani minun kotiini syömään".</li>
      <li>Hän vastasi: "En voi palata enkä tulla sinun kanssasi, en voi syödä  leipää enkä juoda vettä sinun kanssasi tässä paikassa,</li>
      <li>sillä minulle on tullut sana, Herran sana: `Älä syö leipää äläkä juo  vettä siellä, älä myöskään tule takaisin samaa tietä, jota olet  mennyt`".</li>
      <li>Hän sanoi hänelle: "Minäkin olen profeetta niinkuin sinä, ja enkeli  on puhunut minulle Herran käskystä, sanoen: `Vie hänet kanssasi takaisin  kotiisi syömään leipää ja juomaan vettä`".  Mutta sen hän valhetteli  hänelle.</li>
      <li>Niin tämä palasi hänen kanssansa ja söi leipää ja joi vettä hänen  kodissaan.</li>
      <li>Mutta heidän istuessaan pöydässä tuli Herran sana profeetalle, joka  oli tuonut hänet takaisin.</li>
      <li>Ja hän huusi Juudasta tulleelle Jumalan miehelle, sanoen: "Näin  sanoo Herra: Koska sinä olet niskoitellut Herran käskyä vastaan etkä ole  noudattanut sitä määräystä, jonka Herra, sinun Jumalasi, sinulle antoi,</li>
      <li>vaan olet palannut syömään leipää ja juomaan vettä siinä paikassa,  josta sinulle oli sanottu: `Älä siellä syö leipää äläkä juo vettä`, niin  älköön sinun ruumiisi tulko isiesi hautaan".</li>
      <li>Ja kun hän oli syönyt leipää ja juonut, satuloi hän aasin  profeetalle, jonka hän oli tuonut takaisin.</li>
      <li>Kun tämä oli lähtenyt, kohtasi hänet leijona tiellä ja tappoi hänet.  Ja hänen ruumiinsa oli pitkänään tiellä, ja aasi seisoi hänen  vieressään, ja leijona seisoi ruumiin ääressä.</li>
      <li>Ja katso, siitä kulki ohitse miehiä, ja he näkivät ruumiin pitkänään  tiellä ja leijonan seisomassa ruumiin ääressä. He menivät ja puhuivat  siitä kaupungissa, jossa vanha profeetta asui.</li>
      <li>Kun profeetta, joka oli palauttanut hänet tieltä, kuuli sen, sanoi  hän: "Se on se Jumalan mies, joka niskoitteli Herran käskyä vastaan.  Sentähden Herra on antanut hänet leijonalle, ja se on ruhjonut ja  tappanut hänet sen Herran sanan mukaan, jonka hän oli hänelle puhunut."</li>
      <li>Ja hän puhui pojilleen, sanoen: "Satuloikaa minulle aasi".  Ja he  satuloivat.</li>
      <li>Ja hän lähti ja löysi hänen ruumiinsa, joka oli pitkänään tiellä, ja  aasin ja leijonan seisomasta ruumiin ääressä; leijona ei ollut syönyt  ruumista eikä myöskään ruhjonut aasia.</li>
      <li>Niin profeetta otti Jumalan miehen ruumiin, pani sen aasin selkään  ja vei sen takaisin; ja vanha profeetta tuli kaupunkiin pitämään  valittajaisia ja hautaamaan häntä.</li>
      <li>Ja hän pani ruumiin omaan hautaansa; ja he pitivät valittajaiset  hänelle ja huusivat: "Voi, minun veljeni!"</li>
      <li>Ja kun hän oli haudannut hänet, sanoi hän pojilleen näin: "Kun minä  kuolen, niin haudatkaa minut siihen hautaan, johon Jumalan mies on  haudattu, ja pankaa minun luuni hänen luittensa viereen.</li>
      <li>Sillä toteutuva on sana, jonka hän Herran käskystä huusi Beetelissä  olevaa alttaria vastaan ja kaikkia Samarian kaupungeissa olevia  uhrikukkulatemppeleitä vastaan."</li>
      <li>Ei tämänkään jälkeen Jerobeam kääntynyt pahalta tieltään, vaan teki  taas uhrikukkulapapeiksi kaikenkaltaisia miehiä kansan keskuudesta. Kuka  vain halusi, sen hän vihki papin virkaan, ja niin siitä tuli  uhrikukkulapappi.</li>
      <li>Ja tällä tavalla tämä tuli synniksi Jerobeamin suvulle ja syyksi  siihen, että se hävitettiin ja hukutettiin maan päältä.</li>
    </ol>
  </li>
  <li>
    <ol>
      <li>Siihen aikaan sairastui Abia, Jerobeamin poika.</li>
      <li>Niin Jerobeam sanoi vaimollensa: "Nouse ja pukeudu niin, ettei sinua  tunneta Jerobeamin vaimoksi, ja mene Siiloon. Katso, siellä on profeetta  Ahia, joka ilmoitti, että minusta on tuleva tämän kansan kuningas.</li>
      <li>Ja ota mukaasi kymmenen leipää sekä pieniä leivoksia ja ruukullinen  hunajaa ja mene hänen luoksensa. Hän ilmaisee sinulle, kuinka pojan  käy."</li>
      <li>Jerobeamin vaimo teki niin: hän nousi ja meni Siiloon ja tuli Ahian  taloon. Ja Ahia ei voinut nähdä, sillä hänellä oli vanhuuttaan kaihi  silmissä.</li>
      <li>Mutta Herra oli sanonut Ahialle: "Katso, Jerobeamin vaimo tulee  sinulta kysymään pojastaan, sillä hän on sairaana. Niin ja niin on sinun  puhuttava hänelle." Ja kun hän tuli tekeytyen tuntemattomaksi,</li>
      <li>ja kun Ahia kuuli hänen askeleensa hänen tullessaan ovessa, sanoi  hän: "Tule sisään, Jerobeamin vaimo; miksi sinä tekeydyt  tuntemattomaksi? Minä olen saanut ilmoittaakseni sinulle kovan sanoman.</li>
      <li>Mene ja sano Jerobeamille: `Näin sanoo Herra, Israelin Jumala: Minä  olen korottanut sinut kansan seasta ja asettanut sinut kansani Israelin  ruhtinaaksi</li>
      <li>ja reväissyt valtakunnan Daavidin suvulta ja antanut sen sinulle.  Mutta sinä et ole ollut niinkuin minun palvelijani Daavid, joka noudatti  minun käskyjäni ja seurasi minua kaikesta sydämestänsä, niin että hän  teki ainoastaan sitä, mikä oli oikeata minun silmissäni.</li>
      <li>Vaan sinä olet tehnyt enemmän pahaa kuin kaikki sinun edeltäjäsi:  sinä olet mennyt ja tehnyt itsellesi muita jumalia, valettuja kuvia, ja  olet vihoittanut minut ja heittänyt minut selkäsi taakse.</li>
      <li>Katso, sentähden minä annan onnettomuuden kohdata Jerobeamin sukua  ja hävitän Israelista Jerobeamin miespuoliset jälkeläiset, kaikki  tyynni, ja minä lakaisen pois Jerobeamin suvun, niinkuin saasta  lakaistaan, kunnes siitä on tullut loppu.</li>
      <li>Joka Jerobeamin jälkeläisistä kuolee kaupungissa, sen koirat syövät,  ja joka kuolee kedolle, sen syövät taivaan linnut. Sillä Herra on  puhunut.`</li>
      <li>Niin nouse nyt ja mene kotiisi. Kun sinun jalkasi astuu kaupunkiin,  kuolee lapsi.</li>
      <li>Ja koko Israel on pitävä valittajaiset hänelle, ja hänet haudataan.  Sillä Jerobeamin jälkeläisistä on hän yksin tuleva hautaan, koska  Jerobeamin suvussa on vain hänessä havaittu jotakin Herralle, Israelin  Jumalalle, otollista.</li>
      <li>Mutta Herra on herättävä itsellensä Israeliin kuninkaan, joka  hävittää Jerobeamin suvun. Se on se päivä; ja mitä sitten?</li>
      <li>Herra on lyövä Israelia, niin että se tulee ruovon kaltaiseksi, joka  häilyy vedessä. Ja hän kiskaisee Israelin irti tästä hyvästä maasta,  jonka hän on antanut heidän isillensä, ja hajottaa heidät tuolle  puolelle Eufrat-virran, koska he ovat tehneet itsellensä  asera-karsikkoja ja siten vihoittaneet Herran.</li>
      <li>Ja hän antaa alttiiksi Israelin niiden syntien tähden, jotka  Jerobeam on tehnyt ja joilla hän on saattanut Israelin tekemään syntiä."</li>
      <li>Niin Jerobeamin vaimo nousi, meni matkaansa ja tuli Tirsaan.  Juuri  kun hän tuli huoneen kynnykselle, kuoli poika.</li>
      <li>Ja hänet haudattiin, ja koko Israel piti valittajaiset hänelle, sen  sanan mukaan, jonka Herra oli puhunut palvelijansa, profeetta Ahian,  kautta.</li>
      <li>Mitä muuta on kerrottavaa Jerobeamista, kuinka hän soti ja kuinka hän  hallitsi, katso, se on kirjoitettuna Israelin kuningasten aikakirjassa.</li>
      <li>Ja aika, minkä Jerobeam hallitsi, oli kaksikymmentä kaksi vuotta.  Sitten hän meni lepoon isiensä tykö. Ja hänen poikansa Naadab tuli  kuninkaaksi hänen sijaansa.</li>
      <li>Mutta Rehabeam, Salomon poika, tuli Juudan kuninkaaksi.  Neljänkymmenen yhden vuoden vanha oli Rehabeam tullessaan kuninkaaksi,  ja hän hallitsi seitsemäntoista vuotta Jerusalemissa, siinä kaupungissa,  jonka Herra oli valinnut kaikista Israelin sukukunnista, asettaakseen  nimensä siihen.  Hänen äitinsä oli nimeltään Naema, ammonilainen.</li>
      <li>Ja Juuda teki sitä, mikä oli pahaa Herran silmissä.  Synneillänsä,  joita he tekivät, he vihoittivat Herraa paljon enemmän, kuin heidän  isänsä olivat tehneet.</li>
      <li>Hekin tekivät itsellensä uhrikukkuloita, patsaita ja  asera-karsikkoja kaikille korkeille kukkuloille ja jokaisen viheriän  puun alle.</li>
      <li>Ja maassa oli myöskin haureellisia pyhäkköpoikia. He jäljittelivät  niiden kansojen kaikkia kauhistavia tekoja, jotka Herra oli karkoittanut  israelilaisten tieltä.</li>
      <li>Mutta kuningas Rehabeamin viidentenä hallitusvuotena hyökkäsi  Suusak, Egyptin kuningas, Jerusalemin kimppuun.</li>
      <li>Ja hän otti Herran temppelin aarteet ja kuninkaan palatsin aarteet;  otti kaikki tyynni. Hän otti myös kaikki ne kultakilvet, jotka Salomo  oli teettänyt.</li>
      <li>Kuningas Rehabeam teetti niiden sijaan vaskikilvet ja jätti ne  henkivartijain päälliköiden haltuun, jotka vartioivat kuninkaan linnan  ovella.</li>
      <li>Ja niin usein kuin kuningas meni Herran temppeliin, kantoivat  henkivartijat niitä ja veivät ne sitten takaisin henkivartijain  huoneeseen.</li>
      <li>Mitä muuta on kerrottavaa Rehabeamista ja kaikesta, mitä hän teki,  se on kirjoitettuna Juudan kuningasten aikakirjassa.</li>
      <li>Mutta Rehabeam ja Jerobeam olivat kaiken aikaa sodassa keskenään.</li>
      <li>Sitten Rehabeam meni lepoon isiensä tykö, ja hänet haudattiin  isiensä viereen Daavidin kaupunkiin. Hänen äitinsä oli nimeltään Naema,  ammonilainen. Ja hänen poikansa Abiam tuli kuninkaaksi hänen sijaansa.</li>
    </ol>
  </li>
  <li>
    <ol>
      <li>Ja kuningas Jerobeamin, Nebatin pojan, kahdeksantenatoista  hallitusvuotena tuli Abiam Juudan kuninkaaksi.</li>
      <li>Hän hallitsi kolme vuotta Jerusalemissa. Hänen äitinsä oli nimeltään  Maaka, Abisalomin tytär.</li>
      <li>Ja hän vaelsi kaikissa isänsä synneissä, joita tämä oli tehnyt ennen  häntä, eikä hänen sydämensä ollut ehyesti antautunut Herralle, hänen  Jumalallensa, niinkuin hänen isänsä Daavidin sydän oli ollut.</li>
      <li>Mutta Daavidin tähden Herra, hänen Jumalansa, antoi hänen lamppunsa  palaa Jerusalemissa, korottamalla hänen jälkeläisekseen hänen poikansa  ja pitämällä Jerusalemia pystyssä -</li>
      <li>koska Daavid oli tehnyt sitä, mikä on oikein Herran silmissä, eikä  koko elinaikanaan ollut poikennut mistään, mitä hän on käskenyt, paitsi  heettiläisen Uurian asiassa.</li>
      <li>Ja Abiam oli koko elinaikansa sodassa Jerobeamin kanssa.</li>
      <li>Mitä muuta on kerrottavaa Abiamista ja kaikesta, mitä hän teki, se on  kirjoitettuna Juudan kuningasten aikakirjassa.  Mutta Abiam ja Jerobeam  olivat sodassa keskenään.</li>
      <li>Ja Abiam meni lepoon isiensä tykö, ja hänet haudattiin Daavidin  kaupunkiin. Ja Aasa, hänen poikansa, tuli kuninkaaksi hänen sijaansa.</li>
      <li>Israelin kuninkaan Jerobeamin kahdentenakymmenentenä hallitusvuotena  tuli Aasa Juudan kuninkaaksi.</li>
      <li>Hän hallitsi neljäkymmentä yksi vuotta Jerusalemissa. Hänen äitinsä  oli nimeltään Maaka, Abisalomin tytär.</li>
      <li>Ja Aasa teki sitä, mikä oli oikein Herran silmissä, niinkuin hänen  isänsä Daavid,</li>
      <li>ja toimitti haureelliset pyhäkköpojat pois maasta ja hävitti kaikki  ne kivijumalat, jotka hänen isänsä olivat tehneet.</li>
      <li>Jopa hän erotti äitinsä Maakan kuningattaren arvosta, koska tämä oli  pystyttänyt inhotuksen Aseralle; ja Aasa kukisti inhotuksen ja poltti  sen Kidronin laaksossa.</li>
      <li>Mutta uhrikukkulat eivät hävinneet. Kuitenkin oli Aasan sydän  ehyesti antautunut Herralle, niin kauan kuin hän eli.</li>
      <li>Ja hän vei Herran temppeliin isänsä pyhät lahjat ja omat pyhät  lahjansa: hopeata, kultaa ja kaluja.</li>
      <li>Mutta Aasa ja Israelin kuningas Baesa olivat kaiken aikansa sodassa  keskenään.</li>
      <li>Baesa, Israelin kuningas, lähti Juudaa vastaan ja linnoitti Raaman,  estääkseen ketään pääsemästä Aasan, Juudan kuninkaan, luota tai hänen  luokseen.</li>
      <li>Ja Aasa otti kaiken hopean ja kullan, mikä vielä oli jäljellä Herran  temppelin ja kuninkaan linnan aarrekammioissa, ja antoi sen  palvelijainsa haltuun; ja kuningas Aasa lähetti heidät Benhadadin,  Tabrimmonin pojan, Hesjonin pojanpojan, Aramin kuninkaan, luo, joka asui  Damaskossa, ja käski sanoa hänelle:</li>
      <li>"Onhan liitto meidän välillämme, minun ja sinun, niinkuin oli minun  isäni ja sinun isäsi välillä. Katso, minä lähetän sinulle hopeata ja  kultaa lahjaksi; mene ja riko Baesan, Israelin kuninkaan, kanssa  tekemäsi liitto, että hän lähtisi pois minun kimpustani."</li>
      <li>Niin Benhadad kuuli kuningas Aasaa ja lähetti sotajoukkojensa  päälliköt Israelin kaupunkeja vastaan ja valtasi Iijonin, Daanin,  Aabel-Beet-Maakan ja koko Kinnerotin ynnä koko Naftalin maan.</li>
      <li>Kun Baesa kuuli sen, lakkasi hän linnoittamasta Raamaa ja jäi  Tirsaan.</li>
      <li>Mutta kuningas Aasa kutsui kokoon kaiken Juudan, vapauttamatta  ketään. Ja he veivät pois kivet ja puut, joilla Baesa oli linnoittanut  Raamaa. Niillä kuningas Aasa linnoitti Geban, joka on Benjaminissa, ja  Mispan.</li>
      <li>Mitä muuta kaikkea on kerrottavaa Aasasta, kaikista hänen  urotöistään, kaikesta, mitä hän teki, ja kaupungeista, jotka hän  rakensi, se on kirjoitettuna Juudan kuningasten aikakirjassa.  Mutta  vanhuutensa päivinä hän oli sairas jaloistaan.</li>
      <li>Sitten Aasa meni lepoon isiensä tykö, ja hänet haudattiin isiensä  viereen hänen isänsä Daavidin kaupunkiin. Ja hänen poikansa Joosafat  tuli kuninkaaksi hänen sijaansa.</li>
      <li>Ja Naadab, Jerobeamin poika, tuli Israelin kuninkaaksi Aasan, Juudan  kuninkaan, toisena hallitusvuotena, ja hän hallitsi Israelia kaksi  vuotta.</li>
      <li>Hän teki sitä, mikä on pahaa Herran silmissä, ja vaelsi isänsä teitä  ja hänen synnissänsä, jolla hän oli saattanut Israelin tekemään syntiä.</li>
      <li>Mutta Baesa, Ahian poika, Isaskarin sukua, teki salaliiton häntä  vastaan, ja Baesa surmasi hänet Gibbetonin luona, joka oli  filistealaisilla; sillä Naadab ja koko Israel piirittivät Gibbetonia.</li>
      <li>Baesa tappoi hänet Juudan kuninkaan Aasan kolmantena hallitusvuotena  ja tuli kuninkaaksi hänen sijaansa.</li>
      <li>Kuninkaaksi tultuaan hän surmasi koko Jerobeamin suvun jättämättä  Jerobeamin jälkeläisistä eloon ainoatakaan henkeä: hän hävitti heidät  Herran sanan mukaan, jonka hän oli puhunut palvelijansa, siilolaisen  Ahian, kautta -</li>
      <li>niiden syntien tähden, jotka Jerobeam oli tehnyt ja joilla hän oli  saattanut Israelin tekemään syntiä, siten vihoittaen Herran, Israelin  Jumalan.</li>
      <li>Mitä muuta on kerrottavaa Naadabista ja kaikesta, mitä hän teki, se  on kirjoitettuna Israelin kuningasten aikakirjassa.</li>
      <li>Mutta Aasa ja Israelin kuningas Baesa olivat kaiken aikansa sodassa  keskenään.</li>
      <li>Aasan, Juudan kuninkaan, kolmantena hallitusvuotena tuli Baesa,  Ahian poika, koko Israelin kuninkaaksi Tirsassa, ja hän hallitsi  kaksikymmentä neljä vuotta.</li>
      <li>Hän teki sitä, mikä on pahaa Herran silmissä, ja vaelsi Jerobeamin  teitä ja hänen synneissänsä, joilla hän oli saattanut Israelin tekemään  syntiä.</li>
    </ol>
  </li>
  <li>
    <ol>
      <li>Ja Jeehulle, Hananin pojalle, tuli tämä Herran sana Baesaa vastaan:</li>
      <li>"Sentähden, että sinä, vaikka minä olen korottanut sinut tomusta ja  pannut sinut kansani Israelin ruhtinaaksi, olet vaeltanut Jerobeamin  teitä ja saattanut minun kansani Israelin tekemään syntiä, niin että he  ovat vihoittaneet minut synneillänsä,</li>
      <li>katso, minä lakaisen pois Baesan ja hänen sukunsa. Minä teen sinun  suvullesi, niinkuin minä tein Jerobeamin, Nebatin pojan, suvulle.</li>
      <li>Joka Baesan jälkeläisistä kuolee kaupungissa, sen koirat syövät, ja  joka kuolee kedolle, sen syövät taivaan linnut."</li>
      <li>Mitä muuta on kerrottavaa Baesasta, siitä, mitä hän teki, ja hänen  urotöistänsä, se on kirjoitettuna Israelin kuningasten aikakirjassa.</li>
      <li>Ja Baesa meni lepoon isiensä tykö, ja hänet haudattiin Tirsaan. Ja  hänen poikansa Eela tuli kuninkaaksi hänen sijaansa.</li>
      <li>Mutta profeetta Jeehun, Hananin pojan, kautta oli tullut Herran sana  Baesaa ja hänen sukuansa vastaan kaiken sen tähden, mitä hän oli tehnyt  ja mikä oli pahaa Herran silmissä, hänen kättensä tekojen tähden, joilla  hän oli vihoittanut Herran, niin että hänen kävi niinkuin Jerobeamin  suvun, kuin myöskin sen tähden, että hän oli surmannut tämän suvun.</li>
      <li>Aasan, Juudan kuninkaan, kahdentenakymmenentenä kuudentena  hallitusvuotena tuli Eela, Baesan poika, Israelin kuninkaaksi Tirsassa,  ja hän hallitsi kaksi vuotta.</li>
      <li>Mutta hänen palvelijansa Simri, jolla oli johdossaan puolet  sotavaunuista, teki salaliiton häntä vastaan. Ja kun hän Tirsassa kerran  oli juonut itsensä juovuksiin Tirsassa olevan linnan päällikön Arsan  talossa,</li>
      <li>tuli Simri sinne ja löi hänet kuoliaaksi Juudan kuninkaan Aasan  kahdentenakymmenentenä seitsemäntenä hallitusvuotena; ja hän tuli  kuninkaaksi hänen sijaansa.</li>
      <li>Ja kun hän oli tullut kuninkaaksi ja istunut valtaistuimelleen,  surmasi hän koko Baesan suvun eikä jättänyt hänen jälkeläisistään eloon  ainoatakaan miehenpuolta, ei sukulunastajaa eikä ystävää.</li>
      <li>Ja niin tuhosi Simri koko Baesan suvun, Herran sanan mukaan, jonka  hän oli puhunut Baesaa vastaan profeetta Jeehun kautta,</li>
      <li>kaikkien Baesan ja hänen poikansa Eelan syntien tähden, jotka nämä  olivat tehneet ja joilla he olivat saattaneet Israelin tekemään syntiä;  he olivat vihoittaneet Herran, Israelin Jumalan, turhilla jumalilla,  joita he palvelivat.</li>
      <li>Mitä muuta on kerrottavaa Eelasta ja kaikesta, mitä hän teki, se on  kirjoitettuna Israelin kuningasten aikakirjassa.</li>
      <li>Juudan kuninkaan Aasan kahdentenakymmenentenä seitsemäntenä  hallitusvuotena tuli Simri kuninkaaksi, ja hän hallitsi Tirsassa  seitsemän päivää. Väki oli silloin asettuneena leiriin Gibbetonin  edustalle, joka oli filistealaisilla.</li>
      <li>Kun leiriin asettunut väki kuuli sanottavan: "Simri on tehnyt  salaliiton ja on myös surmannut kuninkaan", niin koko Israel teki sinä  päivänä leirissä Omrin, Israelin sotapäällikön, kuninkaaksi.</li>
      <li>Ja Omri ja koko Israel hänen kanssaan lähti Gibbetonista, ja he  saarsivat Tirsan.</li>
      <li>Ja kun Simri näki, että kaupunki oli valloitettu, meni hän kuninkaan  linnan palatsiin ja poltti kuninkaan linnan päänsä päältä tulella, ja  niin hän kuoli,</li>
      <li>syntiensä tähden, jotka hän oli tehnyt, kun oli tehnyt sitä, mikä on  pahaa Herran silmissä, vaeltamalla Jerobeamin teitä ja hänen synnissään,  jota tämä oli tehnyt ja jolla hän oli saattanut Israelin tekemään  syntiä.</li>
      <li>Mitä muuta on kerrottavaa Simristä ja salaliitosta, jonka hän teki,  se on kirjoitettuna Israelin kuningasten aikakirjassa.</li>
      <li>Silloin Israelin kansa jakaantui kahtia. Toinen puoli kansaa seurasi  Tibniä, Giinatin poikaa, tehdäkseen hänet kuninkaaksi, toinen puoli  seurasi Omria.</li>
      <li>Mutta se osa kansaa, joka seurasi Omria, sai voiton siitä osasta  kansaa, joka seurasi Tibniä, Giinatin poikaa. Ja Tibni kuoli, ja Omri  tuli kuninkaaksi.</li>
      <li>Juudan kuninkaan Aasan kolmantenakymmenentenä ensimmäisenä  hallitusvuotena tuli Omri Israelin kuninkaaksi, ja hän hallitsi  kaksitoista vuotta; Tirsassa hän hallitsi kuusi vuotta.</li>
      <li>Hän osti Samarian vuoren Semeriltä kahdella talentilla hopeata ja  rakensi vuorelle kaupungin ja kutsui rakentamansa kaupungin Samariaksi  Semerin, vuoren omistajan, nimen mukaan.</li>
      <li>Ja Omri teki sitä, mikä on pahaa Herran silmissä, teki enemmän pahaa  kuin kaikki hänen edeltäjänsä.</li>
      <li>Ja hän vaelsi kaikessa Jerobeamin, Nebatin pojan, tietä ja hänen  synneissänsä, joilla hän oli saattanut Israelin tekemään syntiä, niin  että he vihoittivat Herran, Israelin Jumalan, turhilla jumalillaan.</li>
      <li>Mitä muuta on kerrottavaa Omrista, siitä, mitä hän teki, ja hänen  tekemistään urotöistä, se on kirjoitettuna Israelin kuningasten  aikakirjassa.</li>
      <li>Omri meni lepoon isiensä tykö, ja hänet haudattiin Samariaan. Ja  hänen poikansa Ahab tuli kuninkaaksi hänen sijaansa.</li>
      <li>Ahab, Omrin poika, tuli Israelin kuninkaaksi Aasan, Juudan  kuninkaan, kolmantenakymmenentenä kahdeksantena hallitusvuotena; sitten  Ahab, Omrin poika, hallitsi Israelia Samariassa kaksikymmentä kaksi  vuotta.</li>
      <li>Mutta Ahab, Omrin poika, teki sitä, mikä on pahaa Herran silmissä,  enemmän kuin kaikki hänen edeltäjänsä.</li>
      <li>Ei ollut siinä kylliksi, että hän vaelsi Jerobeamin, Nebatin pojan,  synneissä, vaan hän otti myös vaimokseen Iisebelin, siidonilaisten  kuninkaan Etbaalin tyttären, ja rupesi palvelemaan Baalia ja kumartamaan  sitä.</li>
      <li>Ja hän pystytti alttarin Baalille Baalin temppeliin, jonka hän oli  rakentanut Samariaan.</li>
      <li>Ahab teki myös aseran. Ja Ahab teki vielä paljon muuta ja vihoitti  Herraa, Israelin Jumalaa, enemmän kuin kukaan niistä Israelin  kuninkaista, jotka olivat olleet ennen häntä.</li>
      <li>Hänen aikanansa beeteliläinen Hiiel rakensi uudelleen Jerikon. Sen  perustuksen laskemisesta hän menetti esikoisensa Abiramin, ja sen ovien  pystyttämisestä hän menetti nuorimpansa Segubin, Herran sanan mukaan,  jonka hän oli puhunut Joosuan, Nuunin pojan, kautta.</li>
    </ol>
  </li>
  <li>
    <ol>
      <li>Tisbeläinen Elia, eräs Gileadiin asettuneita siirtolaisia, sanoi  Ahabille: "Niin totta kuin Herra, Israelin Jumala, elää, jonka edessä  minä seison: näinä vuosina ei tule kastetta eikä sadetta muutoin kuin  minun sanani kautta".</li>
      <li>Ja hänelle tuli tämä Herran sana:</li>
      <li>"Mene pois täältä ja käänny itään päin ja kätkeydy Keritin purolle,  joka on Jordanin itäpuolella.</li>
      <li>Sinä saat juoda purosta, ja minä olen käskenyt kaarneiden elättää  sinua siellä."</li>
      <li>Niin hän meni ja teki Herran sanan mukaan: hän meni ja asettui  Keritin purolle, joka on Jordanin itäpuolella.</li>
      <li>Ja kaarneet toivat hänelle leipää ja lihaa aamuin sekä leipää ja  lihaa illoin, ja hän joi purosta.</li>
      <li>Mutta jonkun ajan kuluttua puro kuivui, koska siinä maassa ei ollut  satanut.</li>
      <li>Ja hänelle tuli tämä Herran sana:</li>
      <li>"Nouse ja mene Sarpatiin, joka on Siidonin aluetta, ja asetu sinne.  Katso, minä olen käskenyt leskivaimon elättää sinua siellä."</li>
      <li>Niin hän nousi ja meni Sarpatiin. Ja kun hän tuli kaupungin  portille, niin katso, siellä oli leskivaimo keräilemässä puita. Hän  huusi tälle ja sanoi: "Tuo minulle vähän vettä astiassa juodakseni".</li>
      <li>Kun hän meni hakemaan, huusi hän hänelle ja sanoi: "Tuo minulle myös  palanen leipää kädessäsi".</li>
      <li>Mutta hän vastasi: "Niin totta kuin Herra, sinun Jumalasi, elää,  minulla ei ole leipäkakkuakaan, vaan ainoastaan kourallinen jauhoja  ruukussa ja vähän öljyä astiassa. Ja katso, kerättyäni pari puuta minä  menen leipomaan itselleni ja pojalleni, syödäksemme ja sitten  kuollaksemme."</li>
      <li>Niin Elia sanoi hänelle: "Älä pelkää; mene ja tee, niinkuin olet  sanonut. Mutta leivo minulle ensin pieni kaltiainen ja tuo se minulle.  Leivo sitten itsellesi ja pojallesi.</li>
      <li>Sillä näin sanoo Herra, Israelin Jumala: Jauhot eivät lopu ruukusta,  eikä öljyä ole puuttuva astiasta siihen päivään asti, jona Herra antaa  sateen maan päälle."</li>
      <li>Niin hän meni ja teki, niinkuin Elia oli sanonut. Ja hänellä sekä  myös Elialla ja vaimon perheellä oli syötävää pitkäksi aikaa.</li>
      <li>Jauhot eivät loppuneet ruukusta, eikä öljyä puuttunut astiasta, sen  Herran sanan mukaan, jonka hän oli Elian kautta puhunut.</li>
      <li>Sen jälkeen vaimon, talon emännän, poika sairastui; ja hänen  tautinsa kävi hyvin kovaksi, niin ettei hänessä enää ollut henkeä.</li>
      <li>Silloin vaimo sanoi Elialle: "Mitä minulla on tekemistä sinun  kanssasi, Jumalan mies? Sinä olet tullut minun luokseni saattamaan minun  pahat tekoni muistoon ja tuottamaan kuoleman minun pojalleni."</li>
      <li>Mutta hän sanoi hänelle: "Anna poikasi minulle". Ja hän otti tämän  hänen sylistään ja vei hänet yliskammioon, jossa asui, ja pani hänet  vuoteellensa.</li>
      <li>Ja hän huusi Herraa ja sanoi: "Herra, minun Jumalani, oletko tehnyt  niin pahoin tätä leskeä kohtaan, jonka vieraana minä olen, että olet  surmannut hänen poikansa?"</li>
      <li>Sitten hän ojentautui pojan yli kolme kertaa, huusi Herraa ja sanoi:  "Herra, minun Jumalani, anna tämän pojan sielun tulla häneen takaisin".</li>
      <li>Ja Herra kuuli Eliaa, ja pojan sielu tuli häneen takaisin, ja hän  virkosi henkiin.</li>
      <li>Ja Elia otti pojan ja toi hänet yliskammiosta alas huoneeseen ja  antoi hänet hänen äidillensä. Ja Elia sanoi: "Katso, poikasi elää".</li>
      <li>Niin vaimo sanoi Elialle: "Nyt minä tiedän, että sinä olet Jumalan  mies ja että Herran sana sinun suussasi on tosi".</li>
    </ol>
  </li>
  <li>
    <ol>
      <li>Pitkän ajan kuluttua, kolmantena vuotena, tuli Elialle tämä Herran  sana: "Mene ja näyttäydy Ahabille, niin minä annan sateen maan päälle".</li>
      <li>Niin Elia meni näyttäytymään Ahabille. Mutta Samariassa oli kova  nälänhätä.</li>
      <li>Ja Ahab kutsui Obadjan, joka oli palatsin päällikkönä. Mutta Obadja  oli hyvin Herraa pelkääväinen mies;</li>
      <li>niinpä Obadja oli silloin, kun Iisebel hävitti Herran profeetat,  ottanut sata profeettaa ja piilottanut heidät luolaan, viisikymmentä  kerrallaan, ja elättänyt heitä leivällä ja vedellä.</li>
      <li>Ahab sanoi Obadjalle: "Kulje maa, kaikki vesilähteet ja kaikki purot.  Kenties me löydämme ruohoa pitääksemme hevoset ja muulit hengissä, niin  ettei meidän tarvitse hävittää elukoita."</li>
      <li>Ja he jakoivat keskenään kuljettavansa maan. Ahab kulki toista tietä  yksinänsä, ja Obadja kulki toista tietä yksinänsä.</li>
      <li>Kun nyt Obadja oli matkalla, niin katso, Elia tuli häntä vastaan.  Tuntiessaan tämän hän heittäytyi kasvoillensa ja sanoi: "Sinäkö se olet,  herrani Elia?"</li>
      <li>Tämä vastasi hänelle: "Minä. Mene ja sano herrallesi: `Katso, Elia on  täällä`."</li>
      <li>Niin hän sanoi: "Mitä minä olen rikkonut, koska annat palvelijasi  Ahabin käsiin, hänen surmattavakseen?</li>
      <li>Niin totta kuin Herra, sinun Jumalasi, elää, ei ole sitä kansaa eikä  sitä valtakuntaa, josta minun herrani ei olisi lähettänyt etsimään  sinua, mutta kun on vastattu: `Ei hän ole täällä`, on hän vannottanut  sillä valtakunnalla ja sillä kansalla valan, ettei sinua ole löydetty.</li>
      <li>Ja nyt sinä sanot: `Mene ja sano herrallesi: Katso, Elia on täällä`.</li>
      <li>Kun minä lähden pois luotasi, niin Herran Henki kuljettaa sinut, en  tiedä minne, ja kun minä menen ilmoittamaan Ahabille eikä hän löydä  sinua, niin hän tappaa minut. Ja kuitenkin palvelijasi on peljännyt  Herraa nuoruudestaan asti.</li>
      <li>Eikö herralleni ole kerrottu, mitä minä tein, kun Iisebel tappoi  Herran profeetat: kuinka minä piilotin luolaan sata Herran profeettaa,  viisikymmentä kerrallaan, ja elätin heitä leivällä ja vedellä?</li>
      <li>Ja nyt sinä sanot: `Mene ja sano herrallesi: Katso, Elia on täällä`,  ja niin hän tappaa minut."</li>
      <li>Mutta Elia sanoi: "Niin totta kuin Herra Sebaot elää, jonka edessä  minä seison, minä näyttäydyn tänä päivänä hänelle".</li>
      <li>Niin Obadja meni Ahabia vastaan ja ilmoitti hänelle tämän.  Ahab  meni silloin Eliaa vastaan.</li>
      <li>Ja nähdessään Elian Ahab sanoi hänelle: "Siinäkö sinä olet, sinä,  joka syökset Israelin onnettomuuteen?"</li>
      <li>Tämä vastasi: "En minä syökse Israelia onnettomuuteen, vaan sinä ja  sinun isäsi suku, koska te hylkäätte Herran käskyt ja koska sinä seuraat  baaleja.</li>
      <li>Mutta lähetä nyt kokoamaan kaikki Israel minun luokseni  Karmel-vuorelle, sekä neljäsataa viisikymmentä Baalin profeettaa ja  neljäsataa Aseran profeettaa, jotka syövät Iisebelin pöydästä."</li>
      <li>Niin Ahab lähetti sanan kaikille israelilaisille ja kokosi profeetat  Karmel-vuorelle.</li>
      <li>Ja Elia astui kaiken kansan eteen ja sanoi: "Kuinka kauan te onnutte  molemmille puolille? Jos Herra on Jumala, seuratkaa häntä; mutta jos  Baal on Jumala, seuratkaa häntä." Eikä kansa vastannut hänelle mitään.</li>
      <li>Niin Elia sanoi kansalle: "Minä olen ainoa jäljelle jäänyt Herran  profeetta, mutta Baalin profeettoja on neljäsataa viisikymmentä.</li>
      <li>Antakaa meille kaksi mullikkaa, ja valitkoot he itselleen toisen  mullikan, paloitelkoot sen ja pankoot kappaleet puiden päälle, mutta  älkööt panko tulta; ja minä valmistan toisen mullikan ja asetan sen  puiden päälle, mutta en pane tulta.</li>
      <li>Sitten huutakaa te jumalanne nimeä, ja minä huudan Herran nimeä. Se  jumala, joka vastaa tulella, on Jumala." Kaikki kansa vastasi ja sanoi:  "Niin on hyvä".</li>
      <li>Ja Elia sanoi Baalin profeetoille: "Valitkaa itsellenne toinen  mullikka ja valmistakaa se ensin, sillä teitä on enemmän.  Huutakaa  sitten jumalanne nimeä, mutta älkää panko tulta".</li>
      <li>Niin he ottivat sen mullikan, jonka hän antoi heille, ja valmistivat  sen. Sitten he huusivat Baalin nimeä aamusta puolipäivään asti, sanoen:  "Baal, vastaa meille!" Mutta ei ääntä, ei vastausta! Ja he hyppelivät  alttarin ääressä, joka oli tehty.</li>
      <li>Puolipäivän aikana Elia pilkkasi heitä ja sanoi: "Huutakaa kovemmin;  hän on tosin jumala, mutta hänellä voi olla jotakin toimittamista, tahi  hän on poistunut johonkin, tahi on matkalla; kenties hän nukkuu, mutta  kyllä hän herää".</li>
      <li>Niin he huusivat vielä kovemmin ja viileksivät itseään tapansa  mukaan miekoilla ja keihäillä, niin että heistä vuoti verta.</li>
      <li>Kun puolipäivä oli kulunut, joutuivat he hurmoksiin, aina siihen  hetkeen asti, jolloin ruokauhri uhrataan. Mutta ei ääntä, ei vastausta,  ei vaarinottoa!</li>
      <li>Niin Elia sanoi kaikelle kansalle: "Astukaa minun luokseni".  Ja  kaikki kansa astui hänen luoksensa. Niin hän korjasi Herran alttarin,  joka oli hajotettu.</li>
      <li>Ja Elia otti kaksitoista kiveä, yhtä monta kuin oli Jaakobin poikien  sukukuntia, hänen, jolle oli tullut tämä Herran sana: "Israel on oleva  sinun nimesi".</li>
      <li>Ja hän rakensi kivistä alttarin Herran nimeen ja teki alttarin  ympärille ojan, johon olisi mahtunut kaksi sea-mittaa jyviä.</li>
      <li>Sitten hän latoi puut, paloitteli mullikan ja pani kappaleet puiden  päälle.</li>
      <li>Ja hän sanoi: "Täyttäkää neljä ruukkua vedellä ja vuodattakaa se  polttouhrin ja puiden päälle". Ja hän sanoi: "Tehkää se toinen kerta".  Ja he tekivät niin toisen kerran.  Vielä hän sanoi: "Tehkää se kolmas  kerta". Ja he tekivät niin kolmannen kerran.</li>
      <li>Niin vesi juoksi ympäri alttarin; ojankin hän täytti vedellä.</li>
      <li>Ja kun oli tullut hetki, jolloin ruokauhri uhrataan, astui profeetta  Elia esille ja sanoi: "Herra, Aabrahamin, Iisakin ja Israelin Jumala,  tulkoon tänä päivänä tiettäväksi, että sinä olet Jumala Israelissa ja  että minä olen sinun palvelijasi ja että minä olen sinun käskystäsi  tehnyt kaiken tämän.</li>
      <li>Vastaa minulle, Herra, vastaa minulle, että tämä kansa tulisi  näkemään, että sinä, Herra, olet Jumala ja että sinä käännät heidän  sydämensä takaisin."</li>
      <li>Silloin Herran tuli iski alas ja kulutti polttouhrin, puut, kivet ja  mullan sekä nuoli veden, joka oli ojassa.</li>
      <li>Kun kaikki kansa näki tämän, lankesivat he kasvoillensa ja sanoivat:  "Herra on Jumala! Herra on Jumala!"</li>
      <li>Mutta Elia sanoi heille: "Ottakaa Baalin profeetat kiinni; älköön  yksikään heistä pääskö pakoon". Ja he ottivat heidät kiinni. Ja Elia vei  heidät Kiisonin purolle ja tappoi heidät siellä.</li>
      <li>Ja Elia sanoi Ahabille: "Nouse, syö ja juo, sillä sateen kohina  kuuluu".</li>
      <li>Niin Ahab nousi syömään ja juomaan. Mutta Elia nousi Karmelin  huipulle, kumartui maahan ja painoi kasvonsa polviensa väliin.</li>
      <li>Ja hän sanoi palvelijallensa: "Nouse ja katso merelle päin".  Tämä  nousi ja katsoi, mutta sanoi: "Ei näy mitään". Hän sanoi: "Mene  takaisin". Näin seitsemän kertaa.</li>
      <li>Seitsemännellä kerralla palvelija sanoi: "Katso, pieni pilvi, miehen  kämmenen kokoinen, nousee merestä". Niin Elia sanoi: "Nouse ja sano  Ahabille: `Valjasta ja lähde alas, ettei sade sinua pidättäisi`".</li>
      <li>Ja tuossa tuokiossa taivas kävi mustaksi pilvistä ja myrskytuulesta,  ja tuli ankara sade. Mutta Ahab nousi vaunuihinsa ja lähti Jisreeliin.</li>
      <li>Ja Herran käsi tuli Elian päälle, ja niin hän vyötti kupeensa ja  juoksi Ahabin edellä Jisreeliin saakka.</li>
    </ol>
  </li>
  <li>
    <ol>
      <li>Mutta kun Ahab kertoi Iisebelille kaiken, mitä Elia oli tehnyt ja  kuinka hän oli tappanut miekalla kaikki profeetat,</li>
      <li>lähetti Iisebel sanansaattajan Elian luo ja käski sanoa: "Jumalat  rangaiskoot minua nyt ja vasta, jollen minä huomenna tähän aikaan tee  sinulle samaa, mikä jokaiselle näistä on tehty".</li>
      <li>Kun tämä näki sen, nousi hän ja lähti matkaan pelastaakseen henkensä  ja tuli Beersebaan, joka on Juudan aluetta.</li>
      <li>Sinne hän jätti palvelijansa, mutta meni itse erämaahan päivänmatkan  päähän. Hän tuli ja istuutui kinsteripensaan juureen. Ja hän toivotti  itsellensä kuolemaa ja sanoi: "Jo riittää, Herra; ota minun henkeni,  sillä minä en ole isiäni parempi".</li>
      <li>Ja hän paneutui maata ja nukkui kinsteripensaan juurelle.  Mutta  katso, enkeli kosketti häntä ja sanoi hänelle: "Nouse ja syö".</li>
      <li>Ja kun hän katsahti, niin katso, hänen päänsä pohjissa oli  kuumennetuilla kivillä paistettu kaltiainen ja vesiastia.  Niin hän söi  ja joi ja paneutui jälleen maata.</li>
      <li>Mutta Herran enkeli kosketti häntä vielä toisen kerran ja sanoi:  "Nouse ja syö, sillä muutoin käy matka sinulle liian pitkäksi".</li>
      <li>Niin hän nousi ja söi ja joi. Ja hän kulki sen ruuan voimalla  neljäkymmentä päivää ja neljäkymmentä yötä Jumalan vuorelle, Hoorebille,  asti.</li>
      <li>Siellä hän meni luolaan ja oli siinä yötä. Ja katso, Herran sana tuli  hänelle; hän kysyi häneltä: "Mitä sinä täällä teet, Elia?"</li>
      <li>Hän vastasi: "Minä olen kiivailemalla kiivaillut Herran, Jumalan  Sebaotin, puolesta. Sillä israelilaiset ovat hyljänneet sinun liittosi,  hajottaneet sinun alttarisi ja tappaneet miekalla sinun profeettasi.  Minä yksin olen jäänyt jäljelle, mutta minunkin henkeäni he väijyvät,  ottaaksensa sen."</li>
      <li>Hän sanoi: "Mene ulos ja asetu vuorelle Herran eteen". Ja katso,  Herra kulki ohitse, ja suuri ja raju myrsky, joka halkoi vuoret ja särki  kalliot, kävi Herran edellä; mutta ei Herra ollut myrskyssä. Myrskyn  jälkeen tuli maanjäristys; mutta ei Herra ollut maanjäristyksessä.</li>
      <li>Maanjäristyksen jälkeen tuli tulta; mutta ei Herra ollut tulessa.  Tulen jälkeen tuli hiljainen tuulen hyminä.</li>
      <li>Kun Elia sen kuuli, peitti hän kasvonsa vaipallansa, meni ulos ja  asettui luolan suulle. Ja katso, hänelle puhui ääni ja sanoi: "Mitä sinä  täällä teet, Elia?"</li>
      <li>Hän vastasi: "Minä olen kiivailemalla kiivaillut Herran, Jumalan  Sebaotin, puolesta. Sillä israelilaiset ovat hyljänneet sinun liittosi,  hajottaneet sinun alttarisi ja tappaneet miekalla sinun profeettasi.  Minä yksin olen jäänyt jäljelle, mutta minunkin henkeäni he väijyvät,  ottaaksensa sen."</li>
      <li>Herra sanoi hänelle: "Lähde takaisin samaa tietä, jota tulit,  erämaan kautta Damaskoon. Mene ja voitele Hasael Aramin kuninkaaksi.</li>
      <li>Ja voitele Jeehu, Nimsin poika, Israelin kuninkaaksi. Ja voitele  sijaasi profeetaksi Elisa, Saafatin poika, Aabel-Meholasta.</li>
      <li>Ja on tapahtuva näin: joka välttää Hasaelin miekan, sen surmaa  Jeehu, ja joka välttää Jeehun miekan, sen surmaa Elisa.</li>
      <li>Mutta minä jätän jäljelle Israeliin seitsemäntuhatta: kaikki polvet,  jotka eivät ole notkistuneet Baalille, ja kaikki suut, jotka eivät ole  hänelle suuta antaneet."</li>
      <li>Niin hän lähti sieltä ja kohtasi Elisan, Saafatin pojan, kun tämä  oli kyntämässä; kaksitoista härkäparia kulki hänen edellänsä, ja itse  hän ajoi kahdettatoista. Kulkiessaan hänen ohitsensa Elia heitti  vaippansa hänen päällensä.</li>
      <li>Niin hän jätti härät, riensi Elian jälkeen ja sanoi: "Salli minun  ensin antaa suuta isälleni ja äidilleni; sitten minä seuraan sinua".  Elia sanoi hänelle: "Mene, mutta tule takaisin; tiedäthän, mitä minä  olen sinulle tehnyt".</li>
      <li>Niin hän meni hänen luotaan takaisin, otti härkäparinsa ja teurasti  sen, ja härkäin ikeellä hän keitti lihat; ne hän antoi väelle, ja he  söivät. Sitten hän nousi ja seurasi Eliaa ja palveli häntä.</li>
    </ol>
  </li>
  <li>
    <ol>
      <li>Ja Benhadad, Aramin kuningas, kokosi kaiken sotajoukkonsa.  Hänellä  oli mukanaan kolmekymmentä kaksi kuningasta sekä hevosia ja sotavaunuja.  Ja hän meni ja piiritti Samariaa ja ryhtyi taisteluun sitä vastaan.</li>
      <li>Ja hän lähetti sanansaattajat kaupunkiin Ahabin, Israelin kuninkaan,  luo</li>
      <li>ja käski sanoa hänelle: "Näin sanoo Benhadad: `Sinun hopeasi ja  kultasi ovat minun, ja sinun kauneimmat vaimosi ja lapsesi ovat myöskin  minun`".</li>
      <li>Israelin kuningas vastasi ja sanoi: "Niinkuin sinä olet sanonut,  herrani, kuningas, minä olen sinun, minä ja kaikki, mitä minulla on".</li>
      <li>Mutta sanansaattajat tulivat takaisin ja sanoivat: "Näin sanoo  Benhadad: `Minä olen lähettänyt sinulle tämän sanan: Anna minulle  hopeasi ja kultasi, vaimosi ja lapsesi.</li>
      <li>Totisesti minä lähetän huomenna tähän aikaan palvelijani sinun  luoksesi tutkimaan sinun taloasi ja sinun palvelijaisi taloja; ja  kaiken, mikä on sinun silmiesi ihastus, he ottavat haltuunsa ja  vievät.`"</li>
      <li>Silloin Israelin kuningas kutsui kaikki maan vanhimmat ja sanoi:  "Ymmärtäkää ja nähkää, että hän hankkii meille onnettomuutta; sillä kun  hän lähetti vaatimaan minulta vaimojani ja lapsiani, hopeatani ja  kultaani, en minä niitä häneltä kieltänyt".</li>
      <li>Kaikki vanhimmat ja kaikki kansa sanoivat hänelle: "Älä kuule häntä  äläkä suostu".</li>
      <li>Niin hän sanoi Benhadadin sanansaattajille: "Sanokaa herralleni,  kuninkaalle: `Kaiken, mitä sinä ensi kerralla käskit palvelijasi tehdä,  minä teen; mutta tätä minä en voi tehdä`". Ja sanansaattajat menivät ja  veivät tämän vastauksen hänelle.</li>
      <li>Niin Benhadad lähetti hänelle sanan: "Jumalat rangaiskoot minua nyt  ja vasta, jos Samarian tomu riittää täyttämään kaiken sen väen kourat,  joka minua seuraa".</li>
      <li>Mutta Israelin kuningas vastasi ja sanoi: "Sanokaa hänelle: `Älköön  se, joka vyöttäytyy miekkaan, kerskatko niinkuin se, joka sen riisuu`".</li>
      <li>Kun hän, juodessaan kuninkaitten kanssa lehtimajoissa, kuuli tämän  vastauksen, sanoi hän palvelijoilleen: "Piiritys käyntiin!" Ja he  panivat piirityksen käyntiin kaupunkia vastaan.</li>
      <li>Ja katso, eräs profeetta astui Ahabin, Israelin kuninkaan, eteen ja  sanoi: "Näin sanoo Herra: Näetkö kaiken tuon suuren lauman? Katso, minä  annan sen tänä päivänä sinun käsiisi, että sinä tulisit tietämään, että  minä olen Herra."</li>
      <li>Ahab kysyi: "Kenen avulla?" Hän vastasi: "Näin sanoo Herra:  Maaherrain palvelijoitten avulla". Ahab kysyi vielä: "Kuka alottaa  taistelun?" Hän vastasi: "Sinä".</li>
      <li>Niin hän katsasti herrain palvelijat, ja niitä oli kaksisataa  kolmekymmentä kaksi. Niitten jälkeen hän katsasti kaiken väen, kaikki  israelilaiset, joita oli seitsemäntuhatta.</li>
      <li>Ja he tekivät hyökkäyksen puolenpäivän aikana, kun Benhadad oli  juovuksissa ja joi lehtimajoissa, hän ja ne kolmekymmentä kaksi  kuningasta, jotka olivat tulleet hänen avuksensa.</li>
      <li>Maaherrain palvelijat hyökkäsivät ensimmäisinä. Silloin Benhadad  lähetti tiedustelemaan, ja hänelle ilmoitettiin: "Miehiä on lähtenyt  liikkeelle Samariasta".</li>
      <li>Hän sanoi: "Jos he ovat lähteneet liikkeelle rauha mielessä, niin  ottakaa heidät kiinni elävinä; ja jos he ovat lähteneet taistellakseen,  ottakaa heidät silloinkin kiinni elävinä".</li>
      <li>Mutta kun maaherrain palvelijat ja sotajoukko, joka seurasi heitä,  olivat hyökänneet kaupungista,</li>
      <li>surmasivat he miehen kukin. Niin aramilaiset pakenivat, ja Israel  ajoi heitä takaa. Mutta Benhadad, Aramin kuningas, pääsi muutamien  ratsumiesten kanssa pakoon hevosen selässä.</li>
      <li>Mutta Israelin kuningas lähti liikkeelle ja valtasi hevoset ja  sotavaunut; ja niin hän tuotti aramilaisille suuren tappion.</li>
      <li>Ja profeetta astui Israelin kuninkaan eteen ja sanoi hänelle:  "Vahvista itsesi, ymmärrä ja katso, mitä sinun on tehtävä, sillä vuoden  vaihteessa hyökkää Aramin kuningas sinun kimppuusi".</li>
      <li>Aramin kuninkaan palvelijat sanoivat tälle: "Heidän jumalansa on  vuorijumala; sentähden he saivat meistä voiton.  Mutta taistelkaamme  heitä vastaan tasangolla, silloin me varmasti saamme heistä voiton.</li>
      <li>Ja tee näin: Pane pois kuninkaat, kukin paikaltaan, ja aseta  käskynhaltijat heidän sijaansa.</li>
      <li>Hanki sitten itsellesi sotajoukko, yhtä suuri kuin menettämäsi oli,  yhtä monta hevosta ja yhtä monet sotavaunut; ja taistelkaamme heitä  vastaan tasangolla, niin me varmasti saamme heistä voiton." Niin hän  kuuli heitä ja teki niin.</li>
      <li>Vuoden vaihteessa Benhadad katsasti aramilaiset ja lähti Afekiin  taistelemaan Israelia vastaan.</li>
      <li>Ja israelilaiset katsastettiin ja muonitettiin, ja he lähtivät heitä  vastaan. Israelilaiset leiriytyivät heidän eteensä niinkuin kaksi pientä  vuohilaumaa, mutta aramilaiset täyttivät maan.</li>
      <li>Silloin Jumalan mies astui Israelin kuninkaan eteen ja sanoi: "Näin  sanoo Herra: Sentähden, että aramilaiset ovat sanoneet: `Herra on  vuorijumala eikä laaksojumala`, annan minä koko tämän suuren lauman  sinun käsiisi, tullaksenne tietämään, että minä olen Herra."</li>
      <li>Ja he olivat leiriytyneinä vastakkain seitsemän päivää.  Seitsemäntenä päivänä sukeutui taistelu, ja israelilaiset surmasivat  aramilaisia satatuhatta jalkamiestä yhtenä päivänä.</li>
      <li>Jäljellejääneet pakenivat Afekiin, kaupunkiin. Ja muuri kaatui  kahdenkymmenen seitsemän tuhannen jäljellejääneen miehen päälle. Mutta  Benhadad pakeni, tuli kaupunkiin ja juoksi huoneesta huoneeseen.</li>
      <li>Silloin hänen palvelijansa sanoivat hänelle: "Katso, me olemme  kuulleet, että Israelin heimon kuninkaat ovat laupiaita kuninkaita.  Pankaamme säkit lanteillemme ja nuorat päämme ympärille ja antautukaamme  Israelin kuninkaalle; ehkä hän jättää sinut henkiin."</li>
      <li>Ja he käärivät säkit lanteilleen ja panivat nuorat päänsä ympärille  ja tulivat Israelin kuninkaan luo ja sanoivat: "Palvelijasi Benhadad  sanoo: `Salli minun elää`." Hän sanoi: "Vieläkö hän elää? Hän on minun  veljeni."</li>
      <li>Niin miehet katsoivat sen hyväksi enteeksi, tarttuivat kiiruusti  hänen sanaansa ja sanoivat: "Benhadad on sinun veljesi". Hän sanoi:  "Menkää ja noutakaa hänet". Silloin Benhadad antautui hänelle, ja hän  antoi hänen nousta vaunuihinsa.</li>
      <li>Ja Benhadad sanoi hänelle: "Kaupungit, jotka minun isäni otti sinun  isältäsi, minä annan takaisin. Laita itsellesi katumyymälöitä Damaskoon,  niinkuin minun isäni laittoi Samariaan." Ahab vastasi: "Minä päästän  sinut menemään sillä välipuheella". Ja hän teki liiton hänen kanssaan ja  päästi hänet menemään.</li>
      <li>Silloin eräs profeetanoppilaista sanoi Herran käskystä toverilleen:  "Lyö minua". Mutta mies ei tahtonut lyödä häntä.</li>
      <li>Niin hän sanoi tälle: "Koska et kuullut Herran ääntä, niin katso,  leijona surmaa sinut, kun lähdet minun luotani". Ja kun hän lähti hänen  luotansa, kohtasi leijona hänet ja surmasi hänet.</li>
      <li>Sitten hän tapasi toisen miehen ja sanoi: "Lyö minua". Ja mies löi  hänet haavoille.</li>
      <li>Niin profeetta meni ja asettui tielle, jota kuninkaan oli  kuljettava, ja teki itsensä tuntemattomaksi panemalla siteen silmilleen.</li>
      <li>Kun kuningas kulki ohitse, huusi hän kuninkaalle ja sanoi:  "Palvelijasi oli lähtenyt keskelle taistelua; ja katso, sieltä tuli mies  ja toi toisen miehen minun luokseni ja sanoi: `Vartioitse tätä miestä.  Jos hän katoaa, menee sinun henkesi hänen hengestään, tahi sinä maksat  talentin hopeata.`</li>
      <li>Palvelijallasi oli tehtävää siellä ja täällä, ja sitten ei miestä  enää ollut." Israelin kuningas sanoi hänelle: "Tuomiosi on siis se; sinä  olet itse julistanut sen".</li>
      <li>Silloin hän nopeasti poisti siteen silmiltään, ja Israelin kuningas  tunsi hänet, että hän oli profeettoja.</li>
      <li>Ja tämä sanoi hänelle: "Näin sanoo Herra: Koska sinä päästit  käsistäsi menemään minulle tuhon omaksi vihityn miehen, menee sinun  henkesi hänen hengestänsä ja sinun kansasi hänen kansastaan."</li>
      <li>Niin Israelin kuningas meni kotiinsa pahastuneena ja alakuloisena ja  tuli Samariaan.</li>
    </ol>
  </li>
  <li>
    <ol>
      <li>Näiden tapausten jälkeen tapahtui tämä. Jisreeliläisellä Naabotilla  oli viinitarha, joka oli Jisreelissä Samarian kuninkaan Ahabin palatsin  vieressä.</li>
      <li>Ja Ahab puhui Naabotille sanoen: "Anna minulle viinitarhasi  vihannestarhaksi, koska se on niin likellä minun linnaani; minä annan  sinulle sen sijaan paremman viinitarhan, tahi, jos niin tahdot, minä  annan sinulle sen hinnan rahana".</li>
      <li>Mutta Naabot vastasi Ahabille: "Pois se, Herra varjelkoon minua  antamasta sinulle isieni perintöosaa".</li>
      <li>Niin Ahab tuli kotiinsa pahastuneena ja alakuloisena vastauksesta,  jonka jisreeliläinen Naabot oli hänelle antanut, kun tämä oli sanonut:  "En minä anna sinulle isieni perintöosaa".  Ja hän pani maata  vuoteellensa, käänsi kasvonsa pois eikä syönyt mitään.</li>
      <li>Niin hänen vaimonsa Iisebel tuli hänen luokseen ja puhui hänelle:  "Miksi olet niin pahoilla mielin ja miksi et syö mitään?"</li>
      <li>Ahab vastasi hänelle: "Siksi, että puhuttelin jisreeliläistä Naabotia  ja sanoin hänelle: `Anna minulle viinitarhasi rahasta, tahi jos haluat,  annan minä sinulle toisen viinitarhan sen sijaan`, mutta hän vastasi:  `En minä anna sinulle viinitarhaani`".</li>
      <li>Niin hänen vaimonsa Iisebel sanoi hänelle: "Sinäkö olet käyttävinäsi  kuninkaanvaltaa Israelissa? Nouse ja syö, ja olkoon sydämesi iloinen;  minä kyllä toimitan sinulle jisreeliläisen Naabotin viinitarhan."</li>
      <li>Ja hän kirjoitti kirjeen Ahabin nimessä, sinetöi sen hänen  sinetillään ja lähetti kirjeen vanhimmille ja ylimyksille, jotka olivat  Naabotin kaupungissa ja asuivat siellä hänen kanssaan.</li>
      <li>Ja kirjeessä hän kirjoitti näin: "Kuuluttakaa paasto ja asettakaa  Naabot istumaan etumaiseksi kansan joukkoon.</li>
      <li>Ja asettakaa kaksi kelvotonta miestä istumaan häntä vastapäätä, että  he todistaisivat hänestä näin: `Sinä olet kironnut Jumalaa ja  kuningasta`. Viekää hänet sitten ulos ja kivittäkää hänet kuoliaaksi."</li>
      <li>Ja kaupungin miehet, vanhimmat ja ylimykset, jotka asuivat hänen  kaupungissansa, tekivät, niinkuin Iisebel oli käskenyt heitä ja niinkuin  oli kirjoitettu kirjeessä, jonka hän oli heille lähettänyt.</li>
      <li>He kuuluttivat paaston ja asettivat Naabotin istumaan etumaiseksi  kansan joukkoon.</li>
      <li>Ja kaksi kelvotonta miestä tuli ja istui häntä vastapäätä.  Ja ne  kelvottomat miehet todistivat Naabotista kansan edessä sanoen: "Naabot  on kironnut Jumalaa ja kuningasta". Silloin he veivät hänet kaupungin  ulkopuolelle ja kivittivät hänet kuoliaaksi.</li>
      <li>Sitten he lähettivät Iisebelille tämän sanan: "Naabot on kivitetty  kuoliaaksi".</li>
      <li>Kun Iisebel kuuli, että Naabot oli kivitetty kuoliaaksi, sanoi  Iisebel Ahabille: "Nouse ja ota haltuusi jisreeliläisen Naabotin  viinitarha, jota hän ei tahtonut antaa sinulle rahasta; sillä Naabot ei  ole enää elossa, vaan on kuollut".</li>
      <li>Kun Ahab kuuli, että Naabot oli kuollut, nousi hän ja lähti  jisreeliläisen Naabotin viinitarhalle ottaakseen sen haltuunsa.</li>
      <li>Mutta tisbeläiselle Elialle tuli tämä Herran sana:</li>
      <li>"Nouse ja mene tapaamaan Ahabia, Israelin kuningasta, joka asuu  Samariassa. Katso, hän on Naabotin viinitarhassa, jota hän on mennyt  ottamaan haltuunsa.</li>
      <li>Ja puhu hänelle ja sano: `Näin sanoo Herra: Oletko sinä sekä  tappanut että anastanut perinnön?` Ja puhu sitten hänelle ja sano: `Näin  sanoo Herra: Siinä paikassa, missä koirat nuoleskelivat Naabotin veren,  tulevat koirat nuoleskelemaan sinunkin veresi`."</li>
      <li>Ahab sanoi Elialle: "Joko löysit minut, sinä vihamieheni?"  Hän  vastasi: "Jo löysin. Koska sinä olet myynyt itsesi tekemään sitä, mikä  on pahaa Herran silmissä,</li>
      <li>niin katso, minä annan onnettomuuden kohdata sinua ja lakaisen sinut  pois ja hävitän Israelista Ahabin miespuoliset jälkeläiset, kaikki  tyynni.</li>
      <li>Ja minä teen sinun suvullesi niinkuin Jerobeamin, Nebatin pojan,  suvulle ja niinkuin Baesan, Ahian pojan, suvulle, koska sinä olet  vihoittanut minut ja saattanut Israelin tekemään syntiä.</li>
      <li>Myöskin Iisebelistä on Herra puhunut sanoen: Koirat syövät Iisebelin  Jisreelin muurin luona.</li>
      <li>Joka Ahabin jälkeläisistä kuolee kaupungissa, sen koirat syövät, ja  joka kuolee kedolle, sen syövät taivaan linnut."</li>
      <li>Totisesti ei ole ollut ketään, joka olisi niin myynyt itsensä  tekemään sitä, mikä on pahaa Herran silmissä, kuin Ahab, kun hänen  vaimonsa Iisebel vietteli häntä.</li>
      <li>Hän teki ylen kauhistavasti, kun lähti seuraamaan kivijumalia, aivan  niinkuin amorilaiset tekivät, jotka Herra karkoitti israelilaisten  tieltä.</li>
      <li>Mutta kun Ahab kuuli nämä sanat, repäisi hän vaatteensa, pani  paljaalle iholleen säkin ja paastosi. Ja hän makasi säkki yllänsä ja  liikkui hiljaa.</li>
      <li>Niin tisbeläiselle Elialle tuli tämä Herran sana:</li>
      <li>"Oletko nähnyt, kuinka Ahab on nöyrtynyt minun edessäni?  Koska hän  on nöyrtynyt minun edessäni, en minä anna onnettomuuden tulla hänen  aikanansa: hänen poikansa aikana minä annan onnettomuuden kohdata hänen  sukuansa."</li>
    </ol>
  </li>
  <li>
    <ol>
      <li>He olivat alallaan kolme vuotta: ei ollut sotaa Aramin ja Israelin  välillä.</li>
      <li>Mutta kolmantena vuotena tuli Joosafat, Juudan kuningas, Israelin  kuninkaan luo.</li>
      <li>Ja Israelin kuningas sanoi palvelijoillensa: "Tiedättehän, että  Gileadin Raamot on meidän. Ja kuitenkin me olemme toimettomat emmekä ota  sitä pois Aramin kuninkaan käsistä."</li>
      <li>Ja hän sanoi Joosafatille: "Lähdetkö sinä minun kanssani sotaan  Gileadin Raamotiin?" Joosafat vastasi Israelin kuninkaalle: "Minä  niinkuin sinä, minun kansani niinkuin sinun kansasi, minun hevoseni  niinkuin sinun hevosesi!"</li>
      <li>Mutta Joosafat sanoi Israelin kuninkaalle: "Kysy kuitenkin ensin,  mitä Herra sanoo".</li>
      <li>Niin Israelin kuningas kokosi profeetat, noin neljäsataa miestä, ja  sanoi heille: "Onko minun lähdettävä sotaan Gileadin Raamotia vastaan  vai oltava lähtemättä?" He vastasivat: "Lähde; Herra antaa sen kuninkaan  käsiin".</li>
      <li>Mutta Joosafat sanoi: "Eikö täällä ole enää ketään muuta Herran  profeettaa, jolta voisimme kysyä?"</li>
      <li>Israelin kuningas vastasi Joosafatille: "On täällä vielä mies, jolta  voisimme kysyä Herran mieltä, mutta minä vihaan häntä, sillä hän ei  koskaan ennusta minulle hyvää, vaan aina pahaa; se on Miika, Jimlan  poika". Joosafat sanoi: "Älköön kuningas niin puhuko".</li>
      <li>Niin Israelin kuningas kutsui erään hoviherran ja sanoi: "Nouda  kiiruusti Miika, Jimlan poika".</li>
      <li>Mutta Israelin kuningas ja Joosafat, Juudan kuningas, istuivat  kumpikin valtaistuimellansa, puettuina kuninkaallisiin pukuihinsa,  puimatantereella Samarian portin ovella; ja kaikki profeetat olivat  hurmoksissa heidän edessänsä.</li>
      <li>Ja Sidkia, Kenaanan poika, teki itsellensä rautasarvet ja sanoi:  "Näin sanoo Herra: Näillä sinä pusket aramilaisia, kunnes teet heistä  lopun".</li>
      <li>Ja kaikki profeetat ennustivat samalla tavalla, sanoen: "Mene  Gileadin Raamotiin, niin sinä saat voiton; Herra antaa sen kuninkaan  käsiin".</li>
      <li>Ja sanansaattaja, joka oli mennyt kutsumaan Miikaa, puhui hänelle  sanoen: "Katso, kaikki profeetat ovat yhdestä suusta luvanneet  kuninkaalle hyvää; olkoon sinun sanasi heidän sanansa kaltainen, ja  lupaa sinäkin hyvää".</li>
      <li>Mutta Miika vastasi: "Niin totta kuin Herra elää, sen minä puhun,  minkä Herra minulle sanoo".</li>
      <li>Kun hän tuli kuninkaan eteen, sanoi kuningas hänelle: "Miika, onko  meidän lähdettävä sotaan Gileadin Raamotiin vai oltava lähtemättä?" Hän  vastasi hänelle: "Lähde, niin saat voiton; Herra antaa sen kuninkaan  käsiin".</li>
      <li>Mutta kuningas sanoi hänelle: "Kuinka monta kertaa minun on  vannotettava sinua, ettet puhu minulle muuta kuin totuutta Herran  nimessä?"</li>
      <li>Silloin hän sanoi: "Minä näin koko Israelin hajallaan vuorilla  niinkuin lampaat, joilla ei ole paimenta.  Ja Herra sanoi: `Näillä ei  ole isäntää; palatkoot he kukin rauhassa kotiinsa`."</li>
      <li>Niin Israelin kuningas sanoi Joosafatille: "Enkö minä sanonut  sinulle, ettei tämä koskaan ennusta minulle hyvää, vaan aina pahaa?"</li>
      <li>Mutta hän sanoi: "Kuule siis Herran sana: Minä näin Herran istuvan  istuimellansa ja kaiken taivaan joukon seisovan hänen edessään, hänen  oikealla ja vasemmalla puolellansa.</li>
      <li>Ja Herra sanoi: `Kuka viekoittelisi Ahabin lähtemään sotaan, että  hän kaatuisi Gileadin Raamotissa?` Mikä vastasi niin, mikä näin.</li>
      <li>Silloin tuli henki ja asettui Herran eteen ja sanoi: `Minä  viekoittelen hänet`. Herra kysyi häneltä: `Miten?`</li>
      <li>Hän vastasi: `Minä menen valheen hengeksi kaikkien hänen  profeettainsa suuhun`. Silloin Herra sanoi: `Saat viekoitella, siihen  sinä pystyt; mene ja tee niin`.</li>
      <li>Katso, nyt Herra on pannut valheen hengen kaikkien näiden sinun  profeettaisi suuhun, sillä Herra on päättänyt sinun osaksesi  onnettomuuden."</li>
      <li>Silloin astui esille Sidkia, Kenaanan poika, löi Miikaa poskelle ja  sanoi: "Mitä tietä Herran henki on poistunut minusta puhuakseen sinun  kanssasi?"</li>
      <li>Miika vastasi: "Sen saat nähdä sinä päivänä, jona kuljet huoneesta  huoneeseen piiloutuaksesi".</li>
      <li>Mutta Israelin kuningas sanoi: "Ota Miika ja vie hänet takaisin  Aamonin, kaupungin päällikön, ja Jooaan, kuninkaan pojan, luo.</li>
      <li>Ja sano: `Näin sanoo kuningas: Pankaa tämä vankilaan ja elättäkää  häntä vaivaisella vedellä ja leivällä, kunnes minä palaan voittajana  takaisin`."</li>
      <li>Miika vastasi: "Jos sinä palaat voittajana takaisin, niin ei Herra  ole puhunut minun kauttani". Ja hän sanoi vielä: "Kuulkaa tämä, kaikki  kansat".</li>
      <li>Niin Israelin kuningas ja Joosafat, Juudan kuningas, menivät  Gileadin Raamotiin.</li>
      <li>Ja Israelin kuningas sanoi Joosafatille: "Täytyypä pukeutua  tuntemattomaksi, kun käy taisteluun, mutta ole sinä omissa  vaatteissasi". Ja Israelin kuningas pukeutui tuntemattomaksi ja kävi  taisteluun.</li>
      <li>Mutta Aramin kuningas oli käskenyt sotavaunujen päälliköitä, joita  hänellä oli kolmekymmentä kaksi, sanoen: "Älkää ryhtykö taisteluun  kenenkään muun kanssa, olkoon alempi tai ylempi, kuin ainoastaan  Israelin kuninkaan kanssa".</li>
      <li>Kun sotavaunujen päälliköt näkivät Joosafatin, ajattelivat he: "Tuo  on varmaankin Israelin kuningas", ja kääntyivät hyökkäämään häntä  vastaan. Silloin Joosafat huusi.</li>
      <li>Kun sotavaunujen päälliköt näkivät, ettei se ollutkaan Israelin  kuningas, vetäytyivät he hänestä pois.</li>
      <li>Mutta eräs mies, joka oli jännittänyt jousensa ja ampui umpimähkään,  satutti Israelin kuningasta vyöpanssarin ja rintahaarniskan väliin. Niin  tämä sanoi vaunujensa ohjaajalle: "Käännä vaunut ja vie minut pois  sotarinnasta, sillä minä olen haavoittunut".</li>
      <li>Mutta kun taistelu sinä päivänä yltyi yltymistään, jäi kuningas  seisomaan vaunuihinsa, päin aramilaisia. Illalla hän kuoli; ja verta oli  vuotanut haavasta vaununpohjaan.</li>
      <li>Ja auringon laskiessa kaikui kautta sotajoukon huuto: "Joka mies  kaupunkiinsa! Joka mies maahansa!"</li>
      <li>Näin kuoli kuningas, ja hänet vietiin Samariaan; ja kuningas  haudattiin Samariaan.</li>
      <li>Ja kun vaunut huuhdottiin Samarian lammikolla, nuoleskelivat koirat  hänen vertansa, ja portot peseytyivät siinä, sen sanan mukaan, jonka  Herra oli puhunut.</li>
      <li>Mitä muuta on kerrottavaa Ahabista ja kaikesta, mitä hän teki, siitä  norsunluisesta palatsista, jonka hän rakensi, ja kaikista kaupungeista,  jotka hän linnoitti, se on kirjoitettuna Israelin kuningasten  aikakirjassa.</li>
      <li>Ja niin Ahab meni lepoon isiensä tykö. Ja hänen poikansa Ahasja tuli  kuninkaaksi hänen sijaansa.</li>
      <li>Joosafat, Aasan poika, tuli Juudan kuninkaaksi Ahabin, Israelin  kuninkaan, neljäntenä hallitusvuotena.</li>
      <li>Joosafat oli kolmenkymmenen viiden vuoden vanha tullessaan  kuninkaaksi, ja hän hallitsi kaksikymmentä viisi vuotta Jerusalemissa.  Hänen äitinsä oli nimeltään Asuba, Silhin tytär.</li>
      <li>Ja hän vaelsi kaikessa isänsä Aasan tietä, siltä poikkeamatta, ja  teki sitä, mikä oli oikein Herran silmissä.</li>
      <li>Mutta uhrikukkulat eivät hävinneet, vaan kansa uhrasi ja suitsutti  yhä edelleen uhrikukkuloilla.</li>
      <li>Ja Joosafat teki rauhan Israelin kuninkaan kanssa.</li>
      <li>Mitä muuta on kerrottavaa Joosafatista, hänen urotöistään ja hänen  sodistaan, se on kirjoitettuna Juudan kuningasten aikakirjassa.</li>
      <li>Hän hävitti maasta viimeiset niistä haureellisista pyhäkköpojista,  jotka olivat jääneet jäljelle hänen isänsä Aasan ajoilta.</li>
      <li>Edomissa ei siihen aikaan ollut kuningasta; maaherra oli kuninkaana.</li>
      <li>Ja Joosafat oli teettänyt Tarsiin-laivoja, joiden oli määrä kulkea  Oofiriin kultaa noutamaan; mutta laivat eivät päässeet lähtemään, sillä  ne särkyivät Esjon-Geberissä.</li>
      <li>Silloin Ahasja, Ahabin poika, sanoi Joosafatille: "Anna minun  palvelijaini kulkea sinun palvelijaisi kanssa laivoissa".  Mutta  Joosafat ei tahtonut.</li>
      <li>Ja Joosafat meni lepoon isiensä tykö, ja hänet haudattiin isiensä  viereen hänen isänsä Daavidin kaupunkiin. Ja hänen poikansa Jooram tuli  kuninkaaksi hänen sijaansa.</li>
      <li>Ahasja, Ahabin poika, tuli Israelin kuninkaaksi Samariassa  Joosafatin, Juudan kuninkaan, seitsemäntenätoista hallitusvuotena, ja  hän hallitsi Israelia kaksi vuotta.</li>
      <li>Hän teki sitä, mikä on pahaa Herran silmissä, ja vaelsi isänsä ja  äitinsä tietä ja Jerobeamin, Nebatin pojan, tietä, hänen, joka oli  saattanut Israelin tekemään syntiä.</li>
    </ol>
  </li>
</ol>