<ol>
  <li>
    <ol>
      <li>Kolmantenakymmenentenä vuotena, neljännessä kuussa, kuukauden  viidentenä päivänä, kun minä olin pakkosiirtolaisten joukossa Kebar-joen  varrella, aukenivat taivaat, ja minä näin Jumalan näkyjä.</li>
      <li>Kuukauden viidentenä päivänä, kuningas Joojakinin  pakkosiirtolaisuuden viidentenä vuotena,</li>
      <li>tuli Jumalan sana pappi Hesekielille, Buusin pojalle, Kaldean maassa  Kebar-joen varrella, ja hänen päällensä tuli siellä Herran käsi.</li>
      <li>Ja minä näin, ja katso: myrskytuuli tuli pohjoisesta, suuri pilvi ja  leimahteleva tuli, ja pilveä ympäröitsi hohde, ja tulen keskeltä näkyi  ikäänkuin hehkuvaa malmia, keskeltä tulta.</li>
      <li>Ja sen keskeltä näkyivät neljän olennon hahmot. Ja näöltänsä ne  olivat tällaiset: niillä oli ihmisen hahmo.</li>
      <li>Ja niillä oli neljät kasvot kullakin ja neljä siipeä kullakin.</li>
      <li>Ja säärivarret niillä oli suorat ja jalkaterät kuin vasikansorkat, ja  ne välkkyivät kuin kiiltävä vaski.</li>
      <li>Ja siipiensä alla niillä oli, neljällä eri puolellansa, ihmiskädet.  Kasvot ja siivet niillä neljällä olivat näin:</li>
      <li>Niiden siivet koskettivat toisiansa. Kulkiessaan ne eivät kääntyneet:  ne kulkivat kukin suoraan eteenpäin.</li>
      <li>Ja niiden kasvot olivat ihmiskasvojen kaltaiset; mutta oikealla  puolen oli niillä neljällä leijonankasvot, vasemmalla puolen oli niillä  neljällä häränkasvot, myös oli niillä neljällä kotkankasvot.</li>
      <li>Niin niiden kasvot. Mutta siivet niillä oli levällään ylöspäin.  Kullakin oli kaksi, jotka koskettivat toisen siipiä, ja kaksi, joilla ne  peittivät ruumistansa.</li>
      <li>Ja ne kulkivat suoraan eteenpäin. Minne henki vaati kulkemaan, sinne  ne kulkivat. Kulkiessaan ne eivät kääntyneet.</li>
      <li>Ja olentojen hahmo oli näöltänsä kuin tuliset hiilet, jotka paloivat  tulisoihtujen näköisinä. Tulta liekehti olentojen välissä, ja tuli  hohti, ja tulesta lähti salamoita.</li>
      <li>Ja olennot kiitivät edestakaisin ja olivat nähdä kuin  salamanleimaus.</li>
      <li>Mutta kun minä katselin olentoja, niin katso: yksi pyörä oli maassa  olentojen kohdalla, kunkin niiden neljän etupuolella.</li>
      <li>Pyörät olivat näöltään ja teoltaan niinkuin krysoliitti, ja niillä  neljällä oli sama muoto, ja ne olivat näöltään ja teoltaan, kuin olisi  ollut sisäkkäin pyörä pyörässä.</li>
      <li>Ne kulkivat neljään eri suuntaansa, kun kulkivat.</li>
      <li>Kulkiessaan ne eivät kääntyneet. Ja niiden kehät olivat korkeat ja  peljättävät; ja niiden kehät olivat täynnä silmiä, yltympäri, niissä  neljässä.</li>
      <li>Ja kun olennot kulkivat, kulkivat pyörät niiden ohella; ja kun  olennot kohosivat ylös maasta, kohosivat myös pyörät.</li>
      <li>Minne henki vaati kulkemaan, sinne ne kulkivat - minne vain henki  kulkemaan vaati. Ja pyörät kohosivat samalla kuin nekin, sillä olentojen  henki oli pyörissä.</li>
      <li>Kun olennot kulkivat, kulkivat nämäkin; kun ne seisoivat, seisoivat  nämäkin; kun ne kohosivat ylös maasta, kohosivat pyörät samalla kuin  nekin, sillä olentojen henki oli pyörissä.</li>
      <li>Ja olentojen päitten ylle hahmottui taivaanvahvuus, niinkuin  peljättävä kristalli, kaartuen ylös niiden päitten ylitse.</li>
      <li>Ja taivaanvahvuuden alla oli niillä siivet suorina, toisen siipi  toisen siipeä kohti. Kullakin oli kaksi, jotka sitä peittivät - kaksi,  jotka peittivät sen ruumista.</li>
      <li>Ja minä kuulin niiden siipien kohinan niinkuin paljojen vetten  kohinan, niinkuin Kaikkivaltiaan jylinän, kun ne kulkivat; pauhinan ääni  oli niinkuin sotaleirin pauhu. Kun ne seisoivat, laskivat ne siipensä  alas.</li>
      <li>Ja kuului ääni taivaanvahvuuden yläpuolelta, joka oli niitten pään  päällä. - Kun ne seisoivat, laskivat ne siipensä alas.</li>
      <li>Ja taivaanvahvuuden yläpuolella, joka oli niitten pään päällä, oli  valtaistuimen muotoinen, näöltään kuin safiirikiveä.  Ja valtaistuimen  muotoisella istui hahmo, ihmisen näköinen, kohoten korkealle.</li>
      <li>Ja minä näin ikäänkuin hehkuvaa malmia, tulen näköistä, jota ympäröi  kehä ylöspäin siitä, mikä näytti hänen lanteiltansa; ja alaspäin siitä,  mikä näytti hänen lanteiltansa, minä näin kuin tulen näköistä, ja sitä  ympäröitsi hohde.</li>
      <li>Kuin kaari, joka on pilvessä sadepäivänä, niin oli näöltään sitä  ympäröivä hohde. Senkaltainen oli katsoa Herran kirkkauden hahmo. Ja kun  minä sen näin, lankesin minä kasvoilleni. Ja minä kuulin äänen, kun joku  puhui.</li>
    </ol>
  </li>
  <li>
    <ol>
      <li>Ja hän sanoi minulle: "Ihmislapsi, nouse jaloillesi, niin minä  puhuttelen sinua".</li>
      <li>Niin minuun tuli henki, kun hän puhui minulle, ja se nosti minut  jaloilleni, ja minä kuulin hänen puhuvan minulle.</li>
      <li>Ja hän sanoi minulle: "Ihmislapsi, minä lähetän sinut israelilaisten  tykö, kapinallisten pakanain tykö, jotka ovat kapinoineet minua vastaan;  he ja heidän isänsä ovat luopuneet minusta, hamaan tähän päivään asti.</li>
      <li>Nuo lapset, joilla on kovat kasvot ja paatuneet sydämet - niitten  luokse minä sinut lähetän, ja sinun on sanottava heille: Näin sanoo  Herra, Herra.</li>
      <li>Kuulkoot tai olkoot kuulematta - sillä uppiniskainen suku he ovat -  he tulevat kuitenkin tietämään, että profeetta on ollut heidän  keskellänsä.</li>
      <li>Mutta sinä, ihmislapsi, älä pelkää heitä, äläkä pelkää heidän  sanojansa, vaikka edessäsi on ohdakkeita ja orjantappuroita ja sinä asut  skorpionien seassa; älä pelkää heidän sanojansa äläkä arkaile heidän  kasvojansa, sillä he ovat uppiniskainen suku.</li>
      <li>Vaan puhu heille minun sanani, kuulkoot tai olkoot kuulematta; sillä  uppiniskaisia he ovat.</li>
      <li>Mutta sinä, ihmislapsi, kuule, mitä minä sinulle sanon. Älä ole  uppiniskainen, niinkuin uppiniskainen suku on. Avaa suusi ja syö, mitä  minä sinulle annan."</li>
      <li>Niin minä näin, ja katso: käsi ojennettiin minua kohti, ja katso:  siinä oli kirjakäärö.</li>
      <li>Ja hän levitti sen minun eteeni, ja katso: se oli kirjoitettu  täyteen sisältä ja päältä. Ja siihen oli kirjoitettu itkuvirret ja  huokaukset ja voi-huudot.</li>
    </ol>
  </li>
  <li>
    <ol>
      <li>Ja hän sanoi minulle: "Ihmislapsi, syö, minkä tässä saat; syö tämä  kirjakäärö, mene ja puhu Israelin heimolle".</li>
      <li>Niin minä avasin suuni, ja hän antoi tämän kirjakäärön minun  syödäkseni.</li>
      <li>Ja hän sanoi minulle: "Ihmislapsi, ravitse vatsasi ja täytä  sisälmyksesi tällä kirjakääröllä, jonka minä sinulle annan".  Niin minä  söin, ja se oli minun suussani makea kuin hunaja.</li>
      <li>Ja hän sanoi minulle: "Ihmislapsi, mene nyt Israelin heimon tykö ja  puhu heille minun sanani.</li>
      <li>Sillä ei sinua lähetetä outokielisen ja kankeapuheisen kansan tykö,  vaan Israelin heimon tykö;</li>
      <li>ei monien kansojen tykö, outokielisten ja kankeapuheisten, joiden  puhetta et ymmärrä. Jos niiden tykö lähettäisin sinut, he sinua  kuulisivat.</li>
      <li>Mutta Israelin heimo ei tahdo sinua kuulla, koska he eivät tahdo  minua kuulla. Sillä koko Israelin heimolla on kova otsa ja paatunut  sydän.</li>
      <li>Katso, minä teen sinun kasvosi yhtä koviksi kuin heidän kasvonsa ja  sinun otsasi yhtä kovaksi kuin heidän otsansa.</li>
      <li>Timantin kaltaiseksi, kiveä kovemmaksi minä teen sinun otsasi. Älä  pelkää heitä äläkä arkaile heidän kasvojansa, sillä he ovat  uppiniskainen suku."</li>
      <li>Ja hän sanoi minulle: "Ihmislapsi, kaikki minun sanani, jotka minä  sinulle puhun, ota sydämeesi ja kuule korvillasi.</li>
      <li>Ja nyt mene pakkosiirtolaisten tykö, kansasi lasten tykö; puhu  heille ja sano heille: Näin sanoo Herra, Herra - kuulkoot he tai olkoot  kuulematta."</li>
      <li>Niin henki nosti minut, ja minä kuulin takaani suuren, jylisevän  äänen: "Kiitetty olkoon Herran kirkkaus, siinä kussa se on!"</li>
      <li>ja olentojen siipien kohinan, kun ne löivät toisiinsa, samalla  pyöräin jyrinän ja suuren, jylisevän äänen.</li>
      <li>Ja henki nosti minut ja otti minut, ja minä kuljin murheellisena  henkeni kiivaudessa, ja Herran käsi oli väkevänä minun päälläni.</li>
      <li>Ja minä tulin Tell-Aabibiin pakkosiirtolaisten tykö, jotka asuivat  Kebar-joen varrella; ja siellä, missä he asuivat, minä istuin  jäykistyneenä heidän keskuudessaan seitsemän päivää.</li>
      <li>Mutta seitsemän päivän kuluttua tuli minulle tämä Herran sana:</li>
      <li>"Ihmislapsi, minä olen asettanut sinut Israelin heimolle vartijaksi.  Kun kuulet sanan minun suustani, on sinun varoitettava heitä minun  puolestani.</li>
      <li>Jos minä sanon jumalattomalle: sinun on kuolemalla kuoltava, mutta  sinä et häntä varoita etkä puhu varoittaaksesi jumalatonta hänen  jumalattomasta tiestänsä, että pelastaisit hänen henkensä, niin  jumalaton kuolee synnissänsä, mutta hänen verensä minä vaadin sinun  kädestäsi.</li>
      <li>Mutta jos sinä varoitat jumalatonta ja hän ei käänny  jumalattomuudestansa eikä jumalattomalta tieltänsä, niin hän kuolee  synnissänsä, mutta sinä olet sielusi pelastanut.</li>
      <li>Ja jos vanhurskas kääntyy pois vanhurskaudestansa ja tekee vääryyttä  ja minä panen kompastuksen hänen eteensä, niin hän kuolee - kun et sinä  häntä varoittanut, niin hän synnissänsä kuolee, ja vanhurskautta, jota  hän oli harjoittanut, ei muisteta - mutta hänen verensä minä vaadin  sinun kädestäsi.</li>
      <li>Mutta jos sinä vanhurskasta varoitat, ettei vanhurskas tekisi  syntiä, ja hän ei tee syntiä, niin hän totisesti saa elää, koska otti  varoituksesta vaarin, ja sinä olet sielusi pelastanut."</li>
      <li>Herran käsi tuli siellä minun päälleni, ja hän sanoi minulle: "Nouse  ja mene laaksoon, niin minä siellä puhuttelen sinua".</li>
      <li>Niin minä nousin ja menin laaksoon, ja katso, siellä seisoi Herran  kirkkaus, samankaltainen kuin kirkkaus, jonka minä olin nähnyt  Kebar-joen varrella. Ja minä lankesin kasvoilleni.</li>
      <li>Mutta minuun tuli henki ja nosti minut jaloilleni, ja hän puhutteli  minua ja sanoi minulle: "Mene, sulkeudu sisälle huoneeseesi.</li>
      <li>Ja sinä, ihmislapsi! Katso, sinut pannaan köysiin ja sidotaan  niillä, niin ettet voi mennä ulos heidän keskuuteensa.</li>
      <li>Ja minä tartutan sinun kielesi suusi lakeen, niin että mykistyt etkä  voi olla heille nuhtelijana, sillä he ovat uppiniskainen suku.</li>
      <li>Mutta kun minä puhuttelen sinua, avaan minä sinun suusi, ja sinun on  sanottava heille: Näin sanoo Herra, Herra. Kuulkoon, joka kuulee, ja  olkoon kuulematta, joka ei kuule; sillä he ovat uppiniskainen suku."</li>
    </ol>
  </li>
  <li>
    <ol>
      <li>"Ja sinä, ihmislapsi, ota itsellesi tiilikivi ja aseta se eteesi ja  piirrä siihen kaupunki, Jerusalem.</li>
      <li>Ja pane se piirityksiin, rakenna sitä vastaan saartovarusteet, luo  sitä vastaan valli, aseta sitä vastaan sotaleirejä ja pane sitä vastaan  yltympäri muurinmurtajia.</li>
      <li>Ota sitten itsellesi rautainen leivinlevy ja aseta se rautamuuriksi  itsesi ja kaupungin väliin ja suuntaa kasvosi kaupunkia kohti, niin että  se tulee piirityksiin, ja piiritä sitä. Tämä on oleva merkki Israelin  heimolle.</li>
      <li>Ja sinä pane maata vasemmalle kyljellesi ja aseta sitä painamaan  Israelin heimon syntivelka. Yhtä monta päivää, kuin sinä makaat sillä,  on sinun kannettava heidän syntivelkaansa.</li>
      <li>Ja minä panen sinulle saman luvun päiviä, kuin on heidän  syntivelkansa vuosia: kolmesataa yhdeksänkymmentä päivää; niin sinun on  kannettava Israelin heimon syntivelkaa.</li>
      <li>Ja kun olet saanut ne päättymään, on sinun pantava maata  toistamiseen, oikealle kyljellesi, ja kannettava Juudan heimon  syntivelkaa neljäkymmentä päivää; päivän kutakin vuotta kohti minä olen  sinulle pannut.</li>
      <li>Ja suuntaa kasvosi ja paljastettu käsivartesi piiritettyä Jerusalemia  kohti ja ennusta sitä vastaan.</li>
      <li>Ja katso, minä panen sinut köysiin, niin ettet voi kääntyä kyljeltä  toiselle, kunnes olet saanut päättymään piirityspäiväsi.</li>
      <li>Ota sinä myös itsellesi nisuja, ohria, papuja, herneitä, hirssiä ja  kolmitahkoista vehnää, pane ne samaan astiaan ja tee niistä itsellesi  leipää. Yhtä monta päivää, kuin makaat kyljelläsi, kolmesataa  yhdeksänkymmentä päivää, on sinun syötävä sitä.</li>
      <li>Ja ruoka, jota syöt, on sinun syötävä painon mukaan: kaksikymmentä  sekeliä päivässä; sinun on syötävä se määräaikana.</li>
      <li>Ja vettä sinun on juotava mitan mukaan: kuudennes hiin-mittaa; sinun  on juotava määräaikana.</li>
      <li>Ja ohrakaltiaisena on sinun se syötävä, ja ihmisulostuksella on  sinun se paistettava heidän silmäinsä edessä."</li>
      <li>Ja Herra sanoi: "Näin tulevat israelilaiset syömään leipänsä  saastaisena pakanain joukossa, jonne minä heidät karkoitan".</li>
      <li>Mutta minä sanoin: "Voi Herra, Herra! Katso, ei milloinkaan ole  minun sieluni ollut saastutettu, minä en ole syönyt itsestään kuollutta  enkä kuoliaaksi raadeltua nuoruudestani tähän asti, eikä ole mitään  saastaista lihaa minun suuhuni tullut."</li>
      <li>Niin hän sanoi minulle: "Katso, minä annan sinulle eläimen lannan  ihmisen jäljen sijaan; valmista leipäsi sen päällä".</li>
      <li>Ja hän sanoi minulle: "Ihmislapsi, katso, minä murran leivän tuen  Jerusalemilta, ja he saavat syödä leipää painon mukaan ja huolissansa  sekä juoda vettä mitan mukaan ja kauhuissansa,</li>
      <li>niin että he joutuvat leivän ja veden puutteeseen ja yhdessä  nääntyvät ja riutuvat syntivelkansa tähden".</li>
    </ol>
  </li>
  <li>
    <ol>
      <li>"Ja sinä, ihmislapsi, ota itsellesi terävä miekka; ota se  partaveitseksesi, ja ajele sillä hiuksesi ja partasi. Ota sitten vaaka  ja jaa ne.</li>
      <li>Polta kolmannes tulessa keskellä kaupunkia, sittenkuin piirityspäivät  ovat lopussa. Kolmannes ota ja lyö miekalla sen ympärillä. Kolmannes  hajota tuuleen, ja minä ajan niitä takaa paljastetulla miekalla;</li>
      <li>ota niistä sitten vähäinen määrä ja sido ne helmukseesi,</li>
      <li>ja ota niistä vielä osa, viskaa ne tuleen ja polta ne tulessa. Siitä  lähtee tuli koko Israelin heimoon.</li>
      <li>Näin sanoo Herra, Herra: Tämä on Jerusalem; pakanain keskelle minä  olen sen asettanut, ja niiden maat ovat sen ympärillä.</li>
      <li>Mutta se on niskoitellut minun oikeuksiani vastaan jumalattomammin  kuin pakanat ja minun käskyjäni vastaan jumalattomammin kuin maat, jotka  ovat sen ympärillä; sillä minun oikeuteni he ovat pitäneet halpoina ja  minun käskyjeni mukaan he eivät ole vaeltaneet.</li>
      <li>Sentähden, näin sanoo Herra, Herra: Koska teidän metelinne on ollut  pahempi kuin pakanain, jotka ympärillänne ovat, ja koska te ette ole  vaeltaneet minun käskyjeni mukaan, ette ole noudattaneet minun  oikeuksiani ettekä ole tehneet niiden pakanainkaan oikeuksien mukaan,  jotka ympärillänne ovat,</li>
      <li>sentähden, näin sanoo Herra, Herra: Katso, myös minä käyn sinun  kimppuusi ja teen tuomiot sinun keskelläsi pakanain silmien edessä</li>
      <li>ja teen sinulle kaikkien kauhistustesi tähden, mitä en ole ennen  tehnyt ja minkäkaltaista en vasta ole tekevä.</li>
      <li>Sentähden tulevat sinun keskelläsi isät syömään lapsiansa, ja lapset  tulevat syömään isiänsä, ja minä teen sinussa tuomiot ja hajotan sinun  jäännöksesi kaikkiin tuuliin.</li>
      <li>Sentähden, niin totta kuin minä elän, sanoo Herra, Herra: Totisesti,  koska olet saastuttanut minun pyhäkköni kaikilla iljetyksilläsi ja  kaikilla kauhistuksillasi, käännyn minäkin pois, en sääli enkä armahda.</li>
      <li>Kolmannes sinusta kuolee ruttoon ja nääntyy nälkään sinun  keskelläsi. Kolmannes kaatuu miekkaan sinun ympärilläsi.  Kolmanneksen  minä hajotan kaikkiin tuuliin, ja minä ajan niitä takaa paljastetulla  miekalla.</li>
      <li>Ja minun vihani täyttyy, ja minä tyydytän kiivauteni heissä ja  kostan. Ja he tulevat tietämään, että minä, Herra, olen puhunut  kiivaudessani, kun minä panen vihani täytäntöön heissä.</li>
      <li>Ja minä teen sinut raunioksi ja häväistyksi pakanain kesken, jotka  sinun ympärilläsi ovat, jokaisen ohikulkijan silmäin edessä.</li>
      <li>Ja se on oleva häväistys ja herjaus, varoitus ja peljätys pakanain  seassa, jotka ympärilläsi ovat, kun minä teen sinussa tuomiot vihassa ja  kiivaudessa ja kiivailla rangaistuksilla - minä, Herra, olen puhunut -</li>
      <li>kun minä lähetän heidän kimppuunsa nälän pahat nuolet, joista tulee  tuhooja ja jotka minä lähetän teitä tuhoamaan; ja minä vielä lisään  teille nälkää ja murran teiltä leivän tuen.</li>
      <li>Ja minä lähetän teidän kimppuunne nälän ja pahat petoeläimet, jotka  riistävät sinulta lapset; rutto ja veri käyvät sinun ylitsesi, ja minä  annan miekan tulla sinun ylitsesi. Minä, Herra, olen puhunut."</li>
    </ol>
  </li>
  <li>
    <ol>
      <li>Minulle tuli tämä Herran sana:</li>
      <li>"Ihmislapsi, käännä kasvosi Israelin vuoria kohti ja ennusta niitä  vastaan</li>
      <li>ja sano: Israelin vuoret, kuulkaa Herran, Herran sana. Näin sanoo  Herra, Herra vuorille ja kukkuloille, puronotkoille ja laaksoille:  Katso, minä annan miekan tulla teidän ylitsenne ja hävitän teidän  uhrikukkulanne.</li>
      <li>Teidän alttarinne jäävät autioiksi, auringonpatsaanne murskataan, ja  teidän surmattujenne minä annan kaatua teidän kivijumalainne eteen.</li>
      <li>Minä panen israelilaisten ruumiit heidän kivijumalainsa eteen ja  hajotan heidän luunsa heidän alttariensa ympärille.</li>
      <li>Kaikilla teidän asuinpaikoillanne tulevat kaupungit raunioiksi ja  uhrikukkulat autioiksi; niin jäävät teidän alttarinne raunioiksi ja  autioiksi, teidän kivijumalanne murskataan ja hävitetään, teidän  auringonpatsaanne särjetään, ja teidän tekeleenne pyyhkäistään pois,</li>
      <li>surmattuja kaatuu teidän keskellänne, ja te tulette tietämään, että  minä olen Herra.</li>
      <li>Mutta minä jätän jäännöksen: teillä on oleva miekasta pelastuneita  pakanain seassa, kun teidät on hajotettu niiden maihin;</li>
      <li>ja ne teistä, jotka pelastuvat, muistavat minut pakanain seassa,  mihin ovat vangeiksi viedyt, sillä minä särjen heidän haureellisen  sydämensä, joka poikkesi minusta pois, ja heidän silmänsä, jotka  haureellisina kulkivat heidän kivijumalainsa jäljessä. Ja heitä  kyllästyttää oma itsensä pahain töitten tähden, joita he ovat tehneet,  kaikkien heidän kauhistustensa tähden.</li>
      <li>Ja he tulevat tietämään, että minä olen Herra; en ole turhaan  puhunut, että minä tuotan teille tämän onnettomuuden.</li>
      <li>Näin sanoo Herra, Herra: Paukuta käsiäsi ja polje jalkaasi ja sano:  `voi!` kaikista Israelin heimon häijyistä kauhistuksista, heidän, jotka  kaatuvat miekkaan, nälkään ja ruttoon.</li>
      <li>Kaukainen kuolee ruttoon, läheinen kaatuu miekkaan, jäljellejäänyt  ja säilynyt kuolee nälkään, ja minä panen vihani täytäntöön heissä.</li>
      <li>Ja te tulette tietämään, että minä olen Herra, kun heitä on  surmattuina heidän kivijumalainsa keskellä, heidän alttariensa  ympärillä, jokaisella korkealla kukkulalla, kaikilla vuorten huipuilla,  jokaisen viheriän puun alla ja jokaisen tuuhean tammen alla, missä  paikassa vain he ovat tarinneet suloista tuoksua kaikille  kivijumalillensa.</li>
      <li>Ja minä ojennan käteni heitä vastaan ja teen maan autiommaksi ja  hävitetymmäksi, kuin on Diblatan erämaa, kaikilla heidän  asuinpaikoillansa; ja he tulevat tietämään, että minä olen Herra."</li>
    </ol>
  </li>
  <li>
    <ol>
      <li>Minulle tuli tämä Herran sana:</li>
      <li>"Sinä, ihmislapsi, näin sanoo Herra, Herra Israelin maalle: Loppu!  Maan neljälle äärelle tulee loppu.</li>
      <li>Nyt tulee sinulle loppu, ja minä lähetän vihani sinua vastaan,  tuomitsen sinut vaelluksesi mukaan ja annan kaikkien kauhistustesi  kohdata sinua.</li>
      <li>En sääli sinua enkä armahda, vaan annan vaelluksesi kohdata sinua, ja  kauhistuksesi tulevat sinun keskellesi, ja te tulette tietämään, että  minä olen Herra.</li>
      <li>Näin sanoo Herra, Herra: Onnettomuus! Yksi ja ainoa onnettomuus!  Katso, se tulee!</li>
      <li>Loppu tulee, tulee loppu! Se heräjää sinua vastaan! Katso, se tulee!</li>
      <li>Vuoro tulee sinulle, maan asuja. Aika tulee, päivä on lähellä:  hämminki, ei ilohuuto vuorilta.</li>
      <li>Nyt minä kohta vuodatan kiivauteni sinun ylitsesi, panen vihani  täytäntöön sinussa, tuomitsen sinut vaelluksesi mukaan ja annan kaikkien  kauhistustesi kohdata sinua.</li>
      <li>En sääli enkä armahda; minä annan vaelluksesi kohdata sinua, ja  kauhistuksesi tulevat sinun keskellesi, ja te tulette tietämään, että  minä, Herra, olen se, joka lyön.</li>
      <li>Katso, päivä! Katso, se tulee! Vuoro on tullut, vitsa kukkii,  julkeus versoo.</li>
      <li>Väkivalta on noussut vitsaksi jumalattomuudelle, ei mitään jää  heistä, ei heidän pauhaavasta joukostansa, ei heidän melustansa; poissa  on heidän komeutensa.</li>
      <li>Tullut on aika, joutunut päivä, älköön ostaja iloitko, älköön myyjä  murehtiko, sillä viha tulee kaiken siellä pauhaavan joukon ylitse.</li>
      <li>Sillä myyjä ei enää palaja myynnöksillensä, vaikka he vielä  jäisivätkin henkiin, sillä näky kaikkea sen pauhaavaa joukkoa vastaan ei  peräydy, eikä kukaan synnillänsä vahvista elämäänsä.</li>
      <li>Puhalletaan torviin, varustetaan kaikki, mutta ei ole lähtijää  sotaan, sillä minun vihani tulee kaiken siellä pauhaavan joukon ylitse.</li>
      <li>Miekka on ulkona, sisällä rutto ja nälkä. Kedolla oleva kuolee  miekkaan, kaupungissa olevan syö nälkä ja rutto.</li>
      <li>Ja jos heitä joitakin pelastuu ja pääsee pakoon, ovat he vuorilla  kuin laaksojen kyyhkyset, ja he vaikertelevat kaikki, syntiänsä kukin.</li>
      <li>Kaikki kädet herpoavat, kaikki polvet käyvät veltoiksi kuin vesi.</li>
      <li>He kääriytyvät säkkeihin, heidät peittää vavistus, kaikilla  kasvoilla on häpeä, ja kaikki päät ovat paljaiksi ajellut.</li>
      <li>Hopeansa he viskaavat kaduille, ja heidän kultansa tulee heille  saastaksi. Heidän kultansa ja hopeansa eivät voi heitä pelastaa Herran  vihan päivänä, eivät he sillä nälkäänsä tyydytä eivätkä vatsaansa täytä;  sillä siitä tuli heille kompastus syntiin.</li>
      <li>Siitä tehtyjen korujen loistolla he ylpeilivät, siitä he tekivät  kauhistavat kuvansa, iljetyksensä; sentähden minä teen sen heille  saastaksi.</li>
      <li>Ja minä annan sen vieraitten käsiin ryöstettäväksi ja maan  jumalattomien saaliiksi, ja ne häpäisevät sen.</li>
      <li>Minä käännän kasvoni heistä pois, niin että minun aarteeni  häväistään: väkivaltaiset menevät sinne ja häpäisevät sen.</li>
      <li>Valmista kahle, sillä maa on täynnä verivelkain tuomiota, ja  kaupunki on täynnä väkivaltaa.</li>
      <li>Ja minä tuon pakanoista pahimmat, ja ne ottavat omiksensa teidän  talonne. Minä teen lopun voimallisten ylpeydestä, ja heidän pyhäkkönsä  häväistään.</li>
      <li>Tulee hätä, ja he etsivät pelastusta, mutta sitä ei ole.</li>
      <li>Häviö tulee häviön jälkeen, sanoma tulee sanoman jälkeen. He  havittelevat näkyä profeetalta; papilta katoaa opetus ja vanhimmilta  neuvo.</li>
      <li>Kuningas murehtii, päämies pukeutuu kauhuun, ja maan kansan kädet  pelosta vapisevat. Minä teen heille heidän teittensä mukaan, ja  tuomitsen heidät heidän tuomioittensa mukaan, ja he tulevat tietämään,  että minä olen Herra."</li>
    </ol>
  </li>
  <li>
    <ol>
      <li>Kuudentena vuotena, kuudennessa kuussa, kuukauden viidentenä päivänä  minä istuin huoneessani, ja Juudan vanhimmat istuivat minun edessäni;  silloin Herran, Herran käsi laskeutui siellä minun päälleni.</li>
      <li>Ja minä näin, ja katso: tulennäköinen hahmo! Ja alaspäin siitä, mikä  näytti sen lanteilta, oli tulta, ja ylöspäin sen lanteista näkyi loiste,  joka oli nähdä niinkuin hehkuva malmi.</li>
      <li>Hän ojensi ikäänkuin käden ja otti minua pääni hiussuortuvasta, ja  henki nosti minut maan ja taivaan välille ja vei minut Jerusalemiin  Jumalan näyissä, sisemmän portin ovelle, joka on pohjoista kohden, sinne  missä oli kiivauspatsas, joka oli herättänyt Herran kiivauden.</li>
      <li>Ja katso, siellä oli Israelin Jumalan kirkkaus, samankaltainen nähdä  kuin se, minkä minä olin nähnyt laaksossa.</li>
      <li>Hän sanoi minulle: "Ihmislapsi, nosta silmäsi pohjoista kohti". Niin  minä nostin silmäni pohjoista kohti, ja katso: pohjoiseen päin  alttariportista oli tuo kiivauspatsas sisäänkäytävässä.</li>
      <li>Ja hän sanoi minulle: "Ihmislapsi, näetkö sinä, mitä he tekevät -  suuria kauhistuksia, joita Israelin heimo tekee täällä, että minä  menisin kauas pois pyhäköstäni? Mutta sinä saat nähdä vielä suurempia  kauhistuksia."</li>
      <li>Ja hän vei minut esipihan ovelle, ja minä näin, ja katso: seinässä  oli jokin aukko.</li>
      <li>Ja hän sanoi minulle: "Ihmislapsi, murtaudu läpi seinän".</li>
      <li>Niin minä murtauduin läpi seinän, ja katso: jokin ovi! Ja hän sanoi  minulle: "Mene ja katso häijyjä kauhistuksia, joita he täällä tekevät".</li>
      <li>Niin minä menin ja näin, ja katso: kaikenkaltaisia inhottavia  matelijain ja karjaeläinten kuvia ja kaikenkaltaisia Israelin heimon  kivijumalia oli piirretty seinään yltympäri.</li>
      <li>Ja niiden edessä seisoi seitsemänkymmentä miestä, Israelin heimon  vanhimpia, ja näiden keskellä seisoi Jaasanja, Saafanin poika; ja  kullakin heillä oli suitsutusastiansa kädessään, ja suitsutuspilvestä  nousi tuoksu.</li>
      <li>Niin hän sanoi minulle: "Näetkö, ihmislapsi, mitä Israelin heimon  vanhimmat tekevät pimeässä, itsekukin kuvakammiossansa?  Sillä he  sanovat:</li>
      <li>`Ei Herra meitä näe; Herra on hyljännyt tämän maan`." Ja hän sanoi  minulle: "Sinä saat nähdä vieläkin suurempia kauhistuksia, joita he  tekevät".</li>
      <li>Ja hän vei minut Herran huoneen portin ovelle, joka on pohjoista  kohden, ja katso: siellä istui naisia itkemässä Tammusta.</li>
      <li>Ja hän sanoi minulle: "Näetkö, ihmislapsi? Vieläkin sinä saat nähdä  kauhistuksia, vielä suurempia kuin nämä."</li>
      <li>Ja hän vei minut Herran huoneen sisemmälle esipihalle, ja katso:  Herran temppelin ovella, eteisen ja alttarin välillä, oli noin  kaksikymmentä viisi miestä. Heillä oli selät Herran temppeliin päin ja  kasvot itään päin, ja päin itää he kumarsivat aurinkoa.</li>
      <li>Ja hän sanoi minulle: "Näitkö, ihmislapsi? Eikö ole Juudan heimolle  kylliksi, että he tekevät kauhistuksia, joita täällä on tehty, koska he  täyttävät maan väkivallalla ja niin aina uudelleen vihoittavat minut?  Katso, kuinka he vievät viiniköynnöksen lehvää nenänsä eteen!</li>
      <li>Mutta minäkin teen, minkä teen, vihassani: en sääli enkä armahda; ja  vaikka he huutavat minun korviini suurella äänellä, minä en heitä  kuule."</li>
    </ol>
  </li>
  <li>
    <ol>
      <li>Sitten hän huusi suurella äänellä minun korviini ja sanoi: "Tulkaa,  kaupungin rankaisijat, ja kullakin olkoon tuhoaseensa kädessään!"</li>
      <li>Ja katso, kuusi miestä tuli Yläportilta päin, joka on pohjoista  kohden, ja kullakin oli kädessä hävitysaseensa. Mutta yksi mies oli  heidän keskellään, puettu pellavavaatteisiin ja vyöllänsä  kirjoitusneuvot. Ja he tulivat ja asettuivat seisomaan vaskialttarin  ääreen.</li>
      <li>Mutta Israelin Jumalan kirkkaus oli kohonnut yläpuolelta kerubin,  jonka yllä se oli ollut, huoneen kynnykselle ja huusi pellavavaatteisiin  puetulle miehelle, jolla oli kirjoitusneuvot vyöllänsä;</li>
      <li>ja Herra sanoi hänelle: "Kierrä kaupungin, Jerusalemin, läpi ja tee  merkki niitten miesten otsiin, jotka huokaavat ja valittavat kaikkia  kauhistuksia, mitä sen keskuudessa tehdään".</li>
      <li>Ja niille toisille hän sanoi minun kuulteni: "Kiertäkää kaupungin  läpi hänen jäljessään ja surmatkaa. Älkää säälikö, älkää armahtako,</li>
      <li>tappakaa tyyten vanhukset, nuorukaiset, neitsyet, lapset ja vaimot,  mutta älkää koskeko keneenkään, jolla on otsassaan merkki; ja alottakaa  minun pyhäköstäni." Niin he alottivat niistä miehistä, vanhimmista,  jotka olivat temppelin edessä.</li>
      <li>Ja hän sanoi heille: "Saastuttakaa temppeli ja täyttäkää esipihat  surmatuilla. Menkää!" Niin he menivät ja surmasivat kaupungissa.</li>
      <li>Mutta kun minä heidän surmatessaan olin jäänyt jäljelle, lankesin  minä kasvoilleni, huusin ja sanoin: "Voi Herra, Herra!  Hävitätkö sinä  Israelin koko jäännöksen, kun vuodatat vihasi Jerusalemin ylitse?"</li>
      <li>Niin hän sanoi minulle: "Israelin ja Juudan heimon syntivelka on ylen  suuri; maa on täynnä verivelkoja, ja kaupunki on täynnä oikeuden  vääristelyä, sillä he sanovat: `Herra on hyljännyt tämän maan, ei Herra  näe`.</li>
      <li>Niinpä minäkään en sääli enkä armahda. Minä annan heidän  vaelluksensa tulla heidän oman päänsä päälle."</li>
      <li>Ja katso, pellavavaatteisiin puettu mies, jolla oli kirjoitusneuvot  vyöllänsä, toi tämän sanan: "Minä olen tehnyt, niinkuin sinä käskit  minun tehdä".</li>
    </ol>
  </li>
  <li>
    <ol>
      <li>Sitten minä näin, ja katso: taivaanvahvuuden yläpuolella, joka oli  kerubien pään päällä, oli ikäänkuin safiirikivi, näöltään valtaistuimen  kaltainen; se näkyi heidän yläpuolellansa.</li>
      <li>Ja hän sanoi pellavavaatteisiin puetulle miehelle näin: "Mene  rattaiden väliin, kerubin alle ja täytä kahmalosi tulisilla hiilillä  kerubien välistä ja sirottele ne yli kaupungin". Niin hän meni minun  silmäini edessä.</li>
      <li>Ja kerubit seisoivat temppelin oikealla puolella, kun mies meni; ja  pilvi peitti sisemmän esipihan.</li>
      <li>Ja Herran kirkkaus kohosi kerubin yltä temppelin kynnykselle, ja  pilvi täytti temppelin, ja esipiha tuli täyteen Herran kirkkauden  hohdetta.</li>
      <li>Ja kerubien siipien kohina kuului ulompaan esipihaan asti kuin  kaikkivaltiaan Jumalan ääni, kun hän puhuu.</li>
      <li>Ja kun hän käski pellavavaatteisiin puettua miestä sanoen: "Ota tulta  rattaiden välistä, kerubien välistä", niin tämä meni ja seisahtui pyörän  ääreen.</li>
      <li>Ja kerubi ojensi kätensä kerubien välitse tuleen, joka oli kerubien  välissä, otti sitä ja antoi pellavavaatteisiin puetun kahmaloon. Tämä  otti sen ja meni ulos.</li>
      <li>Silloin näkyi kerubeilla ikäänkuin ihmiskäsi heidän siipiensä alta.</li>
      <li>Ja minä näin, ja katso: kerubien kohdalla oli neljä pyörää, yksi  pyörä aina yhden kerubin ohella, ja pyörät olivat näöltään niinkuin  krysoliittikivi.</li>
      <li>Ja niillä neljällä näytti olevan sama muoto, niinkuin olisi ollut  sisäkkäin pyörä pyörässä.</li>
      <li>Ne kulkivat neljään eri suuntaansa, kun kulkivat.  Kulkiessaan ne  eivät kääntyneet, sillä minnepäin etumainen meni, sinne ne kulkivat sen  jäljessä; ne eivät kääntyneet kulkiessaan.</li>
      <li>Ja niillä oli koko ruumis ja selät ja kädet ja siivet ja pyörät  täynnä silmiä, yltympäri.</li>
      <li>Niillä neljällä oli pyöränsä; ja pyöriä nimitettiin minun kuulteni  "rattaiksi".</li>
      <li>Ja kullakin oli neljät kasvot: yhdet kerubinkasvot, toiset  ihmiskasvot, kolmannet leijonankasvot ja neljännet kotkankasvot.</li>
      <li>Ja kerubit kohosivat - ne olivat samat olennot, jotka minä olin  nähnyt Kebar-joen varrella. -</li>
      <li>Kun kerubit kulkivat, kulkivat pyörät niiden ohella, ja kun kerubit  nostivat siipensä kohotaksensa ylös maasta, eivät myöskään pyörät  kääntyneet pois niiden ohelta.</li>
      <li>Kun ne seisahtuivat, seisahtuivat nämäkin, ja kun ne kohosivat,  kohosivat nämä niiden kanssa, sillä olentojen henki oli näissä.</li>
      <li>Sitten Herran kirkkaus lähti temppelin kynnykseltä ja asettui  kerubien ylle.</li>
      <li>Ja lähtiessään kerubit nostivat siipensä ja kohosivat maasta minun  silmäini edessä, ja pyörät samalla kuin ne; ja ne seisahtuivat Herran  huoneen itäportin ovelle, ja niiden yläpuolella oli Israelin Jumalan  kirkkaus.</li>
      <li>Nämä olivat samat olennot, jotka minä olin nähnyt Israelin Jumalan  alla Kebar-joen varrella; ja minä tulin tietämään, että ne olivat  kerubeja.</li>
      <li>Neljät kasvot oli kullakin ja neljä siipeä kullakin, ja niiden  siipien alla oli ikäänkuin ihmiskädet.</li>
      <li>Ja niiden kasvot olivat muodoltaan samat, jotka minä olin nähnyt -  sekä niiden näön että ne itsensä - Kebar-joen varrella. Ne kulkivat  kukin suoraan eteenpäin.</li>
    </ol>
  </li>
  <li>
    <ol>
      <li>Sitten Henki nosti minut ja vei minut Herran huoneen itäportille,  joka on itään päin. Ja katso: portin ovella oli kaksikymmentä viisi  miestä, ja minä näin niitten keskellä Jaasanjan, Assurin pojan, ja  Pelatjan, Benajan pojan, kansan päämiehet.</li>
      <li>Ja hän sanoi minulle: "Ihmislapsi, nämä ovat ne miehet, jotka  miettivät turmiota ja pitävät pahaa neuvoa tätä kaupunkia vastaan,</li>
      <li>jotka sanovat: `Ei ole nyt kohta rakennettava taloja: se on pata, me  olemme liha`.</li>
      <li>Sentähden ennusta heitä vastaan, ennusta, ihmislapsi."</li>
      <li>Niin Herran Henki laskeutui minun päälleni ja sanoi minulle: "Sano:  Näin sanoo Herra: Näin te, Israelin heimo, sanotte, ja minä tunnen, mitä  teidän hengestänne nousee.</li>
      <li>Paljon on teidän surmaamianne tässä kaupungissa, ja sen kadut te  olette surmatuilla täyttäneet.</li>
      <li>Sentähden, näin sanoo Herra, Herra: Surmattunne, jotka te olette  heittäneet sen keskelle, ne ovat liha, ja tämä kaupunki on pata, mutta  teidät minä sen keskeltä vien pois.</li>
      <li>Miekkaa te pelkäätte, mutta miekan minä annan tulla teidän päällenne,  sanoo Herra, Herra.</li>
      <li>Pois minä vien teidät sen keskeltä ja annan teidät muukalaisten  käsiin ja teen teidän seassanne tuomiot.</li>
      <li>Te kaadutte miekkaan, Israelin rajalla minä teidät tuomitsen; ja te  tulette tietämään, että minä olen Herra.</li>
      <li>Ei tämä tule teille padaksi ettekä te siihen lihaksi: Israelin  rajalla minä teidät tuomitsen.</li>
      <li>Ja te tulette tietämään, että minä olen Herra - te, jotka ette ole  vaeltaneet minun käskyjeni mukaan ettekä ole tehneet minun oikeuksieni  mukaan, vaan olette tehneet niiden pakanain oikeuksien mukaan, jotka  ovat teidän ympärillänne."</li>
      <li>Kun minä ennustin, niin Pelatja, Benajan poika, kuoli. Niin minä  lankesin kasvoilleni, huusin kovalla äänellä ja sanoin: "Voi Herra,  Herra! Aivanko sinä teet lopun Israelin jäännöksestä?"</li>
      <li>Sitten tuli minulle tämä Herran sana:</li>
      <li>"Ihmislapsi, sinun veljesi, sinun veljesi, sukulaisesi ja koko  Israelin heimo, kaikki, joille Jerusalemin asukkaat sanovat: `Olkaa te  vain kaukana Herrasta, meille on tämä maa annettu perinnöksi!`</li>
      <li>Sano sentähden: Näin sanoo Herra, Herra: Koska minä olen vienyt  heidät kauas pakanain sekaan ja hajottanut heidät muihin maihin, olen  minä ollut heille pyhäkkönä vähän aikaa niissä maissa, joihin he ovat  joutuneet.</li>
      <li>Sano sentähden: Näin sanoo Herra, Herra: Minä kokoan teidät kansojen  seasta ja kerään teidät maista, joihin teidät on hajotettu, ja annan  teille Israelin maan.</li>
      <li>Ja he tulevat sinne ja poistavat siitä kaikki sen iljetykset ja  kaikki sen kauhistukset.</li>
      <li>Ja minä annan heille yhden sydämen, ja uuden hengen minä annan  teidän sisimpäänne, ja minä poistan kivisydämen heidän ruumiistansa ja  annan heille lihasydämen,</li>
      <li>niin että he vaeltavat minun käskyjeni mukaan ja noudattavat minun  oikeuksiani ja pitävät ne; ja he ovat minun kansani, ja minä olen heidän  Jumalansa.</li>
      <li>Mutta joitten sydän vaeltaa heidän iljetystensä ja kauhistustensa  mieltä myöten, niitten vaelluksen minä annan tulla heidän oman päänsä  päälle, sanoo Herra, Herra."</li>
      <li>Sitten kerubit nostivat siipensä ja pyörät samalla kuin ne, ja  Israelin Jumalan kirkkaus oli heidän yläpuolellansa;</li>
      <li>ja Herran kirkkaus kohosi ylös, pois kaupungin keskeltä, ja asettui  vuorelle, joka on itään päin kaupungista.</li>
      <li>Mutta Henki nosti ja vei minut Kaldeaan pakkosiirtolaisten tykö,  näyssä, Jumalan Hengen voimalla; ja näky, jonka olin nähnyt, katosi  minulta.</li>
      <li>Ja minä puhuin pakkosiirtolaisille kaikki Herran sanat, jotka hän  oli minulle näyttänyt.</li>
    </ol>
  </li>
  <li>
    <ol>
      <li>Ja minulle tuli tämä Herran sana:</li>
      <li>"Ihmislapsi, sinä asut uppiniskaisen suvun keskellä, niiden, joilla  on silmät nähdä, mutta eivät näe, ja korvat kuulla, mutta eivät kuule;  sillä he ovat uppiniskainen suku.</li>
      <li>Sinä, ihmislapsi, tee itsellesi matkavarusteet ja mene päiväiseen  aikaan heidän silmäinsä edessä pakkosiirtolaisuuteen; sinun on mentävä  pakkosiirtolaisuuteen omalta paikkakunnaltasi toiseen paikkakuntaan  heidän silmäinsä edessä. Ehkäpä he näkevät sen, sillä he ovat  uppiniskainen suku.</li>
      <li>Ja vie ulos varusteesi, niinkuin pakkosiirtolaiset varusteensa,  päiväiseen aikaan heidän silmäinsä edessä; mutta lähde itse illalla  heidän silmäinsä edessä, niinkuin pakkosiirtolaiset lähtevät.</li>
      <li>Murtaudu läpi seinän heidän silmäinsä edessä ja vie ne siitä ulos.</li>
      <li>Nosta ne hartioillesi heidän silmäinsä edessä ja vie ulos  pilkkopimeässä; peitä kasvosi, niin ettet näe maata. Sillä ennusmerkiksi  minä olen sinut pannut Israelin heimolle."</li>
      <li>Ja minä tein, niinkuin minua oli käsketty: minä vein ulos päiväiseen  aikaan varusteeni, niinkuin pakkosiirtolaiset varusteensa, mutta illalla  minä murtauduin käsin läpi seinän; pilkkopimeässä minä ne vein ulos,  minä nostin ne hartioilleni heidän silmäinsä edessä.</li>
      <li>Mutta aamulla minulle tuli tämä Herran sana:</li>
      <li>"Ihmislapsi, eikö ole Israelin heimo, uppiniskainen suku, sinulle  sanonut: `Mitä sinä teet?`</li>
      <li>Sano heille: Näin sanoo Herra, Herra: Ruhtinasta, joka on  Jerusalemissa, koskee tämä ennustus ja kaikkea Israelin heimoa, mikä on  heidän keskuudessaan.</li>
      <li>Sano: Minä olen teille ennusmerkki: niinkuin minä tein, niin heille  tehdään, pakkosiirtolaisuuteen, vankeuteen he menevät.</li>
      <li>Ruhtinas, joka on heidän keskellänsä, nostaa nostettavansa  hartioilleen ja lähtee ulos pilkkopimeässä; seinästä he murtautuvat  läpi, viedäkseen siitä ulos vietävänsä. Kasvonsa hän peittää, koska hän  ei ole silmillänsä näkevä maata.</li>
      <li>Minä levitän verkkoni hänen ylitsensä, ja hän takertuu minun  pyydykseeni; minä vien hänet Baabeliin, kaldealaisten maahan, mutta sitä  hän ei saa nähdä, ja sinne hän kuolee.</li>
      <li>Ja kaikki, keitä hänellä on ympärillään apunansa, ja kaikki hänen  sotajoukkonsa minä hajotan kaikkiin tuuliin, ja minä ajan niitä takaa  paljastetulla miekalla.</li>
      <li>Ja he tulevat tietämään, että minä olen Herra, kun minä hajotan  heidät pakanain sekaan ja sirotan heidät muihin maihin.</li>
      <li>Mutta vähäisen määrän heitä minä jätän miekasta, nälästä ja rutosta  jäljelle kertomaan pakanain seassa, siellä, minne he joutuvat, kaikista  kauhistuksistansa; ja ne tulevat tietämään, että minä olen Herra."</li>
      <li>Ja minulle tuli tämä Herran sana:</li>
      <li>"Ihmislapsi, syö leipäsi vavisten, juo vetesi väristen ja  huolenalaisena</li>
      <li>ja sano maan kansalle: Näin sanoo Herra, Herra Jerusalemin  asukkaista Israelin maassa: He tulevat syömään leipänsä huolenalaisina  ja juomaan vetensä kauhun vallassa, ja sen maa tulee autioksi kaikesta,  mitä siinä on, kaikkien siinä asuvaisten väkivaltaisuuden tähden.</li>
      <li>Asutut kaupungit joutuvat raunioiksi, ja maa tulee autioksi; ja te  tulette tietämään, että minä olen Herra."</li>
      <li>Ja minulle tuli tämä Herran sana:</li>
      <li>"Ihmislapsi, miksi teillä on tämä pilkkalause Israelin maasta, kun  sanotte: `Aika venyy pitkälle, ja tyhjään raukeavat kaikki näyt?`</li>
      <li>Sentähden sano heille: Näin sanoo Herra, Herra: Minä teen lopun  tästä pilkkalauseesta, niin ettei sitä enää lausuta Israelissa. Sano  heille päinvastoin: Lähellä on aika ja kaikkien näkyjen täyttymys.</li>
      <li>Sillä ei ole oleva enää petollista näkyä, ei liukasta ennustelua  Israelin heimon keskuudessa.</li>
      <li>Sillä minä, Herra, minä puhun; ja minkä sanan minä puhun, se  tapahtuu eikä enää viivy. Sillä teidän aikananne, uppiniskainen suku,  minä sanan puhun ja sen myös täytän, sanoo Herra, Herra."</li>
      <li>Ja minulle tuli tämä Herran sana:</li>
      <li>"Ihmislapsi, katso, Israelin heimo sanoo: `Niihin näkyihin, joita  tämä näkee, on päiviä paljon, ja hän ennustaa kaukaisista ajoista`.</li>
      <li>Sentähden sano heille: Näin sanoo Herra, Herra: Ei viivy enää  yksikään minun sanani: Minkä sanan minä puhun, se tapahtuu, sanoo Herra,  Herra."</li>
    </ol>
  </li>
  <li>
    <ol>
      <li>Ja minulle tuli tämä Herran sana:</li>
      <li>"Ihmislapsi, ennusta Israelin ennustavista profeetoista ja sano  noille, jotka ovat profeettoja oman sydämensä voimasta: Kuulkaa Herran  sana.</li>
      <li>Näin sanoo Herra, Herra: Voi profeettahoukkia, jotka seuraavat omaa  henkeänsä ja sitä, mitä eivät ole nähneet!</li>
      <li>Niinkuin ketut raunioissa ovat sinun profeettasi, Israel.</li>
      <li>Te ette ole nousseet muurin aukkoihin ettekä korjanneet muuria  Israelin heimon ympärillä, että se kestäisi sodassa, Herran päivänä.</li>
      <li>Mitä he ovat nähneet, on petosta, ja heidän ennustelunsa on valhetta,  kun he sanovat: `Näin sanoo Herra`, vaikka Herra ei ole heitä  lähettänyt; ja he muka odottavat, että hän toteuttaisi heidän sanansa.</li>
      <li>Ettekö ole petollisia näkyjä nähneet ja valhe-ennusteluja puhuneet,  kun olette sanoneet: `Näin sanoo Herra`, vaikka minä en ole puhunut?</li>
      <li>Sentähden, näin sanoo Herra, Herra: Koska te olette puhuneet petosta  ja nähneet valhenäkyjä, niin sentähden, katso, minä käyn teidän  kimppuunne, sanoo Herra, Herra.</li>
      <li>Minun käteni on profeettoja vastaan, jotka petosnäkyjä näkevät ja  valhetta ennustelevat. Ei pidä heidän oleman minun kansani yhteydessä,  ei heitä kirjoiteta Israelin heimon kirjaan, eivätkä he tule Israelin  maahan; ja te tulette tietämään, että minä olen Herra, Herra.</li>
      <li>Koska he, koska he vievät minun kansani harhaan, sanoen: `rauha!`,  vaikka ei rauhaa ole, ja katso, koska he, kun kansa rakentaa seinän,  valkaisevat sen kalkilla,</li>
      <li>niin sano noille kalkilla-valkaisijoille, että se kaatuu.  Tulee  kaatosade, te syöksytte alas, raekivet, ja sinä pusket puhki,  myrskynpuuska,</li>
      <li>ja katso, seinä kaatuu! Eikö silloin teiltä kysytä: `Missä on  valkaisu, jonka olette sivelleet?`</li>
      <li>Sentähden, näin sanoo Herra, Herra: Minä kiivaudessani annan  myrskynpuuskan puhjeta, kaatosade tulee minun vihastani ja raekivet  minun kiivaudestani, niin että tulee loppu.</li>
      <li>Minä hajotan seinän, jonka te olitte kalkilla valkaisseet, ja  syöksen sen maahan, niin että sen perustus paljastuu; niin se kaatuu, ja  te saatte siinä lopun. Ja te tulette tietämään, että minä olen Herra.</li>
      <li>Niin minä panen kiivauteni täytäntöön seinässä ja niissä, jotka sen  kalkilla valkaisivat, ja sanon teille: Ei ole enää seinää eikä sen  valkaisijoita,</li>
      <li>Israelin profeettoja, jotka ennustivat Jerusalemista ja näkivät  sille rauhan näkyjä, vaikka ei rauhaa ollut; sanoo Herra, Herra.</li>
      <li>Ja sinä, ihmislapsi, käännä kasvosi kansasi tyttäriä vastaan, jotka  joutuvat hurmoksiin oman sydämensä voimasta, ja ennusta heitä vastaan</li>
      <li>ja sano: Näin sanoo Herra, Herra: Voi niitä naisia, jotka sitovat  taikasiteet kaikkiin ranteisiin ja tekevät hunnut kaikenkorkuisiin  päihin pyydystääksensä sieluja! Toisia sieluja te pyydystätte minun  kansaltani pois, toisten sielujen annatte elää omaksi eduksenne.</li>
      <li>Ja te häpäisette minut kansani edessä muutamista ohrakourallisista  ja leipäpalasista, kun kuoletatte sieluja, joiden ei olisi kuoltava, ja  annatte elää sielujen, jotka eivät saisi elää; kun valhettelette minun  kansalleni, joka kuuntelee valhetta.</li>
      <li>Sentähden, näin sanoo Herra, Herra: Minä käyn käsiksi teidän  taikasiteisiinne, joilla olette pyydystäneet sieluja niinkuin lintuja,  ja revin ne teidän käsivarsistanne ja lasken ne sielut irti - sielut,  jotka te olette pyydystäneet - niinkuin linnut.</li>
      <li>Ja minä revin teidän huntunne ja pelastan kansani teidän käsistänne,  niin etteivät he enää joudu teidän kätenne saaliiksi; ja te tulette  tietämään, että minä olen Herra.</li>
      <li>Koska olette valheella murehduttaneet vanhurskaan sydämen, vaikka  minä en tahtonut häntä murehduttaa, ja olette vahvistaneet jumalattoman  käsiä, ettei hän kääntyisi pahalta tieltänsä ja saisi elää,</li>
      <li>sentähden ette enää saa petosnäkyjä nähdä ettekä ennustella  ennustelujanne, vaan minä pelastan kansani teidän käsistänne; ja te  tulette tietämään, että minä olen Herra."</li>
    </ol>
  </li>
  <li>
    <ol>
      <li>Minun luokseni tuli miehiä Israelin vanhinten joukosta, ja he  istuivat minun eteeni.</li>
      <li>Niin minulle tuli tämä Herran sana:</li>
      <li>"Ihmislapsi, nämä miehet ovat sulkeneet kivijumalansa sydämeensä ja  asettaneet kasvojensa eteen sen, mikä heille oli kompastukseksi syntiin.  Antaisinko minä heidän kysyä minulta neuvoa?</li>
      <li>Sentähden puhuttele heitä ja sano heille: Näin sanoo Herra, Herra:  Kuka ikinä israelilainen sulkee kivijumalansa sydämeensä ja asettaa  kasvojensa eteen sen, mikä hänelle oli kompastukseksi syntiin, ja sitten  menee profeetan tykö, hänelle minä, Herra, kyllä annan vastauksen -  hänelle ja hänen monille kivijumalilleen,</li>
      <li>ja tartun Israelin heimoa sydämeen, koska he ovat kääntyneet minusta  pois kaikki tyynni seuraamalla kivijumaliansa.</li>
      <li>Sentähden sano Israelin heimolle: Näin sanoo Herra, Herra: Kääntykää,  ja kääntykää pois kivijumalistanne ja kääntäkää kasvonne pois kaikista  kauhistuksistanne.</li>
      <li>Sillä kuka ikinä israelilainen tai muukalainen, joka asuu Israelissa,  luopuu minusta ja sulkee kivijumalansa sydämeensä ja asettaa kasvojensa  eteen sen, mikä hänelle oli kompastukseksi syntiin, ja sitten menee  profeetan tykö kysymään itsellensä neuvoa minulta, hänelle minä, Herra,  itse annan vastauksen.</li>
      <li>Minä käännän kasvoni sitä miestä vastaan, teen hänet merkiksi ja  sananlaskuksi ja hävitän hänet kansastani; ja te tulette tietämään, että  minä olen Herra.</li>
      <li>Mutta jos profeetta antaa viekoitella itsensä ja sanoo sanan, niin  minä, Herra, olen sen profeetan viekoitellut; ja minä ojennan käteni  häntä vastaan ja hävitän hänet kansastani Israelista.</li>
      <li>Heidän on kannettava syntinsä - niinkuin kysyjän synti, niin on  profeetankin synti -</li>
      <li>etteivät he, Israelin heimo, enää eksyisi minusta pois eivätkä enää  saastuttaisi itseänsä kaikilla rikkomuksillaan, vaan olisivat minun  kansani ja minä olisin heidän Jumalansa; sanoo Herra, Herra."</li>
      <li>Ja minulle tuli tämä Herran sana:</li>
      <li>"Ihmislapsi! Jos maa tekisi syntiä minua vastaan olemalla uskoton ja  minä ojentaisin sitä vastaan käteni ja murtaisin siltä leivän tuen ja  lähettäisin siihen nälän ja hävittäisin siitä ihmiset ja eläimet,</li>
      <li>ja sen keskellä olisivat nämä kolme miestä: Nooa, Daniel ja Job,  niin oman henkensä he vanhurskaudellaan pelastaisivat; sanoo Herra,  Herra.</li>
      <li>Jos minä antaisin pahain petoeläinten käydä halki maan ja ne  riistäisivät siltä lapset ja se tulisi autioksi, niin ettei kukaan  siellä kulkisi petoeläinten tähden,</li>
      <li>niin nämä kolme miestä, jos olisivat sen keskellä, eivät voisi -  niin totta kuin minä elän, sanoo Herra, Herra - pelastaa poikiansa eikä  tyttäriänsä; ainoastaan he itse pelastuisivat, mutta maa tulisi  autioksi.</li>
      <li>Taikka jos minä antaisin miekan tulla tämän maan yli ja sanoisin:  `Miekka, käy halki maan!` ja hävittäisin siitä ihmiset ja eläimet,</li>
      <li>ja sen keskellä olisivat nämä kolme miestä, eivät he voisi - niin  totta kuin minä elän, sanoo Herra, Herra - pelastaa poikiansa eikä  tyttäriänsä, vaan ainoastaan he itse pelastuisivat.</li>
      <li>Taikka, jos minä lähettäisin ruton tähän maahan ja vuodattaisin  vihani sen ylitse verenä, niin että hävittäisin siitä ihmiset ja  eläimet,</li>
      <li>ja Nooa ja Daniel ja Job olisivat sen keskellä, eivät he voisi -  niin totta kuin minä elän, sanoo Herra, Herra - pelastaa poikaansa eikä  tytärtänsä; vain itse he vanhurskaudellaan pelastaisivat henkensä.</li>
      <li>Mutta näin sanoo Herra, Herra: Mitä sitten, kun minä lähetän  Jerusalemin yli neljä kovaa tuomiotani: miekan, nälän, pahat petoeläimet  ja ruton hävittämään siitä ihmiset ja eläimet!</li>
      <li>Mutta katso, sinne on jäävä jäljelle pelastuneita, poikia ja  tyttäriä, jotka viedään pois. Katso, ne tulevat teidän luoksenne, ja te  näette heidän vaelluksensa ja tekonsa ja tulette lohdutetuiksi siitä  onnettomuudesta, jonka minä olen tuottanut Jerusalemille, kaikesta,  minkä olen sille tuottanut.</li>
      <li>He lohduttavat teitä, kun näette heidän vaelluksensa ja tekonsa. Ja  te tulette tietämään, etten minä syyttä ole tehnyt sitä kaikkea, minkä  olen sille tehnyt; sanoo Herra, Herra."</li>
    </ol>
  </li>
  <li>
    <ol>
      <li>Ja minulle tuli tämä Herran sana:</li>
      <li>"Ihmislapsi, mikä parempi on viinipuu kuin kaikki muut puut, tuo  köynnös, joka on metsän puitten seassa?</li>
      <li>Otetaanko siitä puuta, josta tehdään tarviskalu? Otetaanko siitä  vaarnaakaan, johon ripustetaan kaikkea tavaraa?</li>
      <li>Katso, se annetaan tulen kulutettavaksi. Sen molemmat päät on tuli  kuluttanut, ja sen keskus on kärventynyt - kelpaako se tarviskaluksi?</li>
      <li>Katso, silloinkaan, kun se eheä oli, ei siitä voinut tarviskalua  tehdä, saati sitten, kun tuli on sen kuluttanut ja se on kärventynyt -  silloinko siitä tehtäisiin tarviskalu?</li>
      <li>Sentähden, näin sanoo Herra, Herra: Niinkuin metsän puitten seassa  käy viinipuulle, jonka minä olen antanut tulen kulutettavaksi, niin minä  annan käydä myös Jerusalemin asukkaille.</li>
      <li>Minä käännän kasvoni heitä vastaan: tulesta he ovat päässeet, mutta  tuli heidät kuluttaa; ja te tulette tietämään, että minä olen Herra, kun  minä käännän kasvoni heitä vastaan.</li>
      <li>Ja minä teen maan autioksi, koska he ovat olleet uskottomat; sanoo  Herra, Herra."</li>
    </ol>
  </li>
  <li>
    <ol>
      <li>Ja minulle tuli tämä Herran sana:</li>
      <li>"Ihmislapsi, ilmoita Jerusalemille sen kauhistukset</li>
      <li>ja sano: Näin sanoo Jerusalemille Herra, Herra: Sinun sukusi ja  syntysi on kanaanilaisten maasta; isäsi oli amorilainen ja äitisi  heettiläinen.</li>
      <li>Ja näin oli sinun syntymäsi: sinä päivänä, jona synnyit, sinulta ei  leikattu napanuoraa, sinua ei pesty vedellä, että olisit puhdistunut,  sinua ei hierottu suolalla eikä sinua kääritty kapaloihin.</li>
      <li>Ei kenkään sinua säälinyt, niin että olisi tehnyt sinulle mitään  tällaista ja armahtanut sinua, vaan sinut pantiin heitteille kedolle:  niin halpana pidettiin sinun henkesi sinä päivänä, jona synnyit.</li>
      <li>Mutta minä kuljin ohitsesi ja näin sinut, kun sätkyttelit verissäsi.  Ja minä sanoin sinulle, kun olit siinä verissäsi: `Sinun pitää elämän` -  niin sanoin minä sinulle, kun olit siinä verissäsi: `Sinun pitää elämän,</li>
      <li>minä teen sinut kymmentuhansiksi kuin pellon laihon`. Sitten sinä  vartuit, tulit isoksi ja ehdit kauneimpaan kukoistukseesi, rintasi  paisuivat, ja hiuksesi kasvoivat; mutta vielä sinä olit alaston ja  paljas.</li>
      <li>Niin minä kuljin ohitsesi ja näin sinut, ja katso, sinun aikasi oli  lemmen aika. Ja minä levitin liepeeni sinun ylitsesi ja peitin häpysi.  Ja minä vannoin sinulle ja menin liittoon sinun kanssasi, sanoo Herra,  Herra; ja sinä tulit minun omakseni.</li>
      <li>Minä pesin sinut vedellä, huuhtelin sinut verestäsi ja voitelin sinut  öljyllä.</li>
      <li>Minä puetin sinut kirjaeltuihin vaatteisiin, kengitsin sinut  sireeninnahkakenkiin, sidoin päähäsi hienopellavaisen siteen ja hunnutin  sinut silkillä.</li>
      <li>Minä koristin sinut koruilla, panin rannerenkaat käsiisi ja käädyt  kaulaasi,</li>
      <li>panin nenärenkaan nenääsi, korvarenkaat korviisi ja päähäsi kauniin  kruunun.</li>
      <li>Niin koristettiin sinut kullalla ja hopealla, sinun pukusi oli  hienoa pellavaa, silkkiä ja kirjaeltua vaatetta, ja sinä sait syödä  lestyjä jauhoja, hunajata ja öljyä. Sinusta tuli ylenmäärin kaunis, ja  sinä kelpasit kuninkaalliseen arvoon.</li>
      <li>Ja sinun maineesi kulki pakanakansoihin kauneutesi tähden, sillä se  oli täydellinen niiden kaunistusten takia, jotka minä sinun yllesi  panin; sanoo Herra, Herra.</li>
      <li>Mutta sinä luotit kauneuteesi ja harjoitit haureutta maineesi  nojalla ja vuodatit haureuttasi jokaiselle ohikulkijalle: `Saakoon  tuokin!`</li>
      <li>Sinä otit vaatteitasi ja teit itsellesi kirjavia uhrikukkuloita ja  harjoitit haureutta niiden päällä - moista ei ole tapahtunut eikä ole  tapahtuva -</li>
      <li>Sinä otit korukalujasi, minun kultaani ja hopeatani, jota minä olin  sinulle antanut, ja teit itsellesi miehenkuvia ja harjoitit haureutta  niiden kanssa.</li>
      <li>Sinä otit kirjaeltuja vaatteitasi ja verhosit ne niillä; ja minun  öljyni ja suitsukkeeni sinä panit niiden eteen.</li>
      <li>Ruokani, jota minä sinulle annoin - minähän syötin sinua lestyillä  jauhoilla, öljyllä ja hunajalla - sinä panit niiden eteen suloiseksi  tuoksuksi. Näin tapahtui, sanoo Herra, Herra.</li>
      <li>Sinä otit poikasi ja tyttäresi, jotka olit minulle synnyttänyt, ja  teurastit heidät niiden syödä. Eikö riittänyt sinulle haureutesi,</li>
      <li>kun vielä teurastit minun poikani ja annoit heidät poltettaviksi  uhrina niille?</li>
      <li>Ja kaikkien kauhistustesi ja haureutesi ohessa sinä et muistanut  nuoruutesi päiviä, jolloin olit alaston ja paljas ja sätkyttelit  verissäsi.</li>
      <li>Ja kaiken muun pahuutesi lisäksi - voi, voi sinua! sanoo Herra,  Herra -</li>
      <li>sinä rakensit itsellesi korokkeita ja teit itsellesi kumpuja  kaikille toreille;</li>
      <li>kaikkiin kadunkulmiin sinä rakensit kumpujasi ja häpäisit  kauneutesi, levitit sääresi jokaiselle ohikulkijalle ja yhä lisäsit  haureuttasi.</li>
      <li>Sinä harjoitit haureutta naapuriesi, Egyptin suurijäsenisten  poikain, kanssa ja yhä lisäsit haureuttasi ja niin vihoitit minut.</li>
      <li>Ja katso, minä ojensin käteni sinua vastaan ja vähensin sinun  määräosasi ja jätin sinut vihollistesi, filistealaisten tyttärien,  raivon valtaan, jotka häpesivät sinun iljettävää vaellustasi.</li>
      <li>Sitten sinä harjoitit haureutta Assurin poikain kanssa, koska et  voinut saada kyllääsi; ja vaikka harjoitit haureutta heidän kanssansa,  et sittenkään kyllääsi saanut.</li>
      <li>Sitten sinä yhä enensit haureuttasi kauppiasten maahan päin,  Kaldeaan, mutta et siitäkään saanut kyllääsi.</li>
      <li>Kuinka himosta hiukeava olikaan sinun sydämesi, sanoo Herra, Herra,  kun teit tämän kaiken, niinkuin tekee itse pääportto;</li>
      <li>kun rakensit korokkeesi kaikkiin kadunkulmiin ja teit kumpusi  kaikille toreille! Mutta siinä sinä olit erilainen kuin muut portot,  että halveksuit portonpalkkaa -</li>
      <li>avionrikkoja-vaimo, joka miehensä sijaan ottaa vieraita!</li>
      <li>Kaikille muille portoille annetaan lahja, mutta sinä annoit  portonlahjojasi kaikille rakastajillesi ja haureudessasi lahjoit heitä  tulemaan luoksesi joka taholta.</li>
      <li>Sinun oli haureudessasi laita päinvastoin kuin muitten naisten:  sinun perässäsi ei juostu haureuteen, ja sinä maksoit portonpalkkaa,  mutta sinulle portonpalkkaa ei maksettu; näin se oli päinvastoin.</li>
      <li>Sentähden, sinä portto, kuule Herran sana:</li>
      <li>Näin sanoo Herra, Herra: Koska olet antanut riettautesi vuotaa ja  olet paljastanut häpysi haureudessasi kaikille rakastajillesi ja  kaikille kauhistaville kivijumalillesi, sekä lastesi veren tähden, jonka  olet niille antanut,</li>
      <li>sentähden, katso, minä kokoan kaikki sinun rakastajasi, jotka olivat  sinulle mieleen, kaikki, joita sinä rakastit, ja kaikki, joihin  kyllästyit, ne minä kokoan sinua vastaan joka taholta ja paljastan  heille sinun häpysi, niin että he näkevät koko häpysi.</li>
      <li>Minä tuomitsen sinut sen mukaan, mitä on säädetty avionrikkoja- ja  verenvuodattaja-naisista, ja annan vihassa ja kiivaudessa sinun veresi  vuotaa.</li>
      <li>Ja minä annan sinut heidän käsiinsä, ja he hajottavat sinun  korokkeesi, kukistavat sinun kumpusi, raastavat sinulta vaatteesi,  ottavat korukalusi ja jättävät sinut alastomaksi ja paljaaksi.</li>
      <li>He nostattavat kansanjoukon sinua vastaan, ja ne kivittävät sinut,  hakkaavat sinut maahan miekoillansa,</li>
      <li>polttavat tulella sinun talosi ja panevat sinussa toimeen tuomiot  paljojen naisten silmäin edessä. Minä teen lopun sinun  porttona-olostasi, etkä sinä enää sitten portonpalkkoja maksa.</li>
      <li>Niin minä tyydytän vihani sinussa, niin että minun kiivauteni  sinusta väistyy, ja minä tyynnyn enkä enää ole vihastunut.</li>
      <li>Koska et muistanut nuoruutesi päiviä, vaan ärsytit minut kaikilla  näillä, niin katso: minäkin annan sinun vaelluksesi tulla oman pääsi  päälle, sanoo Herra, Herra. Etkö sinä tehnyt näitä iljetyksiä kaikkien  kauhistustesi lisäksi?</li>
      <li>Katso, jokainen, joka sananlaskuja lausuu, on lausuva sinusta:  `Tytär tulee äitiinsä`.</li>
      <li>Sinä olet äitisi tytär, hänen, joka vieroi miestään ja lapsiansa, ja  olet sisartesi sisar, heidän, jotka vieroivat miehiään ja lapsiansa:  teidän äitinne oli heettiläinen ja isänne amorilainen.</li>
      <li>Isompi sisaresi oli Samaria tyttärineen, joka asui vasemmalla  puolellasi, ja pienempi sisaresi, joka asui oikealla puolellasi, oli  Sodoma tyttärineen.</li>
      <li>Mutta sinä et vaeltanut heidän teitänsä etkä tehnyt kauhistuksia  samalla tavoin kuin he: vähän aikaa vain, niin sinä jo teit  kelvottomammin kuin he kaikilla teilläsi.</li>
      <li>Niin totta kuin minä elän, sanoo Herra, Herra: ei totisesti sisaresi  Sodoma tyttärineen tehnyt sitä, mitä sinä tyttärinesi olet tehnyt.</li>
      <li>Katso, tämä oli sisaresi Sodoman synti: ylpeys, leivän  yltäkylläisyys ja huoleton lepo hänellä ja hänen tyttärillään; mutta  kurjaa ja köyhää hän ei kädestä ottanut.</li>
      <li>He korskeilivat ja tekivät kauhistuksia minun edessäni, ja minä, kun  sen näin, toimitin heidät pois.</li>
      <li>Ja Samaria ei tehnyt puoltakaan sinun syntiesi vertaa; mutta sinä  olet tehnyt kauhistuksia paljon enemmän kuin he, niin että olet kaikilla  kauhistuksillasi, joita olet tehnyt, saanut sisaresi näyttämään  vanhurskailta.</li>
      <li>Niinpä kanna myös sinä häpeäsi, kun olet hankkinut moisen hyvityksen  sisarillesi: sinun syntiesi takia, kun olet menetellyt vielä  kauhistavammin kuin he, ovat he vanhurskaampia kuin sinä. Häpeä sinäkin  ja kanna häpeäsi, kun olet saanut sisaresi näyttämään vanhurskailta.</li>
      <li>Ja minä tahdon kääntää heidän kohtalonsa: Sodoman ja hänen  tyttäriensä kohtalon sekä Samarian ja hänen tyttäriensä kohtalon; ja  minä tahdon kääntää sinun kohtalosi, sinun, joka olet heidän  keskellänsä,</li>
      <li>että kantaisit häpeäsi ja olisit häpeissäsi kaikesta, mitä teit, kun  lohdutit heidät.</li>
      <li>Sinun sisaresi - Sodoma tyttärineen saa palata entisellensä, ja  Samaria tyttärineen saa palata entisellensä. Ja sinä tyttärinesi saat  palata entisellesi.</li>
      <li>Eikö ollut sisaresi Sodoma huhupuheena sinun suussasi sinun  ylpeytesi aikana,</li>
      <li>ennenkuin sinun oma pahuutesi paljastui, silloin kun jouduit Aramin  tyttärien ja kaikkien heidän ympärillään asuvaisten, filistealaisten  tyttärien, häväistäväksi, jotka joka taholta pilkkaavat sinua?</li>
      <li>Sinä saat kantaa iljetyksesi ja kauhistuksesi, sanoo Herra.</li>
      <li>Sillä näin sanoo Herra, Herra: Minä olen tehnyt sinulle sen mukaan,  kuin sinä olet tehnyt, kun olet pitänyt valan halpana ja rikkonut  liiton.</li>
      <li>Mutta minä muistan liittoni, jonka tein sinun kanssasi sinun  nuoruutesi päivinä, ja minä teen sinun kanssasi iankaikkisen liiton.</li>
      <li>Ja sinä muistat vaelluksesi ja häpeät, kun otat vastaan sisaresi,  ne, jotka ovat sinua isommat, ynnä ne, jotka ovat sinua pienemmät, ja  minä annan heidät sinulle tyttäriksi; mutta en sinun liittosi voimasta.</li>
      <li>Ja minä teen liittoni sinun kanssasi, ja sinä tulet tietämään, että  minä olen Herra.</li>
      <li>Niin sinä muistat ja häpeät etkä voi häpeäsi tähden suutasi avata,  kun minä annan sinulle anteeksi kaikki, mitä sinä tehnyt olet; sanoo  Herra, Herra."</li>
    </ol>
  </li>
  <li>
    <ol>
      <li>Ja minulle tuli tämä Herran sana:</li>
      <li>"Ihmislapsi, esitä arvoitus ja lausu vertaus Israelin heimolle</li>
      <li>ja sano: Näin sanoo Herra, Herra: Suuri kotka, suurisiipinen,  pitkäsulkainen, täysihöyheninen, kirjava, tuli Libanonille ja otti  latvuksen setripuusta.</li>
      <li>Hän taittoi siitä latvalehvän ja vei sen kauppiasten maahan, asetti  sen kauppurien kaupunkiin.</li>
      <li>Sitten hän otti siitä maasta taimen ja pani sen kylvöpeltoon.  Hän  otti sen ja pani pajuksi runsaan veden ääreen.</li>
      <li>Se versoi, ja siitä tuli rehevä viinipuu, matalakasvuinen; sen oksien  tuli kääntyä kotkaan päin ja sen juurten olla hänen allansa. Siitä tuli  viinipuu, se teki haaroja, työnsi oksia.</li>
      <li>Mutta oli toinen suuri kotka, suurisiipinen, runsashöyheninen; ja  katso, tämä viinipuu ojensi juurensa sitä kotkaa kohti ja työnsi oksansa  siihen päin, sen kasteltaviksi, siitä penkereestä, johon se oli  istutettu.</li>
      <li>Se oli istutettu hyvään peltoon, runsaan veden ääreen, että se tekisi  lehviä, kantaisi hedelmää ja tulisi ihanaksi viinipuuksi.</li>
      <li>Sano: Näin sanoo Herra, Herra: Menestyyköhän se? Eiköhän kotka kisko  ylös sen juuria ja raasta sen hedelmiä; niin että kaikki siitä versoneet  lehdet kuivuvat ja puu kuivuu? Eikä tarvita suurta voimaa, ei paljoa  väkeä sen nostamiseksi juuriltansa.</li>
      <li>Katso, istutettu se on - menestyyköhän se? Eiköhän se kuivu, kun  siihen käy itätuuli, kuivu penkereessä, jossa se versoi?"</li>
      <li>Ja minulle tuli tämä Herran sana:</li>
      <li>"Sano uppiniskaiselle suvulle: Ettekö te tiedä, mitä tämä  tarkoittaa? Sano: Katso, Baabelin kuningas tuli Jerusalemiin, otti sen  kuninkaan ja päämiehet ja vei heidät luoksensa Baabeliin.</li>
      <li>Ja hän otti yhden kuninkaallisesta suvusta, teki hänen kanssansa  liiton ja otti häneltä valan, mutta maan mahtavat hän vei mukanaan,</li>
      <li>että valtakunta tulisi vähäpätöiseksi eikä kohoaisi, että se pitäisi  liittonsa ja liitto pysyisi.</li>
      <li>Mutta hän kapinoi häntä vastaan ja laittoi lähettiläänsä Egyptiin,  että hänelle annettaisiin hevosia ja paljon väkeä.  Menestyyköhän se,  pelastuukohan se, joka tällaista tekee?  Pelastuuko se, joka liiton  rikkoo?</li>
      <li>Niin totta kuin minä elän, sanoo Herra, Herra: sen kuninkaan  asuinpaikalla, joka hänet kuninkaaksi teki, jonka valan hän on halpana  pitänyt ja jonka liiton hän on rikkonut, sen luona, keskellä Baabelia,  hänen totisesti on kuoltava.</li>
      <li>Ja farao suurella sotajoukollaan ja paljolla väellään ei tee mitään  hänen hyväkseen sodassa, kun luodaan valli ja rakennetaan  saartovarusteet paljojen ihmisten hävittämiseksi.</li>
      <li>Hän piti halpana valan ja rikkoi liiton; katso, vaikka oli kättä  lyönyt, hän teki kaiken tämän - ei hän pelastu.</li>
      <li>Sentähden, näin sanoo Herra, Herra: Niin totta kuin minä elän, niin  valani, jonka hän halpana piti, ja liittoni, jonka hän rikkoi, minä  annan totisesti tulla hänen päänsä päälle.</li>
      <li>Minä levitän verkkoni hänen ylitsensä, ja hän takertuu minun  pyydykseeni. Minä vien hänet Baabeliin ja käyn siellä oikeutta hänen  kanssansa hänen uskottomuudestaan, jota hän on osoittanut minua kohtaan.</li>
      <li>Ja kaikki hänen pakolaisensa kaikista hänen sotajoukoistaan kaatuvat  miekkaan, ja jäljellejääneet hajotetaan kaikkiin tuuliin. Ja te tulette  tietämään, että minä, Herra, olen puhunut.</li>
      <li>Näin sanoo Herra, Herra: Mutta minä otan yhden latvuksen siitä  korkeasta setripuusta ja istutan sen; hennon latvalehvän minä siitä  taitan ja istutan korkealle ja jyrkälle vuorelle.</li>
      <li>Israelin vuoren korkeuteen minä sen istutan: ja se kantaa lehviä ja  tekee hedelmää, ja siitä tulee mahtava setri. Ja sen alla asuvat kaikki  linnut, kaikki, mitä siivekästä on; ne asuvat sen oksain varjossa.</li>
      <li>Ja kaikki metsän puut tulevat tietämään, että minä olen Herra, joka  teen korkean puun matalaksi ja matalan puun korkeaksi, tuoreen puun  kuivaksi ja kuivan puun kukoistavaksi.  Minä, Herra, Herra, olen  puhunut, ja minä sen teen."</li>
    </ol>
  </li>
  <li>
    <ol>
      <li>Ja minulle tuli tämä Herran sana:</li>
      <li>"Mikä teillä on, kun te lausutte tätä pilkkalausetta Israelin maasta:  `Isät söivät raakoja rypäleitä, lasten hampaat heltyivät`?</li>
      <li>Niin totta kuin minä elän, sanoo Herra, Herra, ei tule teidän enää  lausua tätä pilkkalausetta Israelissa.</li>
      <li>Katso, kaikki sielut ovat minun: niinkuin isän sielu, niin pojankin  sielu - ne ovat minun. Se sielu, joka syntiä tekee - sen on kuoltava.</li>
      <li>Jos mies on vanhurskas ja tekee oikeuden ja vanhurskauden:</li>
      <li>ei syö uhrivuorilla, ei luo silmiänsä Israelin heimon kivijumaliin,  ei saastuta lähimmäisensä vaimoa, ei ryhdy naiseen, joka on  kuukautistilassa,</li>
      <li>ei sorra toista, vaan antaa takaisin velanpantin, ei riistä eikä  raasta, vaan antaa leipäänsä nälkäiselle, verhoaa vaatteella alastonta,</li>
      <li>ei anna rahaansa korolle, ei ota voittoa, vaan pidättää kätensä  vääryydestä, tekee oikean tuomion miesten välillä,</li>
      <li>vaeltaa minun käskyjeni mukaan ja noudattaa minun oikeuksiani, niin  että tekee sitä, mikä oikein on - hän on vanhurskas, hän totisesti saa  elää, sanoo Herra, Herra.</li>
      <li>Mutta jos hänelle on syntynyt poika, väkivaltainen, verenvuodattaja,  joka tekee yhtäkin näistä,</li>
      <li>mitä hän itse ei ole tehnyt: syö uhrivuorilla, saastuttaa  lähimmäisensä vaimon,</li>
      <li>sortaa kurjaa ja köyhää, riistää ja raastaa,  ei anna takaisin panttia, luo silmänsä kivijumaliin, tekee kauhistuksia,</li>
      <li>antaa rahansa korolle ja ottaa voittoa - saisiko tämä elää?  Ei hän  saa elää: kaikkia näitä kauhistuksia hän on tehnyt, hänet on kuolemalla  rangaistava; hän on verivelan alainen.</li>
      <li>Mutta katso, jos tälle on syntynyt poika ja hän näkee kaikki isänsä  synnit, jotka tämä on tehnyt - näkee ne eikä tee sellaisia:</li>
      <li>ei syö uhrivuorilla, ei luo silmiänsä Israelin heimon kivijumaliin,  ei saastuta lähimmäisensä vaimoa,</li>
      <li>ei sorra toista, ei ota panttia, ei riistä eikä raasta, vaan antaa  leipäänsä nälkäiselle, verhoaa vaatteella alastonta,</li>
      <li>pidättää kätensä kurjasta, ei ota korkoa eikä voittoa, vaan tekee  minun oikeuksieni mukaan, vaeltaa käskyjeni mukaan - hänen ei ole  kuoltava isänsä syntivelan tähden, hän totisesti saa elää.</li>
      <li>Hänen isänsä taas kun teki väkivallan töitä, riisti ja raastoi  veljeltänsä ja teki kansansa keskuudessa sitä, mikä ei ole hyvää, niin  katso, hänen oli kuoltava syntivelkansa tähden.</li>
      <li>Ja vielä te kysytte: `Minkätähden ei poika kanna isän syntivelkaa?`  Kun poika on tehnyt oikeuden ja vanhurskauden, noudattanut kaikkia minun  käskyjäni ja tehnyt niitten mukaan, hän totisesti saa elää. Se sielu,  joka syntiä tekee - sen on kuoltava.</li>
      <li>Poika ei kanna isän syntivelkaa, eikä isä kanna pojan syntivelkaa.  Vanhurskaan ylitse on tuleva hänen vanhurskautensa, ja jumalattoman  ylitse on tuleva hänen jumalattomuutensa.</li>
      <li>Ja jos jumalaton kääntyy pois kaikesta synnistänsä, mitä hän on  tehnyt, ja noudattaa kaikkia minun käskyjäni ja tekee oikeuden ja  vanhurskauden, hän totisesti saa elää; ei hänen ole kuoltava.</li>
      <li>Ei yhtäkään hänen synneistänsä, jotka hän on tehnyt, muisteta;  vanhurskautensa tähden, jota hän on noudattanut, hän saa elää.</li>
      <li>Olisiko minulle mieleen jumalattoman kuolema, sanoo Herra, Herra;  eikö se, että hän kääntyy pois teiltänsä ja elää?</li>
      <li>Ja jos vanhurskas kääntyy pois vanhurskaudestansa ja tekee  vääryyttä, tekee kaikkien niiden kauhistusten kaltaisia, joita jumalaton  tekee - saisiko hän tehdä niin ja elää? Ei yhtäkään hänen vanhurskasta  tekoansa, jonka hän on tehnyt, muisteta.  Uskottomuutensa tähden, johon  hän on langennut, ja syntinsä tähden, jota on tehnyt, niiden tähden  hänen on kuoltava.</li>
      <li>Ja vielä te sanotte: `Herran tie ei ole oikea`. Kuulkaa siis, te  Israelin heimo! Minunko tieni ei olisi oikea? Eikö niin: teidän omat  tienne eivät ole oikeat!</li>
      <li>Jos vanhurskas kääntyy pois vanhurskaudestansa ja tekee vääryyttä,  sentähden hänen on kuoltava; vääryytensä tähden, jota on tehnyt, hänen  on kuoltava.</li>
      <li>Ja jos jumalaton kääntyy pois jumalattomuudestaan, jota on  harjoittanut, ja tekee oikeuden ja vanhurskauden, hän säilyttää sielunsa  elossa.</li>
      <li>Koska hän näki ja kääntyi pois kaikista synneistänsä, joita oli  tehnyt, hän totisesti saa elää; ei hänen ole kuoltava.</li>
      <li>Mutta Israelin heimo sanoo: `Herran tie ei ole oikea`.  Minunko  tieni eivät olisi oikeat, te Israelin heimo? Eikö niin: teidän omat  tienne eivät ole oikeat!</li>
      <li>Niinpä minä tuomitsen teidät, te Israelin heimo, itsekunkin hänen  teittensä mukaan, sanoo Herra, Herra. Kääntykää, palatkaa pois kaikista  synneistänne, ja älköön syntivelka tulko teille lankeemukseksi.</li>
      <li>Heittäkää pois päältänne kaikki syntinne, joilla te olette  rikkoneet, ja tehkää itsellenne uusi sydän ja uusi henki. Ja minkätähden  te kuolisitte, Israelin heimo?</li>
      <li>Sillä ei ole minulle mieleen kuolevan kuolema, sanoo Herra, Herra.  Siis kääntykää, niin te saatte elää."</li>
    </ol>
  </li>
  <li>
    <ol>
      <li>"Mutta sinä, viritä itkuvirsi Israelin ruhtinaista</li>
      <li>ja sano: Mikä naarasleijona olikaan sinun äitisi leijonain joukossa!  Se makasi nuorten jalopeurain keskellä, kasvatti poikasiansa</li>
      <li>ja sai ylenemään yhden poikasistaan: siitä tuli nuori jalopeura, se  oppi saalista raatelemaan, se söi ihmisiä.</li>
      <li>Mutta kansat kuulivat siitä: se pyydystettiin heidän kuoppaansa ja  vietiin turpakoukussa Egyptin maahan.</li>
      <li>Kun emo näki, että viipyi, että hukkui hänen toivonsa, otti se toisen  poikasistaan, sai sen nuoreksi jalopeuraksi.</li>
      <li>Se käyskenteli leijonain keskellä, siitä tuli nuori jalopeura, se  oppi saalista raatelemaan, se söi ihmisiä.</li>
      <li>Se ryhtyi heidän leskiinsä ja teki autioiksi heidän kaupunkinsa, ja  maa ja kaikki, mitä siinä on, kauhistui sen ärjynnän äänestä.</li>
      <li>Silloin kansat maakunnista yltympäri asettivat ja virittivät sille  verkkonsa; se pyydystettiin heidän kuoppaansa.</li>
      <li>Ja se pantiin häkkiin, turpakoukkuun ja vietiin Baabelin kuninkaan  eteen. Se vietiin vuorilinnoihin, ettei sen ääni enää kuuluisi Israelin  vuorille.</li>
      <li>Sinun äitisi oli sinulle kuin verevä viinipuu, veden ääreen  istutettu. Se tuli runsaasta vedestä hedelmöitseväksi ja  tuuhealehväiseksi.</li>
      <li>Siihen tuli ylväitä oksia hallitsijain valtikoiksi, ja sen runko  kohosi korkealle tiheän lehvistön keskellä ja näkyi kauas korkeana ja  runsas-oksaisena.</li>
      <li>Mutta se temmattiin vihaisesti irti, viskattiin maahan, ja itätuuli  kuivasi sen hedelmät, ne revittiin hajalleen, ja sen ylväät oksat  kuivuivat, ne kulutti tuli.</li>
      <li>Nyt se on istutettuna erämaahan, kuivaan ja janoiseen maahan.</li>
      <li>Ja sen valtaoksasta on lähtenyt tuli, se on kuluttanut sen hedelmät,  ja ylvästä oksaa hallitusvaltikaksi ei siinä enää ole." Itkuvirsi tämä  oli oleva, ja itkuvirsi siitä on tullut.</li>
    </ol>
  </li>
  <li>
    <ol>
      <li>Seitsemäntenä vuotena, viidennessä kuussa, kuukauden kymmenentenä  päivänä tuli miehiä Juudan vanhinten joukosta kysymään neuvoa Herralta,  ja he istuivat minun eteeni.</li>
      <li>Niin minulle tuli tämä Herran sana:</li>
      <li>"Ihmislapsi, puhu Israelin vanhimmille ja sano heille: Näin sanoo  Herra, Herra: Tekö tulette minulta neuvoa kysymään? Niin totta kuin minä  elän, en anna minä teidän kysyä minulta neuvoa, sanoo Herra, Herra.</li>
      <li>Etkö tuomitse heitä, etkö tuomitse, ihmislapsi? Tee heille  tiettäviksi heidän isiensä kauhistukset</li>
      <li>ja sano heille: Näin sanoo Herra, Herra: Sinä päivänä, jona minä  Israelin valitsin, minä kättä kohottaen lupasin Jaakobin heimon  jälkeläisille, minä tein itseni heille tunnetuksi Egyptin maassa ja  kättä kohottaen lupasin heille sanoen: `Minä olen Herra, teidän  Jumalanne`.</li>
      <li>Sinä päivänä minä kättä kohottaen lupasin heille, että vien heidät  pois Egyptin maasta siihen maahan, jonka olin heille katsonut ja joka  vuotaa maitoa ja mettä - se on kaunistus kaikkien maitten joukossa. -</li>
      <li>Ja minä sanoin heille: `Heittäkää, itsekukin, pois silmienne  iljetykset älkääkä saastuttako itseänne Egyptin kivijumalilla: minä olen  Herra, teidän Jumalanne`.</li>
      <li>Mutta he niskoittelivat minua vastaan eivätkä tahtoneet minua kuulla;  eivät heittäneet pois itsekukin silmiensä iljetyksiä eivätkä hyljänneet  Egyptin kivijumalia. Niin minä ajattelin vuodattaa kiivauteni heidän  ylitsensä ja panna vihani täytäntöön heissä keskellä Egyptin maata.</li>
      <li>Mutta minä tein, minkä tein, oman nimeni tähden, ettei se tulisi  häväistyksi pakanain silmissä, joitten keskellä he olivat ja joitten  silmäin edessä minä olin tehnyt itseni heille tunnetuksi viemällä heidät  pois Egyptin maasta.</li>
      <li>Ja kun olin vienyt heidät pois Egyptin maasta ja tuonut heidät  erämaahan,</li>
      <li>niin minä annoin heille käskyni ja tein heille tiettäviksi  oikeuteni: se ihminen, joka ne pitää, on niistä elävä.</li>
      <li>Myöskin sapattini minä annoin heille, olemaan merkkinä minun ja  heidän välillään, että he tulisivat tietämään, että minä olen Herra,  joka pyhitän heidät.</li>
      <li>Mutta Israelin heimo niskoitteli minua vastaan erämaassa: he eivät  vaeltaneet minun käskyjeni mukaan, ylenkatsoivat minun oikeuteni, jotka  ihmisen on pidettävä, että hän niistä eläisi, ja minun sapattini he  kovin rikkoivat. Niin minä ajattelin vuodattaa kiivauteni heidän  ylitsensä erämaassa ja lopettaa heidät.</li>
      <li>Mutta minä tein, minkä tein, oman nimeni tähden, ettei se tulisi  häväistyksi pakanain silmissä, joitten silmäin edessä minä olin vienyt  heidät pois.</li>
      <li>Kuitenkin minä kättä kohottaen vannoin heille erämaassa, etten heitä  tuo siihen maahan, jonka olin antanut heille, joka vuotaa maitoa ja  mettä - se on kaunistus kaikkien maitten joukossa -</li>
      <li>koska he pitivät minun oikeuteni halpoina, eivät vaeltaneet minun  käskyjeni mukaan, vaan rikkoivat minun sapattini; sillä heidän sydämensä  vaelsi heidän kivijumalainsa jäljessä.</li>
      <li>Mutta minä säälin heitä, niin etten heitä hävittänyt enkä tehnyt  heistä loppua erämaassa.</li>
      <li>Sitten minä sanoin heidän lapsillensa erämaassa: Älkää vaeltako  isäinne käskyjen mukaan, heidän oikeuksiansa älkää noudattako älkääkä  saastuttako itseänne heidän kivijumalillansa.</li>
      <li>Minä olen Herra, teidän Jumalanne; minun käskyjeni mukaan vaeltakaa,  minun oikeuksiani noudattakaa, ne pitäkää</li>
      <li>ja pyhittäkää minun sapattini; ne olkoot merkkinä välillämme, minun  ja teidän, että tulisitte tietämään, että minä olen Herra, teidän  Jumalanne.</li>
      <li>Mutta lapset niskoittelivat minua vastaan: he eivät vaeltaneet minun  käskyjeni mukaan, eivät noudattaneet minun oikeuksiani, niin että  olisivat ne pitäneet, - jotka ihmisen on pidettävä, että hän niistä  eläisi - ja rikkoivat minun sapattini. Niin minä ajattelin vuodattaa  kiivauteni heidän ylitsensä ja panna vihani heissä täytäntöön erämaassa.</li>
      <li>Mutta minä pidätin käteni ja tein, minkä tein, oman nimeni tähden,  ettei se tulisi häväistyksi pakanain silmissä, joitten silmäin edessä  minä olin vienyt heidät pois.</li>
      <li>Kuitenkin minä kättä kohottaen vannoin heille erämaassa, että minä  hajotan heidät pakanain sekaan ja sirotan heidät muihin maihin,</li>
      <li>koska he eivät pitäneet minun käskyjäni, vaan ylenkatsoivat minun  käskyni, rikkoivat minun sapattini ja heidän silmänsä pälyivät heidän  isiensä kivijumalain perään.</li>
      <li>Niinpä minäkin annoin heille käskyjä, jotka eivät olleet hyviä, ja  oikeuksia, joista he eivät voineet elää,</li>
      <li>ja annoin heidän saastua lahjoistansa, siitä, että polttivat uhrina  kaiken, mikä avasi äidinkohdun, jotta saattaisin heidät kauhun valtaan  ja he tulisivat tietämään, että minä olen Herra.</li>
      <li>Sentähden puhu Israelin heimolle, ihmislapsi, ja sano heille: Näin  sanoo Herra, Herra: Vielä niinkin ovat isänne minua herjanneet, että  ovat olleet uskottomat minua kohtaan.</li>
      <li>Kun minä toin heidät maahan, jonka olin kättä kohottaen luvannut  heille antaa, niin missä vain he näkivät korkean kukkulan tai tuuhean  puun, siinä he uhrasivat teurasuhrinsa ja antoivat vihastuttavat  uhrilahjansa, siinä panivat esiin suloisesti tuoksuvat uhrinsa ja siinä  vuodattivat juomauhrinsa.</li>
      <li>Niin minä sanoin heille: `Mikä tämä uhrikukkula on, jolle te  menette?` ja niin sai sellainen nimen uhrikukkula aina tähän päivään  asti.</li>
      <li>Sentähden sano Israelin heimolle: Näin sanoo Herra, Herra: Ettekö te  saastuta itseänne isienne tiellä? Ettekö kulje uskottomina heidän  iljetystensä jäljessä?</li>
      <li>Ettekö ole saastuttaneet itseänne kaikilla kivijumalillanne aina  tähän päivään asti, kun tuotte lahjojanne ja panette lapsenne käymään  tulen läpi? Ja minäkö antaisin teidän kysyä minulta neuvoa, te Israelin  heimo? Niin totta kuin minä elän, sanoo Herra, Herra, en anna minä  teidän kysyä minulta neuvoa.</li>
      <li>Se, mikä on tullut teidän mieleenne, ei totisesti ole tapahtuva -  se, mitä sanotte: `Me tahdomme olla pakanain kaltaisia, muitten maitten  sukukuntain kaltaisia, niin että palvelemme puuta ja kiveä`.</li>
      <li>Niin totta kuin minä elän, sanoo Herra, Herra: totisesti minä olen  hallitseva teitä väkevällä kädellä, ojennetulla käsivarrella ja  vuodatetulla vihalla.</li>
      <li>Ja minä vien teidät pois kansojen seasta ja kokoan teidät maista,  joihin olitte hajotetut, väkevällä kädellä, ojennetulla käsivarrella ja  vuodatetulla vihalla.</li>
      <li>Ja minä tuon teidät kansojen erämaahan, ja siellä minä käyn oikeutta  teidän kanssanne kasvoista kasvoihin.</li>
      <li>Niinkuin minä kävin oikeutta isienne kanssa Egyptinmaan erämaassa,  niin minä käyn oikeutta teidän kanssanne, sanoo Herra, Herra.</li>
      <li>Minä panen teidät kulkemaan sauvan alitse ja saatan teidät liiton  siteeseen.</li>
      <li>Ja minä erotan teistä ne, jotka kapinoivat minua vastaan ja luopuvat  minusta: muukalaisuutensa maasta minä vien heidät pois, mutta Israelin  maahan he eivät tule; ja te tulette tietämään, että minä olen Herra.</li>
      <li>Mutta te, Israelin heimo! Näin sanoo Herra, Herra: Menkää vain ja  palvelkaa itsekukin omia kivijumalianne. Mutta vastedes te totisesti  kuulette minua ettekä enää häpäise minun pyhää nimeäni lahjoillanne ynnä  kivijumalillanne.</li>
      <li>Sillä minun pyhällä vuorellani, Israelin korkealla vuorella, sanoo  Herra, Herra, siellä he palvelevat minua, koko Israelin heimo, kaikki  tyynni, mitä maassa on. Siellä minä heihin mielistyn, siellä minä  halajan teidän antimianne, uutisverojanne, kaikkinaisia teidän pyhiä  lahjojanne.</li>
      <li>Niinkuin suloisesti tuoksuvaan uhriin minä teihin mielistyn, kun  minä vien teidät pois kansojen seasta ja kokoan teidät maista, joihin  olette hajotetut, ja osoitan teissä pyhyyteni pakanain silmien edessä.</li>
      <li>Ja te tulette tietämään, että minä olen Herra, kun minä tuon teidät  Israelin maahan, siihen maahan, jonka minä kättä kohottaen olin luvannut  antaa teidän isillenne.</li>
      <li>Ja te muistatte siellä vaelluksenne ja kaikki tekonne, joilla olette  itsenne saastuttaneet, ja teitä kyllästyttää oma itsenne kaikkien pahain  töittenne tähden, mitä olette tehneet.</li>
      <li>Ja te tulette tietämään, että minä olen Herra, kun minä teen teille,  minkä teen, oman nimeni tähden, en teidän pahan vaelluksenne enkä  riettaiden tekojenne ansion mukaan, te Israelin heimo; sanoo Herra,  Herra."</li>
      <li>Ja minulle tuli tämä Herran sana:</li>
      <li>"Ihmislapsi, käännä kasvosi etelää kohti, vuodata sanasi etelää  vastaan ja ennusta kedon metsikköä vastaan, joka on Etelämaassa.</li>
      <li>Ja sano Etelämaan metsikölle: Kuule Herran sana. Näin sanoo Herra,  Herra: Katso, minä sytytän sinut tuleen, ja se kuluttaa kaikki sinun  tuoreet puusi ja kuivat puusi. Ei sammu leimuava liekki, ja siitä  kärventyvät kaikki kasvot, etelästä pohjoiseen asti;</li>
      <li>ja kaikki liha on näkevä, että minä, Herra, olen sen sytyttänyt: se  ei sammu."</li>
      <li>Niin minä sanoin: "Voi Herra, Herra! Ne sanovat minusta: `Tämähän  puhuu pelkkiä vertauksia`."</li>
    </ol>
  </li>
  <li>
    <ol>
      <li>Ja minulle tuli tämä Herran sana:</li>
      <li>"Ihmislapsi, käännä kasvosi Jerusalemia kohti, vuodata sanasi  pyhäköitä vastaan ja ennusta Israelin maata vastaan ja sano Israelin  maalle:</li>
      <li>Näin sanoo Herra: Katso, minä käyn sinun kimppuusi, vedän miekkani  tupestaan ja hävitän sinusta vanhurskaan ja jumalattoman.</li>
      <li>Koska minä tahdon hävittää sinusta vanhurskaan ja jumalattoman,  sentähden lähtee tupestaan minun miekkani kaiken lihan kimppuun,  etelästä pohjoiseen asti.</li>
      <li>Ja kaikki liha tulee tietämään, että minä, Herra, olen vetänyt  miekkani tupestaan; eikä se siihen enää palaja.</li>
      <li>Mutta sinä, ihmislapsi, huokaile! Lanteet murtuneina, katkerassa  tuskassa huokaile heidän silmiensä edessä.</li>
      <li>Ja kun he sinulta kysyvät: `Minkätähden sinä huokailet?` niin sano:  Sanoman tähden, sillä se saapuu, ja kaikki sydämet raukeavat, kaikki  kädet herpoavat, kaikkien henki tyrmistyy, kaikki polvet käyvät  veltoiksi kuin vesi. Katso, se tulee, se tapahtuu; sanoo Herra, Herra."</li>
      <li>Ja minulle tuli tämä Herran sana:</li>
      <li>"Ihmislapsi, ennusta ja sano: Näin sanoo Herra. Sano: Miekka, miekka  on teroitettu, on myös kirkkaaksi hiottu.</li>
      <li>Teurasta teurastamaan se on teroitettu, salamoitsevaksi se on  hiottu. Vai iloitsisimmeko? Vitsa, joka lyö minun poikaani, pitää  halpana kaiken, mikä puuta on.</li>
      <li>Ja hän on antanut sen hioa otettavaksi käteen; se miekka on  teroitettu, on hiottu annettavaksi surmaajan käteen.</li>
      <li>Huuda ja valita, ihmislapsi, sillä tämä tapahtuu minun kansaani  vastaan, kaikkia Israelin ruhtinaita vastaan: he ovat annetut alttiiksi  miekalle, he ynnä minun kansani; lyö sentähden lanteeseesi.</li>
      <li>Sillä vitsaa on jo koeteltu. Mutta entäpä, jos vitsa pitääkin  halpana tämän kaiken? Se ei tapahdu, sanoo Herra, Herra.</li>
      <li>Mutta sinä, ihmislapsi, ennusta ja lyö käsiäsi yhteen; tulkoon  miekasta kaksi miekkaa, tulkoon kolme; se on surmattujen surmamiekka,  miekka, joka surmaa suuretkin, joka kiertää heitä yltympäri,</li>
      <li>että sydän pelkoon menehtyisi, että kompastuksia olisi paljon.  Kaikille heidän porteillensa minä olen asettanut miekan välkkymään. Voi,  se on tehty salamaksi, on hiottu teurastukseen!</li>
      <li>Lyö terävästi oikealle, ojennu vasemmalle, mihin vain teräsi  suunnataan.</li>
      <li>Minäkin lyön käsiäni yhteen ja tyydytän kiivauteni. Minä, Herra,  olen puhunut."</li>
      <li>Ja minulle tuli tämä Herran sana:</li>
      <li>"Sinä, ihmislapsi, laita kaksi tietä, Baabelin kuninkaan miekan  tulla. Samasta maasta lähtekööt molemmat. Ja veistä viitta; veistä se  kaupunkiin vievän tien suuhun.</li>
      <li>Laita tie miekan tulla ammonilaisten Rabbaan sekä Juudaan,  varustettuun Jerusalemiin.</li>
      <li>Sillä Baabelin kuningas seisahtuu tien haaraan, molempain teitten  suuhun, taikojansa taikomaan: hän pudistaa nuolia, kysyy kotijumalilta,  tarkkaa maksaa.</li>
      <li>Hänen oikeaan käteensä tulee Jerusalemin arpa: panna muurinmurtajia,  avata suu ärjyntään, kohottaa sotahuuto, panna muurinmurtajia portteja  vastaan, luoda valli, rakentaa saartovarusteet.</li>
      <li>Mutta Jerusalemin asukkaiden silmissä tämä on pettävää taikomista:  heillähän on valojen valat; mutta hän saattaa muistoon syntivelan, että  he joutuisivat kiinni.</li>
      <li>Sentähden, näin sanoo Herra, Herra: Koska te olette saattaneet  muistoon syntivelkanne, kun rikkomuksenne ovat tulleet julki, niin että  teidän syntinne on näkyvissä kaikissa teidän teoissanne, niin - koska te  olette saatetut muistoon - teidät otetaan käsin kiinni.</li>
      <li>Ja sinä saastutettu, jumalaton, sinä Israelin ruhtinas, jonka päivä  on silloin tullut, kun syntivelka on loppumäärässään!</li>
      <li>Näin sanoo Herra, Herra: Ota pois käärelakki, nosta pois kruunu.</li>
      <li>Tämä ei jää tällensä: alhainen korotetaan, korkea alennetaan.  Raunioiksi, raunioiksi, raunioiksi minä panen tämän; eikä tästä ole  jäävä mitään, kunnes tulee hän, jolla on oikeus, ja minä annan sen  hänelle.</li>
      <li>Ja sinä, ihmislapsi, ennusta ja sano: Näin sanoo Herra, Herra  ammonilaisia ja heidän herjauksiansa vastaan: Sano näin: Miekka, miekka  on paljastettu, teurastukseen hiottu, saamaan kyllänsä, salamoitsemaan,</li>
      <li>vaikka sinulle petollisia näkyjä nähdään, valheita ennustellaan,  että sinut muka pannaan tallaamaan saastaisten, jumalattomain niskaa,  joitten päivä on silloin tullut, kun syntivelka on loppumäärässään.</li>
      <li>Pane se tuppeensa takaisin. Paikassa, jossa olet luotu,  synnyinmaassasi, minä tahdon sinut tuomita.</li>
      <li>Minä vuodatan sinun ylitsesi kiivastukseni, puhallan sinuun vihani  tulen ja annan sinut raakain miesten käsiin, turmiontekijäin.</li>
      <li>Tulen kulutettavaksi sinut annetaan, sinun veresi on oleva keskellä  maata, ei sinua enää muisteta. Sillä minä, Herra, olen puhunut."</li>
    </ol>
  </li>
  <li>
    <ol>
      <li>Ja minulle tuli tämä Herran sana:</li>
      <li>"Sinä, ihmislapsi, etkö tuomitse, etkö tuomitse verivelkojen  kaupunkia? Tee sille tiettäviksi kaikki sen kauhistukset</li>
      <li>ja sano: Näin sanoo Herra, Herra: Voi kaupunkia, joka on vuodattanut  keskuudessaan verta, että tulisi sen aika, ja tehnyt itselleen  kivijumalia, että se siitä saastuisi!</li>
      <li>Verestäsi, jonka olet vuodattanut, sinä olet tullut vikapääksi, ja  kivijumalistasi, jotka olet tehnyt, sinä olet saastunut; sinä olet  jouduttanut päiviäsi ja olet vuottesi määrään päässyt. Sentähden minä  annan sinut pakanain häväistäväksi ja kaikkien maitten pilkaksi.</li>
      <li>Läheiset ja kaukaiset pilkkaavat sinua, jonka nimi on saastutettu ja  jossa on hämminkiä paljon.</li>
      <li>Katso, Israelin ruhtinaat sinussa luottavat kukin omaan käsivarteensa  vuodattaaksensa verta.</li>
      <li>Isää ja äitiä sinussa ylenkatsotaan, muukalaiselle sinun keskelläsi  tehdään väkivaltaa, orpoa ja leskeä sinussa sorretaan.</li>
      <li>Mikä on minulle pyhitettyä, sitä sinä halveksit, minun sapattini sinä  rikot.</li>
      <li>Sinussa on niitä, jotka panettelevat vuodattaaksensa verta.  Uhrivuorilla sinussa syödään. Ilkitöitä sinun keskelläsi tehdään.</li>
      <li>Isän häpy sinussa paljastetaan. Naiselle, joka on saastainen  kuukautistilansa tähden, tehdään sinussa väkivaltaa.</li>
      <li>Toinen harjoittaa kauhistusta toisensa vaimon kanssa, mies  saastuttaa sukurutsauksessa miniänsä, mies tekee sinussa väkivaltaa  sisarelleen, isänsä tyttärelle.</li>
      <li>Sinussa otetaan lahjuksia veren vuodattamiseksi, sinä otat korkoa ja  voittoa, kiskot väkivaltaisesti lähimmäistäsi, mutta minut sinä unhotat,  sanoo Herra, Herra.</li>
      <li>Mutta katso, minä lyön käsiäni yhteen sinun väärän voittosi tähden,  jota olet hankkinut, ja sinun verivelkojesi tähden, joita keskuudessasi  on.</li>
      <li>Kestääköhän rohkeutesi, pysyvätköhän kätesi lujina niinä päivinä,  joina minä sinulle teen, minkä teen? Minä, Herra, olen puhunut, ja minä  teen sen.</li>
      <li>Minä hajotan sinut pakanain sekaan ja sirotan sinut muihin maihin ja  poistan sinusta saastaisuutesi.</li>
      <li>Sinä tulit saastaiseksi oman itsesi tähden kansojen silmissä, mutta  sinä tulet tietämään, että minä olen Herra."</li>
      <li>Ja minulle tuli tämä Herran sana:</li>
      <li>"Ihmislapsi, Israelin heimo on kuonaksi tullut. He ovat kaikki  tyynni vaskea, tinaa, rautaa ja lyijyä ahjossa; he ovat tulleet hopean  kuonaksi.</li>
      <li>Sentähden, näin sanoo Herra, Herra: Koska te kaikki tyynni olette  tulleet kuonaksi, sentähden, katso, minä kokoan teidät keskelle  Jerusalemia.</li>
      <li>Niinkuin hopea, vaski, rauta, lyijy ja tina kootaan keskelle ahjoa,  että niihin lietsottaisiin tulta ja ne sulatettaisiin, niin minä  vihassani ja kiivaudessani teidät kokoan ja asetan ahjoon ja sulatan.</li>
      <li>Minä kerään teidät ja lietson teihin vihani tulta, ja te sulatte  keskellä Jerusalemia.</li>
      <li>Niinkuin hopea sulatetaan keskellä ahjoa, niin sulatetaan teidät sen  keskellä. Ja te tulette tietämään, että minä, Herra, olen vuodattanut  kiivauteni teidän ylitsenne."</li>
      <li>Ja minulle tuli tämä Herran sana:</li>
      <li>"Ihmislapsi, sano sille: Sinä olet maa, jota ei ole puhdistettu,  joka ei ole saanut sadetta vihan päivänä.</li>
      <li>Profeettain salaliitto sen keskellä on niinkuin ärjyvä, saalista  raateleva leijona: he syövät sieluja, ottavat aarteet ja kalleudet ja  lisäävät sen keskuudessa sen leskien lukua.</li>
      <li>Sen papit tekevät väkivaltaa minun lailleni ja häpäisevät sitä, mikä  on minulle pyhitetty, eivät tee erotusta pyhän ja epäpyhän välillä,  eivät tee tiettäväksi, mikä on saastaista, mikä puhdasta, ja sulkevat  silmänsä minun sapateiltani, niin että minä tulen häväistyksi heidän  keskellänsä.</li>
      <li>Sen päämiehet siellä ovat niinkuin saalista raatelevaiset sudet: he  vuodattavat verta, hukuttavat sieluja kiskoaksensa väärää voittoa.</li>
      <li>Sen profeetat valkaisevat heille kaiken kalkilla, kun näkevät  petollisia näkyjä ja ennustelevat heille valheita sanoen: `Näin sanoo  Herra, Herra`, vaikka Herra ei ole puhunut.</li>
      <li>Maan kansa harjoittaa väkivaltaa, riistää ja raastaa: kurjaa ja  köyhää he sortavat, muukalaiselle tekevät väkivaltaa oikeudesta  välittämättä.</li>
      <li>Minä etsin heidän joukostansa miestä, joka korjaisi muurin ja  seisoisi muurinaukossa minun edessäni maan puolesta, etten minä sitä  hävittäisi, mutta en löytänyt.</li>
      <li>Sentähden minä vuodatan heidän ylitsensä kiivauteni, hukutan heidät  vihani tulella ja annan heidän vaelluksensa tulla heidän päänsä päälle,  sanoo Herra, Herra."</li>
    </ol>
  </li>
  <li>
    <ol>
      <li>Ja minulle tuli tämä Herran sana:</li>
      <li>"Ihmislapsi, oli kaksi naista, saman äidin tyttäriä.</li>
      <li>He harjoittivat haureutta Egyptissä; nuoruudessaan he haureutta  harjoittivat. Siellä heidän rintojansa likisteltiin ja heidän  neitsyellisiä nisiänsä puristeltiin.</li>
      <li>Heidän nimensä olivat: vanhemman Ohola ja hänen sisarensa Oholiba.  Sitten he tulivat minun omikseni ja synnyttivät poikia ja tyttäriä. -  Heidän nimensä: Samaria on Ohola ja Jerusalem Oholiba.</li>
      <li>Mutta Ohola harjoitti haureutta, vaikka oli minun, ja himoitsi  rakastajiansa, assurilaisia, naapureita,</li>
      <li>jotka olivat punasiniseen purppuraan puettuja ja olivat  käskynhaltijoita ja päämiehiä, komeita nuorukaisia kaikki, ratsumiehiä,  hevosen selässä ajajia.</li>
      <li>Ja hän antautui haureuteen näiden kanssa, jotka olivat Assurin  valiopoikia kaikki; ja keitä vain hän himoitsi, niiden kaikkien kanssa  hän saastutti itsensä kaikilla heidän kivijumalillaan.</li>
      <li>Mutta Egyptin-aikaista haureuttansa hän ei jättänyt, sillä he olivat  maanneet hänen kanssansa hänen nuoruudessaan, olivat puristelleet hänen  neitsyellisiä nisiänsä ja vuodattaneet hänen ylitsensä haureuttaan.</li>
      <li>Sentähden minä annoin hänet rakastajainsa käsiin, Assurin poikain  käsiin, joita hän oli himoinnut.</li>
      <li>He paljastivat hänen häpynsä ja ottivat hänen poikansa ja tyttärensä  ja tappoivat hänet itsensä miekalla, niin että hänestä tuli varoittava  esimerkki muille naisille, ja panivat hänessä toimeen tuomiot.</li>
      <li>Mutta hänen sisarensa Oholiba, vaikka näki tämän, oli himossaan  vielä häntäkin riettaampi ja oli haureudessaan vielä riettaampi, kuin  hänen sisarensa oli ollut haureudessaan.</li>
      <li>Hän himoitsi Assurin poikia, jotka olivat käskynhaltijoita,  päämiehiä, naapureita, pulskasti puettuja, ratsumiehiä, hevosen selässä  ajajia, komeita nuorukaisia kaikki.</li>
      <li>Silloin minä näin, että hän saastutti itsensä: sama oli tie  kumpaisellakin.</li>
      <li>Mutta hän meni vielä pitemmälle haureudessaan; kun hän näki seinään  piirrettyjä miehiä, kaldealaisten kuvia, punavärillä piirrettyjä,</li>
      <li>vyö vyötettynä kupeille, päässä muhkea päähine, sankarien näköisiä  kaikki, Baabelin poikain muotoisia, joiden synnyinmaa on Kaldea,</li>
      <li>niin hän silmän näkemältä sai himon heihin ja lähetti lähettiläitä  heidän luoksensa Kaldeaan.</li>
      <li>Niin Baabelin pojat tulivat ja makasivat hänen kanssaan hekumassa ja  saastuttivat hänet haureudellaan, niin että hän saastui heistä. Sitten  hänen sielunsa vieraantui heistä.</li>
      <li>Mutta kun hän paljasti haureutensa ja paljasti häpynsä, niin minun  sieluni vieraantui hänestä, niinkuin minun sieluni oli vieraantunut  hänen sisarestansa.</li>
      <li>Mutta hän yhä enensi haureuttaan, kun muisti nuoruutensa päivät,  jolloin oli haureutta harjoittanut Egyptin maassa.</li>
      <li>Ja hän sai himon heidän hekumoitsijoihinsa, joilla on jäsen kuin  aaseilla ja vuoto kuin orheilla.</li>
      <li>Ja sinä etsit nuoruutesi iljettävyyttä, jolloin egyptiläiset  puristelivat nisiäsi nuorekkaiden rintojesi tähden.</li>
      <li>Sentähden, Oholiba, näin sanoo Herra, Herra: Katso, minä nostatan  sinun kimppuusi rakastajasi, joista sielusi on vieraantunut, ja tuon  heidät sinun kimppuusi joka taholta:</li>
      <li>Baabelin pojat ja kaikki kaldealaiset, Pekodin, Sooan ja Kooan ja  heidän kanssaan kaikki Assurin pojat - komeita nuorukaisia,  käskynhaltijoita ja päämiehiä kaikki, sankareita ja mainioita miehiä,  ratsumiehiä, hevosten selässä ajajia kaikki.</li>
      <li>He tulevat sinun kimppuusi, mukanaan paljon vaunuja ja rattaita ja  suuret joukot kansoja; suurine ja pienine kilpineen ja kypäreineen he  käyvät sinua vastaan joka taholta. Minä annan heille tuomiovallan, ja he  tuomitsevat sinut oikeuksiensa mukaan.</li>
      <li>Minä osoitan sinussa kiivauteni, niin että he kohtelevat sinua  tuimasti: he leikkaavat sinulta pois nenän ja korvat, ja sinun  jälkeläisesi kaatuvat miekkaan. He ottavat sinun poikasi ja tyttäresi,  ja sinun jälkeläisesi kuluttaa tuli.</li>
      <li>He raastavat sinulta vaatteesi ja ottavat korukalusi.</li>
      <li>Niin minä teen lopun sinun iljettävyydestäsi, jo Egyptin-aikaisesta  haureudestasi; etkä sinä sitten luo silmiäsi heihin etkä enää muistele  Egyptiä.</li>
      <li>Sillä näin sanoo Herra, Herra: Katso, minä annan sinut niitten  käsiin, joita vihaat, niitten käsiin, joista sielusi on vieraantunut.</li>
      <li>Ja he kohtelevat sinua vihamielisesti, ottavat kaiken vaivannäkösi  ja jättävät sinut alastomaksi ja paljaaksi; ja sinun haureellinen häpysi  ja iljettävyytesi ja haureutesi paljastuu.</li>
      <li>Näin sinulle tehdään sentähden, että uskottomana juoksit pakanain  perässä, että saastutit itsesi heidän kivijumalillansa.</li>
      <li>Sinä vaelsit sisaresi tietä, ja minä annan hänen maljansa sinun  käteesi.</li>
      <li>Näin sanoo Herra, Herra: Sisaresi maljan sinä juot, syvän ja laajan  ja paljon vetävän. Sinä tulet nauruksi ja pilkaksi.</li>
      <li>Tulet juopumusta ja murhetta täyteen: kauhun ja häviön malja on  sinun sisaresi Samarian malja.</li>
      <li>Sen sinä juot ja särvit, sen sirpaleita sinä kaluat ja niillä  rintasi revit. Sillä minä olen puhunut, sanoo Herra, Herra.</li>
      <li>Sentähden, näin sanoo Herra, Herra: Koska sinä olet minut  unhottanut, minut selkäsi taakse heittänyt, niin kanna myös  iljettävyytesi ja haureutesi."</li>
      <li>Ja Herra sanoi minulle: "Ihmislapsi, etkö tuomitse Oholaa ja  Oholibaa? Ilmoita heille heidän kauhistuksensa.</li>
      <li>Sillä he ovat rikkoneet avion, ja heidän käsissään on verta;  kivijumalainsa kanssa he ovat avion rikkoneet, ja myös lapsensa, jotka  he olivat minulle synnyttäneet, he ovat polttaneet, ruuaksi niille.</li>
      <li>Vielä tämänkin he ovat minulle tehneet: ovat samana päivänä  saastuttaneet minun pyhäkköni ja rikkoneet minun sapattini.</li>
      <li>Teurastettuaan lapsiansa kivijumalilleen he samana päivänä tulivat  minun pyhäkkööni ja niin häpäisivät sen. Katso, näin he ovat tehneet  keskellä minun huonettani.</li>
      <li>Vieläpä he lähettivät sanan miehille, jotka tulivat kaukaa: katso,  ne tulivat siinä samassa, kun sana oli lähetetty, nuo, joita varten sinä  peseydyit ja maalasit silmäluomesi ja panit päällesi korut.</li>
      <li>Ja sinä istuit komealle vuoteelle, sen ääressä oli katettu pöytä, ja  sille sinä panit minun suitsukkeeni ja öljyni.</li>
      <li>Sitten sieltä kuului suruton melu. Ihmisjoukosta otettujen miesten  lisäksi tuotiin erämaasta juomareita, ja ne panivat noiden naisten  käsiin rannerenkaat ja heidän päähänsä kauniit kruunut.</li>
      <li>Mutta minä sanoin: `Tuollekin kuihtuneelle kelpaa aviorikos!  Hänen  kanssaan nyt harjoitetaan haureutta - ja vielä hänkin!`</li>
      <li>Hänen luoksensa tultiin, aivan kuin tullaan porttonaisen luo: niin  tultiin Oholan ja Oholiban luokse - noiden iljettävien naisten.</li>
      <li>Mutta vanhurskaat miehet tulevat tuomitsemaan heidät sen mukaan,  mitä on säädetty avionrikkoja-naisista ja mitä on säädetty  verenvuodattaja-naisista; sillä he ovat rikkoneet avion, ja heidän  käsissään on verta.</li>
      <li>Sillä näin sanoo Herra, Herra: Nostatettakoon kansanjoukko heitä  vastaan, ja heidät pantakoon kauhistukseksi ja ryöstettäköön.</li>
      <li>Ja kansanjoukko kivittäköön heidät ja hakatkoon kappaleiksi  miekoillansa; tappakoot ne heidän poikansa ja tyttärensä ja polttakoot  heidän talonsa tulella.</li>
      <li>Niin minä lopetan iljettävän menon maasta. Ja kaikki naiset ottavat  siitä ojentuakseen, niin etteivät harjoita iljettävää menoa, niinkuin  te.</li>
      <li>Teidän iljettävyytenne pannaan teidän päällenne, ja te saatte kantaa  kivijumalainne kanssa tehdyt syntinne. Ja te tulette tietämään, että  minä olen Herra, Herra."</li>
    </ol>
  </li>
  <li>
    <ol>
      <li>Tämä Herran sana tuli minulle yhdeksäntenä vuotena, kymmenennessä  kuussa, kuukauden kymmenentenä päivänä:</li>
      <li>"Ihmislapsi, kirjoita muistiisi päivän nimi - juuri tämän päivän  nimi: Baabelin kuningas rynnistää Jerusalemia vastaan juuri tänä  päivänä.</li>
      <li>Lausu uppiniskaiselle suvulle vertaus ja sano heille: Näin sanoo  Herra, Herra: Pane pata liedelle, pane. Kaada myös siihen vettä.</li>
      <li>Kokoile siihen lihakappaleet - kaikki hyvät kappaleet, reittä ja  lapaa - ja täytä se valituilla luilla.</li>
      <li>Ota valiolampaita, lado myös halkoja sen alle. Anna sen kiehumistaan  kiehua, niin että siinä luutkin tulevat keitetyiksi.</li>
      <li>Sentähden, näin sanoo Herra, Herra: Voi verivelkojen kaupunkia,  pataa, joka on ruostunut ja josta ei lähde sen ruoste! Tyhjennä se  kappale kappaleelta: sille ei ole langennut arpaosaa.</li>
      <li>Sillä sen vuodattama veri on sen keskellä, paljaalle kalliolle se on  sen koonnut, ei ole vuodattanut sitä maahan, tomun peitettäväksi.</li>
      <li>Nostattaakseni kiivauden, tuottaakseni koston minä olen pannut sen  veren paljaalle kalliolle, ettei se peittyisi.</li>
      <li>Sentähden, näin sanoo Herra, Herra: Voi verivelkojen kaupunkia!  Minäkin suurennan liettä.</li>
      <li>Lisää halkoja, viritä tulta, keitä liha loppuun, kiehuta liemi  kuiviin, polta luut karreksi.</li>
      <li>Anna sen sitten olla tyhjänä hiiltensä päällä, niin että se  kuumenee, sen vaski hehkuu ja sen saastat siitä sulavat, sen ruosteesta  tulee loppu.</li>
      <li>Siitä on ollut vaivaa väsymykseen asti, mutta ei ole lähtenyt siitä  sen ruosteen paljous. Tuleen sen ruoste!</li>
      <li>Sinun iljettävän saastaisuutesi takia - koska minä tahdoin puhdistaa  sinut, mutta sinä et puhdistunut saastaisuudestasi - sinä et enää  puhdistu, ennenkuin minä olen tyydyttänyt kiivauteni sinussa.</li>
      <li>Minä, Herra, olen puhunut. Se tapahtuu, ja minä teen sen.  Minä en  hellitä, en säästä enkä kadu: teittesi ja tekojesi mukaan sinut  tuomitaan, sanoo Herra, Herra."</li>
      <li>Ja minulle tuli tämä Herran sana:</li>
      <li>"Ihmislapsi, katso, minä otan sinulta äkkikuolemalla pois silmiesi  ihastuksen, mutta älä valita, älä itke, älköönkä tulko sinulta kyyneltä.</li>
      <li>Huokaile hiljaa, mutta älä pane toimeen kuolleenvalittajaisia. Sido  juhlapäähine päähäsi, pane kengät jalkaasi, älä peitä partaasi äläkä syö  suruleipää."</li>
      <li>Ja minä puhuin kansalle aamulla, mutta illalla kuoli minun vaimoni;  sitten aamulla minä tein, niinkuin minun oli käsketty tehdä.</li>
      <li>Niin kansa sanoi minulle: "Etkö meille ilmoita, mitä se tietää  meille, kun sinä noin teet?"</li>
      <li>Minä sanoin heille: "Minulle tuli tämä Herran sana: Sano Israelin  heimolle:</li>
      <li>Näin sanoo Herra, Herra: Katso, minä häpäisen pyhäkköni, joka on  teidän varustuksenne ja ylpeytenne, teidän silmienne ihastus ja  sielujenne ikävä; ja teidän poikanne ja tyttärenne, jotka teidän on  ollut jätettävä, kaatuvat miekkaan.</li>
      <li>Sitten te teette, niinkuin minä olen tehnyt: ette peitä partaanne  ettekä syö suruleipää,</li>
      <li>juhlapäähineen pidätte päässänne ja kengät jalassanne, ette valita  ettekä itke, mutta te riudutte syntivelkanne tähden ja huokailette  toinen toisellenne.</li>
      <li>Hesekiel on oleva teille ennusmerkki: aivan niin, kuin hän on  tehnyt, niin tekin teette. Kun tämä tapahtuu, te tulette tietämään, että  minä olen Herra, Herra.</li>
      <li>Ja sinä, ihmislapsi! Sinä päivänä, jona minä otan heiltä heidän  varustuksensa, ihanan ilonsa, silmiensä ihastuksen, sielujensa  halajamisen, heidän poikansa ja tyttärensä,</li>
      <li>sinä päivänä tulee pakolainen sinun luoksesi ilmoittamaan tätä  korvaisi kuullen.</li>
      <li>Sinä päivänä avautuu sinun suusi yhtaikaa kuin pakolaisen, ja sinä  puhut etkä enää ole mykkänä. Sinä olet oleva heille ennusmerkki, ja he  tulevat tietämään, että minä olen Herra."</li>
    </ol>
  </li>
  <li>
    <ol>
      <li>Minulle tuli tämä Herran sana:</li>
      <li>"Ihmislapsi, käännä kasvosi ammonilaisia kohti ja ennusta heitä  vastaan</li>
      <li>ja sano ammonilaisille: Kuulkaa Herran, Herran sana: Näin sanoo  Herra, Herra: Koska sinä sanoit: `Kas niin!` minun pyhäköstäni, kun se  häväistiin, ja Israelin maasta, kun se hävitettiin, ja Juudan heimosta,  kun he menivät pakkosiirtolaisuuteen,</li>
      <li>sentähden, katso, minä annan sinut Idän miehille omaksi, ja he  laittavat sinuun leiripaikkansa ja asettavat sinuun asuntonsa. He syövät  sinun hedelmäsi ja juovat maitosi.</li>
      <li>Ja Rabban minä panen kamelien laitumeksi ja ammonilaisten maan  lammaslaumojen leposijaksi. Ja te tulette tietämään, että minä olen  Herra.</li>
      <li>Sillä näin sanoo Herra, Herra: Koska sinä käsiä taputit ja jalkaa  poljit ja, sielu täynnä ylenkatsetta, pidit iloa Israelin maasta,</li>
      <li>sentähden, katso, minä ojennan käteni sinua vastaan ja annan sinut  pakanain ryöstettäväksi ja hävitän sinut kansojen joukosta ja hukutan  sinut maitten luvusta ja tuhoan sinut. Ja sinä tulet tietämään, että  minä olen Herra.</li>
      <li>Näin sanoo Herra, Herra: Koska Mooab ja Seir ovat sanoneet: `Katso,  Juudan heimon käy samoin kuin kaikkien muitten kansain`,</li>
      <li>sentähden, katso, minä teen avonaiseksi Mooabin vuoriselänteen,  paljaaksi kaupungeista - kaupungeista sen rajasta toiseen - jotka ovat  maan kaunistus: Beet-Jesimot, Baal-Meon ja Kirjataim.</li>
      <li>Idän miehille omaksi minä annan sen ynnä ammonilaiset, niin ettei  ammonilaisia enää muisteta kansojen seassa,</li>
      <li>ja Mooabissa minä panen toimeen tuomiot. Ja he tulevat tietämään,  että minä olen Herra.</li>
      <li>Näin sanoo Herra, Herra: Koska Edom menetteli kovin kostonhimoisesti  Juudan heimoa kohtaan ja tuli suuresti syynalaiseksi, kostaessansa  heille,</li>
      <li>sentähden, näin sanoo Herra, Herra: Minä ojennan käteni Edomia  vastaan ja hävitän siitä ihmiset ja eläimet. Teemanista lähtien minä  panen sen raunioiksi, ja Dedania myöten he kaatuvat miekkaan.</li>
      <li>Ja kostoni, joka Edomia kohtaa, minä annan kansani Israelin käteen,  ja he tekevät Edomia kohtaan minun vihani ja kiivauteni mukaan. Ja Edom  saa tuntea minun kostoni, sanoo Herra, Herra.</li>
      <li>Näin sanoo Herra, Herra: Koska filistealaiset menettelivät  kostonhimoisesti ja, ylenkatse sielussaan, kostivat kovasti, ikivihassa  tuottaaksensa tuhon,</li>
      <li>sentähden, näin sanoo Herra, Herra: Katso, minä ojennan käteni  filistealaisia vastaan, hävitän kreetit, hukutan, mitä on jäljellä meren  rannikolla,</li>
      <li>ja teen heille suuret kostoteot, rangaisten kiivaudessa. Ja he  tulevat tietämään, että minä olen Herra, kun minä annan kostoni heitä  kohdata."</li>
    </ol>
  </li>
  <li>
    <ol>
      <li>Yhdentenätoista vuotena, kuukauden ensimmäisenä päivänä, tuli minulle  tämä Herran sana:</li>
      <li>"Ihmislapsi, koska Tyyro sanoi Jerusalemista: `Kas niin!  Murrettu on  kansojen ovi, minuun päin se on kääntynyt, minä tulen täyteen - se on  rauniona!`</li>
      <li>sentähden, näin sanoo Herra, Herra: Katso, minä käyn sinun kimppuusi,  Tyyro, ja nostatan monet kansat sinua vastaan, niinkuin meri nostaa  aaltonsa.</li>
      <li>Ne hävittävät Tyyron muurit, repivät maahan sen tornit, ja minä  lakaisen siitä pois sen tomutkin ja panen sen paljaaksi kallioksi.</li>
      <li>Siitä tulee verkkojen kuivauspaikka keskelle merta. Sillä minä olen  puhunut, sanoo Herra, Herra; ja se joutuu kansojen ryöstettäväksi.</li>
      <li>Sen tytärkaupungit, jotka ovat mantereella, surmataan miekalla, ja he  tulevat tietämään, että minä olen Herra.</li>
      <li>Sillä näin sanoo Herra, Herra: Katso, minä tuon Tyyron kimppuun  Nebukadressarin, Baabelin kuninkaan pohjoisesta, kuninkaitten kuninkaan,  hevosten ja vaunujen ja ratsumiesten ja suuren väenpaljouden kanssa.</li>
      <li>Sinun tytärkaupunkisi, jotka ovat mantereella, hän surmaa miekalla ja  asettaa sinua vastaan saartovarusteet, luo sinua vastaan vallin, nostaa  sinua vastaan kilpikatoksen,</li>
      <li>suuntaa sinun muureihisi murtajansa iskut ja kukistaa tornisi  rauta-aseillansa.</li>
      <li>Hänen hevostensa paljous peittää sinut pölyyn. Ratsumiesten, pyöräin  ja vaunujen ryskeestä sinun muurisi vapisevat, kun hän hyökkää sisälle  sinun porteistasi, niinkuin valloitettuun kaupunkiin hyökätään.</li>
      <li>Hevostensa kavioilla hän tallaa rikki sinun katusi kaikki, surmaa  miekalla sinun kansasi, ja sinun mahtavat patsaasi kaatuvat maahan.</li>
      <li>He riistävät sinun rikkautesi ja ryöstävät kauppatavarasi, repivät  muurisi maahan ja kukistavat kauniit talosi, ja kivesi, puusi, tomusi he  heittävät meren syvyyteen.</li>
      <li>Minä lakkautan laulujesi helinän, eikä kuulu enää kanneltesi soitto.</li>
      <li>Minä panen sinut paljaaksi kallioksi, sinusta tulee verkkojen  kuivauspaikka, eikä sinua enää rakenneta. Sillä minä, Herra, olen  puhunut, sanoo Herra, Herra.</li>
      <li>Näin sanoo Herra, Herra Tyyrolle: Eivätkö sinun kukistumisesi  pauhusta, kun haavoitetut voihkivat, kun surman omat surmataan sinun  keskelläsi, saaret vapise?</li>
      <li>Valtaistuimiltaan astuvat alas kaikki meren ruhtinaat.  He heittävät  pois viittansa ja riisuvat kirjaellut vaatteensa, he pukeutuvat kauhuun  ja istuvat maahan, värisevät joka hetki, tyrmistyneinä sinun tähtesi.</li>
      <li>He virittävät sinusta itkuvirren ja sanovat sinulle: `Kuinka olet  sinä, joka olit asuttu, hävinnyt meriltä, sinä ylistetty kaupunki,  väkevä merellä, sinä ja sinun asukkaasi, jotka levittivät kauhuansa  kaikkiin siellä asuvaisiin.</li>
      <li>Nyt värisevät saaret sinun kukistumisesi päivänä, merensaaret  kauhistuvat sinun loppuasi.`</li>
      <li>Sillä näin sanoo Herra, Herra: Kun minä teen sinusta aution  kaupungin, niinkuin asumattomat kaupungit ovat, kun minä annan syvyyden  käydä sinun ylitsesi ja paljot vedet peittävät sinut,</li>
      <li>silloin minä syöksen sinut alas hautaanvaipuneitten pariin,  ikiaikojen kansan tykö, ja annan sinulle asunnon maan syvyyksissä,  niinkuin siellä ovat ikiaikojen rauniot, hautaanvaipuneitten parissa,  ettei sinussa asuttaisi; mutta ihanuuden minä annan elävien maahan.</li>
      <li>Sinut minä panen kauhuksi, sinua ei sitten enää ole; ja jos sinua  etsitään, ei sinua enää löydy, hamaan ikiaikoihin asti, sanoo Herra,  Herra."</li>
    </ol>
  </li>
  <li>
    <ol>
      <li>Ja minulle tuli tämä Herran sana:</li>
      <li>"Sinä, ihmislapsi! Viritä itkuvirsi Tyyrosta</li>
      <li>ja sano Tyyrolle, joka asuu meren porteilla ja käy kauppaa kansojen  kanssa, monilukuisilla saarilla: Näin sanoo Herra, Herra: Tyyro, sinä  sanot: `Minä olen kauneuden täydellisyys!`</li>
      <li>Meren sydämessä on sinun alueesi, rakentajasi tekivät sinun  kauneutesi täydelliseksi,</li>
      <li>Senirin kypresseistä he rakensivat sinuun kaiken, mikä laudoista on,  ottivat Libanonin setrin tehdäkseen sinuun maston,</li>
      <li>tekivät Baasanin tammista airosi, kantesi tekivät norsunluusta ja  Kittiläis-saarten hopeakuusesta.</li>
      <li>Kirjaeltua Egyptin pellavaa oli purjeesi, ja se oli sinulla lippuna.  Katoksesi oli punasinistä ja purppuranpunaista Elisa-saarten kangasta.</li>
      <li>Siidonin ja Arvadin asukkaat olivat sinulla soutajina; omat viisaasi,  Tyyro, olivat sinussa - he olivat laivureinasi.</li>
      <li>Gebalin vanhimmat ja viisaat olivat sinussa vuotokohtain korjaajina.  Meren kaikki laivat merimiehineen olivat sinussa tavaroitasi  vaihtamassa.</li>
      <li>Persia ja Luud ja Puut olivat sotajoukossasi, sinun sotureinasi. He  ripustivat sinuun kypäreitä ja kilpiä; ne sinua koristivat.</li>
      <li>Arvadilaiset ja muu sotajoukkosi olivat muureillasi yltympäri ja  gammadilaiset torneissasi. He ripustivat varustuksensa sinun muureillesi  yltympäri; ne tekivät sinun kauneutesi täydelliseksi.</li>
      <li>Tarsis oli kauppatuttusi sinun kaikkinaisten rikkauksiesi runsauden  takia: hopealla, raudalla, tinalla ja lyijyllä he maksoivat sinun  tavarasi.</li>
      <li>Jaavan, Tuubal ja Mesek kävivät kauppaa sinun kanssasi: orjilla ja  vaskikaluilla he maksoivat sinun vaihtotavarasi.</li>
      <li>Toogarman heimo maksoi sinun tavarasi hevosilla, sotaratsuilla ja  muuleilla.</li>
      <li>Dedanilaiset kävivät kauppaa sinun kanssasi. Monilukuiset saaret  olivat kauppatuttujasi, sinun käskysi alaisia; norsunhampaita ja mustaa  puuta ne toivat sinulle verona.</li>
      <li>Aram oli kauppatuttusi sinun tuotteittesi runsauden takia:  rubiineilla, punapurppuralla, kirjaellulla kankaalla, valkopellavalla,  koralleilla ja jaspiksella he maksoivat sinun tavarasi.</li>
      <li>Juuda ja Israelin maa kävivät kauppaa sinun kanssasi: Minnitin  nisulla, leivoksilla, hunajalla, öljyllä ja balsamilla he maksoivat  sinun vaihtotavarasi.</li>
      <li>Damasko oli kauppatuttusi sinun tuotteittesi runsauden ja  kaikkinaisten rikkauksiesi runsauden takia: Helbonin viiniä ja Saharin  villoja.</li>
      <li>Vedan ja Jaavan maksoivat sinun tavarasi kehruuteoksilla; taottua  rautaa, kassiaa ja kalmoruokoa tuli sinulle vaihtotavarana.</li>
      <li>Dedan kävi kauppaa sinun kanssasi ratsastussatulain loimilla.</li>
      <li>Arabia ja kaikki Keedarin ruhtinaat olivat kauppatuttaviasi, sinun  käskysi alaisia: lampaita, oinaita ja vuohipukkeja he sinulle  kauppasivat.</li>
      <li>Saban ja Raman kauppiaat kävivät kauppaa sinun kanssasi:  kaikkinaisilla parhailla balsameilla, kaikilla kalliilla kivillä ja  kullalla he maksoivat sinun tavarasi.</li>
      <li>Haaran ja Kanne ja Eden, Saban kauppiaat, Assur ja Kilmad kävivät  kauppaa sinun kanssasi;</li>
      <li>he kävivät kanssasi kauppaa sinun markkinoillasi kauniilla  vaatteilla, punasinisillä ja kirjaelluilla vaipoilla, kirjavakuteisilla  matoilla ja punotuilla, kestävillä köysillä.</li>
      <li>Tarsiin-laivat kuljettivat sinun vaihtotavaroitasi. Niin sinä tulit  täpötäyteen ja ylen raskaaseen lastiin merten sydämessä.</li>
      <li>Soutajasi veivät sinut suurille vesille. - Itätuuli särkee sinut  merten sydämessä.</li>
      <li>Sinun rikkautesi, tavarasi, vaihtotavarasi, merimiehesi ja  laivurisi, vuotokohtaisi korjaajat, tavaranvaihtajasi ja kaikki  sotamiehesi, jotka ovat sinussa ja koko suuressa joukossasi, joka sinun  keskelläsi on, vaipuvat merten sydämeen sinun kukistumisesi päivänä.</li>
      <li>Laivuriesi parkunan äänestä vapisevat tantereet.</li>
      <li>Alas haaksistansa astuvat kaikki aironpitelijät, merimiehet ja  kaikki meren laivurit astuvat maihin,</li>
      <li>huutavat sinun tähtesi suurella äänellä ja parkuvat haikeasti,  heittävät tomua päänsä päälle ja vieriskelevät tuhassa.</li>
      <li>He ajelevat sinun tähtesi päänsä paljaaksi, kääriytyvät säkkeihin ja  itkevät sinun tähtesi, mieli murheellisena, valittaen haikeasti.</li>
      <li>He valittaessaan virittävät sinusta itkuvirren ja laulavat sinusta:  `Kuka oli Tyyron vertainen, hänen, joka nyt on niin hiljaa keskellä  merta?</li>
      <li>Kun sinun tavarasi saapuivat meriltä, ravitsit sinä monet kansat.  Rikkauksiesi ja vaihtotavaraisi runsaudella sinä teit rikkaiksi maan  kuninkaat.</li>
      <li>Nyt, kun jouduit haaksirikkoon, pois meriltä, vetten syvyyksiin,  vaipuivat sinun mukanasi sinne vaihtotavarasi ja koko sinun suuri  joukkosi.`</li>
      <li>Sinun tähtesi tyrmistyvät kaikki saarten asukkaat, ja heidän  kuninkaansa ovat kauhun vallassa, vavistus kasvoillansa.</li>
      <li>Sinulle viheltävät kauppatutut kansojen joukossa. Kauhuksi olet sinä  tullut, eikä sinua enää ole, hamaan ikiaikoihin asti."</li>
    </ol>
  </li>
  <li>
    <ol>
      <li>Ja minulle tuli tämä Herran sana:</li>
      <li>"Ihmislapsi, sano Tyyron ruhtinaalle: Näin sanoo Herra, Herra: Koska  sinun sydämesi on ylpistynyt ja sinä sanot: `Minä olen jumala, jumalain  istuimella minä istun merten sydämessä`, ja olet kuitenkin ihminen, et  jumala, vaikka omasta mielestäsi olet jumalan vertainen -</li>
      <li>ja katso, viisaampi sinä oletkin kuin Daniel, ei mikään salaisuus ole  sinulta pimitetty;</li>
      <li>viisaudessasi ja ymmärtäväisyydessäsi olet hankkinut itsellesi  rikkautta, hankkinut kultaa ja hopeata aarreaittoihisi,</li>
      <li>ja suuressa viisaudessasi olet kaupankäynnillä kartuttanut  rikkautesi, ja niin sinun sydämesi on ylpistynyt rikkaudestasi -</li>
      <li>sentähden, näin sanoo Herra, Herra: Koska omasta mielestäsi olet  jumalan vertainen,</li>
      <li>sentähden, katso, minä tuon sinun kimppuusi muukalaiset, julmimmat  pakanoista; he paljastavat miekkansa sinun viisautesi kauneutta vastaan  ja häpäisevät sinun ihanuutesi.</li>
      <li>He syöksevät sinut alas kuoppaan, ja sinä kuolet, niinkuin kaadetut  kuolevat, merten sydämessä.</li>
      <li>Vieläköhän sanot surmaajasi edessä: `Minä olen jumala`, kun kuitenkin  olet ihminen, et jumala, kaatajaisi käsissä?</li>
      <li>Niinkuin kuolevat ympärileikkaamattomat, niin sinä kuolet  muukalaisten käden kautta. Sillä minä olen puhunut, sanoo Herra, Herra."</li>
      <li>Ja minulle tuli tämä Herran sana:</li>
      <li>"Ihmislapsi, viritä itkuvirsi Tyyron kuninkaasta ja sano hänelle:  Näin sanoo Herra, Herra: Sinä olet sopusuhtaisuuden sinetti, täynnä  viisautta, täydellinen kauneudessa.</li>
      <li>Eedenissä, Jumalan puutarhassa, sinä olit. Peitteenäsi olivat  kaikkinaiset kalliit kivet; karneolia, topaasia ja jaspista,  krysoliittia, onyksia ja berylliä, safiiria, rubiinia ja smaragdia sekä  kultaa olivat upotus- ja syvennystyöt sinussa, valmistetut sinä päivänä,  jona sinut luotiin.</li>
      <li>Sinä olit kerubi, laajalti suojaavainen, ja minä asetin sinut  pyhälle vuorelle; sinä olit jumal`olento ja käyskentelit säihkyväin  kivien keskellä.</li>
      <li>Nuhteeton sinä olit vaellukseltasi siitä päivästä, jona sinut  luotiin, siihen saakka, kunnes sinussa löydettiin vääryys.</li>
      <li>Suuressa kaupankäynnissäsi tuli sydämesi täyteen väkivaltaa, ja sinä  teit syntiä. Niin minä karkoitin sinut häväistynä Jumalan vuorelta ja  hävitin sinut, suojaava kerubi, pois säihkyväin kivien keskeltä.</li>
      <li>Sinun sydämesi ylpistyi sinun kauneudestasi, ihanuutesi tähden sinä  kadotit viisautesi. Minä viskasin sinut maahan, annoin sinut alttiiksi  kuninkaille, heidän silmänherkukseen.</li>
      <li>Paljoilla synneilläsi, tekemällä vääryyttä kaupoissasi, sinä olet  häväissyt pyhäkkösi. Niin minä annoin sinun keskeltäsi puhjeta tulen; se  kulutti sinut. Ja minä panin sinut tuhaksi maahan kaikkien silmäin  edessä, jotka sinut näkivät.</li>
      <li>Kaikki tuttavasi kansojen seassa ovat tyrmistyneet sinun tähtesi.  Kauhuksi olet sinä tullut, eikä sinua enää ole, hamaan ikiaikoihin  asti."</li>
      <li>Ja minulle tuli tämä Herran sana:</li>
      <li>"Ihmislapsi, käännä kasvosi Siidonia kohti ja ennusta sitä vastaan</li>
      <li>ja sano: Näin sanoo Herra, Herra: Katso, minä käyn sinun kimppuusi,  Siidon, ja näytän kunniani sinun keskuudessasi. Ja he tulevat tietämään,  että minä olen Herra, kun minä siinä panen toimeen tuomiot ja näytän  siinä pyhyyteni.</li>
      <li>Minä lähetän sinne ruton ja verta sen kaduille, ja kaatuneita on  viruva sen keskellä, kaatuneita miekkaan, joka käy sen kimppuun joka  taholta. Ja he tulevat tietämään, että minä olen Herra.</li>
      <li>Sitten ei Israelin heimolle enää ole pistävänä orjantappurana eikä  vaivaavana ohdakkeena yksikään sen naapureista, jotka ovat heitä  halveksineet. Ja he tulevat tietämään, että minä olen Herra, Herra.</li>
      <li>Näin sanoo Herra, Herra: Kun minä kokoan Israelin heimon kansoista,  joitten sekaan he ovat hajotetut, silloin minä näytän pyhyyteni heissä  pakanakansain silmien edessä, ja he saavat asua maassansa, jonka minä  annoin palvelijalleni Jaakobille.</li>
      <li>He asuvat siinä turvallisesti ja rakentavat taloja ja istuttavat  viinitarhoja. Turvallisesti he asuvat, kun minä panen toimeen tuomiot  kaikille heidän naapureillensa, jotka ovat heitä halveksineet. Ja he  tulevat tietämään, että minä olen Herra, heidän Jumalansa."</li>
    </ol>
  </li>
  <li>
    <ol>
      <li>Kymmenentenä vuotena, kymmenennessä kuussa, kuukauden  kahdentenatoista päivänä tuli minulle tämä Herran sana:</li>
      <li>"Ihmislapsi, käännä kasvosi faraota, Egyptin kuningasta, kohti ja  ennusta häntä ja koko Egyptiä vastaan.</li>
      <li>Puhu ja sano: Näin sanoo Herra, Herra: Katso, minä käyn sinun  kimppuusi, farao, Egyptin kuningas - suuri krokodiili, joka makaat  virtojesi keskellä, joka sanot: `Niilivirtani on minun, ja minä olen sen  itselleni tehnyt`.</li>
      <li>Minä panen koukut sinun leukoihisi, tartutan virtojesi kalat sinun  suomuihisi ja nostan sinut ylös virtojesi keskeltä sekä kaikki virtojesi  kalat, jotka ovat suomuihisi tarttuneet.</li>
      <li>Minä viskaan erämaahan sinut ja kaikki virtojesi kalat. Sinä putoat  kedolle, ei sinua korjata, ei koota. Metsän pedoille ja taivaan  linnuille minä annan sinut ruuaksi.</li>
      <li>Ja kaikki Egyptin asukkaat tulevat tietämään, että minä olen Herra.  Sillä he ovat ruokosauva Israelin heimolle:</li>
      <li>kun he kädellä tarttuvat sinuun, niin sinä säryt ja lävistät heiltä  olkapäät kaikki; ja kun he nojaavat sinuun, niin sinä murrut ja  jäykistät heiltä lanteet kaikki.</li>
      <li>Sentähden, näin sanoo Herra, Herra: Katso, minä tuon sinun kimppuusi  miekan ja hävitän sinusta ihmiset ja eläimet,</li>
      <li>ja Egyptin maa tulee autioksi ja raunioksi. Ja he tulevat tietämään,  että minä olen Herra. Sillä hän on sanonut: `Niilivirta on minun, ja  minä olen sen tehnyt`.</li>
      <li>Sentähden, katso, minä käyn sinun ja sinun virtojesi kimppuun ja  teen Egyptin maan raunioiksi, kuivaksi ja autioksi Migdolista Seveneen  ja hamaan Etiopian rajaan saakka.</li>
      <li>Ei käy siellä ihmisjalka, ei käy siellä eläimen jalka, eikä asuta  siellä neljäänkymmeneen vuoteen.</li>
      <li>Autioksi minä teen Egyptin maan autioiksi tehtyjen maitten joukossa,  ja sen kaupungit tulevat olemaan autioina raunioiksi pantujen kaupunkien  joukossa neljäkymmentä vuotta, ja egyptiläiset minä hajotan kansojen  sekaan ja sirotan heidät muihin maihin.</li>
      <li>Sillä näin sanoo Herra, Herra: Neljänkymmenen vuoden kuluttua minä  kokoan egyptiläiset kansoista, joiden sekaan he olivat hajotetut,</li>
      <li>käännän Egyptin kohtalon ja tuon heidät takaisin Patroksen maahan,  synnyinmaahansa. Siellä he tulevat olemaan vähäpätöisenä valtakuntana.</li>
      <li>He tulevat olemaan vähäpätöisin valtakunnista, eivätkä enää kohoa  kansakuntien ylitse. Minä vähennän heidät niin, etteivät he enää kansoja  vallitse.</li>
      <li>Eivätkä he enää kelpaa turvaksi Israelin heimolle: he saattavat  muistoon Israelin syntivelan, jos se kääntyy heitä seuraamaan. Ja he  tulevat tietämään, että minä olen Herra, Herra."</li>
      <li>Kahdentenakymmenentenä seitsemäntenä vuotena, ensimmäisessä kuussa,  kuukauden ensimmäisenä päivänä tuli minulle tämä Herran sana:</li>
      <li>"Ihmislapsi, Baabelin kuningas Nebukadressar on teettänyt  sotajoukoillansa raskasta työtä Tyyroa vastaan: kaikki päät ovat käyneet  kaljuiksi ja kaikki olkapäät lyöpyneet; mutta palkkaa ei Tyyrosta ole  tullut hänelle eikä hänen sotajoukoilleen työstä, jota ovat tehneet sitä  vastaan.</li>
      <li>Sentähden, näin sanoo Herra, Herra: Katso, minä annan Baabelin  kuninkaalle Nebukadressarille Egyptin maan. Hän vie sen tavaran  paljouden, saa sen saaliit, ryöstää sen ryöstökset: se on oleva hänen  sotajoukkojensa palkka.</li>
      <li>Palkaksi, jonka toivossa hän on työtä tehnyt, minä annan hänelle  Egyptin maan; sillä minun hyväkseni he ovat sitä tehneet, sanoo Herra,  Herra.</li>
      <li>Sinä päivänä minä annan puhjeta Israelin heimolle sarven, ja sinulle  minä annan voiman avata suusi heidän keskellänsä. Ja he tulevat  tietämään, että minä olen Herra."</li>
    </ol>
  </li>
  <li>
    <ol>
      <li>Ja minulle tuli tämä Herran sana:</li>
      <li>"Ihmislapsi, ennusta ja sano: Näin sanoo Herra, Herra: Valittakaa:  `Voi sitä päivää!`</li>
      <li>Sillä lähellä on päivä, lähellä Herran päivä; se on pilvinen päivä,  pakanakansojen aika.</li>
      <li>Miekka yllättää Egyptin, ja Etiopialla on tuska, kun surmattuja  kaatuu Egyptissä, kun siltä otetaan pois tavarain paljous ja revitään  perustukset.</li>
      <li>Etiopia, Puut ja Luud, kaikki sekakansa, Kuub ja liittoutuneen maan  miehet kaatuvat heidän kanssansa miekkaan.</li>
      <li>Näin sanoo Herra: Egyptin tuet kaatuvat, ja sen ylpeä uhma alenee.  Migdolista Seveneen asti he siellä kaatuvat miekkaan, sanoo Herra,  Herra.</li>
      <li>Autioiksi he joutuvat autioiksi tehtyjen maitten joukossa, ja heidän  kaupunkinsa tulevat olemaan raunioiksi pantujen kaupunkien joukossa.</li>
      <li>Ja he tulevat tietämään, että minä olen Herra, kun minä sytytän  Egyptin tuleen ja kaikki sen auttajat murtuvat.</li>
      <li>Sinä päivänä lähtee minun tyköäni laivoilla lähettiläitä  peljästyttämään levossa elävää Etiopiaa, ja heille tulee tuska niinkuin  Egyptin päivänä; sillä katso, se tulee.</li>
      <li>Näin sanoo Herra, Herra: Minä teen lopun Egyptin meluavista  joukoista Baabelin kuninkaan Nebukadressarin käden kautta.</li>
      <li>Hän ja hänen väkensä hänen kanssaan, julmimmat pakanoista, tuodaan  hävittämään maata, ja he paljastavat miekkansa Egyptiä vastaan ja  täyttävät maan surmatuilla.</li>
      <li>Minä panen virrat kuiville ja myyn maan pahojen käsiin ja teen  autioksi maan ja kaiken, mitä siinä on, muukalaisten käden kautta. Minä,  Herra, olen puhunut.</li>
      <li>Näin sanoo Herra, Herra: Minä tuhoan kivijumalat ja lopetan  epäjumalat Noofista ja ruhtinaat Egyptistä: niitä ei ole enää oleva; ja  minä saatan Egyptin maan pelon valtaan.</li>
      <li>Minä teen Patroksen autioksi, sytytän Sooanin tuleen ja panen  toimeen tuomiot Noossa.</li>
      <li>Minä vuodatan kiivauteni Siiniin, Egyptin linnoitukseen, hävitän  Noon meluavat joukot</li>
      <li>ja sytytän Egyptin tuleen. Siin kierii tuskassa, Noo valloitetaan,  ja Noof - ahdistajia selvällä päivällä!</li>
      <li>Aavenin ja Piibesetin nuorukaiset kaatuvat miekkaan, ja ne itse  menevät vankeuteen.</li>
      <li>Tehafneheessa päivä pimenee, kun minä siellä särjen Egyptin ikeen,  ja siinä saa lopun sen ylpeä uhma. Sen itsensä peittää pilvi, ja sen  tyttäret menevät vankeuteen.</li>
      <li>Niin minä panen tuomiot toimeen Egyptissä, ja he tulevat tietämään,  että minä olen Herra."</li>
      <li>Yhdentenätoista vuotena, ensimmäisessä kuussa, kuukauden  seitsemäntenä päivänä tuli minulle tämä Herran sana:</li>
      <li>"Ihmislapsi, minä olen murskannut faraon, Egyptin kuninkaan,  käsivarren, ja katso, sitä ei sidota, ei parannella, ei panna  kääreeseen, että se sidottuna vahvistuisi tarttuaksensa miekkaan.</li>
      <li>Sentähden, näin sanoo Herra, Herra: Katso, minä käyn faraon, Egyptin  kuninkaan, kimppuun ja murskaan häneltä käsivarret, sekä voimakkaan että  murskatun käden, ja pudotan miekan hänen kädestänsä.</li>
      <li>Minä hajotan egyptiläiset kansojen sekaan ja sirotan heidät muihin  maihin.</li>
      <li>Baabelin kuninkaan käsivarret minä vahvistan ja annan miekkani hänen  käteensä; mutta faraolta minä murskaan käsivarret, ja hän voihkii hänen  edessänsä, niinkuin kaadettu voihkii.</li>
      <li>Niin, minä vahvistan Baabelin kuninkaan käsivarret, mutta faraon  käsivarret vaipuvat alas. Ja he tulevat tietämään, että minä olen Herra,  kun minä annan miekkani Baabelin kuninkaan käteen, että hän ojentaa sen  Egyptin maata vastaan.</li>
      <li>Ja minä hajotan egyptiläiset kansojen sekaan ja sirotan heidät  muihin maihin. Ja he tulevat tietämään, että minä olen Herra."</li>
    </ol>
  </li>
  <li>
    <ol>
      <li>Yhdentenätoista vuotena, kolmannessa kuussa, kuukauden ensimmäisenä  päivänä tuli minulle tämä Herran sana:</li>
      <li>"Ihmislapsi, sano faraolle, Egyptin kuninkaalle, ja hänen meluaville  joukoillensa: Kenen kaltainen sinä olet suuruudessasi?</li>
      <li>Katso, Assur oli setri Libanonilla, kaunislehväinen, taajavarjoinen,  korkeakasvuinen, ja sen latva oli tiheän lehvistön keskellä.</li>
      <li>Vedet olivat sen suureksi kasvattaneet, korkeaksi oli sen saanut  syvyys, joka virtoinensa kiersi sen istutusmaata ja lähetti ojiansa  kaikille metsän puille.</li>
      <li>Sentähden siitä tuli korkeakasvuisin kaikista metsän puista, se sai  haaroja paljon, ja oksat, joita se levitti, venyivät pitkiksi runsaista  vesistä.</li>
      <li>Sen lehvillä pesivät kaikki taivaan linnut, sen oksien alla  synnyttivät kaikki metsän eläimet, ja sen varjossa asuivat kaikki suuret  kansat.</li>
      <li>Kaunis se oli suuruudessaan, oksiensa pituudessa, sillä sen juuri oli  runsasten vetten ääressä.</li>
      <li>Eivät olleet setrit sen vertaiset Jumalan puutarhassa, eivät  kypressit sen oksien veroiset, eivät plataanit niinkuin sen haarat. Ei  yksikään puu Jumalan puutarhassa ollut sen veroinen kauneudessa.</li>
      <li>Minä tein sen niin kauniiksi oksarunsaudessaan, että kaikki Eedenin  puut Jumalan puutarhassa sitä kadehtivat.</li>
      <li>Sentähden, näin sanoo Herra, Herra: Koska se tuli korkeakasvuiseksi  ja sen latva oli tiheän lehvistön keskellä ja sen sydän ylpistyi sen  korkeudesta,</li>
      <li>annan minä sen pakanoista mahtavimman käsiin, ja hän tekee sille,  minkä tekee; jumalattomuutensa tähden minä sen olen karkoittanut.</li>
      <li>Ja sen hakkasivat muukalaiset, julmimmat pakanoista, ja heittivät  sen maahan. Vuorille ja kaikkiin laaksoihin kaatuivat sen haarat, ja sen  oksat murskaantuivat kaikkiin maan puronotkoihin. Kaikki maan kansat  laskeutuivat alas sen varjosta ja jättivät sen.</li>
      <li>Sen kaatuneella rungolla asuvat kaikki taivaan linnut, ja sen oksien  ääressä oleskelevat kaikki metsän eläimet -</li>
      <li>ettei yksikään puu vetten vierellä kasvaisi niin korkeaksi eikä  ojentaisi latvaansa pilvien väliin ja etteivät mahtavimmatkaan niistä,  ei mitkään, jotka vettä juovat, olisi pysyväisiä korkeudessaan, sillä ne  ovat kaikki annetut alttiiksi kuolemalle, menemään maan syvyyteen,  hautaanvaipuneitten pariin yhdessä ihmislasten kanssa.</li>
      <li>Näin sanoo Herra, Herra: Sinä päivänä, jona hän astui alas  tuonelaan, minä verhosin syvyyden suruun hänen tähtensä, pidätin virrat,  niin että paljot vedet pysähtyivät juoksussaan, ja puin Libanonin hänen  tähtensä mustiin, ja kaikki metsän puut nääntyivät hänen tähtensä.</li>
      <li>Hänen kaatumisensa ryskeestä minä panin kansakunnat vapisemaan, kun  minä syöksin hänet alas tuonelaan, hautaanvaipuneitten pariin. Mutta  lohdutetuiksi tulivat maan syvyydessä kaikki Eedenin puut, Libanonin  valiot ja parhaat, kaikki, jotka vettä juovat.</li>
      <li>Myöskin ne olivat hänen kanssansa astuneet alas tuonelaan, miekalla  kaadettujen pariin; samoin hänen auttajansa, ne, jotka istuivat hänen  varjossaan kansojen joukossa.</li>
      <li>Oliko yhtään Eedenin puista sinun vertaistasi kunniassa ja  suuruudessa? Mutta sinut on Eedenin puitten kanssa syösty alas maan  syvyyteen; ympärileikkaamattomien keskellä sinä makaat  miekallakaadettujen parissa. Näin käy faraon ja koko hänen meluavan  joukkonsa, sanoo Herra, Herra."</li>
    </ol>
  </li>
  <li>
    <ol>
      <li>Kahdentenatoista vuotena, kahdennessatoista kuussa, kuukauden  ensimmäisenä päivänä tuli minulle tämä Herran sana:</li>
      <li>"Ihmislapsi, viritä itkuvirsi faraosta, Egyptin kuninkaasta, ja sano  hänelle: Nuori leijona kansojen seassa, sinä olet hukassa! Sinä olit  kuin krokodiili virroissa: sinä kuohutit virtojasi, sotkit vettä  jaloillasi ja hämmensit sen virtoja.</li>
      <li>Näin sanoo Herra, Herra: Minä levitytän verkkoni sinun ylitsesi  monien kansojen suurella joukolla, ja ne vetävät sinut ylös minun  pyydykselläni.</li>
      <li>Minä viskaan sinut maalle, heitän sinut kedolle, panen asustamaan  sinun ylläsi kaikki taivaan linnut ja syötän sinusta kylläisiksi kaiken  maan eläimet.</li>
      <li>Minä jätän sinun lihasi vuorten hyviksi ja täytän raatokasallasi  laaksot,</li>
      <li>juotan maan sillä, mikä sinusta valuu, sinun verelläsi aina vuorille  asti, ja purojen uomat tulevat sinusta täyteen.</li>
      <li>Minä peitän taivaan, kun sinut sammutan, ja puen mustiin sen tähdet;  auringon minä peitän pilviin, eikä kuu anna valonsa loistaa.</li>
      <li>Kaikki taivaan loistavat valot minä puen mustiin sinun tähtesi ja  peitän sinun maasi pimeyteen, sanoo Herra, Herra.</li>
      <li>Minä murehdutan monien kansain sydämet, kun saatan tiedoksi sinun  perikatosi kansakunnille, maihin, joita sinä et tuntenut;</li>
      <li>ja minä tyrmistytän sinun tähtesi monet kansat, ja heidän  kuninkaansa kovin värisevät sinun tähtesi, kun minä heilutan miekkaani  heidän nähtensä, ja he vapisevat joka hetki kukin omaa henkeänsä sinun  kukistumisesi päivänä.</li>
      <li>Sillä näin sanoo Herra, Herra: Baabelin kuninkaan miekka yllättää  sinut.</li>
      <li>Minä kaadan sinun meluisan joukkosi sankarien miekoilla; ne ovat  julmimpia pakanoista kaikki tyynni. He kukistavat Egyptin komeuden,  kaikki sen meluisa joukko tuhotaan.</li>
      <li>Ja minä hävitän siitä kaiken karjan runsasten vetten ääriltä. Eikä  niitä enää sotke ihmisen jalka, eivätkä sotke niitä karjan sorkat.</li>
      <li>Silloin minä annan sen vetten laskeutua kirkkaiksi, ja minä panen  sen virrat juoksemaan kuin öljyn, sanoo Herra, Herra.</li>
      <li>Kun minä teen Egyptin maan autioksi, kun maa tulee autioksi  kaikesta, mitä siinä on, ja kun minä surmaan kaikki sen asukkaat,  tulevat he tietämään, että minä olen Herra.</li>
      <li>Itkuvirsi tämä on, ja sitä kyllä viritetään. Pakanakansain tyttäret  sitä virittävät - virittävät sitä Egyptistä ja kaikesta sen meluisasta  joukosta, sanoo Herra, Herra."</li>
      <li>Kahdentenatoista vuotena, kuukauden viidentenätoista päivänä tuli  minulle tämä Herran sana:</li>
      <li>"Ihmislapsi, veisaa kuolinvalitus Egyptin meluisasta joukosta, saata  se ja mahtavain pakanakansojen tyttäret alas maan syvyyksiin,  hautaanvaipuneitten pariin.</li>
      <li>Oletko vielä kaikkia muita ihanampi? Astu alas ja anna laittaa  makuusijasi ympärileikkaamattomien pariin.</li>
      <li>He kaatuvat miekallasurmattujen joukkoon. Miekka on jo annettu!  Temmatkaa pois Egypti kaikkine meluisine joukkoineen.</li>
      <li>Mahtavimmat sankareista puhuvat tuonelan keskeltä sille ynnä sen  auttajille: `Alas ovat astuneet, siellä makaavat ympärileikkaamattomat,  miekalla surmatut`.</li>
      <li>Siellä on Assur kaikkine joukkoinensa. Niitten haudat ovat hänen  ympärillänsä. Kaikki tyynni ovat surmattuja, miekkaan kaatuneita.</li>
      <li>Hänen hautansa ovat pohjimmaisessa kuopassa, ja hänen joukkonsa on  hänen hautansa ympärillä; ne ovat kaikki tyynni surmattuja, miekkaan  kaatuneita, nuo, jotka levittivät kauhua elävien maassa.</li>
      <li>Siellä on Eelam, ja koko hänen meluisa joukkonsa on hänen hautansa  ympärillä; kaikki tyynni surmattuja, miekkaan kaatuneita, jotka  ympärileikkaamattomina astuivat alas maan syvyyksiin, nuo, jotka  levittivät kauhuansa elävien maassa, mutta saavat kantaa häpeänsä  hautaanvaipuneitten parissa.</li>
      <li>Surmattujen keskellä on makuusija annettu hänelle ynnä kaikelle  hänen meluisalle joukolleen. Niitten haudat ovat hänen ympärillänsä.  Kaikki tyynni ne ovat ympärileikkaamattomia, miekalla surmattuja, sillä  he olivat kauhuna elävien maassa, mutta saavat kantaa häpeänsä  hautaanvaipuneitten parissa.  Surmattujen keskelle on hänet pantu.</li>
      <li>Siellä on Mesek-Tuubal kaikkine meluisine joukkoineen.  Niitten  haudat ovat hänen ympärillänsä; ne ovat kaikki tyynni  ympärileikkaamattomia, miekalla surmattuja, sillä ne levittivät  kauhuansa elävien maassa.</li>
      <li>He eivät makaa sankarien parissa, jotka ovat kaatuneet  ympärileikkaamattomien joukosta, jotka ovat astuneet alas tuonelaan  sota-aseinensa, joitten pään alle on pantu heidän miekkansa ja joitten  luiden yllä on heidän syntivelkansa, sillä sankarien kauhu oli elävien  maassa.</li>
      <li>Sinutkin muserretaan ympärileikkaamattomien joukossa, ja sinä saat  maata miekallasurmattujen parissa.</li>
      <li>Siellä on Edom, sen kuninkaat ja kaikki sen ruhtinaat, jotka  sankaruudessaan pantiin miekallasurmattujen pariin. He makaavat  ympärileikkaamattomien ja hautaanvaipuneitten parissa.</li>
      <li>Siellä ovat kaikki pohjoisen maan ruhtinaat ja kaikki siidonilaiset,  jotka ovat astuneet surmattujen pariin kauhistavaisuudessaan, ovat  tulleet häpeään sankaruudessaan ja makaavat ympärileikkaamattomina  miekallasurmattujen parissa ja saavat kantaa häpeänsä  hautaanvaipuneitten parissa. -</li>
      <li>Ne on farao näkevä ja tuleva lohdutetuksi kaikesta meluisasta  joukostansa. Miekalla on surmattu farao kaikkine sotaväkineen, sanoo  Herra, Herra.</li>
      <li>Sillä minä levitin hänen kauhuansa elävien maassa, mutta faraolle  ynnä kaikelle hänen meluisalle joukolleen laitetaan makuusija  ympärileikkaamattomien sekaan, miekallasurmattujen pariin, sanoo Herra,  Herra."</li>
    </ol>
  </li>
  <li>
    <ol>
      <li>Minulle tuli tämä Herran sana:</li>
      <li>"Ihmislapsi, puhu kansasi lapsille ja sano heille: Jos minä annan  miekan tulla maan kimppuun ja maan kansa on ottanut yhden miehen  joukostansa ja asettanut hänet vartijakseen</li>
      <li>ja jos hän näkee miekan tulevan maan kimppuun ja puhaltaa pasunaan ja  varoittaa kansaa,</li>
      <li>ja joku kuulee pasunan äänen, mutta ei ota varoituksesta vaaria, ja  miekka tulee ja ottaa hänet pois, niin hänen verensä tulee hänen oman  päänsä päälle:</li>
      <li>hän kuuli pasunan äänen, mutta ei ottanut varoituksesta vaaria; hänen  verensä tulee hänen päällensä. Jos olisi ottanut varoituksesta vaarin,  olisi hän pelastanut sielunsa.</li>
      <li>Jos taas vartija näkee miekan tulevan, mutta ei puhalla pasunaan eikä  kansa saa varoitusta, ja miekka tulee ja ottaa pois jonkun sielun  heistä, on hän otettu pois synnissänsä, mutta hänen verensä minä vaadin  vartijan kädestä.</li>
      <li>Ja sinä, ihmislapsi! Minä olen asettanut sinut Israelin heimolle  vartijaksi. Kun kuulet sanan minun suustani, on sinun varoitettava heitä  minun puolestani.</li>
      <li>Jos minä sanon jumalattomalle: jumalaton, sinun on kuolemalla  kuoltava, mutta sinä et puhu varoittaaksesi jumalatonta hänen tiestänsä,  niin se jumalaton kuolee synnissänsä, mutta hänen verensä minä vaadin  sinun kädestäsi.</li>
      <li>Mutta jos sinä varoitat jumalatonta hänen tiestänsä, että hän  kääntyisi siltä pois, eikä hän tieltänsä käänny, niin hän kuolee  synnissänsä, mutta sinä olet sielusi pelastanut.</li>
      <li>Ja sinä, ihmislapsi! Sano Israelin heimolle: Näin te sanotte: `Niin,  rikoksemme ja syntimme ovat meidän päällämme, ja me riudumme niiden  tähden. Kuinka me voisimme pysyä elossa?`</li>
      <li>Sano heille: Niin totta kuin minä elän, sanoo Herra, Herra, ei ole  minulle mieleen jumalattoman kuolema, vaan se, että jumalaton kääntyy  tieltänsä ja elää. Kääntykää, kääntykää pois pahoilta teiltänne; ja  minkätähden te kuolisitte, Israelin heimo!</li>
      <li>Ja sinä, ihmislapsi! Sano kansasi lapsille: Vanhurskasta ei pelasta  hänen vanhurskautensa sinä päivänä, jona hän rikkoo, ja jumalaton pääsee  suistumasta turmioon jumalattomuutensa tähden sinä päivänä, jona hän  kääntyy pois jumalattomuudestaan, ja vanhurskas ei voi elää  vanhurskautensa turvin sinä päivänä, jona hän syntiä tekee.</li>
      <li>Jos minä sanon vanhurskaalle, että hän totisesti saa elää, mutta hän  sitten luottaa vanhurskauteensa ja tekee vääryyttä, niin hänen  vanhurskauttansa ei ensinkään muisteta, vaan hän kuolee vääryydessään,  jota on tehnyt.</li>
      <li>Ja jos minä sanon jumalattomalle, että hänen totisesti on kuoltava,  mutta hän kääntyy pois synnistänsä ja tekee oikeuden ja vanhurskauden</li>
      <li>- antaa takaisin, tuo jumalaton, pantin, korvaa riistämänsä ja  vaeltaa elämän käskyjen mukaan, niin ettei vääryyttä tee - niin  totisesti hän saa elää; ei hänen ole kuoltava.</li>
      <li>Hänen syntejänsä, jotka hän on tehnyt, ei ensinkään muisteta: hän on  tehnyt oikeuden ja vanhurskauden, hän totisesti saa elää.</li>
      <li>Ja vielä sinun kansasi lapset sanovat: `Herran tie ei ole oikea`.  Juuri heidän omat tiensä eivät ole oikeat.</li>
      <li>Jos vanhurskas kääntyy pois vanhurskaudestansa ja vääryyttä tekee,  on hänen sentähden kuoltava.</li>
      <li>Ja jos jumalaton kääntyy pois jumalattomuudestansa ja tekee oikeuden  ja vanhurskauden, saa hän sentähden elää.</li>
      <li>Ja vielä te sanotte: `Herran tie ei ole oikea`: minä tuomitsen  teidät, te Israelin heimo, itsekunkin hänen teittensä mukaan."</li>
      <li>Kahdentenatoista meidän pakkosiirtolaisuutemme vuotena,  kymmenennessä kuussa, kuukauden viidentenä päivänä tuli minun luokseni  pakolainen Jerusalemista ja sanoi: "Kaupunki on valloitettu".</li>
      <li>Herran käsi oli tullut minun päälleni jo illalla, ennen pakolaisen  tuloa, ja hän avasi minun suuni ennen tämän tuloa aamulla. Niin avautui  minun suuni, enkä minä enää ollut mykkänä.</li>
      <li>Ja minulle tuli tämä Herran sana:</li>
      <li>"Ihmislapsi, ne, jotka asuvat noilla raunioilla Israelin maassa,  sanovat näin: `Aabraham oli vain yksi, ja hän peri maan; meitä on  paljon, meille on maa perinnöksi annettu`.</li>
      <li>Sano sentähden heille: Näin sanoo Herra, Herra: Te syötte lihaa  verinensä, luotte silmänne kivijumaliinne ja vuodatatte verta; ja tekö  perisitte maan?</li>
      <li>Te seisotte miekkanne varassa, harjoitatte kauhistuksia ja  saastutatte toistenne vaimoja; ja tekö perisitte maan?</li>
      <li>Näin on sinun heille sanottava: Näin sanoo Herra, Herra: Niin totta  kuin minä elän, niin ne, jotka ovat raunioilla, kaatuvat miekkaan, ja  ne, jotka ovat kedolla, minä annan petoeläimille syötäväksi, ja ne,  jotka ovat vuorenhuipuilla ja luolissa, kuolevat ruttoon.</li>
      <li>Ja minä teen maan autioksi ja hävitetyksi, ja heidän ylpeästä  uhmastaan tulee loppu, ja Israelin vuoret joutuvat autioiksi, niin ettei  siellä kenkään kulje.</li>
      <li>Ja he tulevat tietämään, että minä olen Herra, kun minä teen maan  autioksi ja hävitetyksi kaikkien kauhistusten tähden, joita he ovat  harjoittaneet.</li>
      <li>Ja sinä, ihmislapsi! Sinun kansasi lapset puhuvat sinusta  seinänvierustoilla ja talojen ovilla ja sanovat keskenään, toinen  toisellensa, näin: `Lähtekää kuulemaan, millainen sana nyt on tullut  Herralta`.</li>
      <li>He tulevat sinun luoksesi joukoittain, istuvat edessäsi minun  kansanani ja kuuntelevat sinun sanojasi, mutta he eivät tee niitten  mukaan, sillä he osoittavat rakkautta suullansa, mutta heidän sydämensä  kulkee väärän voiton perässä.</li>
      <li>Ja katso, sinä olet heille kuin rakkauslaulu, kauniisti laulettu ja  hyvin soitettu: he sanojasi kyllä kuuntelevat, mutta eivät tee niitten  mukaan.</li>
      <li>Mutta kun se toteutuu - ja katso, se toteutuu - silloin he tulevat  tietämään, että heidän keskuudessansa on ollut profeetta."</li>
    </ol>
  </li>
  <li>
    <ol>
      <li>Minulle tuli tämä Herran sana:</li>
      <li>"Ihmislapsi, ennusta Israelin paimenia vastaan, ennusta ja sano  heille - paimenille: Näin sanoo Herra, Herra: Voi Israelin paimenia,  jotka ovat itseänsä kainneet! Eikö paimenten ole kaittava lampaita?</li>
      <li>Te olette syöneet rasvat, pukeneet päällenne villat, teurastaneet  lihavat; mutta ette ole kainneet laumaa,</li>
      <li>ette ole vahvistaneet heikkoja, ette ole parantaneet sairaita,  sitoneet haavoittuneita, tuoneet takaisin eksyneitä, etsineet  kadonneita, vaan te olette vallinneet niitä tylysti ja väkivaltaisesti.</li>
      <li>Ja niin ne ovat hajaantuneet paimenta vailla ja joutuneet kaikkien  metsän petojen syötäviksi - hajaantuneet ne ovat.</li>
      <li>Minun lampaani harhailevat kaikilla vuorilla ja kaikilla korkeilla  kukkuloilla; pitkin koko maata ovat minun lampaani hajallaan, eikä  kenkään niistä välitä eikä niitä etsi.</li>
      <li>Sentähden, paimenet, kuulkaa Herran sana:</li>
      <li>Niin totta kuin minä elän, sanoo Herra, Herra, totisesti, koska minun  lampaani ovat ryöstettävinä ja koska minun lampaani ovat kaikkien metsän  petojen syötävinä, kun paimenta ei ole ja kun minun paimeneni eivät  välitä minun lampaistani, vaan minun paimeneni kaitsevat itseänsä,  eivätkä kaitse minun lampaitani,</li>
      <li>sentähden, paimenet, kuulkaa Herran sana:</li>
      <li>Näin sanoo Herra, Herra: Katso, minä käyn paimenten kimppuun, vaadin  lampaani heidän kädestänsä ja teen lopun heidän  lammasten-kaitsennastaan, eivätkä paimenet saa enää kaita itseänsä. Minä  pelastan lampaani heidän kidastansa, eivätkä ne sitten enää ole heidän  syötävinänsä.</li>
      <li>Sillä näin sanoo Herra, Herra: Katso, minä itse etsin lampaani ja  pidän niistä huolen.</li>
      <li>Niinkuin paimen pitää huolen laumastaan, kun hän on lampaittensa  keskellä ja ne ovat hajallaan, niin minä pidän huolen lampaistani, ja  minä pelastan ne joka paikasta, minne ne ovat hajaantuneet pilvisenä ja  pimeänä päivänä.</li>
      <li>Minä vien ne pois kansojen seasta ja kokoan ne muista maista, tuon  ne omaan maahansa ja kaitsen niitä Israelin vuorilla, puronotkoissa ja  kaikissa maan asuttavissa paikoissa.</li>
      <li>Hyvillä ruokamailla minä niitä kaitsen, ja Israelin korkeilla  vuorilla on niillä oleva laitumensa. Siellä ne saavat levätä hyvällä  laitumella, ja lihava ruokamaa niillä on oleva Israelin vuorilla.</li>
      <li>Minä itse kaitsen lampaani ja vien itse ne lepäämään, sanoo Herra,  Herra.</li>
      <li>Kadonneet minä tahdon etsiä, eksyneet tuoda takaisin, haavoittuneet  sitoa, heikkoja vahvistaa; mutta lihavat ja väkevät minä hävitän. Minä  kaitsen niitä niin, kuin oikein on.</li>
      <li>Mutta te, minun lampaani! Näin sanoo Herra, Herra: Katso, minä  tahdon tuomita lampaan ja lampaan, oinasten ja vuohipukkien välillä.</li>
      <li>Eikö teille riitä, että olette hyvällä laitumella, kun vielä  tallaatte jaloillanne loput laitumestanne, ja että saatte juoda kirkasta  vettä, kun vielä hämmennätte jaloillanne loput?</li>
      <li>Ja onko minun lampaitteni oltava laitumella siinä, mitä jalkanne  ovat tallanneet, ja juotava sitä, mitä jalkanne ovat hämmentäneet?</li>
      <li>Sentähden sanoo Herra, Herra niille näin: Katso, minä, minä  tuomitsen lihavan lampaan ja laihan lampaan välillä.</li>
      <li>Koska te olette kylki- ja niskavoimalla sysineet ja sarvillanne  puskeneet kaikkia heikkoja, kunnes olette saaneet ne ajetuiksi ulos ja  hajallensa,</li>
      <li>niin minä tahdon vapauttaa lampaani, etteivät ne enää jää  ryöstettäviksi; ja minä tahdon tuomita lampaan ja lampaan välillä.</li>
      <li>Ja minä herätän heille yhden paimenen heitä kaitsemaan, palvelijani  Daavidin; hän on kaitseva heitä ja oleva heidän paimenensa.</li>
      <li>Ja minä, Herra, olen heidän Jumalansa, ja minun palvelijani Daavid  on ruhtinas heidän keskellänsä. Minä, Herra, olen puhunut.</li>
      <li>Ja minä teen heidän kanssansa rauhan liiton; minä lopetan maasta  pahat eläimet, niin että he asuvat turvallisesti erämaassa ja nukkuvat  metsiköissä;</li>
      <li>ja minä teen siunatuiksi heidät ja kaiken, mitä minun kukkulani  ympärillä on, ja vuodatan sateen ajallansa - ne ovat siunauksen sateita.</li>
      <li>Ja kedon puut kantavat hedelmänsä, ja maa antaa satonsa, ja he  saavat olla turvassa maassansa. Ja he tulevat tietämään, että minä olen  Herra, kun minä särjen heidän ikeensä puut ja pelastan heidät heidän  orjuuttajainsa käsistä.</li>
      <li>Eivätkä he enää ole pakanain ryöstettävinä, eivätkä metsän pedot  heitä syö, vaan he asuvat turvassa, kenenkään peloittelematta.</li>
      <li>Ja minä annan nousta heille istutuksen, joka on oleva kunniaksi,  niin ettei heidän tarvitse siinä maassa menehtyä nälkään eikä enää  kärsiä pakanain pilkkaa.</li>
      <li>Ja he tulevat tietämään, että minä, Herra, heidän Jumalansa, olen  heidän kanssansa ja että he, Israelin heimo, ovat minun kansani, sanoo  Herra, Herra.</li>
      <li>Niin, te olette minun lampaani, minun laitumeni lampaat, te ihmiset;  minä olen teidän Jumalanne, sanoo Herra, Herra."</li>
    </ol>
  </li>
  <li>
    <ol>
      <li>Minulle tuli tämä Herran sana:</li>
      <li>"Ihmislapsi, käännä kasvosi Seirin vuorta kohti ja ennusta sitä  vastaan</li>
      <li>ja sano sille: Näin sanoo Herra, Herra: Katso, minä käyn sinun  kimppuusi, Seirin vuori, ojennan käteni sinua vastaan ja teen sinut  autioksi ja hävitetyksi.</li>
      <li>Sinun kaupunkisi minä teen raunioiksi ja sinä itse tulet autioksi. Ja  sinä tulet tietämään, että minä olen Herra.</li>
      <li>Koska sinä pidit ikuista vihaa ja annoit israelilaiset alttiiksi  miekalle heidän onnettomuutensa aikana, aikana, jolloin syntivelka tuli  loppumääräänsä,</li>
      <li>sentähden, niin totta kuin minä elän, sanoo Herra, Herra, minä teen  sinut verivirraksi, ja veri on sinua vainoava: totisesti, vereen saakka  sinä olet vihannut, ja veri on sinua vainoava.</li>
      <li>Minä teen Seirin vuoren tyhjäksi ja autioksi ja hävitän sieltä  menijän ja tulijan.</li>
      <li>Sen vuoret minä täytän sen surmatuilla. Miekalla surmattuja kaatuu  sinun kukkuloillasi ja laaksoissasi ja kaikissa puronotkoissasi.</li>
      <li>Minä teen sinut ikiautioksi, ja sinun kaupunkisi jäävät  asumattomiksi. Ja te tulette tietämään, että minä olen Herra.</li>
      <li>Koska sinä olet sanonut: `Ne kaksi kansaa ja kaksi maata ovat minun,  me otamme ne omiksemme`, vaikka siellä on Herra,</li>
      <li>sentähden, niin totta kuin minä elän, sanoo Herra, Herra, minä teen  sinun kiukkusi ja kiivautesi mukaan, teen sen, minkä sinä vihassasi olet  heille tehnyt. Ja minä teen itseni heille tunnetuksi, kun niin tuomitsen  sinut,</li>
      <li>ja sinä tulet tietämään, että minä olen Herra. Minä olen kuullut  kaikki sinun pilkkasi, jotka olet puhunut Israelin vuoria vastaan, kun  olet sanonut: `Ne ovat autioina, ne ovat annetut meidän syötäviksemme`.</li>
      <li>Te suurentelitte minua vastaan suullanne, ja ylenpalttiset olivat  teidän puheenne minua vastaan: minä olen ne kuullut.</li>
      <li>Näin sanoo Herra, Herra: Iloksi kaikelle maalle minä teen sinut  autioksi.</li>
      <li>Niinkuin sinä iloitsit Israelin heimon perintöosasta, kun se tuli  autioksi, niin teen minäkin sinulle: autioksi tulet sinä, Seirin vuori,  samoin koko Edom kaikkinensa. Ja niin he tulevat tietämään, että minä  olen Herra."</li>
    </ol>
  </li>
  <li>
    <ol>
      <li>"Ja sinä, ihmislapsi, ennusta Israelin vuorista ja sano:</li>
      <li>Israelin vuoret, kuulkaa Herran sana: Näin sanoo Herra, Herra: Koska  vihollinen on sanonut teistä: `Kas niin!` ja: `Ikuiset kukkulat ovat  tulleet meille perinnöksi`,</li>
      <li>sentähden ennusta ja sano: Näin sanoo Herra, Herra: Koska - niin,  koska teitä on hävitetty ja poljettu joka taholta, että joutuisitte  muiden kansain omaisuudeksi, ja koska te olette joutuneet pahain kielten  ja kansan panettelun alaisiksi,</li>
      <li>sentähden, Israelin vuoret, kuulkaa Herran, Herran sana: Näin sanoo  Herra, Herra vuorille ja kukkuloille, puronotkoille ja laaksoille,  autioille raunioille ja hyljätyille kaupungeille, jotka ovat joutuneet  saaliiksi ja pilkaksi muille kansoille, mitä ympärillä on.</li>
      <li>Sentähden sanoo Herra, Herra näin: Totisesti, kiivauteni tulessa minä  puhun muita kansoja vastaan ja koko Edomia vastaan, jotka ovat kaikesta  sydämestään iloiten ja sielu täynnä ylenkatsetta ottaneet omakseen minun  maani karkoittaaksensa siitä ihmiset ja ryöstääksensä sen.</li>
      <li>Sentähden ennusta Israelin maasta ja sano vuorille ja kukkuloille,  puronotkoille ja laaksoille: Näin sanoo Herra, Herra: Katso,  kiivaudessani ja vihassani minä puhun, koska teidän täytyy kärsiä  pakanakansain pilkkaa.</li>
      <li>Sentähden, näin sanoo Herra, Herra: Minä kohotan käteni: totisesti  saavat pakanakansat, jotka teidän ympärillänne ovat, itse kärsiä oman  pilkkansa.</li>
      <li>Mutta te, Israelin vuoret, teette lehvänne ja kannatte hedelmänne  minun kansalleni Israelille, sillä he ovat aivan lähellä, ovat tulossa.</li>
      <li>Sillä katso, minä tulen teidän tykönne ja käännyn teidän puoleenne,  ja teidät viljellään ja teihin kylvetään.</li>
      <li>Ja minä lisään teille ihmisiä runsaasti - kaiken Israelin heimon  kokonansa - ja kaupungit asutetaan ja rauniot rakennetaan.</li>
      <li>Ja minä lisään teille ihmisiä ja karjaa runsaasti, ja ne lisääntyvät  ja ovat hedelmälliset. Minä teen teidät asutuiksi, niinkuin olitte  muinaisina päivinänne, ja teen hyvää vielä enemmän kuin alkuaikoinanne.  Ja te tulette tietämään, että minä olen Herra.</li>
      <li>Minä annan teidän kukkuloillanne kulkea ihmisten, kansani Israelin;  ja he ottavat sinut omaksensa, ja sinä tulet heille perintöosaksi, ja  sinä et enää tästälähin riistä heidän lapsiansa.</li>
      <li>Näin sanoo Herra, Herra: Koska teille on sanottu: `Sinä olet  ihmissyöjätär, oman kansasi lasten riistäjätär`,</li>
      <li>sentähden et sinä ole enää syövä ihmisiä etkä enää riistävä lapsia  omalta kansaltasi, sanoo Herra, Herra.</li>
      <li>Enkä minä enää anna sinun joutua kuulemaan pakanakansojen pilkkaa,  eikä tarvitse sinun enää kärsiä kansojen herjauksia, et myöskään sinä  enää omaa kansaasi kaada, sanoo Herra, Herra."</li>
      <li>Ja minulle tuli tämä Herran sana:</li>
      <li>"Ihmislapsi, kun Israelin heimo asui maassansa, he saastuttivat sen  vaelluksellaan ja teoillaan. Niinkuin kuukautistilan saastaisuus oli  minun edessäni heidän vaelluksensa.</li>
      <li>Niin minä vuodatin kiivauteni heidän ylitsensä veren tähden, jota he  olivat vuodattaneet maassa, ja heidän kivijumalainsa tähden, joilla he  olivat sen saastuttaneet.</li>
      <li>Ja minä hajotin heidät pakanakansojen sekaan, ja heidät siroteltiin  muihin maihin. Vaelluksensa ja tekojensa mukaan minä heidät tuomitsin.</li>
      <li>Niin he tulivat pakanakansain sekaan; minne tulivatkin, he  häpäisivät minun pyhän nimeni, kun heistä sanottiin: `Nämä ovat Herran  kansa, mutta heidän on täytynyt lähteä pois hänen maastansa`.</li>
      <li>Niin minun tuli sääli pyhää nimeäni, jonka Israelin heimo saastutti  pakanakansain seassa, minne tulivatkin.</li>
      <li>Sentähden sano Israelin heimolle: Näin sanoo Herra, Herra: En tee  minä teidän tähtenne, Israelin heimo, sitä minkä teen, vaan oman pyhän  nimeni tähden, jonka te olette häväisseet pakanakansain seassa, minne  tulittekin.</li>
      <li>Minä pyhitän suuren nimeni, joka on häväisty pakanakansain seassa,  jonka te olette häväisseet heidän keskellänsä. Ja pakanakansat tulevat  tietämään, että minä olen Herra, sanoo Herra, Herra, kun minä osoitan  teissä pyhyyteni heidän silmäinsä edessä.</li>
      <li>Minä otan teidät pois pakanakansoista ja kokoan teidät kaikista  maista ja tuon teidät omaan maahanne.</li>
      <li>Ja minä vihmon teidän päällenne puhdasta vettä, niin että te  puhdistutte; kaikista saastaisuuksistanne ja kaikista kivijumalistanne  minä teidät puhdistan.</li>
      <li>Ja minä annan teille uuden sydämen, ja uuden hengen minä annan  teidän sisimpäänne. Minä poistan teidän ruumiistanne kivisydämen ja  annan teille lihasydämen.</li>
      <li>Henkeni minä annan teidän sisimpäänne ja vaikutan sen, että te  vaellatte minun käskyjeni mukaan, noudatatte minun oikeuksiani ja  pidätte ne.</li>
      <li>Niin te saatte asua maassa, jonka minä annoin teidän isillenne; ja  te olette minun kansani, ja minä olen teidän Jumalanne.</li>
      <li>Minä vapahdan teidät kaikista saastaisuuksistanne. Ja minä kutsun  esiin viljan ja teen sen runsaaksi enkä anna teille nälänhätää.</li>
      <li>Minä teen runsaaksi puitten hedelmän ja pellon sadon, niin ettette  enää joudu kärsimään kansojen seassa herjausta nälän takia.</li>
      <li>Niin te muistatte huonon vaelluksenne ja tekonne, jotka eivät olleet  hyvät, ja teitä kyllästyttää oma itsenne rikostenne ja kauhistustenne  tähden.</li>
      <li>En minä teidän tähtenne sitä tee, sanoo Herra, Herra: se olkoon  teille tiettävä. Hävetkää ja tuntekaa häpeätä vaelluksenne tähden, te  Israelin heimo.</li>
      <li>Näin sanoo Herra, Herra: Sinä päivänä, jona minä teidät puhdistan  kaikista pahoista teoistanne, minä asutan kaupungit, ja rauniot  rakennetaan jälleen,</li>
      <li>ja autiomaa viljellään, sen sijaan että se on ollut autiona jokaisen  ohitsekulkijan silmäin edessä.</li>
      <li>Silloin sanotaan: `Tästä maasta, joka oli autiona, on tullut kuin  Eedenin puutarha; ja raunioina olleet, autiot ja maahan revityt  kaupungit ovat varustettuja ja asuttuja`.</li>
      <li>Niin tulevat pakanakansat, joita on jäljellä teidän ympärillänne,  tietämään, että minä, Herra, rakennan jälleen alasrevityn ja istutan  aution: minä, Herra, olen puhunut, ja minä teen sen.</li>
      <li>Näin sanoo Herra, Herra: Vielä tätäkin annan Israelin heimon minulta  anoa, että tekisin heille sen: minä lisään heille ihmisiä runsaasti kuin  lammaslaumaa.</li>
      <li>Niinkuin on pyhitettyjen uhrilammasten laumaa, niinkuin Jerusalemin  lammaslaumaa sen juhlissa, niin tulevat raunioina olleet kaupungit  täyteen ihmislaumaa. Ja niin he tulevat tietämään, että minä olen  Herra."</li>
    </ol>
  </li>
  <li>
    <ol>
      <li>Herran käsi tuli minun päälleni ja vei minut pois Herran hengessä ja  laski minut keskelle laaksoa. Ja se oli täynnä luita.</li>
      <li>Ja hän kuljetti minua ympäri niitten ohitse; ja katso, niitä oli  hyvin paljon laakson kamaralla, ja katso, ne olivat hyvin kuivia.</li>
      <li>Niin hän sanoi minulle: "Ihmislapsi, voivatkohan nämä luut tulla  eläviksi?" Mutta minä sanoin: "Herra, Herra, sinä sen tiedät".</li>
      <li>Niin hän sanoi minulle: "Ennusta näistä luista ja sano niille: Kuivat  luut, kuulkaa Herran sana.</li>
      <li>Näin sanoo Herra, Herra näille luille: Katso, minä annan tulla teihin  hengen, ja te tulette eläviksi.</li>
      <li>Minä panen teihin jänteet, kasvatan teihin lihan, vedän yllenne nahan  ja annan teihin hengen, ja te tulette eläviksi.  Ja te tulette  tietämään, että minä olen Herra."</li>
      <li>Minä ennustin, niinkuin minua oli käsketty. Ja kävi humahdus, kun  minä ennustin; ja katso, kuului kolina, ja luut lähenivät toisiaan, luu  luutansa.</li>
      <li>Minä näin, ja katso: niihin tulivat jänteet ja kasvoi liha, ja päälle  vetäytyi niihin nahka; mutta henkeä niissä ei ollut.</li>
      <li>Niin hän sanoi minulle: "Ennusta hengestä, ennusta, ihmislapsi, ja  sano hengelle: Näin sanoo Herra, Herra: Tule, henki, neljästä tuulesta  ja puhalla näihin surmattuihin, että ne tulisivat eläviksi."</li>
      <li>Minä ennustin, niinkuin hän oli minua käskenyt, ja niihin tuli  henki, ja ne tulivat eläviksi ja nousivat ylös jaloillensa: ylenmäärin  suuri joukko.</li>
      <li>Ja hän sanoi minulle: "Ihmislapsi, nämä luut ovat koko Israelin  heimo. Katso, he sanovat: `Meidän luumme ovat kuivettuneet, toivomme on  mennyttä, me olemme hukassa`.</li>
      <li>Sentähden ennusta ja sano heille: Näin sanoo Herra, Herra: Katso,  minä avaan teidän hautanne ja nostan teidät, minun kansani, ylös  haudoistanne ja vien teidät Israelin maahan.</li>
      <li>Ja siitä te tulette tietämään, että minä olen Herra, kun minä avaan  teidän hautanne ja nostan teidät, minun kansani, ylös haudoistanne.</li>
      <li>Ja minä annan teihin henkeni, niin että te tulette eläviksi, ja  sijoitan teidät omaan maahanne. Ja te tulette tietämään, että minä olen  Herra: minä olen puhunut, ja minä sen teen, sanoo Herra."</li>
      <li>Ja minulle tuli tämä Herran sana:</li>
      <li>"Sinä, ihmislapsi, ota puusauva ja kirjoita siihen: `Juudalle ja  häneen liittyneille israelilaisille`. Ota sitten toinen puusauva ja  kirjoita siihen: `Joosefille; Efraimin ja kaiken häneen liittyneen  Israelin heimon sauva`.</li>
      <li>Ja pane ne lähekkäin, pääksytysten, niin että ne tulevat yhdeksi  sinun kädessäsi.</li>
      <li>Kun sitten kansasi lapset sanovat sinulle näin: `Etkö selitä meille,  mitä sinä tällä tarkoitat?`</li>
      <li>niin puhu heille: Näin sanoo Herra, Herra: Katso, minä otan Joosefin  sauvan, joka on Efraimin kädessä, ja häneen liittyneet Israelin  sukukunnat, ja minä asetan ne yhteen Juudan sauvan kanssa ja teen niistä  yhden sauvan, niin että ne tulevat yhdeksi minun kädessäni.</li>
      <li>Ja kun sauvat, joihin olet kirjoittanut, ovat sinun kädessäsi,  heidän silmäinsä edessä,</li>
      <li>niin puhu heille: Näin sanoo Herra, Herra: Katso, minä otan  israelilaiset pois pakanakansojen keskuudesta, minne vain he ovat  kulkeutuneet, kokoan heidät joka taholta ja tuon heidät omaan maahansa.</li>
      <li>Minä teen heidät yhdeksi kansaksi siinä maassa, Israelin vuorilla,  ja yksi kuningas on oleva kuninkaana heillä kaikilla.  Eivätkä he enää  ole kahtena kansana eivätkä enää jakaantuneina kahdeksi valtakunnaksi.</li>
      <li>Eivät myöskään he enää saastuta itseänsä kivijumalillaan,  iljetyksillään eivätkä millään rikkomuksillansa, vaan minä vapautan  heidät kaikista asuinpaikoistaan, joissa ovat syntiä tehneet, ja  puhdistan heidät. Ja he ovat minun kansani, ja minä olen heidän  Jumalansa.</li>
      <li>Minun palvelijani Daavid on oleva heidän kuninkaansa, ja heillä  kaikilla on oleva yksi paimen. Ja he vaeltavat minun oikeuksieni mukaan  ja noudattavat minun käskyjäni ja pitävät ne.</li>
      <li>He saavat asua maassa, jonka minä annoin palvelijalleni Jaakobille  ja jossa teidän isänne ovat asuneet. Siinä saavat asua he, heidän  lapsensa ja lastensa lapset iankaikkisesti, ja minun palvelijani Daavid  on oleva heidän ruhtinaansa iankaikkisesti.</li>
      <li>Minä teen heidän kanssansa rauhan liiton - se on oleva iankaikkinen  liitto heidän kanssansa - istutan ja runsaasti kartutan heidät ja asetan  pyhäkköni olemaan heidän keskellänsä iankaikkisesti.</li>
      <li>Minun asumukseni on oleva heidän yllänsä, ja minä olen heidän  Jumalansa, ja he ovat minun kansani.</li>
      <li>Ja pakanakansat tulevat tietämään, että minä olen Herra, joka  pyhitän Israelin, kun minun pyhäkköni on heidän keskellänsä  iankaikkisesti."</li>
    </ol>
  </li>
  <li>
    <ol>
      <li>Minulle tuli tämä Herran sana:</li>
      <li>"Ihmislapsi, käännä kasvosi kohti Googia Maagogin maassa, Roosin,  Mesekin ja Tuubalin ruhtinasta, ja ennusta häntä vastaan</li>
      <li>ja sano: Näin sanoo Herra, Herra: Katso, minä käyn sinun kimppuusi,  Goog, sinä Roosin, Mesekin ja Tuubalin ruhtinas.</li>
      <li>Minä kuljetan sinua, panen koukut sinun leukoihisi ja nostatan sotaan  sinut ja kaiken sinun sotaväkesi: hevoset ja ratsumiehet, kaikki  pulskasti puettuja, suuren joukon suurine ja pienine kilpineen,  miekankantajia kaikki.</li>
      <li>Persia, Etiopia ja Puut ovat heidän kanssansa, kilvet ja kypärit on  heillä kaikilla.</li>
      <li>Goomer ja kaikki sen sotalaumat, Toogarman heimo pohjan periltä ja  kaikki sen sotalaumat - lukuisat kansat ovat sinun kanssasi.</li>
      <li>Ole valmis, varustaudu, sinä ja kaikki joukkosi, jotka ovat  kokoontuneet sinun luoksesi, ja ole sinä varalla heitä varten.</li>
      <li>Pitkien aikojen perästä sinä saat määräyksen, vuotten lopulla sinun  on karattava maahan, joka on tointunut miekan jäljiltä, koottu monien  kansain seasta, - mentävä Israelin vuorille, jotka kauan aikaa olivat  olleet rauniomaana; se on tuotu pois kansojen seasta, ja he asuvat  turvallisina kaikki tyynni.</li>
      <li>Sinä hyökkäät kuin rajuilma, tulet kuin pilvi, pettääksesi maan, sinä  ja kaikki sotalaumasi ja lukuisat kansat, jotka ovat sinun kanssasi.</li>
      <li>Näin sanoo Herra, Herra: Mutta sinä päivänä tulee mieleesi jotakin,  ja sinä mietit pahan juonen</li>
      <li>ja sanot: Minä hyökkään suojattomaan maahan, karkaan rauhallisten  ihmisten kimppuun, jotka asuvat turvallisina - asuvat muuria vailla  kaikki tyynni, ja joilla ei ole salpoja, ei ovia.</li>
      <li>Sinä aiot saalista saada, ryöstettävää ryöstää, ojentaa kätesi  raunioita kohti, jotka on saatu asutuiksi, ja kansaa kohti, joka on  koottu pakanakansain seasta, joka on hankkinut karjaa ja omaisuutta ja  asuu maan navassa.</li>
      <li>Saba ja Dedan ja Tarsiin kauppiaat ja kaikki heidän nuoret  jalopeuransa kyselevät sinulta: `Oletko sinä menossa saalista saamaan,  ryöstettävää ryöstämään? Oletko koonnut joukkosi kantamaan hopeata ja  kultaa, ottamaan karjaa ja omaisuutta, suurta saalista saamaan?`</li>
      <li>Sentähden ennusta, ihmislapsi, ja sano Googille: Näin sanoo Herra,  Herra: Sinä päivänä sinä kyllä huomaat, että minun kansani Israel asuu  turvallisena,</li>
      <li>ja lähdet asuinpaikastasi pohjan periltä, sinä ja sinun kanssasi  lukuisat kansat, jotka kaikki ratsastavat hevosilla: suuri joukko,  lukuisa sotaväki.</li>
      <li>Sinä hyökkäät minun kansani Israelin kimppuun kuin pilvi,  peittääksesi maan. Päivien lopulla on tämä tapahtuva. Ja minä annan  sinun karata maahani, että pakanakansat tulisivat tuntemaan minut, kun  minä osoitan pyhyyteni sinussa, Goog, heidän silmäinsä edessä.</li>
      <li>Näin sanoo Herra, Herra: Etkö se ole sinä, josta minä muinaisina  päivinä puhuin palvelijaini, Israelin profeettain, kautta, jotka niinä  päivinä ennustivat, vuodesta vuoteen, että minä annan sinun karata  heidän kimppuunsa?</li>
      <li>Mutta sinä päivänä, jona Goog karkaa Israelin maahan, sanoo Herra,  Herra, nousee minun vihani hehku.</li>
      <li>Kiivaudessani, tuimuuteni tulessa minä sanon: Totisesti tulee sinä  päivänä suuri maanjäristys Israelin maahan.</li>
      <li>Ja minun edessäni vapisevat meren kalat ja taivaan linnut ja metsän  eläimet ja kaikki maassa liikkuvat matelijat ja kaikki ihmiset, jotka  maan pinnalla ovat; ja vuoret luhistuvat, ja vuorenpengermät sortuvat,  ja kaikki muurit sortuvat maahan.</li>
      <li>Ja minä kutsun häntä vastaan kaikille vuorilleni miekan, sanoo  Herra, Herra: toisen miekka on oleva toista vastaan.</li>
      <li>Minä käyn oikeutta hänen kanssansa rutolla ja verellä. Ja minä annan  sataa kaatosadetta, raekiviä, tulta ja tulikiveä hänen päällensä, hänen  sotalaumojensa päälle ja lukuisain kansojen päälle, jotka hänen  kanssansa ovat.</li>
      <li>Niin minä osoitan suuruuteni ja pyhyyteni sekä teen itseni  tunnetuksi lukuisain pakanakansain silmien edessä. Ja he tulevat  tietämään, että minä olen Herra."</li>
    </ol>
  </li>
  <li>
    <ol>
      <li>"Ja sinä, ihmislapsi, ennusta Googia vastaan ja sano: Näin sanoo  Herra, Herra: Katso, minä tulen sinun tykösi, Goog, sinä Roosin, Mesekin  ja Tuubalin ruhtinas.</li>
      <li>Minä kuljetan sinua, talutan sinua, nostatan sinut pohjan periltä ja  annan sinun hyökätä Israelin vuorille.</li>
      <li>Mutta minä lyön pois jousesi sinun vasemmasta kädestäsi ja pudotan  nuolesi sinun oikeasta kädestäsi.</li>
      <li>Israelin vuorille sinä olet kaatuva, samoin kaikki sinun sotalaumasi  ja kansat, jotka sinun kanssasi ovat: minä annan sinut petolinnuille,  kaikille siivekkäille ja metsän eläimille ruuaksi.</li>
      <li>Kentälle sinä kaadut. Sillä minä olen puhunut, sanoo Herra, Herra.</li>
      <li>Ja minä lähetän tulen Maagogiin ja rantamaalla turvassa asuvien  keskeen. Ja he tulevat tietämään, että minä olen Herra.</li>
      <li>Ja pyhän nimeni minä teen tunnetuksi kansani Israelin keskuudessa  enkä enää salli häväistävän pyhää nimeäni. Ja pakanakansat tulevat  tietämään, että minä olen Herra, Israelin Pyhä.</li>
      <li>Katso, se tulee, se tapahtuu, sanoo Herra, Herra: Tämä on se päivä,  josta minä olen puhunut.</li>
      <li>Israelin kaupunkien asukkaat menevät ulos ja sytyttävät ja polttavat  aseita, pieniä ja suuria kilpiä, jousia, nuolia, käsikarttuja ja  keihäitä. He pitävät niitä polttoaineina seitsemän vuotta;</li>
      <li>eivät he kanna puita kedolta eivätkä hakkaa metsistä, vaan pitävät  polttoaineina aseita. Näin he saalistavat saalistajiaan ja ryöstävät  ryöstäjiään, sanoo Herra, Herra.</li>
      <li>Sinä päivänä minä annan Googille siellä, Israelissa, hautasijan,  `Kulkijain laakson`, itää kohden merestä; se sulkee tien noilta  kulkijoilta. Sinne haudataan Goog ja koko hänen meluisa joukkonsa, ja  sille pannaan nimeksi: `Googin meluisan joukon laakso`.</li>
      <li>Niitä hautaa Israelin heimo seitsemän kuukautta puhdistaaksensa  maan.</li>
      <li>Koko maan kansa hautaa heitä, ja se on koituva heille kiitokseksi  sinä päivänä, jona minä näytän kunniani, sanoo Herra, Herra.</li>
      <li>Valitaan vakinaiset miehet, jotka kulkevat maata ja hautaavat noita  kulkijoita, mitä niitä vielä on jäljellä maan pinnalla, puhdistaaksensa  sen; seitsemän kuukauden kuluttua he sen tutkivat läpikotaisin.</li>
      <li>Kun nämä kulkijat kulkevat maata ja joku heistä näkee ihmisen luut,  laittaa hän niitten ääreen kivimerkin, siihen asti että haudankaivajat  saavat ne haudatuiksi `Googin meluisan joukon laaksoon`.</li>
      <li>Onpa eräällä kaupungillakin nimenä Hamona. - Niin he puhdistavat  maan.</li>
      <li>Ja sinä, ihmislapsi! Näin sanoo Herra, Herra: Käske lintuja, kaikkia  siivekkäitä, ja kaikkia metsän eläimiä: Kokoontukaa, tulkaa, yhtykää  joka taholta minun teurasuhrilleni jonka minä teitä varten uhraan,  suurelle teurasuhrille Israelin vuorille; syökää lihaa ja juokaa verta.</li>
      <li>Syökää sankarien lihaa ja juokaa maan ruhtinaitten verta - oinaita,  lampaita, kauriita ja härkiä, kaikki tyynni Baasanissa syötettyjä.</li>
      <li>Syökää itsenne kylläisiksi rasvasta ja juokaa itsenne juovuksiin  verestä, teurasuhrista, jonka minä teitä varten uhraan.</li>
      <li>Tulkaa kylläisiksi minun pöydässäni ratsuista ja vaunuhevosista,  sankareista ja kaikenkaltaisista sotamiehistä, sanoo Herra, Herra.</li>
      <li>Minä asetan kunniani pakanakansojen keskeen, ja kaikki pakanakansat  saavat nähdä minun tuomioni, jonka minä toimitan, ja käteni, jonka minä  lasken heidän päällensä.</li>
      <li>Mutta Israelin heimo tulee tietämään, että minä, Herra, olen heidän  Jumalansa siitä päivästä lähtien ja aina eteenpäin.</li>
      <li>Ja pakanakansat tulevat tietämään, että Israelin heimo joutui  pakkosiirtolaisuuteen syntivelkansa tähden, koska olivat olleet minulle  uskottomat, ja minä kätkin heiltä kasvoni, ja niin minä annoin heidät  heidän vihollistensa käsiin, ja he kaatuivat miekkaan kaikki tyynni.</li>
      <li>Minä tein heille heidän saastaisuutensa ja rikkomustensa mukaan ja  kätkin heiltä kasvoni.</li>
      <li>Sentähden, näin sanoo Herra, Herra: Nyt minä käännän Jaakobin  kohtalon ja armahdan kaikkea Israelin heimoa ja kiivailen pyhän nimeni  puolesta.</li>
      <li>Ja häpeänsä ja kaiken uskottomuutensa, jota he ovat minulle  osoittaneet, he unhottavat, asuessaan nyt maassansa turvallisina,  kenenkään peloittelematta.</li>
      <li>Kun minä tuon heidät takaisin kansojen seasta ja kokoan heidät  heidän vihamiestensä maista, niin minä osoitan heissä pyhyyteni  lukuisain pakanakansain silmien edessä.</li>
      <li>Ja he tulevat tietämään, että minä, Herra, olen heidän Jumalansa,  kun minä, vietyäni heidät pakkosiirtolaisuuteen pakanakansojen luokse,  kokoan heidät omaan maahansa enkä jätä sinne jäljelle ainoatakaan  heistä.</li>
      <li>Enkä minä enää kätke heiltä kasvojani, sillä minä vuodatan Henkeni  Israelin heimon päälle, sanoo Herra, Herra."</li>
    </ol>
  </li>
  <li>
    <ol>
      <li>Meidän pakkosiirtolaisuutemme kahdentenakymmenentenä viidentenä  vuotena, vuoden alussa, kuukauden kymmenentenä päivänä, neljäntenätoista  vuotena kaupungin valloituksen jälkeen, juuri sinä päivänä tuli minun  päälleni Herran käsi, ja hän vei minut sinne.</li>
      <li>Jumalan näyissä hän vei minut Israelin maahan ja laski minut hyvin  korkealle vuorelle, jolla oli ikäänkuin kaupunki rakennettuna, etelään  päin.</li>
      <li>Hän vei minut sinne. Ja katso, oli mies, näöltänsä vasken kaltainen,  ja pellavanuora oli hänellä kädessänsä sekä mittaruoko, ja hän seisoi  portilla.</li>
      <li>Ja mies puhui minulle: "Ihmislapsi, katso silmilläsi, kuule  korvillasi ja ota huomioosi kaikki, mitä minä sinulle näytän; sillä  sinut on tuotu tänne sitä varten, että nämä sinulle näytettäisiin.  Ilmoita kaikki, mitä näet, Israelin heimolle.</li>
      <li>Ja katso, oli muuri temppelin ulkopuolella, yltympäri sen. Ja miehen  kädessä oli mittaruoko, kuusikyynäräinen, kyynärään luettuna kyynärä ja  kämmenenleveys. Ja hän mittasi muurirakennuksen leveyden: yksi ruoko, ja  korkeuden: yksi ruoko.</li>
      <li>Sitten hän meni portille, jonka etupuoli oli itää kohden, nousi ylös  sen portaita ja mittasi portin kynnyksen: se oli yhden ruovon levyinen -  ensimmäinen kynnys: yhden ruovon levyinen.</li>
      <li>Sivuhuone oli aina yhden ruovon pituinen ja yhden ruovon levyinen, ja  sivuhuoneitten väliä oli viisi kyynärää. Portin kynnys porttieteisen  laidassa, sisäpuolella: yksi ruoko.</li>
      <li>Ja hän mittasi porttieteisen, joka oli sisäpuolella: yksi ruoko.</li>
      <li>Ja hän mittasi porttieteisen: kahdeksan kyynärää, ja sen  seinäpatsaat: kaksi kyynärää. Ja porttieteinen oli sisemmällä puolen.</li>
      <li>Itää kohden antavan portin sivuhuoneita oli kolme kummallakin  puolella. Ne kolme olivat yhtä suuria, ja niiden seinäpatsaat  kummallakin puolella olivat yhtä suuria.</li>
      <li>Ja hän mittasi portin oviaukon leveyden: kymmenen kyynärää, ja  portin pituuden: kolmetoista kyynärää.</li>
      <li>Mutta sivuhuoneitten edessä oli aitaus: yksi kyynärä, samoin  toisella puolella oleva aitaus: yksi kyynärä; ja kukin sivuhuone  kummallakin puolella: kuusi kyynärää.</li>
      <li>Ja hän mittasi portin, yhden sivuhuoneen katosta toisen kattoon:  leveys oli kaksikymmentä viisi kyynärää, ovet vastatusten.</li>
      <li>Sitten hän otti mitan seinäpatsaista: kaksikymmentä kyynärää.  Seinäpatsaisiin liittyi esipiha portin ympärillä.</li>
      <li>Ja sisäänkäyntiportin edestä sisäportin eteisen eteen oli  viisikymmentä kyynärää.</li>
      <li>Portissa yltympäri oli sisäänpäin, sivuhuoneisiin ja niitten  seinäpatsaisiin päin, avartuvia ikkuna-aukkoja; samoin eteisissä.  Ikkuna-aukot ympärinsä laajenivat sisäänpäin. Ja seinäpatsaissa oli  palmukoristeita.</li>
      <li>Sitten hän vei minut ulompaan esipihaan. Ja katso: ympäri esipihan  oli kammioita ja kivillä laskettu permanto. Kivillä lasketun permannon  laidassa oli kolmekymmentä kammiota.</li>
      <li>Kivillä laskettu permanto oli porttien sivuseinämillä, porttien  pituuden mukaisesti; tämä oli alempi kivillä laskettu permanto.</li>
      <li>Ja hän mittasi leveyden alemman portin edestä sisemmän esipihan  edustalle, ulkopuolelle: sata kyynärää sekä itä- että pohjoispuolella.</li>
      <li>Sitten hän mittasi sen portin pituuden ja leveyden, jonka etupuoli  oli pohjoista kohden ja joka vei ulompaan esipihaan.</li>
      <li>Siinä oli kolme sivuhuonetta kummallakin puolella, ja sen  seinäpatsaat ja eteinen olivat yhtä suuret kuin ensimmäisessä portissa.  Sen pituus oli viisikymmentä kyynärää ja leveys kaksikymmentä viisi  kyynärää.</li>
      <li>Ja sen ikkuna-aukot, eteinen ja palmukoristeet olivat yhtä suuret  kuin portin, jonka etupuoli oli itää kohden, ja sinne noustiin seitsemää  porrasta, ja niistä eteenpäin oli sen eteinen.</li>
      <li>Sisemmällä esipihalla oli portti porttia vastassa pohjoista ja itää  kohden. Ja hän mittasi portista porttiin: sata kyynärää.</li>
      <li>Sitten hän kuljetti minua etelää kohden, ja katso, tuli portti, joka  antoi etelää kohden. Ja hän mittasi sen seinäpatsaat ja eteisen: ne  olivat yhtä suuret kuin nuo toiset.</li>
      <li>Ja siinä ja sen eteisessä oli ikkuna-aukkoja ympärinsä, samanlaisia  kuin nuo toiset ikkuna-aukot. Pituus oli viisikymmentä kyynärää ja  leveys kaksikymmentä viisi kyynärää.</li>
      <li>Sen ylöskäytävässä oli seitsemän porrasta, ja niistä eteenpäin oli  sen eteinen. Ja siinä oli palmukoristeet, yksi kummallakin puolella, sen  seinäpatsaissa.</li>
      <li>Sisemmässä esipihassa oli portti etelää kohden. Ja hän mittasi  portista porttiin etelää kohden: sata kyynärää.</li>
      <li>Sitten hän vei minut sisempään esipihaan eteläportin kautta.  Ja hän  mittasi eteläportin: se oli yhtä suuri kuin nuo toiset.</li>
      <li>Ja sen sivuhuoneet, seinäpatsaat ja eteinen olivat yhtä suuret kuin  nuo toiset. Ja siinä ja sen eteisessä oli ikkuna-aukkoja ympärinsä.  Pituus oli viisikymmentä kyynärää ja leveys kaksikymmentä viisi  kyynärää.</li>
      <li>Ja eteisiä oli ympärinsä; pituus kaksikymmentä viisi kyynärää,  leveys viisi kyynärää.</li>
      <li>Sen eteinen oli ulompaan esipihaan päin, ja sen seinäpatsaissa oli  palmukoristeita. Sen portaissa oli kahdeksan porrasta.</li>
      <li>Sitten hän vei minut sisempään esipihaan itää kohden. Ja hän mittasi  portin: se oli yhtä suuri kuin nuo toiset.</li>
      <li>Ja sen sivuhuoneet, seinäpatsaat ja eteinen olivat yhtä suuret kuin  nuo toiset. Ja siinä ja sen eteisessä oli ikkuna-aukkoja ympärinsä.  Pituus oli viisikymmentä kyynärää ja leveys kaksikymmentä viisi  kyynärää.</li>
      <li>Sen eteinen oli ulompaan esipihaan päin, ja sen seinäpatsaissa oli  palmukoristeita kummallakin puolella. Sen portaissa oli kahdeksan  porrasta.</li>
      <li>Sitten hän vei minut pohjoisportille ja mittasi: yhtä suuret kuin  nuo toiset</li>
      <li>olivat sen sivuhuoneet, seinäpatsaat ja eteinen. Ja ikkuna-aukkoja  oli siinä ympärinsä. Pituus oli viisikymmentä kyynärää ja leveys  kaksikymmentä viisi kyynärää.</li>
      <li>Sen eteinen oli ulompaan esipihaan päin, ja sen seinäpatsaissa oli  palmukoristeita kummallakin puolella. Sen portaissa oli kahdeksan  porrasta.</li>
      <li>Ja oli kammio, jonka ovi oli seinäpatsaissa, porteissa.  Siellä oli  polttouhri huuhdottava.</li>
      <li>Ja porttieteisessä oli kaksi pöytää kummallakin puolella; niillä oli  polttouhri, syntiuhri ja vikauhri teurastettava.</li>
      <li>Ja ulkopuolisella sivuseinämällä, portin ovelle noustessa,  pohjoispuolella, oli kaksi pöytää; samoin porttieteisen toisella  sivuseinämällä kaksi pöytää:</li>
      <li>neljä pöytää portin sivuseinämillä kummallakin puolella, siis  kahdeksan pöytää. Niillä oli teurastettava.</li>
      <li>Ja ylöskäytävän ääressä oli neljä pöytää hakatuista kivistä.  Ne  olivat puolentoista kyynärän pituisia, puolentoista kyynärän levyisiä ja  yhden kyynärän korkuisia. Niille oli laskettava ne aseet, joilla  teurastettiin polttouhri ja teurasuhri.</li>
      <li>Ja haarukkakoukkuja, kämmenenleveyttä pitkiä, oli kiinnitetty ympäri  huonetta, mutta uhriliha pantiin pöydille.</li>
      <li>Sisemmän portin ulkopuolella oli kaksi kammiota sisemmässä  esipihassa, toinen pohjoisen portin sivuseinämällä, etupuoli etelää  kohden, ja toinen eteläisen portin sivuseinämällä, etupuoli pohjoista  kohden.</li>
      <li>Ja hän puhui minulle: "Tämä kammio, jonka etupuoli on etelää kohden,  on pappeja varten, jotka hoitavat temppelitehtäviä.</li>
      <li>Ja kammio, jonka etupuoli on pohjoista kohden, on pappeja varten,  jotka hoitavat alttaritehtäviä. Ne ovat Saadokin jälkeläiset, ne  leeviläisistä, jotka saavat lähestyä Herraa häntä palvellakseen."</li>
      <li>Ja hän mittasi esipihan: pituus oli sata kyynärää ja leveys sata  kyynärää; se oli neliön muotoinen. Ja alttari oli temppelin edustalla.</li>
      <li>Sitten hän vei minut temppelin eteiseen ja mittasi eteisen  seinäpatsaan: viisi kyynärää kummallakin puolella, ja portin leveyden:  kolme kyynärää kummallakin puolella.</li>
      <li>Eteisen pituus oli kaksikymmentä kyynärää ja leveys yksitoista  kyynärää. Sinne noustiin kymmentä porrasta. Ja seinäpatsaitten ääressä  oli pylväät, yksi kummallakin puolella.</li>
    </ol>
  </li>
  <li>
    <ol>
      <li>Sitten hän vei minut temppelisaliin ja mittasi seinäpatsaat; ne  olivat kuutta kyynärää leveitä kummallakin puolella: ilmestysmajan  leveys.</li>
      <li>Ja oviaukko oli kymmentä kyynärää leveä, ja oviaukon sivuseinät  kummallakin puolella olivat viisikyynäräiset. Hän mittasi temppelisalin  pituuden: neljäkymmentä kyynärää, ja leveyden: kaksikymmentä kyynärää.</li>
      <li>Sitten hän meni sisimpään ja mittasi oviaukon seinäpatsaan: kaksi  kyynärää, oviaukon: kuusi kyynärää, ja oviaukon leveyden: seitsemän  kyynärää.</li>
      <li>Ja hän mittasi sen pituuden: kaksikymmentä kyynärää, ja leveyden:  kaksikymmentä kyynärää temppelisalin puolelta. Ja hän sanoi minulle:  "Tämä on kaikkeinpyhin".</li>
      <li>Sitten hän mittasi temppelin seinän: kuusi kyynärää, ja sivukammion  leveyden: neljä kyynärää, yltympäri temppelin.</li>
      <li>Ja sivukammioita oli: kolme sivukammiota päällekkäin,  kolmeenkymmeneen kertaan; ja ne kulkivat ympärinsä sen temppeliseinän  varassa, joka oli sivukammioihin päin, niin että pysyivät siinä kiinni,  mutta ne eivät olleet kiinnitetyt temppelinseinän sisään.</li>
      <li>Ja sivukammiot olivat aina sitä leveämpiä kiertäessään, mitä ylempänä  olivat, sillä temppelin ympäryskammiot ulottuivat ylemmäksi ja ylemmäksi  ympäri temppelin, ollen siten ylhäällä leveämmät sisäänpäin. Ja  alakerrasta noustiin yläkertaan keskikerroksen kautta.</li>
      <li>Ja minä näin, että temppelillä oli koroke ympärinsä: sivukammioitten  perustukset, koko ruovon korkuiset, kuusi kyynärää, reunustaan asti.</li>
      <li>Sivukammioitten ulkoseinän paksuus oli viisi kyynärää; yhtä leveä oli  avoin tila sivukammiorakennuksen ääressä, joka temppeliin kuului.</li>
      <li>Välimatkaa pihakammiorakennuksiin oli kahtakymmentä kyynärää  leveälti ympäri temppelin - yltympäri.</li>
      <li>Ja sivukammioista vei ovi avoimeen tilaan: yksi ovi pohjoista kohden  ja toinen ovi etelää kohden. Ja avoimen tilan leveys oli viisi kyynärää  yltympäri.</li>
      <li>Ja rakennus, joka oli eristetyn alueen laidassa lännen puoleisella  sivulla, oli seitsemääkymmentä kyynärää leveä.  Rakennuksen seinän  paksuus oli viisi kyynärää, ympärinsä, ja sen pituus oli  yhdeksänkymmentä kyynärää.</li>
      <li>Sitten hän mittasi temppelin: pituus oli sata kyynärää, sekä  eristetyn alueen ja rakennuksen seininensä: pituus sata kyynärää.</li>
      <li>Temppelin etupuolen ja eristetyn alueen leveys itään päin oli sata  kyynärää.</li>
      <li>Sitten hän mittasi sen rakennuksen pituuden, joka oli eristetyn  alueen laidassa, sen takana, ynnä sen käytävät, kummallakin puolella:  sata kyynärää; ja sisemmän temppelisalin, esipihan eteiset,</li>
      <li>kynnykset, sisäänpäin avartuvat ikkuna-aukot, käytävät niitten  kolmen ympärillä - kynnyksen edessä oli puulaudoitus yltympäri - ja  välin maasta ikkuna-aukkoihin. Ja ikkuna-aukot olivat peitetyt.</li>
      <li>Oviaukkojen yläpuolelta lähtien sekä sisempään temppeliin asti että  ulos asti, koko seinällä yltympäri, sisä- ja ulkopuolella, oli mitatut  alat,</li>
      <li>ja niihin oli tehty kerubeja ja palmuja, palmu aina kahden kerubin  väliin. Ja kullakin kerubilla oli kahdet kasvot:</li>
      <li>ihmisen kasvot palmuun päin toisaalle ja leijonan kasvot palmuun  päin toisaalle. Niin oli tehty koko temppelissä yltympäri:</li>
      <li>maasta alkaen ja aina oviaukkojen yläpuolelle oli tehty kerubeja ja  palmuja, samoin temppelisalin seinälle.</li>
      <li>Temppelisalissa oli nelikulmaiset ovenpielet. Mutta pyhimmän edessä  näkyi</li>
      <li>ikäänkuin alttari, puinen, kolmea kyynärää korkea, ja sen pituus oli  kaksi kyynärää. Siinä oli nurkkaukset, ja sen jalusta ja seinät olivat  puuta. Ja hän sanoi minulle: "Tämä on pöytä, joka on Herran edessä".</li>
      <li>Sekä temppelisalissa että pyhimmässä oli kaksoisovet.</li>
      <li>Ja ovissa oli kaksi ovipuoliskoa, kaksi kääntyvää ovipuoliskoa:  kumpaisessakin ovessa oli kaksi ovipuoliskoa.</li>
      <li>Ja niihin, temppelisalin oviin, oli tehty kerubeja ja palmuja,  samoin kuin oli tehty seiniin. Ulkona, eteisen edessä, oli puinen  porraskatos.</li>
      <li>Ja eteisen sivuseinissä, kummallakin puolella, oli sisäänpäin  avartuvia ikkuna-aukkoja ja palmuja; samoin temppelin sivukammioissa ja  porraskatoksissa.</li>
    </ol>
  </li>
  <li>
    <ol>
      <li>Sitten hän vei minut ulompaan esipihaan pohjoista kohden viepää tietä  myöten, vei minut pihakammio-rakennuksen luo, joka oli eristettyä  aluetta vastassa ja pohjoispuolista muurirakennusta vastassa,</li>
      <li>satakyynäräisen pitkänsivun edustalle, jossa oli oviaukko pohjoiseen  päin; leveys taas oli viisikymmentä kyynärää.</li>
      <li>Sen kaksikymmenkyynäräisen paikan edustalla, joka kuului sisempään  esipihaan, ja vastapäätä sitä kivillä laskettua permantoa, joka oli  ulommassa esipihassa, oli käytävä käytävää vastassa, kolmessa  kerroksessa.</li>
      <li>Kammioiden editse meni kulkutie, kymmentä kyynärää leveä, sisempään  esipihaan, sataa kyynärää pitkä, ja oviaukot olivat pohjoiseen päin.</li>
      <li>Mutta ylimmät kammiot olivat kapeimmat, sillä käytävät ottivat niiltä  tilaa enemmän kuin alimmilta ja keskimmäisiltä kammioilta rakennuksessa.</li>
      <li>Sillä nämä olivat kolmikertaiset, mutta niissä ei ollut pylväitä,  niinkuin esipihoissa oli pylväät; sentähden ne tulivat olemaan  kaitaisemmat kuin alimmat ja keskimmäiset, maasta lukien.</li>
      <li>Oli myös muuri, joka ulkopuolella kulki yhtä suuntaa kammioiden  kanssa ulompaa esipihaa kohden kammioiden editse; sen pituus oli  viisikymmentä kyynärää.</li>
      <li>Sillä niiden kammioiden pituus, jotka olivat ulompaan esipihaan päin,  oli yhteensä viisikymmentä kyynärää; mutta, katso, temppelisalin  puolella sata kyynärää.</li>
      <li>Ja näiden kammioiden alapuolella oli sisäänkäynti idästäpäin, kun  tultiin niitten luokse ulommasta esipihasta,</li>
      <li>esipihaa ympäröivän muurin leveyspuolella. Etelää kohden, eristetyn  alan edustalla ja rakennuksen edustalla, oli kammioita,</li>
      <li>ja niiden editse kävi tie. Ne olivat samanmuotoisia kuin ne kammiot,  jotka olivat pohjoista kohden: yhtä pitkiä ja leveitä.  Samanlaisia  olivat kaikki näitten uloskäytävät, laitteet ja oviaukot.</li>
      <li>Ja samoin kuin olivat niiden kammioiden oviaukot, jotka olivat  etelää kohden, oli se oviaukko, joka oli tien päässä - tien, joka kulki  senpuolisen muurin viertä itää kohden, sinne tultaessa.</li>
      <li>Ja hän sanoi minulle: "Pohjoiskammiot ja eteläkammiot, jotka ovat  eristetyn alan edustalla, ne ovat pyhiä kammioita, joissa papit, jotka  lähestyvät Herraa, syövät sitä, mikä on korkeasti-pyhää. Sinne he  pankoot korkeasti-pyhän: ruokauhrin, syntiuhrin ja vikauhrin; sillä se  paikka on pyhä.</li>
      <li>Kun papit ovat tulleet, älkööt he menkö pyhäköstä ulos esipihaan  muutoin, kuin että tänne panevat vaatteensa, joissa toimittavat  virkaansa, sillä ne ovat pyhät, ja pukeutuvat toisiin vaatteisiin;  sitten lähestykööt paikkaa, mikä on kansaa varten."</li>
      <li>Kun hän oli saanut loppuun sisemmän temppelin mittaamisen, vei hän  minut ulos sille portille, jonka etupuoli oli itää kohden. Ja hän  mittasi sen ympärinsä.</li>
      <li>Hän mittasi itäilmalta mittaruovolla: viisi sataa ruokoa mittaruovon  mukaan. Hän kääntyi</li>
      <li>ja mittasi pohjoisilmalta: viisisataa ruokoa mittaruovon mukaan. Hän  kääntyi</li>
      <li>ja mittasi eteläilmalta: viisisataa ruokoa mittaruovon mukaan.</li>
      <li>Hän kääntyi ja mittasi länsi-ilmalta: viisisataa ruokoa mittaruovon  mukaan.</li>
      <li>Neljältä ilmansuunnalta hän sen mittasi. Siinä oli muuri yltympäri;  pituutta viisisataa ja leveyttä viisisataa. Sen tuli erottaa pyhä  epäpyhästä.</li>
    </ol>
  </li>
  <li>
    <ol>
      <li>Sitten hän kuljetti minut portille - sille portille, joka antoi itää  kohden.</li>
      <li>Ja katso: Israelin Jumalan kunnia tuli idästä päin. Sen kohina oli  niinkuin paljojen vetten kohina, ja maa kirkastui hänen kunniastansa.</li>
      <li>Ja näky, jonka minä näin, oli samanlainen kuin se näky, jonka olin  nähnyt tullessani hävittämään kaupunkia; samanlaiset olivat näyt kuin se  näky, jonka olin nähnyt Kebar-joen varrella. Niin minä lankesin  kasvoilleni.</li>
      <li>Ja Herran kunnia kulki temppeliin sen portin kautta, jonka etupuoli  oli itää kohden.</li>
      <li>Ja henki nosti minut ja vei minut sisempään esipihaan. Ja katso:  Herran kunnia täytti temppelin.</li>
      <li>Ja minä kuulin jonkun puhuttelevan minua temppelistä; mutta mies  seisoi minun vieressäni.</li>
      <li>Se ääni sanoi minulle: "Ihmislapsi, tämä on minun valtaistuimeni sija  ja minun jalkapohjaini sija, jossa minä tahdon asua israelilaisten  keskellä iankaikkisesti. Ja Israelin heimo ei ole enää saastuttava minun  pyhää nimeäni - eivät he eivätkä heidän kuninkaansa - haureudellansa,  kuninkaittensa ruumiilla ja uhrikukkuloillansa.</li>
      <li>Kun he asettivat kynnyksensä minun kynnykseni ääreen, ovenpielensä  minun ovenpielteni ääreen, niin että muuri vain oli minun ja heidän  välillään, niin he saastuttivat minun pyhän nimeni kauhistuksillansa,  joita harjoittivat, ja minä lopetin heidät vihassani.</li>
      <li>Nyt he vievät haureutensa ja kuninkaittensa ruumiit kauas minusta, ja  minä asun heidän keskellänsä iankaikkisesti.</li>
      <li>Sinä, ihmislapsi, saata Israelin heimolle sanoma tästä temppelistä,  että he häpeäisivät rikkomuksiansa; ja he mitatkoot sen  sopusuhtaisuuden.</li>
      <li>Ja jos he häpeävät kaikkea, mitä ovat tehneet, niin tee heille  tiettäväksi temppelin muoto sekä sen sisustus, uloskäytävät,  sisäänkäytävät, kaikki muodot, kaikki säädökset, kaikki muodot ja kaikki  lait; kirjoita ne heidän silmiensä eteen, että he ottaisivat vaarin sen  koko muodosta ja kaikista säädöksistä ja tekisivät niiden mukaan.</li>
      <li>Tämä on temppelin laki: sen koko alue vuoren laella yltympäri on  korkeastipyhä. Katso, tämä on temppelin laki."</li>
      <li>Ja nämä olivat alttarin mitat kyynärissä, kyynärään luettuna kyynärä  ja kämmenenleveys: sen alusta oli kyynärän korkuinen ja kyynärän  levyinen, ja sen reunusta ympäri sen laidan oli yhden vaaksan mittainen.  Tämä oli alttarin koroke.</li>
      <li>Alustasta, joka oli maassa, alimmalle välireunalle: kaksi kyynärää  sekä leveyttä yksi kyynärä; ja pienemmältä välireunalta suuremmalle  välireunalle: neljä kyynärää sekä leveyttä kyynärä.</li>
      <li>Jumalan lieteen oli neljä kyynärää, ja Jumalan liedestä ylöspäin  olivat ne neljä sarvea.</li>
      <li>Jumalan lieden pituus oli kaksitoista kyynärää ja leveys  kaksitoista, niin että sen neljästä sivusta tuli neliö.</li>
      <li>Välireunan pituus oli neljätoista kyynärää ja leveys neljätoista,  sen neljältä sivulta. Sitä ympäröivä reunusta oli puolikyynäräinen, ja  sen alusta oli kyynäräinen ympärinsä. Ja sen portaat olivat itäisellä  puolella.</li>
      <li>Ja hän sanoi minulle: "Ihmislapsi, näin sanoo Herra, Herra: Nämä  ovat alttaria koskevat säädökset: Sinä päivänä, jona se on saatu  tehdyksi, niin että voidaan sillä uhrata polttouhria ja vihmoa sille  verta,</li>
      <li>anna papeille, leeviläisille, jotka ovat Saadokin jälkeläisiä ja  saavat minua lähestyä palvellaksensa minua, sanoo Herra, Herra, mullikka  syntiuhriksi.</li>
      <li>Ota sen verta ja sivele alttarin neljään sarveen ja välireunan  neljään kulmaan ja reunustaan yltympäri; niin on sinun puhdistettava se  ja toimitettava sen sovitus.</li>
      <li>Ota sitten syntiuhri-mullikka ja polta se säädetyssä, temppelille  kuuluvassa paikassa, pyhäkön ulkopuolella.</li>
      <li>Tuo toisena päivänä virheetön kauris syntiuhriksi; alttari on  puhdistettava, samoin kuin se puhdistettiin mullikalla.</li>
      <li>Suoritettuasi loppuun puhdistuksen tuo virheetön mullikka ja  virheetön oinas pikkukarjasta.</li>
      <li>Tuo ne Herran eteen, ja papit heittäkööt niiden päälle suolaa ja  uhratkoot ne polttouhriksi Herralle.</li>
      <li>Uhraa joka päivä, seitsemänä päivänä, syntiuhri-kauris; myös on  uhrattava mullikka ja oinas pikkukarjasta, virheettömät.</li>
      <li>Seitsemänä päivänä toimitettakoon alttarin sovitus ja  puhdistettakoon ja vihittäköön se.</li>
      <li>Niiden päivien kuluttua papit kahdeksantena päivänä ja aina edelleen  uhratkoot alttarilla polttouhrejansa ja yhteysuhrejansa. Ja niin minä  teihin mielistyn, sanoo Herra, Herra."</li>
    </ol>
  </li>
  <li>
    <ol>
      <li>Sitten hän vei minut takaisin pyhäkön ulommalle portille, sille, joka  antoi itään päin; mutta se oli suljettu.</li>
      <li>Niin Herra sanoi minulle: "Tämä portti on oleva suljettuna: sitä ei  saa avata, eikä kenkään saa käydä siitä sisälle, sillä Herra, Israelin  Jumala, on käynyt siitä sisälle. Se on oleva suljettu.</li>
      <li>Ruhtinas ainoastaan saakoon ruhtinaana istua siellä ja aterioida  Herran edessä; käyköön hän sisään porttieteisen kautta ja tulkoon ulos  samaa tietä."</li>
      <li>Sitten hän vei minut pohjoisportin kautta temppelin edustalle, ja  minä näin, ja katso: Herran kunnia täytti Herran temppelin. Niin minä  lankesin kasvoilleni.</li>
      <li>Ja Herra sanoi minulle: "Ihmislapsi, ota huomioosi, katso silmilläsi  ja kuule korvillasi kaikki, mitä minä sinulle puhun kaikista Herran  temppelin säädöksistä ja kaikista sen laeista, ja ota huomioosi, kuinka  temppeliin on mentävä kustakin pyhäkön uloskäytävästä.</li>
      <li>Ja sano niille uppiniskaisille, sano Israelin heimolle: Näin sanoo  Herra, Herra: Jo riittävät kaikki teidän kauhistuksenne, te Israelin  heimo,</li>
      <li>te kun olette tuoneet muukalaisia, sydämeltään ja ruumiiltaan  ympärileikkaamattomia, minun pyhäkkööni olemaan siellä ja häpäisemään  minun temppeliäni, samalla kuin olette uhranneet minun leipääni ja  rasvaa ja verta; ja niin te olette rikkoneet minun liittoni - kaikkien  muitten kauhistustenne lisäksi.</li>
      <li>Te ette ole itse hoitaneet minulle suoritettavia pyhiä tehtäviä, vaan  olette panneet heitä puolestanne hoitamaan minulle pyhäkössäni  suoritettavia tehtäviä.</li>
      <li>Näin sanoo Herra, Herra: ei yksikään muukalainen, sydämeltään ja  ruumiiltaan ympärileikkaamaton, saa tulla minun pyhäkkööni, olkoon se  kuka tahansa muukalainen, joka israelilaisten keskuudessa on.</li>
      <li>Vaan ne leeviläiset, jotka menivät minun luotani kauas, silloin kun  Israel oli joutunut eksyksiin, nuo, jotka eksyivät pois minusta  kivijumalainsa jälkeen, kantakoot syntinsä;</li>
      <li>he toimittakoot minun pyhäkössäni vartioinnin temppelin porteilla ja  toimittakoot temppelipalveluksen: he teurastakoot polttouhrit ja  teurasuhrit kansalle ja seisokoot heidän edessään heitä palvelemassa.</li>
      <li>Koska he ovat heitä palvelleet heidän kivijumalainsa edessä ja  olleet Israelin heimolle kompastuksena syntiin, sentähden minä kättä  kohottaen vakuutan heistä, sanoo Herra, Herra, että heidän on kannettava  syntinsä.</li>
      <li>He eivät saa lähestyä minua, niin että toimittaisivat minun edessäni  papinvirkaa ja lähestyisivät mitään minulle pyhitettyä, mitään  korkeasti-pyhää, vaan heidän on kannettava häpeänsä ja kauhistuksensa,  joita ovat tehneet.</li>
      <li>Ja minä panen heidät hoitamaan temppelissä suoritettavia tehtäviä,  mitä siellä vain on palvelijantyötä ja toimitettavaa.</li>
      <li>Mutta ne leeviläiset papit, Saadokin jälkeläiset, jotka hoitivat  minun pyhäkössäni suoritettavat tehtävät silloin, kun israelilaiset  olivat eksyneet minusta pois, he saavat lähestyä minua, palvella minua  ja seisoa minun edessäni uhraamassa minulle rasvaa ja verta, sanoo  Herra, Herra.</li>
      <li>He saavat tulla minun pyhäkkööni ja saavat lähestyä minun pöytääni,  palvellen minua ja hoitaen minulle suoritettavat tehtävät.</li>
      <li>Ja tullessaan sisemmän esipihan porteille he pukeutukoot  pellavavaatteisiin älköötkä pitäkö yllänsä villaista toimittaessaan  virkaansa sisemmän esipihan porteissa ja sisällä temppelissä.</li>
      <li>Pellavaiset juhlapäähineet olkoon heillä päässä ja pellavakaatiot  lanteilla. Älkööt he panko vyötäisillensä mitään hiostuttavaa.</li>
      <li>Kun he sitten menevät pois ulompaan esipihaan, kansan tykö ulompaan  esipihaan, riisukoot vaatteensa, joissa ovat virkaa toimittaneet,  jättäkööt ne pyhäkön kammioihin ja pukekoot yllensä toiset vaatteet,  etteivät pyhittäisi kansaa vaatteillansa.</li>
      <li>Älkööt he ajelko päätänsä, mutta älkööt myöskään antako tukkansa  valtoinaan kasvaa: heidän on leikattava hiuksensa.</li>
      <li>Viiniä älköön kukaan pappi juoko tultuansa sisempään esipihaan.</li>
      <li>Leskeä ja hyljättyä älkööt he ottako vaimoksensa, vaan ottakoot  neitsyen Israelin heimon jälkeläisistä tai lesken, joka on leskenä papin  jälkeen.</li>
      <li>Ja opettakoot he minun kansalleni erotuksen pyhän ja epäpyhän  välillä sekä tehkööt heille tiettäväksi, mikä on saastaista, mikä  puhdasta.</li>
      <li>Riita-asioissa he seisokoot tuomitsemassa ja tuomitkoot niissä minun  oikeuksieni mukaan. Minun lakejani ja käskyjäni he noudattakoot kaikkien  minun juhlieni vietossa ja pyhittäkööt minun sapattini.</li>
      <li>Älköön hän menkö kuolleen ihmisen luo ja siten tulko saastaiseksi;  ainoastaan isästä ja äidistä, pojasta ja tyttärestä, veljestä ja  sisaresta, jos tämä ei ollut naitu, hän saa näin saattaa itsensä  saastaiseksi.</li>
      <li>Mutta puhdistuksensa jälkeen luettakoon hänelle vielä seitsemän  päivää;</li>
      <li>ja sinä päivänä, jona hän tulee pyhäkköön, sisempään esipihaan,  toimittamaan virkaansa pyhäkössä, hän uhratkoon syntiuhrinsa, sanoo  Herra, Herra.</li>
      <li>Ja tämä on oleva heidän perintöosansa: minä olen heidän  perintöosansa. Teidän ei tule antaa heille perintömaata Israelissa: minä  olen heidän perintömaansa.</li>
      <li>Ruokauhrin, syntiuhrin ja vikauhrin he saavat syödä, ja kaikki, mikä  on tuhon omaksi vihittyä Israelissa, on tuleva heille.</li>
      <li>Paras kaikesta uutisesta, kaikenlaatuisesta, ja kaikki annit, mitä  laatua hyvänsä antinne ovatkin, tulevat papeille; ja parhaat  jyvärouheistanne on teidän annettava papille, että sinä tuottaisit  siunauksen huoneellesi.</li>
      <li>Papit älkööt syökö mitään itsestään kuollutta tai kuoliaaksi  raadeltua, ei lintua eikä raavasta."</li>
    </ol>
  </li>
  <li>
    <ol>
      <li>"Kun te arvotte maata perintöosiksi, niin antakaa Herralle anti, pyhä  osa maasta, kahtakymmentäviittä tuhatta pitkä ja kahtakymmentä tuhatta  leveä. Se olkoon pyhä koko alueeltaan, yltympäri.</li>
      <li>Siitä tulkoon pyhäkölle neliö, viisisataa ja viisisataa joka taholta,  ja sen lisäksi avointa tilaa viisikymmentä joka taholta.</li>
      <li>Ja mittaa tästä mitatusta alueesta kahtakymmentäviittä tuhatta  pitkälti ja kymmentätuhatta leveälti, ja siinä olkoon pyhäkkö,  korkeasti-pyhä.</li>
      <li>Se olkoon pyhä osa maasta papeille, jotka palvelevat pyhäkössä, jotka  lähestyvät ja palvelevat Herraa; se olkoon talojen sijana heitä varten  ja pyhänä paikkana pyhäkköä varten.</li>
      <li>Kahtakymmentäviittä tuhatta pitkälti ja kymmentätuhatta leveälti on  tuleva leeviläisille, jotka toimittavat palvelusta pyhäkössä, heille  perintömaaksi - kaksikymmentä kammiota -.</li>
      <li>Kaupungille antakaa perintömaata viittätuhatta leveälti ja  kahtakymmentäviittä tuhatta pitkälti, pyhän antimaan viereltä; se olkoon  kaiken Israelin heimon oma.</li>
      <li>Ja ruhtinaalle: molemmilta puolin pyhää antimaata ja kaupungin  perintömaata, pyhän antimaan sivusta ja kaupungin perintömaan sivusta,  lännen puolelta länteen päin ja idän puolelta itään päin, maata yhtä  pitkälti kuin on yhden sukukuntaosan pituus länsirajasta itärajaan.</li>
      <li>Se olkoon hänellä maana, perintömaana Israelissa; ja älkööt minun  ruhtinaani enää sortako minun kansaani, vaan jättäkööt muun maan  Israelin heimolle sukukunnittain.</li>
      <li>Näin sanoo Herra, Herra: Jo riittää, te Israelin ruhtinaat!  Heittäkää pois väkivalta ja sorto, noudattakaa oikeutta ja  vanhurskautta, heretkää häätämästä mailtansa minun kansaani, sanoo  Herra, Herra.</li>
      <li>Olkoon teillä oikea paino, oikea eefa-mitta ja oikea bat-mitta.</li>
      <li>Eefa- ja bat-mitta olkoot tarkoin yhtä suuret: bat vetäköön  kymmenenneksen hoomer-mittaa ja eefa kymmenenneksen hoomer-mittaa;  hoomerin mukaan määrättäköön kumpaisenkin suuruus.</li>
      <li>Sekelissä olkoon kaksikymmentä geeraa; miina olkoon teillä  kaksikymmentä sekeliä, kaksikymmentäviisi sekeliä, viisitoista sekeliä.</li>
      <li>Tämä on anti, joka teidän on annettava: kuudennes eefaa  nisuhoomerista ja kuudennes eefaa ohrahoomerista;</li>
      <li>öljyn määrä bat-mitasta öljyä: kymmenennes batia koor-mitasta -  kymmenestä batista, hoomerista - sillä hoomer on kymmenen batia;</li>
      <li>pikkukarjasta: kahdestasadasta yksi lammas Israelin runsasvetisiltä  laitumilta ruokauhriksi, polttouhriksi ja yhteysuhriksi, että voitaisiin  toimittaa heille sovitus, sanoo Herra, Herra.</li>
      <li>Kaikki maan kansa on velvoitettu tähän antiin Israelin ruhtinaalle.</li>
      <li>Mutta ruhtinas toimittakoon polttouhrit, ruokauhrin ja juomauhrin  juhlina, uusinakuina ja sapatteina, kaikkina Israelin heimon  juhla-aikoina; hän uhratkoon syntiuhrin, ruokauhrin, polttouhrin ja  yhteysuhrin toimittaakseen sovituksen Israelin heimolle.</li>
      <li>Näin sanoo Herra, Herra: Ota ensimmäisessä kuussa, kuukauden  ensimmäisenä päivänä virheetön mullikka ja puhdista pyhäkkö.</li>
      <li>Ja pappi ottakoon syntiuhrin verta ja sivelköön sitä temppelin  ovenpieliin ja alttarin välireunan neljään kulmaan ja sisemmän esipihan  portin ovenpieliin.</li>
      <li>Samoin tee kuukauden seitsemäntenä päivänä sen varalta, että joku  olisi erehdyksestä tai tietämättömyydestä rikkonut. Ja niin te  toimitatte temppelin sovituksen.</li>
      <li>Ensimmäisessä kuussa, kuukauden neljäntenätoista päivänä, on teillä  pääsiäinen. Se on seitsenpäiväinen juhla. Syötäköön silloin happamatonta  leipää.</li>
      <li>Sinä päivänä uhratkoon ruhtinas omasta puolestansa ja maan kaiken  kansan puolesta mullikan syntiuhriksi.</li>
      <li>Ja seitsemänä juhlapäivänä hän uhratkoon polttouhriksi Herralle  seitsemän mullikkaa ja seitsemän oinasta, virheettömiä, joka päivä  seitsemänä päivänä, ja syntiuhriksi kauriin joka päivä.</li>
      <li>Ja ruokauhriksi hän uhratkoon eefa-mitan mullikkaa ja eefa-mitan  oinasta kohti sekä öljyä hiin-mitan eefaa kohti.</li>
      <li>Seitsemännessä kuussa, kuukauden viidentenätoista päivänä, juhlana,  hän uhratkoon samalla tavoin - niin seitsemänä päivänä - samankaltaisen  syntiuhrin, polttouhrin ja ruokauhrin sekä saman määrän öljyä."</li>
    </ol>
  </li>
  <li>
    <ol>
      <li>"Näin sanoo Herra, Herra: Sisemmän esipihan portti, se, joka antaa  itään päin, olkoon suljettuna kuusi työpäivää. Mutta sapatinpäivänä se  avattakoon; myös avattakoon se uudenkuun päivänä.</li>
      <li>Silloin tulkoon ruhtinas porttieteisen kautta ulkoa ja asettukoon  portin ovenpieleen; ja kun papit uhraavat hänen polttouhriansa ja  yhteysuhriansa, niin hän kumartaen rukoilkoon portin kynnyksellä ja  menköön sitten ulos. Mutta porttia älköön suljettako ennen iltaa.</li>
      <li>Ja maan kansa kumartaen rukoilkoon sen portin ovella sapatteina ja  uusinakuina Herran edessä.</li>
      <li>Ja polttouhrina, joka ruhtinaan on uhrattava Herralle sapatinpäivänä,  olkoon: kuusi virheetöntä karitsaa ja virheetön oinas;</li>
      <li>ja ruokauhrina: eefa-mitta oinasta kohti, mutta ruokauhrina  karitsoita kohti se, mitä hän voi ja tahtoo antaa, ynnä hiin-mitta öljyä  eefaa kohti.</li>
      <li>Uudenkuun päivänä olkoon polttouhrina: virheetön mullikka, kuusi  karitsaa ja oinas, virheettömiä;</li>
      <li>ja ruokauhrina hän uhratkoon eefan mullikkaa kohti ja eefan oinasta  kohti sekä karitsoita kohti sen, mitä hän saa hankituksi, ynnä öljyä  hiin-mitan eefaa kohti.</li>
      <li>Ja kun ruhtinas tulee, niin tulkoon porttieteisen kautta ja menköön  ulos samaa tietä.</li>
      <li>Mutta kun maan kansa tulee juhlina Herran eteen, niin se, joka  pohjoisportin kautta tuli kumartaen rukoilemaan, menköön ulos  eteläportin kautta, ja joka tuli eteläportin kautta, se menköön ulos  pohjoisportin kautta; älköön kenkään palatko sen portin kautta, josta  tuli, vaan menköön ulos vastakkaisesta.</li>
      <li>Ja ruhtinas tulkoon heidän joukossansa, kun he tulevat, ja menköön  ulos, kun he menevät.</li>
      <li>Juhlina ja juhla-aikoina olkoon ruokauhri: eefa mullikkaa kohti ja  eefa oinasta kohti sekä karitsoita kohti se, mitä mikin voi ja tahtoo  antaa, ynnä öljyä hiin-mitta eefaa kohti.</li>
      <li>Milloin ruhtinas uhraa vapaaehtoisia lahjoja, polttouhrin tai  yhteysuhrin vapaaehtoisena lahjana Herralle, avattakoon hänelle portti,  joka antaa itään päin, ja hän uhratkoon polttouhrinsa sekä yhteysuhrinsa  samoin, kuin hän uhraa sapatinpäivänä, ja menköön ulos; ja hänen  mentyänsä suljettakoon portti.</li>
      <li>Uhraa vuoden vanha virheetön karitsa joka päivä polttouhriksi  Herralle: uhraa se joka aamu.</li>
      <li>Ja sen lisäksi uhraa ruokauhriksi joka aamu kuudennes eefaa ynnä  öljyä kolmannes hiin-mittaa lestyjen jauhojen kostuttamiseksi. Tämä on  ruokauhri Herralle - ikuinen, pysyvä säädös.</li>
      <li>Niin uhratkaa joka aamu karitsa, ruokauhri ja öljy jokapäiväiseksi  polttouhriksi.</li>
      <li>Näin sanoo Herra, Herra: Jos ruhtinas antaa jollekin pojistansa  lahjan, on se tämän perintöosa. Se on tuleva hänen pojillensa: se on  perintöosana heidän omaisuuttansa.</li>
      <li>Mutta jos hän antaa lahjan perintöosastaan jollekin  palvelijoistansa, olkoon se tämän omana vapautusvuoteen saakka, mutta  sitten tulkoon takaisin ruhtinaalle: sehän on hänen perintöosaansa ja on  tuleva hänen pojilleen.</li>
      <li>Älköönkä ruhtinas ottako kansan perintöosia, niin että sortaisi  heitä pois heidän perintömaaltansa. Omasta perintömaastaan hän antakoon  perintöosia pojillensa, ettei kukaan minun kansastani tulisi häädetyksi  pois omalta perintömaaltansa."</li>
      <li>Sitten hän vei minut siitä sisäänkäytävästä, joka oli portin  sivuseinämällä, niiden kammioiden luo, jotka olivat pyhitettyjä papeille  ja jotka antoivat pohjoiseen päin. Ja katso, siellä oli eräs paikka  kauimpana länttä kohti.</li>
      <li>Ja hän sanoi minulle: "Tämä on paikka, missä pappien on keitettävä  vikauhri ja syntiuhri sekä leivottava ruokauhri, etteivät veisi ulos  sitä ulompaan esipihaan ja siten tulisi pyhittäneeksi kansaa".</li>
      <li>Sitten hän vei minut ulompaan esipihaan ja johdatti minut esipihan  neljän nurkkauksen ohitse, ja katso, esipihan joka nurkkauksessa oli  piha.</li>
      <li>Esipihan neljässä nurkkauksessa oli suljetut pihat, neljänkymmenen  pituiset ja kolmenkymmenen levyiset; nämä neljä nurkka-alaa olivat yhtä  suuret.</li>
      <li>Ja niissä neljässä oli ympärinsä kivikehä, ja alas kivikehään oli  tehty keittoliesiä ympärinsä.</li>
      <li>Ja hän sanoi minulle: "Nämä ovat keittäjäin suojat, joissa  temppelipalvelijat keittävät kansan teurasuhrit".</li>
    </ol>
  </li>
  <li>
    <ol>
      <li>Sitten hän vei minut takaisin temppelin ovelle. Ja katso, vettä  kumpusi temppelin kynnyksen alta itään päin, sillä temppelin etusivu oli  itää kohti. Ja vesi juoksi alas temppelin oikeanpuolisen sivuseinämän  alitse, alttarin eteläpuolitse.</li>
      <li>Sitten hän toi minut ulos pohjoisportin kautta ja kierrätti minut  ulkopuolitse ulkoportille, joka antoi itää kohden; ja katso, vesi  virtasi oikeanpuoliselta sivuseinämältä päin.</li>
      <li>Mennessänsä itää kohti mies, mittanuora kädessään, mittasi tuhat  kyynärää ja antoi minun käydä veden poikki: vettä oli nilkkoihin asti.</li>
      <li>Sitten hän mittasi tuhat ja antoi minun käydä veden poikki: vettä oli  polviin asti. Sitten hän mittasi tuhat ja antoi minun käydä poikki:  vettä oli lanteisiin asti.</li>
      <li>Sitten hän mittasi tuhat: tuli virta, jonka poikki minä en voinut  käydä, sillä vesi nousi uimavedeksi, virraksi, josta ei voinut käydä  poikki.</li>
      <li>Niin hän kysyi minulta: "Oletko nähnyt, ihmislapsi?" ja kuljetti  minua ja toi takaisin pitkin virran rantaa.</li>
      <li>Mutta kun minä tulin takaisin, niin katso: virran rannalla kasvoi  hyvin paljon puita molemmilla puolin.</li>
      <li>Ja hän sanoi minulle: "Nämä vedet juoksevat itäiselle alueelle,  virtaavat alas Aromaahan ja tulevat mereen; niiden jouduttua mereen vesi  siinä paranee.</li>
      <li>Ja kaikki elolliset, kaikki, jotka liikkuvat, virkoavat elämään  kaikkialla, mihin tämä kaksoisvirta tulee. Ja kaloja on oleva hyvin  paljon; sillä kun nämä vedet sinne tulevat ja vesi paranee, niin kaikki  virkoaa elämään, minne vain virta tulee.</li>
      <li>Ja kalastajia seisoo sen rannalla. Een-Gedistä Een-Eglaimiin asti se  on oleva yhtä verkkoapajaa. Siinä on kaikenlaisia kaloja, aivan kuin  suuren meren kaloja, hyvin paljon.</li>
      <li>Sen rämeet ja lätäköt eivät parane: ne jätetään suolan valtaan.</li>
      <li>Mutta virran varrella, sen molemmilla rannoilla, kasvaa kaikkinaisia  hedelmäpuita. Niistä eivät lakastu lehdet eivätkä lopu hedelmät: joka  kuukausi ne kantavat tuoreet hedelmät, sillä niitten vedet juoksevat  pyhäköstä, ja niitten hedelmät ovat ravitsevaiset ja niitten lehdet  parantavaiset.</li>
      <li>Näin sanoo Herra, Herra: Tämä on raja, jonka mukaan teidän on  jaettava maa perintöosiksi kahdelletoista Israelin sukukunnalle - Joosef  saakoon kaksi osaa -.</li>
      <li>Ja te saatte siitä perintöosan jokainen kohdaltansa; sillä minä olen  kättä kohottaen luvannut antaa sen teidän isillenne, ja niin tämä maa  tulee teille perintöosaksi.</li>
      <li>Tämä on maan pohjoispuolinen raja: Suuresta merestä Hetlonin tietä  siihen asti, mistä mennään Sedadiin.</li>
      <li>Hamat, Beerota, Sibraim, joka on Damaskon alueen ja Hamatin alueen  välissä, keskimmäinen Haaser, joka on Hauranin rajalla;</li>
      <li>ja näin menee raja merestä Hasar-Eenoniin - Damaskon alue jää  pohjoiseen ja pohjoiseen myös Hamatin alue. Tämä on pohjoispuoli.</li>
      <li>Sitten itäpuoli: Hauranin ja Damaskon välistä sekä Gileadin ja  Israelin maan välistä, Jordania pitkin. Mitatkaa se rajasta Idänmereen.  Tämä on itäpuoli.</li>
      <li>Sitten eteläpuoli, päivään päin: Taamarista Meriban veteen, joka on  Kaadeksessa, Puroon ja Suureen mereen. Tämä on päivänpuoli, etelään  päin.</li>
      <li>Sitten länsipuoli: Suuri meri rajasta sen paikan kohdalle, mistä  mennään Hamatiin. Tämä on länsipuoli.</li>
      <li>Jakakaa tämä maa keskenänne Israelin sukukuntien mukaan.</li>
      <li>Ja arpokaa se perintöosiksi itsellenne ja muukalaisille, jotka  asuvat teidän keskuudessanne ja ovat synnyttäneet lapsia teidän  keskuudessanne. Olkoot he teille saman arvoisia kuin maassa syntyneet  israelilaiset: he saakoot arvalla perintöosan Israelin sukukuntain  keskuudessa teidän kanssanne.</li>
      <li>Missä sukukunnassa muukalainen asuu, siinä antakaa hänelle  perintöosa, sanoo Herra, Herra."</li>
    </ol>
  </li>
  <li>
    <ol>
      <li>"Ja nämä ovat sukukuntien nimet: Pohjois-äärellä, pitkin Hetlonin  tien vartta siihen asti, mistä mennään Hamatiin, ja siitä Hasar-Eenaniin  - Damaskon alue jää pohjoiseen Hamatin sivulle -; tämä tulee hänelle  idän puolelta lännen puolelle asti: Daan, yksi osa.</li>
      <li>Daanin alueen sivussa, idän puolelta lännen puolelle asti: Asser,  yksi osa.</li>
      <li>Asserin alueen sivussa, idän puolelta lännen puolelle asti: Naftali,  yksi osa.</li>
      <li>Naftalin alueen sivussa, idän puolelta lännen puolelle asti: Manasse,  yksi osa.</li>
      <li>Manassen alueen sivussa, idän puolelta lännen puolelle asti: Efraim,  yksi osa.</li>
      <li>Efraimin alueen sivussa, idän puolelta lännen puolelle asti: Ruuben,  yksi osa.</li>
      <li>Ruubenin alueen sivussa, idän puolelta lännen puolelle asti: Juuda,  yksi osa.</li>
      <li>Juudan alueen sivussa, idän puolelta lännen puolelle asti, on oleva  se antimaa, joka teidän on annettava, kahtakymmentäviittä tuhatta leveä  ja niin pitkä kuin yksi sukukuntaosa idän puolelta lännen puolelle; ja  pyhäkkö olkoon sen keskellä.</li>
      <li>Antimaa, joka teidän on annettava Herralle, olkoon  kahtakymmentäviittä tuhatta pitkä ja kahtakymmentä tuhatta leveä.</li>
      <li>Ja pyhää antimaata tulkoon seuraaville: papeille pohjoisesta  kahtakymmentäviittä tuhatta, lännestä kymmentätuhatta leveälti, idästä  kymmentätuhatta leveälti ja etelästä kahtakymmentäviittä tuhatta  pitkälti; ja Herran pyhäkkö olkoon siinä keskellä.</li>
      <li>Papeille, niille Saadokin jälkeläisistä, jotka ovat pyhitettyjä,  jotka ovat hoitaneet minulle suoritettavat tehtävät ja jotka eivät  eksyneet, niinkuin leeviläiset eksyivät, silloin kun israelilaiset  joutuivat eksyksiin,</li>
      <li>heille se tulkoon verona antimaasta, korkeasti-pyhänä; tulkoon  leeviläisten alueen vierestä.</li>
      <li>Leeviläiset saakoot samanlaisen alueen kuin papit,  kahtakymmentäviittä tuhatta pitkän ja kymmentätuhatta leveän.  Koko  pituus olkoon kaksikymmentäviisi tuhatta ja leveys kaksikymmentä  tuhatta.</li>
      <li>Älkööt he myykö siitä mitään, älköönkä parasta maata vaihdettako tai  luovutettako, sillä se on pyhitetty Herralle.</li>
      <li>Mutta viittätuhatta leveä maa, mikä jää yli kahdenkymmenenviiden  tuhannen sivusta, on kaupungin yhteisomaisuutta asumuksia ja avointa  tilaa varten; ja kaupunki olkoon sen keskellä.</li>
      <li>Ja nämä olkoot sen mitat: pohjoispuoli neljätuhatta viisisataa,  eteläpuoli neljätuhatta viisisataa, itäpuoli neljätuhatta viisisataa ja  länsipuoli neljätuhatta viisisataa.</li>
      <li>Ja kaupungilla olkoon avoin tila: pohjoiseen päin kaksisataa  viisikymmentä, etelään päin kaksisataa viisikymmentä, itään päin  kaksisataa viisikymmentä ja länteen päin kaksisataa viisikymmentä.</li>
      <li>Mutta niin pitkälti kuin jää yli pyhän antimaan viereltä,  kymmenentuhatta itään päin ja kymmenentuhatta länteen päin, se olkoon  pyhän antimaan vierellä, ja sen sato tulkoon leiväksi kaupungin  työmiehille;</li>
      <li>ja sitä viljelkööt kaupungin työmiehet kaikista Israelin  sukukunnista.</li>
      <li>Koko antimaa on kahtakymmentäviittä tuhatta ja kahtakymmentäviittä  tuhatta. Neliönmuotoisena on teidän annettava pyhä antimaa ynnä  kaupungin perintömaa.</li>
      <li>Mikä jää yli, se tulkoon ruhtinaalle: molemmilta puolilta pyhää  antimaata ja kaupungin perintömaata, niitten kahdenkymmenenviiden  tuhannen - antimaan - sivusta itärajaan asti, ynnä länteen päin niitten  kahdenkymmenen viiden tuhannen sivusta länsirajaan asti, on ruhtinaalle  tuleva sukukuntaosia vastaava maa; ja pyhä antimaa sekä temppelipyhäkkö  olkoot sen keskellä.</li>
      <li>Leeviläisten perintömaasta ja kaupungin perintömaasta asti, jotka  ovat ruhtinaalle tulevan maan keskellä, tulee ruhtinaalle se, mikä on  Juudan alueen ja Benjaminin alueen välissä.</li>
      <li>Sitten muut sukukunnat: Idän puolelta lännen puolelle asti:  Benjamin, yksi osa.</li>
      <li>Benjaminin alueen sivussa, idän puolelta lännen puolelle asti:  Simeon, yksi osa.</li>
      <li>Simeonin alueen sivussa, idän puolelta lännen puolelle asti:  Isaskar, yksi osa.</li>
      <li>Isaskarin alueen sivussa, idän puolelta lännen puolelle asti:  Sebulon, yksi osa.</li>
      <li>Sebulonin alueen sivussa, idän puolelta lännen puolelle asti: Gaad,  yksi osa.</li>
      <li>Ja Gaadin alueen sivua, etelän puolella, päivään päin, menee raja  Taamarista Meriban veteen, Kaadekseen, Puroon ja Suureen mereen.</li>
      <li>Tämä on maa, joka teidän on arvottava perintöosiksi Israelin  sukukunnille, ja nämä ovat heidän osuutensa, sanoo Herra, Herra.</li>
      <li>Ja nämä ovat kaupungin uloskäytävät: Pohjoispuolella on mitta  neljätuhatta viisisataa.</li>
      <li>Ja kaupungin portteja, jotka ovat nimitetyt Israelin sukukuntain  mukaan, on pohjoisessa kolme: Ruubenin portti yksi, Juudan portti toinen  ja Leevin portti kolmas.</li>
      <li>Itäpuolella: neljätuhatta viisisataa, ja portteja kolme: Joosefin  portti yksi, Benjaminin portti toinen ja Daanin portti kolmas.</li>
      <li>Eteläpuolella on mitta neljätuhatta viisisataa, ja portteja kolme:  Simeonin portti yksi, Isaskarin portti toinen ja Sebulonin portti  kolmas.</li>
      <li>Länsipuolella: neljätuhatta viisisataa, ja portteja kolme: Gaadin  portti yksi, Asserin portti toinen ja Naftalin portti kolmas.</li>
    </ol>
  </li>
</ol>