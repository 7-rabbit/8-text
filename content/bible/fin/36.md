<ol>
  <li>
    <ol>
      <li>Herran sana, joka tuli Sefanjalle, Kuusin pojalle, joka oli Gedaljan  poika, joka Amarjan poika, joka Hiskian poika, Juudan kuninkaan Joosian,  Aamonin pojan, päivinä.</li>
      <li>Totisesti minä otan kaiken pois maan pinnalta, sanoo Herra.</li>
      <li>Minä otan pois ihmiset ja eläimet, otan pois taivaan linnut ja meren  kalat, viettelykset ja jumalattomat. Minä hävitän ihmiset maan pinnalta,  sanoo Herra.</li>
      <li>Minä ojennan käteni Juudaa vastaan ja kaikkia Jerusalemin asukkaita  vastaan, ja minä hävitän tästä paikasta Baalin jätteet, epäjumalain  pappien nimet ynnä myös Herran papit,</li>
      <li>ne, jotka katoilla kumartaen rukoilevat taivaan joukkoa, sekä ne,  jotka kumartaen rukoilevat Herraa ja vannovat hänen kauttansa, mutta  myös vannovat Melekinsä kautta,</li>
      <li>ynnä ne, jotka ovat luopuneet seuraamasta Herraa, eivät etsi Herraa  eivätkä häntä kysy.</li>
      <li>Vaiti Herran, Herran edessä! Sillä Herran päivä on lähellä; sillä  Herra on laittanut teurasuhrin, on vihkinyt kutsuttunsa.</li>
      <li>Ja Herran teurasuhrin päivänä minä rankaisen päämiehiä ja kuninkaan  poikia ja kaikkia muukalaispukuun puettuja.</li>
      <li>Ja minä rankaisen sinä päivänä kaikkia kynnyksen yli hyppääjiä, jotka  täyttävät herransa huoneen väkivallalla ja petoksella.</li>
      <li>Sinä päivänä, sanoo Herra, kuuluu huuto Kalaportilta ja valitus  toisesta kaupunginosasta ja suuri hävitys kukkuloilta.</li>
      <li>Valittakaa, te Huhmaren asukkaat, sillä tuhottu on kaikki  kauppaakäypä väki, hävitetty kaikki hopean punnitsijat.</li>
      <li>Siihen aikaan minä tutkin lampuilla Jerusalemin ja rankaisen ne  miehet, jotka rauhassa makaavat pohjasakkansa päällä ja sanovat  sydämessään: "Ei Herra tee hyvää eikä pahaa".</li>
      <li>Heidän rikkautensa joutuu ryöstettäväksi, ja heidän talonsa jäävät  autioiksi. He ovat rakentaneet taloja, mutta eivät saa niissä asua; ovat  istuttaneet viinitarhoja, mutta eivät saa niistä viiniä juoda.</li>
      <li>Lähellä on Herran suuri päivä, se on lähellä ja tulee sangen  kiiruusti. Kuule, Herran päivä! Silloin sankarit haikeasti huutavat.</li>
      <li>Vihan päivä on se päivä, tuskan ja ahdistuksen päivä, häviön ja  hävityksen päivä, pimeyden ja synkeyden päivä, pilven ja sankan sumun  päivä,</li>
      <li>pasunan ja sotahuudon päivä varustettuja kaupunkeja ja korkeita  muurinkulmia vastaan.</li>
      <li>Minä saatan ihmiset ahdistukseen, niin että he kulkevat kuin sokeat,  sillä he ovat tehneet syntiä Herraa vastaan. Ja heidän verensä  vuodatetaan niinkuin tomu, ja heidän elinnesteensä niinkuin saasta.</li>
      <li>Eivätkä voi pelastaa heitä heidän hopeansa ja kultansa Herran vihan  päivänä: hänen kiivautensa tulessa kuluu koko maa.  Sillä lopun,  äkkilopun, hän tekee kaikista maan asukkaista.</li>
    </ol>
  </li>
  <li>
    <ol>
      <li>Menkää itseenne, kootkaa ajatuksenne, te häpeämätön kansa,</li>
      <li>ennenkuin neuvopäätös on synnyttänyt - päivä kiitää pois kuin akanat  - ennenkuin teidän päällenne tulee Herran vihan hehku, ennenkuin teidän  päällenne tulee Herran vihan päivä.</li>
      <li>Etsikää Herraa, kaikki maan nöyrät, te, jotka pidätte hänen  oikeutensa. Etsikää vanhurskautta, etsikää nöyryyttä; ehkä te saatte  suojan Herran vihan päivänä.</li>
      <li>Sillä Gassa on oleva hyljätty ja Askelon autio, Asdod ajetaan pois  keskipäivällä, ja Ekron hävitetään.</li>
      <li>Voi meren rannikon asukkaita, kreettien kansaa! Herran sana on teitä  vastaan, Kanaan, filistealaisten maa; ja minä hävitän sinut  asujattomaksi.</li>
      <li>Ja meren rannikko on oleva laitumina, joilla on paimenten vesikuoppia  ja lammastarhoja.</li>
      <li>Ja rannikko joutuu Juudan heimon jäännökselle. Siellä he laiduntavat;  Askelonin huoneisiin he asettuvat makaamaan illoin.  Sillä Herra, heidän  Jumalansa, on pitävä heistä huolen ja kääntävä heidän kohtalonsa.</li>
      <li>Minä olen kuullut Mooabin häväistykset ja ammonilaisten pilkat,  joilla he ovat häväisseet minun kansaani ja ylvästelleet sen aluetta  vastaan.</li>
      <li>Sentähden, niin totta kuin minä elän, sanoo Herra Sebaot, Israelin  Jumala, on Mooab tuleva Sodoman kaltaiseksi ja ammonilaiset Gomorran  kaltaisiksi, nokkospehkojen maaksi, suolakuopaksi, autioksi  iankaikkisesti. Jääneet minun kansastani ryöstävät heitä, ja minun  kansakuntani jäännökset ottavat heidät perintöosaksensa.</li>
      <li>Tämä tulee heille heidän ylpeydestään, siitä, että ovat herjanneet,  ovat ylvästelleet Herran Sebaotin kansaa vastaan.</li>
      <li>Peljättävä on Herra heille oleva, sillä hän tekee voimattomiksi  kaikki maan jumalat; ja kaikki pakanain saaret, kukin paikastansa,  tulevat häntä kumartaen rukoilemaan.</li>
      <li>Myöskin teidät, etiopialaiset, on minun miekkani kaatava -  heidätkin!</li>
      <li>Ja hän on ojentava kätensä pohjoista kohden ja on hukuttava Assurin,  tekevä Niiniven autioksi, kuivaksi kuin erämaa.</li>
      <li>Sen keskellä makaa laumoja, kaikkia villieläimiä joukoittain.  Pelikaani ja tuonenkurki yöpyvät sen patsaanpäissä.  Kuule, kuinka ne  laulavat akkuna-aukossa! Kynnyksellä on tyhjyys. Setrilaudoituksen hän  on paljastanut.</li>
      <li>Tämä oli se riemuisa kaupunki, joka asui turvallisena, joka sanoi  sydämessään: "Minä, eikä ketään muuta!" Kuinka autioksi se on tullut,  villieläinten makuusijaksi! Jokainen, joka käy siitä ohitse, viheltää ja  huiskuttaa kättä.</li>
    </ol>
  </li>
  <li>
    <ol>
      <li>Voi uppiniskaista ja saastutettua, voi väkivaltaista kaupunkia!</li>
      <li>Se ei ole totellut ääntä, ei huolinut kurituksesta, ei luottanut  Herraan, ei lähestynyt Jumalaansa.</li>
      <li>Sen päämiehet sen keskellä ovat ärjyviä leijonia. Sen tuomarit ovat  kuin sudet illalla, jotka eivät säästä mitään aamuksi.</li>
      <li>Sen profeetat ovat huikentelijoita, uskottomia miehiä. Sen papit  saastuttavat pyhän ja tekevät väkivaltaa laille.</li>
      <li>Herra on vanhurskas sen keskellä, hän ei tee väärin. Joka aamu hän  tuo valoon oikeutensa, ei se tulematta jää. Mutta väärintekijä ei tunne  häpeätä.</li>
      <li>Minä olen hävittänyt pakanakansat, niiden muurinkulmat ovat autioina.  Minä olen tehnyt niiden kadut raunioiksi, kulkijattomiksi; niiden  kaupungit ovat hävitetyt ihmisettömiksi, asujattomiksi.</li>
      <li>Minä olen sanonut: Ainoastaan pelkää minua ja ota varteen kuritus,  niin ei hävitetä tytär Siionin asumusta, ei mitään siitä, mitä minä olen  hänelle säätänyt. Kuitenkin he varhaisesta alkaen ovat aina pahemmin  tehneet.</li>
      <li>Sentähden odottakaa minua, sanoo Herra, odottakaa sitä päivää, jona  minä nousen saaliille. Sillä minun tuomioni on, että minä kokoan  pakanakansat, saatan kokoon valtakunnat vuodattaakseni heidän päällensä  tuimuuteni, vihani kaiken hehkun; sillä minun kiivauteni tuli kuluttaa  koko maan.</li>
      <li>Silloin minä muutan puhtaiksi kansain huulet, niin että ne kaikki  rukoilevat Herran nimeä, palvelevat häntä yksimielisesti.</li>
      <li>Tuolta puolen Etiopian virtain tuovat minun rukoilijani - tytär,  minun hajoitettu joukkoni - minulle ruokauhreja.</li>
      <li>Sinä päivänä ei sinun tarvitse hävetä yhtäkään niistä teoistasi,  joilla olet rikkonut minua vastaan, sillä silloin minä poistan sinun  keskuudestasi sinun ylvääsi, riemuitsevaisesi, etkä sinä sitten enää  ylpeile minun pyhällä vuorellani.</li>
      <li>Mutta minä jätän jäljelle sinun keskuuteesi kurjan ja vaivaisen  kansan, ja he luottavat Herran nimeen.</li>
      <li>Israelin jäännökset eivät tee väärin, eivät puhu valhetta, eikä  heidän suussaan tavata vilpillistä kieltä. Sillä he kaitsevat  kaittaviansa ja makaavat kenenkään peloittelematta.</li>
      <li>Iloitse, tytär Siion, puhkea huutoon, Israel; ihastu ja ratkea  riemuun kaikesta sydämestäsi, tytär Jerusalem.</li>
      <li>Herra on poistanut sinun tuomiosi, kääntänyt pois sinun vihollisesi.  Israelin kuningas, Herra, on sinun keskelläsi. Ei tarvitse sinun enää  onnettomuutta nähdä.</li>
      <li>Sinä päivänä sanotaan Jerusalemille: "Älä pelkää, Siion, älkööt  kätesi hervotko.</li>
      <li>Herra, sinun Jumalasi, on sinun keskelläsi, sankari, joka auttaa.  Hän ilolla iloitsee sinusta, hän on ääneti, sillä hän rakastaa sinua,  hän sinusta riemulla riemuitsee."</li>
      <li>Jotka murehtivat, kaukana juhlakokouksista, ne minä kokoan: nehän  ovat sinusta, niitä häväistys kuormana painaa.</li>
      <li>Katso, siihen aikaan minä teen tekoni kaikille sinun  nöyryyttäjillesi. Minä pelastan ontuvat ja kokoan karkoitetut ja teen  heidät ylistetyiksi ja mainehikkaiksi jokaisessa maassa, jossa he olivat  häpeänalaisina.</li>
    </ol>
  </li>
</ol>