<ol>
  <li>
    <ol>
      <li>Pavel, sluha Boží, ale apoštol Ježiša Krista podľa viery vyvolených Božích a podľa známosti pravdy, pravdy podľa pobožnosti,</li>
      <li>na nádeji večného života, ktorý zasľúbil neklamný Bôh pred večnými časy</li>
      <li>a zjavil vo svojich vlastných časoch svoje slovo kázňou, ktorou som ja poverený podľa nariadenia nášho Spasiteľa Boha,</li>
      <li>Títovi, svojmu pravému dieťaťu podľa obecnej viery: milosť, milosrdenstvo a pokoj od Boha Otca a od Pána Ježiša Krista, nášho Spasiteľa.</li>
      <li>Nato som ťa zanechal na Kréte, aby si to, čo ešte chýba, uviedol do poriadku, a po mestách ustanovil starších, ako som ti nariadil,</li>
      <li>že ak je niekto bez úhony, muž jednej ženy, má deti veriace, nie také, na ktoré žalujú, že sú prostopašné alebo nepoddajné.</li>
      <li>Lebo biskup, dozorca sboru, musí byť bezúhonný, jako Boží hospodár, nie svojvoľný, nie hnevivý, nie pijan vína, nie bitkár, nie žiadostivý mrzkého zisku,</li>
      <li>ale pohostinný, milovník dobrého, rozumný, spravedlivý, svätý, zdržanlivý</li>
      <li>a ktorý sa drží verného slova, podľa učenia, aby mal moc aj napomínať v zdravom učení a trestať tých, ktorí protirečia.</li>
      <li>Lebo je mnoho i nepoddajných, márnomluvných a zvoditeľov mysle, najmä tí z obriezky,</li>
      <li>ktorým treba zapchať ústa, ktorí prevracajú celé domy učiac, čo sa nemá, pre mrzký zisk.</li>
      <li>Ktosi z nich, ich vlastný prorok, povedal: Kréťania boli a sú vždycky lhári, zlé zvieratá, lenivé bruchá.</li>
      <li>To svedoctvo je pravdivé. A pre tú príčinu ich prísne tresci, aby boli zdraví vo viere</li>
      <li>a nedbali na židovské bájky a na prikázania ľudí, ktorí sa odvracajú od pravdy.</li>
      <li>Všetko je čisté čistým, ale poškvrneným a neverným nie je nič čisté, ale poškvrnená je aj ich myseľ aj ich svedomie.</li>
      <li>Vyznávajú, že znajú Boha, a skutkami ho zapierajú ohavní súc a neposlušní, k niktorému dobrému skutku nedokázaní.</li>
    </ol>
  </li>
  <li>
    <ol>
      <li>Ale ty hovor, čo sa svedčí zdravému učeniu.</li>
      <li>Starší mužovia nech sú triezvi, vážni, rozumní, zdraví vo viere, láske, trpezlivosti.</li>
      <li>Staršie ženy tak podobne, v držaní sa jako svedčí svätým, nie pomluvačné ani zotročené mnohému vínu, ktoré učia tomu, čo je dobré a krásne,</li>
      <li>aby učily mladé ženy rozumu, aby milovaly svojich mužov, aby milovaly svoje deti,</li>
      <li>aby boly rozumné, cudné, opatrujúce domácnosť, dobré, podriaďujúce sa vlastným mužom, aby sa nerúhali slovu Božiemu.</li>
      <li>Mladších taktiež napomínaj, aby boli rozumní,</li>
      <li>a pri tom sám seba vo všetkom dávaj za príklad dobrých skutkov, v učení neporušenosť, zbožnú vážnosť,</li>
      <li>slovo zdravé, ktoré by nemohol nikto odsúdiť, aby sa ten, kto je z protivnej strany, zahanbil nemajúc čo zlého vravieť o vás.</li>
      <li>Sluhovia vlastným pánom sa podriaďovať a ľúbiť sa im vo všetkom; nech neodhovárajú,</li>
      <li>neokrádať, ale preukazovať celú dobrú vernosť, aby vo všetkom zdobili učenie nášho Spasiteľa Boha.</li>
      <li>Lebo sa zjavila milosť Božia, spasiteľná všetkým ľuďom,</li>
      <li>ktorá nás vyučuje, aby sme sa odriekli bezbožnosti a svetských žiadostí a aby sme rozumne a spravedlive a pobožne žili na tomto svete</li>
      <li>očakávajúc blahoslavenú nádej a príchod slávy veľkého Boha a nášho Spasiteľa Ježiša Krista,</li>
      <li>ktorý dal sám seba za nás, aby si nás vykúpil od každej neprávosti a očistil sebe ľud zvláštny, horlivý dobrých skutkov.</li>
      <li>To hovor a napomínaj a karhaj s celým právom rozkazovať. Nech nikto tebou nepohŕda.</li>
    </ol>
  </li>
  <li>
    <ol>
      <li>Upomínaj ich, aby sa podriaďovali kniežatám a vrchnostiam, aby ich poslúchali a boli hotoví ku každému dobrému skutku,</li>
      <li>aby sa nikomu nerúhali, aby neboli svárliví, ale prívetiví, dokazujúci celú krotkú tichosť voči všetkým ľuďom.</li>
      <li>Lebo veď aj my sme boli kedysi nesmyselní, neposlušní, blúdiaci, otročiaci rozličným žiadostiam a rozkošiam a žili sme v zlosti a závisti, ohyzdní, nenávidiaci jedni druhých.</li>
      <li>Ale keď sa zjavila dobrota a ľudomilnosť nášho Spasiteľa Boha,</li>
      <li>nie zo skutkov spravedlivosti, ktoré by sme asi my boli činili, ale podľa svojho milosrdenstva nás spasil kúpeľom opätného splodenia a obnovením Svätého Ducha,</li>
      <li>ktorého vylial na nás bohate skrze Ježiša Krista, nášho Spasiteľa,</li>
      <li>aby sme súc ospravedlnení jeho milosťou boli dedičmi podľa nádeje večného života.</li>
      <li>Verné je to slovo, a chcem, aby si o tom o všetkom pevne dotvrdzoval, aby tí, ktorí uverili Bohu, hľadeli konať dobré skutky. To je to, čo je dobré a užitočné ľuďom.</li>
      <li>Ale bláznivým otázkam a rodopravám, škriepkam a zvadám o ceremónie zákona vyhýbaj, lebo sú neužitočné a márne.</li>
      <li>Sektárskeho človeka po jednom a po druhom upravení odby</li>
      <li>vediac, že taký človek je prevrátený a hreší súc sám sebou odsúdený.</li>
      <li>Keď pošlem k tebe Artemána alebo Tychika, usiluj sa prijsť za mnou do Nikopola, lebo som usúdil, že tam prezimujem.</li>
      <li>Zénu, učeného v zákone, a Apolla vyprav snažne na cestu, aby im nič nechýbalo.</li>
      <li>A nech sa i naši učia konať dobré skutky, kde je toho treba, aby neboli neužitoční.</li>
      <li>Pozdravujú ťa tí, ktorí sú so mnou, všetci. Pozdrav tých, ktorí nás milujú vo viere. Milosť so všetkými vami! Ameň.</li>
    </ol>
  </li>
</ol>