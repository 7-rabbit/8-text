<ol>
  <li>
    <ol>
      <li>Najznamenitešia pieseň z piesní Šalamúnových.</li>
      <li>Oj, aby ma bozkal bozkom z bozkov svojich úst! Lebo tvoja ľúbosť je lepšia ako víno.</li>
      <li>Čo do vône sú tvoje masti výborné; tvoje meno rozliata masť, preto ťa milujú devy.</li>
      <li>Tiahni ma, a pobežíme za tebou. Kráľ ma uviedol do svojich komnát; plesať a radovať sa budeme v tebe; spomínať budeme tvoju ľúbosť viac ako víno; úprimne a právom ťa milujú.</li>
      <li>Čierna som, ale krásna, dcéry Jeruzalema, jako stány Kédara, jako čalúny Šalamúnove.</li>
      <li>Nehľaďte na mňa, že som počerná, že ma opálilo slnko! Synovia mojej matky sa rozpálili hnevom proti mne: postavili ma, za strážcu strážiť vinice, a svojej vlastnej vinice som nestrážila.</li>
      <li>Nože mi oznám ty, ktorého miluje moja duša, kde pasieš, kde dávaš rozložiť sa svojmu stádu na poludnie? Lebo prečo mám byť ako zahalená pri stádach tvojich druhov?</li>
      <li>Jestliže nevieš, oj, ty najkrásnejšia medzi ženami, nuž vyjdi po stopách drobného stáda a pas svoje kozľatá popri bývaniskách pastierov.</li>
      <li>Paripe vo vozoch faraonových ťa pripodobňujem, moja priateľko!</li>
      <li>Krásne sú tvoje líca v ozdobných poveskoch, tvoje hrdlo v perlových náhrdelníkoch.</li>
      <li>Narobíme ti zlatých retiazok s bodkami striebra.-</li>
      <li>Dokiaľ sedel kráľ za svojím stolom, môj nardus vydával svoju vôňu.</li>
      <li>Viazaničkou myrrhy mi je môj milý; dlie na mojich prsiach.</li>
      <li>Cyprovým strapcom mi je môj milý vo viniciach En-gedi.</li>
      <li>Hľa, čiže si krásna, moja priateľko; hľa, či si len krásna! Tvoje oči holubice.</li>
      <li>Hľa, krásny si, môj milý, áno, utešený, i naša loža zelená.</li>
      <li>Hrady našich domov cedry, naše trámy jedle.</li>
    </ol>
  </li>
  <li>
    <ol>
      <li>Ja som ružou Sárona, ľaliou údolí.</li>
      <li>Jako ľalia medzi tŕnim, tak moja priateľka medzi dcérami.</li>
      <li>Jako jabloň medzi stromami lesa, tak môj milý medzi synmi. Žiadala som si sedieť v jeho tôni a sedím, a jeho ovocie je sladké môjmu ďasnu.</li>
      <li>Voviedol ma do domu vína, a jeho vlajkou nado mnou je láska.</li>
      <li>Občerstvite ma hrudami hrozna, posilnite ma jablkami, lebo som nemocná od lásky.</li>
      <li>Jeho ľavica pod mojou hlavou, a jeho pravica ma objíma.</li>
      <li>Prísahou vás zaväzujem, dcéry Jeruzalema, na srny alebo jelenice poľa, aby ste neprebudily ani nebudily mojej lásky, dokiaľ by sama nechcela.</li>
      <li>Hlas môjho milého! Hľa, tu ide! Skáče po vrchoch, poskakuje po kopcoch.</li>
      <li>Môj milý je podobný srne alebo mladému jeleňu. Hľa, tu stojí za našou stenou; nazerá cez obloky; díva sa cez mrežu.</li>
      <li>Môj milý sa ozval a povedal mi: Nože vstaň, moja priateľko, moja krásna, a poď!</li>
      <li>Lebo hľa, zima pominula, pŕška prešla, už prešla.</li>
      <li>Kvety sa ukazujú po zemi, prišiel čas spevu, a hlas hrdličky čuť v našej zemi.</li>
      <li>Fík už do červena farbí svoje holičky, a viniče samý kvet, vydávajú vôňu. Nože tedy povstaň, moja priateľko, moja krásna, a poď!</li>
      <li>Moja holubico v rozsadlinách skaly, v skrýši príkreho svahu, ukáž mi svoju tvár; daj nech počujem tvoj hlas! Lebo tvoj hlas je sladký a tvoja tvár krásna.</li>
      <li>Pochytajte nám líšky, maličké líšky, ktoré kazia vinice, a naše vinice sú v kvete.</li>
      <li>Môj milý je môj, a ja som jeho, toho, ktorý pasie medzi ľaliami,</li>
      <li>dokiaľ nezavanie a neschladí sa deň, a neutečú tiene. Obídi, buďže podobný, môj milý, srne alebo mladému jeleňu na vrchoch Bétera.</li>
    </ol>
  </li>
  <li>
    <ol>
      <li>Na svojej loži po nociach hľadala som toho, ktorého miluje moja duša; hľadala som ho, ale som ho nenašla.</li>
      <li>Nože tedy nech vstanem a obídem po meste; po námestiach a po uliciach budem hľadať toho, ktorého miluje moja duša. Hľadala som ho, ale som ho nenašla.</li>
      <li>Našli ma strážcovia, ktorí obchádzajú po meste. Či ste nevideli toho, ktorého miluje moja duša?</li>
      <li>Len čo som odišla od nich, našla som toho, ktorého miluje moja duša. Chopila som sa ho a nepustila som ho, dokiaľ som ho nedoviedla do domu svojej matky a do izby tej, ktorá ma počala.</li>
      <li>Prísahou vás zaväzujem, dcéry Jeruzalema, na srny alebo jelenice poľa, aby ste neprebudily ani nebudily mojej lásky, dokiaľ by sama nechcela.</li>
      <li>Kto je to tá, ktorá vystupuje od púšte jako stĺpy dymu; okadená myrrhou a kadivom nad každý prach kupca-voninára?</li>
      <li>Hľa, posteľ Šalamúnova: šesťdesiat junákov vôkol nej z junákov Izraelových.</li>
      <li>Všetci narábajú mečom, vycvičení v boji; každý má svoj meč pri svojom boku zo strachu vnoci.</li>
      <li>Nosidlo si spravil kráľ Šalamún z dreva Libanona.</li>
      <li>Jeho stĺpy porobil zo striebra, jeho operadlo zo zlata, jeho sedisko z purpuru, jeho vnútrajšok je vystlaný láskou od dcér Jeruzalema.</li>
      <li>Vyjdite a vidzte, dcéry Siona, kráľa Šalamúna v korune, ktorou ho korunovala jeho matka v deň jeho veselia a v deň radosti jeho srdca.</li>
    </ol>
  </li>
  <li>
    <ol>
      <li>Hľa, krásna si, moja priateľko, hľa, či si len krásna! Tvoje oči holubice zpod tvojho závoja, tvoje vlasy jako stádo kôz, ktoré sa spúšťajú s vrchu Gileáda;</li>
      <li>tvoje zuby jako stádo strihaných oviec, ktoré vystupujú z kúpeľa, z ktorých každá rodí po dvoje, a nieto medzi nimi takej, ktorá by nerodila;</li>
      <li>tvoje rty sú jako šarlátový povrázok, dvakrát farbený, a tvoje ústa krásne, jako polovica granátového jablka tvoja slucha zpod tvojho závoja;</li>
      <li>tvoje hrdlo jako veža Dávidova, vystavená na zbrojáreň: tisíc štítov visí na nej, všetky veľké štíty junákov;</li>
      <li>dvoje tvojich pŕs je ako dvoje sŕňat, dvojčatá srny, ktoré sa pasú medzi ľaliami.</li>
      <li>Dokiaľ nezavanie a neschladí sa deň, a neutečú tiene, odídem k vrchu myrrhy a k vŕšku kadiva.</li>
      <li>Celá si krásna moja priateľko, a nie je na tebe vady.</li>
      <li>So mnou s Libanona, nevesto, so mnou s Libanona prijdeš; budeš sa dívať s vrchola vrchu Amány, s vrchola vrchu Šeníra a Hermona, s peleší ľvov, s vrchov pardov.</li>
      <li>Jala si moje srdce, moja sestro, nevesto, jala si moje srdce jedným svojím okom, jedným nákrčníkom svojeho hrdla.</li>
      <li>Jaká krásna je tvoja ľúbosť, moja sestro, nevesto! O koľko lepšia tvoja ľúbosť ako víno a vôňa tvojich mastí nad všetky voniny!</li>
      <li>Tvoje rty kvapkajú najčistejším medom, nevesto; med a mlieko pod tvojím jazykom a vôňa tvojeho rúcha jako vôňa Libanona.</li>
      <li>Zahrada, zamknutá na závoru, moja sestro, nevesta, zamknutý srub, zapečatená studňa.</li>
      <li>Tvoje výhonky rajskou zahradou granátových jabloní so skvostným ovocím, s cypry a s nardami,</li>
      <li>nardu a šafranu, voňavej trsti a škorice s každým stromovím, vydávajúcim kadivo, myrrhy a aloe so všetkými najvýbornejšími vecami voňavými.</li>
      <li>Oj, ty prameňu zahrád, studňo živých vôd a tečúcich s Libanona!</li>
      <li>Zobuď sa, severu, a prijdi, juhu, prevej moju zahradu, nech tečú jej voniny, aby prišiel môj milý do svojej zahrady a jedol svoje skvostné ovocie.</li>
    </ol>
  </li>
  <li>
    <ol>
      <li>Prišiel som do svojej zahrady, moja sestro, nevesto, sbieram svoju myrrhu so svojou voninou, jem svoj plást so svojím medom; pijem svoje víno so svojím mliekom. Jedzte, priatelia, pite a napite sa hojne, milí!</li>
      <li>Ja spím, ale moje srdce bdeje. Hlas môjho milého! Klepe! Otvor mi, moja sestro, moja priateľko, moja holubico, moja bezvadná; lebo moja hlava je plná rosy, moje kadere kropají noci.</li>
      <li>Svliekla som svoju sukňu; jako ju zase oblečiem? Umyla som svoje nohy; jako ich zase zamažem?</li>
      <li>Môj milý siahol svojou rukou cez oblôček dverí, a moje vnútornosti sa pohly nad ním.</li>
      <li>Vstala som ja otvoriť svojmu milému, a moje ruky kvapkaly myrrhou a moje prsty tekutou myrrhou na rukoväti závory.</li>
      <li>Otvorila som ja svojmu milému, ale môj milý sa už bol vzdialil, odišiel. Moja duša bola vyšla, keď prehovoril. Hľadala som ho, ale som ho nenašla; volala som ho, ale sa mi neozval.</li>
      <li>Našli ma strážcovia, ktorí obchádzajú po meste, zbili ma, ranili ma; vzali môj plášť so mňa tí, ktorí strážia múry.</li>
      <li>Prísahou vás zaväzujem, dcéry Jeruzalema, ak najdete môjho milého, čo mu poviete? Že som nemocná od lásky.</li>
      <li>Čo má tvoj milý nad milého, ty najkrásnejšia medzi ženami? Čo má tvoj milý nad iného milého, že nás tak zaväzuješ prísahou?</li>
      <li>Môj milý je biely a rumenný, výtečný nad iných desať tisíc.</li>
      <li>Jeho hlava rýdze zlato; jeho kadere vlnisté, čierne jako havran;</li>
      <li>jeho oči jako holubice nad tokmi vody, umyté v mlieku; sedia ako vrúbené drahokamy;</li>
      <li>jeho líca jako záhony vonín, vyvýšené hriadky voňavých bylín; jeho rty ľalie, prýštiace tekutú myrrhu;</li>
      <li>jeho ruky obliny zlata, vysádzané taršíšom; jeho telo umelecké dielo zo slonovej kosti, obložené zafírami;</li>
      <li>jeho nohy mramorové stĺpy, postavené na podstavcoch z čistého zlata; jeho vzozrenie ako Libanon, výborné jako cedry;</li>
      <li>jeho ústa presladké, a celý je prežiadúcny. To je môj milý a to môj priateľ, dcéry Jeruzalema!</li>
    </ol>
  </li>
  <li>
    <ol>
      <li>Kam išiel tvoj milý, ó, ty najkrásnejšia medzi ženami? Kam sa obrátil tvoj milý? A budeme ho hľadať s tebou.</li>
      <li>Môj milý sostúpil do svojej zahrady, k záhonom vonín, aby pásol v zahradách a aby trhal ľalie.</li>
      <li>Ja som svojho milého, a môj milý je môj, ktorý pasie medzi ľaliami.</li>
      <li>Krásna si ty, moja priateľko, jako mesto Tirca, pekná jako Jeruzalem, strašná jako voje s práporami.</li>
      <li>Odvráť svoje oči odo mňa, lebo ma vzrušujú; tvoje vlasy jako stádo kôz, ktoré sa spúšťajú s vrchu Gileáda;</li>
      <li>tvoje zuby jako stádo oviec, ktoré vystupujú z kúpeľa, z ktorých každá rodí po dvoje, a nieto medzi nimi takej, ktorá by nerodila,</li>
      <li>jako polovica granátového jablka tvoja slucha zpod tvojho závoja.</li>
      <li>Šesťdesiat ich je kráľovien a osemdesiat ženín, a mladiciam neni počtu;</li>
      <li>ale iba jedna je moja holubica, moja bezvadná, jediná svojej matky, vyvolená tej, ktorá ju porodila. Videly ju dcéry a blahoslavily ju, kráľovny a ženiny, a chválily ju.</li>
      <li>Kto je to tá, ktorá vyzerá jako ranná zora, krásna jako mesiac, čistá jako slnce, strašná jako voje s práporami?</li>
      <li>Sišla som do orechovej zahrady pozrieť ovocie údolia, pozrieť, či kvitne vinič, či kvitnú granátové jablone.</li>
      <li>Nevedela som, len keď ma presadila moja duša medzi vozy môjho kniežatského ľudu.</li>
    </ol>
  </li>
  <li>
    <ol>
      <li>Vráť sa, vráť sa, ó, Šulamitka! Vráť sa, vráť sa, nech sa podívame na teba! Čo by ste sa mali dívať na Šulamitku jako na kolotanec Machanajima?!</li>
      <li>Oj, aké sú krásne tvoje kroky v ľahkej obuvi, kniežacia dcéro! Zaokruhlenia tvojich bedier ako ozdobné zápony, dielo rúk umelca;</li>
      <li>tvoje lono okrúhla čaša, ktorej nikdy nechýba miešané víno voňavé; tvoj život hromada pšenice, obložená ľaliami;</li>
      <li>dvoje tvojich pŕs je ako dvoje sŕňat, dvojčatá srny;</li>
      <li>tvoje hrdlo jako veža zo slonovej kosti; tvoje oči jazerá v Chešbone pri bráne Bat-rabbím; tvoj nos ako veža Libanona, ktorá hľadí smerom na Damašek;</li>
      <li>tvoja hlava na tebe jako Karmel a splývajúce vlasy tvojej hlavy jako šarlát; kráľ je spútaný tými kaderami.</li>
      <li>Oj, aká si krásna a jaká utešená, ó, lásko, medzi rozkošami!</li>
      <li>Tá tvoja postava je podobná palme a tvoje prsia strapcom hrozna.</li>
      <li>Povedal som: Vyjdem na palmu, chytím sa jej vetví, a nechže sú tedy tvoje prsia jako strapce viniča a vôňa tvojho dychu jako vôňa jabĺk,</li>
      <li>a tvoje ústa jako najlepšie víno, ktoré ide môjmu milému priamo, hýbe rtami spiacich.</li>
      <li>Ja som svojho milého, a jeho túžba sa nesie ku mne.</li>
      <li>Poď, môj milý, vyjdime do poľa, prenocujme vo vsiach.</li>
      <li>Vstaneme skoro ráno a pojdeme do viníc, pozrieme, či kvitne vinič, či sa roztvoril vinný kvet, či kvitnú granátové jablone; tam ti dám svoju ľúbosť.</li>
      <li>Ľúbostné jabĺčka vydávajú vôňu, a nad našimi dverami všelijaké skvostné ovocie, nové i staré, ktoré som tebe, môj milý, zachovala.</li>
    </ol>
  </li>
  <li>
    <ol>
      <li>Oj, aby si mi bol ako brat, ktorý ssal na prsiach mojej matky! Keď by som ťa našla vonku, bozkala by som ťa; ani by mnou neopovrhovali pre to.</li>
      <li>Pojala by som ťa a doviedla by som ťa do domu svojej matky; vyučoval by si ma, a ja by som ti dala piť z voňavého vína korenného, z nového vína sladkého zo svojich granátových jabĺk.</li>
      <li>Jeho ľavica pod mojou hlavou, a jeho pravica by ma objímala.</li>
      <li>Prísahou vás zaväzujem, dcéry Jeruzalema; načo by ste budily a načo prebudily moju lásku, dokiaľ by sama nechcela?!</li>
      <li>Kto je to tá, ktorá vystupuje od púšte, ktorá sa podopiera na svojho milého? Pod jabloňou som ťa zobudila; tam ťa svíjajúc sa v bolestiach porodila tvoja matka, tam sa v bolestiach svíjala tá, ktorá ťa porodila.</li>
      <li>Polož ma jako pečať na svoje srdce, jako pečatný prsteň na svoje rameno, lebo láska je silná jako smrť, tvrdá jako peklo žiarlivosť; jej blkot je blkotom ohňa, plameňom Hospodinovým.</li>
      <li>Ani mnohé vody nemôžu uhasiť lásku, a rieky jej nezatopia. Keby niekto dával všetko imanie svojho domu za lásku, opovrhli by ním.</li>
      <li>Máme malú sestru, ktorá ešte nemá pŕs. Čo učiníme svojej sestre v deň, v ktorý ju budú nahovárať?</li>
      <li>Keby bola múrom, postavili by sme na nej baštu zo striebra, a keby bola dverami, privreli by sme ich doskou z cedry.</li>
      <li>Ja som múrom, a moje prsia sú jako veže. Vtedy som bola v jeho očiach ako tá, ktorá našla pokoj.</li>
      <li>Šalamún mal vinicu v Bál-hamone, vydal vinicu strážcom, aby každý donášal za jej ovocie tisíc striebra.</li>
      <li>Ale moja vinica, ktorú ja mám, je predo mnou. Ten tisíc nech je tebe, Šalamúne, a dvesto tým, ktorí strážia jej ovocie.</li>
      <li>Ty, ktorá bývaš v zahradách, druhovia načúvajú na tvoj hlas; daj, nech počujem!</li>
      <li>Utekaj, môj milý, a buď podobný srne alebo mladému jeleňu na vrchoch vonín.</li>
    </ol>
  </li>
</ol>