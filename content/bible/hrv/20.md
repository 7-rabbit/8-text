<ol>
  <li>
    <ol>
      <li>Mudre izreke Salomona, sina Davidova, kralja izraelskog:</li>
      <li>da se spozna mudrost i pouka, da se shvate razumne riječi;</li>
      <li>da se primi umna pouka, pravda i pravica i nepristranost;</li>
      <li>da se dade pamet neiskusnima, mladiću znanje i umijeće;</li>
      <li>kad mudar čuje, da umnoži znanje, a razuman steče mudrije misli;</li>
      <li>da razumije izreke i prispodobe, riječi mudraca i njihove zagonetke.</li>
      <li>Strah je Gospodnji početak spoznaje, ali ludi preziru mudrost i pouku.</li>
      <li>Poslušaj, sine moj, pouku oca svoga i ne odbacuj naputka svoje majke!</li>
      <li>Jer će ti biti ljupki vijenac na glavi i ogrlica oko tvoga vrata.</li>
      <li>Sine moj, ako te grešnici mame, ne pristaj;</li>
      <li>ako bi rekli: "Hodi s nama, da vrebamo krv, čekamo u zasjedi nevina ni za što;</li>
      <li>da ih progutamo žive kao carstvo smrti i cijele kao one koji silaze u grob;</li>
      <li>naplijenit ćemo svakojaka blaga, napuniti svoje kuće plijenom;</li>
      <li>bacat ćeš s nama svoj ždrijeb, svi ćemo zajedno imati jednu kesu."</li>
      <li>Sine moj, ne idi s njima na put, makni nogu od njihove staze.</li>
      <li>Jer na zlo trče svojim nogama i hite prolijevati krv.</li>
      <li>Jer uzalud je razapinjati mrežu pred očima svima pticama.</li>
      <li>A oni vrebaju vlastitu krv, postavljaju zasjedu svojemu životu.</li>
      <li>Takva je sudba svih lakomih na ružan dobitak: on ih života stane.</li>
      <li>Mudrost glasno uzvikuje na ulici, na trgovima diže svoj glas;</li>
      <li>propovijeda po bučnim uglovima, na otvorenim gradskim vratima govori svoje riječi:</li>
      <li>"Dokle ćete, vi glupi, ljubiti glupost i dokle će podsmjevačima biti milo podsmijevanje, i dokle će bezumnici mrziti znanje?</li>
      <li>Poslušajte moju opomenu! Gle, svoj duh pred vas izlijevam, hoću vas poučiti svojim riječima.</li>
      <li>Koliko sam vas zvala, a vi ste odbijali; pružala sam ruku, ali je nitko ne opazi.</li>
      <li>Nego ste odbacili svaki moj savjet i niste poslušali moje opomene;</li>
      <li>zato ću se i ja smijati vašoj propasti, rugat ću se kad vas obuzme tjeskoba:</li>
      <li>kad navali na vas strah kao nevrijeme i zgrabi vas propast kao vihor, kad navali na vas nevolja i muka.</li>
      <li>Tada će me zvati, ali se ja neću odazvati; tražit će me, ali me neće naći.</li>
      <li>Jer su mrzili spoznaju i nisu izabrali Gospodnjeg straha</li>
      <li>niti su poslušali moj savjet, nego su prezreli svaku moju opomenu.</li>
      <li>Zato će jesti plod svojeg vladanja i nasititi se vlastitih savjeta.</li>
      <li>Jer glupe će ubiti njihovo odbijanje, a nemar će upropastiti bezumne.</li>
      <li>A tko sluša mene, bezbrižan ostaje i spokojno živi bez straha od zla."</li>
    </ol>
  </li>
  <li>
    <ol>
      <li>Sine moj, ako primiš moje riječi i pohraniš u sebi moje zapovijedi,</li>
      <li>i uhom svojim osluhneš mudrost i obratiš svoje srce razboru;</li>
      <li>jest, ako prizoveš razum i zavapiš za razborom;</li>
      <li>ako ga potražiš kao srebro i tragaš za njim kao za skrivenim blagom -</li>
      <li>tada ćeš shvatiti strah Gospodnji i naći ćeš Božje znanje.</li>
      <li>Jer Jahve daje mudrost, iz njegovih usta dolazi znanje i razboritost.</li>
      <li>On pravednicima pruža svoju pomoć, štit je onih koji hode u bezazlenosti.</li>
      <li>Jer on štiti staze pravde i čuva pute svojih pobožnika.</li>
      <li>Tada ćeš shvatiti pravdu, pravicu, pravednost i sve staze dobra,</li>
      <li>jer će mudrost ući u tvoje srce i spoznaja će obradovati tvoju dušu.</li>
      <li>Oprez će paziti na te i razboritost će te čuvati:</li>
      <li>da te izbavi od zla puta, od varava čovjeka,</li>
      <li>od onih koji ostavljaju staze poštenja te idu mračnim putovima;</li>
      <li>koji se vesele čineći zlo i likuju u opačinama zloće;</li>
      <li>kojih su staze krive i koji su opaki na svojim putovima;</li>
      <li>da te izbavi od preljubnice i od tuđinke koja laska riječima;</li>
      <li>koja ostavlja prijatelja svoje mladosti i zaboravlja zavjet svoga Boga</li>
      <li>jer joj kuća tone u smrt i njezini putovi vode mrtvima.</li>
      <li>Tko god zalazi k njoj ne vraća se nikad i ne nalazi više putove života.</li>
      <li>Zato idi putem čestitih i drži se staza pravedničkih!</li>
      <li>Jer samo će pravedni nastavati zemlju i bezazleni će ostati na njoj.</li>
      <li>A opake će zbrisati sa zemlje i bogohulnike iščupati iz nje.</li>
    </ol>
  </li>
  <li>
    <ol>
      <li>Sine moj, ne zaboravljaj moje pouke,  i tvoje srce neka čuva moje zapovijedi,</li>
      <li>jer će ti produljiti dane i životne godine i podariti spokojstvo.</li>
      <li>Neka te ne ostavljaju dobrota i vjernost, objesi ih sebi oko vrata, upiši ih na ploču srca svoga.</li>
      <li>Tako ćeš steći ugled i uspjeti pred Božjim i ljudskim očima.</li>
      <li>Uzdaj se u Jahvu svim srcem i ne oslanjaj se na vlastiti razbor.</li>
      <li>Misli na nj na svim svojim putovima i on će ispraviti tvoje staze.</li>
      <li>Ne umišljaj da si mudar: boj se Jahve i kloni se zla.</li>
      <li>To će biti lijek tvome tijelu i okrepa tvojim kostima.</li>
      <li>Časti Jahvu svojim blagom i prvinama svega svojeg prirasta.</li>
      <li>I tvoje će žitnice biti prepune i tvoje će se kace prelijevati novim vinom.</li>
      <li>Sine moj, ne odbacuj Jahvine opomene i nemoj da ti omrzne njegov ukor.</li>
      <li>Jer koga Jahve ljubi onoga i kori, kao otac sina koga voli.</li>
      <li>Blago čovjeku koji je stekao mudrost i čovjeku koji je zadobio razboritost.</li>
      <li>Jer bolje je steći nju nego steći srebro, i veći je dobitak ona i od zlata.</li>
      <li>Skupocjenija je od bisera, i što je god tvojih dragocjenosti, s njome se porediti ne mogu;</li>
      <li>dug joj je život u desnoj ruci, a u lijevoj bogatstvo i čast.</li>
      <li>Njezini su putovi putovi miline i sve su njene staze pune spokoja.</li>
      <li>Životno je drvo onima koji se nje drže i sretan je onaj tko je zadrži.</li>
      <li>Jahve je mudrošću utemeljio zemlju i umom utvrdio nebesa;</li>
      <li>njegovim su se znanjem otvorili bezdani i oblaci osuli rosom.</li>
      <li>Sine moj, ne gubi to iz očiju, sačuvaj razbor i oprez.</li>
      <li>I bit će život tvojoj duši i ures vratu tvome.</li>
      <li>Bez straha ćeš tada kročiti svojim putem i noga ti se neće spoticati.</li>
      <li>Kad legneš, nećeš se plašiti, i kad zaspiš, slatko ćeš snivati.</li>
      <li>Ne boj se nenadne strahote ni nagle propasti kad stigne bezbožnike.</li>
      <li>Jer će ti Jahve biti uzdanje i čuvat će nogu tvoju od zamke.</li>
      <li>Ne uskrati dobročinstva potrebitim kad god to možeš učiniti.</li>
      <li>Ne reci svome bližnjemu: "Idi i dođi opet, sjutra ću ti dati", kad možeš već sada.</li>
      <li>Ne kuj zla svome bližnjemu dok on bez straha kod tebe boravi.</li>
      <li>Ne pravdaj se ni s kim bez razloga ako ti nije učinio nikakva zla.</li>
      <li>Nemoj zavidjeti nasilniku niti slijediti njegove pute,</li>
      <li>jer su Jahvi mrski pokvarenjaci, a prisan je s pravednima.</li>
      <li>Jahvino je prokletstvo na domu bezbožnika, a blagoslov u stanu pravednika.</li>
      <li>S podsmjevačima on se podsmijeva, a poniznima dariva milost.</li>
      <li>Mudri će baštiniti čast, a bezumnici snositi sramotu.</li>
    </ol>
  </li>
  <li>
    <ol>
      <li>Slušajte, djeco, pouku očevu i pazite kako biste spoznali mudrost,</li>
      <li>jer dobar vam nauk dajem: ne prezrite moga naputka.</li>
      <li>I ja sam bio sin u svoga oca i nježan jedinac u svoje matere;</li>
      <li>i mene je on učio i govorio mi: "Zadrži moje riječi u svojem srcu, poštuj moje zapovijedi i živjet ćeš.</li>
      <li>Steci mudrost, steci razbor, ne smeći ih s uma i ne odstupi od riječi mojih usta.</li>
      <li>Ne ostavljaj je i čuvat će te; ljubi je i obranit će te.</li>
      <li>Početak je mudrosti: steci sebi mudrost i svim svojim imanjem steci razboritost.</li>
      <li>Veličaj je i uzvisit će te; donijet će ti čast kad je prigrliš.</li>
      <li>Stavit će ti ljupki vijenac na glavu, i obdarit će te krasnom krunom."</li>
      <li>Poslušaj, sine moj, primi moje riječi i umnožit će se godine tvojeg života.</li>
      <li>Poučih te putu mudrosti, navratih te na prave staze;</li>
      <li>neće ti se zapletati koraci kad staneš hoditi; potrčiš li, nećeš posrnuti.</li>
      <li>Čvrsto se drži pouke, ne puštaj je, čuvaj je, jer ona ti je život.</li>
      <li>Ne idi stazom opakih i ne stupaj putem zlikovaca.</li>
      <li>Ostavi ga, ne hodi njime; kloni ga se i zaobiđi ga.</li>
      <li>Jer oni ne spavaju ako ne učine zla, i san im ne dolazi ako koga ne obore.</li>
      <li>Jer jedu kruh opačine i piju vino nasilja.</li>
      <li>A pravednička je staza kao svjetlost svanuća, koja je sve jasnija do potpunog dana.</li>
      <li>A put je opakih kao mrkli mrak: ne znaju o što će se spotaknuti.</li>
      <li>Sine moj, pazi na moje riječi, prigni uho svoje mojim besjedama.</li>
      <li>Ne gubi ih nikad iz očiju, pohrani ih usred srca svoga.</li>
      <li>Jer su život onima koji ih nalaze i ozdravljenje svemu tijelu njihovu.</li>
      <li>A svrh svega, čuvaj svoje srce, jer iz njega izvire život.</li>
      <li>Drži daleko od sebe lažna usta i udalji od sebe usne prijevarne.</li>
      <li>Nek' tvoje oči gledaju u lice i neka ti je pogled uvijek prav.</li>
      <li>Pazi na stazu kojom kročiš i neka ti svi putovi budu pouzdani.</li>
      <li>Ne skreći ni desno ni lijevo, drži svoj korak daleko oda zla.</li>
    </ol>
  </li>
  <li>
    <ol>
      <li>Sine moj, čuj moju mudrost, prigni uho mojoj razboritosti</li>
      <li>da sačuvaš oprez, da ti usne zadrže znanje.</li>
      <li>Jer s usana žene preljubnice kaplje med i nepce joj je glađe od ulja,</li>
      <li>ali je ona naposljetku gorka kao pelin, oštra kao dvosjekli mač.</li>
      <li>Njene noge silaze k smrti, a koraci vode u Podzemlje.</li>
      <li>Ona ne pazi na put života, ne mari što su joj staze kolebljive.</li>
      <li>Zato me sada poslušaj, sine, i ne odstupaj od riječi mojih usta.</li>
      <li>Neka je put tvoj daleko od nje i ne približuj se vratima njezine kuće,</li>
      <li>da drugima ne bi dao svoju slavu i okrutnima svoje godine;</li>
      <li>da se ne bi tuđinci nasitili tvoga dobra i da tvoja zaslužba ne ode u tuđu kuću;</li>
      <li>da ne ridaš na koncu kad ti nestane tijela i puti</li>
      <li>i da ne kažeš: "Oh, kako sam mrzio pouku i kako mi je srce preziralo ukor!</li>
      <li>I ne slušah glasa svojih učitelja, niti priklonih uho onima što me poučavahu.</li>
      <li>I umalo ne zapadoh u svako zlo, usred zbora i zajednice!"</li>
      <li>Pij vodu iz svoje nakapnice i onu što teče iz tvoga studenca.</li>
      <li>Moraju li se tvoji izvori razlijevati i tvoji potoci teći ulicama?</li>
      <li>Nego neka oni budu samo tvoji, a ne i tuđinaca koji su uza te.</li>
      <li>Neka je blagoslovljen izvor tvoj i raduj se sa ženom svoje mladosti:</li>
      <li>neka ti je kao mila košuta i ljupka gazela, neka te grudi njene opajaju u svako doba, njezina ljubav zatravljuje bez prestanka!</li>
      <li>TÓa zašto bi se, sine moj, zanosio preljubnicom i grlio tuđinki njedra?</li>
      <li>Jer pred Jahvinim su očima čovjekovi putovi i on motri sve njegove staze.</li>
      <li>Opakoga će uhvatiti njegova zloća i sapet će ga užad njegovih grijeha.</li>
      <li>Umrijet će jer nema pouke, propast će zbog svoje goleme gluposti.</li>
    </ol>
  </li>
  <li>
    <ol>
      <li>Sine moj, kad jamčiš bližnjemu svojem  i daš svoju ruku drugome,</li>
      <li>vezao si se vlastitim usnama, uhvatio se riječima svojih usta;</li>
      <li>učini onda ovo, sine moj: oslobodi se! Jer si dopao u ruke bližnjemu svojemu; idi, baci se preda nj i salijeći bližnjega svoga.</li>
      <li>Ne daj sna svojim očima ni drijema svojim vjeđama;</li>
      <li>otmi se kao gazela iz mreže i kao ptica iz ruku ptičaru.</li>
      <li>Idi k mravu, lijenčino, promatraj njegove pute i budi mudar:</li>
      <li>on nema vođe, nadzornika, ni nadstojnika,</li>
      <li>ljeti se sebi brine za hranu i prikuplja jelo u doba žetve.</li>
      <li>A ti, dokle ćeš, lijenčino, spavati? Kad ćeš se dići oda sna svoga?</li>
      <li>Još malo odspavaj, još malo odrijemaj, još malo podvij ruke za počinak</li>
      <li>i doći će tvoje siromaštvo kao skitač i tvoja oskudica kao oružanik.</li>
      <li>Nevaljalac i opak čovjek hodi s lažljivim ustima;</li>
      <li>namiguje očima, lupka nogama, pokazuje prstima;</li>
      <li>prijevare su mu u srcu, snuje zlo u svako doba, zameće svađe.</li>
      <li>Zato će mu iznenada doći propast, i učas će se slomiti i neće mu biti lijeka.</li>
      <li>Šest je stvari koje Gospod mrzi, a sedam ih je gnusoba njegovu biću:</li>
      <li>ohole oči, lažljiv jezik, ruke koje prolijevaju krv nevinu,</li>
      <li>srce koje smišlja grešne misli, noge koje hitaju na zlo,</li>
      <li>lažan svjedok koji širi laži, i čovjek koji zameće svađe među braćom.</li>
      <li>Sine moj, čuvaj zapovijedi oca svoga i ne odbacuj nauka matere svoje.</li>
      <li>Priveži ih sebi na srce zauvijek, ovij ih oko svoga grla;</li>
      <li>da te vode kada hodiš, da te čuvaju kada spavaš i da te razgovaraju kad se probudiš.</li>
      <li>Jer je zapovijed svjetiljka, pouka je svjetlost, opomene stege put su života;</li>
      <li>da te čuvaju od zle žene, od laskava jezika tuđinke.</li>
      <li>Ne poželi u svom srcu njezine ljepote i ne daj da te osvoji trepavicama svojim,</li>
      <li>jer bludnici dostaje i komad kruha, dok preljubnica lovi dragocjeni život.</li>
      <li>Može li tko nositi oganj u njedrima a da mu se odjeća ne upali?</li>
      <li>Može li tko hoditi po živom ugljevlju a svojih nogu da ne ožeže?</li>
      <li>Tako biva onomu tko ide k ženi svoga bližnjega: neće ostati bez kazne tko god se nje dotakne.</li>
      <li>Ne sramote li lupeža sve ako je krao da gladan utoli glad:</li>
      <li>uhvaćen, on sedmerostruko vraća i plaća svim imanjem kuće svoje.</li>
      <li>Nerazuman je, dakle, tko se upušta s preljubnicom; dušu svoju gubi koji tako čini.</li>
      <li>Bruke i sramote dopada i rug mu se nikad ne briše.</li>
      <li>Jer bijesna je ljubomornost u muža: on ne zna za milost u osvetni dan;</li>
      <li>ne pristaje ni na kakav otkup i ne prima ma kolike mu darove dao.</li>
    </ol>
  </li>
  <li>
    <ol>
      <li>Čuvaj, sine, riječi moje i pohrani moje zapovijedi kod sebe.</li>
      <li>Čuvaj moje zapovijedi, i bit ćeš živ, i nauk moj kao zjenicu oka svoga.</li>
      <li>Priveži ih sebi na prste, upiši ih na ploči srca svoga;</li>
      <li>reci mudrosti: "Moja si sestra" i razboritost nazovi "sestričnom",</li>
      <li>da te čuva od žene preljubnice, od tuđinke koja laskavo govori.</li>
      <li>Kad bijah jednom na prozoru svoje kuće i gledah van kroz rešetku,</li>
      <li>vidjeh među lakovjernima, opazih među momcima nerazumna mladića:</li>
      <li>prolazio je ulicom kraj njezina ugla i koracao putem k njezinoj kući</li>
      <li>u sumraku između dana i večeri kad se hvata noćna tmina;</li>
      <li>i gle, susrete ga žena, bludno odjevena i s prijevarom u srcu.</li>
      <li>Jogunasta bijaše i razuzdana, noge joj se nisu mogle u kući zadržati;</li>
      <li>bila je čas na ulici, čas na trgovima i vrebala kod svakog ugla;</li>
      <li>i uhvati ga i poljubi i reče mu bezobrazna lica:</li>
      <li>"Bila sam dužna žrtvu pričesnicu, i danas izvrših svoj zavjet;</li>
      <li>zato sam ti izašla u susret, da te tražim, i nađoh te.</li>
      <li>Svoju sam postelju nastrla sagovima, vezenim pokrivačima misirskim;</li>
      <li>svoj sam krevet namirisala smirnom, alojem i cimetom.</li>
      <li>Hajde da se opijamo nasladom do jutra i da se radujemo užicima ljubavi.</li>
      <li>Jer muža mi nema kod kuće: otišao je na dalek put;</li>
      <li>uzeo je sa sobom novčani tobolac; a vratit će se kući tek o uštapu."</li>
      <li>Tako ga zavede svojim vičnim nagovorom, odvuče ga svojim glatkim usnama.</li>
      <li>I ludo on pođe za njom, kao što vol ide na klaonicu i kao što jelen zapleten u mrežu čeka</li>
      <li>dok mu strijela ne probije jetra, i kao ptica što ulijeće u zamku, i ne znajući da će ga to života stajati.</li>
      <li>Zato me, sine moj, poslušaj i čuj riječi mojih usta.</li>
      <li>Nek' ti srce ne zastranjuje na njezine putove i ne lutaj po njezinim stazama.</li>
      <li>Jer je mnoge smrtno ranila i oborila, i mnogo je onih što ih je pobila.</li>
      <li>U Podzemlje vode putovi kroz njenu kuću, dolje u odaje smrti.</li>
    </ol>
  </li>
  <li>
    <ol>
      <li>Ne propovijeda li mudrost i ne diže li razboritost svoj glas?</li>
      <li>Navrh brda, uza cestu, na raskršćima stoji,</li>
      <li>kod izlaza iz grada, kraj ulaznih vrata, ona glasno viče:</li>
      <li>"Vama, o ljudi, propovijedam i upravljam svoj glas sinovima ljudskim.</li>
      <li>Shvatite mudrost, vi neiskusni, a vi nerazumni, urazumite srce.</li>
      <li>Slušajte, jer ću zboriti o važnim stvarima, i moje će usne otkriti što je pravo.</li>
      <li>Jer moje nepce zbori istinu i zloća je mojim usnama mrska.</li>
      <li>Sve su riječi mojih usta pravične, u njima nema ništa ni krivo ni prijetvorno.</li>
      <li>Sve su one jasne razboritomu i pravedne onomu tko je stekao spoznaju.</li>
      <li>Primajte radije moju pouku no srebro i znanje požudnije od zlata.</li>
      <li>Jer mudrost je vrednija od biserja i nikakve se dragocjenosti ne mogu porediti s njom.</li>
      <li>Ja, mudrost, boravim s razboritošću i posjedujem znanje umna djelovanja.</li>
      <li>Strah Gospodnji mržnja je na zlo. Oholost, samodostatnost, put zloće i usta puna laži - to ja mrzim.</li>
      <li>Moji su savjet i razboritost, ja sam razbor i moja je jakost.</li>
      <li>Po meni kraljevi kraljuju i velikaši dijele pravdu.</li>
      <li>Po meni knezuju knezovi i odličnici i svi suci zemaljski.</li>
      <li>Ja ljubim one koji ljube mene i nalaze me koji me traže.</li>
      <li>U mene je bogatstvo i slava, postojano dobro i pravednost.</li>
      <li>Moj je plod bolji od čista i žežena zlata i moj je prihod bolji od čistoga srebra.</li>
      <li>Ja kročim putem pravde, sred pravičnih staza,</li>
      <li>da dadem dobra onima koji me ljube i napunim njihove riznice.</li>
      <li>Jahve me stvori kao počelo svoga djela, kao najraniji od svojih čina, u pradoba;</li>
      <li>oblikovana sam još od vječnosti, odiskona, prije nastanka zemlje.</li>
      <li>Rodih se kad još nije bilo pradubina, dok nije bilo izvora obilnih voda.</li>
      <li>Rodih se prije nego su utemeljene gore, prije brežuljaka.</li>
      <li>Kad još ne bijaše načinio zemlje, ni poljana, ni početka zemaljskom prahu;</li>
      <li>kad je stvarao nebesa, bila sam nazočna, kad je povlačio krug na licu bezdana.</li>
      <li>Kad je u visini utvrđivao oblake i kad je odredio snagu izvoru pradubina;</li>
      <li>kad je postavljao moru njegove granice da mu se vode ne preliju preko obala, kad je polagao temelje zemlji,</li>
      <li>bila sam kraj njega, kao graditeljica, bila u radosti, iz dana u dan, igrajući pred njim sve vrijeme:</li>
      <li>igrala sam po tlu njegove zemlje, i moja su radost djeca čovjekova.</li>
      <li>Tako, djeco, poslušajte me, blago onima koji čuvaju moje putove.</li>
      <li>Poslušajte pouku - da stečete mudrost i nemojte je odbaciti.</li>
      <li>Blago čovjeku koji me sluša i bdi na mojim vratima svaki dan i koji čuva dovratnike moje.</li>
      <li>Jer tko nalazi mene, nalazi život i stječe milost od Jahve.</li>
      <li>A ako se ogriješi o mene, udi svojoj duši: svi koji mene mrze ljube smrt."</li>
    </ol>
  </li>
  <li>
    <ol>
      <li>Mudrost je sazidala sebi kuću, i otesala sedam stupova.</li>
      <li>Poklala je svoje klanice, pomiješala svoje vino i postavila svoj stol.</li>
      <li>Poslala je svoje djevojke da objave svrh gradskih visina:</li>
      <li>"Tko je neiskusan, neka se svrati ovamo!" A nerazumnima govori:</li>
      <li>"Hodite, jedite od mojega kruha i pijte vina koje sam pomiješala.</li>
      <li>Ostavite ludost, da biste živjeli, i hodite putem razboritosti."</li>
      <li>Tko poučava podrugljivca, prima pogrdu, i tko prekorava opakoga, prima ljagu.</li>
      <li>Ne kori podsmjevača, da te ne zamrzi; kori mudra, da te zavoli.</li>
      <li>Pouči mudroga, i bit će još mudriji; uputi pravednoga, i uvećat će se njegovo znanje.</li>
      <li>Gospodnji strah početak je mudrosti, a razboritost je spoznaja Presvetog.</li>
      <li>"Po meni ti se umnožavaju dani i množe ti se godine života.</li>
      <li>Ako si mudar, sebi si mudar; budeš li podsmjevač, sam ćeš snositi."</li>
      <li>Gospođa ludost puna je strasti, prosta je i ne zna ništa.</li>
      <li>I sjedi na vratima svoje kuće na stolici, u gradskim visinama,</li>
      <li>te poziva one koji prolaze putem, koji ravno idu svojim stazama:</li>
      <li>"Tko je neiskusan, neka se svrati ovamo!" I nerazumnomu govori:</li>
      <li>"Kradena je voda slatka i ugodno je potajno jesti kruh."</li>
      <li>A on ne zna da su Sjene ondje, da uzvanici njezini počivaju u Podzemlju.</li>
    </ol>
  </li>
  <li>
    <ol>
      <li>Mudar sin veseli oca, a lud je sin žalost majci svojoj.</li>
      <li>Ne koristi krivo stečeno blago, dok pravednost izbavlja od smrti.</li>
      <li>Ne dopušta Jahve da gladuje duša pravednika, ali odbija pohlepu opakih.</li>
      <li>Lijena ruka osiromašuje čovjeka, a marljiva ga obogaćuje.</li>
      <li>Tko sabira ljeti, razuman je sin, a tko hrče o žetvi, navlači sramotu.</li>
      <li>Blagoslovi su nad glavom pravedniku, a usta opakih kriju nasilje.</li>
      <li>Pravednikov je spomen blagoslovljen, a opakom se ime proklinje.</li>
      <li>Tko je mudra srca, prima zapovijedi, dok brbljava luda propada.</li>
      <li>Tko nedužno živi, hodi bez straha, a tko ide krivim putovima, poznat će se.</li>
      <li>Tko žmirka okom, zadaje tugu, a tko ludo zbori, propada.</li>
      <li>Pravednikova su usta izvor života, a opakomu usta kriju nasilje.</li>
      <li>Mržnja izaziva svađu, a ljubav pokriva sve pogreške.</li>
      <li>Na usnama razumnoga nalazi se mudrost, a batina je za leđa nerazumna čovjeka.</li>
      <li>Mudri kriju znanje, a luđakova su usta blizu propasti.</li>
      <li>Blago je bogatomu tvrdi grad, a ubogima je propast njihovo siromaštvo.</li>
      <li>Pravednik prirađuje za život, a opaki prirađuje za grijeh.</li>
      <li>Tko se naputka drži, na putu je života, a zabluđuje tko se na ukor ne osvrće.</li>
      <li>Lažljive usne kriju mržnju, a tko klevetu širi, bezuman je!</li>
      <li>Obilje riječi ne biva bez grijeha, a tko zauzdava svoj jezik, razuman je.</li>
      <li>Pravednikov je jezik odabrano srebro, a razum opakoga malo vrijedi.</li>
      <li>Pravednikove su usne hrana mnogima, a luđaci umiru s ludosti svoje.</li>
      <li>Gospodnji blagoslov obogaćuje i ne prati ga nikakva muka.</li>
      <li>Bezumniku je radost učiniti sramotno djelo, a razumnu čovjeku biti mudar.</li>
      <li>Čega se opaki boji, ono će ga stići, a pravednička se želja ispunjava.</li>
      <li>Kad oluja prohuja, opakoga nestane, a pravednik ima temelj vječni.</li>
      <li>Kakav je ocat zubima i dim očima, takav je ljenivac onima koji ga šalju.</li>
      <li>Strah Gospodnji umnaža dane, a opakima se prekraćuju godine.</li>
      <li>Pravedničko je ufanje puno radosti, a opakima je nada uprazno.</li>
      <li>Gospodnji je put okrilje bezazlenu, a propast onima koji čine zlo.</li>
      <li>Pravednik se neće nikad pokolebati, a opakih će nestati s lica zemlje.</li>
      <li>Pravednikova usta rađaju mudrošću, a opak jezik čupa se s korijenom.</li>
      <li>Pravednikove usne znaju što je milo, dok usta opakih poznaju zloću.</li>
    </ol>
  </li>
  <li>
    <ol>
      <li>Lažna je mjera mrska Jahvi, a puna mjera mila mu je.</li>
      <li>S ohološću dolazi sramota, a u smjernih je mudrost.</li>
      <li>Pravednike vodi nevinost njihova, a bezbožnike upropašćuje njihova opačina.</li>
      <li>Ne pomaže bogatstvo u dan Božje srdžbe, a pravednost izbavlja od smrti.</li>
      <li>Nedužnomu pravda njegova put utire, a zao propada od svoje zloće.</li>
      <li>Poštene izbavlja pravda njihova, a bezbožnici se hvataju u svoju lakomost.</li>
      <li>Kad zao čovjek umre, nada propada i ufanje u imetak ruši se.</li>
      <li>Pravednik se od tjeskobe izbavlja, a opaki dolazi na mjesto njegovo.</li>
      <li>Bezbožnik ustima ubija svoga bližnjega, a pravednici se izbavljaju znanjem.</li>
      <li>Sa sreće pravedničke grad se raduje i klikuje zbog propasti opakoga.</li>
      <li>Blagoslovom pravednika grad se diže, a ustima opakih razara se.</li>
      <li>Nerazumnik prezire svoga bližnjega, dok čovjek uman šuti.</li>
      <li>Tko s klevetom hodi, otkriva tajnu, a čovjek pouzdana duha čuva se.</li>
      <li>Gdje vodstva nema, narod propada, jer spasenje je u mnogim savjetnicima.</li>
      <li>Veoma zlo prolazi tko jamči za drugoga, a bez straha je tko mrzi na jamstvo.</li>
      <li>Ljupka žena stječe slavu, a krepki muževi bogatstvo.</li>
      <li>Dobrostiv čovjek sam sebi dobro čini, a okrutnik muči vlastito tijelo.</li>
      <li>Opak čovjek pribavlja isprazan dobitak, a tko sije pravdu, ima sigurnu nagradu.</li>
      <li>Tko je čvrst u pravednosti, ide u život, a tko za zlom trči, na smrt mu je.</li>
      <li>Mrski su Jahvi srcem opaki, a mili su mu životom savršeni.</li>
      <li>Zaista, zao čovjek neće proći bez kazne, a rod će se pravednički izbaviti.</li>
      <li>Zlatan je kolut na rilu svinjskom: žena lijepa, a bez razuma.</li>
      <li>Pravednička je želja samo na sreću, a nada je opakih prolazna.</li>
      <li>Tko dijeli obilato, sve više ima, a tko škrtari, sve je siromašniji.</li>
      <li>Podašna duša nalazi okrepu, i tko napaja druge, sam će se napojiti.</li>
      <li>Tko ne da žita, kune ga narod, a blagoslov je nad glavom onoga koji ga prodaje.</li>
      <li>Tko traži dobro, nalazi milost, a tko za zlom ide, ono će ga snaći.</li>
      <li>Tko se uzda u bogatstvo, propada, a pravednici uspijevaju kao zeleno lišće.</li>
      <li>Tko vlastitu kuću zapusti, vjetar žanje, a luđak je sluga mudromu.</li>
      <li>Plod je pravednikov drvo života, i mudrac je tko predobiva žive duše.</li>
      <li>Ako se pravedniku plaća na zemlji, još će se više opakomu i grešniku.</li>
    </ol>
  </li>
  <li>
    <ol>
      <li>Tko ljubi pouku, ljubi znanje, a tko mrzi ukor, lud je.</li>
      <li>Dobar dobiva milost od Jahve, a podmukao osudu.</li>
      <li>Zloćom se čovjek ne utvrđuje, a korijen se pravedniku ne pomiče.</li>
      <li>Kreposna je žena vijenac mužu svojemu, a sramotna mu je kao gnjilež u kostima.</li>
      <li>Pravedničke su misli pravične, spletke opakih prijevarne.</li>
      <li>Riječi opakih pogubne su zamke, a pravedne izbavljaju usta njihova.</li>
      <li>Opaki se ruše i nema ih više, a kuća pravednika ostaje.</li>
      <li>Čovjek se hvali po oštrini svoga razuma, a prezire se tko je opak srcem.</li>
      <li>Bolje je biti malen i imati samo jednog slugu nego se hvastati a nemati ni kruha.</li>
      <li>Pravednik pazi i na život svog živinčeta, dok je opakomu srce okrutno.</li>
      <li>Tko obrađuje svoju zemlju, sit je kruha, a tko trči za ništavilom, nerazuman je.</li>
      <li>Čežnja je opakoga mreža od zala, a korijen pravednika daje ploda.</li>
      <li>Opakomu je zamka grijeh njegovih usana, a pravednik se izbavlja od tjeskobe.</li>
      <li>Od ploda svojih usta nasitit će se svatko obilno, a ono što je rukama učinio vratit će mu se.</li>
      <li>Luđaku se čini pravim njegov put, a mudar čovjek sluša savjete.</li>
      <li>Luđak odmah odaje svoj bijes, a pametan pokriva sramotu.</li>
      <li>Tko govori istinu, otkriva što je pravo, a lažljiv svjedok prijevaru.</li>
      <li>Nesmotren govori kao da mačem probada, a jezik je mudrih iscjeljenje.</li>
      <li>Istinita usta traju dovijeka, a lažljiv jezik samo za čas.</li>
      <li>Prijevara je u srcu onih koji snuju zlo, a veselje u onih koji dijele miroljubive savjete.</li>
      <li>Pravednika ne stiže nikakva nevolja, a opaki u zlu grcaju.</li>
      <li>Mrske su Jahvi usne lažljive, a mili su mu koji zbore istinu.</li>
      <li>Promišljen čovjek prikriva svoje znanje, a srce bezumničko razglašuje svoju ludost.</li>
      <li>Marljiva ruka vlada, a nemar vodi u podložnost.</li>
      <li>Briga u srcu pritiskuje čovjeka, a blaga riječ veseli ga.</li>
      <li>Pravednik vodi svojeg prijatelja, a opake zavodi njihov put.</li>
      <li>Nemaran ne ulovi svoje lovine, a marljivost je čovjeku blago dragocjeno.</li>
      <li>Na stazi pravice stoji život i na njezinu putu nema smrti.</li>
    </ol>
  </li>
  <li>
    <ol>
      <li>Mudar sin sluša naputak očev, a podsmjevač ne sluša ukora.</li>
      <li>Od ploda usta svojih uživa čovjek sreću, a srce je nevjernika puno nasilja.</li>
      <li>Tko čuva usta svoja, čuva život svoj, a tko nesmotreno zbori, o glavu mu je.</li>
      <li>Uzaludna je žudnja lijenčine, a ispunit će se želja marljivih.</li>
      <li>Pravednik mrzi na lažljivu riječ, a opaki goji mržnju i sramotu.</li>
      <li>Pravda čuva pobožna, a opake grijeh obara.</li>
      <li>Netko se gradi bogatim, a ništa nema, netko se gradi siromašnim, a ima veliko bogatstvo.</li>
      <li>Otkup života bogatstvo je čovjeku; a siromah ne sluša opomene.</li>
      <li>Svjetlost pravednička blistavo sja, a svjetiljka opakih gasi se.</li>
      <li>Oholost rađa samo svađu, a mudrost je u onih koji primaju savjet.</li>
      <li>Naglo stečeno bogatstvo iščezava, a tko sabire pomalo, biva bogat.</li>
      <li>Predugo očekivanje ubija srce, a ispunjena želja drvo je života.</li>
      <li>Tko riječ prezire, taj propada, a tko poštiva zapovijedi, plaću dobiva.</li>
      <li>Pouka mudračeva izvor je životni, ona izbavlja od zamke smrti.</li>
      <li>Uvid u dobro pribavlja milost, a put bezbožnika hrapav je.</li>
      <li>Svatko pametan djeluje promišljeno, a bezumnik se hvališe svojom ludošću.</li>
      <li>Zao glasnik zapada u zlo, a vjeran poslanik donosi spasenje.</li>
      <li>Siromaštvo i sramota onomu tko odbija pouku, a tko ukor prima, doći će do časti.</li>
      <li>Slatka je duši ispunjena želja, a bezumnicima je mrsko kloniti se oda zla.</li>
      <li>Druži se s mudrima, i postat ćeš mudar, a tko se drži bezumnika, postaje opak.</li>
      <li>Grešnika progoni zlo, a dobro je nagrada pravednima.</li>
      <li>Valjan čovjek ostavlja baštinu unucima, a bogatstvo se grešnikovo čuva pravedniku.</li>
      <li>Izobilje je hrane na krčevini siromaškoj, a ima i tko propada s nepravde.</li>
      <li>Tko štedi šibu, mrzi na sina svog, a tko ga ljubi, na vrijeme ga opominje.</li>
      <li>Pravednik ima jela do sitosti, a trbuh opakih poznaje oskudicu.</li>
    </ol>
  </li>
  <li>
    <ol>
      <li>Ženska mudrost sagradi kuću, a ludost je rukama razgrađuje.</li>
      <li>Tko živi s poštenjem, boji se Jahve, a tko ide stranputicom, prezire ga.</li>
      <li>U luđakovim je ustima šiba za oholost njegovu, a mudre štite vlastite usne.</li>
      <li>Gdje nema volova, prazne su jasle, a obilna je žetva od snage bikove.</li>
      <li>Istinit svjedok ne laže, a krivi svjedok širi laž.</li>
      <li>Podsmjevač traži mudrost i ne nalazi je, a razumni lako dolazi do znanja.</li>
      <li>Idi od čovjeka bezumna jer nećeš upoznati usne što zbore znanje.</li>
      <li>Mudrost je pametna čovjeka u tom što pazi na svoj put, a bezumnička ludost prijevara je.</li>
      <li>Luđacima je grijeh šala, a milost je Božja s poštenima.</li>
      <li>Srce poznaje svoj jad, i veselje njegovo ne može dijeliti nitko drugi.</li>
      <li>Dom opakih propast će, a šator će pravednika procvasti.</li>
      <li>Neki se put učini čovjeku prav, a na koncu vodi k smrti.</li>
      <li>I u smijehu srce osjeća bol, a poslije veselja dolazi tuga.</li>
      <li>Otpadnik se siti svojim prestupcima, a dobar čovjek svojim radom.</li>
      <li>Glupan vjeruje svakoj riječi, a pametan pazi na korak svoj.</li>
      <li>Mudar se boji i oda zla se uklanja, a bezuman se raspaljuje i bez straha je.</li>
      <li>Nagao čovjek čini ludosti, a razborit ih podnosi.</li>
      <li>Glupaci baštine ludost, a mudre ovjenčava znanje.</li>
      <li>Zli padaju ničice pred dobrima i opaki pred vratima pravednikovim.</li>
      <li>I svom prijatelju mrzak je siromah, a bogataš ima mnogo ljubitelja.</li>
      <li>Griješi tko prezire bližnjega svoga, a blago onomu tko je milostiv ubogima.</li>
      <li>Koji snuju zlo, ne hode li stranputicom, a zar nisu dobrota i vjernost s onima koji snuju dobro?</li>
      <li>U svakom trudu ima probitka, a pusto brbljanje samo je na siromaštvo.</li>
      <li>Mudrima je vijenac bogatstvo njihovo, a bezumnima kruna - njihova ludost.</li>
      <li>Istinit svjedok izbavlja duše, a tko laži širi, taj je varalica.</li>
      <li>U strahu je Gospodnjem veliko pouzdanje i njegovim je sinovima utočište.</li>
      <li>Strah Gospodnji izvor je života: on izbavlja od zamke smrti.</li>
      <li>Mnoštvo je naroda ponos kralju, a bez puka knez propada.</li>
      <li>Tko se teško srdi, velike je razboritosti, a nabusit duhom pokazuje ludost.</li>
      <li>Mirno je srce život tijelu, a ljubomor je gnjilež u kostima.</li>
      <li>Tko tlači siromaha huli na stvoritelja, a časti ga tko je milostiv ubogomu.</li>
      <li>Opaki propada zbog vlastite pakosti, a pravednik i u samoj smrti nalazi utočište.</li>
      <li>U razumnu srcu mudrost počiva, a što je u bezumnome, to se i pokaže.</li>
      <li>Pravednost uzvisuje narod, a grijeh je sramota pucima.</li>
      <li>Kralju je mio razborit sluga, a na sramotna se srdi.</li>
    </ol>
  </li>
  <li>
    <ol>
      <li>Blag odgovor ublažava jarost, a riječ osorna uvećava srdžbu.</li>
      <li>Jezik mudrih ljudi proslavlja znanje, a usta bezumnih prosipaju ludost.</li>
      <li>Oči su Jahvine na svakome mjestu i budno motre i zle i dobre.</li>
      <li>Blaga je besjeda drvo života, a pakosna je rana duhu.</li>
      <li>Luđak prezire pouku oca svog, a tko ukor prima, pametno čini.</li>
      <li>U pravednikovoj je kući mnogo blaga, a opaki zarađuje propast svoju.</li>
      <li>Usne mudrih siju znanje, a srce je bezumnika nepostojano.</li>
      <li>Žrtva opakog mrska je Jahvi, a mila mu je molitva pravednika.</li>
      <li>Put opakih Jahvi je mrzak, a mio mu je onaj koji ide za pravicom.</li>
      <li>Oštra kazna čeka onog tko ostavlja pravi put, a umrijet će tko mrzi ukor.</li>
      <li>I Šeol i Abadon stoje pred Jahvom, a nekmoli srca sinova ljudskih.</li>
      <li>Podsmjevač ne ljubi onog tko ga kori: on se ne druži s mudrima.</li>
      <li>Veselo srce razvedrava lice, a bol u srcu tjeskoba je duhu.</li>
      <li>Razumno srce traži znanje, a bezumnička se usta bave ludošću.</li>
      <li>Svi su dani bijednikovi zli, a komu je srce sretno, na gozbi je bez prestanka.</li>
      <li>Bolje je malo sa strahom Gospodnjim nego veliko blago i s njime nemir.</li>
      <li>Bolji je obrok povrća gdje je ljubav nego od utovljena vola gdje je mržnja.</li>
      <li>Gnjevljiv čovjek zameće svađu, a ustrpljiv utišava raspru.</li>
      <li>Put je ljenivčev kao glogov trnjak, a utrta je staza pravednika.</li>
      <li>Mudar sin veseli oca, a bezumnik prezire majku svoju.</li>
      <li>Ludost je veselje nerazumnomu, a razuman čovjek pravo hodi.</li>
      <li>Ne uspijevaju nakane kad nema vijećanja, a ostvaruju se gdje je mnogo savjetnika.</li>
      <li>Čovjek se veseli odgovoru usta svojih, i riječ u pravo vrijeme - kako je ljupka!</li>
      <li>Razumnu čovjeku put života ide gore, da izmakne carstvu smrti koje je dolje.</li>
      <li>Jahve ruši kuću oholima, a postavlja među udovici.</li>
      <li>Mrske su Jahvi zle misli, a dobrostive riječi mile su mu.</li>
      <li>Tko se grabežu oda, razara svoj dom, a tko mrzi mito, živjet će.</li>
      <li>Pravednikovo srce smišlja odgovor, a opakomu usta govore zlobom.</li>
      <li>Daleko je Jahve od opakih, a uslišava molitvu pravednih.</li>
      <li>Bistar pogled razveseli srce i radosna vijest oživi kosti.</li>
      <li>Uho koje posluša spasonosan ukor prebiva među mudracima.</li>
      <li>Tko odbaci pouku, prezire vlastitu dušu, a tko posluša ukor, stječe razboritost.</li>
      <li>Strah je Gospodnji škola mudrosti, jer pred slavom ide poniznost.</li>
    </ol>
  </li>
  <li>
    <ol>
      <li>Čovjek snuje u srcu, a od Jahve je što će jezik odgovoriti.</li>
      <li>Čovjeku se svi njegovi putovi čine čisti, a Jahve ispituje duhove.</li>
      <li>Prepusti Jahvi svoja djela, i tvoje će se namisli ostvariti.</li>
      <li>Jahve je sve stvorio u svoju svrhu, pa i opakoga za dan zli.</li>
      <li>Mrzak je Jahvi svatko ohola duha: takav zaista ne ostaje bez kazne.</li>
      <li>Ljubavlju se i vjernošću pomiruje krivnja, i strahom se Gospodnjim uklanja zlo.</li>
      <li>Kad su Jahvi mili putovi čovječji, i neprijatelje njegove miri s njim.</li>
      <li>Bolje je malo s pravednošću nego veliki dohoci s nepravdom.</li>
      <li>Srce čovječje smišlja svoj put, ali Jahve upravlja korake njegove.</li>
      <li>Proročanstvo je na usnama kraljevim: u osudi se njegova usta neće ogriješiti.</li>
      <li>Mjere i tezulje pripadaju Jahvi; njegovo su djelo i svi utezi.</li>
      <li>Mrsko je kraljevima počiniti opačinu, jer se pravdom utvrđuje prijestolje.</li>
      <li>Mile su kraljevima usne pravedne i oni ljube onog koji govori pravo.</li>
      <li>Jarost je kraljeva vjesnik smrti ali je mudar čovjek ublaži.</li>
      <li>U kraljevu je vedru licu život, i njegova je milost kao oblak s kišom proljetnom.</li>
      <li>Probitačnije je steći mudrost nego zlato, i stjecati razbor dragocjenije je nego srebro.</li>
      <li>Životni je put pravednih: kloniti se zla, i tko pazi na svoj put, čuva život svoj.</li>
      <li>Pred slomom ide oholost i pred padom uznositost.</li>
      <li>Bolje je biti krotak s poniznima nego dijeliti plijen s oholima.</li>
      <li>Tko pazi na riječ, nalazi sreću, i tko se uzda u Jahvu, blago njemu.</li>
      <li>Mudar srcem naziva se razumnim i prijazne usne uvećavaju znanje.</li>
      <li>Izvor je životni razum onima koji ga imaju, a ludima je kazna njihova ludost.</li>
      <li>Mudračev duh urazumljuje usta njegova, na usnama mu znanje umnožava.</li>
      <li>Saće meda riječi su ljupke, slatke duši i lijek kostima.</li>
      <li>Neki se put čini čovjeku prav, a na kraju vodi k smrti.</li>
      <li>Radnikova glad radi za nj; jer ga tjeraju usta njegova.</li>
      <li>Bezočnik pripravlja samo zlo i na usnama mu je oganj plameni.</li>
      <li>Himben čovjek zameće svađu i klevetnik razdor među prijatelje.</li>
      <li>Nasilnik zavodi bližnjega svoga i navodi ga na rđav put.</li>
      <li>Tko očima namiguje, himbu smišlja, a tko usne stišće, već je smislio pakost.</li>
      <li>Sijede su kose prekrasna kruna, nalaze se na putu pravednosti.</li>
      <li>Tko se teško srdi, bolji je od junaka, i tko nad sobom vlada, bolji je od osvojitelja grada.</li>
      <li>U krilo plašta baca se kocka, ali je od Jahve svaka odluka.</li>
    </ol>
  </li>
  <li>
    <ol>
      <li>Bolji je zalogaj suha kruha s mirom nego sa svađom kuća puna žrtvene pečenke.</li>
      <li>Razuman sluga vlada nad sinom sramotnim i s braćom će dijeliti baštinu.</li>
      <li>Taljika je za srebro i peć za zlato, a srca iskušava Jahve sam.</li>
      <li>Zločinac rado sluša usne prijevarne, i lažac spremno prisluškuje pogubnu jeziku.</li>
      <li>Tko se ruga siromahu, podruguje se Stvoritelju njegovu, i tko se veseli nesreći, ne ostaje bez kazne.</li>
      <li>Unuci su vijenac starcima, a sinovima ures oci njihovi.</li>
      <li>Ne dolikuje budali uzvišena besjeda, a još manje odličniku usne lažljive.</li>
      <li>Dar je čarobni kamen u očima onoga koji ga daje: kamo se god okrene, uspijeva.</li>
      <li>Tko prikriva prijestup, traži ljubav, a tko glasinu širi, razgoni prijatelje.</li>
      <li>Razumna se ukor jače doima nego bezumna stotina udaraca.</li>
      <li>Opak čovjek ide samo za zlom, ali se okrutan glasnik šalje na nj.</li>
      <li>Bolje je nabasati na medvjedicu kojoj ugrabiše mlade nego na bezumnika u njegovoj ludosti.</li>
      <li>Tko dobro zlom uzvraća neće ukloniti nesreću od doma svojeg.</li>
      <li>Zametnuti svađu isto je kao pustiti poplavu: stoga prije nego svađa izbije, udalji se!</li>
      <li>Tko opravdava krivoga i tko osuđuje pravoga, obojica su mrski Jahvi.</li>
      <li>Čemu novac u ruci bezumnomu? Da njime mudrost kupi, kad nema razbora!</li>
      <li>Prijatelj ljubi u svako vrijeme, a u nevolji i bratom postaje.</li>
      <li>Nerazuman čovjek daje ruku i jamči pred svojim bližnjim.</li>
      <li>Grijeh ljubi tko ljubi svađu, i tko visoko diže svoja vrata, traži propast.</li>
      <li>Opak srcem ne nalazi sreće, i komu je jezik zao, zapada u nesreću.</li>
      <li>Tko rodi bezumna, na tugu mu je; a nije veseo ni otac budale.</li>
      <li>Veselo je srce izvrstan lijek, a neveseo duh suši kosti.</li>
      <li>Opaki prima dar iz njedara da bi iskrivio putove pravici.</li>
      <li>Razuman ima mudrost pred sobom, a bezumniku su oči na kraj zemlje.</li>
      <li>Briga je ocu bezuman sin i žalost roditeljki svojoj.</li>
      <li>Ne valja kažnjavati pravednika, a nije pravo ni tući odličnike.</li>
      <li>Tko usteže svoje riječi, razumije mudrost, i razuman je čovjek mirna duha.</li>
      <li>I luđak se smatra mudrim kada šuti i razumnim kad susteže svoje usne.</li>
    </ol>
  </li>
  <li>
    <ol>
      <li>Vlastitoj požudi popušta onaj tko zastranjuje, i svađa se usprkos svakom razboru.</li>
      <li>Bezumnomu nije mio razum; stalo mu je dati srcu oduška.</li>
      <li>Kad dolazi opačina, dolazi i prezir i bruka sa sramotom.</li>
      <li>Duboke su vode riječi iz usta nečijih, izvor mudrosti bujica što se razlijeva.</li>
      <li>Ne valja se obazirati na opaku osobu, da se pravedniku nanese nepravda na sudu.</li>
      <li>Bezumnikove se usne upuštaju u svađu i njegova usta izazivlju udarce.</li>
      <li>Bezumnomu su propast vlastita usta i usne su mu zamka životu.</li>
      <li>Klevetnikove su riječi kao poslastice: spuštaju se u dno utrobe.</li>
      <li>Tko je nemaran u svom poslu, brat je onomu koji rasipa.</li>
      <li>Tvrda je kula ime Jahvino: njemu se pravednik utječe i nalazi utočišta.</li>
      <li>Bogatstvo je bogatašu njegova tvrđava i kao visok zid u mašti njegovoj.</li>
      <li>Pred slomom se oholi srce čovječje, a pred slavom ide poniznost.</li>
      <li>Tko odgovara prije nego što sasluša, na ludost mu je i sramotu.</li>
      <li>Kad je čovjek bolestan, njegov ga duh podiže, a ubijen duh tko će podići?</li>
      <li>Razumno srce stječe znanje i uho mudrih traži znanje.</li>
      <li>Dar čovjeku otvara put i vodi ga pred velikaše.</li>
      <li>Prvi je pravedan u svojoj parnici, a kad dođe njegov protivnik, opovrgne ga.</li>
      <li>Ždrijeb poravna svađe, pa i među moćnicima odlučuje.</li>
      <li>Uvrijeđen brat jači je od tvrda grada i svađe su kao prijevornice na tvrđavi.</li>
      <li>Svatko siti trbuh plodom usta svojih, nasićuje se rodom usana svojih.</li>
      <li>Smrt i život u vlasti su jeziku, a tko ga miluje, jede od ploda njegova.</li>
      <li>Tko je našao ženu, našao je sreću i stekao milost od Jahve.</li>
      <li>Ponizno moleći govori siromah, a grubo odgovara bogataš.</li>
      <li>Ima prijatelja koji vode u propast, a ima i prijatelja privrženijih od brata.</li>
    </ol>
  </li>
  <li>
    <ol>
      <li>Bolji je siromah koji živi u nedužnosti nego čovjek opakih usana i k tomu bezuman.</li>
      <li>Revnost bez razboritosti nije dobra, i tko brzo hoda, spotiče se.</li>
      <li>Ludost čovjeku kvari život, a srce mu se ljuti na Jahvu!</li>
      <li>Bogatstvo pribavlja mnoge prijatelje, a siromaha i njegov prijatelj ostavlja.</li>
      <li>Lažljiv svjekok ne ostaje bez kazne, i tko širi laži, neće uteći.</li>
      <li>Mnogi laskaju licu odličnikovu i svatko je prijatelj čovjeku darežljivu.</li>
      <li>Na siromaha mrze sva braća njegova, još više se udaljuju od njega prijatelji njegovi: on hlepi za dobrim riječima, ali ih ne nalazi!</li>
      <li>Tko stječe razboritost, ljubi sebe, a tko čuva razum, nalazi sreću.</li>
      <li>Lažljiv svjedok ne ostaje bez kazne, i tko širi laži, propada.</li>
      <li>Ne dolikuje bezumnomu živjeti raskošno, a još manje sluzi vlast nad knezovima.</li>
      <li>Um čovjeka usteže od srdžbe, a čast mu je oprostiti krivicu.</li>
      <li>Kraljev je gnjev kao rika lavlja, a njegova milost kao rosa bilju.</li>
      <li>Nesreća je ocu svojemu bezuman sin, i neprestano prokišnjavanje svađe su ženine.</li>
      <li>Kuća se i bogatstvo baštine od otaca, a od Jahve je žena razumna.</li>
      <li>Lijenost navlači čovjeku dubok san i nemarna duša gladuje.</li>
      <li>Tko se drži zapovijedi, čuva život svoj, a tko ne pazi putove svoje, umire.</li>
      <li>Jahvi pozaima tko je siromahu milostiv, i on će mu platiti dobročinstvo.</li>
      <li>Kažnjavaj sina svoga dok ima nade, ali ne idi za tim da ga ubiješ.</li>
      <li>Tko je jarostan, plaća globu, i kad ga štediš, samo uvećavaš njegov gnjev.</li>
      <li>Slušaj savjet i primaj pouku, kako bi naposljetku postao mudar.</li>
      <li>Mnogo je namisli u srcu čovječjem, ali što Jahve naumi, to i bude.</li>
      <li>Dražest je čovjekova u dobroti njegovoj, i bolji je siromah od lažljivca.</li>
      <li>Strah Gospodnji daje život, i tko se njime ispuni, zlo ga ne pohodi.</li>
      <li>Lijenčina umače ruku u zdjelu, ali je ustima svojim ne prinosi.</li>
      <li>Udari podsmjehivača, i lud se opameti; ukori razumnog, i shvatit će znanje.</li>
      <li>Sin je sramotan i pokvaren tko zlostavlja oca i odgoni majku.</li>
      <li>Prestani, sine moj, slušati naputke koji odvode od riječi spoznaje!</li>
      <li>Nevaljao se svjedok podruguje pravdi i usta opakih gutaju nepravdu.</li>
      <li>Pripravljene su kazne podsmjevačima i udarci za leđa bezumnika.</li>
    </ol>
  </li>
  <li>
    <ol>
      <li>Vino je podsmjevač, žestoko piće bukač, i tko se njima odaje neće steći mudrosti.</li>
      <li>Kraljev je gnjev kao rika lavlja: tko ga izaziva, griješi protiv sebe samog.</li>
      <li>Čast je čovjeku ustegnuti se od raspre, a tko je bezuman počinje svađu.</li>
      <li>Lijenčina u jesen ne ore: u doba žetve on traži, i ništa nema.</li>
      <li>Savjet je u srcu čovječjem voda duboka i razuman će je čovjek iscrpsti.</li>
      <li>Mnogi se naziva dobrim čovjekom, ali tko će naći vjerna čovjeka?</li>
      <li>Pravednik hodi u bezazlenosti svojoj: blago sinovima njegovim poslije njega!</li>
      <li>Kralj koji sjedi na stolici sudačkoj istražuje svako zlo svojim očima.</li>
      <li>Tko može reći: "Očistih srce svoje, oprah se od grijeha svoga?"</li>
      <li>Dvojaki utezi i dvojaka mjera mrski su Jahvi podjednako.</li>
      <li>I dijete se poznaje po onome što čini, je li čisto i pravedno djelo njegovo.</li>
      <li>I uho koje čuje i oko koje vidi, oboje je Jahve načinio.</li>
      <li>Ne ljubi sna, da ne osiromašiš; otvori oči svoje i nasitit ćeš se kruha.</li>
      <li>"Loše, loše", govori kupac, a kad ode, hvali se dobrom kupovinom.</li>
      <li>Ima zlata i mnogih bisera, ali su mudre usne najdragocjeniji nakit.</li>
      <li>Uzmi haljinu onomu tko je jamčio za drugoga; oplijeni njega umjesto tuđinca.</li>
      <li>Sladak je čovjeku kruh prijevare, ali mu se usta poslije napune pijeskom.</li>
      <li>Naumi se provode savjetom: zato dobro razmisli pa vodi boj!</li>
      <li>Tko okolo kleveće, otkriva tajne: zato se ne miješaj s onim komu su usne uvijek otvorene.</li>
      <li>Tko kune oca svoga i majku svoju svjetiljka mu se gasi usred tmine.</li>
      <li>Od početka brzo stečeno imanje na koncu nije blagoslovljeno.</li>
      <li>Nemoj govoriti: "Osvetit ću se za zlo"; čekaj Jahvu, i on će te spasiti.</li>
      <li>Mrski su Jahvi dvojaki utezi, i kriva mjera ne valja.</li>
      <li>Od Jahve su koraci čovječji, i kako da čovjek razumije svoj put?</li>
      <li>Zamka je čovjeku nesmotreno reći: "Ovo je sveto", a poslije promišljati što je zavjetovao.</li>
      <li>Mudar kralj umije izlučiti opake i stavlja ih pod točkove.</li>
      <li>Svjetiljka je Gospodnja duh čovječji: ona istražuje sve do dna utrobe.</li>
      <li>Dobrota i vjernost čuvaju kralja, jer dobrotom utvrđuje prijestol svoj.</li>
      <li>Ljepota je mladićima njihova snaga, a starcima je ures sijeda kosa.</li>
      <li>Krvave masnice očiste zlo i udarci pročiste odaje utrobe.</li>
    </ol>
  </li>
  <li>
    <ol>
      <li>Kraljevo je srce u ruci Jahve kao voda tekućica; vodi ga kuda god hoće.</li>
      <li>Svaki je put čovjeku pravedan u vlastitim očima, a Jahve ispituje srca.</li>
      <li>Da se vrši pravda i čini pravo, draže je Jahvi nego žrtva.</li>
      <li>Ponosite oči i oholo srce i svjetiljka opakih - to je grijeh.</li>
      <li>Namisli marljivoga samo su na korist, a nagloga samo na siromaštvo.</li>
      <li>Blago stečeno jezikom lažljivim nestalna je ispraznost onih koji traže smrt.</li>
      <li>Opake će odnijeti nasilje njihovo jer ne žele činiti pravice.</li>
      <li>Zapleten je put zločinca, a pravo je djelo čista čovjeka.</li>
      <li>Bolje je živjeti pod rubom krova nego u zajedničkoj kući sa ženom svadljivom.</li>
      <li>Duša opakoga želi zlo: u njega nema samilosti ni za bližnjega.</li>
      <li>Kad se podsmjevač kazni, neiskusan postaje mudar, a mudri iz pouke crpe znanje.</li>
      <li>Na kuću opakoga pazi Svepravedni i opake strovaljuje u nesreću.</li>
      <li>Tko zatvori uho svoje pred vikom siromaha, i sam će vikati, ali ga neće nitko uslišati.</li>
      <li>Potajan dar utišava srdžbu, a poklon ispod ruke i žestoku jarost.</li>
      <li>Sud pravičan radost je pravedniku a užas zločincima.</li>
      <li>Čovjek koji skreće s puta razbora počivat će u zboru mrtvačkom.</li>
      <li>Tko ljubi veselje, postaje siromah, i tko ljubi vino i mirisno ulje, ne obogati se.</li>
      <li>Opak čovjek otkup je za pravednika, i bezbožnik stupa na mjesto pravednog.</li>
      <li>Bolje je živjeti u pustinji nego sa ženom svadljivom i gnjevljivom.</li>
      <li>Krasno je blago i ulje u stanu mudroga, a bezuman ih čovjek rasipa.</li>
      <li>Tko teži za pravdom i dobrohotnošću, nalazi život i čast.</li>
      <li>Mudrac nadvladava i grad pun ratnika i krši silu u koju su se uzdali.</li>
      <li>Tko čuva usta i jezik svoj, čuva sebe od nevolje.</li>
      <li>Drzovitom i oholici ime je "podsmjevač"; on sve radi s prekomjernom drskošću.</li>
      <li>Lijenčinu ubija želja njegova jer mu ruke bježe od posla.</li>
      <li>Opak po cio dan živo želi, a pravednik daje i ne škrtari.</li>
      <li>Mrska je žrtva opakih, osobito kad se požudno prinosi.</li>
      <li>Lažljiv svjedok propada, a čovjek koji sluša, opet će govoriti.</li>
      <li>Opaki pokazuju drsko lice, a poštenjak učvršćuje put svoj.</li>
      <li>Nema mudrosti i nema razuma i nema savjeta protiv Jahve.</li>
      <li>Konj se oprema za dan boja, ali Jahve daje pobjedu.</li>
    </ol>
  </li>
  <li>
    <ol>
      <li>Dobro je ime bolje od velika bogatstva,  i bolja je naklonost od srebra i zlata.</li>
      <li>Bogataš se i siromah sreću: obojicu ih Jahve stvori.</li>
      <li>Pametan čovjek vidi zlo i skrije se, a glupaci idu bezbrižno i trpe kaznu.</li>
      <li>Nagrada je poniznosti strah Gospodnji, bogatstvo, čast i život.</li>
      <li>Trnje i zamke su na putu varalici: tko čuva život svoj, daleko je od oboga.</li>
      <li>Upućuj dijete prema njegovu putu, pa kad i ostari, neće odstupiti od njega.</li>
      <li>Bogataš vlada nad siromasima, a dužnik je sluga vjerovniku.</li>
      <li>Tko sije nepravdu, žanje nesreću, i šiba njegova gnjeva udarit će njega samog.</li>
      <li>Milostivo se oko blagoslivlje, jer daje od svog kruha siromahu.</li>
      <li>Otjeraj podsmjevača i prestat će svađe i nestat će nesloga i pogrda.</li>
      <li>Jahve ljubi čisto srce, i tko je ljubeznih usana, kralj mu je prijatelj.</li>
      <li>Pogled Jahvin čuva znanje, Jahve pomućuje riječi bezbožnika.</li>
      <li>Lijenčina veli: "Lav je vani, nasred trga poginuo bih."</li>
      <li>Duboka jama usta su preljubnice, i na koga se Jahve srdi, pada onamo.</li>
      <li>Ludost prianja uza srce djetinje: šiba pouke otklanja je od njega.</li>
      <li>Tko tlači siromaha, taj mu koristi; tko daje bogatašu, samo mu šteti.</li>
      <li>Riječi mudraca: Prigni uho svoje i čuj riječi moje i upravi svoje srce mojem znanju,</li>
      <li>jer milina je ako ih čuvaš u nutrini svojoj, i kad ti budu sve spremne na usnama tvojim.</li>
      <li>Da bi uzdanje tvoje bilo u Jahvi, upućujem danas i tebe.</li>
      <li>Napisah ti trideset što savjeta što pouka</li>
      <li>da te poučim riječima istine, da uzmogneš pouzdanim riječima odgovoriti onomu tko te zapita.</li>
      <li>Nemoj pljačkati siromaha zato što je siromah i ne gazi ubogoga na sudu.</li>
      <li>Jer će Jahve parbiti parbu njihovu i otet će život onima koji ga njima otimlju.</li>
      <li>Ne druži se sa srditim i ne idi s čovjekom jedljivim</li>
      <li>da se ne bi privikao na staze njegove i namjestio zamku duši svojoj.</li>
      <li>Ne budi među onima koji daju ruku, koji jamče za dugove:</li>
      <li>ako nemaš čime nadoknaditi, zašto da ti oduzmu i postelju ispod tebe?</li>
      <li>Ne pomiči prastare međe koju su postavili oci tvoji.</li>
      <li>Jesi li vidio čovjeka vična poslu svom: takav ima pristup kraljevima i ne služi prostacima.</li>
    </ol>
  </li>
  <li>
    <ol>
      <li>Kad sjedneš blagovati s moćnikom. dobro pazi što je pred tobom;</li>
      <li>stavljaš nož sebi pod grlo ako si proždrljivac;</li>
      <li>ne poželi slastica njegovih jer su jelo prijevarno.</li>
      <li>Ne trudi se stjecati bogatstvo; okani se takve misli;</li>
      <li>usmjeriš li oči prema njemu, njega već nema jer načini sebi krila kao orao i odleti u nebo.</li>
      <li>Ne jedi jela zavidnikova, ne čezni za slasticama njegovim,</li>
      <li>jer on je onakav kako u sebi misli: "Jedi i pij", veli ti, ali mu srce nije s tobom.</li>
      <li>Zalogaj koji si pojeo izbljuvat ćeš, uzalud ćeš prosut' svoje ljupke riječi.</li>
      <li>Pred bezumnikom nemoj govoriti jer prezire tvoje umne riječi.</li>
      <li>Ne pomiči prastare međe i ne prodiri u polje siročadi,</li>
      <li>jer je moćan njihov osvetnik: branit će njihovo pravo protiv tebe.</li>
      <li>Obrati pouci srce svoje i uho svoje riječima mudrim.</li>
      <li>Ne uskraćuj djetetu opomene, jer, udariš li ga šibom, neće umrijeti:</li>
      <li>biješ ga šibom, ali mu dušu iz Podzemlja izbavljaš.</li>
      <li>Sine moj, kad ti je mudro srce, i ja se od srca veselim;</li>
      <li>i kliče sva nutrina moja kad ti usne govore što je pravo.</li>
      <li>Neka ti srce ne zavidi grešnicima, nego neka ti uvijek bude u strahu Gospodnjem,</li>
      <li>jer imat ćeš budućnost i tvoja nada neće propasti.</li>
      <li>Slušaj, sine moj, i mudar budi i ravnim putem vodi srce svoje.</li>
      <li>Ne druži se s vinopijama ni sa žderačima mesa,</li>
      <li>jer pijanica i izjelica osiromaše i pospanac se oblači u krpe.</li>
      <li>Slušaj svoga oca, svoga roditelja, i ne prezri majku kad ostari.</li>
      <li>Pribavi istinu i ne prodaji je, steci mudrost, pouku i razbor.</li>
      <li>Radovat će se otac pravednikov, i roditelj će se mudroga veseliti.</li>
      <li>Neka se veseli otac tvoj i majka tvoja, i neka se raduje roditeljka tvoja.</li>
      <li>Daj mi, sine moj, srce svoje, i neka oči tvoje raduju putovi moji.</li>
      <li>Jer bludnica je jama duboka i tuđinka tijesan zdenac.</li>
      <li>Ona i vreba u zasjedi kao lupež i uvećava broj bezbožnika među ljudima.</li>
      <li>Komu: ah? komu: jao? komu: svađe? komu: uzdasi? komu: rane nizašto? komu: zamućene oči?</li>
      <li>Onima što kasno sjede kod vina, koji su došli kušati vino začinjeno.</li>
      <li>Ne gledaj na vino kad rujno iskri, kad se u čaši svjetlucavo prelijeva: pije se tako glatko,</li>
      <li>a na kraju ujeda kao zmija i žaca kao guja ljutica.</li>
      <li>Oči će ti gledati tlapnje i srce govoriti ludosti.</li>
      <li>I bit će ti kao da ležiš na pučini morskoj ili kao da ležiš navrh jarbola.</li>
      <li>"Izbiše me, ali me ne zabolje; istukoše me, ali ne osjetih; kad se otrijeznim, još ću tražiti."</li>
    </ol>
  </li>
  <li>
    <ol>
      <li>Ne zavidi opakim ljudima niti želi da budeš s njima.</li>
      <li>Jer im srce smišlja nasilje i usne govore o nedjelu.</li>
      <li>Mudrošću se zida kuća i razborom utvrđuje,</li>
      <li>i po znanju se pune klijeti svakim blagom dragocjenim i ljupkim.</li>
      <li>Bolji je mudar od jakoga i čovjek razuman od silne ljudine.</li>
      <li>Jer s promišljanjem se ide u boj i pobjeda je u mnoštvu savjetnika.</li>
      <li>Previsoka je bezumnomu mudrost: zato na sudu ne otvara usta svojih!</li>
      <li>Tko smišlja zlo zove se učitelj podmukli.</li>
      <li>Ludost samo grijeh snuje, i podrugljivac je mrzak ljudima.</li>
      <li>Kloneš li u dan bijede, bijedna je tvoja snaga.</li>
      <li>Izbavi one koje vode u smrt; i spasavaj one koji posrćući idu na stratište.</li>
      <li>Ako kažeš: "Nismo za to znali", ne razumije li onaj koji ispituje srca? I ne znade li onaj koji ti čuva dušu? I ne plaća li on svakomu po njegovim djelima?</li>
      <li>Jedi med, sine moj, jer je dobar, i saće je slatko nepcu tvome.</li>
      <li>Takva je, znaj, i mudrost tvojoj duši: ako je nađeš, našao si budućnost i nada tvoja neće propasti.</li>
      <li>Ne postavljaj, opaki, zasjede stanu pravednikovu, ne čini nasilja boravištu njegovu;</li>
      <li>jer padne li pravednik i sedam puta, on ustaje, a opaki propadaju u nesreći.</li>
      <li>Ne veseli se kad padne neprijatelj tvoj i ne kliči srcem kada on posrće,</li>
      <li>da ne bi vidio Jahve i za zlo uzeo i obratio srdžbu svoju od njega.</li>
      <li>Nemoj se srditi zbog zločinaca, nemoj zavidjeti opakima,</li>
      <li>jer zao čovjek nema budućnosti, svjetiljka opakih gasi se.</li>
      <li>Boj se Jahve, sine moj, i kralja: i ne buni se ni protiv jednoga ni protiv drugoga.</li>
      <li>Jer iznenada provaljuje nesreća njihova i tko zna kad će doći propast njihova.</li>
      <li>I ovo je od mudraca: Ne valja biti pristran na sudu.</li>
      <li>Tko opakomu veli: "Pravedan si", proklinju ga narodi i kunu puci;</li>
      <li>a oni koji ga ukore nalaze zadovoljstvo, i na njih dolazi blagoslov sreće.</li>
      <li>U usta ljubi tko odgovara pošteno.</li>
      <li>Svrši svoj posao vani i uredi svoje polje, potom i kuću svoju zidaj.</li>
      <li>Ne svjedoči lažno na bližnjega svoga: zar ćeš varati usnama svojim?</li>
      <li>Ne reci: "Kako je on meni učinio, tako ću i ja njemu; platit ću tom čovjeku po djelu njegovu!"</li>
      <li>Prolazio sam mimo polje nekog lijenčine i mimo vinograd nekog luđaka,</li>
      <li>i gle, sve bijaše zaraslo u koprive, i sve pokrio čkalj, i kamena ograda porušena.</li>
      <li>Vidjeh to i pohranih u srcu, promotrih i uzeh pouku:</li>
      <li>"Još malo odspavaj, još malo odrijemaj, još malo podvij ruke za počinak,</li>
      <li>i doći će tvoje siromaštvo kao skitač i oskudica kao oružanik!"</li>
    </ol>
  </li>
  <li>
    <ol>
      <li>I ovo su mudre izreke Salomonove; sabrali ih ljudi Ezekije, kralja judejskog.</li>
      <li>Slava je Božja sakrivati stvar, a slava kraljevska istraživati je.</li>
      <li>Neistražljivo je nebo u visinu, zemlja u dubinu i srce kraljevsko.</li>
      <li>Ukloni trosku od srebra, i uspjet će posao zlataru.</li>
      <li>Ukloni opakoga ispred kralja, i utvrdit će se pravicom prijestol njegov.</li>
      <li>Ne veličaj se pred kraljem i ne sjedaj na mjesto velikaško,</li>
      <li>jer je bolje da ti se kaže: "Popni se gore" nego da te ponize pred odličnikom.</li>
      <li>Što su ti oči vidjele ne iznosi prebrzo na raspru; jer što ćeš učiniti na koncu kad te opovrgne bližnji tvoj?</li>
      <li>Kad si u parbi s bližnjim svojim, ne otkrivaj tuđe tajne,</li>
      <li>da te ne izgrdi tko čuje i da ti se kleveta ne vrati.</li>
      <li>Riječi kazane u pravo vrijeme zlatne su jabuke u srebrnim posudama.</li>
      <li>Mudrac koji kori uhu je poslušnu zlatan prsten i ogrlica od tanka zlata.</li>
      <li>Vjeran je glasnik onomu tko ga šalje kao ledena studen u doba žetve: on krijepi dušu svoga gospodara.</li>
      <li>Tko se diči lažljivim darom, on je kao oblak i vjetar bez kiše.</li>
      <li>Strpljivošću se ublažava sudac, mek jezik i kosti lomi.</li>
      <li>Kad naiđeš na med, jedi umjereno, kako se ne bi prejeo i pojedeno izbljuvao.</li>
      <li>Rijetko zalazi u kuću bližnjega svoga, da te se ne zasiti i ne zamrzi na te.</li>
      <li>Čovjek koji svjedoči lažno na bližnjega svoga on je kao bojni malj i mač i oštra strijela.</li>
      <li>Uzdanje u bezbožnika na dan nevolje - krnjav je zub i noga klecava.</li>
      <li>Kao onaj koji skida haljinu u zimski dan ili ocat lije na ranu, takav je onaj tko pjeva pjesmu turobnu srcu.</li>
      <li>Ako je gladan neprijatelj tvoj, nahrani ga kruhom, i ako je žedan, napoji ga vodom.</li>
      <li>Jer mu zgrćeš ugljevlje na glavu i Jahve će ti platiti.</li>
      <li>Sjeverni vjetar donosi dažd, a himben jezik srdito lice.</li>
      <li>Bolje je stanovati pod rubom krova nego u zajedničkoj kući sa ženom svadljivom.</li>
      <li>Kao studena voda žednu grlu, takva je dobra vijest iz zemlje daleke.</li>
      <li>Kao zatrpan izvor i vrelo zamućeno, takav je pravednik koji kleca pred opakim.</li>
      <li>Jesti mnogo meda nije dobro niti tražiti pretjerane časti.</li>
      <li>Grad razvaljen i bez zidova - takav je čovjek koji nema vlasti nad sobom.</li>
    </ol>
  </li>
  <li>
    <ol>
      <li>Kao snijeg ljeti ili kiša o žetvi, tako pristaju počasti bezumnomu.</li>
      <li>Kao vrabac kad prhne i lastavica kad odleti, tako se i bezrazložna kletva ne ispunja.</li>
      <li>Bič konju, uzda magarcu, a šiba leđima bezumnika.</li>
      <li>Ne odgovaraj bezumniku po njegovoj ludosti, da mu i sam ne postaneš jednak.</li>
      <li>Odgovori bezumniku po ludosti njegovoj, da se ne bi učinio sam sebi mudar.</li>
      <li>Odsijeca noge sebi i gorčinu pije tko po bezumnom poruke šalje.</li>
      <li>Klecava bedra u hromoga - mudra je izreka u ustima bezumničkim.</li>
      <li>Kamen za praćku vezuje tko bezumnom iskazuje čast.</li>
      <li>Trnovita grana u ruci pijanice: mudra izreka u ustima bezumnika.</li>
      <li>Strijelac koji ranjava sve prolaznike: takav je onaj tko unajmljuje bezumnika.</li>
      <li>Bezumnik se vraća svojoj ludosti kao što se pas vraća na svoju bljuvotinu.</li>
      <li>Vidiš li čovjeka koji se sam sebi mudrim čini? Znaj, i od bezumnika ima više nade nego od njega!</li>
      <li>Lijenčina veli: "Zvijer je na putu, i lav je na ulicama."</li>
      <li>Kao što se vrata okreću na stožerima svojim, tako i lijenčina na postelji svojoj.</li>
      <li>Lijenčina umače ruku u zdjelu, ali je ne može prinijeti ustima.</li>
      <li>Lijenčina se čini sebi mudrijim od sedmorice koji umno odgovaraju.</li>
      <li>Psa za uši hvata tko se, u prolazu, umiješa u raspru koja ga se ne tiče.</li>
      <li>Kao bjesomučnik koji baca zublje, strelice i sije smrt,</li>
      <li>takav je čovjek koji vara bližnjega svoga i veli: "Samo se našalih."</li>
      <li>Kad nestane drva, oganj se gasi, i kad više nema klevetnika, prestaje svađa.</li>
      <li>Ugljen je za žeravnicu i drvo za oganj, a svadljivac da raspaljuje svađu.</li>
      <li>Klevetnikove su riječi kao slastice: spuštaju se u dno utrobe.</li>
      <li>Srebrna gleđa preko zemljana suđa: laskave usne i opako srce.</li>
      <li>Mrzitelj hini usnama svojim, a u sebi nosi prijevaru;</li>
      <li>ne vjeruj mu kad ljupkim glasom govori, jer u srcu mu je sedam grdila;</li>
      <li>ako himbom skriva mržnju, njegova će se opačina otkriti na zboru.</li>
      <li>Tko jamu kopa, sam u nju pada, i tko kamen valja, na njega se prevaljuje.</li>
      <li>Lažljiv jezik mrzi svoje žrtve, laskava usta propast spremaju.</li>
    </ol>
  </li>
  <li>
    <ol>
      <li>Ne hvali se danom sutrašnjim jer ne znaš što danas može donijeti.</li>
      <li>Neka te hvali drugi, a ne tvoja usta, tuđinac, a ne tvoje usne.</li>
      <li>Težak je kamen i pijesak je težak, ali je od obojega teži bezumnikov bijes.</li>
      <li>Jarost je okrutna i srdžba žestoka a tko će odoljeti ljubomoru?</li>
      <li>Bolji je javni ukor nego lažna ljubav.</li>
      <li>Čestiti su udarci prijateljevi, a lažni poljupci neprijateljevi.</li>
      <li>Sito grlo prezire i med samotok, a gladnu je i sve gorko - slatko.</li>
      <li>Kao ptica daleko od gnijezda svog, takav je čovjek daleko od svojeg zavičaja.</li>
      <li>Kao što ulje i kad vesele srce, tako i slatkoća prijateljstva tješi dušu.</li>
      <li>Ne ostavljaj prijatelja svoga ni prijatelja očeva i ne dolazi u kuću bratovu kad si u nesreći; bolji je susjed blizu nego brat daleko.</li>
      <li>Budi mudar, sine moj, i obraduj mi srce da mogu odgovoriti onome koji me grdi.</li>
      <li>Pametan čovjek opazi zlo i skrije se, a glupaci idu bezbrižno i trpe kaznu.</li>
      <li>Uzmi haljinu onomu tko je jamčio za drugoga i oplijeni ga mjesto tuđinca.</li>
      <li>Tko pozdravlja svoga prijatelja naglas, a rano ujutro, prima mu se blagoslov za kletvu.</li>
      <li>Streha što prokišnjava za žestoke kiše i svadljiva žena - jedno su te isto.</li>
      <li>Tko nju zaustavlja, zaustavlja vjetar i desnicom hvata ulje.</li>
      <li>Željezo se željezom oštri i čovjek oštri jedan drugoga.</li>
      <li>Tko čuva smokvu, jede od njena ploda, i tko čuva svoga gospodara, poštiva se.</li>
      <li>Kao što se u vodi različito odražava lice od lica, tako i u srcu čovjek od čovjeka.</li>
      <li>Carstvo Smrti i Propast ne mogu se zasititi, tako ni oči čovječje.</li>
      <li>Taljika je za srebro i peć za zlato, a čovjek se poznaje po ustima koja ga hvale.</li>
      <li>Da bezumnika stučeš tučkom u stupi, ne bi ga ostavila ludost njegova.</li>
      <li>Brižno pazi na stoku svoju i srcem se brini o stadima,</li>
      <li>jer blago ne traje dovijeka; i baštini li se kruna od koljena do koljena?</li>
      <li>Kad trava nikne i zelen se pokaže i bilje se kupi planinsko,</li>
      <li>tad su ti janjci za odijelo i jarci za kupovinu polja;</li>
      <li>tad imaš izobilje kozjega mlijeka sebi za jelo, i za hranu kući svojoj i za prehranu sluškinjama svojim.</li>
    </ol>
  </li>
  <li>
    <ol>
      <li>Opaki bježe i kad ih nitko ne progoni,  a pravednici su neustrašivi kao mladi lav.</li>
      <li>Kad se u zemlji griješi, mnogi su joj knezovi, a s čovjekom razumnim i umnim uprava je postojana.</li>
      <li>Čovjek opak koji tlači ubogoga - kiša je razorna poslije koje kruha nema.</li>
      <li>Koji zapuštaju Zakon, veličaju opake, a koji se drže Zakona, protive im se.</li>
      <li>Zli ljudi ne razumiju pravice, a koji traže Jahvu, razumiju sve.</li>
      <li>Bolji je siromah koji živi bezazleno nego bogataš koji kroči krivim putem.</li>
      <li>Tko se drži Zakona, razuman je sin, a tko se druži s izbjeglicama, sramoti oca svoga.</li>
      <li>Tko umnožava bogatstvo svoje lihvom i pridom, skuplja ga onomu tko je milostiv ubogima.</li>
      <li>Tko uklanja uho svoje da ne sluša Zakona, i molitva je njegova mrska.</li>
      <li>Tko zavodi poštene na put zao, past će u jamu svoju, a pošteni će baštiniti sreću.</li>
      <li>Bogat se čovjek čini sebi mudrim, ali će ga razuman siromah raskrinkati.</li>
      <li>Velika je slava kad se raduju pravednici, a kad se dižu opaki, ljudi se kriju.</li>
      <li>Tko skriva svoje grijehe, nema sreće, a tko ih ispovijeda i odriče ih se, milost nalazi.</li>
      <li>Blago čovjeku uvijek bojaznu, jer čovjek okorjela srca zapada u nesreću.</li>
      <li>Lav koji riče i gladan medvjed: takav je opak vladalac siromašnu narodu.</li>
      <li>Nerazuman knez čini mnoga nasilja, a koji mrzi lakomost, dugo živi.</li>
      <li>Onaj koga tišti krvna krivica, do groba bježi: ne zaustavljajte ga.</li>
      <li>Spasava se tko živi pravedno, tko se koleba između dva puta, propada na jednom od njih.</li>
      <li>Tko obrađuje svoju zemlju, nasitit će se kruha, a tko trči za tlapnjama, nasitit će se siromaštva.</li>
      <li>Čestit čovjek stječe blagoslov, a tko hrli za bogatstvom, ne ostaje bez kazne.</li>
      <li>Ne valja biti pristran na sudu, jer i za zalogaj kruha čovjek čini zlo.</li>
      <li>Pohlepnik hrli za bogatstvom, a ne zna da će ga stići oskudica.</li>
      <li>Tko kori čovjeka, nalazi poslije veću milost nego onaj koji laska jezikom.</li>
      <li>Tko pljačka oca svoga i majku svoju i veli: "Nije grijeh", drug je razbojniku.</li>
      <li>Lakomac zameće svađu, a tko se uzda u Jahvu, uspjet će.</li>
      <li>Bezuman je tko se uzda u svoje srce, a spasava se tko živi mudro.</li>
      <li>Tko daje siromahu, ne trpi oskudicu; a tko odvraća oči svoje, bit će proklet.</li>
      <li>Kad se dižu opaki, ljudi se kriju, a kad propadaju, tad se množe pravednici.</li>
    </ol>
  </li>
  <li>
    <ol>
      <li>Čovjek koji, po opomeni, ostaje tvrdoglav,  u tren će se slomiti, i neće mu biti spasa.</li>
      <li>Narod se veseli kad se množe pravednici, a puk uzdiše kad zavlada opaki.</li>
      <li>Čovjek koji ljubi mudrost, veseli oca svoga, a koji se druži s bludnicama, rasipa imetak.</li>
      <li>Kralj pravicom održava državu, a ruši je čovjek koji nameće daće.</li>
      <li>Čovjek koji laska bližnjemu svome razapinje mrežu stopama njegovim.</li>
      <li>U grijehu je zamka zlu čovjeku, a pravednik likuje i veseli se.</li>
      <li>Pravednik razumije pravo malenih, a opaki ne shvaća spoznaju.</li>
      <li>Podsmjevači uzbunjuju grad, a mudri stišavaju srdžbu.</li>
      <li>Kad se mudrac parbi s bezumnikom, il' se srdio, il' se smijao, svejednako mira nema.</li>
      <li>Krvopije mrze poštenoga, a pravednici mu se za život brinu.</li>
      <li>Bezumnik izlijeva sav svoj gnjev, a mudrac susteže svoju srdžbu.</li>
      <li>Ako vladalac posluša riječ lažljivu, sve mu sluge postaju opake.</li>
      <li>Siromah se i gulikoža susreću: Jahve obojici prosvjetljuje oči.</li>
      <li>Kralj koji sudi siromasima po istini ima prijesto čvrst dovijeka.</li>
      <li>Šiba i ukor podaruju mudrost, a razuzdan mladić sramoti majku svoju.</li>
      <li>Kad se množe opaki, množi se i grijeh, ali pravednici promatraju propast njihovu.</li>
      <li>Ukori sina svoga, i zadovoljit će te i dati radost duši tvojoj.</li>
      <li>Kad objave nema, narod se razuzda, a blago onome tko se drži Zakona!</li>
      <li>Samim se riječima sluga ne popravlja, jer se ne pokorava iako umom shvaća.</li>
      <li>Jesi li vidio čovjeka brza na riječima? I bezumnik ima više nade nego on.</li>
      <li>Tko mazi slugu svoga od djetinjstva bit će mu poslije neposlušan.</li>
      <li>Gnjevljiv čovjek zameće svađu, a naprasit čovjek počini mnoge grijehe.</li>
      <li>Oholost ponizuje čovjeka, a ponizan duhom postiže časti.</li>
      <li>Tko s lupežom plijen dijeli, mrzi sebe samog: čuje proklinjanje i ništa ne otkriva.</li>
      <li>Strah čovjeku postavlja zamku, a tko se uzda u Jahvu, nalazi okrilje.</li>
      <li>Mnogi traže milost vladaočevu, ali Jahve dijeli pravdu svakome.</li>
      <li>Nepravednik je mrzak pravednicima, a pravednik je mrzak opakima.</li>
    </ol>
  </li>
  <li>
    <ol>
      <li>Riječi Agura, sina Jakeova, iz Mase; proročanstvo njegovo  za Itiela, za Itiela i Ukala.</li>
      <li>Da, preglup sam da bih bio čovjek i nemam razbora čovječjeg.</li>
      <li>Ne stekoh mudrosti i ne poznajem znanosti svetih!</li>
      <li>Tko uzađe na nebo i siđe? Tko uhvati vjetar u šake svoje? Tko sabra vode u plašt svoj? Tko postavi krajeve zemaljske? Kako se zove i kako mu se zove sin? Znaš li?</li>
      <li>Svaka je Božja riječ prokušana, štit onima koji se u nj uzdaju.</li>
      <li>Ne dodaji ništa njegovim riječima, da te ne prekori i ne smatra lažljivim.</li>
      <li>Za dvoje te molim, ne uskrati mi, dok ne umrem:</li>
      <li>udalji od mene licemjernu i lažnu riječ; ne daj mi siromaštva ni bogatstva: hrani me kruhom mojim dostatnim;</li>
      <li>inače bih, presitivši se, zatajio tebe i rekao: "Tko je Jahve?" Ili bih, osiromašivši, krao i oskvrnio ime Boga svojega.</li>
      <li>Ne klevetaj sluge gospodaru njegovu, jer bi te mogao kleti i ti morao okajati.</li>
      <li>Ima izrod koji kune oca svoga i ne blagoslivlje majke svoje!</li>
      <li>Izrod koji za se misli da je čist, a od kala svojeg nije opran!</li>
      <li>Izrod uznositih očiju koji visoko diže svoje trepavice!</li>
      <li>Izrod komu su zubi mačevi i očnjaci noževi da proždiru nesretnike na zemlji i siromahe među ljudima!</li>
      <li>Pijavica ima dvije kćeri: "Daj! Daj!" Postoje tri stvari nezasitne i četiri koje ne kažu: "Dosta!"</li>
      <li>Carstvo smrti, jalova utroba, zemlja nikad gasna vode i vatra koja nikad ne kaže: "Dosta!"</li>
      <li>Oko koje se ruga ocu i odriče posluh majci iskljuvat će potočni gavrani i izjesti mladi orlovi.</li>
      <li>Troje mi je nedokučivo, a četvrto ne razumijem:</li>
      <li>put orlov po nebu, put zmijin po stijeni, put lađin posred mora i put muškarčev djevojci.</li>
      <li>Takav je put preljubnice: najede se, obriše usta i veli: "Nisam sagriješila."</li>
      <li>Od troga se zemlja ljulja, a četvrtoga ne može podnijeti:</li>
      <li>od roba kad postane kralj i kad se prostak kruha nasiti,</li>
      <li>od puštenice kad se uda i sluškinje kad istisne svoju gospodaricu.</li>
      <li>Četvero je maleno na zemlji, ali mudrije od mudraca:</li>
      <li>mravi, nejaki stvorovi, koji sebi ljeti spremaju hranu;</li>
      <li>jazavci, stvorovi bez moći, što u stijeni grade sebi stan;</li>
      <li>skakavci, koji nemaju kralja, a svi idu u poretku;</li>
      <li>gušter, što se rukama hvata, a prodire u kraljevske palače.</li>
      <li>Troje ima lijep korak, a četvero lijepo hodi:</li>
      <li>lav, junak među zvijerima, koji ni pred kim ne uzmiče;</li>
      <li>pijetao što se odvažno šeće među kokošima; jarac koji vodi stado; i kralj sa svojom vojskom.</li>
      <li>Ako si ludovao oholeći se ili to svjesno činio, stavi ruku na usta.</li>
      <li>Kad se mlijeko metÄe, izlazi maslac; kad se nos pritisne, poteče krv; kad se srdžba potisne, dobiva se spor.</li>
    </ol>
  </li>
  <li>
    <ol>
      <li>Riječ Lemuela, kralja Mase, kojima ga je učila majka njegova.</li>
      <li>Ne, sine moj! Ne, sine srca mog! Ne, sine zavjeta mojih!</li>
      <li>Ne daj snage svoje ženama ni putova svojih zatiračima kraljeva.</li>
      <li>Nije za kraljeve, Lemuele, ne pristaje kraljevima vino piti, ni glavarima piće opojno,</li>
      <li>da u piću ne zaborave zakona i prevrnu pravo nevoljnicima.</li>
      <li>Dajte žestoko piće onomu koji će propasti i vino čovjeku komu je gorčina u duši:</li>
      <li>on će piti i zaboraviti svoju bijedu i neće se više sjećati svoje nevolje.</li>
      <li>Otvaraj usta svoja za nijemoga i za pravo sviju nesretnika što propadaju.</li>
      <li>Otvaraj usta svoja, sudi pravedno i pribavi pravo siromahu i nevoljniku.</li>
      <li>Tko će naći ženu vrsnu? Više vrijedi ona nego biserje.</li>
      <li>Muževljevo se srce uzda u nju i blagom neće oskudijevati.</li>
      <li>Ona mu čini dobro, a ne zlo, u sve dane vijeka svojeg.</li>
      <li>Pribavlja vunu i lan i vješto radi rukama marnim.</li>
      <li>Ona je kao lađa trgovačka: izdaleka donosi kruh svoj.</li>
      <li>Još za noći ona ustaje, hrani svoje ukućane i određuje posao sluškinjama svojim.</li>
      <li>Opazi li polje, kupi ga; plodom svojih ruku sadi vinograd.</li>
      <li>Opasuje snagom bedra svoja i živo miče rukama.</li>
      <li>Vidi kako joj posao napreduje: noću joj se ne gasi svjetiljka.</li>
      <li>Rukama se maša preslice i prstima drži vreteno.</li>
      <li>Siromahu dlan svoj otvara, ruke pruža nevoljnicima.</li>
      <li>Ne boji se snijega za svoje ukućane, jer sva čeljad ima po dvoje haljine.</li>
      <li>Sama sebi šije pokrivače, odijeva se lanom i purpurom.</li>
      <li>Muž joj je slavan na Vratima, gdje sjedi sa starješinama zemaljskim.</li>
      <li>Platno tka i prodaje ga i pojase daje trgovcu.</li>
      <li>Odjevena je snagom i dostojanstvom, pa se smije danu budućem.</li>
      <li>Svoja usta mudro otvara i pobožan joj je nauk na jeziku.</li>
      <li>Na vladanje pazi ukućana i ne jede kruha besposlice.</li>
      <li>Sinovi njezini podižu se i sretnom je nazivaju, i muž njezin hvali je:</li>
      <li>"Mnoge su žene bile vrsne, ali ti ih sve nadmašuješ."</li>
      <li>Lažna je ljupkost, tašta je ljepota: žena sa strahom Gospodnjim zaslužuje hvalu.</li>
      <li>Plod joj dajte ruku njezinih i neka je na Vratima hvale djela njezina!</li>
    </ol>
  </li>
</ol>