<ol>
  <li>
    <ol>
      <li>Pavao, Silvan i Timotej Crkvi Solunjana u Bogu Ocu našemu i  Gospodinu Isusu Kristu.</li>
      <li>Milost vam i mir od Boga Oca i Gospodina  Isusa Krista!</li>
      <li>Zahvaljivati moramo Bogu uvijek za vas, braćo, kao što  dolikuje jer izvanredno raste vaša vjera i množi se ljubav svakoga  od vas prema drugima,</li>
      <li>tako da se mi sami po crkvama Božjim  vama ponosimo zbog vaše postojanosti i vjere u svim progonstvima  i nevoljama koje podnosite.</li>
      <li>One su najava pravednog Suda Božjega:  da ćete se naći dostojni kraljevstva Božjega za koje i trpite.</li>
      <li>Jer pravo je da Bog vašim mučiteljima mukom,</li>
      <li>a vama, mučenima, zajedno s nama spokojem uzvrati kad se Gospodin Isus objavi  s nama, zajedno s anđelima svoje moći,</li>
      <li>u ognju žarkome  i osveti se onima koji ne poznaju Boga i ne pokoravaju se  evanđelju Gospodina našega Isusa.</li>
      <li>Oni će biti kažnjeni vječnom  propašću, daleko od lica Gospodnjega i od slave njegova veličanstva,</li>
      <li>kada - u onaj Dan - dođe da se proslavi u svojim  svetima i da se prodiči u svima koji povjerovaše. Jer povjerovalo  se svjedočanstvu našemu među vama.</li>
      <li>Zato i molimo uvijek za vas da vas Bog učini dostojnima  poziva i snažno dovede do punine svako vaše nastojanje oko dobra  i djelo vaše vjere</li>
      <li>te da se proslavi ime Gospodina  našega Isusa u vama i vi u njemu - po milosti Boga našega i Gospodina  Isusa Krista.</li>
    </ol>
  </li>
  <li>
    <ol>
      <li>A što se tiče Dolaska Gospodina našega Isusa Krista i našeg  okupljanja oko njega, molimo vas, braćo:</li>
      <li>ne dajte se brzo  pokolebati u svom shvaćanju niti uznemiriti ni nekim duhom, ni  nekom riječju, ni nekim tobože našim pismom, kao da će sad-na  Dan Gospodnji.</li>
      <li>Neka vas nitko ne zavede ni na koji način. Jer ako prije ne dođe onaj otpad i ne otkrije se Čovjek bezakonja, Sin propasti,</li>
      <li>Protivnik, onaj koji uzdiže sebe protiv  svega što se zove Bog ili svetinja, dotle da i u Božji  hram zasjedne gradeći se Bogom...</li>
      <li>Ne sjećate li se, to sam vam govorio dok sam još bio među vama?</li>
      <li>I sada znate  što ga zadržava da bi se pojavio tek u svoje vrijeme.</li>
      <li>Doista, otajstvo bezakonja već je na djelu, samo ima tko da ga sada  zadržava dok ne bude uklonjen.</li>
      <li>Tada će se otkriti Bezakonik.  Njega će Gospodin Isus pogubiti dahom usta i uništiti  pojavkom Dolaska svoga -</li>
      <li>njega koji djelovanjem Sotoninim  dolazi sa svom silom, lažnim znamenjima i čudesima</li>
      <li>i sa svim  nepravednim zavaravanjem onih koji propadaju poradi toga što  ne prihvatiše ljubavi prema istini da bi se spasili.</li>
      <li>I zato  im Bog šalje djelovanje zavodničko da povjeruju laži</li>
      <li>te budu  osuđeni svi koji nisu povjerovali istini, nego su se odlučili  za nepravednost.</li>
      <li>Mi pak moramo uvijek zahvaljivati Bogu za vas, braćo  od Gospodina ljubljena, što vas je od početka odabrao za spasenje, posvećenjem u Duhu i vjerom u istinu.</li>
      <li>Da, na to vas pozva  po našem evanđelju - na posjedovanje slave Gospodina našega Isusa  Krista.</li>
      <li>Stoga braćo, čvrsto stojte i držite se predaja u  kojima ste poučeni bilo našom riječju, bilo pismom.</li>
      <li>A sam  Gospodin naš Isus Krist i Bog, Otac naš, koji nas uzljubi i koji  nam po milosti dade trajno ohrabrenje i dobru nadu,</li>
      <li>neka  ohrabri vaša srca i neka ih učvrsti u svakom dobru djelu i riječi!</li>
    </ol>
  </li>
  <li>
    <ol>
      <li>Uostalom, molite, braćo, za nas da riječ Gospodnja trči i proslavlja  se kao i u vas</li>
      <li>i da se oslobodimo nezgodnih i opakih ljudi.  Jer nemaju svi vjere!</li>
      <li>Ali, vjeran je Gospodin koji će nas  učvrstiti i sačuvati od Zloga.</li>
      <li>A uzdamo se, u Gospodinu, u  vas: da vršite i da ćete vršiti ono što vam zapovijedamo.</li>
      <li>A  Gospodin neka upravi srca vaša k ljubavi Božjoj i postojanosti  Kristovoj.</li>
      <li>Zapovijedamo vam, braćo, u ime Gospodina Isusa Krista  da se klonite svakoga brata što živi neuredno i ne po predaji  koju primiste od nas.</li>
      <li>Ta sami znate kako nas treba nasljedovati.  Jer dok bijasmo među vama, nismo živjeli neuredno:</li>
      <li>ničiji  kruh nismo badava jeli, nego smo u trudu i naporu noću i danju  radili da ne bismo opteretili koga od vas.</li>
      <li>Ne što ne bismo  imali prava, nego da vam sebe damo za uzor koji ćete nasljedovati.</li>
      <li>Doista, dok bijasmo u vas, ovo vam zapovijedasmo: Tko neće  da radi, neka i ne jede!</li>
      <li>A čujemo da neki od vas žive neuredno:  ništa ne rade, nego dangube.</li>
      <li>Takvima zapovijedamo i zaklinjemo  ih u Gospodinu Isusu Kristu: neka s mirom rade i svoj kruh jedu.</li>
      <li>Vama pak, braćo, neka ne dodija činiti dobro.</li>
      <li>Ako  li se tko ne pokorava našoj riječi u ovoj poslanici, zabilježite  ga, ne drugujte s njime, da se postidi,</li>
      <li>ali ga ne smatrajte  neprijateljem, nego ga urazumljujte kao brata.</li>
      <li>A sam Gospodin mira dao vam mir zauvijek i na svaki način!  Gospodin sa svima vama!</li>
      <li>Pozdrav mojom rukom, Pavlovom. Ovo je znak u svakoj poslanici:  ovako pišem.</li>
      <li>Milost Gospodina našega Isusa Krista sa svima vama!</li>
    </ol>
  </li>
</ol>