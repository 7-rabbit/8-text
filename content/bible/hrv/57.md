<ol>
  <li>
    <ol>
      <li>Pavao, sužanj Isusa Krista, i brat Timotej: ljubljenom Filemonu, suradniku našemu,</li>
      <li>i sestri Apiji, i Arhipu, suborcu našem, i Crkvi u tvojoj kući.</li>
      <li>Milost vam i mir od Boga, Oca našega, i Gospodina Isusa Krista!</li>
      <li>Zahvaljujem svagda Bogu svojemu spominjući te se u svojim  molitvama</li>
      <li>jer čujem za tvoju ljubav i vjeru koju imaš prema  Gospodinu Isusu Kristu i prema svima svetima.</li>
      <li>Nek zajedništvo  tvoje vjere bude djelotvorno u spoznanju svakoga mogućeg dobra  među vama poradi Krista!</li>
      <li>Uvelike si me doista obradovao i  utješio svojom ljubavlju jer si, brate, okrijepio srca svetih.</li>
      <li>Stoga, premda imam punu slobodu u Kristu da ti zapovjedim  što ti je činiti,</li>
      <li>poradi ljubavi radije molim, kakav već jesam, Pavao, starac, a sada i sužanj Krista Isusa.</li>
      <li>Molim te za  svoje dijete koje rodih u okovima, za Onezima,</li>
      <li>negda tebi  nekorisna, a sada i tebi i meni veoma korisna.</li>
      <li>Šaljem ti  ga - njega, srce svoje.</li>
      <li>Htjedoh ga zadržati kod sebe da mi  mjesto tebe posluži u okovima evanđelja.</li>
      <li>Ali ne htjedoh preko  tvoje volje da ne bi tvoja dobrota bila od nevolje, nego od dobre  volje.</li>
      <li>Možda baš zato bi za čas odijeljen da ga dobiješ zauvijek  -</li>
      <li>ne kao roba, nego više od roba, kao brata ljubljenoga,  osobito meni, a koliko više tebi, i po tijelu i po Gospodinu.</li>
      <li>Smatraš li me dakle drugom, primi ga kao mene.</li>
      <li>Ako ti  je u čemu skrivio ili ti je što dužan, to meni upiši.</li>
      <li>Ja, Pavao, potpisujem svojom rukom: ja ću platiti. Da ti ne reknem  da mi i samoga sebe duguješ!</li>
      <li>Hajde, brate, da se tobom okoristim  u Gospodinu: okrijepi srce moje u Kristu!</li>
      <li>Uzdajući se u tvoju  poslušnost, napisah ti uvjeren da ćeš još više učiniti, nego  te molim.</li>
      <li>K tome, pripravi mi obitavalište jer se nadam da ću vam  po vašim molitvama biti darovan.</li>
      <li>Pozdravlja te Epafra, moj suuznik u Kristu Isusu, Marko, Aristarh, Dema i Luka, moji suradnici.</li>
      <li>- - -</li>
      <li>(1:24) Milost Gospodina našega Isusa Krista s duhom vašim!</li>
    </ol>
  </li>
</ol>