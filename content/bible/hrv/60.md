<ol>
  <li>
    <ol>
      <li>Petar, apostol Isusa Krista: putnicima Raseljeništva u Pontu, Galaciji, Kapadociji, Aziji i Bitiniji,</li>
      <li>po predznanju Boga  Oca, posvećenjem Duha izabranima da budu poslušni te poškropljeni  krvlju Isusa Krista. Punina vam milosti i mira!</li>
      <li>Blagoslovljen Bog i Otac Gospodina našega Isusa Krista koji nas po velikom milosrđu svojemu uskrsnućem Isusa Krista od mrtvih nanovo rodi za životnu nadu,</li>
      <li>za baštinu neraspadljivu, neokaljanu i neuvelu, pohranjenu na nebesima za vas,</li>
      <li>vas koje snaga Božja po vjeri čuva za spasenje, spremno da se objavi u posljednje vrijeme.</li>
      <li>Zbog toga se radujte, makar se sada možda trebalo malo  i žalostiti zbog različitih kušnja:</li>
      <li>da prokušanost vaše vjere  - dragocjenija od propadljivog zlata, koje se ipak u vatri kuša  - stekne hvalu, slavu i čast o Objavljenju Isusa Krista.</li>
      <li>Njega  vi ljubite iako ga ne vidjeste; u njega, iako ga još ne gledate, vjerujete te klikćete od radosti neizrecive i proslavljene</li>
      <li>što  postigoste svrhu svoje vjere: spasenje duša.</li>
      <li>To su spasenje istraživali i pronicali proroci koji prorokovahu  o milosti vama namijenjenoj.</li>
      <li>Pronicali su na koje ili kakvo  je vrijeme smjerao Duh Kristov u njima koji je unaprijed svjedočio  o Kristovim patnjama te slavama što su nakon njih imale doći:</li>
      <li>bi im objavljeno da ne sebi nego vama poslužuju ono što vam  sada u Duhu Svetom s neba poslanom navijestiše vaši blagovjesnici, a nada što se i anđeli žude nadviti.</li>
      <li>Zato opašite bokove pameti svoje, trijezni budite i savršeno  se pouzdajte u milost koju vam donosi Objavljenje Isusa Krista.</li>
      <li>Kao poslušna djeca ne supriličujte se prijašnjim požudama  iz doba neznanja.</li>
      <li>Naprotiv, kao što je svet Onaj koji vas  pozva, i vi budite sveti u svemu življenju.</li>
      <li>Ta pisano je:  Budite sveti jer sam ja svet.</li>
      <li>Ako dakle Ocem nazivate njega koji nepristrano svakoga  po djelu sudi, vrijeme svoga proputovanja proživite u bogobojaznosti.</li>
      <li>Ta znate da od svog ispraznog načina života, što vam ga oci  namriješe, niste otkupljeni nečim raspadljivim, srebrom ili zlatom,</li>
      <li>nego dragocjenom krvlju Krista, Jaganjca nevina i bez mane.</li>
      <li>On bijaše doduše predviđen prije postanka svijeta, ali se  očitova na kraju vremena radi vas</li>
      <li>koji po njemu vjerujete  u Boga koji ga uskrisi od mrtvih te mu dade slavu da vjera vaša  i nada bude u Bogu.</li>
      <li>Pošto ste posluhom istini očistili duše svoje za nehinjeno  bratoljublje, od srca žarko ljubite jedni druge.</li>
      <li>Ta nanovo  ste rođeni, ne iz sjemena raspadljiva nego neraspadljiva: riječju  Boga koji živi i ostaje.</li>
      <li>Doista, svako je tijelo kao trava, sva mu slava ko cvijet poljski: sahne trava, vene cvijet,</li>
      <li>ali Riječ Gospodnja ostaje dovijeka. Ta pak riječ jest evanđelje koje vam je naviješteno.</li>
    </ol>
  </li>
  <li>
    <ol>
      <li>Odložite dakle svaku zloću i svaku prijevaru, himbe i zavisti  i sva klevetanja.</li>
      <li>Kao novorođenčad žudite za duhovnim, nepatvorenim  mlijekom da po njemu uzrastete za spasenje,</li>
      <li>ako ste doista  okusili kako je dobar Gospodin.</li>
      <li>Pristupite k njemu, Kamenu živomu što ga, istina, ljudi odbaciše, ali je u očima Božjim izabran, dragocjen,</li>
      <li>pa  se kao živo kamenje ugrađujte u duhovni Dom za sveto svećenstvo  da prinosite žrtve duhovne, ugodne Bogu po Isusu Kristu.</li>
      <li>Stoga stoji u Pismu: Evo postavljam na Sionu kamen odabrani, dragocjeni kamen ugaoni: Tko u nj vjeruje, ne, neće se postidjeti.</li>
      <li>Vama dakle koji vjerujete - čast! A onima koji ne vjeruju  - kamen koji odbaciše graditelji postade kamen zaglavni</li>
      <li>i  kamen spoticanja, stijena posrtanja; oni se o nj spotiču, neposlušni Riječi, za što su i određeni.</li>
      <li>A vi ste rod izabrani, kraljevsko svećenstvo, sveti  puk, narod stečeni da naviještate silna djela Onoga koji  vas iz tame pozva k divnom svjetlu svojemu;</li>
      <li>vi, nekoć Ne-narod,  a sada Narod Božji; vi Ne-mili, a sada Mili.</li>
      <li>Ljubljeni! Zaklinjem vas da se kao pridošlice i putnici  klonite putenih požuda koje vojuju protiv duše;</li>
      <li>življenje  vaše među poganima neka bude uzorno da upravo onim za što vas  sada potvaraju kao zločince, pošto promotre vaša dobra djela, proslave Boga u dan pohoda.</li>
      <li>Pokoravajte se svakoj ljudskoj ustanovi radi Gospodina:  bilo kralju kao vrhovniku,</li>
      <li>bilo upraviteljima jer ih on šalje  da kazne zločince, a pohvale one koji dobro čine.</li>
      <li>Doista, ovo je Božja volja: da čineći dobro ušutkate neznanje bezumnika.</li>
      <li>Kao slobodni ljudi - ali ne kao oni kojima je sloboda tek  pokrivalom zloće, već kao Božje sluge -</li>
      <li>sve poštujte, bratstvo  ljubite, Boga se bojte, kralja častite!</li>
      <li>Sluge, budite sa svim poštovanjem pokorni gospodarima, ne samo dobrima i blagima nego i naopakima.</li>
      <li>To je uistinu  milost ako tko radi savjesti, radi Boga podnosi nevolje trpeći  nepravedno.</li>
      <li>Kakve li slave doista ako za grijehe udarani  strpljivo podnosite? No ako dobro čineći trpite pa strpljivo  podnosite, to je Bogu milo.</li>
      <li>Ta na to ste pozvani jer i Krist je trpio za vas i ostavio  vam primjer da idete stopama njegovim.</li>
      <li>On koji grijeha ne učini nit mu usta prijevaru izustiše;</li>
      <li>on koji na uvredu nije uvredom uzvraćao i mučen nije prijetio, prepuštajući to Sucu pravednom;</li>
      <li>on koji u tijelu svom grijehe naše ponese na drvo da umrijevši grijesima pravednosti živimo; on čijom se modricom izliječiste.</li>
      <li>Doista, poput ovaca lutaste, ali se sada obratiste k pastiru i čuvaru duša svojih.</li>
    </ol>
  </li>
  <li>
    <ol>
      <li>Tako i vi, žene, pokoravajte se svojim muževima: ako su neki  od njih možda neposlušni Riječi, da i bez riječi budu pridobiveni  življenjem vas žena,</li>
      <li>pošto promotre vaše bogoljubno i čisto  življenje.</li>
      <li>Vaš nakit neka ne bude izvanjski - pletenje kose, kićenje zlatom ili oblačenje haljina.</li>
      <li>Nego: čovjek skrovita  srca, neprolazne ljepote, blaga i smirena duha. To je pred Bogom  dragocjeno.</li>
      <li>Tako su se doista i nekoć svete žene, zaufane  u Boga, resile: pokoravale su se muževima.</li>
      <li>Sara se tako pokori  Abrahamu te ga nazva gospodarom. Njezina ste djeca ako činite  dobro ne bojeći se nikakva zastrašivanja.</li>
      <li>Tako i vi, muževi, obazrivo živite sa svojim ženama, kao  sa slabijim spolom, te im iskazujte čast kao subaštinicima milosti  Života da ne spriječite svojih molitava.</li>
      <li>Napokon, budite svi jednodušni, puni suosjećanja i bratske  ljubavi, milosrdni, ponizni!</li>
      <li>Ne vraćajte zlo za zlo ni uvredu  za uvredu! Naprotiv, blagoslivljajte jer ste na to i pozvani  da baštinite blagoslov!</li>
      <li>Doista, tko želi ljubiti život i naužit se dana sretnih, nek suspregne jezik oda zla i usne od riječi prijevarnih;</li>
      <li>zla nek se kloni, a čini dobro, mir neka traži i za njim ide:</li>
      <li>jer oči Gospodnje gledaju pravedne, uši mu slušaju vapaje njihove, a lice se Gospodnje okreće protiv zločinaca.</li>
      <li>Pa tko da vam naudi ako revnujete za dobro?</li>
      <li>Nego, morali i trpjeti zbog svoje pravednosti, blago vama! No ne  bojte se njihova zastrašivanja i ne plašite se!</li>
      <li>Naprotiv, Gospodin - Krist neka vam bude svet, u srcima  vašim, te budite uvijek spremni na odgovor svakomu koji od vas  zatraži obrazloženje nade koja je u vama,</li>
      <li>ali blago i s poštovanjem, dobre savjesti da oni koji ozloglašuju vaš dobar život u Kristu, upravo onim budu postiđeni za što vas potvaraju.</li>
      <li>Ta uspješnije  je trpjeti, ako je to Božja volja, čineći dobro, nego čineći  zlo.</li>
      <li>Doista, i Krist jednom za grijehe umrije, pravedan za nepravedne, da vas privede k Bogu - ubijen doduše u tijelu, ali oživljen u duhu.</li>
      <li>U njemu otiđe i propovijedati duhovima u tamnici</li>
      <li>koji bijahu nekoć nepokorni, kad ih ono Božja strpljivost iščekivaše, u vrijeme Noino, dok se gradila korablja u kojoj nekolicina, to jest osam duša, bi spašena vodom.</li>
      <li>Njezin protulik, krštenje - ne odlaganje tjelesne nečistoće, nego molitva za dobru savjest upravljena Bogu - i vas sada spasava po uskrsnuću Isusa Krista</li>
      <li>koji, uzašavši na nebo, jest zdesna Bogu, pošto mu bijahu pokoreni anđeli, vlasti i sile.</li>
    </ol>
  </li>
  <li>
    <ol>
      <li>Dakle, budući da je Krist trpio u tijelu, i vi se oboružajte  istim mišljenjem - jer tko trpi u tijelu okanio se grijeha -</li>
      <li>da vrijeme što vam u tijelu još preostaje proživite ne više  po ljudskim požudama nego po Božjoj volji.</li>
      <li>Dosta je uistinu  što ste u prošlom vremenu vršili volju pogana, hodeći u razvratnostima, požudama, pijančevanjima, pijankama, opijanjima i bezakoničkim  idolopoklonstvima.</li>
      <li>Stoga se čude što se ne slijevate u tu  istu rijeku raskalašenosti te proklinju.</li>
      <li>Polagat će oni račun  Onomu tko je već spreman suditi žive i mrtve.</li>
      <li>Zato je i mrtvima  naviješteno evanđelje da osuđeni doduše po ljudsku, u tijelu, žive po Božju - u duhu.</li>
      <li>Približio se svršetak svega! Osvijestite se i otrijeznite  za molitvu!</li>
      <li>Prije svega imajte žarku ljubav jedni prema drugima  jer ljubav pokriva mnoštvo grijeha!</li>
      <li>Gostoljubivo primajte  jedni druge bez mrmljanja!</li>
      <li>Jedni druge poslužujte - svatko  po primljenom daru - kao dobri upravitelji različitih Božjih  milosti!</li>
      <li>Govori li tko? Neka govori kao riječi Božje! Poslužuje  li tko? Neka poslužuje kao snagom koju daje Bog da se u svemu  slavi Bog po Isusu Kristu, komu slava i vlast u vijeke vijekova!  Amen.</li>
      <li>Ljubljeni! Ne čudite se požaru što bukti među vama da  vas iskuša, kao da vam se događa štogod neobično!</li>
      <li>Naprotiv, radujte se kao zajedničari Kristovih patnja da i o Objavljenju  njegove slave mognete radosno klicati.</li>
      <li>Pogrđuju li vas zbog  imena Kristova, blago vama, jer Duh Slave, Duh Božji u vama počiva.</li>
      <li>Tek neka nitko od vas ne trpi kao ubojica, ili kradljivac, ili zločinac, ili makar i kao nametljivac;</li>
      <li>ako li kao kršćanin, neka se ne stidi, nego slavi Boga zbog tog imena.</li>
      <li>Ta vrijeme  je da započne Sud - od doma Božjega. No ako već od vas započinje, kakav je onda svršetak onih što nisu poslušni Božjem evanđelju?</li>
      <li>I ako se pravednik jedva spasava, opak i grešnik gdje da se pojavi?</li>
      <li>Stoga oni koji po volji Božjoj trpe, neka dobrim djelima  povjere duše svoje vjernom Stvoritelju.</li>
    </ol>
  </li>
  <li>
    <ol>
      <li>Starješine dakle među vama opominjem, ja sustarješina i svjedok  Kristovih patnja, a zato i zajedničar slave koja se ima očitovati:</li>
      <li>pasite povjereno vam stado Božje, nadgledajte ga - ne prisilno, nego dragovoljno, po Božju; ne radi prljava dobitka, nego oduševljeno;</li>
      <li>i ne kao gospodari Baštine nego kao uzori stada.</li>
      <li>Pa kad  se pojavi Natpastir, primit ćete neuveli vijenac slave.</li>
      <li>Tako i vi, mladići, podložite se starješinama; svi se  jedni prema drugima pripašite poniznošću jer Bog se oholima protivi, a poniznima daruje milost.</li>
      <li>Ponizite se dakle pod snažnom rukom Božjom da vas uzvisi u  pravo vrijeme.</li>
      <li>Svu svoju brigu povjerite njemu jer on se brine za  vas.</li>
      <li>Otrijeznite se! Bdijte! Protivnik vaš, đavao, kao ričući  lav obilazi tražeći koga da proždre.</li>
      <li>Oprite mu se stameni  u vjeri znajući da takve iste patnje podnose vaša braća po svijetu.</li>
      <li>A Bog svake milosti, koji vas pozva na vječnu slavu u Kristu, on će vas, pošto malo potrpite, usavršiti, učvrstiti, ojačati, utvrditi.</li>
      <li>Njemu vlast u vijeke vjekova! Amen.</li>
      <li>Pišem vam ukratko, po Silvanu, koga smatram bratom vjernim, da vas ohrabrim i posvjedočim kako je ovo istinska milost Božja.  Nje se držite!</li>
      <li>Pozdravlja vas suizabranica u Babilonu i Marko, sin moj.</li>
      <li>Pozdravite jedni druge cjelovom ljubavi! Mir svima vama koji ste u Kristu!</li>
    </ol>
  </li>
</ol>