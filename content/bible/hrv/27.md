<ol>
  <li>
    <ol>
      <li>Treće godine kraljevanja Jojakima, kralja Judeje, dođe Nabukodonozor, kralj Babilona, na Jeruzalem te ga opsjede.</li>
      <li>Gospodin mu dade  u ruke Jojakima, kralja judejskog, i dio predmeta iz Doma Božjega;  on ih dopremi u zemlju Šinear i pohrani predmete u riznici svojih  bogova.</li>
      <li>Kralj naredi Ašfenazu, starješini svojih dvorjanika, da  dovede od Izraelaca nekoliko dječaka kraljevskoga ili velikaškog  roda:</li>
      <li>neka budu bez nedostatka, lijepi, vrsni u svakoj mudrosti, dobro poučeni i bistri, prikladni da stoje na kraljevu dvoru;  Ašfenaz neka ih nauči pismu i jeziku Kaldejaca.</li>
      <li>Kralj im odredi  dnevni obrok od kraljevskih jela i od vina sa svoga stola. Neka  se odgajaju tri godine, a poslije toga imali bi stajati pred  kraljem.</li>
      <li>Među njima bijahu Judejci: Daniel, Hananija, Mišael  i Azarja.</li>
      <li>Dvorjanički starješina nadjene im imena: Daniel  će se zvati Baltazar, Hananija Šadrak, Mišael Mešak, Azarja Abed  Nego.</li>
      <li>Daniel je u srcu odlučio da se neće okaljati kraljevim  jelima i vinom s njegova stola, pa zamoli dvorjaničkog starješinu  da ga poštedi te se ne okalja.</li>
      <li>Bog dade Danielu te nađe dobrohotnost  i smilovanje u dvorjaničkog starješine.</li>
      <li>Starješina reče Danielu:  "Bojim se svoga gospodara kralja; on vam je odredio jelo i pilo, pa ako vidi da su vam lica mršavija nego u drugih dječaka vaše  dobi, ja ću zbog vas biti kriv pred kraljem."</li>
      <li>Tada reče Daniel  čuvaru koga bijaše dvorjanički starješina odredio Danielu, Hananiji, Mišaelu i Azarji:</li>
      <li>"Molim te, pokušaj sa svojim slugama deset  dana: neka nam se daje povrće za jelo i voda za pilo.</li>
      <li>Vidjet  ćeš onda kakvi ćemo biti mi a kakvi dječaci koji jedu od kraljevih  jela, pa učini sa svojim slugama po onome što budeš vidio."</li>
      <li>On  pristade i stavi ih na kušnju deset dana.</li>
      <li>A nakon deset dana  oni bijahu ljepši i ugojeniji nego svi dječaci koji jeđahu od  kraljevih jela.</li>
      <li>Od tada čuvar dokinu njihova jela i obrok  vina što su imali piti te im davaše povrća.</li>
      <li>Ovoj četvorici dječaka dade Bog znanje i razumijevanje  svih knjiga i mudrosti. Daniel razumijevaše viđenja i sne.</li>
      <li>Pošto  se navršilo vrijeme određeno od kralja da mu ih dovedu, dvorjanički  starješina uvede ih pred Nabukodonozora.</li>
      <li>Kralj razgovaraše  s njima i među svima ne nađe se nijedan kao Daniel, Hananija, Mišael i Azarja. I tako oni ostadoše pred kraljem.</li>
      <li>I u svemu  mudrom i umnom o čemu ih ispitivaše kralj nađe da su deset puta  vrsniji od svih čarobnika i gatalaca što ih bijaše u svem njegovu  kraljevstvu.</li>
      <li>Daniel ostade ondje do prve godine kralja Kira.</li>
    </ol>
  </li>
  <li>
    <ol>
      <li>Druge godine Nabukodonozorova kraljevanja usni Nabukodonozor  sanje: njegov se duh zbog toga uznemiri, a san ga ostavi.</li>
      <li>Kralj  naredi da se pozovu čarobnici i gataoci, zaklinjači i zvjezdari  da protumače kralju njegove sanje.</li>
      <li>Dođoše dakle te stadoše  pred kralja. Kralj im reče: "Usnih jednu sanju i moj se duh uznemiri  od želje da razumijem sanju."</li>
      <li>Kaldejci odgovoriše kralju (aramejski): "O kralju, živ bio dovijeka! Pripovjedi svoju sanju slugama  svojim, a mi ćemo ti otkriti njezino značenje."</li>
      <li>Kralj odgovori  i reče zvjezdarima: "Moja je odluka neopoziva: ako mi ne kažete  što sam snio i što san znači, bit ćete rastrgani u komade, a  vaše će kuće postati smetišta.</li>
      <li>No ako mi otkrijete moju sanju  i njezino značenje, dobit ćete od mene darove i poklone i velike  časti. Otkrijte mi dakle što sam snio i što san znači."</li>
      <li>Oni  opet odgovoriše: "Neka kralj rekne svoju sanju slugama svojim, a mi ćemo mu otkriti njezino značenje."</li>
      <li>A kralj: "Dobro ja  znam da želite dobiti na vremenu jer znate da je moja odluka  neopoziva.</li>
      <li>Ako mi ne kažete što sam snio, znači da me namjeravate  obmanjivati varavim riječima i izmišljotinama dok nekako ne prođe  vrijeme. Stoga, recite mi moj san, pa ću znati da li mi možete  kazati i njegovo značenje!"</li>
      <li>Zvjezdari odgovoriše pred kraljem: "Nema na svijetu čovjeka  koji bi takvo što mogao otkriti kralju. I stoga nijedan kralj, ma kako velik i moćan, takvo što ne traži od čarobnika, gataoca  ili zvjezdara.</li>
      <li>Što tražiš, kralju, teško je, i nema ga tko  bi to mogao otkriti kralju osim bogova, koji ne borave među smrtnicima."</li>
      <li>Tada se kralj silno razgnjevi i razbjesni te naredi da  se pogube svi mudraci babilonski.</li>
      <li>Pošto je objavljena naredba  da se ubiju mudraci, potražiše i Daniela i njegove drugove da  ih pogube.</li>
      <li>No Daniel se mudrim i umnim riječima obrati na  Arjoka, zapovjednika kraljevskih straža, koji bijaše izišao da  pogubi mudrace babilonske.</li>
      <li>On reče Arjoku, zapovjedniku kraljevu:  "Zašto je kralj izdao tako strogu naredbu?" Arjok pripovjedi  Danielu,</li>
      <li>a Daniel otiđe kralju i zamoli da mu dade vremena  te će kralju otkriti što san znači.</li>
      <li>Daniel uđe u svoju kuću te sve kaza Hananiji, Mišaelu  i Azarji, svojim drugovima,</li>
      <li>da mole milosrđe u Boga Nebeskoga  radi te tajne, da Daniel i njegovi drugovi ne poginu s drugim  mudracima babilonskim.</li>
      <li>I objavi se tajna Danielu u noćnom  viđenju. A Daniel blagoslovi Boga Nebeskoga.</li>
      <li>Daniel prihvati  riječ i reče: "Bilo ime Božje blagoslovljeno odvijeka dovijeka, njegova je mudrost i sila.</li>
      <li>On mijenja doba i vremena, ruši i postavlja kraljeve, daje mudrost mudrima a znanje pronicavima.</li>
      <li>On otkriva dubine i tajne, zna što je u tminama i svjetlost prebiva u njega.</li>
      <li>Tebe, o Bože otaca mojih, slavim i hvalim što si mi dao mudrost i jakost! Evo, objavio si mi ono što smo te molili, objavio si nam što kralj traži."</li>
      <li>Daniel ode k Arjoku, kome bijaše kralj naredio da smakne  mudrace babilonske. Uđe i reče mu: "Ne ubijaj mudraca babilonskih!  Odvedi me kralju, pa ću mu otkriti što san znači."</li>
      <li>Arjok  žurno odvede Daniela kralju i reče: "Našao sam među izgnanicima  judejskim čovjeka koji će kralju kazati što san znači."</li>
      <li>Kralj  reče Danielu (koji se zvaše Baltazar): "Jesi li kadar kazati  mi san koji sam usnio i što znači?"</li>
      <li>Daniel odgovori pred kraljem: "Tajnu koju istražuje kralj  ne mogahu kralju otkriti mudraci, čarobnici, gataoci i zaklinjači;</li>
      <li>ali ima na nebu Bog koji objavljuje tajne i on je saopćio  kralju Nabukodonozoru ono što će biti na svršetku dana. Evo tvoje  sanje i onoga što ti se prividjelo na postelji:</li>
      <li>O kralju, na tvojoj ti postelji dođoše misli o tome što  će se dogoditi kasnije, a Otkrivatelj tajna saopćio ti je ono  što će biti.</li>
      <li>Iako nemam mudrosti više nego ostali smrtnici, ta mi je tajna objavljena samo zato da njezino značenje saopćim  kralju i da upoznaš misli svoga srca.</li>
      <li>Ti si, o kralju, imao viđenje: gle, kip, golem kip, vrlo  blistav, stajaše pred tobom, strašan za oči.</li>
      <li>Tome kipu glava  bijaše od čistog zlata, prsa i ruke od srebra, trbuh i bedra  od mjedi,</li>
      <li>gnjati od željeza, a stopala dijelom od željeza, dijelom od gline.</li>
      <li>Ti si promatrao: iznenada se odvali kamen  a da ga ne dodirnu ruka, pa udari u kip, u stopala od željeza  i gline te ih razbi.</li>
      <li>Tada se smrvi najednom željezo i glina, mjed, srebro i zlato, i sve postade kao pljeva na gumnu ljeti  i vjetar sve odnese bez traga. A kamen koji bijaše u kip udario  postade veliko brdo te napuni svu zemlju.</li>
      <li>To bijaše sanja;  a njezino ćemo značenje reći pred kraljem."</li>
      <li>"Ti, o kralju, kralju kraljeva, komu Bog Nebeski dade  kraljevstvo, silu moć i slavu -</li>
      <li>i u čije je ruke stavio,  gdje god se našli, sinove ljudske, životinje poljske, ptice nebeske  i postavio te gospodarom nad svim time - ti si glava od zlata.</li>
      <li>Poslije tebe ustat će drugo kraljevstvo, slabije od tvoga, pa treće, od mjedi, koje će gospodariti svom zemljom.</li>
      <li>A  četvrto kraljevstvo bit će tvrdo poput željeza, poput željeza  koje sve satire i mrvi; kao željezo koje razbija, skršit će i  razbit sva ona kraljevstva.</li>
      <li>Stopala koja si vidio, dijelom  glina a dijelom željezo, jesu podijeljeno kraljevstvo; imat će  nešto od čvrstoće željeza prema onome što si vidio željezo izmiješano  s glinom.</li>
      <li>Prsti stopala, dijelom željezo a dijelom glina:  kraljevstvo će biti dijelom čvrsto a dijelom krhko.</li>
      <li>A što  si vidio željezo izmiješano s glinom: oni će se miješati ljudskim  sjemenom, ali se neće držati zajedno, kao što se ni željezo ne  da pomiješati s glinom.</li>
      <li>U vrijeme ovih kraljeva Bog Nebeski  podići će kraljevstvo koje neće nikada propasti i neće prijeći  na neki drugi narod. Ono će razbiti i uništiti sva ona kraljevstva, a samo će stajati dovijeka -</li>
      <li>kao što si vidio da se kamen  s brijega odvalio a da ga ne dodirnu ruka te smrvio željezo,  mjed, glinu, srebro i zlato. Veliki je Bog saopćio kralju što  se ima dogoditi. Sanja je istinita, a tumačenje joj pouzdano."</li>
      <li>Nato kralj Nabukodonozor pade ničice i pokloni se pred  Danielom. Naredi da mu prinesu dar i kad.</li>
      <li>I reče kralj Danielu:  "Zaista, vaš je bog Bog nad bogovima i gospodar nad kraljevima, Otkrivatelj tajna, kad si mogao otkriti ovu tajnu."</li>
      <li>Kralj  uzvisi Daniela i dariva ga mnogim blistavim darovima. Postavi  ga upraviteljem sve pokrajine babilonske i starješinom svih mudraca  babilonskih.</li>
      <li>Daniel zamoli kralja da odredi za upravitelje  pokrajine babilonske Šadraka, Mešaka i Abed Nega, a Daniel ostade  na kraljevu dvoru.</li>
    </ol>
  </li>
  <li>
    <ol>
      <li>Kralj Nabukodonozor odredi da se načini zlatni kip, visok šezdeset lakata i širok šest, i da ga postave u ravnici Duri, u pokrajini babilonskoj.</li>
      <li>Kralj Nabukodonozor pozva satrape, namjesnike, upravitelje, savjetnike, rizničare, suce i zakonoznance i sve namjesnike pokrajina da dođu na posvetu kipa što ga podiže kralj Nabukodonozor.</li>
      <li>Tada se sakupiše satrapi, namjesnici, upravitelji, savjetnici, rizničari, suci i zakonoznanci i svi namjesnici pokrajinske vlasti na posvetu kipa što ga podiže kralj Nabukodonozor. I stadoše pred kip što podiže Nabukodonozor.</li>
      <li>Glasnik proglasi: "O narodi, plemena i jezici, evo što vam se naređuje:</li>
      <li>u času kad začujete zvuke roga, frule, citre, sambuke, psaltira, gajda i svakovrsnih drugih glazbala, bacite se na tlo i poklonite se zlatnome kipu što ga podiže kralj Nabukodonozor!</li>
      <li>Tko se ne baci na tlo i ne pokloni, bit će smjesta bačen u peć užarenu."</li>
      <li>Zato, čim začuše zvuk roga, frule, citre, sambuke, psaltira, gajda i svakovrsnih drugih glazbala, baciše se na tlo svi narodi, plemena i jezici klanjajući se zlatnome kipu što ga podiže kralj Nabukodonozor.</li>
      <li>Uto dođoše neki Kaldejci i optužiše Judejce.</li>
      <li>Rekoše kralju Nabukodonozoru: "O kralju, živ bio dovijeka!</li>
      <li>Ti si, kralju, naredio svakom čovjeku koji začuje zvuke roga, frule, citre, sambuke, psaltira, gajda i svakovrsnih drugih glazbala da se baci na tlo i da se pokloni zlatnome kipu;</li>
      <li>a tko se ne baci na tlo i ne pokloni, da bude bačen u peć užarenu.</li>
      <li>A evo, ovdje su Judejci koje si postavio za upravitelje pokrajine babilonske: Šadrak, Mešak i Abed Nego. Ti ljudi ne mare za te, o kralju; oni ne štuju tvojih bogova i nisu se poklonili zlatnome kipu što si ga podigao."</li>
      <li>Nabukodonozor, bijesan i gnjevan, pozva Šadraka, Mešaka i Abed Nega. Odmah ih dovedoše pred kralja.</li>
      <li>A Nabukodonozor im reče: "Je li istina, Šadrače, Mešače i Abed Nego, da vi ne štujete mojih bogova i da se ne klanjate zlatnome kipu što ga podigoh?</li>
      <li>Jeste li voljni, čim začujete zvuk roga, frule, citre, sambuke, psaltira, gajda i svakovrsnih drugih glazbala, baciti se na tlo i pokloniti se kipu što ga načinih? Ako li mu se ne poklonite, bit ćete smjesta bačeni u peć užarenu; i koji je taj bog koji bi vas izbavio iz ruke moje?"</li>
      <li>Šadrak, Mešak i Abed Nego odgovoriše kralju Nabukodonozoru: "Ne treba da ti odgovorimo na to.</li>
      <li>Bog naš, kome služimo, može nas izbaviti iz užarene peći i od ruke tvoje, kralju; on će nas i izbaviti.</li>
      <li>No ako toga i ne učini, znaj, o kralju: mi nećemo služiti tvojemu bogu niti ćemo se pokloniti kipu što si ga podigao."</li>
      <li>Na te riječi kralj Nabukodonozor uskipje bijesom, a lice mu se iznakazi na Šadraka, Mešaka i Abed Nega.</li>
      <li>On naredi da se peć ugrije sedam puta jače no inače i jakim ljudima iz svoje vojske zapovjedi da svežu Šadraka, Mešaka i Abed Nega i bace u peć punu žarkoga ognja.</li>
      <li>Svezaše ih, dakle, i u plaštevima, obući i kapama baciše u zažarenu peć.</li>
      <li>Kako kraljeva zapovijed bijaše žurna a peć preko mjere užarena, plamen ubi ljude koji su bacali Šadraka, Mešaka i Abed Nega.</li>
      <li>A tri čovjeka - Šadrak, Mešak i Abed Nego - padoše svezani u zažarenu peć.</li>
      <li>Tada se kralj Nabukodonozor zaprepasti i brzo ustade. Zapita svoje savjetnike: "Nismo li bacili ova tri čovjeka svezana u oganj?" Oni odgovoriše: "Jesmo, kralju!"</li>
      <li>On reče: "Ali ja vidim četiri čovjeka, odriješeni šeću po vatri i ništa im se zlo ne događa; četvrti je sličan sinu Božjemu."</li>
      <li>Nabukodonozor priđe vratima užarene peći i viknu: "Šadrače, Mešače i Abed Nego, sluge Boga Višnjega, iziđite i dođite ovamo!" Tada iziđoše iz ognja Šadrak, Mešak i Abed Nego.</li>
      <li>Sakupiše se satrapi, starješine, upravitelji i kraljevi savjetnici da vide te ljude: oganj ne bijaše naudio njihovu tijelu, kosa im na glavi neopaljena, plaštevi im neoštećeni, nikakav se zadah ognja ne bijaše uhvatio njih.</li>
      <li>Nabukodonozor viknu: "Blagoslovljen bio Bog Šadrakov, Mešakov i Abed Negov, koji je poslao svog anđela i izbavio svoje sluge, one koji se uzdahu u njega te se ne pokoriše kraljevoj naredbi, već radije predadoše svoje tijelo ognju negoli da štuju ili se klanjaju drugome osim svome Bogu!</li>
      <li>Naređujem dakle: O narodi, plemena i jezici, svatko između vas tko bi pogrdio Boga Šadrakova, Mešakova i Abed Negova neka bude raskomadan, a njegova kuća pretvorena u smetlište, jer nema boga koji bi mogao izbaviti kao ovaj."</li>
      <li>Tada kralj uzvisi Šadraka, Mešaka i Abed Nega na visoke položaje u pokrajini babilonskoj.</li>
    </ol>
  </li>
  <li>
    <ol>
      <li>Ja, Nabukodonozor, življah mirno u svojoj kući i sretno u svojoj palači,</li>
      <li>kad vidjeh sanju koja me uplašila. Utvare i viđenja što su mi se na mom ležaju vrzla po glavi uznemiriše me.</li>
      <li>I naredih: neka mi pozovu sve mudrace babilonske da mi kažu što sanja znači.</li>
      <li>Dođoše gataoci, čarobnici, zvjezdari i tumači znakova: ja im rekoh svoju sanju, a oni mi ne znadoše reći njezino značenje.</li>
      <li>Tada dođe preda me Daniel, koji je nazvan Baltazar prema imenu moga boga, i u komu prebiva duh Boga Svetoga. Ja mu pripovjedih svoju sanju:</li>
      <li>"Baltazare, starješino gatalaca, znam da u tebi prebiva duh Boga Svetoga i da ti nijedna tajna nije preteška: evo sanje što je imah: daj mi njezino značenje.</li>
      <li>Evo viđenja što mi se na postelji vrzlo po glavi: Pogledam, kad evo jedno stablo usred zemlje vrlo veliko.</li>
      <li>Stablo poraste, postade snažno, visina mu doseže nebo, vidjelo se s krajeva zemlje.</li>
      <li>Krošnja mu bijaše lijepa, plodovi obilni; na njemu je bilo hrane za sve, u njegovoj sjeni počivaše zvijerje poljsko, na njegovim se granama gnijezdile ptice nebeske i svako se tijelo hranilo od njega.</li>
      <li>Ja promatrah viđenja što su mi se na mojoj postelji vrzla po glavi kad, evo, Stražar, Svetac, silazi s neba,</li>
      <li>silnim glasom viče: 'Posijecite stablo, okrešite mu grane, počupajte mu lišće, pobacajte plodove! Neka se životinje razbjegnu ispod njega i ptice s grana njegovih!</li>
      <li>U zemlji ostavite panj i korijenje u gvozdenim i mjedenim okovima, u travi poljskoj! Neka ga pere rosa nebeska, i travu zemaljsku neka dijeli sa zvijerjem poljskim!</li>
      <li>Neka mu se promijeni srce čovječje, srce životinjsko nek' mu se dade! Sedam vremena neka prođe nad njim!</li>
      <li>Tako su presudili Stražari, tako su odlučili Sveci, da sve živo upozna kako Svevišnji ima vlast nad kraljevstvom ljudskim: on ga daje kome hoće i postavlja nad njim najnižega od ljudi!'</li>
      <li>Ovo je sanja što je vidjeh ja, kralj Nabukodonozor. A ti, Baltazare, reci mi njezino značenje, jer mi nijedan od mudraca moga kraljevstva to ne može reći; ti možeš, jer u tebi je duh Boga Svetoga."</li>
      <li>Tada se Daniel, nazvan Baltazar, načas smete i prestraši u svojim mislima. Kralj reče: "Baltazare, ne daj se zbuniti ovom sanjom i njezinim značenjem!" Baltazar odgovori: "Gospodaru moj, ova sanja neka bude tvojim dušmanima i njezino značenje tvojim mrziteljima!</li>
      <li>Stablo koje si vidio, veliko i snažno, koje seže sve do neba i vidi se po svoj zemlji,</li>
      <li>krošnje lijepe i plodova obilnih na kojem bijaše hrane za sve i pod kojim počiva zvijerje poljsko, a na njegovim se granama gnijezde ptice nebeske:</li>
      <li>to si ti, o kralju, koji si velik i moćan, veličina ti se povećala i dosegla do neba, a tvoja vlast do krajeva zemlje.</li>
      <li>A što je vidio kralj kako Stražar, Svetac, silazi s neba te govori: 'Posijecite stablo, raskomadajte ga, no njegov panj i korijenje ostavite u zemlji, u gvozdenim i mjedenim okovima, u travi poljskoj, neka ga pere rosa nebeska i dio neka mu bude sa zvijerjem poljskim dok ne prođe sedam vremena nad njim' -</li>
      <li>ovo je značenje, o kralju, odluka Svevišnjega što će se ispuniti na mom gospodaru kralju:</li>
      <li>Izagnat će te iz društva ljudi i sa životinjama ćeš poljskim boraviti; hranit ćeš se travom kao goveda, tebe će prati rosa nebeska; sedam će vremena proći nad tobom dok ne upoznaš da Svevišnji ima vlast nad kraljevstvom ljudskim i da ga daje kome on hoće.</li>
      <li>A što se reklo 'Ostavite panj i korijenje stabla' - tvoje će se kraljevstvo obnoviti čim spoznaš da Nebesa imaju svu vlast.</li>
      <li>Zato, kralju, neka ti bude mio moj savjet: iskupi svoje grijehe pravednim djelima i svoja bezakonja milosrđem prema siromasima, da bi ti potrajala sreća."</li>
      <li>Sve se to dogodi kralju Nabukodonozoru.</li>
      <li>Dvanaest mjeseci kasnije, šetajući babilonskim kraljevskim dvorom,</li>
      <li>kralj govoraše: "Nije li to taj veliki Babilon što ga ja sagradih da mi bude kraljevskom prijestolnicom - snagom svoje moći, na slavu svoga veličanstva?"</li>
      <li>Još bijahu te riječi u ustima njegovim kad s neba dođe glas: "Tebi se objavljuje, kralju Nabukodonozore! Kraljevstvo ti se oduzelo;</li>
      <li>bit ćeš izagnan iz društva ljudi, sa životinjama ćeš poljskim boraviti; hranit ćeš se travom kao goveda, i sedam će vremena proći nad tobom dok ne spoznaš da Svevišnji ima vlast nad kraljevstvom ljudskim, i da ga on daje kome hoće."</li>
      <li>I smjesta se riječ izvrši na Nabukodonozoru: bi izagnan iz društva ljudi, jeđaše travu kao goveda, prala ga rosa nebeska; vlasi mu narastoše poput orlova perja, a njegovi nokti kao ptičje pandže.</li>
      <li>"Pošto se navršiše određeni dani, ja, Nabukodonozor, podigoh oči prema nebu, razum mi se vrati, tada blagoslovih Svevišnjega hvaleći i uzvisujući onoga koji živi dovijeka: njegovo je kraljevstvo - kraljevstvo vječno, njegova je vlast za sva pokoljenja.</li>
      <li>Stanovnici zemlje - upravo kao da ih i nema: po svojoj volji postupa on s vojskom nebeskom i sa žiteljima zemaljskim. Nitko ne može zaustaviti njegovu ruku ili mu kazati: 'Što to radiš?'</li>
      <li>U isti čas razum mi se vrati, i na slavu moje kraljevske časti vrati mi se veličanstvo i sjaj; moji me savjetnici i velikaši potražiše, bih uspostavljen u kraljevsku čast i moja veličina još poraste.</li>
      <li>Sada ja, Nabukodonozor, hvalim, uzvisujem i slavim Kralja nebeskoga, čija su sva djela istina, svi putovi pravda i koji može poniziti one koji hode u oholosti."</li>
      <li></li>
      <li></li>
      <li></li>
    </ol>
  </li>
  <li>
    <ol>
      <li>Kralj Baltazar priredi veliku gozbu tisući svojih velikaša;  s njima je pio vino.</li>
      <li>Opijen vinom, Baltazar naredi da se donese  zlatno i srebrno suđe koje njegov otac Nabukodonozor bijaše oteo  iz jeruzalemskog Svetišta, pa da iz njega pije kralj, njegovi  velikaši, njegove žene i suložnice.</li>
      <li>Donesoše dakle zlatno  i srebrno suđe oteto iz Božjega doma u Jeruzalemu i stadoše piti  iz njega kralj i njegovi velikaši, njegove žene i suložnice.</li>
      <li>Pili su vino i slavili svoje bogove od zlata i srebra, mjedi  i željeza, drva i kamena.</li>
      <li>Iznenada se pojaviše prsti čovječje ruke koji stadoše  pisati, nasuprot velikom svijećnjaku, po okrečenu zidu kraljevskog  dvora, i kralj vidje dlan ruke koja pisaše.</li>
      <li>Kralj problijedje, misli ga uznemiriše, zglobovi njegovih kukova popustiše i koljena  mu stadoše udarati jedno o drugo.</li>
      <li>Glasno dozva čarobnike,  zvjezdare i gataoce. I reče kralj mudracima babilonskim: "Tko  pročita ovo pismo i otkrije mi njegov smisao, bit će obučen u  grimiz, oko vrata nosit će zlatan lanac i bit će treći u kraljevstvu."</li>
      <li>Pristupe svi mudraci kraljevi, ali ne mogoše pročitati pismo  niti mu otkriti značenje.</li>
      <li>Kralj se Baltazar zbog toga silno  uplaši, problijedje, a njegovi velikaši ostadoše zbunjeni.</li>
      <li>Kraljica, čuvši riječi kralja i velikaša, uđe u gozbenu  dvoranu i reče: "Kralju, živ bio dovijeka! Neka se tvoje misli  ne uznemiruju i tvoje lice neka ne blijedi!</li>
      <li>Ima u tvome kraljevstvu  čovjek u kome prebiva duh Boga Svetoga. Još za vremena tvoga  oca nađe se u njemu svjetlo, razum i mudrost slična mudrosti  bogova. I zato ga kralj Nabukodonozor, otac tvoj, imenova starješinom  čarobnika, gatalaca, zvjezdara i mudraca.</li>
      <li>Budući da se u  tom Danielu - koga kralj bijaše nazvao Baltazarom - našao duh  izvanredan, znanje, bistrina, vještina da tumači sanje, da rješava  zagonetke i da razrješuje teškoće, pozovi stoga Daniela i on  će ti kazati značenje."</li>
      <li>Dovedoše Daniela pred kralja, a kralj ga upita: "Jesi  li ti Daniel, jedan od izgnanika judejskih koje dovede iz Judeje  kralj moj otac?</li>
      <li>Čujem da duh Božji prebiva na tebi i da je  u tebi svjetlo, razum i mudrost izvanredna.</li>
      <li>Dovedoše mi mudrace  i čarobnike da pročitaju ovo pismo i da mi reknu njegovo značenje, ali oni nisu kadri otkriti mi njegov smisao.</li>
      <li>A čujem da  si ti kadar dati tumačenja i da razrješuješ teškoće. Ako si dakle  kadar pročitati ovo pismo i reći mi njegovo značenje, bit ćeš  odjeven u grimiz i nosit ćeš zlatan lanac oko vrata i bit ćeš  treći u kraljevstvu."</li>
      <li>Daniel prihvati riječ i odgovori kralju: "Tvoji darovi  neka ti ostanu, i svoje poklone daj drugima! A ja ću pročitati  ovo pismo kralju i kazat ću mu njegovo značenje.</li>
      <li>O kralju, Bog je Svevišnji dao kraljevstvo, veličinu, veličanstvo i slavu  Nabukodonozoru, ocu tvome.</li>
      <li>Zbog veličine koju mu bijaše dao  drhtahu od straha pred njim narodi, plemena i jezici: on ubijaše  po svojoj volji, ostavljaše na životu koga je htio, uzdizaše  koga je htio, ponizivaše koga je htio.</li>
      <li>No kad mu se srce  uzdiglo i duh uzobijestio do drskosti, tada bi oboren sa svoga  kraljevskog prijestolja i slava mu bijaše oduzeta.</li>
      <li>Bi izagnan  iz ljudskog društva i srce mu posta slično životinjskom: prebivaše  s divljim magarcima; poput goveda jeđaše travu; nebeska je rosa  prala njegovo tijelo, dok ne spozna da Svevišnji Bog ima vlast  nad kraljevstvom ljudskim i stavlja mu na čelo onoga koga on  hoće.</li>
      <li>No ti, Baltazare, sine njegov, nisi ponizio srce svoje, iako si znao sve ovo:</li>
      <li>ti si se podigao protiv Gospoda Nebeskoga, dao si da ti donesu suđe iz njegova Doma i pili ste vino iz  njega ti, tvoji velikaši, tvoje žene i tvoje suložnice, hvaleći  bogove od zlata i srebra, od mjedi i željeza, od drva i kamena, koji ne vide, ne čuju niti razumiju, a nisi dao slavu Bogu koji  u svojoj ruci drži dah tvoj i sve tvoje putove.</li>
      <li>I zato on  posla ovu ruku koja napisa ovo pismo."</li>
      <li>"A evo što je napisano: Mene, Mene, Tekel, Parsin.</li>
      <li>A  te riječi znače: Mene: izmjerio je Bog tvoje kraljevstvo i učinio  mu kraj;</li>
      <li>Tekel: bio si vagnut na tezulji i nađen si prelagan;</li>
      <li>Parsin: razdijeljeno je tvoje kraljevstvo i predano Medijcima  i Perzijancima."</li>
      <li>Tada Baltazar naredi da Daniela obuku u grimiz, da mu  oko vrata objese zlatan lanac i da ga proglase trećim u kraljevstvu.</li>
      <li>Iste te noći kaldejski kralj Baltazar bi ubijen.</li>
      <li>(6:1) A Darije Medijac preuze kraljevstvo, star već šezdeset i dvije  godine.</li>
    </ol>
  </li>
  <li>
    <ol>
      <li>(6:2) Svidjelo se Dariju da postavi nad svojim kraljevstvom  stotinu i dvadeset satrapa da budu nad svim kraljevstvom.</li>
      <li>(6:3) Njima  na čelo stavi tri pročelnika - Daniel bijaše jedan od njih -  kojima će satrapi polagati račun da se ne bi dosađivalo kralju.</li>
      <li>(6:4) Daniel se toliko isticaše svojim izvanrednim duhom iznad pročelnika  i satrapa te kralj mišljaše da ga postavi nad svim kraljevstvom.</li>
      <li>(6:5) Tada pročelnici i satrapi stadoše tražiti povod, štogod  oko državne uprave, zbog čega bi mogli optužiti Daniela; ali  ne mogoše na njemu naći ništa takvo, ništa zbog čega bi ga prekorili, jer bijaše vjeran, na njemu ni nemara ni ogrešenja.</li>
      <li>(6:6) Ti ljudi  rekoše tada: "Nećemo naći nikakva povoda protiv Daniela, osim  da nađemo nešto protiv njega u zakonu njegova Boga."</li>
      <li>(6:7) Tada pročelnici i satrapi navališe na kralja te mu rekoše:  "O kralju Darije, živ bio dovijeka!</li>
      <li>(6:8) Svi pročelnici kraljevstva, predstojnici i satrapi, savjetnici i namjesnici složiše se u  tome da bi trebalo da kralj izda naredbu i zabranu: svaki onaj  koji bi u roku od trideset dana upravio molbu bilo na kojega  boga ili čovjeka, osim na tebe, o kralju, bit će bačen u lavsku  jamu.</li>
      <li>(6:9) O kralju, potvrdi tu zabranu i potpiši naredbu da bude  neopoziva prema nepromjenljivom medijsko-perzijskom zakonu!"</li>
      <li>(6:10) Nato kralj Darije potpisa pismo i zabranu.</li>
      <li>(6:11) Saznavši Daniel da je spis potpisan, otiđe u svoju kuću.  Prozori gornje sobe bijahu otvoreni prema Jeruzalemu. Tu je on  tri puta na dan padao na koljena blagoslivljajući, moleći i hvaleći  Boga, kako je uvijek činio.</li>
      <li>(6:12) Oni ljudi nahrupiše i nađoše  Daniela gdje moli i zaziva svoga Boga.</li>
      <li>(6:13) Tada odoše i pred  kraljem se pozvaše na kraljevsku zabranu: "Zar ti nisi potpisao  zabranu prema kojoj će svaki onaj koji bi u vremenu od trideset  dana upravio molbu na nekoga boga ili čovjeka, osim na tebe,  o kralju, biti bačen u lavsku jamu?" Kralj odgovori: "Tako je  odlučeno po nepromjenljivom medijsko-perzijskom zakonu."</li>
      <li>(6:14) Tada  rekoše kralju: "Daniel, onaj od izgnanika judejskih, ne mari  za tebe, o kralju, ni za tvoju zabranu koju si potpisao: tri  puta na dan obavlja svoju molitvu."</li>
      <li>(6:15) Čuvši te riječi, kralj se vrlo ražalosti i odluči spasiti  Daniela. Sve do sunčeva zalaza nastojaše da ga spasi.</li>
      <li>(6:16) Ali  oni ljudi navališe na kralja govoreći: "Znaj, o kralju, da prema  medijsko-perzijskom zakonu nijedna kraljevska zabrana ili odluka  ne može biti opozvana!"</li>
      <li>(6:17) Tada kralj naredi da dovedu Daniela i da ga bace u lavsku  jamu. Kralj reče Danielu: "Bog tvoj, kome tako postojano služiš, neka te izbavi."</li>
      <li>(6:18) Donesoše kamen i staviše ga jami na otvor.  Kralj ga zapečati prstenom svojim i prstenom svojih velikaša, da se ništa ne mijenja za Daniela.</li>
      <li>(6:19) Kralj se vrati u svoj dvor i provede noć ne okusivši  jela i ne dopustivši da mu dovedu suložnice. Nije mogao usnuti.</li>
      <li>(6:20) Kralj ustade u ranu zoru, kad se danilo, i pođe brzo k lavskoj  jami.</li>
      <li>(6:21) Kad se primače blizu, viknu žalosnim glasom Danielu:  "Daniele, slugo Boga živoga, je li te Bog, kome postojano služiš, mogao izbaviti od lavova?"</li>
      <li>(6:22) Daniel odgovori: "O kralju, živ  bio dovijeka!</li>
      <li>(6:23) Moj je Bog poslao svog Anđela; zatvorio je  ralje lavovima te mi ne naudiše, jer sam nedužan pred njim. Pa  i pred tobom, o kralju, ja sam bez krivice."</li>
      <li>(6:24) Kralj se vrlo  obradova i naredi da Daniela izvade iz jame. Izvadiše Daniela  iz jame neozlijeđena, jer se bijaše uzdao u svoga Boga.</li>
      <li>(6:25) Kralj  zapovjedi da dovedu one ljude koji bijahu optužili Daniela i  da ih bace u lavsku jamu - njih, njihove žene i njihovu djecu:  i prije nego dodirnuše tlo, lavovi ih zgrabiše i smrviše im kosti.</li>
      <li>(6:26) Nato kralj Darije napisa svim plemenima, narodima i jezicima  što stanuju po svoj zemlji: "Obilovali mirom!</li>
      <li>(6:27) Evo naredbe  koju donosim: u svemu mojem kraljevstvu neka se ljudi boje i  neka dršću pred Bogom Danielovim: On je Bog živi, on ostaje dovijeka! Njegovo kraljevstvo neće propasti, njegovoj vlasti nema kraja!</li>
      <li>(6:28) On izbavlja i spasava, čini znake i čudesa na nebesima i na zemlji! On je spasio Daniela iz šapa lavljih!"</li>
      <li>(6:29) Daniel bijaše sretan za vladanja Darija i za vladanja Kira  Perzijanca.</li>
    </ol>
  </li>
  <li>
    <ol>
      <li>Prve godine Baltazara, kralja babilonskoga, usni Daniel san:  utvare mu se na postelji vrzle glavom. Sažeto zapisa što je usnio.</li>
      <li>Kazivaše ovako: Noću u viđenju pogledah, kad eno: četiri vjetra nebeska uzbibaše  veliko more.</li>
      <li>Četiri goleme nemani iziđoše iz mora, svaka drukčija.  Prva bijaše kao lav, a krila joj orlovska.</li>
      <li>Dok je promatrah, krila joj se iščupaše, diže se ona sa zemlje i uspravi na noge  kao čovjek, i bijaše joj dano srce čovječje.</li>
      <li>Kad eno druga  neman: gle, sasvim drukčija: kao medvjed, s jedne strane uspravljena, tri joj rebra u raljama, među zubima. I bijaše joj rečeno: "Ustani, nažderi se mesa!"</li>
      <li>Gledah dalje, i evo: treća neman kao leopard, na leđima joj četiri ptičja krila: imaše četiri glave, i dana  joj je moć.</li>
      <li>Zatim, u noćnim viđenjima, pogledah, kad eno:  četvrta neman, strahovita, užasna, izvanredno snažna: imaše velike  gvozdene zube; ona žderaše, mrvljaše, a što preostade, gazila  je nogama. Razlikovala se od prijašnjih nemani i imaše deset  rogova.</li>
      <li>Promatrah joj rogove, i gle: među njima poraste jedan  mali rog; i pred tim se rogom iščupaše tri prijašnja roga. I  gle, na tome rogu oči kao oči čovječje i usta koja govorahu velike  hule.</li>
      <li>Gledao sam: Prijestolja bjehu postavljena i Pradavni sjede. Odijelo mu bijelo poput snijega; vlasi na glavi kao čista vuna. Njegovo prijestolje kao plamenovi ognjeni i točkovi kao žarki oganj.</li>
      <li>Rijeka ognjena tekla, izvirala ispred njega. Tisuću tisuća služahu njemu, mirijade stajahu pred njim. Sud sjede, knjige se otvoriše.</li>
      <li>Ja gledah tada, zbog buke velikih hula što ih govoraše  rog, i dok gledah, neman bi ubijena, njezino tijelo raskomadano  i predano ognju.</li>
      <li>Ostalim nemanima vlast bi oduzeta, ali im  duljina života bi na jedno vrijeme i rok.</li>
      <li>Gledah u noćnim viđenjima i gle, na oblacima nebeskim dolazi kao Sin čovječji. On se približi Pradavnome i dovedu ga k njemu.</li>
      <li>Njemu bi predana vlast, čast i kraljevstvo, da mu služe svi narodi, plemena i jezici. Vlast njegova vlast je vječna i nikada neće proći, kraljevstvo njegovo neće propasti.</li>
      <li>Meni, Danielu, smete se zbog toga sav duh, viđenja mi  se vrzoše glavom, svega me prestraviše.</li>
      <li>Pristupih jednome  od onih koji stajahu ondje i zamolih ga da mi rekne istinu o  svemu tome. On mi odgovori i kaza mi značenje:</li>
      <li>"One četiri goleme nemani jesu četiri kralja koji će  se dići na zemlji.</li>
      <li>Ali će od njih kraljevstvo preuzeti Sveci  Svevišnjega i oni će ga posjedovati za vijeke vjekova."</li>
      <li>Zaželjeh tada saznati istinu o četvrtoj nemani, onoj  koja se razlikovaše od svih drugih, bila izvanredno strašna,  imala gvozdene zube i mjedene pandže i koja je žderala i mrvila  i nogama gazila što preostajaše;</li>
      <li>i o deset rogova što bijahu  na njezinoj glavi, i o drugom rogu koji poraste dok tri prva  otpadoše - o rogu koji imaše oči i usta što govorahu velike hule  i koji bijaše veći nego drugi rogovi.</li>
      <li>I gledao sam kako ovaj  rog ratuje protiv Svetaca te ih nadvladava,</li>
      <li>dok ne dođe Pradavni, koji dosudi pravdu Svecima Svevišnjega, i dok ne dođe vrijeme  kad Sveci zaposjedoše kraljevstvo.</li>
      <li>On reče: "Četvrta neman bit će četvrto kraljevstvo na zemlji, različito od svih kraljevstava. Progutat će svu zemlju, zgazit' je i smrviti.</li>
      <li>A deset rogova: Od ovoga kraljevstva nastat će deset kraljeva, a iza njih će se podići jedan drugi različit od onih prvih - i oborit će tri kralja.</li>
      <li>On će huliti na Svevišnjega, zatirati Svece Svevišnjega; pomišljat će da promijeni blagdane i Zakon, i Sveci će biti predani u njegove ruke na jedno vrijeme i dva vremena i polovinu vremena.</li>
      <li>Tada će sjesti Sud, vlast mu oduzeti, razoriti, sasvim uništiti.</li>
      <li>A kraljevstvo, vlast i veličanstvo pod svim nebesima dat će se puku Svetaca Svevišnjega. Kraljevstvo njegovo kraljevstvo je vječno, i sve vlasti služit će mu i pokoravati se njemu."</li>
      <li>Ovdje se završava izvještaj. Ja, Daniel, bijah vrlo potresen  u svojim mislima i lice mi problijedje, ali sve ovo sačuvah u  srcu svojemu.</li>
    </ol>
  </li>
  <li>
    <ol>
      <li>Treće godine kralja Baltazara ukaza se meni, Danielu, viđenje  poslije onoga koje mi se ukazalo prije.</li>
      <li>Gledah viđenje, i  dok gledah, nađoh se u Šušanu, čvrstu gradu u pokrajini Elamu;  i u viđenju se vidjeh na rijeci Ulaju.</li>
      <li>Podigoh oči, i gle:  ovan stajaše kraj rijeke. Imaše dva roga: oba roga visoka, no  jedan viši nego drugi, a onaj viši narastao poslije.</li>
      <li>Gledah  kako ovan bode na zapad, na sjever i jug. Nijedna mu se životinja  ne mogaše oprijeti, ništa mu ne mogaše izbjeći. Činio je što  je htio, osilio se.</li>
      <li>Dok sam promatrao, gle: jarac dolazi sa zapada povrh sve  zemlje, ne dodirujući tla; jarac imaše silan rog među očima.</li>
      <li>Približi se dvorogom ovnu kojega bijah vidio gdje stoji kraj  rijeke i potrča na njega u svoj žestini svoje snage.</li>
      <li>Vidjeh  kako se približi ovnu: bijesno udari na ovna i slomi mu oba roga, a ovan nije imao snage da mu se opre; obori ga jarac na zemlju  i stade ga nogama gaziti; nikoga ne bijaše da spasi ovna.</li>
      <li>Jarac  osili veoma, ali kad osili, veliki se rog slomi, a na njegovu  mjestu izrastoše četiri velika roga prema četiri vjetra nebeska.</li>
      <li>Iz jednoga od njih izbi malen rog, ali taj silno poraste  prema jugu i istoku, prema Divoti.</li>
      <li>On poraste sve do Nebeske  vojske, obori na zemlju neke iz Vojske i od zvijezda pa ih zgazi  nogama.</li>
      <li>Poraste sve do Zapovjednika Vojske, oduze mu svagdašnju  žrtvu i razori mu njegovo Sveto mjesto.</li>
      <li>Vojska se digla na  žrtvu svagdašnju zbog opačine, na zemlju oborila istinu i uspje  u svemu što činjaše.</li>
      <li>Tada čuh gdje jedan Svetac govori, a drugi Svetac upita  onoga koji govoraše: "Dokle će trajati ovo viđenje o svagdašnjoj  žrtvi i o opačini što pustoši i gazi Svetište i Vojsku?"</li>
      <li>Odgovori:  "Još dvije tisuće i tri stotine večeri i jutara; tada će Svetište  biti očišćeno."</li>
      <li>Kad sam ja, Daniel, gledajući ovo viđenje, tražio da  ga razumijem, gle, preda me stade kao neki čovjek.</li>
      <li>Začuh  glas čovječji gdje viče preko Ulaja: "Gabriele, objasni mu to  viđenje!"</li>
      <li>On pođe onamo gdje stajah i kad mi se približi, strah me obuze i padoh na lice. On mi reče: "Sine čovječji,  razumij: jer ovo je viđenje za vrijeme posljednje."</li>
      <li>On još  govoraše, a ja se onesvijestih, padoh na zemlju. On me dotače  i uspravi na mom mjestu.</li>
      <li>I reče: "Evo, kazat ću ti što će  doći na kraju gnjeva, najavljeni svršetak.</li>
      <li>Ovan što si ga  vidio - njegova dva roga - to su kraljevi Medije i Perzije.</li>
      <li>Rutavi  jarac jest kralj Grčke; veliki rog među njegovim očima jest prvi  kralj;</li>
      <li>slomljeni rog i četiri roga što izbiše na njegovu  mjestu, to su četiri kraljevstva što će izići iz njegova naroda, ali neće imati njegovu moć.</li>
      <li>I potkraj njihova kraljevanja, kad bezakonici navrše mjeru, ustat će kralj, drzak i lukav.</li>
      <li>Njegova će moć porasti, ali ne svojom snagom; nesmiljeno će pustošiti, uspijevat će u svojim pothvatima, zatirat' junake i narod Svetaca.</li>
      <li>Zbog njegove lukavosti prijevara će uspijevati u njegovoj ruci. On će se uznijeti u svome srcu, iz čista mira upropastit će mnoge. Suprotstavit će se Knezu nad knezovima, ali će - ne rukom - biti skršen.</li>
      <li>Viđenje o večerima i jutrima o kojem je bilo govora istinito je; no ti ga zapečati, jer je za daleke dane."</li>
      <li>Tada ja, Daniel, obnemogoh i bijah bolestan više dana.  Zatim ustadoh da vršim kraljevske poslove. Bijah smeten zbog  viđenja, no nitko to nije dokučio.</li>
    </ol>
  </li>
  <li>
    <ol>
      <li>Prve godine Darija, sina Artakserksova, iz roda Medijaca, koji  vladaše kraljevstvom kaldejskim,</li>
      <li>prve dakle godine njegova  kraljevanja, ja, Daniel, istraživah u Pismima broj godina koje  se - prema riječi koju Jahve uputi proroku Jeremiji - imaju ispuniti  nad ruševinama Jeruzalema: sedamdeset godina.</li>
      <li>Ja obratih svoje  lice prema Gospodinu Bogu nastojeći moliti se i zaklinjati u  postu, kostrijeti i pepelu.</li>
      <li>Ja se moljah Jahvi, Bogu svome, priznavajući: "Ah, Gospodine moj, Bože veliki i strahoviti, koji čuvaš  Savez i naklonost onima koji tebe ljube i čuvaju zapovijedi tvoje!</li>
      <li>Mi sagriješismo, mi bezakonje počinismo, zlo učinismo, odmetnusmo  se i udaljismo od zapovijedi i naredaba tvojih.</li>
      <li>Nismo slušali  sluge tvoje, proroke koji govorahu u tvoje ime našim kraljevima, našim knezovima, našim očevima, svemu puku zemlje.</li>
      <li>U tebe  je, Gospodine, pravednost, a u nas stid na obrazu, kao u ovaj  dan, u nas Judejaca, Jeruzalemaca, svega Izraela, blizu i daleko, u svim zemljama kuda si ih rastjerao zbog nevjernosti kojom  ti se iznevjeriše.</li>
      <li>Jahve, stid na obraz nama, našim kraljevima, našim knezovima, našim očevima, jer sagriješismo protiv tebe!</li>
      <li>U Gospoda je Boga našega smilovanje i oproštenje jer smo se  odmetnuli od njega</li>
      <li>i nismo slušali glas Jahve, Boga našega, da slijedimo njegove zakone što nam ih dade po svojim slugama, prorocima.</li>
      <li>Sav je Izrael prestupio Zakon tvoj, odmetnuo se ne slušajući  tvoj glas. Zato se na nas izlila kletva i prokletstvo, kako je  zapisano u Zakonu Mojsija, sluge Božjega - jer sagriješismo protiv  Njega.</li>
      <li>Izvršio je prijetnje kojima je zaprijetio nama i sucima  koji su nam sudili: svalio je na nas tešku nesreću te se ne dogodi  pod nebom što se dogodi u Jeruzalemu.</li>
      <li>Sva ova nesreća, kao  što je zapisano u Zakonu Mojsijevu, došla je na nas, a mi nismo  umilostivili lice Jahve, Boga svojega: nismo se obratili od svojih  bezakonja pa da prionemo uz istinu tvoju.</li>
      <li>Jahve je bdio nad  nesrećom, on je dovede na nas. Jer je pravedan Jahve, Bog naš, u svim djelima koja učini, a mi nismo slušali glas njegov.</li>
      <li>A sada, Gospode, Bože naš, koji si moćnom svojom rukom  izveo narod svoj iz zemlje egipatske - i time sebi stekao ime  koje traje do danas: mi sagriješismo, mi zlo učinismo.</li>
      <li>Gospode, po svoj pravednosti svojoj odvrati svoj gnjev i svoju jarost  od Jeruzalema, grada svojega, Svete gore svoje, jer zbog naših  grijeha i zlodjela naših otaca Jeruzalem i tvoj narod ruglo su  svima koji nas okružuju."</li>
      <li>"A sada poslušaj, o Bože naš, molitvu sluge svoga i usrdne  molbe njegove. Neka tvoje lice zasja nad svetištem tvojim opustošenim  - zbog tebe, Gospode!</li>
      <li>Prikloni uho svoje, Bože moj, i slušaj!  Otvori oči te pogledaj našu pustoš i grad koji se tvojim zove  imenom! Jer mi te ne molimo zbog svoje pravednosti, već zbog  velikih smilovanja tvojih.</li>
      <li>Gospode, čuj! Gospode, oprosti!  Gospode, poslušaj i čini! Ne oklijevaj - zbog sebe, Bože moj, jer se tvojim imenom zove grad tvoj i narod tvoj!"</li>
      <li>Ja sam još govorio, moleći se i priznavajući grijehe  svoje i grijehe svog naroda Izraela i usrdno zaklinjući Jahvu, svoga Boga, za Svetu goru Boga svoga.</li>
      <li>Dok sam dakle ja još  govorio moleći se, onaj čovjek Gabriel, koga vidjeh na početku  viđenja, doletje u brzu letu, dotače me se u vrijeme večernjeg  prinosa</li>
      <li>i pouči me: "Daniele, evo me: dođoh da te poučim.</li>
      <li>Od početka tvoje molitve izišla je riječ, i ja dođoh da ti  je navijestim. Ti si miljenik. Pazi dobro na riječ, razumij viđenje."</li>
      <li>"Sedamdeset je sedmica određeno tvom narodu i tvom svetom gradu da se dokrajči opačina, da se stavi pečat grijehu, da se zadovolji za bezakonje, da se uvede vječna pravednost, da se stavi pečat viđenju i prorocima, da se pomaže Sveti nad svetima.</li>
      <li>Znaj i razumij: Od časa kad izađe riječ 'Neka se vrate i neka opet sagrade Jeruzalem' pa do Kneza Pomazanika: sedam sedmica, a onda šezdeset i dvije sedmice, i bit će opet sagrađeni trg i opkop, i to u teško vrijeme.</li>
      <li>A poslije šezdeset i dvije sedmice bit će Pomazanik pogubljen, ali ne za sebe. Narod jednog kneza koji će doći razorit će Grad i Svetište: svršetak im je u propasti, a do svršetka rat i određena pustošenja.</li>
      <li>I sklopit će savez s mnogima za jednu sedmicu: a u polovici sedmice prestat će žrtva i prinos: na vrhu Hrama bit će grozota pustoši sve do svršetka, dok se određeno pustošenje ne obori na pustošnika."</li>
    </ol>
  </li>
  <li>
    <ol>
      <li>Treće godine Kira, kralja perzijskoga, Danielu, prozvanome  Baltazar, bi objavljena riječ - riječ istinita: velik rat. On  je nastojao razumjeti riječ, i razumijevanje bi mu dano u viđenju.</li>
      <li>U te dane ja, Daniel, žalovao sam tri sedmice:</li>
      <li>nisam  jeo tečnih jela; meso ni vino nije ulazilo u moja usta i nisam  se mazao uljem dok ne prođoše te tri sedmice.</li>
      <li>Dvadeset i četvrtoga  dana prvog mjeseca bijah na obali velike rijeke Tigrisa;</li>
      <li>podigoh  oči da vidim, i gle: Čovjek odjeven u lanene haljine, oko pasa mu pojas od zlata ofirskoga,</li>
      <li>tijelo mu poput krizolita, lice kao munja, oči kao baklje ognjene, ruke i noge poput mjedi uglađene, zvuk riječi njegovih kao žamor mnoštva.</li>
      <li>Jedini ja, Daniel, gledah ovo viđenje, ljudi koji bijahu  sa mnom ne vidješe ga, ali ih spopade silan strah te pobjegoše  da se sakriju.</li>
      <li>Ostadoh sam gledajući to veliko viđenje; onemoćah, lice mi problijedje, iznakazi se, snaga me ostavi.</li>
      <li>Začuh glas njegovih riječi, i kad razabrah glas, onesvijestih  se i padoh licem na zemlju.</li>
      <li>I gle: ruka me dotače i pomože  mi da se uprem na koljena i na dlanove.</li>
      <li>On mi reče: "Daniele, miljeniče, pripazi na riječi koje ću ti kazati! Ustani, jer  ja sam evo k tebi poslan." To reče, a ja ustadoh dršćući.</li>
      <li>I kaza mi: "Ne boj se, Daniele, jer od prvoga dana kad  si odlučio da se poniziš pred svojim Bogom da bi razumio, tvoje  su riječi uslišane i ja sam došao zbog tvojih riječi.</li>
      <li>Knez  kraljevstva perzijskoga protivio mi se dvadeset i jedan dan,  ali Mihael, jedan od prvih Knezova, dođe mi u pomoć. Ostavih  ga nasuprot Knezu perzijskome,</li>
      <li>a ja dođoh da ti kažem što  će zadesiti tvoj narod na svršetku dana. Jer još će jedno viđenje  biti za one dane."</li>
      <li>Pošto mi to reče, ja oborih pogled na zemlju, bez riječi.</li>
      <li>I gle: onaj, sličan sinu čovječjem dotače se mojih usana.  Otvorih usta da govorim te rekoh onome koji stajaše preda mnom:  "Gospodaru moj, zbog ovog viđenja obuzeše me tjeskobe i onemoćah.</li>
      <li>I kako će sluga Gospodina svoga govoriti s Gospodinom kad  posve onemoćah i dah me ostavi?"</li>
      <li>Tada me se opet dotače onaj  što bijaše kao čovjek te me okrijepi.</li>
      <li>On reče: "Ne boj se, miljeniče! Mir tebi! Budi jak! Ohrabri se!" I dok mi to govoraše, ja se ohrabrih pa rekoh: "Govori, Gospodine, jer si me ohrabrio!"</li>
      <li>Tada će on: "Znaš li zašto sam došao k tebi? Sad ću se  vratiti da se borim protiv Kneza Perzije; a čim svršim, doći  će Knez Grčke.</li>
      <li>Ali ću ti prije otkriti što je zapisano u  Knjizi istine. Nema nikoga tko bi se sa mnom protiv njih borio, osim Mihaela, Kneza vašega,</li>
    </ol>
  </li>
  <li>
    <ol>
      <li>moje potpore i moga okrilja.</li>
      <li>A sada ću ti otkriti istinu. Evo: još će tri kralja ustati za Perziju: četvrti će biti  bogatiji od svih ostalih, pa kad se zbog svoga bogatstva osili, sve će podići protiv kraljevstva grčkoga.</li>
      <li>Ustat će junački kralj, vladat će silnom moću i činiti  što ga bude volja.</li>
      <li>A čim se ustane, njegovo će se kraljevstvo  raspasti i bit će razdijeljeno na četiri vjetra nebeska, ali  ne među njegove potomke; i neće više biti tako moćno kao za njegove  vladavine, jer će njegovo kraljevstvo biti razoreno i predano  drugima, a ne njima.</li>
      <li>Kralj će Juga postati moćan; jedan će od njegovih zapovjednika  biti moćniji od njega i zavladat će većom moću nego što je njegova.</li>
      <li>Nekoliko godina kasnije oni će se udružiti, a kći kralja  Juga doći će kralju Sjevera da sklope ugovor. Ali ona tim neće  sačuvati snagu svoje mišice i njezino se potomstvo neće održati:  bit će predana ona, i njezina pratnja, i njezino dijete, i njezin  pomagač u tim vremenima.</li>
      <li>No jedan će se izdanak njezina korijena podići na njezino  mjesto, navalit će na vojsku, prodrijet će u tvrđavu kralja Sjevera, postupati s njima po miloj volji i pobijediti ih.</li>
      <li>Pa i njihove  bogove, njihove kipove i njihovo dragocjeno suđe, srebrno i zlatno, odnijet će kao plijen u Egipat. Nekoliko godina bit će jači  od kralja Sjevera,</li>
      <li>koji će onda prodrijeti u kraljevstvo kralja  Juga, odakle će se vratiti u svoju zemlju.</li>
      <li>Ali će se onda  njegovi sinovi naoružati, skupit će silnu vojsku, odlučno će  navaliti i poput poplave proći, zatim će se opet zametnuti rat  sve do njegove utvrde.</li>
      <li>Tada će se kralj Juga razgnjeviti  i zavojštiti na kralja Sjevera; podići će silnu vojsku i nadvladati  vojsku njegovu.</li>
      <li>Mnoštvo će biti uništeno, a on će se zbog  toga uzoholiti; pobit će desetke tisuća, ali se neće održati:</li>
      <li>kralj će Sjevera opet dići vojsku veću nego prije, i poslije  nekoliko godina navalit će s velikom, dobro opremljenom vojskom.</li>
      <li>U to vrijeme mnogi će se podići protiv kralja Juga; ustat  će i nasilnici iz tvog naroda da se ispuni viđenje, ali će propasti.</li>
      <li>Doći će kralj Sjevera: podići će nasipe da zauzme jedan  utvrđeni grad. Mišice Juga neće odoljeti, pa ni izabrane čete  neće imati snage da se odupru.</li>
      <li>Onaj će navaliti protiv njega  i učinit će s njime kako mu se prohtije - nitko mu se neće oprijeti:  zaustavit će se u Divoti, uništenje je u njegovim rukama.</li>
      <li>Čvrsto  odlučivši da se pošto-poto domogne svega njegova kraljevstva, sklopit će s njim ugovor dajući mu jednu kćer za ženu da ga  upropasti, ali mu neće uspjeti, neće se to zbiti.</li>
      <li>Zatim će  se okrenuti prema otocima i mnoge će osvojiti, ali će jedan zapovjednik  dokrajčiti tu sramotu, sramotu mu sramotom vratiti.</li>
      <li>Brže će nagnuti prema utvrdama svoje zemlje, ali će posrnuti, pasti, više ga neće biti.</li>
      <li>Na njegovo će mjesto doći jedan  koji će u diku kraljevstva poslati poreznika, ali će u kratko  vrijeme poginuti bez gnjeva i boja.</li>
      <li>Na njegovo će se mjesto uzdići nitkov kome ne pripada  kraljevska čast. Ali on će iznenada doći i spletkama se domoći  kraljevstva.</li>
      <li>Pred njim će biti preplavljene i skršene navalne snage  i sam knez Saveza.</li>
      <li>Unatoč sporazumu s njime, izdajnički će  navaliti i svladati ga s malo ljudi.</li>
      <li>Iznenada će upasti u  bogate pokrajine i postupat će kako nisu postupali njegovi očevi  ni očevi njegovih otaca, rasipajući među svoje plijen, pljačku  i bogatstvo, smišljat će osnove protiv tvrdih gradova, ali samo  za neko vrijeme.</li>
      <li>Pokrenut će, s velikom vojskom, svoju snagu i hrabrost  protiv kralja Juga. Kralj Juga krenut će u rat s mnogom i moćnom  vojskom, ali neće izdržati, jer će se protiv njega skovati spletke.</li>
      <li>I oni koji jeđahu za njegovim stolom skršit će ga: njegova  će vojska biti uništena i mnogi će posječeni popadati.</li>
      <li>Oba će kralja smišljati zlo; sjedeći za istim stolom, govorit će laži jedan drugome: ali neće uspjeti, jer je svršetak  odložen do određenog vremena.</li>
      <li>Vratit će se on u svoju zemlju  s velikim blagom; srcem protiv svetoga Saveza, učinit će svoje  i vratiti se u svoju zemlju.</li>
      <li>U određeno vrijeme opet će krenuti protiv Juga, ali sada  neće biti kao prvi put.</li>
      <li>Kitimski će brodovi navaliti na njega, i on će se uplašiti. Vratit će se, bjesnjeti protiv svetoga  Saveza i opet će se sporazumjeti s onima koji napustiše sveti  Savez.</li>
      <li>Čete će njegove doći i oskvrnuti svetište-tvrđu, dokinut'  svagdašnju žrtvu i ondje postaviti grozotu pustoši.</li>
      <li>Svojim  će spletkama navesti na otpad one koji se ogrešuju o Savez, ali  ljudi koji ljube Boga ostat će postojani i vršit će svoje.</li>
      <li>Umnici  u narodu poučavat će mnoštvo, ali će ih jedno vrijeme zatirati  mačem i ognjem, izgnanstvom i pljačkanjem.</li>
      <li>Dok ih budu zatirali, samo će im nekolicina pomagati, a mnogi će im se pridružiti  prijevarno.</li>
      <li>Od umnika neki će pasti, da se prokušaju, probrani, čisti do vremena svršetka, jer još nije došlo određeno vrijeme.</li>
      <li>Kralj će raditi što god mu se prohtije, uznoseći i uzdižući  sebe iznad svih bogova: protiv Boga nad bogovima govorit će hule  i uspijevat će dok se gnjev ne navrši - jer ono što je određeno, to će se ispuniti.</li>
      <li>Neće mariti za bogove svojih otaca ni  za Miljenika ženÄa niti za kojega drugog boga: samog će sebe  izdizati iznad sviju.</li>
      <li>Mjesto njih častit će boga tvrđava, boga koga nisu poznavali njegovi očevi, častiti ga zlatom i  srebrom, dragim kamenjem i drugim dragocjenostima.</li>
      <li>Navalit  će na tvrđave gradova pomoću stranog boga: one koji njega priznaju  obasut će počastima i dat će im vlast nad mnoštvom i dijelit  će im zemlju za nagradu.</li>
      <li>U vrijeme svršetka kralj će se Juga zaratiti s njime;  kralj će Sjevera navaliti na nj svojim kolima, svojim konjanicima  i svojim mnogim brodovima. Provalit će u zemlje i proći njima  poput poplave.</li>
      <li>Prodrijet će u Divotu i mnogi će pasti. Njegovim  će rukama izmaći Edom i Moab i glavnina sinova Amonovih.</li>
      <li>Pružit će svoju ruku za zemljama: Egipat mu neće izmaći.</li>
      <li>On će se domoći zlatnog i srebrnog blaga i svih dragocjenosti  Egipta. Pratit će ga Libijci i Etiopljani.</li>
      <li>Ali će ga uznemiriti  vijesti s istoka i sa sjevera te će poći vrlo gnjevan da uništi  i zatre mnoštvo.</li>
      <li>Postavit će svoje dvorske šatore između  mora i Svete gore Divote. Ali će i njemu doći kraj, i nitko mu  neće pomoći.</li>
    </ol>
  </li>
  <li>
    <ol>
      <li>U ono će vrijeme ustati Mihael, veliki knez koji štiti sinove  tvog naroda. Bit će to vrijeme tjeskobe kakve ne bijaše otkako  je ljudi pa do toga vremena. U ono vrijeme tvoj će se narod spasiti  - svi koji se nađu zapisani u Knjizi.</li>
      <li>Tada će se probuditi mnogi koji snivaju u prahu zemljinu;  jedni za vječni život, drugi za sramotu, za vječnu gadost.</li>
      <li>Umnici  će blistati kao sjajni nebeski svod, i koji su mnoge učili pravednosti, kao zvijezde navijeke, u svu vječnost.</li>
      <li>A ti, Daniele, drži u tajnosti ove riječi i zapečati ovu  knjigu do vremena svršetka! Mnogi će tumarati, i bezakonja će  rasti."</li>
      <li>Ja, Daniel, pogledah, kad eno: druga dvojica stajahu jedan  s jedne, drugi s druge strane rijeke.</li>
      <li>Jedan upita čovjeka  odjevena u lanene haljine koji stajaše iznad voda rijeke: "Kada  će doći kraj tim čudesima?"</li>
      <li>Začuh čovjeka odjevena u lanene  haljine, koji stajaše iznad voda rijeke; on podiže k nebu desnicu  i ljevicu, kunući se Vječno živim. "Nakon jednog vremena, dva  vremena i pola vremena - kada dođe kraj rasulu snage svetoga  naroda - sve će se to svršiti."</li>
      <li>Ja slušah, ali ne razumjeh, pa upitah: "Gospodaru, kako  će to svršiti?"</li>
      <li>On reče: "Idi, Daniele, ove su riječi tajne  i zapečaćene do vremena svršetka.</li>
      <li>Mnogi će se očistiti, ubijeliti  i prokušati; a bezbožnici će i dalje biti bezbožni; bezbožnici  se neće urazumjeti, a umnici će razumjeti.</li>
      <li>Od časa kad bude  dokinuta svagdašnja žrtva i postavljena grozota pustoši: tisuću  dvjesta i devedeset dana.</li>
      <li>Blago onomu koji dočeka i dosegne  tisuću trista trideset i pet dana!</li>
      <li>A ti idi i otpočini; ustat  ćeš da primiš svoju baštinu na kraju dana."</li>
    </ol>
  </li>
</ol>