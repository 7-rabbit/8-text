<ol>
  <li>
    <ol>
      <li>Otkrivenje Isusa Krista: njemu ga dade Bog da on pokaže slugama  svojim ono što se ima dogoditi ubrzo. I on to označi poslavši  svog anđela sluzi svomu Ivanu</li>
      <li>koji posvjedoči za riječ Božju  i za svjedočanstvo Isusa Krista - za sve što vidje.</li>
      <li>Blago onomu koji čita i onima što slušaju riječi ovog  proroštva te čuvaju što je u njem napisano. Jer vrijeme je blizu!</li>
      <li>Ivan sedmerim crkvama u Aziji. Milost vam i mir od Onoga  koji jest i koji bijaše i koji dolazi i od sedam duhova što  su pred Prijestoljem njegovim</li>
      <li>i od Isusa Krista, Svjedoka  vjernoga, Prvorođenca od mrtvih, Vladara nad kraljevima zemaljskim.  Njemu koji nas ljubi, koji nas krvlju svojom otkupi od naših  grijeha</li>
      <li>te nas učini kraljevstvom, svećenicima Bogu  i Ocu svojemu: Njemu slava i vlast u vijeke vjekova! Amen!</li>
      <li>Gle, dolazi s oblacima i gledat će ga svako oko, svi koji su ga proboli, i naricat će nad njim sva plemena  zemaljska. Da! Amen.</li>
      <li>Ja sam Alfa i Omega, govori Gospodin Bog - Onaj koji  jest i koji bijaše i koji dolazi, Svevladar.</li>
      <li>Ja, Ivan, brat vaš i suzajedničar u nevolji, kraljevstvu  i postojanosti, u Isusu: bijah na otoku zvanu Patmos radi riječi  Božje i svjedočanstva Isusova.</li>
      <li>Zanijeh se u duhu u dan Gospodnji  i začuh iza sebe jak glas, kao glas trublje.</li>
      <li>Govoraše: "Što  vidiš, napiši u knjigu i pošalji sedmerim crkvama: U Efez, Smirnu, Pergam, Tijatiru, Sard, Filadelfiju, Laodiceju."</li>
      <li>Okrenuh  se da vidim glas koji govoraše sa mnom. I okrenuvši se, vidjeh  sedam zlatnih svijećnjaka,</li>
      <li>a posred svijećnjaka netko  kao Sin Čovječji, odjeven u dugu haljinu, oko prsiju opasan  zlatnim pojasom;</li>
      <li>glava mu i vlasi bijele poput  bijele vune, poput snijega, a oči mu kao plamen ognjeni;</li>
      <li>noge mu nalik mjedi uglađenoj, kao u peći užarenoj, a  glas mu kao šum voda mnogih;</li>
      <li>u desnici mu sedam zvijezda, iz usta mu izlazi mač dvosječan, oštar, a lice mu kao kad sunce  sjaji u svoj svojoj snazi.</li>
      <li>Kad ga vidjeh, padoh mu k nogama kao mrtav. A on stavi  na me desnicu govoreći: "Ne boj se! Ja sam Prvi i Posljednji,</li>
      <li>i Živi! Mrtav bijah, a evo živim u vijeke vjekova te  imam ključe Smrti, i Podzemlja.</li>
      <li>Napiši dakle što si vidio:  ono što jest i što se ima dogoditi poslije.</li>
      <li>Glede  tajne onih sedam zvijezda koje vidje u mojoj desnici i sedam  zlatnih svijećnjaka: sedam zvijezda anđeli su sedam crkava, sedam  svijećnjaka sedam je crkava."</li>
    </ol>
  </li>
  <li>
    <ol>
      <li>Anđelu Crkve u Efezu napiši: "Ovo govori Onaj koji drži sedam  zvijezda u desnici, Onaj koji stupa posred sedam zlatnih svijećnjaka:</li>
      <li>Znam tvoja djela, tvoj trud i postojanost tvoju i da ne možeš  podnijeti opakih. Iskušao si one koji se prave apostolima, a  nisu, i otkrio si da su lažljivci.</li>
      <li>Postojan si, podnio si  za ime moje i nisi smalaksao.</li>
      <li>Ali imam protiv tebe: prvu si  ljubav svoju ostavio.</li>
      <li>Spomeni se dakle odakle si pao, obrati  se i čini prva djela. Inače dolazim k tebi i - uklonit ću tvoj  svijećnjak s mjesta njegova ako se ne obratiš.</li>
      <li>Ali ovo imaš:  mrziš nikolaitska djela koja i ja mrzim."</li>
      <li>"Tko ima uho, nek posluša što Duh govori crkvama! Pobjedniku  ću dati jesti od stabla života koje je u raju Božjem."</li>
      <li>I anđelu Crkve u Smirni napiši: "Ovo govori Prvi i  Posljednji, Onaj koji bijaše mrtav i oživje:</li>
      <li>Znam tvoju  nevolju i siromaštvo - ali ti si bogat! - i pogrde od onih koji  se nazivaju Židovima, a nisu, nego su sinagoga Sotonina.</li>
      <li>Ne  boj se onoga što ti je trpjeti! Evo, Sotona, će neke od vas baciti  u tamnicu da budete iskušani. Bit ćete u nevolji deset  dana. Budi vjeran do smrti i dat ću ti vijenac života."</li>
      <li>"Tko ima uho, nek posluša što Duh govori crkvama! Pobjedniku  neće nauditi druga smrt."</li>
      <li>I anđelu Crkve u Pergamu napiši: "Ovo govori Onaj u koga  je mač dvosjek, oštar:</li>
      <li>Znam gdje prebivaš - ondje gdje je  Sotonino prijestolje - a čvrsto se držiš moga imena te nisi zanijekao  moje vjere ni u one dane kad je Antipa, moj svjedok, vjerni moj, ubijen kod vas - gdje Sotona prebiva.</li>
      <li>Ali imam nešto malo  protiv tebe: imaš ondje nekih što drže nauk Bileama što pouči  Balaka da stupicu stavi sinovima Izraelovim te blaguju od mesa  žrtvovana idolima i bludu se podadu.</li>
      <li>Tako i ti imaš takvih  koji drže nauk nikolaitski.</li>
      <li>Obrati se dakle! Inače dolazim  ubrzo k tebi da ratujem s njima mačem usta svojih."</li>
      <li>"Tko ima uho, nek posluša što Duh govori crkvama! Pobjedniku  ću dati mane sakrivene i bijel ću mu kamen dati, a na kamenu  napisano ime novo koje nitko ne zna doli onaj koji ga  prima."</li>
      <li>I anđelu Crkve u Tijatiri napiši: "Ovo govori Sin Božji, Onaj u koga su oči kao plamen ognjeni, a noge mu nalik  na mjed uglađenu:</li>
      <li>Znam tvoja djela: tvoju ljubav, i vjeru, i služenje, i postojanost - i tvoja posljednja djela obilatija  od prvašnjih.</li>
      <li>Ali imam protiv tebe: puštaš ženu Jezabelu, koja se pravi proročicom, da uči i zavodi moje sluge te se bludu  podaju i blaguju od mesa žrtvovana idolima.</li>
      <li>Dadoh joj vremena  za obraćenje, ali ona neće da se obrati od bludnosti svoje.</li>
      <li>Evo, bacam je na postelju, a bludne drugare njene u veliku nevolju  ako se ne odvrate od njezinih djela;</li>
      <li>i djecu ću joj smrću  pobiti. I znat će sve crkve: Ja sam Onaj koji istražuje bubrege  i srca - i dat ću vam svakomu po djelima.</li>
      <li>Vama  pak velim - vama drugim u Tijatiri koji ne drže ovog nauka te  ne upoznaše takozvanih dubina sotonskih: Ne stavljam na vas drugoga  bremena</li>
      <li>nego - što imate, čvrsto držite dok ne dođem."</li>
      <li>"Pobjedniku, onomu što do kraja bude vršio moja djela, dat ću vlast nad narodima</li>
      <li>i vladat će njima  palicom gvozdenom, kao posuđe glineno satirati ih -</li>
      <li>kao  što i ja to primih od Oca svoga. I dat ću mu zvijezdu Danicu.</li>
      <li>Tko ima uho, nek posluša što Duh govori crkvama!"</li>
    </ol>
  </li>
  <li>
    <ol>
      <li>I anđelu Crkve u Sardu napiši: "Ovo govori Onaj koji ima sedam  duhova Božjih i sedam zvijezda: Znam tvoja djela: imaš ime da  živiš, a mrtav si.</li>
      <li>Budan budi i utvrdi ostatak koji tek što  ne umre. Doista, ne nađoh da su ti djela pred Bogom mojim savršena.</li>
      <li>Spomeni se dakle: kako si primio Riječ i poslušao, tako je  i čuvaj - i obrati se. Ne budeš li dakle budan, doći ću kao tat, a nećeš znati u koji ću čas doći na te.</li>
      <li>Ali imaš u Sardu  nekolicinu imena što ne okaljaše svojih haljina; oni će hoditi  sa mnom u bjelini jer su dostojni."</li>
      <li>"Tako će pobjednik biti odjeven u bijele haljine i neću  izbrisati imena njegova iz knjige života i priznat ću ime njegovo  pred Ocem svojim i anđelima njegovim."</li>
      <li>"Tko ima uho, nek posluša što Duh govori crkvama!"</li>
      <li>I anđelu Crkve u Filadelfiji napiši: "Ovo govori Sveti, Istiniti, Onaj koji ima ključ Davidov i kad otvori, nitko neće zatvoriti; kad zatvori, nitko neće otvoriti:</li>
      <li>Znam tvoja djela. Evo, otvorio sam pred tobom vrata kojih  nitko zatvoriti ne može. Doista, malena je tvoja snaga, a očuvao  si moju riječ i nisi zatajio mog imena.</li>
      <li>Evo, dovest ću neke  iz sinagoge Sotonine - koji sebe zovu Židovi, a nisu, nego lažu  - evo, prisilit ću ih da dođu da ti se do nogu poklone te upoznaju  da te ja ljubim.</li>
      <li>Budući da si očuvao moju riječ o  postojanosti, i ja ću očuvati tebe od časa kušnje koji ima doći  na sav svijet da se iskušaju svi pozemljari.</li>
      <li>Dolazim ubrzo.  Čvrsto drži što imaš da ti nitko ne ugrabi vijenca."</li>
      <li>"Pobjednika ću postaviti stupom u hramu Boga moga i odande  on više neće izići i napisat ću na njemu ime Boga svoga i ime  grada Boga svoga, novog Jeruzalema koji siđe s neba od Boga mojega, i ime moje novo."</li>
      <li>"Tko ima uho, nek posluša što Duh govori crkvama!"</li>
      <li>I anđelu Crkve u Laodiceji napiši: "Ovo govori Amen, Svjedok vjerni i istiniti, Početak Božjeg stvorenja:</li>
      <li>Znam  tvoja djela: nisi ni studen ni vruć. O da si studen ili vruć!</li>
      <li>Ali jer si mlak, ni vruć ni studen, povratit ću te iz usta.</li>
      <li>Govoriš: 'Bogat sam, obogatih se, ništa mi ne treba!' A ne  znaš da si nevolja i bijeda, i ubog, i slijep, i gol.</li>
      <li>Savjetujem  ti: kupi od mene zlata u vatri žežena da se obogatiš i bijele  haljine da se odjeneš da se ne vidi tvoja sramotna golotinja;  i pomasti da oči pomažeš i vidiš.</li>
      <li>Ja korim i odgajam one  koje ljubim. Revan budi i obrati se!</li>
      <li>Evo, na vratima stojim  i kucam; posluša li tko glas moj i otvori mi vrata, unići ću  k njemu i večerati s njim i on sa mnom."</li>
      <li>"Pobjednika ću posjesti sa sobom na prijestolje svoje, kao što i ja, pobijedivši, sjedoh s Ocem svojim na prijestolje  njegovo."</li>
      <li>"Tko ima uho, nek posluša što Duh govori crkvama!"</li>
    </ol>
  </li>
  <li>
    <ol>
      <li>Nakon toga vidjeh: gle, vrata otvorena na nebu! A onaj prijašnji  glas, što ga ono začuh kao glas trublje što govoraše sa mnom, reče: "Uziđi ovamo i pokazat ću ti što se ima dogoditi  nakon ovoga!"</li>
      <li>I odmah se u duhu zanijeh kad gle: prijestolje  stajaše na nebu i na prijestolje Netko sjede.</li>
      <li>Taj što sjede  bijaše nalik na jaspis i sard. A uokolo prijestolja duga slična  smaragdu.</li>
      <li>Uokolo prijestolja dvadeset i četiri prijestolja, a na prijestolja sjedoše dvadeset i četiri starješine, obučene  u bijele haljine, sa zlatnim vijencima na glavi.</li>
      <li>Od prijestolja  izlaze munje, i glasovi, i gromovi; pred prijestoljem gori sedam  ognjenih zubalja, to jest sedam duhova Božjih,</li>
      <li>a pred prijestoljem  kao neko stakleno more, nalik na prozirac. U sredini prijestolja, oko prijestolja, četiri bića, sprijeda i straga puna  očiju:</li>
      <li>prvo biće slično lavu, drugo biće slično  juncu, treće biće s licem kao čovječjim, četvrto  biće slično letećem orlu.</li>
      <li>Ta su četiri bića - u svakoga  po šest krila - sve naokolo i iznutra puna očiju.  Bez predaha dan i noć govore: "Svet! Svet! Svet Gospodin, Bog Svevladar, Onaj koji bijaše i koji jest i koji dolazi!"</li>
      <li>I kad god bića dadu slavu i čast pohvalnicu Onomu koji  sjedi na prijestolju, Živomu u vijeke vjekova,</li>
      <li>dvadeset  i četiri starješine padnu ničice pred Onim koji sjedi na prijestolju  i poklone se njemu - Živomu u vijeke vjekova. I stavljaju  svoje vijence pred prijestolje govoreći:</li>
      <li>"Dostojan si, Gospodine, Bože naš, primiti slavu i čast i moć! Jer ti si sve stvorio, i tvojom voljom sve postade i bi stvoreno!"</li>
    </ol>
  </li>
  <li>
    <ol>
      <li>I vidjeh: na desnici Onoga koji sjedi na prijestolju - knjiga, iznutra i izvana ispisana, zapečaćena sa sedam pečata!</li>
      <li>I vidjeh snažna anđela gdje iza glasa proglašuje: "Tko je  dostojan otvoriti knjigu i otpečatiti pečate njezine?"</li>
      <li>I nitko  - ni na nebu, ni na zemlji, ni pod zemljom - nije mogao otvoriti  knjige i pogledati u nju.</li>
      <li>Briznem u plač jer se nitko ne nađe  dostojan otvoriti knjigu i pogledati u nju.</li>
      <li>A jedan od starješina  reče: "Ne plači! Evo, pobijedi Lav iz plemena Judina, Korijen Davidov, on će otvoriti knjigu i sedam pečata njezinih.</li>
      <li>I vidjeh: posred prijestolja i četiriju bića i posred  starješina stoji, kao zaklan, Jaganjac sa sedam rogova  i sedam očiju, to jest sedam duhova Božjih, po svoj zemlji  poslanih.</li>
      <li>On pristupi te iz desnice Onoga koji sjedi na prijestolju  uzme knjigu.</li>
      <li>A kad on uze knjigu, četiri bića i dvadeset i  četiri starješine padoše ničice pred Jaganjca. U svakoga bijahu  citre i zlatne posudice pune kada, to jest molitava svetačkih.</li>
      <li>Pjevaju oni pjesmu novu: "Dostojan si uzeti knjigu i otvoriti pečate njezine jer si bio zaklan i otkupio, krvlju svojom, za Boga ljude iz svakoga plemena i jezika, puka i naroda;</li>
      <li>učinio si ih Bogu našemu kraljevstvom i svećenicima i kraljevat će na zemlji."</li>
      <li>I vidjeh, i začuh glas anđela mnogih uokolo prijestolja, i bića i starješina. Bijaše ih na mirijade mirijada i tisuće  tisuća.</li>
      <li>Klicahu iza glasa: "Dostojan je zaklani Jaganjac primiti moć, i bogatstvo, i mudrost, i snagu, i čast, i slavu, i blagoslov!"</li>
      <li>I začujem: sve stvorenje, i na nebu, i na zemlji, i pod  zemljom, i u moru - sve na njima i u njima govori: "Onomu koji sjedi na prijestolju i Jaganjcu blagoslov i čast, i slava i vlast u vijeke vjekova!"</li>
      <li>I četiri bića ponavljahu: "Amen!" A starješine padnu  ničice i poklone se.</li>
    </ol>
  </li>
  <li>
    <ol>
      <li>I vidjeh: kad Jaganjac otvori prvi od sedam pečata, začujem  gdje prvo od četiri bića govori glasom kao gromovnim: "Dođi!"</li>
      <li>Pogledam, a ono konj bijelac i u njegova konjanika  luk. I dan mu je vijenac te kao pobjednik pođe da pobijedi.</li>
      <li>Kad  Jaganjac otvori drugi pečat, začujem drugo biće gdje govori:  "Dođi!"</li>
      <li>I iziđe drugi konj, riđan. I njegovu je konjaniku  dano dignuti mir sa zemlje da se ljudi među sobom pokolju. I  dan mu je mač velik.</li>
      <li>Kad Jaganjac otvori treći pečat, začujem  treće biće gdje govori: "Dođi!" Pogledam, a ono konj vranac  i njegovu konjaniku u ruci tezulja.</li>
      <li>Tada začujem kao neki  glas isred četiriju bića gdje govori: "Mjera pšenice za denar!  Tri mjere ječma za denar! A ulju i vinu ne udi!"</li>
      <li>Kad Jaganjac  otvori četvrti pečat, začujem glas četvrtoga bića gdje govori:  "Dođi!"</li>
      <li>Pogledam, a ono konj sivac; konjaniku njegovu ime  je "Smrt" i prati ga Podzemlje. Dana im je vlast nad četvrtinom  zemlje: ubijati mačem i glađu i smrću i zvijerima zemaljskim.</li>
      <li>Kad Jaganjac otvori peti pečat, vidjeh pod žrtvenikom  duše zaklanih zbog riječi Božje i zbog svjedočanstva što ga imahu.</li>
      <li>Vikahu iza glasa: "Ta dokle, Gospodaru sveti i istiniti!  Zar nećeš suditi i osvetiti krv našu na pozemljarima?"</li>
      <li>I  svakome je od njih dana bijela haljina i rečeno im je neka se  strpe još malo vremena dok se ne ispuni broj njihovih sudrugova  u službi i braće njihove koja imaju biti pobijena kao i oni.</li>
      <li>I vidjeh: kad Jaganjac otvori šesti pečat, potres velik  nasta. I sunce pocrnje kao dlakava kostrijet, sav mjesec posta  kao krv.</li>
      <li>I zvijezde padoše s neba na zemlju kao što  smokva smokvice stresa kad je potrese žestok vjetar.</li>
      <li>Nebo  iščeznu kao savijena knjiga, a sve se planine i otoci  pokrenuše s mjesta.</li>
      <li>Kraljevi zemaljski, i velikaši,  i vojvode, i bogataši, i mogućnici, rob i slobodnjak - svi se  sakriše u spilje i pećine gorske</li>
      <li>govoreći gorama  i pećinama: "Padnite na nas i sakrijte nas od lica Onoga  koji sjedi na prijestolju i od srdžbe Jaganjčeve.</li>
      <li>Jer dođe  Dan onaj veliki srdžbe njihove i tko će opstati!"</li>
    </ol>
  </li>
  <li>
    <ol>
      <li>Nakon toga vidjeh: četiri anđela stoje na četiri kraja zemlje  zadržavajući četiri vjetra zemaljska da nikakav vjetar ne puše  ni zemljom ni morem nit ikojim drvećem.</li>
      <li>I vidjeh drugoga jednog  anđela gdje uzlazi od istoka sunčeva s pečatom Boga živoga. On  povika iza glasa onoj četvorici anđela kojima bi dano nauditi  zemlji i moru:</li>
      <li>"Ne udite ni zemlji ni moru ni drveću dok ne  opečatimo sluge Boga našega na čelima!"</li>
      <li>I začujem broj opečaćenih  - sto četrdeset i četiri tisuće opečaćenih iz svih plemena sinova  Izraelovih:</li>
      <li>iz plemena Judina dvanaest tisuća opečaćenih, iz plemena Rubenova dvanaest tisuća, iz plemena Gadova dvanaest tisuća,</li>
      <li>iz plemena Ašerova dvanaest tisuća, iz plemena Naftalijeva dvanest tisuća, iz plemena Manašeova dvanaest tisuća,</li>
      <li>iz plemena Šimunova dvanaest tisuća, iz plemena Levijeva dvanaest tisuća, iz plemena Jisakarova dvanaest tisuća,</li>
      <li>iz plemena Zebulunova dvanaest tisuća, iz plemena Josipova dvanaest tisuća, iz plemena Benjaminova dvanaest tisuća opečaćenih.</li>
      <li>Nakon toga vidjeh: eno velikoga mnoštva, što ga nitko  ne mogaše izbrojiti, iz svakoga naroda, i plemena, i puka, i  jezika! Stoje pred prijestoljem i pred Jaganjcem odjeveni u bijele  haljine; palme im u rukama.</li>
      <li>Viču iz glasa: "Spasenje Bogu našemu koji sjedi na prijestolju i Jaganjcu!"</li>
      <li>I svi anđeli, što stajahu uokolo prijestolja i starješina  i četiriju bića, padoše pred prijestoljem ničice, na svoja lica,</li>
      <li>i pokloniše se Bogu govoreći: "Amen! Blagoslov i slava, i mudrost, i zahvalnica, i čast, i moć i snaga Bogu našemu u vijeke vjekova. Amen."</li>
      <li>I jedan me od starješina upita: "Ovi odjeveni u bijele  haljine, tko su i odakle dođoše?"</li>
      <li>Odgovorih mu: "Gospodine  moj, ti to znaš." A on će mi: "Oni dođoše iz nevolje velike i  oprali su haljine svoje i ubijelili ih u krvi Jaganjčevoj.</li>
      <li>Zato  su pred prijestoljem Božjim i služe mu dan i noć u hramu njegovu, i Onaj koji sjedi na prijestolju razapet će Šator svoj nad njima.</li>
      <li>Neće više gladovati ni žeđati, neće ih više paliti sunce  nit ikakva žega</li>
      <li>jer - Jaganjac koji je posred prijestolja  bit će pastir njihov i vodit će ih na izvore voda života.  I otrt će Bog svaku suzu s očiju njihovih."</li>
    </ol>
  </li>
  <li>
    <ol>
      <li>Kad Jaganjac otvori sedmi pečat, nasta muk na nebu oko pola  sata.</li>
      <li>I vidjeh: sedmorici anđela što stoje pred Bogom dano je  sedam trubalja.</li>
      <li>I drugi jedan anđeo pristupi i sa zlatnom  kadionicom stane na žrtvenik. I dano mu je mnogo kada da ga s  molitvama svih svetih prinese na zlatni žrtvenik pred prijestoljem.</li>
      <li>I vinu se dim kadni s molitvama svetih iz ruke anđelove pred  lice Božje.</li>
      <li>Anđeo uze kadionicu, napuni je vatrom sa žrtvenika  i prosu na zemlju. I udariše gromovi, i glasovi, i munje, i potres.</li>
      <li>A sedam anđela sa sedam trubalja pripremiše se da zatrube.</li>
      <li>Prvi zatrubi. I nastadoše tuča i oganj, pomiješani s krvlju, i budu bačeni na zemlju. I trećina zemlje izgorje, i trećina  stabala izgorje, i sva zelena trava izgorje.</li>
      <li>Drugi anđeo zatrubi.  I nešto kao gora velika, ognjem zapaljena, bačeno bi u more.  I trećina se mora pretvori u krv</li>
      <li>te izginu trećina stvorenja  što u moru žive i trećina lađa propade.</li>
      <li>Treći anđeo zatrubi. I pade s neba zvijezda velika -  gorjela je kao zublja - pade na trećinu rijeka i na izvore voda.</li>
      <li>Zvijezdi je ime Pelin. I trećina se voda pretvori u pelin  te mnoštvo ljudi poginu od zagorčenih voda.</li>
      <li>Četvrti anđeo  zatrubi. I bi udarena trećina sunca i trećina mjeseca i trećina  zvijezda te pomrčaše za trećinu. I dan izgubi trećinu svoga sjaja, a tako i noć.</li>
      <li>I vidjeh i začuh orla: letio posred neba i vikao iza  glasa: "Jao! Jao! Jao pozemljarima od novih glasova trubalja  preostale trojice anđela koji će sad-na zatrubiti!"</li>
    </ol>
  </li>
  <li>
    <ol>
      <li>Peti anđeo zatrubi. I vidjeh: zvijezda je s neba na zemlju  pala i dani su joj ključi zjala Bezdanova.</li>
      <li>Ona otvori zjalo  Bezdanovo i vinu se iz zjala dim kao dim iz peći  goleme te pomrča sunce i zrak od dima iz zjala.</li>
      <li>Iz dima pak  iziđoše na zemlju skakavci i dana im je moć kakvu imaju štipavci  zemaljski.</li>
      <li>I zapovjeđeno im je da ne ude travi zemaljskoj  nit ikojem zelenilu nit ikojem stablu, nego samo ljudima koji  nemaju pečata Božjega na čelu.</li>
      <li>I dano im je ne da ih ubijaju, nego samo da ih muče pet mjeseci, a muka njihova da bude kao  muka od uboda štipavaca.</li>
      <li>U one će dane ljudi iskati smrt,  ali je neće naći; poželjet će umrijeti, ali smrt će bježati od  njih.</li>
      <li>Skakavci bijahu izgledom nalik na konje za boj spremne.  Na glavama im kao neki zlatni vijenci, lica im kao u ljudi,</li>
      <li>kose  kao u žena, a zubi kao u lavova.</li>
      <li>Imahu oklope kao od  željeza, a šum krila njihovih kao štropot bojnih kola  s mnogo konja što u boj jure.</li>
      <li>Repovi im kao u štipavaca,  sa žalcima, a u repovima im moć da ude ljudima pet mjeseci.</li>
      <li>Nad  njima je kralj, anđeo Bezdana, hebrejski mu ime Abadon, grčki  Apolion - Upropastitelj.</li>
      <li>Prvi Jao prođe. Evo, za njim dolaze  još dva druga Jao.</li>
      <li>Šesti anđeo zatrubi. I začujem neki glas iz rogova zlatnoga  žrtvenika pred Bogom.</li>
      <li>Govoraše šestom anđelu koji je držao  trublju: "Odriješi ona četiri anđela svezana na Rijeci velikoj, Eufratu."</li>
      <li>I odriješena bijahu četiri anđela, spremna za  taj čas i dan i mjesec i godinu, da pobiju trećinu ljudi.</li>
      <li>A  broj četa konjaničkih, kako sam čuo, bijaše dvije mirijade  mirijada.</li>
      <li>Ovako u viđenju vidjeh konje i njihove jahače:  imahu oklope ognjene, plavetne i sumporne boje; glave im kao  u lavova, iz usta im sukljao oganj, dim i sumpor.</li>
      <li>Od ovih  triju zala poginu trećina ljudi - od ognja, dima i sumpora što  sukljahu konjima iz usta.</li>
      <li>Doista, snaga je ovim konjima u  ustima i repovima: repovi im kao u zmija, s glavama kojima ude.</li>
      <li>Ipak, preostali ljudi, što ne poginuše od tih zala, ne  obratiše se od djela ruku svojih, da se više ne klanjaju  zlodusima i kumirima - ni zlatnima, ni srebrnima, ni mjedenima, ni kamenima ni drvenima koji niti vide niti čuju nit hodaju  -</li>
      <li>i ne obratiše se od svojih ubojstava ni od svojih čaranja  ni od svoga bluda niti od svojih krađa.</li>
    </ol>
  </li>
  <li>
    <ol>
      <li>I vidjeh drugoga jednog, snažnog anđela: silazio s neba ogrnut  oblakom, na glavi mu duga, lice mu kao sunce, a noge kao ognjeno  stupovlje;</li>
      <li>u ruci drži otvorenu knjižicu. I zakorači desnom  nogom na more, lijevom na zemlju pa povika iza glasa kao kad  lav riče.</li>
      <li>I kad povika, oglasi se sedam gromova tutnjavom.</li>
      <li>A kad se oglasi sedam gromova, htjedoh pisati, ali začujem  glas s neba: "Zapečati to što prozbori sedam gromova! Toga ne  piši!"</li>
      <li>I onaj anđeo što ga vidjeh gdje stoji na moru i zemlji, podiže k nebu desnicu</li>
      <li>i zakle se Živim u vijeke vjekova, koji stvori nebo i sve što je na njemu, zemlju i sve  što je na njoj, more i sve što je u njemu: "Neće više biti  vremena!</li>
      <li>Nego - u dane kad se oglasi sedmi anđeo, čim zatrubi, dovršit će se otajstvo Božje kao što on to navijesti slugama  svojim prorocima."</li>
      <li>I glas što ga začuh s neba opet prozbori sa mnom: "Idi, uzmi otvorenu knjigu iz ruke anđela što stoji na moru i na zemlji!"</li>
      <li>Pristupim k anđelu i zamolim ga da mi dade knjižicu. A on  će mi: "Uzmi je i progutaj! Zagorčit će ti utrobu,  ali će ti u ustima biti slatka kao med."</li>
      <li>Uzeh  knjižicu iz ruke anđelove i progutah je. I bijaše mi u ustima  kao med slatka, ali kad je progutah, zagorči mi utrobu.</li>
      <li>I  rečeno mi je: "Treba da ponovno prorokuješ proti pucima i narodima  i kraljevima mnogim!"</li>
    </ol>
  </li>
  <li>
    <ol>
      <li>I dana mi je trska slična palici i rečeno mi je: "Ustani i  izmjeri hram Božji i žrtvenik i poklonike u njemu!</li>
      <li>Vanjsko  dvorište hrama mimoiđi, ne mjeri ga jer je dano poganima: gazit  će svetim gradom četrdeset i dva mjeseca.</li>
      <li>I ja ću poslati  dva svoja svjedoka da, obučeni u kostrijet, prorokuju tisuću  dvjesta i šezdeset dana.</li>
      <li>Oni su dvije masline i dva  svijećnjaka što stoje pred Gospodarom zemlje.</li>
      <li>Ako im  tko hoće nauditi, oganj suče iz usta njihovih i proždire njihove  neprijatelje. Doista, htjedne li im tko nauditi, tako treba da  pogine.</li>
      <li>Oni imaju vlast zaključati nebo da ne pada kiša dok  prorokuju; imaju vlast pretvoriti vode u krv i udariti zemlju  kojim god zlom kad god htjednu.</li>
      <li>A kada dovrše svoje svjedočanstvo, Zvijer koja izlazi  iz Bezdana zaratit će s njima, pobijediti ih i ubiti.</li>
      <li>I njihova će trupla ležati na trgu grada velikoga koji se  duhovno zove Sodoma i Egipat, gdje je i Gospodin njihov raspet.</li>
      <li>Ljudi iz svih puka i plemena i jezika i naroda gledat će njihova  trupla tri i pol dana i neće dopustiti da im se trupla u grob  polože.</li>
      <li>Pozemljari će se radovati i veseliti zbog njihove  nesreće i darivati jedan drugoga jer su ta dva proroka zadavala  muku pozemljarima.</li>
      <li>Ali nakon tri i pol dana duh životni  od Boga uđe u njih i stadoše na noge te strah velik obuze  one koji ih promatrahu.</li>
      <li>I začuše glas s neba silan: "Uziđite  ovamo!" I uziđoše na oblaku u nebo na očigled svojih neprijatelja.</li>
      <li>U taj čas nasta velik potres: pade desetina grada, a u potresu  poginu sedam tisuća ljudi. Preživjele spopade strah te proslaviše  Boga nebeskoga.</li>
      <li>Drugi Jao prođe. Evo, treći Jao dolazi ubrzo!</li>
      <li>I sedmi anđeo zatrubi. I na nebu odjeknuše silni glasovi: "Uspostavljeno je nad svijetom kraljevstvo Gospodara našega i Pomazanika njegova i kraljevat će u vijeke vjekova!"</li>
      <li>Tada dvadeset i četiri starješine, što pred Bogom sjedoše  na prijestolja,</li>
      <li>padoše ničice i pokloniše se Bogu govoreći. "Zahvaljujemo ti, Gospodaru, Bože, Svevladaru, koji jesi i koji bijaše, zato što uze u ruke moć svoju veliku i zakralji se!</li>
      <li>Gnjevili se narodi, ali dođe srdžba tvoja i čas da se sudi mrtvima i naplata dade slugama tvojim prorocima i svetima i svima koji se boje imena tvojega, malima i velikima; i da se unište oni koji kvare zemlju."</li>
      <li>I otvori se hram Božji na nebu i pokaza se Kovčeg saveza  njegova u hramu njegovu te udare munje i glasovi i gromovi i  potres i tuča velika.</li>
    </ol>
  </li>
  <li>
    <ol>
      <li>I znamenje veliko pokaza se na nebu: Žena odjevena suncem, mjesec joj pod nogama, a na glavi vijenac od dvanaest zvijezda.</li>
      <li>Trudna viče u porođajnim bolima i mukama rađanja.</li>
      <li>I pokaza se drugo znamenje na nebu: gle, Zmaj velik, ognjen, sa sedam glava i deset rogova; na glavama mu sedam kruna,</li>
      <li>a  rep mu povlači trećinu zvijezda nebeskih - i obori ih na zemlju.  Zmaj stade pred Ženu koja imaše roditi da joj, čim rodi, proždre  Dijete.</li>
      <li>I ona porodi sina, muškića, koji će vladati  svim narodima palicom gvozdenom. I Dijete njeno bi uzeto  k Bogu i prijestolju njegovu.</li>
      <li>A Žena pobježe u pustinju gdje  joj Bog pripravi sklonište da se ondje hrani tisuću dvjesta i  šezdeset dana.</li>
      <li>I nasta rat na nebu: Mihael i njegovi anđeli  zarate se sa Zmajem. Zmaj uđe u rat i anđeli njegovi,</li>
      <li>ali  ne nadvlada. I ne bijaše im više mjesta na nebu.</li>
      <li>Zbačen je  Zmaj veliki, Stara zmija - imenom Ðavao, Sotona, zavodnik svega  svijeta. Bačen je na zemlju, a s njime su bačeni i anđeli njegovi.</li>
      <li>I začujem glas na nebu silan: "Sada nasta spasenje i  snaga i kraljevstvo Boga našega i vlast Pomazanika njegova! Jer  zbačen je tužitelj braće naše koji ih je dan i noć optuživao  pred Bogom našim.</li>
      <li>Ali oni ga pobijediše krvlju Jaganjčevom  i riječju svojega svjedočanstva: nisu ljubili života svoga -  sve do smrti.</li>
      <li>Zato veselite se, nebesa i svi nebesnici! A  jao vama, zemljo i more, jer Ðavao siđe k vama, gnjevan veoma, znajući da ima malo vremena!"</li>
      <li>Kad Zmaj vidje da je zbačen na zemlju, stade progoniti  Ženu koja rodi muškića.</li>
      <li>No Ženi bijahu dana dva velika krila  orlujska da odleti u pustinju, u svoje sklonište gdje se, sklonjena  od Zmije, hrani jedno vrijeme i dva vremena i polovicu vremena.</li>
      <li>I Zmija iz usta pusti za Ženom vodu poput rijeke da je rijeka  odnese.</li>
      <li>Ali zemlja priteče u pomoć Ženi: otvori usta i popi  rijeku što je Zmaj pusti iz usta.</li>
      <li>I razgnjevi se Zmaj na  Ženu pa ode i zarati se s ostatkom njezina potomstva, s onima  što čuvaju Božje zapovijedi i drže svjedočanstvo Isusovo. (12:18)I stade na morski žal.</li>
    </ol>
  </li>
  <li>
    <ol>
      <li>I vidjeh: iz mora Zvijer izlazi sa deset rogova i sedam  glava; na rogovima joj deset kruna, na glavama bogohulna imena.</li>
      <li>Ta Zvijer što je vidjeh bijaše nalik na leoparda, noge  joj kao medvjeđe, usta kao usta lavlja. Zmaj joj  dade svoju silu i prijestolje i vlast veliku.</li>
      <li>Jedna joj glava  bijaše kao na smrt zaklana, ali joj se smrtna rana zaliječila.  Sva se zemlja, začuđena, zanijela za Zvijeri</li>
      <li>i svi se pokloniše  Zmaju koji dade takvu vlast Zvijeri. Pokloniše se i Zvijeri govoreći:  "Tko je kao Zvijer! Tko bi smio ratovati s njom?"</li>
      <li>I dana su  joj usta da govori drskosti i hule i dana joj je vlast  da to čini četrdeset i dva mjeseca.</li>
      <li>I ona otvori usta da huli  Boga, da huli ime njegovo, njegov Šator i nebesnike.</li>
      <li>I dano  joj je da se zarati sa svecima i da ih pobijedi. Dana joj  je vlast nad svakim plemenom i pukom i jezikom i narodom:</li>
      <li>da joj se poklone svi pozemljari, oni kojima ime nije zapisano  u knjizi života zaklanog Jaganjca, od postanka svijeta.</li>
      <li>Tko ima uho, nek posluša!</li>
      <li>Je li tko za progonstvo, u progonstvo će ići! Je li tko za mač, da bude pogubljen, mačem će biti pogubljen! U tom je postojanost i vjera  svetih.</li>
      <li>I vidjeh: druga jedna Zvijer uzlazi iz zemlje, ima dva  roga poput jaganjca, a govori kao Zmaj.</li>
      <li>Vrši svu vlast one  prve Zvijeri, u njenoj nazočnosti. Prisiljava zemlju i sve pozemljare  da se poklone prvoj Zvijeri kojoj ono zacijeli smrtna rana.</li>
      <li>Čini  znamenja velika: i oganj spušta s neba na zemlju naočigled ljudi.</li>
      <li>Tako zavodi pozemljare znamenjima koja joj je dano činiti  u nazočnosti Zvijeri: svjetuje pozemljarima da načine kip Zvijeri  koja bijaše udarena mačem, ali preživje.</li>
      <li>I dano joj je udahnuti  život kipu Zvijeri te kip Zvijeri progovori i poubija sve koji  se god ne klanjaju kipu Zvijeri.</li>
      <li>Ona postiže da se svima  - malima i velikima, bogatima i ubogima, slobodnjacima i robovima  - udari žig na desnicu ili na čelo,</li>
      <li>i da nitko ne mogne kupovati  ili prodavati osim onog koji nosi žig s imenom Zvijeri ili s  brojem imena njezina.</li>
      <li>U ovome je mudrost: u koga je uma, nek odgoneta broj  Zvijeri. Broj je to jednog čovjeka, a broj mu je šest stotina  šezdeset i šest.</li>
    </ol>
  </li>
  <li>
    <ol>
      <li>I vidjeh: gle, Jaganjac stoji na gori Sionu, a s njime sto  četrdeset i četiri tisuće - na čelima im napisano ime njegovo  i ime Oca njegova!</li>
      <li>I začujem s neba glas, kao šum voda  mnogih i tutnjavu silna groma; glas taj koji začuh bijaše  kao glas citraša što sviraju na citrama.</li>
      <li>Pjevali su pjesmu  novu pred prijestoljem i pred četiri bića i pred starješinama.  Nitko ne mogaše naučiti te pjesme doli one sto četrdeset i četiri  tisuće - otkupljeni sa zemlje.</li>
      <li>Ti se ne okaljaše sa ženama, djevci su! Oni prate Jaganjca kamo god pođe. Otkupljeni su od  ljudi kao prvine Bogu i Jaganjcu;</li>
      <li>na ustima se njihovim  laž ne nađe, neporočni su.</li>
      <li>I vidjeh: drugi jedan anđeo leti posred neba s evanđeljem  vječnim da ga proglasi svim pozemljarima, svakom narodu i plemenu  i jeziku i puku.</li>
      <li>Viče iza glasa: "Bojte se Boga i dajte mu  slavu jer dođe čas suda njegova! I poklonite se njemu koji  stvori nebo i zemlju i more i izvore voda!"</li>
      <li>Za njim eto drugog anđela koji govori: "Pade, pade  Babilon, veliki koji vinom gnjeva i bluda svojega  opi sve narode!"</li>
      <li>Za njima eto i trećeg anđela koji  vikaše iza glasa: "Tko god se klanja Zvijeri i kipu njezinu te  primi žig na čelo ili ruku,</li>
      <li>pit će vino gnjeva Božjega, nerazvodnjeno, natočeno već u čaši srdžbe njegove! I bit  će udaren na muke u ognju i sumporu svetim anđelima naočigled  i naočigled Jaganjcu.</li>
      <li>Dim muke njihove suklja u  vijeke vjekova. Ni danju ni noću nemaju počinka oni koji  se klanjaju Zvijeri i kipu njezinu i tko god primi žig s imenom  njezinim."</li>
      <li>U tom je postojanost svetih - onih što čuvaju  zapovijedi Božje i vjeru Isusovu.</li>
      <li>I začujem glas s neba: "Piši! Od sada blaženi mrtvi koji  umiru u Gospodinu! Da, govori Duh, neka otpočinu od svojih trudova!  Jer prate ih djela njihova!"</li>
      <li>I vidjeh: gle, bijel oblak, a na oblak sjede Netko kao  Sin Čovječji; na glavi mu zlatan vijenac, u ruci oštar srp.</li>
      <li>I drugi jedan anđeo iziđe iz hrama vičući iza glasa onomu  što sjedi na oblaku: "Mahni srpom i žanji jer dođe čas žetvi, zrela je žetva zemaljska!"</li>
      <li>I onaj što sjedi na oblaku baci  srp na zemlju i zemlja bi požnjevena.</li>
      <li>I drugi jedan anđeo iziđe iz hrama nebeskoga. I on imaše  oštar srp.</li>
      <li>I od žrtvenika iziđe drugi anđeo - onaj koji ima  vlast nad ognjem - pa povika iza glasa onomu, s oštrim srpom:  "Mahni oštrim srpom i poberi grozdove u vinogradu zemaljskom  jer sazri grožđe!"</li>
      <li>I anđeo baci srp na zemlju i obra vinograd  zemaljski, a obrano baci u veliku kacu gnjeva Božjega.</li>
      <li>Gazila  se kaca izvan grada te poteče krv iz kace konjima do uzda, tisuću  i šest stotina stadija uokolo.</li>
    </ol>
  </li>
  <li>
    <ol>
      <li>I vidjeh drugo znamenje na nebu, veliko i čudesno: sedam anđela  sa sedam zala posljednjih - s njima se navršuje gnjev Božji.</li>
      <li>I vidjeh kao neko more od prozirca pomiješano s ognjem. Oni  koji pobijediše Zvijer i kip njezin i broj imena njezina stoje  u moru od prozirca s citrama Božjim u ruci.</li>
      <li>Pjevaju pjesmu  Mojsija, sluge Božjega, i pjesmu Jaganjčevu: "Velika su i čudesna djela tvoja, Gospodine, Bože, Svevladaru! Pravedni su i istiniti putovi tvoji, Kralju naroda!</li>
      <li>Tko da te se ne boji, Gospodine, tko da ne slavi ime tvoje! Ti si jedini svet! I zato svi će narodi doći i klanjati se pred tobom jer se očitovahu pravedna djela tvoja!"</li>
      <li>Nakon toga vidjeh: otvori se hram Šatora svjedočanstva  na nebu!</li>
      <li>Iziđe sedam anđela sa sedam zala iz hrama; odjeveni  bijahu u blistav bijeli lan, oko prsiju opasani zlatnim pojasom.</li>
      <li>Jedno od četiri bića dade sedmorici anđela sedam zlatnih čaša, punih gnjeva Boga koji živi u vijeke vjekova.</li>
      <li>I hram se  napuni dimom od Slave Božje i od njegove snage te nitko ne  mogaše ući u hram dok se ne navrši sedam zala sedmorice anđela.</li>
    </ol>
  </li>
  <li>
    <ol>
      <li>I začujem iz hrama jak glas koji viknu sedmorici anđela: "Hajdete, izlijte sedam čaša gnjeva Božjega na zemlju!"</li>
      <li>Ode prvi i izli svoju čašu na zemlju. I pojavi se čir, koban i bolan, na ljudima što nose žig Zvijerin i klanjaju se  kipu njezinu.</li>
      <li>Drugi izli svoju čašu na more. I ono posta krv kao krv  mrtvačeva te izginu sve živo u moru.</li>
      <li>Treći izli svoju čašu na rijeke i izvore voda. I postadoše  krv.</li>
      <li>I začujem anđela voda gdje govori: "Pravedan si, Ti  koji jesi i koji bijaše, Sveti, što si tako dosudio!</li>
      <li>Oni  su prolili krv svetih i proroka i stoga ih krvlju napajaš! Zavrijedili  su!"</li>
      <li>I začujem žrtvenik kako govori: "Da, Gospode, Bože, Svevladaru!  Istiniti su i pravedni sudovi tvoji!"</li>
      <li>Četvrti izli svoju čašu na sunce. I suncu je dano da pali  ljude ognjem.</li>
      <li>I silna je žega palila ljude te su hulili ime  Boga koji ima vlast nad tim zlima, ali se ne obratiše da mu slavu  dadu.</li>
      <li>Peti izli svoju čašu na prijestolje Zvijeri. I kraljevstvo  joj prekriše tmine. Ljudi su grizli jezike od muke</li>
      <li>i hulili  Boga nebeskoga zbog muka i čireva, ali se ne obratiše od djela  svojih.</li>
      <li>Šesti izli svoju čašu na Eufrat, rijeku veliku. I presahnu  voda te načini prolaz kraljima s istoka sunčeva.</li>
      <li>I vidjeh:  iz usta Zmajevih i iz usta Zvijerinih i iz usta Lažnoga proroka  izlaze tri duha nečista, kao žabe.</li>
      <li>To su dusi zloduha što  čine znamenja, a pođoše sabrati kraljeve svega svijeta na rat  za Dan veliki Boga Svevladara.</li>
      <li>Evo dolazim kao tat! Blažen onaj koji bdije i čuva haljine  svoje da ne ide gol te mu se ne vidi sramota!</li>
      <li>I skupiše ih na mjesto koje se hebrejski zove Harmagedon.</li>
      <li>I sedmi izli svoju čašu na zrak. Uto iz hrama, s prijestolja, iziđe jak glas i viknu: "Svršeno je!"</li>
      <li>I udariše munje i  glasovi i gromovi i nasta potres velik, kakva ne bijaše otkako  je ljudi - tako bijaše silan potres taj.</li>
      <li>I prasnu natroje grad veliki i gradovi naroda padoše.  Spomenu se Bog Babilona velikoga da mu dade piti iz čaše vina  gnjevne srdžbe Božje.</li>
      <li>I pobjegoše svi otoci, iščezoše gore,</li>
      <li>a iz neba se  spusti na ljude tuča velika, poput talenta. Ljudi su hulili Boga  zbog zla tuče jer zlo njezino bijaše silno veliko.</li>
    </ol>
  </li>
  <li>
    <ol>
      <li>I dođe jedan od sedam anđela što nose sedam čaša i prozbori  mi: "Dođi pokazat ću ti sud nad Bludnicom velikom što sjedi  nad vodama velikim,</li>
      <li>s kojom su bludničili kraljevi zemlje  i pozemljari se opiše vinom bluda njezina."</li>
      <li>I odnese  me u duhu u pustinju. Tu vidjeh Ženu koja sjede na skrletnu Zvijer, punu bogohulnih imena, sa sedam glava i deset rogova.</li>
      <li>Žena  bijaše odjevena u grimiz i skrlet, sva u zlatu, dragom kamenju  i biserju. U ruci joj zlatna čaša puna gnusobe i nečisti bluda  njezina.</li>
      <li>Na čelo joj napisano ime - tajna: "Babilon veliki, mati bludnica i gnusoba zemljinih."</li>
      <li>I vidjeh: Žena je pijana  od krvi svetih i od krvi svjedoka Isusovih. Kad je vidjeh, čudom  se silnim začudih.</li>
      <li>Nato će mi anđeo: "Što se čudiš? Ja ću  ti kazati tajnu te žene i Zvijeri koja je nosi, Zvijeri sa sedam  glava i deset rogova."</li>
      <li>"Zvijer koju vidje bijaše i više nije; zamalo izlazi iz  Bezdana i ide u propast. I zapanjit će se pozemljari - oni kojima  ime, od postanka svijeta, nije zapisano u knjigu života - kad  vide da Zvijer bijaše i više nije, a opet je tu.</li>
      <li>Tu se hoće mudre pameti! Sedam glava sedam je bregova  na kojima žena sjedi. A i sedam kraljeva:</li>
      <li>pet ih već pade, jedan jest, a jedan još ne dođe: kada dođe, ostati mu je zamalo.</li>
      <li>I Zvijer koja bijaše i više nije, osma je, a iz broja je  njih sedmero, i ide u propast.</li>
      <li>Deset rogova što ih  vidje deset je kraljeva; oni još ne primiše kraljevstva, ali će - samo za jedan sat - primiti vlast kao kraljevi zajedno  sa Zvijeri.</li>
      <li>Jedne su misli: svu svoju silu i vlast predati  Zvijeri.</li>
      <li>Ratovat će protiv Jaganjca, ali će ih pobijediti  Jaganjac - i njegovi pozvanici, izabranici, vjernici - jer on  je Gospodar gospodara i Kralj kraljeva."</li>
      <li>I  reče mi anđeo: "Vode što ih vidje, na kojima Bludnica sjedi,  to su puci i mnoštva i narodi i jezici.</li>
      <li>I onih deset rogova  što ih vidje i Zvijer - oni će zamrziti Bludnicu, opustošiti  je i ogoliti, najesti se mesa njezina i ognjem je spaliti.</li>
      <li>Jer  Bog im u srce stavi izvršiti naum njegov: da jednodušno predadu  kraljevstvo svoje Zvijeri dok se ne ispune riječi Božje.</li>
      <li>Žena  koju vidje grad je veliki što kraljuje nad kraljevima zemaljskim."</li>
    </ol>
  </li>
  <li>
    <ol>
      <li>Nakon toga vidjeh: jedan drugi anđeo silazi s neba s moći  velikom! Sva se zemlja zasvijetlila od njegova sjaja.</li>
      <li>On povika  iza glasa: "Pade, pade Babilon veliki - Bludnica - i postade  prebivalištem zloduha, nastambom svih duhova nečistih, nastambom  svih ptica nečistih mrskih</li>
      <li>jer se gnjevnim vinom bluda njezina  opiše narodi; s njom su bludničili svi kraljevi zemaljski, a  trgovci se zemaljski obogatiše od silna raskošja njezina."</li>
      <li>Začujem i drugi glas s neba: "Iziđite iz nje, narode moj, da vas ne zadese zla njezina te ne budete suzajedničari grijeha  njezinih!</li>
      <li>Jer njezini grijesi do neba dopriješe i spomenu  se Bog zločina njezinih.</li>
      <li>Vratite joj milo za drago, naplatite joj dvostruko  po djelima! U čašu u koju je ona natakala natočite dvostruko!</li>
      <li>Koliko se razmetala sjajem i raskoši, toliko joj zadajte muka  i jada! Jer u srcu je svome govorila: 'Na prijestolju sjedim  kao kraljica i nikad neću obudovjeti, jad me nikada zadesiti  neće!'</li>
      <li>Stoga u isti će je dan zla zadesiti: smrt i  jad i glad te će sva u ognju biti spaljena. Jer silan je Gospod, Bog, Sudac njezin!"</li>
      <li>I plakat će i naricati za njom kraljevi zemlje što su  s njome bludničili i raskošno živjeli kad gledali budu dim požara  njezina.</li>
      <li>Prestrašeni mukama njezinim, izadaleka će stajati  i naricati: "Jao, jao, grade veliki, Babilone, grade silni! Kako  li te u tren oka stiže osuda!"</li>
      <li>I trgovci zemaljski plaču nad njom i tuguju jer im trga  nitko više ne kupuje:</li>
      <li>ni zlata, ni srebra, ni dragoga kamenja, ni biserja, ni tanana lana, ni grimiza, ni svile, ni skrleta:  nit ikakva mirisava drveta, nit ikakva predmeta od slonove kosti, nit ikakva predmeta od skupocjena drveta, nit od mjedi, nit  od željeza, nit od mramora;</li>
      <li>ni cimeta, ni balzama, ni miomirisa, ni pomasti, ni tamjana, ni vina, ni ulja, ni bijeloga brašna, ni pšenice; ni goveda, ni ovaca, ni konja, ni kočija, ni roblja  nit ikoje žive duše.</li>
      <li>"Voće za kojim ti duša žudjela pobježe od tebe, sav raskoš  i sjaj propade ti - ne, nema ga više!"</li>
      <li>Trgovci što svim tim trgovahu, što ih ona obogati, izdaleka  će stajati, prestrašeni mukama njezinim, plakat će i tugovati:</li>
      <li>"Jao, jao, grade veliki, odjeveni nekoć u lan tanan i grimiz  i skrlet, nakićeni zlatom i dragim kamenjem i biserjem!</li>
      <li>U  tren oka opustje toliko bogatstvo!" I svi kormilari i putnici, svi mornari i moreplovci izdaleka  stoje</li>
      <li>i, gledajući dim njezina požara, zapomažu: "Koji li  je grad sličan gradu ovom velikom?"</li>
      <li>I posuše glavu pepelom  te plačući i tugujući viknuše: "Jao, jao, grada li velikoga!  Dragocjenostima se njegovim obogatiše svi posjednici morskih  brodova, a evo - u tren oka opustje!"</li>
      <li>Veseli se nad njom, nebo, i svi sveti i apostoli i proroci  jer Bog osudivši nju, vama pravo dosudi!</li>
      <li>I jedan snažan anđeo uze kamen, velik poput mlinskoga  kamena, i baci ga u more govoreći: "Tako će silovito biti strovaljen  Babilon, grad veliki, i nikada ga više biti neće!"</li>
      <li>"Glas citraša i pjevača i svirača i trubljača u tebi se više neće čuti! Obrtnik vješt kojem god umijeću u tebi se više neće naći! Klopot žrvnja u tebi se više neće čuti!</li>
      <li>Svjetlost svjetiljke u tebi više neće sjati! Glas zaručnika i zaručnice u tebi se više neće čuti! Jer trgovci tvoji bijahu velikaši zemlje i čaranja tvoja zavedoše sve narode;</li>
      <li>i u tebi se našla krv proroka i svetaca i svih zaklanih na zemlji."</li>
    </ol>
  </li>
  <li>
    <ol>
      <li>Nakon toga začujem kao jak glas silnoga mnoštva na nebu: "Aleluja! Spasenje i slava i moć Bogu našemu!</li>
      <li>Doista, istiniti su i pravedni sudovi njegovi jer osudi veliku Bludnicu, što pokvari zemlju bludom svojim, i osveti na njoj krv slugu svojih!"</li>
      <li>I ponove: "Aleluja! Dim njezin suklja u vijeke vjekova!"</li>
      <li>Nato starješine, njih dvadesetčetvorica, i ona četiri  bića padoše ničice i p        okloniše se Bogu, koji sjedi na  prijestolju, govoreći: "Amen! Aleluja!"</li>
      <li>I s         prijestolja  iziđe glas: "Hvalite Boga našega, sve sluge njegove, svi koji se njega bojite, i mali i veliki!"</li>
      <li>I začuh kao glas silna mnoštva i kao šum voda mnogih  i kao prasak gromova silnih: "Aleluja! Zakraljeva Gospod, Bog naš Svevladar!</li>
      <li>Radujmo se i kličimo i slavu mu dajmo jer dođe svadba Jaganjčeva, opremila se Zaručnica njegova!</li>
      <li>Dano joj je odjenuti se u lan tanan, blistav i čist!" A lan - pravedna su djela svetih.</li>
      <li>I reče mi: "Piši! Blago onima koji su pozvani na svadbenu  gozbu Jaganjčevu!" I reče mi: "Ove su riječi istinite, Božje."</li>
      <li>Padoh mu pred noge da mu se poklonim. A on će mi: "Nipošto!  Sluga sam kao i ti i braća tvoja koja imaju svjedočanstvo Isusovo.  Bogu se pokloni!" Jer svjedočanstvo Isusovo duh je proročki.</li>
      <li>I vidjeh: nebo otvoreno - i gle, konj bijelac,  a na nj sjeo On, zvani Vjerni i Istiniti, a sudi i vojuje  po pravdi;</li>
      <li>oči mu plamen ognjeni, na glavi mu mnoge  krune; nosi napisano ime kojeg nitko ne zna doli on sam;</li>
      <li>ogrnut  je ogrtačem krvlju natopljenim; ime mu: Riječ Božja.</li>
      <li>Prate  ga na bijelcima Vojske nebeske, odjevene u lan tanan, bijel i  čist.</li>
      <li>Iz usta mu izlazi oštar mač kojim će posjeći narode.  Vladat će njima palicom gvozdenom. On gazi u kaci  gnjevne srdžbe Boga Svevladara.</li>
      <li>Na ogrtač, o boku, napisano  mu ime: "Kralj kraljeva i Gospodar gospodara."</li>
      <li>I vidjeh jednog anđela: stajaše na suncu vičući iza glasa  svim pticama što nebom lete: "Ovamo! Skupite se na  veliku gozbu Božju</li>
      <li>da se najedete mesa kraljeva, i mesa  vojvoda, i mesa mogućnika, i mesa konja i konjanika njihovih, i mesa svih mogućih ljudi, slobodnjaka i robova, malih i velikih!"</li>
      <li>I vidjeh: Zvijer i kraljevi zemlje i vojske njihove skupiše  se u boj da se zarate s Onim što sjedi na konju i s vojskom njegovom.</li>
      <li>I Zvijer bi uhvaćena, a s njom i Lažni prorok koji je u njenoj  nazočnosti činio znamenja i njima zavodio one što su primili  žig Zvijeri i klanjali se njezinu kipu. Živi su oboje bačeni  u ognjeno jezero što gori sumporom.</li>
      <li>A drugi su posječeni  mačem što iziđe iz usta Onoga koji sjedi na konju i sve se ptice  nasitiše mesa njihova.</li>
    </ol>
  </li>
  <li>
    <ol>
      <li>I vidjeh anđela: siđe s neba s ključima Bezdana i s velikim  okovima u ruci.</li>
      <li>Zgrabi Zmaja, Staru zmiju, to jest Ðavla,  Sotonu, i okova ga za tisuću godina.</li>
      <li>Baci ga u Bezdan koji  nad njim zatvori i zapečati da više ne zavodi narode dok se ne  navrši tisuću godina. Nakon toga ima biti odriješen za malo vremena.</li>
      <li>I vidjeh prijestolja - onima što sjedoše na njih dano  je suditi - i duše pogubljenih zbog svjedočanstva Isusova i zbog  Riječi Božje i sve koji se ne pokloniše Zvijeri ni kipu njezinu  te ne primiše žiga na čela svoja ni na ruke. Oni oživješe i zakraljevaše  s Kristom tisuću godina.</li>
      <li>Drugi mrtvi ne oživješe dok se ne  navrši tisuću godina. To je ono prvo uskrsnuće.</li>
      <li>Blažen i svet  onaj tko je dionik toga prvog uskrsnuća! Nad njim druga smrt  nema vlasti: oni će biti svećenici Božji i Kristovi i s njime  će kraljevati tisuću godina.</li>
      <li>A kad se navrši tisuću godina, Sotona će iz svoga zatvora  biti pušten:</li>
      <li>izići će zavesti narode sa četiri kraja zemlje, Goga i Magoga, i skupiti ih u boj. Bit će ih kao pijeska  morskoga.</li>
      <li>Skupiše se na prostrano polje zemlje i opkoliše  tabor svetih i ljubljeni grad. Ali oganj siđe s neba te ih proguta.</li>
      <li>A njihov zavodnik, Ðavao, bačen bi u jezero ognjeno i sumporno, gdje se nalaze i Zvijer i Lažni prorok: ondje će se mučiti danju  i noću u vijeke vjekova.</li>
      <li>I vidjeh veliko bijelo prijestolje i Onoga što sjede  na nj: pred licem njegovim pobježe zemlja i nebo; ni mjesta im  se više ne nađe.</li>
      <li>I vidjeh mrtve, velike i male: stoje pred  prijestoljem, a knjige se otvoriše. I otvori se jedna druga knjiga, knjiga života. I mrtvi bijahu suđeni po onome što stoji napisano  u knjigama, po djelima svojim.</li>
      <li>More predade svoje  mrtvace, a Smrt i Podzemlje svoje: i svaki bi suđen po djelima  svojim.</li>
      <li>A Smrt i Podzemlje bili su bačeni u jezero ognjeno.  Jezero ognjeno - to je druga smrt:</li>
      <li>tko se god ne nađe zapisan  u knjizi života, bio je bačen u jezero ognjeno.</li>
    </ol>
  </li>
  <li>
    <ol>
      <li>I vidjeh novo nebo i novu zemlju jer - prvo nebo i  prva zemlja uminu; ni mora više nema.</li>
      <li>I Sveti grad,  novi Jeruzalem, vidjeh: silazi s neba od Boga, opremljen kao  zaručnica nakićena za svoga muža.</li>
      <li>I začujem jak glas s prijestolja: "Evo Šatora Božjeg s ljudima! On će prebivati s njima: oni će biti narod njegov, a on će biti Bog s njima.</li>
      <li>I otrt će im svaku suzu s očiju te smrti više neće biti, ni tuge, ni jauka, ni boli više neće biti jer - prijašnje uminu."</li>
      <li>Tada Onaj što sjedi na prijestolju reče: "Evo, sve činim novo!" I doda: "Napiši: Ove su riječi vjerne i istinite."</li>
      <li>I još mi reče: "Svršeno je! Ja sam Alfa i Omega, Početak i Svršetak! Ja ću žednomu dati s izvora vode života zabadava.</li>
      <li>To će biti baština pobjednikova. I ja ću njemu biti Bog, a on meni sin.</li>
      <li>Kukavicama pak, nevjernima i okaljanima, ubojicama, bludnicima, vračarima i idolopoklonicima i svim lažljivcima udio je u jezeru što gori ognjem i sumporom. To je druga smrt."</li>
      <li>I dođe jedan od sedam anđela što imaju sedam čaša punih  zala konačnih te progovori sa mnom: "Dođi, pokazat ću ti Zaručnicu, Ženu Jaganjčevu!"</li>
      <li>I prenese me u duhu na goru veliku, visoku  i pokaza mi sveti grad Jeruzalem: silazi s neba od Boga,</li>
      <li>sav  u slavi Božjoj, blistav poput dragoga kamena, kamena slična kristalnom  jaspisu;</li>
      <li>okružen zidinama velikim i visokim, sa dvanaest  vrata: na vratima dvanaest anđela i napisana imena dvanaest  plemena Izraelovih.</li>
      <li>Od istoka vrata troja, od sjevera vrata  troja, od juga vrata troja, od zapada vrata troja.</li>
      <li>Gradske  su zidine imale dvanaest temelja, a na njima dvanaest imena dvanaestorice  apostola Jaganjčevih.</li>
      <li>Moj subesjednik imaše mjeru, zlatnu trsku, da  izmjeri grad, vrata njegova i zidine.</li>
      <li>Grad se stere  u četvorini: dužina mu jednaka širini. On izmjeri trskom grad:  dvanaest tisuća stadija - dužina mu i širina i visina jednaka.</li>
      <li>Izmjeri i njegove zidine: sto četrdeset i četiri lakta po  čovjekovoj mjeri kojom je mjerio anđeo.</li>
      <li>Zidine su gradske  sagrađene od jaspisa, a sam grad od čistoga zlata, slična čistu  staklu.</li>
      <li>Temelji su gradskih zidina urešeni svakovrsnim dragim  kamenjem: prvi je temelj od jaspisa, drugi od safira, treći od  kalcedona, četvrti od smaragda,</li>
      <li>peti od sardoniksa, šesti  od sarda, sedmi od krizolita, osmi od berila, deveti od topaza, deseti od krizopraza, jedanaesti od hijacinta, dvanaesti od  ametista.</li>
      <li>Dvanaest vrata - dvanaest bisera: svaka od svoga  bisera. A gradski trg - čisto zlato, kao prozirno staklo.</li>
      <li>Hrama u gradu ne vidjeh. Ta Gospod, Bog, Svevladar, hram  je njegov - i Jaganjac!</li>
      <li>I gradu ne treba ni sunca ni mjeseca  da mu svijetle. Ta Slava ga Božja obasjala i svjetiljka mu Jaganjac!</li>
      <li>Narodi će hoditi u svjetlosti njegovoj, a kraljevi  zemaljski u nj donositi slavu svoju.</li>
      <li>Vrata mu se ne zatvaraju  obdan, a noći ondje i nema.</li>
      <li>U nj će se donijeti slava i čast  naroda.</li>
      <li>Ali u nj neće unići ništa nečisto i nijedan tko čini  gadost i laž, nego samo oni koji su zapisani u Jaganjčevoj knjizi  života.</li>
    </ol>
  </li>
  <li>
    <ol>
      <li>I pokaza mi rijeku vode života, bistru kao prozirac: izvire  iz prijestolja Božjeg i Jaganjčeva.</li>
      <li>Posred gradskoga  trga, s obje strane rijeke, stablo života što rodi dvanaest  puta, svakog mjeseca svoj rod. A lišće stabla za zdravlje  je narodima.</li>
      <li>I neće više biti nikakva prokletstva.  I prijestolje će Božje i Jaganjčevo biti u gradu i sluge će mu  se njegove klanjati</li>
      <li>i gledati lice njegovo, a ime će im njegovo  biti na čelima.</li>
      <li>Noći više biti neće i neće trebati svjetla  od svjetiljke ni svjetla sunčeva: obasjavat će ih Gospod Bog  i oni će kraljevati u vijeke vjekova.</li>
      <li>I reče mi: "Ove su riječi vjerne i istinite jer Gospod  Bog, nadahnitelj proroka, posla svoga anđela da on pokaže slugama  njegovim što se ima dogoditi ubrzo.</li>
      <li>I evo, dolazim ubrzo!  Blago onomu koji čuva riječi proroštva ove knjige!"</li>
      <li>Ja, Ivan, čuo sam i vidio sve ovo. I kad sam to vidio  i čuo, padoh pred noge anđelu koji mi to pokaza da mu se poklonim.</li>
      <li>A on će mi: "Nipošto! Sluga sam kao i ti i braća tvoja proroci  i svi koji čuvaju riječi ove knjige. Bogu se pokloni!"</li>
      <li>A zatim će mi: "Ne zapečati riječi proroštva ove knjige  jer - vrijeme je blizu!</li>
      <li>Nepravednik neka samo i dalje čini  nepravdu! Okaljan neka se i dalje kalja! Pravednik neka i dalje  živi pravedno! Svet neka se i dalje posvećuje!"</li>
      <li>"Evo, dolazim ubrzo i plaća moja sa mnom: naplatit ću  svakom po njegovu djelu!"</li>
      <li>"Ja sam Alfa i Omega, Prvi i Posljednji, Početak  i Svršetak!</li>
      <li>Blago onima koji peru svoje haljine: imat će  pravo na stablo života i na vrata će smjeti u grad!</li>
      <li>Vani  pak ostaju psi i vračari, bludnice, ubojice i idolopoklonici  i tko god ljubi i čini laž."</li>
      <li>"Ja, Isus, poslah anđela svoga posvjedočiti ovo po crkvama.  Ja sam korijen i izdanak Davidov, sjajna zvijezda Danica."</li>
      <li>I Duh i Zaručnica govore: "Dođi!" I tko ovo čuje, neka  rekne: "Dođi!" Tko je žedan, neka dođe; tko hoće, neka zahvati vode života  zabadava!</li>
      <li>Ja svjedočim svakomu tko sluša riječi proroštva u ovoj  knjizi: Tko ovomu što doda, Bog će njemu dodati zla napisana  u ovoj knjizi.</li>
      <li>I tko oduzme od riječi proroštva u ovoj knjizi, Bog će mu oduzeti udio na stablu života i na svetom gradu -  na svemu što je napisano u ovoj knjizi.</li>
      <li>Svjedok za sve ovo govori: "Da, dolazim ubrzo!" Amen! Dođi, Gospodine Isuse!</li>
      <li>Milost Gospodina Isusa sa svima!</li>
    </ol>
  </li>
</ol>