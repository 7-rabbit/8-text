<ol>
  <li>
    <ol>
      <li>Притчи на Давидовия син Соломон, Израилев цар,</li>
      <li>Записани за да познае някой мъдрост и поука, За да разбере благоразумни думи,</li>
      <li>За да приеме поука за мъдро постъпване, В правда, съдба и справедливост,</li>
      <li>За да се даде остроумие на простите, знание и разсъждение на младежа,</li>
      <li>За да слуша мъдрият и да стане по-мъдър И за да достигне разумният здрави начала,</li>
      <li>За да се разбират притча и иносказание, Изреченията на мъдрите и гатанките им.</li>
      <li>Страх от Господа е начало на* мъдростта; Но безумният презира мъдростта и поуката.</li>
      <li>Сине мой, слушай поуката на баща си, И не отхвърляй наставлението+ на Майка си,</li>
      <li>Защото те ще бъдат благодатен венец за главата ти, И огърлица около шията ти.</li>
      <li>Сине мой, ако грешните те прилъгват, Да се не съгласиш.</li>
      <li>Ако рекат:Ела с нас, Нека поставим засада за кръвопролитие. Нека причакаме без причина невинния,</li>
      <li>Както ада нека ги погълнем живи, Даже съвършените, като ония, които слизат в рова,</li>
      <li>Ще намерим всякакъв скъпоценен имот, Ще напълним къщите си с користи,</li>
      <li>Ще хвърлим жребието си като един от нас, Една кесия ще имаме всички; -</li>
      <li>Сине мой, не ходи на пътя с тях, Въздържай ногата си от пътеката им,</li>
      <li>Защото техните нозе тичат към злото, И бързат да проливат кръв.</li>
      <li>Защото напразно се простира мрежа Пред очите на каква да било птица.</li>
      <li>И тия поставят засада против своята си кръв, Причакват собствения си живот.</li>
      <li>Такива са пътищата на всеки сребролюбец: Сребролюбието отнема живота на завладените от него.</li>
      <li>Превъзходната мъдрост възгласява по улиците, Издига гласа си по площадите,</li>
      <li>Вика по главните места на пазарите, При входовете на портите, възвестява из града думите си:</li>
      <li>Глупави, до кога ще обичате глупостта? Присмивачите до кога ще се наслаждавате на присмивките си, И безумните ще мразят знанието?</li>
      <li>Обърнете се при изобличението ми. Ето, аз ще излея духа си на вас, Ще ви направя да разберете словата ми.</li>
      <li>Понеже аз виках, а вие отказахте да слушате, Понеже простирах ръката си, а никой не внимаваше,</li>
      <li>Но отхвърлихте съвета ми, И не приехте изобличението ми, -</li>
      <li>То аз ще се смея на вашето бедствие, Ще се присмея, когато ви нападне страхът,</li>
      <li>Когато ви нападне страхът, като опустошителна буря, И бедствието ви се устреми като вихрушка, Когато скръб и мъки ви нападнат,</li>
      <li>Тогава те ще призоват, но аз няма да отговоря, Ревностно ще ме търсят, но няма да ме намерят.</li>
      <li>Понеже намразиха знанието, И не разбраха страха от Господа,</li>
      <li>Не приеха съвета ми, И презряха всичкото ми изобличение,</li>
      <li>Затова, ще ядат от плодовете на своя си път, И ще се наситят от своите си измислици.</li>
      <li>Защото глупавите ще бъдат умъртвени от своето си отстъпване, И безумните ще бъдат погубени от своето си безгрижие,</li>
      <li>Но всеки, който ме слуша, ще живее в безопасност, И ще бъде спокоен без да се бои от зло.</li>
    </ol>
  </li>
  <li>
    <ol>
      <li>Сине мой, ако приемеш думите ми, И запазиш заповедите ми при себе си,</li>
      <li>Така щото да приклониш ухото си към мъдростта. И да предадеш сърцето си към разума,</li>
      <li>Ако призовеш благоразумието, И издигнеш гласа си към разума,</li>
      <li>Ако го потърсиш като сребро, И го подириш като скрити съкровища,</li>
      <li>Тогава ще разбереш страха от Господа, И ще намериш познанието за Бога.</li>
      <li>Защото Господ дава мъдрост, из устата Му излизат знание и разум.</li>
      <li>Той запазва истинска мъдрост за праведните, Щит е за ходещите в незлобие,</li>
      <li>За да защитава пътищата на правосъдието, И да пази пътя на светиите Си.</li>
      <li>Тогава ще разбереш правда, правосъдие, Правдивост, да! и всеки добър път.</li>
      <li>Защото мъдрост ще влезе в сърцето ти, Знание ще услажда душата ти,</li>
      <li>Разсъждение ще те пази, Благоразумие ще те закриля,</li>
      <li>За да те избави от пътя на злото. От човека, който говори опако, -</li>
      <li>От ония, които оставят пътищата на правотата, За да ходят по пътищата на тъмнината, -</li>
      <li>На които прави удоволствие да вършат зло, И се радват на извратеността на злите, -</li>
      <li>Чиито пътища са криви И пътеките им опаки, -</li>
      <li>за да те избави от чужда жена, От чужда, която ласкае с думите си,</li>
      <li>(Която е оставила другаря на младостта си, И е забравила завета на своя Бог,</li>
      <li>Защото домът й води надолу към смъртта, И пътеките й към мъртвите*;</li>
      <li>Никой от ония, които влизат при нея, не се връща, Нито стига пътищата на живота,) -</li>
      <li>За да ходиш ти в пътя на добрите, И да пазиш пътеките на праведните.</li>
      <li>Защото правдивите ще населят земята, И непорочните ще останат в нея,</li>
      <li>А нечестивите ще се отсекат от земята, И коварните ще се изкоренят от нея.</li>
    </ol>
  </li>
  <li>
    <ol>
      <li>Сине мой, не забравяй поуката ми, И сърцето ти нека пази заповедите ми,</li>
      <li>Защото дългоденствие, години от живот И мир ще ти притурят те.</li>
      <li>Благост и вярност нека не те оставят; Вържи ги около шията си, Начертай ги на плочата на сърцето си.</li>
      <li>Така ще намериш благоволение и добро име Пред Бога и човеците.</li>
      <li>Уповавай на Господа от все сърце И не се облягай на своя разум.</li>
      <li>Във всичките си пътища признавай Него, И Той ще оправя пътеките ти.</li>
      <li>Не мисли себе си за мъдър; Бой се от Господа, и отклонявай се от зло;</li>
      <li>Това ще бъде здраве за тялото ти И влага за косите ти.</li>
      <li>Почитай Господа от имота си И от първаците на всичкия доход.</li>
      <li>Така ще се изпълнят житниците ти с изобилие, И линовете ти ще се преливат с ново вино.</li>
      <li>Сине мой, не презирай наказанието от Господа, И да ти не дотегва, когато Той те изобличава,</li>
      <li>Защото Господ изобличава оня, когото люби, Както и бащата сина, който му е мил.</li>
      <li>Блажен оня човек, който е намерил мъдрост, И човек, който е придобил разум,</li>
      <li>Защото търговията с нея е по-износна от търговията със сребро, И печалбата от нея по-скъпа от чисто злато..</li>
      <li>Тя е по-скъпа от безценни камъни И нищо, което би пожелал ти, не се сравнява с нея.</li>
      <li>Дългоденствие е в десницата й, А в левицата й богатство и слава.</li>
      <li>Пътищата й са пътища приятни, И всичките й пътеки мир.</li>
      <li>Тя е дело на живот за тия, които я прегръщат И блажени са ония, които я държат.</li>
      <li>С мъдрост Господ основа земята, С разум утвърди небето.</li>
      <li>Чрез Неговото знание се разтвориха бездните И от облаците капе роса.</li>
      <li>Сине мой, тоя неща да се не отдалечават от очите ти; Пази здравомислие и разсъдителност,</li>
      <li>Така те ще бъдат живот на душата ти И украшение на шията ти.</li>
      <li>Тогава ще ходиш безопасно по пътя си, И ногата ти не ще се спъне.</li>
      <li>Когато лягаш не ще се страхуваш; Да! ще лягаш и сънят ти ще бъде сладък.</li>
      <li>Не ще се боиш от внезапен страх, Нито от бурята, когато нападне нечестивите,</li>
      <li>Защото Господ ще бъде твое упование, И ще пази ногата то да се не хване.</li>
      <li>Не въздържай доброто от ония, на които се дължи, Когато ти дава ръка да им го направиш.</li>
      <li>Не казвай на ближния си: Иди върни се пак, И ще ти дам утре, Когато имаш при себе си това, което му се пада .</li>
      <li>Не измисляй зло против ближния си, Който с увереност живее при тебе.</li>
      <li>Не се карай с него без причина, Като не ти е направил зло.</li>
      <li>Не завиждай на насилник човек, И не избирай ни един от пътищата му,</li>
      <li>Защото Господ се гнуси от опакия, Но интимно общува с праведните.</li>
      <li>Проклетия от Господа има в дома на нечестивия; А Той благославя жилището на праведните.</li>
      <li>Наистина Той се присмива на присмивачите. А на смирените дава благодат.</li>
    </ol>
  </li>
  <li>
    <ol>
      <li>Мъдрите ще наследят слова, А безумните ще отнесат срам. Послушайте, чада, бащина поука, И внимавайте да научите разум.</li>
      <li>Понеже ви давам добро учение, Не оставяйте наставлението ми.</li>
      <li>Защото и аз бях син на баща си, Гален и безподобен на майка си,</li>
      <li>И той ме наставляваше и ми казваше: Нека държи сърцето ти думите ми, Пази заповедите ми и ще живееш,</li>
      <li>Придобий мъдрост, придобий разум; Не забравяй, нито се отклонявай от думите на устата ми.</li>
      <li>Не я оставяй и тя ще те пази. Обичай я - и ще те варди.</li>
      <li>Главното е мъдрост; затова придобивай мъдрост, И при всичко, що си придобил, придобивай разум.</li>
      <li>Въздигай я и тя ще те въздигне, Когато я прегърнеш, ще ти докара слава.</li>
      <li>Ще положи на главата ти красив венец. Ще ти даде славна корона</li>
      <li>Слушай, сине мой, и приеми думите ми, И годините на живота ти ще се умножат.</li>
      <li>Наставлявал съм те в пътя на мъдростта, Водил съм те по прави пътеки.</li>
      <li>Когато ходиш стъпките ти не ще бъдат стеснени; И когато тичаш, няма да се спънеш.</li>
      <li>Хвани се здраво за поуката, недей я оставя; Пази я, понеже тя е животът ти.</li>
      <li>Не влизай в пътеките на нечестивите, И не ходи по пътя на лошите.</li>
      <li>Отбягвай от него, не минавай край него. Отклони се от него и замини.</li>
      <li>Защото те не заспиват, око не сторят зло, И сън не ги хваща, ако не спънат някого.</li>
      <li>Понеже ядат хляб на нечестие, И пият вино на насилство.</li>
      <li>Но пътя на праведните е като виделото на разсъмване, Което се развиделява, догдето стане съвършен ден.</li>
      <li>Пътят на нечестивите е като тъмнина; Не знаят от що се спъват.</li>
      <li>Сине мой, внимавай на думите ми, Приклони ухото си към беседите ми.</li>
      <li>Да се не отдалечат от очите ти. Пази ги дълбоко в сърцето си;</li>
      <li>Защото те са живот за тия, които ги намират, И здраве за цялата им снага.</li>
      <li>Повече от всичко друго що пазиш, пази сърцето си, Защото от него са изворите на живота.</li>
      <li>Отмахни от себе си опърничави уста, И отдалечи от себе си развратени устни.</li>
      <li>Очите ти нека гледат право напред, И клепачите ти нека бъдат оправени право пред тебе.</li>
      <li>Обмисляй внимателно пътеката на нозете си, И всичките ти пътища нека бъдат добре уредени.</li>
      <li>Не се отбивай ни на дясно ни на ляво; Отклони ногата си от зло.</li>
    </ol>
  </li>
  <li>
    <ol>
      <li>Сине мой, внимавай в мъдростта ми. Приклони ухото си към разума ми</li>
      <li>За да опазиш разсъдливост, И устните ти да пазят знание.</li>
      <li>Защото от устните на чуждата жена капе мед. И устата й са по-меки от дървено масло;</li>
      <li>Но сетнините й са горчиви като пелин, Остри като изострен от двете страни меч.</li>
      <li>Нозете й слизат в смърт, Стъпките й стигат до ада,</li>
      <li>Тъй че тя никога не намира пътя на живота; Нейните пътеки са непостоянни, и тя не знае на къде водят.</li>
      <li>Прочее, чада, слушайте мене, И не отстъпвайте от думите на устата ми.</li>
      <li>Отдалечи пътя си от нея. И не се приближавай до вратата на къщата й,</li>
      <li>Да не би да дадеш жизнеността си на други. И годините си на немилостивите; -</li>
      <li>Да не би да се наситят чужди от имота ти, И трудовете ти да отидат в чужд дом;</li>
      <li>А ти да охкаш в сетнините си, Когато месата ти и тялото ти се изнурят,</li>
      <li>И да казваш: Как можах да намразя поуката, И сърцето ми да презре изобличението,</li>
      <li>И аз да не послушам гласа на учителите си, Нито да приклоня ухото си към наставниците си;</li>
      <li>Малко остана да изпадна във всяко зло Всред събранието и множеството.</li>
      <li>Пий вода от своята си щерна, И оная, която извира от твоя кладенец</li>
      <li>Вън ли да се изливат изворите ти, И водни потоци по улиците?</li>
      <li>Нека бъдат само на тебе, А не на чужди заедно с тебе.</li>
      <li>Да бъде благословен твоят извор, И весели се с жената на младостта си.</li>
      <li>Тя да ти бъде като любезна кошута и мила сърна: Нейните гърди да те задоволяват във всяко време; И възхищавай се винаги от нейната любов</li>
      <li>Понеже, сине мой, защо да се възхищаваш от чужда жена, И да прегръщаш обятията на чужда жена?</li>
      <li>Защото пътищата на човека се пред очите на Господа, И Той внимателно измерва всичките му пътеки.</li>
      <li>Нечестивият ще бъде хванат от собствените си беззакония, И с въжетата на своя грях ще бъде държан.</li>
      <li>Той ще умре от своето отказване от поука; И от голямото си безумие ще се заблуди.</li>
    </ol>
  </li>
  <li>
    <ol>
      <li>Сине мой, ако си станал поръчител на ближния си, Или си дал ръка за някой чужд,</li>
      <li>Ти си се впримчил с думите на устата си, Хванат си с думите на устата си.</li>
      <li>Затова, сине мой, направи това и остави се, Тъй като си паднал в ръцете на ближния си, - Иди, припадни и моли настоятелно ближния си.</li>
      <li>Не давай сън на очите си, Нито дрямка на клепачите си,</li>
      <li>Догдето не се отървеш, като сърна от ръката на ловеца , И като птица от ръката на птицоловец.</li>
      <li>Иди при мравката, о ленивецо, Размишлявай за постъпките й и стани мъдър, -</li>
      <li>Който, макар че няма началник, Надзирател, или управител,</li>
      <li>Приготвя си храната лете, Събира яденето си в жътва.</li>
      <li>До кога ще спиш лицемерецо? Кога ще станеш от съня си?</li>
      <li>Още малко спане, малко дрямка, Малко сгъване на ръце за сън,</li>
      <li>Така ще дойде сиромашия върху тебе, като разбойник, И немотия, като въоръжен мъж.</li>
      <li>Човек нехранимайко, човек беззаконен, Е оня който ходи с извратени уста,</li>
      <li>Намигва с очите си, говори с нозете си, Дава знак с пръстите си;</li>
      <li>Който има извратено сърце, Непрестанно крои зло, сее раздори,</li>
      <li>Затова погубването му ще дойде внезапно; Изведнъж ще се съкруши, и то непоправимо.</li>
      <li>Шест неща мрази Господ, Даже седем са мерзост за душата Му:</li>
      <li>Надменни очи, лъжлив език, Ръце, които проливат невинна кръв,</li>
      <li>Сърце, което крои лоши замисли, Нозе, които бърже тичат да вършат зло,</li>
      <li>Неверен свидетел, който говори лъжа, И оня, който сее раздори между братя.</li>
      <li>Сине, мой, пази заповедта на баща си, И не отстъпвай от наставлението на майка си,</li>
      <li>Вържи ги за винаги за сърцето си, Увий ги около шията си.</li>
      <li>Когато ходиш наставлението ще те води, Когато спиш, ще те пази; Когато се събудиш ще се разговаря с тебе,</li>
      <li>Защото заповедта им е светилник, И наставлението им е светлина, И поучителните им изобличения са път към живот.</li>
      <li>За да те пазят от лоша жена, От ласкателния език на чужда жена.</li>
      <li>Да не пожелаеш хубостта й в сърцето си; Да не те улови с клепачите си;</li>
      <li>Защото поради блудница човек изпада в нужда за парче хляб; А прелюбодейката лови скъпоценната душа.</li>
      <li>Може ли някой да тури огън в пазухата си, И дрехите му да не изгорят?</li>
      <li>Може ли някой да ходи по разпалени въглища, И нозете му да се не опекат?</li>
      <li>Така е с оня, който влиза при жената на ближния си; Който се допре до нея не ще остане ненаказан.</li>
      <li>Дори крадецът не се пропуска ненаказан, Даже ако краде да насити душата си, когато е гладен;</li>
      <li>И ако се хване, той трябва да възвърне седмократно, Трябва да даде целия имот на къщата си.</li>
      <li>Оня, който прелюбодействува с жена е безумен. Който прави това би погубил душата си.</li>
      <li>Биене и позор ще намери, И срамът му няма да се изличи,</li>
      <li>Защото ревнуването на мъжа е една ярост; И той няма да пожали в деня на възмездието;</li>
      <li>Не ще иска да знае за никакъв откуп, Нито ще се умилостиви, ако и да му дадеш много подаръци.</li>
    </ol>
  </li>
  <li>
    <ol>
      <li>Сине мой, пази думите ми, И запазвай заповедите ми при себе си.</li>
      <li>Пази заповедите ми и ще живееш - И поуката ми, като зеницата на очите си.</li>
      <li>Вържи ги за пръстите си, Начертай ги на плочата на сърцето си,</li>
      <li>Кажи на мъдростта: Сестра ми си; И наречи разума сродник,</li>
      <li>За да те пазят от чужда жена, От чужда жена, която ласкае с думите си.</li>
      <li>Понеже, като погледнах през решетките На прозореца на къщата си</li>
      <li>Видях между безумните, Съгледах между младежите, Един млад, безумен човек.</li>
      <li>Който минаваше по улицата близо до ъгъла й, И отиваше по пътя към къщата й.</li>
      <li>Беше в дрезгавината, когато се свечери, В мрака на нощта и в тъмнината.</li>
      <li>И посрещна го жена, Облечена като блудница и с хитро сърце;</li>
      <li>(Бъбрица и упорита, - Нозете й не остават в къщи</li>
      <li>Кога по улиците кога по площадите, Тя причаква при всеки ъгъл);</li>
      <li>Като го хвана, целуна го И с безсрамно лице му каза:</li>
      <li>Като бях задължена да принеса примирителни жертви, Днес изпълних обреците си,</li>
      <li>Затова излязох да те посрещна С желание да видя лицето ти и намерих те.</li>
      <li>Постлала съм леглото с красиви покривки, С шарени платове от египетска прежда.</li>
      <li>Покрила съм леглото си Със смирна, алой и канела.</li>
      <li>Ела, нека се наситим с любов до зори. Нека се насладим с милувки.</li>
      <li>Защото мъжът ми не е у дома. Замина на дълъг път;</li>
      <li>Взе кесия с пари в ръката си, Чак на пълнолуние ще се върне у дома.</li>
      <li>С многото си предумки тя го прелъга, Привлече го с ласкателството на устните си.</li>
      <li>Изведнъж той тръгна подире й, Както отива говедо на клане, Или както безумен в окови за наказание,</li>
      <li>Докато стрела прониза дроба му, - Както птица бърза към примката, без да знае, че това е против живота й.</li>
      <li>Сега, прочее, чада, послушайте ме. И внимавайте в думите на устата ми.</li>
      <li>Да се не уклонява сърцето ти в пътищата й, Да се не заблудиш в пътеките й;</li>
      <li>Защото мнозина е направила да паднат ранени; И силни са всичките убити от нея.</li>
      <li>Домът й е път към ада, И води надолу в клетките на смъртта.</li>
    </ol>
  </li>
  <li>
    <ol>
      <li>Не вика ли мъдростта? И разум не издава ли гласа си?</li>
      <li>Тя стои по високите места край пътя, На кръстопътя;</li>
      <li>Възгласява на портите, при входа на града, При входа на вратите:</li>
      <li>Към вас, човеци, викам, И гласът ми е към човешките чада.</li>
      <li>Вие, глупави, разберете благоразумие, И вие, безумни, придобивайте разумно сърце</li>
      <li>Послушайте,, защото ще говоря хубави неща. И ще отворя устните си да произнеса правото.</li>
      <li>Защото езикът ми ще изговори истина. И нечестието е мерзост за устните ми.</li>
      <li>Всичките думи на устата ми са справедливи, Няма в тях нищо лъжливо или опако.</li>
      <li>Те всички са ясни за разумния човек, И прави за тия, които намират знание.</li>
      <li>Приемете поуката ми, а не сребро, И по-добре знание, нежели избрано злато.</li>
      <li>Защото мъдростта е по-добра от скъпоценни камъни, И всичко желателно не се сравнява с нея.</li>
      <li>Аз, мъдростта, обитавам с благоразумието, И издирвам знание на умни мисли.</li>
      <li>Страх от Господа е да се мрази злото. Аз мразя гордост и високоумие, Лош път и опаки уста.</li>
      <li>У мене е съветът и здравомислието; Аз съм разум; у мен е силата.</li>
      <li>Чрез мене царете царуват И началниците узаконяват правда.</li>
      <li>Чрез мене князете началствуват, Тоже и големците и всичките земни съдии.</li>
      <li>Аз любя ония, които ме любят, И ония, които ме търсят ревностно, ще ме намерят.</li>
      <li>Богатството и славата са с мене; Да! трайният имот и правдата.</li>
      <li>Плодовете ми са по-добри от злато, даже от най-чисто злато, И приходът от мене от избрано сребро.</li>
      <li>Ходя по пътя на правдата. Всред пътеките на правосъдието,</li>
      <li>За да направя да наследят имот тия, които ме любят, И за да напълня съкровищницата им.</li>
      <li>Господ ме създаде като начало на пътя Си, Като първо от древните Си дела.</li>
      <li>От вечността бях създадена от начало, Преди създаването на земята.</li>
      <li>Родих се, когато нямаше бездните, Когато нямаше извори изобилващи с вода.</li>
      <li>Преди да се поставят планините, Преди хълмовете аз бях родена,</li>
      <li>Докато Господ още беше направил земята, нито полетата, Нито първите буци пръст на света.</li>
      <li>Когато приготовляваше небето, аз бях там, когато разпростираше свод над лицето на бездната.</li>
      <li>Когато закрепваше облаците горе, Когато усилваше изворите на бездната,</li>
      <li>Когато налагаше закона Си на морето, Щото водите да не престъпват повелението Му, Когато нареждаше основите на земята.</li>
      <li>Тогава аз бях при Него, като майсторски работник, И всеки ден се наслаждавах, Веселях се винаги пред Него.</li>
      <li>Веселях се на обитаемата Му земя; И наслаждението ми бе с човешките чада.</li>
      <li>Сега, прочее, послушайте ме, о, чада, Защото блажени са ония, които пазят моите пътища.</li>
      <li>Послушайте поука, Не я отхвърляйте и станете мъдри.</li>
      <li>Блажен тоя човек, който ме слуша, Като бди всеки ден при моите порти, И чака при сълбовете на вратата ми,</li>
      <li>Защото който ме намери намира живот, И придобива благоволение от Господа;</li>
      <li>А който ме пропуска онеправдава своята си душа; Всички, които мразят мене, обичат смъртта.</li>
    </ol>
  </li>
  <li>
    <ol>
      <li>Мъдростта съгради дома си, Издяла седемте си стълба,</li>
      <li>Закла животните си, смеси виното си И сложи трапезата си,</li>
      <li>Изпрати слугите си, Вика по високите места на града:</li>
      <li>Който е прост, нека се отбие тук. И на безумните казва:</li>
      <li>Елате, яжте от хляба ми, И пийте от виното, което смесих,</li>
      <li>Оставете глупостта и живейте, И ходете по пътя на разума,</li>
      <li>Който поправя присмивателя навлича на себе си срам; И който изобличава нечестивия лепва на себе си петно.</li>
      <li>Не изобличавай присмивателя, да не би да те намрази. Изобличавай мъдрия и той ще те обикне.</li>
      <li>Давай наставление на мъдрия и той ще стане по-мъдър; Учи праведния и ще стане по-учен.</li>
      <li>Страх от Господа е начало на мъдростта; И познаването на Светия е разум.</li>
      <li>Защото чрез мене ще се умножават дните ти. И ще ти се притурят години на живот.</li>
      <li>Ако станеш мъдър, ще бъдеш мъдър за себе си; И ако се присмееш, ти сам ще понасяш.</li>
      <li>Безумната жена е бъбрица, Проста е и не знае нищо.</li>
      <li>Седи при вратата на къщата си, На стол по високите места на града,</li>
      <li>И кани ония, които минават, Които вървят право в пътя си, като им казва :</li>
      <li>Който е прост, нека се отбие тук; А колкото за безумния, нему казва:</li>
      <li>Крадените води са сладки, И хляб, който се яде скришом, е вкусен,</li>
      <li>Но той не знае, че мъртвите* са там, И че гостите й са в дълбочината на ада.</li>
    </ol>
  </li>
  <li>
    <ol>
      <li>Притчи Соломонови. Мъдър син радва баща си. А безумен син е тъга за майка си.</li>
      <li>Съкровища придобити с неправда не ползуват; А правдата избавя от смърт.</li>
      <li>Господ не ще остави да гладува душата на праведния; Не отхвърля злобното желание на нечестивите.</li>
      <li>Ленивата ръка докарва сиромашия, А трудолюбивата ръка обогатява.</li>
      <li>Който събира лятно време, той е разумен син, А който спи в жетва, той е син, който докарва срам.</li>
      <li>Благословения почиват на главата на праведния; Но устата на нечестивите покриват насилство.</li>
      <li>Паметта на праведния е благословена, А името на нечестивите ще изгние.</li>
      <li>Мъдрият по сърце приема заповеди; А безумен бъбрица пада.</li>
      <li>Който ходи непорочно, ходи безопасно, А който изкривява пътищата си ще се познае.</li>
      <li>Който намигва с око докарва скръб, А безумен бъбрица пада.</li>
      <li>Устата на праведния са извор на живот, А устата на нечестивите покриват насилие.</li>
      <li>Омразата повдига раздори, А любовта покрива всички погрешки.</li>
      <li>В устните на разумния се намира мъдрост, А тоягата е за гърба на безумния.</li>
      <li>Мъдрите запазват знанието, А устата на безумния близка погибел.</li>
      <li>Имотът на богатия е неговият укрепен град, А съсипия за бедните е тяхната сиромашия.</li>
      <li>Заплатата на праведния е живот. А благоуспяването на нечестивия е за грях.</li>
      <li>Който внимава на изобличението е по пътя към живот. А който пренебрегва мъмренето, заблуждава се.</li>
      <li>Който скришно мрази има лъжливи устни; И който възгласява клевета е безумен.</li>
      <li>В многото говорене грехът е неизбежен; Но който въздържа устните си е разумен.</li>
      <li>Езикът на праведния е избрано сребро; Сърцето на нечестивите малко струва.</li>
      <li>Устните на праведния хранят мнозина; А безумните умират от нямане на разум.</li>
      <li>Благословението Господно обогатява; И трудът на човека не ще притури нищо.</li>
      <li>Злотворството е като забавление за безумния. Така и мъдростта на разумния човек.</li>
      <li>Това, от, което се страхува нечестивият, ще го постигне; А желанието на праведните ще се изпълни.</li>
      <li>Както отминава вихрушката, така и нечестивият изчезва; А праведният има вечна основа.</li>
      <li>Както е оцетът за зъбите и димът за очите, Така е ленивият за ония, които го пращат.</li>
      <li>Страхът от Господа придава дни, А годините на нечестивите се съкратяват.</li>
      <li>Надеждата на праведните е радост, А очакването на нечестивите е напразно*.</li>
      <li>Пътят Господен е крепост за непорочния И съсипване за ония, които вършат беззаконие.</li>
      <li>Праведният никога няма да се поклати, А нечестивите няма да населят земята,</li>
      <li>Из устата на праведния блика мъдрост, А лъжливият език ще се отреже.</li>
      <li>Устните на праведния знаят приятното за слушане ; А устата на нечестивите говорят извратеното.</li>
    </ol>
  </li>
  <li>
    <ol>
      <li>Неточни везни са мерзост Господу; А точни грамове са угодни Нему.</li>
      <li>Дойде ли гордост, дохожда и срам. А мъдростта е със смирените.</li>
      <li>Незлобието на справедливите ще ги ръководи, А извратеността на коварните ще ги погуби.</li>
      <li>В ден на гняв богатството не ползува, А правдата избавя от смърт.</li>
      <li>Правдата на непорочния ще оправя пътя му, А нечестивият ще падне чрез своето нечестие.</li>
      <li>Правдата на справедливите ще ги избави, А коварните ще се хванат в злобата си.</li>
      <li>Като умира нечестивият, ожиданото от него загива; Така загива надеждата на насилниците.</li>
      <li>Праведният се отървава от беда, А вместо него изпада в нея нечестивият.</li>
      <li>Безбожният погубва ближния си с устата си. Но чрез знанието на праведните ще се избави.</li>
      <li>Когато благоденствуват праведните, градът се весели; И когато погиват нечестивите става тържество.</li>
      <li>Чрез благословението върху праведните градът се въздига, А чрез устата на нечестивите се съсипва.</li>
      <li>Който презира ближния си е скудоумен; А благоразумният човек мълчи.</li>
      <li>Одумникът обхожда и открива тайните, А верният духом потайва работата.</li>
      <li>Дето няма мъдро ръководене народът пропада, А в многото съветници има безопасност.</li>
      <li>Който поръчителствува за чужд човек, зле ще пострада, А който мрази поръчителството е в безопасност.</li>
      <li>Благодатната жена придобива чест; И насилниците придобиват богатство.</li>
      <li>Милостивият човек струва добро на себе си, А жестокият смущава своето тяло.</li>
      <li>Нечестивият придобива измамлива печалба, А който сее правда има сигурна награда.</li>
      <li>Който е утвърден в правдата, ще стане живот, А който се стреми към злото съдействува за своята смърт.</li>
      <li>Развратените в сърце са мерзост Господу, А непорочните в пътя си са угодни Нему,</li>
      <li>Даже ръка с ръка да се съедини пак * нечестивият няма да остане ненаказан., А потомството на праведните ще се избави.</li>
      <li>Както е златна халка на носа на свиня, Така е красивата, но безразсъдна жена.</li>
      <li>Желаното от праведните е само добро, А ожиданото от нечестивите е надменност.</li>
      <li>Един разпръсва щедро , но пак има повече изобилие, А друг се скъпи без мяра, но пак стига до немотия,</li>
      <li>Благотворната душа ще бъде наситена; И който пои, сам ще бъде напоен.</li>
      <li>Който задържа жито ще бъде прокълнат от народа, А който продава, благословение ще почива на главата му.</li>
      <li>Който усърдно търси доброто, търси и благоволение, А който търси злото, то ще дойде и върху него.</li>
      <li>Който уповава на богатството си, ще падне, А праведните ще цъфтят като зелен лист.</li>
      <li>Който смущава своя си дом ще наследи вятър; И безумният ще стане слуга на мъдрия по сърце.</li>
      <li>Плодът на праведния е дърво на живот; И който е мъдър придобива души.</li>
      <li>Ето, и на праведния се въздава на земята, - Колко повече на нечестивия и на грешния!</li>
    </ol>
  </li>
  <li>
    <ol>
      <li>Който обича поправление, обича знание, Но който мрази изобличения е невеж.</li>
      <li>Добрият човек намира благоволение пред Господа; А зломилсеника Той осъди.</li>
      <li>Човек няма да се утвърди чрез беззаконие, А коренът на праведните не ще се поклати.</li>
      <li>Добродетелната жена е венец на мъжа си; А оная, който докарва срам, е като гнилота в костите му.</li>
      <li>Мислите на праведните са справедливи, А намеренията на нечестивите са коварство.</li>
      <li>Думите на нечестивите са засада за кръвопролитие; А устата на праведните ще ги избавят.</li>
      <li>Нечестивите се съсипват и няма ги, А домът на праведните ще стои.</li>
      <li>Човек бива похвален според разума си, А опакият в сърце ще бъде поругаван.</li>
      <li>По-щастлив е скромният, който слугува на себе си, От този, който се надига и няма хляб.</li>
      <li>Праведният се грижи за живота на добитъка си, А благостите на нечестивите са немилостиви.</li>
      <li>Който обработва земята си ще се насити с хляб, А който следва суетни неща е без разум.</li>
      <li>Нечестивият търси такава корист, каквато вземат злите, А коренът на праведния дава плод .</li>
      <li>В престъплението на устните се намира опасна примка, А праведният ще се отърве от затруднение.</li>
      <li>От плода на устните си човек се насища с добрини; И според делата на ръцете на човека му се въздава.</li>
      <li>Пътят на безумния е прав в неговите очи, А който е мъдър, той слуша съвети.</li>
      <li>Безумният показва явно отегчението си, А благоразумният скрива оскърблението.</li>
      <li>Който диша истина възвестява правдата, А лъжесвидетелят - измамата.</li>
      <li>Намират се такива, чието несмислено говорене пронизва като нож, А езикът на мъдрите докарва здраве,</li>
      <li>Устните, които говорят истината, ще се утвърдят за винаги, А лъжливият език ще трае за минута.</li>
      <li>Измама има в сърцето на ония, които планират зло; А радост имат тия, които съветват за мир.</li>
      <li>Никаква пакост няма да се случи на праведния, А нечестивите ще се изпълнят с злощастие.</li>
      <li>Лъжливите устни са мерзост Господу, А ония, които постъпват вярно, са приятни Нему.</li>
      <li>Благоразумният човек покрива знанието си . А сърцето на безумните наказва глупостта си .</li>
      <li>Ръката на трудолюбивите ще властвува, А ленивите ще бъдат подчинени.</li>
      <li>Теготата смирява човешкото сърце, А благата дума го развеселява.</li>
      <li>Праведният води ближния си, А пътят на нечестивите въвежда самите тях в заблуждение.</li>
      <li>Ленивият не пече лова си; Но скъпоценностите на човеците са на трудолюбивия.</li>
      <li>В пътя на правдата има живот, И в пътеката й няма смърт.</li>
    </ol>
  </li>
  <li>
    <ol>
      <li>Мъдрият син слуша бащината си поука, А присмивателят не внимава на изобличение.</li>
      <li>От плодовете на устата си човек ще се храни с добрини, А душата на коварните ще яде насилство.</li>
      <li>Който пази устата си, опазва душата си, А който отваря широко устните си ще погине.</li>
      <li>Душата на ленивия желае и няма, А душата на трудолюбивите ще се насити.</li>
      <li>Праведният мрази лъжата, А нечестивият постъпва подло и срамно.</li>
      <li>Правдата пази ходещия непорочно, А нечестието съсипва грешния.</li>
      <li>Един се преструва на богат, а няма нищо; Друг се преструва на сиромах, но има много имот.</li>
      <li>Богатството на човека служи за откуп на живота му; А сиромахът не внимава на заплашвания.</li>
      <li>Виделото на праведните е весело, А светилникът на нечестивите ще изгасне.</li>
      <li>От гордостта произхожда само препиране, А мъдростта е с ония, които приемат съвети.</li>
      <li>Богатството придобито чрез измама ще намалее, А който събира с ръката си ще го умножи.</li>
      <li>Отлагано ожидане изнемощява сърцето, А постигнатото желание е дърво на живот.</li>
      <li>Който презира словото, сам на себе си вреди, А който почита заповедта има отплата.</li>
      <li>Поуката на мъдрия е извор на живот. За да отбягва човек примките на смъртта.</li>
      <li>Здравият разум дава благодат, А пътят на коварните е неравен.</li>
      <li>Всеки благоразумен човек работи със знание, А безумният разсява глупост,</li>
      <li>Лошият пратеник изпада в зло, А верният посланик дава здраве.</li>
      <li>Сиромашия и срам ще постигнат този, който отхвърля поука, А който внимава на изобличение ще бъде почитан.</li>
      <li>Изпълнено желание услажда душата, А на безумните е омразно да се отклоняват от злото.</li>
      <li>Ходи с мъдрите, и ще станеш мъдър, А другарят на безумните ще пострада зле.</li>
      <li>Злото преследва грешните, А на праведните ще се въздаде добро.</li>
      <li>Добрият оставя наследство на внуците си, А богатството на грешния се запазва за праведния,</li>
      <li>Земеделието на сиромасите доставя много храна, Но някои погиват от липса на разсъдък.</li>
      <li>Който щади тоягата си, мрази сина си, А който го обича наказва го на време.</li>
      <li>Праведният яде до насищане на душата си, А коремът на нечестивите не ще се задоволи.</li>
    </ol>
  </li>
  <li>
    <ol>
      <li>Всяка мъдра жена съгражда дома си, А безумната го събаря със собствените си ръце.</li>
      <li>Който ходи в правотата си, бои се от Господа: Но опакият в пътищата си Го презира.</li>
      <li>В устата на безумния има пръчка за гордостта му , А устните на мъдрите ще ги пазят.</li>
      <li>Дето няма волове, яслите са чисти, Но в силата на воловете е голямото изобилие.</li>
      <li>Верният свидетел няма да лъже, А лъжливият свидетел издиша лъжи.</li>
      <li>Присмивателят търси мъдрост и нея намира, А за разумният учението е лесно.</li>
      <li>Отмини безумния човек Щом си узнал, че той няма разумни устни.</li>
      <li>Мъдростта на благоразумния е да обмисля пътя си, А глупостта на безумните е да заблуждават.</li>
      <li>Приносът за грях се присмива на безумните, А между праведните има Божие благоволение.</li>
      <li>Сърцето познава своята си горест И чужд не участвува в неговата радост.</li>
      <li>Къщата на нечестивите ще се събори, Но шатърът на праведните ще благоденствува.</li>
      <li>Има път, който се вижда прав на човека, Но краят му е пътища към смърт.</li>
      <li>Даже и всред смеха сърцето си има болката, И краят на веселието е тегота.</li>
      <li>Развратният по сърце ще се насити от своите пътища, А добрият човек ще се насити от себе си.</li>
      <li>Простият вярва всяка дума, А благоразумният внимава добре в стъпките си.</li>
      <li>Мъдрият се бои и се отклонява от злото, А безумният самонадеяно се хвърля напред.</li>
      <li>Ядовитият човек постъпва несмислено, И зломисленикът е мразен.</li>
      <li>Безумниите наследяват глупост, А благоразумните се увенчават със знание.</li>
      <li>Злите се кланят пред добрите, И нечестивите при портите на праведния,</li>
      <li>Сиромахът е мразен даже от ближния си, А на богатия приятелите са много.</li>
      <li>Който презира ближния си, съгрешава, А който показва милост към сиромасите е блажен.</li>
      <li>Не заблуждават ли се ония, които измислят зло? Но милост и верност ще се покажат към тия, които измислят добро</li>
      <li>От всеки труд има полза, А от бъбренето с устните само оскъдност.</li>
      <li>Богатството на мъдрите е венец за тях, А глупостта на безумните е всякога глупост.</li>
      <li>Верният свидетел избавя души, А който издиша лъжи е цял измама.</li>
      <li>В страха от Господа има силна увереност, И Неговите чада ще имат прибежище.</li>
      <li>Страхът от Господа е извор на живот, За да се отдалечава човек от примките на смъртта,</li>
      <li>Когато людете са многочислени, слава е за царя, А когато людете са малочислени, съсипване е за княза.</li>
      <li>Който не се гневи скоро, показва голямо благоразумие, А който лесно се гневи проявява безумие.</li>
      <li>Тихо сърце е живот на тялото, А разяреността е гнилост на костите.</li>
      <li>Който угнетява бедния нанася укор на Създателя му, А който е милостив към сиромаха показва почит Нему.</li>
      <li>Нечестивият е смазан във време на бедствитето си, А праведният и в смъртта си име упование.</li>
      <li>В сърцето на разумния мъдростта почива, А между безумните тя се явява.</li>
      <li>Правдата възвишава народ, А грехът е позор за племената.</li>
      <li>Благоволението на царя е към разумния слуга, А яростта му против онзи, който докарва срам.</li>
    </ol>
  </li>
  <li>
    <ol>
      <li>Мек отговор отклонява ярост, А оскърбителната дума възбужда гняв.</li>
      <li>Езикът на мъдрите изказва знание, А устата на безумните изригват глупост.</li>
      <li>Очите Господни са на всяко място И наблюдава злите и добрите.</li>
      <li>Благият език е дърво на живот, А извратеността в него съкрушава духа.</li>
      <li>Безумният презира поуката на баща си, Но който внимава в изобличението, е благоразумен.</li>
      <li>В дома на праведния има голямо изобилие, А в доходите на нечестивия има загриженост.</li>
      <li>Устните на мъдрите разсяват знание, А сърцето на безумните не прави така.</li>
      <li>Жертвата на нечестивите е мерзост Господу, А молитвата на праведните е приятна Нему.</li>
      <li>Пътят на нечестивия е мерзост Господу, Но Той обича този, който следва правдата.</li>
      <li>Има тежко наказание за ония, които се отбиват от пътя; И който мрази изобличение ще умре.</li>
      <li>Адът и погибелта са открити пред Господа, - Колко повече сърцата на човешките чада!</li>
      <li>Присмивателят не обича изобличителя си, Нито ще отива при мъдрите.</li>
      <li>Весело сърце прави засмяно лице, А от скръбта на сърцето духът се съкрушава.</li>
      <li>Сърцето на разумния търси знание А устата на безумните се хранят с глупост.</li>
      <li>За наскърбения всичките дни са зли А оня, който е с весело сърце, има всегдашно пируване.</li>
      <li>По-добро е малкото със страх от Господа, Нежели много съкровища с безпокойствие.</li>
      <li>По-добра е гощавката от зеле с любов, Нежели хранено говедо с омраза.</li>
      <li>Яростният човек подига препирни, А който скоро не се гневи усмирява крамоли.</li>
      <li>Пътят на ленивия е като трънен плет, А пътят на праведните е като друм.</li>
      <li>Мъдър син радва баща си, А безумен човек презира майка си.</li>
      <li>На безумния глупостта е радост, А разумен човек ходи по прав път.</li>
      <li>Дето няма съвещание намеренията се осуетяват, А в множеството на съветниците те се утвърждават.</li>
      <li>От отговора на устата си човек изпитва радост, И дума на време казана , колко е добра!</li>
      <li>За разумния пътят на живота върви нагоре, За да се отклони от ада долу.</li>
      <li>Господ съсипва дома на горделивите, А утвърдява предела на вдовицата.</li>
      <li>Лошите замисли са мерзост Господу! А чистите думи Му са угодни.</li>
      <li>Користолюбивият смущава своя си дом, А който мрази даровете ще живее.</li>
      <li>Сърцето на праведния обмисля що да отговаря, А устата на нечестивите изригват зло.</li>
      <li>Господ е далеч от нечестивите, А слуша молитвата на праведните.</li>
      <li>Светъл поглед весели сърцето, И добри вести угояват костите.</li>
      <li>Ухо, което слуша животворното изобличение, Ще пребивава между мъдрите.</li>
      <li>Който отхвърля поуката презира своята си душа, А който слуша изобличението придобива разум.</li>
      <li>Страхът от Господа е възпитание в мъдрост, И смирението предшествува славата.</li>
    </ol>
  </li>
  <li>
    <ol>
      <li>Плановете на сърцето принадлежат на човека, Но отговорът на езика е от Господа.</li>
      <li>Всичките пътища на човека са чисти в собствените му очи, Но Господ претегля духовете.</li>
      <li>Възлагай делата си на Господа. И ще се утвърдят твоите намерения.</li>
      <li>Господ е направил всяко нещо за Себе Си, Дори и нечестивия за деня на злото.</li>
      <li>Мерзост е Господу всеки, който е с горделиво сърце, Даже ръка с ръка да се съедини, пак той няма да остане ненаказан.</li>
      <li>С милост и вярност се отплаща за беззаконието, И чрез страх от Господа хората се отклоняват от злото.</li>
      <li>Когато са угодни на Господа пътищата на човека, Той примирява с него и неприятелите му.</li>
      <li>По-добре малко с правда, Нежели големи доходи с неправда,</li>
      <li>Сърцето на човека начертава пътя му, Но Господ оправя стъпките му.</li>
      <li>Присъдата в устните на царя е боговдъхновена; Устата му няма да погрешат в съда.</li>
      <li>Вярната теглилка и везни са от Господа, Всичките грамове в торбата са Негово дело.</li>
      <li>Да се върши беззаконие е мерзост на царете, Защото престолът се утвърждава с правда.</li>
      <li>Праведните устни са благоприятни на царете, И те обичат онзи, който говори право.</li>
      <li>Яростта на царя е вестителка на смърт, Но мъдрият човек я укротява.</li>
      <li>В светенето пред лицето на царя има живот, И неговото благоволение е като облак с пролетен дъжд.</li>
      <li>Колко по-желателно е придобиването на мъдрост, нежели на злато! И придобиването на разум е за предпочитане, нежели на сребро.</li>
      <li>Да се отклонява от зло е друм за праведните; Който пази пътя си, опазва душата си.</li>
      <li>Гордостта предшествува погибелта, И високоумието - падането.</li>
      <li>По-добре да е някой със смирен дух между кротките, Нежели да дели користи с горделивите.</li>
      <li>Който внимава на словото ще намери добро. И който уповава на Господа е блажен.</li>
      <li>Който е с мъдро сърце ще се нарече благоразумен, И сладостта на устните умножава знание.</li>
      <li>Разумът е извор на живот за притежателя му, А глупостта на безумните е наказанието им.</li>
      <li>Сърцето на мъдрия вразумява устата му И притуря знание на устните му.</li>
      <li>Благите думи са медена пита, Сладост на душата и здраве на костите.</li>
      <li>Има път, който се вижда прав на човека. Но краят му е пътища към смърт,</li>
      <li>Охотата на работника работи за него, Защото устата му го принуждават.</li>
      <li>Лошият човек копае зло, И в устните му има сякаш пламнал огън.</li>
      <li>Опак човек сее раздори, И шепотникът разделя най-близки приятели.</li>
      <li>Насилникът измамя ближния си, И го води в недобър път;</li>
      <li>Склопя очите си, за да измисля извратени неща. И прехапва устните си, за да постигне зло.</li>
      <li>Белите коси са венец на слава, Когато се намират по пътя на правдата.</li>
      <li>Който скоро не се гневи е по-добър от храбрия, И който владее духа си - от завоевател на град.</li>
      <li>Жребието се хвърля в скута, Но решението чрез него е от Господа.</li>
    </ol>
  </li>
  <li>
    <ol>
      <li>По-добре сух залък и мир с него, Нежели къща пълна с пирования и разпра с тях.</li>
      <li>Благоразумен слуга ще владее над син, който докарва срам, И ще вземе дял от наследствотото между братята.</li>
      <li>Горнилото е за среброто и пещта за златото, А Господ изпитва сърцата.</li>
      <li>Злосторникът слуша беззаконните устни, И лъжецът дава ухо на лошия език.</li>
      <li>Който се присмива на сиромаха, нанася позор на Създателя му, И който се радва на бедствия, няма да остане ненаказан.</li>
      <li>Чада на чада са венец на старците, И бащите са слава на чадата им.</li>
      <li>Хубава реч не подхожда на безумния, - Много по-малко лъжливи устни на началника.</li>
      <li>Подаръкът е като скъпоценен камък в очите на притежателя му; дето и да бъде обърнат той се показва изящен*.</li>
      <li>Който покрива престъпление търси любов, А който многодумствува за работата разделя най-близки приятели.</li>
      <li>Изобличението прави повече впечатление на благоразумния, Нежели сто бича на безумния.</li>
      <li>Злият човек търси само бунтове, Затова жесток пратеник е изпратен против него.</li>
      <li>По-добре да срещне някого мечка лишена от малките си, Отколкото безумен човек в буйството му.</li>
      <li>Който въздава зло за добро, Злото не ще се отдалечи от дома му.</li>
      <li>Започването на разпрата е като , кога някой отваря път на вода, Затова остави препирнята преди да има каране.</li>
      <li>Който оправдава нечестивия и който осъжда праведния. И двамата са мерзост за Господа.</li>
      <li>Що ползват парите в ръката на безумния, за да купи мъдрост, Като няма ум?</li>
      <li>Приятел обича всякога И е роден, като брат за във време на нужда.</li>
      <li>Човек без разум дава ръка И става поръчител на ближния си.</li>
      <li>Който обича препирни обича престъпления, И който построи високо вратата си, търси пагуба.</li>
      <li>Който има опако сърце не намира добро, И който има извратен език изпада в нечестие.</li>
      <li>Който ражда безумно чадо ще има скръб, И бащата на глупавия няма радост.</li>
      <li>Веселото сърце е благотворно лекарство, А унилият дух изсушава костите.</li>
      <li>Нечестивият приема подарък изпод пазуха, За да изкриви пътищата на правосъдието.</li>
      <li>Мъдростта е пред лицето на разумния, А очите на безумния са към краищата на земята.</li>
      <li>Безумен син е тъга на баща си И горест на тая която го е родила.</li>
      <li>Не е добре да се глобява праведния, Нито да се бие благородния, за справедливостта им .</li>
      <li>Който щади думите си е умен, И търпеливият човек е благоразумен.</li>
      <li>Даже и безумният, когато мълчи, се счита за мъдър, И когато затваря устата си се счита за разумен.</li>
    </ol>
  </li>
  <li>
    <ol>
      <li>Който се отлъчва от другите , търси само своето желание, И се противи на всеки здрав разум.</li>
      <li>Безумният не се наслаждава от благоразумието, Но само от изявяване сърцето си.</li>
      <li>С идването на нечестивия идва и презрение, И с подлостта идва и позор.</li>
      <li>Думите из устата на човека са като дълбоки води, И изворът на мъдростта е като поток.</li>
      <li>Не е добре да се приема нечестивия, Или да се изкривява съда на праведния.</li>
      <li>Устните на безумния причиняват препирни, И устата му предизвикват плесници.</li>
      <li>Устата на безумния са погибел за него, И устните му са примка за душата му.</li>
      <li>Думите на шепотника са като сладки залъци, И слизат вътре в корема.</li>
      <li>Немарливият в работата си Е брат на разсипника.</li>
      <li>Името Господно е яка кула; Праведният прибягва в нея, и е поставен на високо.</li>
      <li>Имотът на богатия е укрепен град за него, И той е висока стена във въображението му.</li>
      <li>Преди загиването сърцето на човека се превъзнася, И преди прославянето то се смирява.</li>
      <li>Да отговаря някой преди да чуе, Е безумие и позор за него.</li>
      <li>Духът на човека ще го подпира в немощта му; Кой може да подигне унилия дух?</li>
      <li>Сърцето на благоразумния придобива разум, И ухото на мъртвите търси знание.</li>
      <li>Подаръкът, който дава човек, отваря място за него, И го привежда пред големците.</li>
      <li>Който пръв защитава делото си изглежда да е прав, Но съседът му идва и го изпитва.</li>
      <li>Жребието прекратява разприте, И решава между силите.</li>
      <li>Брат онеправдан е по-недостъпен от укрепен град, И разногласията им са като лостове на крепост.</li>
      <li>От плодовете на устата на човека ще се насити коремът му; От произведението на устните си човек ще се насити.</li>
      <li>Смърт и живот има в силата на езика, И ония, които го обичат, ще ядат плодовете му.</li>
      <li>Който е намерил съпруга намерил е добро И е получил благоволение от Господа.</li>
      <li>Сиромахът говори с умолявания, Но богатият отговаря грубо.</li>
      <li>Човек, който има много приятели намира в това погубването си; Но има приятел, който се държи по-близко и от брат.</li>
    </ol>
  </li>
  <li>
    <ol>
      <li>По-добър е сиромахът, който ходи в непорочността си, Нежели оня, който е с извратени устни а при това безумен.</li>
      <li>Наистина ожидане без разсъдък не е добро, И който бърза с нозете си, обърква пътя си .</li>
      <li>Безумието на човека изкривява пътя му, И сърцето му негодува против Господа.</li>
      <li>Богатството притуря много приятели, А сиромахът бива оставен от приятеля си,</li>
      <li>Лъжливият свидетел няма да остане ненаказан, И който издиша лъжи няма да избегне.</li>
      <li>Мнозина търсят благоволението на щедрия*, И всеки е приятел на онзи, който дава подаръци.</li>
      <li>Всичките братя на сиромаха го мразят, - Колко повече отбягват от него приятелите му! - Той тича след тях с умолителни думи, но тях ги няма.</li>
      <li>Който придобива ум обича своята си душа; Който пази благоразумие ще намери добро.</li>
      <li>Лъжлив свидетел няма да остане ненаказан, И който издиша лъжи ще загине.</li>
      <li>Изнежеността не прилича на безумен, - Много по-малко на слуга да властвува над началници.</li>
      <li>Благоразумието на човека възпира гнева му, И слава е за него да се не взира в престъпление.</li>
      <li>Гневът на царя е като реване на лъв, А благоволението му е като роса на тревата.</li>
      <li>Безумен син е бедствие за баща си, И препирните на жена са непрестанно капене.</li>
      <li>Къща и богатство се оставят наследство от бащите, Но благоразумна жена е от Господа.</li>
      <li>Леноста хвърля в дълбок сън, И бездейна душа ще гладува</li>
      <li>Който пази заповедта пази душата си, А който немари пътищата си ще загине.</li>
      <li>Който показва милост към сиромаха заема Господу, И Той ще му въздаде за благодеянието му.</li>
      <li>Наказвай сина си докато има надежда, И не закоравявай сърцето си да го оставиш да загине*.</li>
      <li>Яростен човек ще понесе наказание, Защото, ако и да го избавиш, трябва пак същото да направиш.</li>
      <li>Слушай съвет и приемай поука, За да останеш мъдър в сетнините си.</li>
      <li>Има много помисли в сърцето на човека, Но намерението Господно, то ще устои.</li>
      <li>Милосърдието на човека е чест нему, И сиромах човек е по-добър от този, който разорява.</li>
      <li>Страхът от Господа спомага към живот; Който го има ще си ляга наситен и не ще срещне зло.</li>
      <li>Ленивият затопява ръката си в паницата И не ще нито в устата си да я повърне.</li>
      <li>Ако биеш присмивателя, простият ще стане внимателен; И ако изобличиш благоразумния, той ще придобие знание.</li>
      <li>Който опропастява баща си и пропъжда майка си, Той е син, който причинява срам и нанася позор.</li>
      <li>Престани, сине мой, да слушаш съвети, Които те отклоняват от мъдростта.</li>
      <li>Лошият свидетел се присмива на правосъдието; И устата на нечестивите поглъщат беззаконие.</li>
      <li>Присъди се приготвят за присмивателите, И бой за гърба на безумните.</li>
    </ol>
  </li>
  <li>
    <ol>
      <li>Виното е присмивател, и спиртното питие крамолник; И който се увлича по тях е неблагоразумен.</li>
      <li>Царското заплашване е като реване на лъв; Който го дразни съгрешава против своя си живот.</li>
      <li>Чест е за човека да страни от препирня; А всеки безумен се кара.</li>
      <li>Ленивият не иска да оре, поради зимата, Затова, когато търси във време на жътва, не ще има нищо.</li>
      <li>Намерението в сърцето на човека е като дълбока вода; Но разумен човек ще го извади.</li>
      <li>Повечето човеци разгласяват всеки своята доброта: Но кой може да намери верен човек?</li>
      <li>Чадата на праведен човек, който ходи в непорочността си, Са блажени след него.</li>
      <li>Цар, който седи на съдебен престол, Пресява всяко зло с очите си.</li>
      <li>Кой може да каже: Очистих сърцето си; Чист съм от греховете си?</li>
      <li>Различни грамове и различни мерки, И двете са мерзост Господу.</li>
      <li>Даже и детето се явява чрез постъпките си - Дали делата му са чисти и прави.</li>
      <li>Слушащото ухо и гледащото око, Господ е направил и двете.</li>
      <li>Не обичай спането, да не би да обеднееш! Отвори очите си, и ще се наситиш с хляб.</li>
      <li>Лошо е! лошо е! казва купувачът, Но като си отиде, тогава се хвали.</li>
      <li>Има злато и изобилие драгоценни камъни, Но устните на знанието са скъпоценнно украшение.</li>
      <li>Вземи дрехата на този, който поръчителствува за чужд. Да! вземи залог от онзи, който поръчителствува за чужди хора.</li>
      <li>Хлябът спечелен с лъжа е сладък за човека; Но после устата му ще се напълнят с камъчета.</li>
      <li>Намеренията се утвърждават чрез съвещание, Затова с мъдър съвет обяви война.</li>
      <li>Одумникът обхожда и открива тайни, Затова не се събирай с онзи, който отваря широко устните си.</li>
      <li>Светилникът на този, който злослови баща си или майка си, Ще изгасне в най-мрачната тъмнина.</li>
      <li>На богатството, което бързо се придобива из начало, Сетнината не ще бъде благословена.</li>
      <li>Да не речеш: Ще въздам на злото; Почакай Господа и Той ще се избави.</li>
      <li>Различни грамове са мерзост за Господа, И неверните везни на са добри.</li>
      <li>Стъпките на човека се оправят от Господа; Как, прочее, би познал човек пътя си?</li>
      <li>Примка е за човека да казва необмислено: Посвещавам това , И след като се е обрекъл тогава да разпитва.</li>
      <li>Мъдрият цар пресява нечестивите, И докарва върху тях колелото на вършачката .</li>
      <li>Духът на човека е светило Господно, Което изпитва всичките най-вътрешни части на тялото.</li>
      <li>Милост и вярност пазят царя, И той поддържа престола си с милост.</li>
      <li>Славата на младите е силата им, И украшението на старците са белите им коси.</li>
      <li>Бой, който наранява, И удари, които стигат до най-вътрешните части на тялото, Очистват злото.</li>
    </ol>
  </li>
  <li>
    <ol>
      <li>Сърцето на царя е в ръката на Господа, като водни бразди; Той на където иска го обръща.</li>
      <li>Всичките пътища на човека са прави в неговите очи, Но Господ претегля сърцата.</li>
      <li>Да върши човек правда и правосъдие Е по-угодно за Господа от жертва</li>
      <li>Надигнато око и горделиво сърце, Които за нечестивите са светилник, е грях.</li>
      <li>Мислите на трудолюбивите спомагат само да има изобилие, А на всеки припрян само - оскъдност.</li>
      <li>Придобиването на съкровища с лъжлив език е преходна пара; Които ги търсят, търсят смърт.</li>
      <li>Грабителството на нечестивите ще ги обрече, Защото отказват да върнат това, което е право.</li>
      <li>Пътят на развратния човек е твърде крив, А делото на чистия е право.</li>
      <li>По-добре да живее някой в ъгъл на покрива, Нежели в широка къща със свадлива жена.</li>
      <li>Душата на нечестивия желае зло, Ближният му не намира благоволение пред очите му.</li>
      <li>Когато се накаже присмивателя, простият става по-мъдър, И когато се поучава мъдрия, той придобива знание,</li>
      <li>Справедливият Бог наблюдава дома на нечестивия, Той съсипва нечестивите до унищожение.</li>
      <li>Който затуля ушите си за вика на сиромаха, - Ще викне и той, но няма да бъде послушан.</li>
      <li>Тайният подарък укротява ярост, И подаръкът в пазуха укротява силен гняв.</li>
      <li>Радост е на праведния да върши правосъдие, А измъчване е за ония, които вършат беззаконие.</li>
      <li>Човек, който се отбие в пътя на разума, Ще стигне в събранието на мъртвите*.</li>
      <li>Който обича удоволствие осиромашява, Който обича вино и масло не забогатява.</li>
      <li>Нечестивият ще бъде откуп за праведния, И коварният наместо праведните.</li>
      <li>По-добре да живее някой в пуста земя, Нежели със свадлива жена и досада.</li>
      <li>Скъпоценно съкровище и масло се намират в жилището на мъдрия, А безумният човек ги поглъща.</li>
      <li>Който следва правда и милост, Намира живот, правда и милост,</li>
      <li>Мъдрият превзема с пристъп града на мощните, И събаря силата, на която те уповават.</li>
      <li>Който въздържа устата си и езика си Опазва душата си от смущения.</li>
      <li>Присмивател се нарича оня горделив и надменен човек, Който действува с високоумна гордост.</li>
      <li>Желанието на ленивия го умъртвява, Защото ръцете му не искат да работят</li>
      <li>Той се лакоми цял ден, А праведният дава и не му се свиди.</li>
      <li>Жертвата на нечестивите е мерзост, - Колко повече, когато я принасят за нечестива цел!</li>
      <li>Лъжливият свидетел ще загине, А човекът, който слуша поука - ще го търсят да говори всякога.</li>
      <li>Нечестивият човек прави дръзко лицето си, А праведният оправя пътищата си.</li>
      <li>Няма мъдрост, няма разум, Няма съвещание против Господа.</li>
    </ol>
  </li>
  <li>
    <ol>
      <li>Конят се приготвя за деня на боя, Но избавлението е от Господа. За предпочитане е добро име, нежели голямо богатство, И благоволение е по-добро от сребро и злато.</li>
      <li>Богат и сиромах се срещат; Господ е Създателят на всички тях.</li>
      <li>Благоразумният предвижда злото и се укрива. А неразумните вървят напред - и страдат.</li>
      <li>Наградата на смирението и на страха от Господа Е богатство, слава и живот.</li>
      <li>Тръне и примки има по пътя на опакия, Който пази душата си се отдалечава от тях.</li>
      <li>Възпитавай детето отрано в подходящия за него път, И не ще се отклони от него, дори когато остарее.</li>
      <li>Богатият властвува над сиромасите, И който взема на заем е слуга на заемодавеца.</li>
      <li>Който сее беззаконие ще пожъне бедствие, И жезълът на буйството му ще изчезне.</li>
      <li>Който има щедро око ще бъде благословен Защото дава от хляба си на сиромаха.</li>
      <li>Изпъди присмивателя и препирнята ще се махне, И свадата и позорът ще престанат.</li>
      <li>Който обича чистота в сърцето И има благодатни устни, царят ще му бъде приятел.</li>
      <li>Очите на Господа пазят онзи, който има знание, И той осуетява думите на коварния.</li>
      <li>Ленивецът казва: Лъв има вън! Ще бъда убит всред улиците!</li>
      <li>Устата на чужди жени са дълбока яма, И оня, на когото Господ се гневи, ще падне в нея.</li>
      <li>Безумието е вързано в сърцето на детето, Но тоягата на наказанието ще го изгони от него.</li>
      <li>Който угнетява сиромаха, за да умножи богатството си, И който дава на богатия, непременно ще изпадне в немотия.</li>
      <li>Приклони ухото си та чуй думите на мъдрите, И взимай присърце моето знание,</li>
      <li>Защото е приятно, ако ги пазиш вътре в себе си, И ако бъдат всякога готови върху устните ти.</li>
      <li>За да бъде упованието ти на Господа, Аз те научих на тях днес - да! тебе.</li>
      <li>Не писах ли ти хубави неща От съвет и знание.</li>
      <li>За да те направя да познаеш верността на думите на истината, Та да отговаряш с думи на истината на ония, които те пращат?</li>
      <li>Не оголвай сиромаха, защото той е беден, Нито притеснявай в портата угнетения,</li>
      <li>Защото Господ ще защити делото им, И ще оголи живота на ония, които са ги оголили.</li>
      <li>Не завързвай приятелство с ядовит човек, И не ходи с гневлив човек.</li>
      <li>Да не би да научиш пътищата му, И да приготвиш примка за душата си.</li>
      <li>Не бъди от тия, които дават ръка, От тия, които стават поръчители за дългове,</li>
      <li>Ако нямаш с какво да платиш, Защо да вземат постелката ти изпод тебе?</li>
      <li>Не премествай старите межди, Които са положили бащите ти.</li>
      <li>Видял ли си човек трудолюбив в работата си? Той ще стои пред царе, няма да стои пред неизвестни хора.</li>
    </ol>
  </li>
  <li>
    <ol>
      <li>Когато седнеш да ядеш с началник, Прегледай добре какво има пред тебе</li>
      <li>Иначе ще туриш нож в гърлото си. Ако те обладава охота,</li>
      <li>Не пожелавай вкусните му ястия, Защото те са примамливи гозби.</li>
      <li>Не се старай да придобиеш богатство, Остави се от тая си мисъл.</li>
      <li>Хвърляш ли на него очите си, - то го няма! Защото наистина богатството си прави крила, Както орел ще лети към небето.</li>
      <li>Не яж хляба на онзи, който има лошо око, Нито пожелавай вкусните му ястия,</li>
      <li>Защото, каквито са мислите в душата му - такъв е и той. Каза ти: Яж и пий, Но сърцето му не е с тебе.</li>
      <li>Залъка, който си изял, ще избълваш, И ще изгубиш сладките си думи.</li>
      <li>Не говори на ушите на безумния, Защото той ще презре разумността на думите ти.</li>
      <li>Не премествай стари межди, Нито влизай в нивите на сирачетата,</li>
      <li>Защото Изкупителят им е мощен; Той ще защити делото им против тебе.</li>
      <li>Предай сърцето си на поука И ушите си към думи на знание.</li>
      <li>Да не ти се свиди да наказваш детето, Защото, ако и да го биеш с пръчка, то няма да умре.</li>
      <li>Ти, като го биеш с пръчката, Ще избавиш душата му от ада.</li>
      <li>Сине мой, ако бъде сърцето ти мъдро, То и на моето сърце ще е драго.</li>
      <li>Да! сърцето* ми ще се радва, Когато устните ти изговарят правото</li>
      <li>Сърцето ти да не завижда на грешните, Но да пребъдва в страх от Господа цял ден,</li>
      <li>Защото наистина има бъдеще, И надеждата ти няма да се отсече.</li>
      <li>Ти, сине мой, слушай и бъди мъдър, И оправяй сърцето си в пътя,</li>
      <li>Не бъди между винопийци, Между невъздържани месоядци,</li>
      <li>Защото пияницата и чревоугодникът ще осиромашеят, И дремливостта ще облече човек в дрипи.</li>
      <li>Слушай баща си, който те е родил, И не презирай майка си, когато остарее.</li>
      <li>Купувай истината и не я продавай, Тоже и мъдростта, поуката и разума.</li>
      <li>Бащата на праведния ще се радва много, И който ражда мъдро чадо ще има радост от него.</li>
      <li>Прочее , нека се веселят твоят баща и твоята майка, И да се възхищава оная, която те е родила.</li>
      <li>Сине мой, дай сърцето си на мене, И очите ти нека внимават в моите пътища,</li>
      <li>Защото блудницата е дълбока яма, И чуждата жена е тесен ров.</li>
      <li>Да! тя причаква като зла плячка, И умножава числото на неверните между човеците.</li>
      <li>Кому горко? кому скръб? кому каране? Кому оплакване? кому удари без причина? Кому подпухнали очи? -</li>
      <li>На ония, които се бавят около виното, Които отиват да вкусят подправено вино.</li>
      <li>Не гледай виното, че е червено, Че показва цвета си в чашата, Че се поглъща гладко,</li>
      <li>Защото после то хапе като змия, И жили като ехидна.</li>
      <li>Очите ти ще гледат чужди жени, И сърцето ти ще изригва развратни неща;</li>
      <li>Даже ще бъдеш като един, който би легнал всред море, Или като един, който би лежал на върха на мачта.</li>
      <li>Удариха ме ще речеш , и не ме заболя; Биха ме, и не усетих. Кога ще се събудя за да го търся пак?</li>
    </ol>
  </li>
  <li>
    <ol>
      <li>Не завиждай на злите хора, Нито пожелавай да си с тях,</li>
      <li>Защото сърцето им размишлява насилие, И устните им говорят за пакост</li>
      <li>С мъдрост се гради къща, И с разум се утвърждава,</li>
      <li>И чрез знание стаите се напълват С всякакви скъпоценни и приятни богатства.</li>
      <li>Мъдрият човек е силен, И човек със знание се укрепява в сила,</li>
      <li>Защото с мъдър съвет ще водиш войната си, И чрез множеството съветници бива избавление.</li>
      <li>Мъдростта е непостижима за безумния, Той не отваря устата си в портата.</li>
      <li>Който намисля да прави зло, Ще се нарече пакостен човек;</li>
      <li>Помислянето на такова безумие е грях, И присмивателят е мерзост на човеците.</li>
      <li>Ако покажеш малодушие в усилно време, Силата ти е малка.</li>
      <li>Избавяй ония, които се влачат на смърт, И гледай да задържиш ония, които политат към клане.</li>
      <li>Ако речеш: Ето, ние не знаехме това! То Оня, Който претегля сърцата, не разбира ли? Оня, Който пази душата ти, на знае ли, И не ще ли въздаде на всеки според делата му?</li>
      <li>Сине мой, яж мед, защото е добър, И медена пита, защото е сладка на вкуса ти.</li>
      <li>И ще знаеш, че такава е мъдростта за душата ти, Ако си я намерил; и има бъдеще, И надеждата ти няма да се отсече.</li>
      <li>Не поставяй засада, о нечестиви човече, против жилището на праведния, Не разваляй мястото му за почивка.</li>
      <li>Защото праведният ако седем пъти пада, пак става, Докато нечестивите се препъват в злото.</li>
      <li>Не се радвай когато падне неприятелят ти, И да се не весели сърцето ти, когато се подхлъзне той.</li>
      <li>Да не би да съгледа Господ, и това да Му се види зло, И Той да оттегли гнева Си от него.</li>
      <li>Не се раздразвай, поради злодейците, Нито завиждай на нечестивите,</li>
      <li>Защото злите не ще имат бъдеще; Светилникът на нечестивите ще изгасне.</li>
      <li>Сине мой, бой се от Господа и от царя, И не се сношавай с непостоянните,</li>
      <li>Защото бедствие ще се издигне против тях внезапно, И кой знае какво наказание ще им се наложи и от двамата?</li>
      <li>И тия са изречения на мъдрите: - Лицеприятие в съд не е добро.</li>
      <li>Който казва на нечестивия: Праведен си, Него народи ще кълнат, него племена ще мразят;</li>
      <li>Но който го изобличават, към тях ще се показва благоволение, И върху тях ще дойде добро благословение.</li>
      <li>Който дава прав отговор, Той целува в устни.</li>
      <li>Нареди си работата навън, И приготви си я на нивата, И после съгради къщата си.</li>
      <li>Не бивай свидетел против ближния си без причина, Нито мами с устните си.</li>
      <li>Не казвай: Както ми направи той, така ще му направя и аз, Ще въздам на човека според делата му.</li>
      <li>Минах край нивата на ленивия И край лозето на нехайния човек,</li>
      <li>И всичко бе обрасло с тръни, Коприва беше покрила повърхността му, И каменната му ограда беше съборена</li>
      <li>Тогава, като прегледах, размислих в сърцето си, Видях и взех поука.</li>
      <li>Още малко спане, малко дрямка, Малко сгъване на ръце за сън, -</li>
      <li>И сиромашията ще дойде върху тебе, като крадец И немотията - като въоръжен мъж,</li>
    </ol>
  </li>
  <li>
    <ol>
      <li>И тия са Соломонови притчи, които събраха човеците на Юдовия цар Езекия.</li>
      <li>Слава за Бога е да скрива всяко нещо, А слава е на царете да издирват работите.</li>
      <li>Височината на небето и дълбочината на земята И сърцата на царете са неизследими.</li>
      <li>Отмахни нечистото от среброто, И ще излезе съд за златаря.</li>
      <li>Отмахни нечестивите от царя, И престолът му ще се утвъди в правда.</li>
      <li>Не се надигай пред царя, И не стой на мястото на големците,</li>
      <li>Защото по-добре е да ти кажат: Мини тук по-горе, Нежели да те турят по-долу в присъствието на началника, когото са видели очите ти.</li>
      <li>Не бързай да излезеш, за да се караш. Да не би най-сетне да не знаеш що да правиш; Когато те засрами противникът* ти.</li>
      <li>Разисквай делото си с противника* си сам . Но не откривай чужди тайни,</li>
      <li>Да не би да те укори оня, който те слуша, И твоето безчестие да остане незаличимо.</li>
      <li>Дума казана на място е Като златни ябълки в сребърни съдове.</li>
      <li>Както е обица и украшение от чисто злато за човек , Така е мъдрият изобличител за внимателното ухо.</li>
      <li>Както е снежната прохлада в жетвено време, Така е верният посланик на тия, които го изпращат, Защото освежава душата на господаря си.</li>
      <li>Който лъжливо се хвали за подаръци що дава, Прилича на облаци и вятър без дъжд.</li>
      <li>Чрез въздържаност се склонява управител, И мек език троши кости.</li>
      <li>Намерил ли си мед? Яж само колкото ти е нужно, Да не би да се преситиш от него и да го повърнеш.</li>
      <li>Рядко туряй ногата си в къщата на съседа си, Да не би да му досадиш и той да те намрази.</li>
      <li>Човек, който лъжесвидетелствува против ближния си, Е като чук, нож и остра стрела.</li>
      <li>Доверие към неверен човек, в усилно време, Е като счупен зъб и изкълчена нога.</li>
      <li>Както един, който съблича дрехата си в студено време, И както оцет на сода, Така и оня, който пее песни на оскърбено сърце.</li>
      <li>Ако е гладен ненавистникът ти, дай му хляб да яде, И ако е жаден, напой го с вода,</li>
      <li>Защото така ще натрупаш жар на главата му И Господ ще те възнагради.</li>
      <li>Както северният вятър произвежда дъжд, Така и тайно одумващият език - разгневено лице.</li>
      <li>По-добре е да живее някой в ъгъл на покрива, Нежели в широка къща със свадлива жена.</li>
      <li>Както е студената вода за жадна душа, Така е добра вест от далечна земя.</li>
      <li>Праведният, който отстъпва пред нечестивия, Е като мътен извор и развален източник.</li>
      <li>Не е добре да яде някой много мед. Така също не е славно да търсят хората своята си слава.</li>
      <li>Който не владее духа си Е като съборен град без стени.</li>
    </ol>
  </li>
  <li>
    <ol>
      <li>Както сняг лятно време, И както дъжда в жетва, Така и чест не прилича на безумния.</li>
      <li>Както врабче в скитането си, както ластовица в летенето си, Така и проклетия не постига без причина.</li>
      <li>Бич за коня, юзда за осела И тояга за гърба на безумните.</li>
      <li>Не отговаряй на безумния според безумието му, Да не би да станеш и ти подобен нему.</li>
      <li>Отговаряй на безумния според безумието му, Да не би да се има мъдър в своите си очи.</li>
      <li>Който праща известие чрез безумния Отсича своите си нозе и докарва* на себе си вреда.</li>
      <li>Както безполезни висят краката на куция, Така е притча в устата на безумния.</li>
      <li>Както оня, който хвърли възел със скъпоценни камъни в грамада, Така е тоя, който отдава чест на безумния.</li>
      <li>Като трън, който боде ръката на пияницата, Така е притча в устата на безумните.</li>
      <li>Както стрелец, който безогледно наранява всички, Така е оня, който условя безумен, или оня, който условя скитници.</li>
      <li>Както кучето се връща в бълвоча си, Така безумният повтаря своята глупост.</li>
      <li>Видял ли си човек който има себе си за мъдър? Повече надежда има за безумния, нежели за него.</li>
      <li>Ленивият казва: Лъв има на пътя! Лъв има по улиците!</li>
      <li>Както вратата се завърта на резетата си, Така и ленивият на постелката си.</li>
      <li>Ленивият потопява ръката си в паницата, А го мързи да я върне в устата си.</li>
      <li>Ленивият има себе си за по-мъдър От седмина души, които могат да дадат умен отговор.</li>
      <li>Минувачът, който се дразни с чужда разпра, Е като оня, който хваща куче за ушите.</li>
      <li>Както лудият, който хвърля главни, стрели и смърт.</li>
      <li>Така е човекът, който измамя ближния си, И казва: Не сторих ли това на шега?</li>
      <li>Дето няма дърва огънят изгасва; И дето няма шепотник раздорът престава.</li>
      <li>Както са въглищата за жарта и дърва за огъня, Така е и крамолникът, за да разпаля препирня.</li>
      <li>Думите на шепотника са като сладки залъци И влизат вътре в корема.</li>
      <li>Усърдните устни с нечестиво сърце Са като сребърна глеч намазана на пръстен съд.</li>
      <li>Ненавистникът лицемерствува с устните си, Но крои коварство в сърцето си;</li>
      <li>Когато говори сладко не го вярвай, Защото има седем мерзости в сърцето му;</li>
      <li>Макар омразата му да се покрива с измама, Нечестието му ще се издаде всред събранието.</li>
      <li>Който копае ров ще падне в него, И който търкаля камък, върху него ще се обърне.</li>
      <li>Лъжливият език мрази наранените от него, И ласкателните уста докарват съсипня.</li>
    </ol>
  </li>
  <li>
    <ol>
      <li>Недей се хвали с утрешния ден, Защото не знаеш какво ще роди денят.</li>
      <li>Нека те хвали друг, а не твоите уста, - Чужд, а не твоите устни.</li>
      <li>Камъкът е тежък и пясъкът много тегли; Но досадата на безумния е по-тежка и от двете.</li>
      <li>Яростта е жестока и гневът е като наводнение, Но кой може да устои пред завистта?</li>
      <li>Явното изобличение е по-добро От оная любов, която не се проявява.</li>
      <li>Удари от приятел са искрени, А целувки от неприятел - изобилни.</li>
      <li>Наситената душа се отвръща и от медена пита, А на гладната душа всичко горчиво е сладко.</li>
      <li>Както птица, която е напуснала гнездото си, Така е човек, който е напуснал мястото си.</li>
      <li>Както благоуханните места и каденията веселят сърцето, Така - и сладостта на сърдечния съвет на приятел.</li>
      <li>Не оставяй своя приятел нито приятеля на баща си. И не влизай в къщата на брата си, в деня на злощастието си. По-добре близък съсед, отколкото далечен брат.</li>
      <li>Сине мой, бъди мъдър и радвай сърцето ми, За да имам що да отговарям на онзи, който ме укорява.</li>
      <li>Благоразумният предвижда злото и се укрива, А неразумните вървят напред - и страдат.</li>
      <li>Вземи дрехата на този, който поръчителствува за чужд; Да! Вземи залог от онзи, който поръчителствува за чужда жена.</li>
      <li>Който става рано и благославя ближния си с висок глас, Ще се счете, като че го кълне.</li>
      <li>Непрестанно капене в дъждовен ден И жена крамолница са еднакви;</li>
      <li>Който би я обуздал, обуздал би вятъра И би хвърлил дървено масло с десницата си.</li>
      <li>Желязо остри желязо; Така човек остри лицето си срещу приятеля си.</li>
      <li>Който пази смоковницата ще яде плода й, И който се грижи за господаря си ще бъде почитан.</li>
      <li>Както водата отразява лице срещу лице, Така сърцето - човек срещу човека.</li>
      <li>Адът и погибелта не се насищат; Така и човешките очи не се насищат.</li>
      <li>Горнилото е за пречистване среброто и пещта за златото. А човекът се изпитва чрез онова, с което се хвали.</li>
      <li>Ако и с черясло сгрухаш безумния в кутел между грухано жито, Пак безумието му няма да се отдели от него.</li>
      <li>Внимавай да познаваш състоянието на стадата си, И грижи се за добитъка си;</li>
      <li>Защото богатството не е вечно, И короната не трае из род в род.</li>
      <li>Сеното се прибира, зеленината се явява, И планинските билки се събират.</li>
      <li>Агнетата ти служат за облекло, И козлите за* купуване на нива.</li>
      <li>Ще има достатъчно козе мляко за храна На теб, на дома ти и за живеене на слугините ти.</li>
    </ol>
  </li>
  <li>
    <ol>
      <li>Нечестивите бягат без да ги гони някой, А праведните се смели като млад лъв.</li>
      <li>От бунтовете на страната началниците й биват мнозина, Но чрез умни и вещи човеци един неин управител продължава дълго време.</li>
      <li>Беден човек, който насилва немотните, Е като пороен дъжд, който не оставя храна.</li>
      <li>Които отстъпват от закона хвалят нечестивите, Но които пазят закона противят се на тях.</li>
      <li>Злите човеци не разбират правосъдие, Но тия, които търсят Господа разбират всичко.</li>
      <li>По-добър е сиромахът, който ходи в непорочността си, Нежели оня, който е опак между два пътя, макар и да е богат.</li>
      <li>Който пази закона е разумен син, А който дружи с чревоугодниците засрамва баща си.</li>
      <li>Който умножава имота си с лихварство и грабителство Събира го за този, който показва милост към сиромасите.</li>
      <li>Който отклонява ухото си от слушане закона, На такъв самата му молитва е мерзост.</li>
      <li>Който заблуждава праведните в лош път, Той сам ще падне в своята яма, А непорочните ще наследят добрини.</li>
      <li>Богатият човек мисли себе си за мъдър! Но разумният сиромах го изучава.</li>
      <li>Когато тържествуват първенците има голяма слава, А когато се издигнат нечестивите човек се крие.</li>
      <li>Който крие престъпленията си няма да успее, А който ги изповяда и оставя ще намери милост.</li>
      <li>Блажен оня човек, който се бои винаги, А който закоравява сърцето си ще падне в бедствие.</li>
      <li>Като ревящ лъв и гладна мечка Е нечестив управител над беден народ.</li>
      <li>О княже, лишен от разум, но велик да насилствуваш, Знай , че който мрази грабителство ще продължи дните си.</li>
      <li>Човек, който е товарен с кръвта на друг човек, Ще побърза да отиде в ямата; никой да го не спира.</li>
      <li>Който ходи непорочно, ще се избави, А който ходи опако между два пътя изведнъж ще падне.</li>
      <li>Който обработва земята си ще се насити с хляб, А който следва суетни неща ще го постигне* сиромашия.</li>
      <li>Верният човек ще има много благословения; Но който бърза да се обогати не ще остане ненаказан.</li>
      <li>Не е добре да бъде човек лицеприятен, Защото за един залък хляб такъв човек ще извърши престъпление.</li>
      <li>Който има лошо око, бърза да се обогати. А не знае, че немотия ще го постигне.</li>
      <li>Който изобличава човека, той после ще намери по-голямо благоволение, Отколкото оня, който ласкае с езика си.</li>
      <li>Който краде от баща си или от майка си и казва: Не е грях, Той е другар на разрушителя.</li>
      <li>Човек с надменна душа подига крамоли, А който уповава на Господа ще затлъстее.</li>
      <li>Който уповава на своето си сърце е безумен, А който ходи разумно, той ще се избави.</li>
      <li>Който дава на сиромасите няма да изпадне в немотия, А който покрива очите си от тях ще има много клетви.</li>
      <li>Когато се възвишат нечестивите, хората се крият, Но когато те загиват, праведните се умножават.</li>
    </ol>
  </li>
  <li>
    <ol>
      <li>Човек, който често е изобличаван, закоравява врата си. Внезапно ще се съкруши и то без поправление.</li>
      <li>Когато праведните са на власт, людете се радват; Но когато нечестивият началствува, людете въздишат.</li>
      <li>Който обича мъдростта, радва баща си, Но който дружи с блудници, разпилява имота му .</li>
      <li>Чрез правосъдие царят утвърждава земята си . А който придобива подаръци я съсипва.</li>
      <li>Човек, който ласкае ближния си, Простира мрежа пред стъпките му.</li>
      <li>В беззаконието на лош човек има примка. А праведният пее и се радва.</li>
      <li>Праведният внимава в съдбата на бедните; Нечестивият няма даже разум, за да я узнае.</li>
      <li>Присмивателите запалят града, Но мъдрите усмиряват гнева.</li>
      <li>Ако мъдър човек има спор с безумен, Тоя се разярява, смее се и няма спокойствие.</li>
      <li>Кръвопийци мъже мразят непорочния, Но праведните се грижат* за живота му.</li>
      <li>Безумният изригва целия си гняв, А мъдрият го задържа и укротява.</li>
      <li>Ако слуша управителят лъжливи думи, То всичките му слуги стават нечестиви.</li>
      <li>Сиромах и притеснител се срещат: Господ просвещава очите на всички тях.</li>
      <li>Когато цар съди вярно сиромасите, Престолът му ще бъде утвърден за винаги.</li>
      <li>Тоягата и изобличението дават мъдрост, А пренебрегнатото дете засрамва майка си.</li>
      <li>Когато нечестивите са на власт, беззаконието се умножава, Но праведните ще видят падането им.</li>
      <li>Наказвай сина си, и той ще те успокои, Да! ще даде наследство на душата ти.</li>
      <li>Дето няма пророческо видение людете се разюздават, А който пази закона е блажен.</li>
      <li>Слугата не се поправя с думи, Защото, при все че разбира, не обръща внимание.</li>
      <li>Видял ли си човек прибързан в работите си? Има повече надежда за безумния, отколкото за него.</li>
      <li>Ако глези някой слугата си от детинство, Най-после той ще му стане като син*.</li>
      <li>Гневлив човек възбужда препирни, И сприхав човек беззаконствува много.</li>
      <li>Гордостта на човека ще го смири, А смиреният ще придобие чест.</li>
      <li>Който е съдружник на крадец мрази своята си душа; Той слуша заклеването, а не обажда.</li>
      <li>Страхът от човека туря примка, А който уповава на Господа ще бъде поставен на високо.</li>
      <li>Мнозина търсят благословението на управителя, Но съдбата на човека е от Господа.</li>
      <li>Несправедлив човек е мерзост за праведните; И който ходи в прав път е мерзост за нечестивите.</li>
    </ol>
  </li>
  <li>
    <ol>
      <li>Думите на Якововия син Агур, Маасовия цар, Който той изговори: - Изморих се, о Боже, изморих се, о Боже, Изнурих се;</li>
      <li>Защото съм по-скотски от кой да бил човек, И нямам човешки разум;</li>
      <li>Понеже не научих мъдрост, Нито имам знание за Всесветия.</li>
      <li>Кой е възлязъл на небето и слязъл? Кой е събрал вятър в шепите си? Кой е вързал водите в дрехата си? Кой е утвърдил всичките земни краища? Как е името му, и как е името на сина му? Кажи , ако го знаеш!</li>
      <li>Всяко слово божие е опитано: Той е щит на тия, които уповават на Него.</li>
      <li>Не притуряй на Неговите думи, Да не би да те изобличи и се окажеш лъжец.</li>
      <li>Две неща прося от Тебе: Не ми ги отказвай преди да умра: -</li>
      <li>Отдалечи от мене измамата и лъжата: Не ми давай ни сиромашия, ни богатство; Храни ме с хляба, който ми се пада;</li>
      <li>Да не би да се преситя и се отрека от Тебе и да кажа: Кой е Господ? Или да не би да осиромашея та да открадна, И да употребя скверно името на моя Бог.</li>
      <li>Не одумвай слуга пред господаря му, Да не би да те закълне и ти да се намериш виновен.</li>
      <li>Има поколение, което кълне баща си, И не благославя майка си.</li>
      <li>Има поколение, което е чисто пред своите си очи, Обаче не е измито от нечистотата си.</li>
      <li>Има поколение - колко високо са очите им И колко са надигнати клепачите им!</li>
      <li>Има поколение, чиито зъби са мечове, и челюстите му зъби ножове, За да изпояжда от земята сиромасите, И немотните сред човеците.</li>
      <li>Пиявицата има две дъщери, които викат : Дай, дай! Три неща има, които са ненаситни, - Дори четири, които не казват: Стига! -</li>
      <li>Адът и неплодната утроба, Земята, който не се насища с вода, И огънят, който не казва: Стига;</li>
      <li>Окото, което се присмива на баща си, И презира покорността към майка си, Гарвани от долината ще го изкълват, И орлови пилци ще го изядат.</li>
      <li>Три неща има, които са непостижими за мене, - Дори четири, които не разбирам:</li>
      <li>Следите на орел по въздуха, Следите на змия върху канара, Следите на кораб всред морето, И следите на мъж при девица.</li>
      <li>Такъв е пътят на жена прелюбодейка - Яде, бърше си устата и казва: Не съм извършила беззаконие.</li>
      <li>Поради три неща се тресе земята, Да! поради четири тя не може да търпи:</li>
      <li>Поради слуга, когато стане цар, И безумен, когато се насити с хляб;</li>
      <li>Поради омразна жена, когато се омъжи И слугиня, която измества господарката си.</li>
      <li>Четири неща има на земята, които са малки, Но са извънредно мъдри:</li>
      <li>Мравките, които не са силни люде, Но лете приготвят храната си;</li>
      <li>Кролиците, които са слаби люде Но поставят жилищата си на канара;</li>
      <li>Скакалците, които нямат цар, Но излизат всички по дружини;</li>
      <li>И гущерът, който можеш да хванеш в ръка, Но пак се намира в царските палати.</li>
      <li>Три неща има, които вървят величаво, Дори четири, които ходят благородно:</li>
      <li>Лъвът, който е най-силен от животните, И не се връща надире пред никого;</li>
      <li>Стегнатият през корема кон ; козелът; И царят, против когото не може да се въстава.</li>
      <li>Ако си постъпил безумно, като си се надигнал, Или ако си намислил зло, тури ръка на устата си.</li>
      <li>Защото както , като се бие мляко, изважда се масло, И като се блъска нос, изважда се кръв, Така и, като се подбужда гняв, изкарва се крамола.</li>
    </ol>
  </li>
  <li>
    <ol>
      <li>Думите на Маасовия цар Лемуил, Които го поучи майка му: -</li>
      <li>Що, сине мой? и що, сине на утробата ми? И що, сине на моите обреци?</li>
      <li>Не давай силата си на жените, Нито пътищата си на тези, които погубват царете.</li>
      <li>Не е за царете, Лемуиле, не е за царете да пият вино, Нито за князете да кажат : Где е спиртното питие?</li>
      <li>Да не би, като се напият, да забравят закона И да онеправдаят угнетяваните*.</li>
      <li>Давайте спиртно питие на оня, който загива И вино на огорчения духом.</li>
      <li>За да пие и да забрави сиромашията си, И да не помни вече окаяността си.</li>
      <li>Отваряй устата си за безгласния, За делото на всички, които загиват;</li>
      <li>Отваряй устата си, съди справедливо. И раздавай правосъдие на сиромаха и немотния.</li>
      <li>Кой може да намери добродетелна жена? Защото тя е много по-ценна от скъпоценни камъни.</li>
      <li>Сърцето на мъжа й уповава на нея; И не ще му липсва печалба.</li>
      <li>Тя ще му донася добро, а не зло, През всичките дни на живота си.</li>
      <li>Търси вълна и лен, И работи с ръцете си това що й е угодно.</li>
      <li>Тя е като търговските кораби, - Донася храната си от далеч.</li>
      <li>При това, става докле е още нощ, И дава храна на дома си, И определената работа на слугините си.</li>
      <li>Разглежда нива, и я купува; От плода на ръцете си сади лозе.</li>
      <li>Опасва кръста си със сила И уякчава мишците си.</li>
      <li>Като схваща, че търгуването и е полезно. Светилникът й не угасва през нощта.</li>
      <li>Туря ръцете си на вретеното, И държи в ръката си хурката.</li>
      <li>Отваря ръката си на сиромасите, Да! простира ръцете си към немотните.</li>
      <li>Не се бои от снега за дома си; Защото всичките й домашни са облечени с двойни дрехи.</li>
      <li>Прави си завивки от дамаска; Облеклото и е висон и морав плат.</li>
      <li>Мъжът и е познат в портите, Когато седи между местните старейшини.</li>
      <li>Тя тъче ленено платно и го продава, И доставя пояси на търговците*;</li>
      <li>Сила и достолепие са облеклото й; И тя гледа весело към бъдещето.</li>
      <li>Отваря устата си с мъдрост, И законът на езика й е благ.</li>
      <li>Добре внимава в управлението на дома си, И хляб на леност не яде.</li>
      <li>Чадата й стават и я ублажават; И мъжът й я хвали казвайки :</li>
      <li>Много дъщери са се държали достойно, Но ти надмина всичките.</li>
      <li>Прелестта е измамлива и красотата е лъх; Но жена, която се бои от Господа, тя ще бъде похвалена.</li>
      <li>Дайте й от плода на ръцете й, И делата й нека я хвалят в портите.</li>
    </ol>
  </li>
</ol>