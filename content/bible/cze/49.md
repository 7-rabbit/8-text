<ol>
  <li>
    <ol>
      <li>Pavel apoštol Jezukristův, skrze vůli Boží, svatým, kteří jsou v Efezu, a věrným v Kristu Ježíši:</li>
      <li>Milost vám a pokoj od Boha Otce našeho a Pána Jezukrista.</li>
      <li>Požehnaný Bůh a Otec Pána našeho Jezukrista, kterýž požehnal nám všelikým požehnáním duchovním v nebeských věcech v Kristu.</li>
      <li>Jakož vyvolil nás v něm před ustanovením světa k tomu, abychom byli svatí a neposkvrnění před obličejem jeho v lásce,</li>
      <li>Předzřídiv nás k zvolení za syny skrze Ježíše Krista v sebe, podle dobře libé vůle své,</li>
      <li>K chvále slávy milosti své, kterouž vzácné nás učinil v milém Synu svém.</li>
      <li>V němžto máme vykoupení skrze krev jeho, totiž odpuštění hříchů, podle bohatství milosti jeho,</li>
      <li>Kterouž rozhojnil k nám ve vší moudrosti a opatrnosti,</li>
      <li>Oznámiv nám tajemství vůle své podle dobré libosti své, kteroužto libost předuložil byl sám v sobě,</li>
      <li>Aby v dokonání plnosti časů v jedno shromáždil všecko v Kristu, buďto nebeské věci, buďto zemské.</li>
      <li>V něm, pravím, v kterémžto i k losu připuštěni jsme, předzřízeni byvše, podle předuložení toho, jenž všecko působí podle rady vůle své,</li>
      <li>Abychom tak byli k chvále slávy jeho my, kteříž jsme prve naději měli v Kristu.</li>
      <li>V kterémžto i vy naději máte, slyševše slovo pravdy, totiž evangelium spasení vašeho, v němžto i uvěřivše, znamenáni jste Duchem zaslíbení Svatým,</li>
      <li>Kterýž jest závdavek dědictví našeho, na vykoupení toho, což jím dobyto jest, k chvále slávy jeho.</li>
      <li>Protož i já, slyšev o vaší víře v Pánu Ježíši, a o lásce ke všem svatým,</li>
      <li>Nepřestávám díků činiti z vás, zmínku čině o vás na modlitbách svých:</li>
      <li>Aby Bůh Pána našeho Jezukrista, Otec slávy, dal vám Ducha moudrosti a zjevení, v poznání jeho,</li>
      <li>A tak osvícené oči mysli vaší, abyste věděli, která by byla naděje povolání jeho a jaké bohatství slávy dědictví jeho v svatých,</li>
      <li>A kterak jest převýšená velikost moci jeho k nám věřícím podle působení mocnosti síly jeho,</li>
      <li>Kteréž dokázal na Kristu, vzkřísiv jej z mrtvých a posadiv na pravici své na nebesích,</li>
      <li>Vysoce nade všecko knížatstvo, i mocnosti, i moci, i panstvo, i nad každé jméno, kteréž se jmenuje, netoliko v věku tomto, ale i v budoucím.</li>
      <li>A všecko poddal pod nohy jeho, a jej dal hlavu nade všecko církvi,</li>
      <li>Kterážto jest tělo jeho a plnost všecko ve všech naplňujícího.</li>
    </ol>
  </li>
  <li>
    <ol>
      <li>I vás obživil mrtvé vinami a hříchy,</li>
      <li>V nichž jste někdy chodili podle obyčeje světa tohoto a podle knížete mocného v povětří, ducha toho, kterýž nyní dělá v synech zpoury.</li>
      <li>Mezi nimižto i my všickni žili jsme někdy v žádostech těla našeho, činivše to, což se líbilo tělu a mysli, a byli jsme z přirození synové hněvu jako i jiní.</li>
      <li>Ale Bůh, bohatý jsa v milosrdenství pro velikou lásku svou, kteroužto zamiloval nás,</li>
      <li>Když jsme my ještě mrtví byli v hříších, obživil nás spolu s Kristem, jehož milostí jste spaseni,</li>
      <li>A spolu s ním vzkřísil, i posadil na nebesích v Kristu Ježíši,</li>
      <li>Aby ukázal v věku budoucím nepřevýšené bohatství milosti své, z dobroty své k nám v Kristu Ježíši.</li>
      <li>Nebo milostí spaseni jste skrze víru, a to ne sami z sebe: darť jest to Boží,</li>
      <li>Ne z skutků, aby se někdo nechlubil.</li>
      <li>Jsme zajisté jeho dílo, jsouce stvořeni v Kristu Ježíši k skutkům dobrým, kteréž Bůh připravil, abychom v nich chodili.</li>
      <li>Protož pamatujte, že vy byli někdy pohané podle těla, kteříž jste slouli neobřízka od těch, kteříž slouli obřízka na těle, kteráž se působí rukama,</li>
      <li>A že jste byli za onoho času bez Krista, odcizeni od společnosti Izraele, a cizí od úmluv zaslíbení, naděje nemající, a bez Boha na světě.</li>
      <li>Ale nyní v Kristu Ježíši vy, kteříž jste někdy byli dalecí, blízcí učiněni jste skrze krev Kristovu.</li>
      <li>Nebo onť jest pokoj náš, kterýž učinil oboje jedno, zbořiv hradbu dělící na různo,</li>
      <li>A nepřátelství, totiž Zákon přikázání, záležející v ustanoveních, vyprázdniv skrze tělo své, aby dvoje vzdělal v samém sobě v jednoho nového člověka, tak čině pokoj,</li>
      <li>A v mír uvodě oboje v jednom těle Bohu skrze kříž, vyhladiv nepřátelství skrze něj.</li>
      <li>A přišed, zvěstoval pokoj vám, dalekým i blízkým.</li>
      <li>Neboť skrze něho obojí máme přístup v jednom Duchu k Otci.</li>
      <li>Aj, již tedy nejste hosté a příchozí, ale spoluměšťané svatých a domácí Boží,</li>
      <li>Vzdělaní na základ apoštolský a prorocký, kdežto jest gruntovní úhelný kámen sám Ježíš Kristus,</li>
      <li>Na němžto všecko stavení příslušně vzdělané roste v chrám svatý v Pánu;</li>
      <li>Na kterémžto i vy spolu vzděláváte se v příbytek Boží, v Duchu svatém.</li>
    </ol>
  </li>
  <li>
    <ol>
      <li>Pro tu věc já Pavel, jsem vězeň Krista Ježíše pro vás pohany,</li>
      <li>Jestliže však jste slyšeli o milosti Boží, kteréž jest mi uděleno k přisluhování vám,</li>
      <li>Že skrze zjevení oznámil mi tajemství, (jakož jsem vám prve psal krátce;</li>
      <li>Z čehož můžete, čtouce, porozuměti známosti mé v tajemství Kristovu;)</li>
      <li>Kteréž za jiných věků nebylo známo synům lidským, tak jako nyní zjeveno jest svatým apoštolům jeho a prorokům skrze Ducha,</li>
      <li>Totiž že by měli býti pohané spoludědicové a jednotělní, i spoluúčastníci zaslíbení jeho v Kristu skrze evangelium,</li>
      <li>Kteréhož já učiněn jsem slouha z daru milosti Boží mně dané, podle působení moci jeho.</li>
      <li>Mně nejmenšímu ze všech svatých dána jest milost ta, abych mezi pohany zvěstoval nestihlá bohatství Kristova,</li>
      <li>A vysvětlil všechněm, kteraké by bylo obcování tajemství skrytého od věků v Bohu, kterýž všecko stvořil skrze Ježíše Krista,</li>
      <li>Aby nyní oznámena byla knížatstvu a mocem na nebesích skrze církev rozličná moudrost Boží,</li>
      <li>Podle předuložení věčného, kteréž jest uložil v Kristu Ježíši Pánu našem,</li>
      <li>V němžto máme smělost a přístup s doufáním skrze víru jeho.</li>
      <li>Protož prosím, abyste nehynuli v čas soužení mých pro vás, kteráž jsou sláva vaše.</li>
      <li>A pro tu příčinu klekám na kolena svá před Otcem Pána našeho Jezukrista,</li>
      <li>Z něhožto všeliká rodina na nebi i na zemi jmenuje se,</li>
      <li>Aby vám dal, podle bohatství slávy své, mocí posilněnu býti skrze Ducha svého na vnitřním člověku,</li>
      <li>Aby Kristus skrze víru přebýval v srdcích vašich,</li>
      <li>Abyste v lásce vkořeněni a založeni jsouce, mohli stihnouti se všemi svatými, kteraká by byla širokost, a dlouhost, a hlubokost, a vysokost,</li>
      <li>A poznati přenesmírnou lásku Kristovu, abyste tak naplněni byli ve všelikou plnost Boží.</li>
      <li>Tomu pak, kterýž mocen jest nade všecko učiniti mnohem hojněji, nežli my prosíme aneb rozumíme, podle moci té, kterouž dělá v nás,</li>
      <li>Tomu, pravím, buď sláva v církvi svaté skrze Krista Ježíše po všecky věky věků. Amen.</li>
    </ol>
  </li>
  <li>
    <ol>
      <li>Protož prosímť vás já vězeň v Pánu, abyste hodně chodili, jakž sluší na povolání vaše, kterýmž povoláni jste,</li>
      <li>Se vší pokorou, tichostí, i s snášelivostí, snášejíce se vespolek v lásce,</li>
      <li>Usilujíce zachovávati jednotu Ducha v svazku pokoje.</li>
      <li>Jedno jest tělo, a jeden Duch, jakož i povoláni jste v jedné naději povolání vašeho.</li>
      <li>Jeden Pán, jedna víra, jeden křest,</li>
      <li>Jeden Bůh a Otec všech, kterýž jest nade všecko, a skrze všecko, i ve všech vás.</li>
      <li>Jednomu pak každému z nás dána jest milost podle míry obdarování Kristova.</li>
      <li>Protož dí Písmo: Vstoupiv na výsost, jaté vedl vězně, a dal dary lidem.</li>
      <li>Ale to, že vstoupil, co jest, jediné že i sstoupil prve do nejnižších stran země?</li>
      <li>Ten pak, jenž sstoupil, onť jest, kterýž i vstoupil vysoko nade všecka nebesa, aby naplnil všecko.</li>
      <li>A onť jest dal některé zajisté apoštoly, některé pak proroky, jiné evangelisty, jiné pastýře a učitele,</li>
      <li>Pro spořádání svatých, k dílu služebnosti, k vzdělání těla Kristova,</li>
      <li>Až bychom se sběhli všickni v jednotu víry a známosti Syna Božího, v muže dokonalého, v míru postavy plného věku Kristova,</li>
      <li>Abychom již více nebyli děti, zmítající se a točící každým větrem učení v neustavičnosti lidské, v chytrosti k oklamávání lstivému;</li>
      <li>Ale pravdu činíce v lásce, rosťme v něj všelikterak, v toho, kterýž jest hlava, totiž Kristus,</li>
      <li>Z kteréhožto všecko tělo příslušně spojené a svázané po všech kloubích přisluhování, podle vnitřní moci v míru jednoho každého údu, zrůst těla činí, k vzdělání svému v lásce.</li>
      <li>A protož totoť pravím a osvědčuji v Pánu, abyste již více nechodili, jako i jiní pohané chodí, v marnosti mysli své,</li>
      <li>Zatemnění v rozumu, odcizeni jsouce od života Božího, pro neznámost, kteráž jest v nich z zatvrzení srdce jejich.</li>
      <li>Kteřížto zoufavše sobě, vydali se v nestydatost, aby všelikou nečistotu páchali s chtivostí.</li>
      <li>Ale vy ne tak jste se vyučili následovati Krista,</li>
      <li>Ač jestliže jste ho slyšeli a o něm byli vyučeni, jakž ta jest pravda v Ježíšovi,</li>
      <li>Totiž, složiti ono první obcování podle starého člověka, rušícího se, podle žádostí oklamávajících,</li>
      <li>Obnoviti se pak duchem mysli vaší,</li>
      <li>A obléci nového člověka, podle Boha stvořeného, v spravedlnosti a v svatosti pravdy.</li>
      <li>Protož složíce lež, mluvtež pravdu jeden každý s bližním svým; nebo jsme vespolek údové.</li>
      <li>Hněvejte se, a nehřešte; slunce nezapadej na hněvivost vaši.</li>
      <li>Nedávejte místa ďáblu.</li>
      <li>Kdo kradl, již více nekraď, ale raději pracuj, dělaje rukama svýma, což dobrého jest, aby měl z čeho uděliti nuznému.</li>
      <li>Žádná řeč mrzutá nevycházej z úst vašich, ale ať jest každé promluvení dobré k vzdělání užitečnému, aby dalo milost posluchačům.</li>
      <li>A nezarmucujte Ducha svatého Božího, kterýmžto znamenáni jste ke dni vykoupení.</li>
      <li>Všeliká hořkost, a rozzlobení se, i hněv, i křik, i rouhání buď odjato od vás, se vší zlostí,</li>
      <li>Ale buďte k sobě vespolek dobrotiví, milosrdní, odpouštějíce sobě vespolek, jakož i Bůh v Kristu odpustil vám.</li>
    </ol>
  </li>
  <li>
    <ol>
      <li>Buďtež tedy následovníci Boží, jakožto synové milí.</li>
      <li>A choďtež v lásce, jakož i Kristus miloval nás, a vydal sebe samého za nás, dar a obět Bohu u vůni rozkošnou.</li>
      <li>Smilstvo pak a všeliká nečistota, neb lakomství, aniž jmenováno buď mezi vámi, jakož sluší na svaté,</li>
      <li>A tolikéž mrzkost, ani bláznové mluvení, ani šprýmování, kteréžto věci jsou nenáležité, ale raději ať jest díků činění.</li>
      <li>Víte zajisté o tom, že žádný smilník aneb nečistý, ani lakomec, (jenž jest modloslužebník,) nemá dědictví v království Kristově a Božím.</li>
      <li>Žádný vás nesvoď marnými řečmi; nebo pro takové věci přichází hněv Boží na syny nepoddané.</li>
      <li>Nebývejtež tedy účastníci jejich.</li>
      <li>Byli jste zajisté někdy temnosti, ale již nyní jste světlo v Pánu. Jakožto synové světla choďte,</li>
      <li>(Nebo ovoce Ducha záleží ve vší dobrotě, a spravedlnosti, a v pravdě,)</li>
      <li>O to stojíce, což by se dobře líbilo Pánu.</li>
      <li>A neobcujte s skutky neužitečnými tmy, ale raději je trescete.</li>
      <li>Nebo což se tajně děje od nich, mrzko jest o tom i mluviti.</li>
      <li>Všecko pak, což bývá trestáno, od světla bývá zjeveno; nebo to, což všecko zjevuje, světlo jest.</li>
      <li>Protož praví: Probuď se ty, jenž spíš, a vstaň z mrtvých, a zasvítíť se tobě Kristus.</li>
      <li>Viztež tedy, kterak byste opatrně chodili, ne jako nemoudří, ale jako moudří,</li>
      <li>Vykupujíce čas; nebo dnové zlí jsou.</li>
      <li>Protož nebývejte neopatrní, ale rozumějící, která by byla vůle Páně.</li>
      <li>A neopíjejte se vínem, v němžto jest prostopášnost, ale naplněni buďte Duchem svatým,</li>
      <li>Mluvíce sobě vespolek v žalmích, a v chvalách, a v písničkách duchovních, zpívajíce a plésajíce v srdcích vašich Pánu,</li>
      <li>Díky činíce vždycky ze všeho ve jménu Pána našeho Jezukrista Bohu a Otci,</li>
      <li>Poddáni jsouce jedni druhým v bázni Boží.</li>
      <li>Ženy mužům svým poddány buďte jako Pánu.</li>
      <li>Nebo muž jest hlava ženy, jako i Kristus jest hlava církve, a onť jest Spasitel těla.</li>
      <li>A tak jakož církev poddána jest Kristu, tak i ženy mužům svým ať jsou poddány ve všem.</li>
      <li>Muži milujte ženy své, jako i Kristus miloval církev, a vydal sebe samého za ni,</li>
      <li>Aby ji posvětil, očistiv ji obmytím vody v slovu,</li>
      <li>Aby ji sobě postavil slavnou církev, nemající poskvrny, ani vrásky, neb cokoli takového, ale aby byla svatá a bez úhony.</li>
      <li>Takť jsou povinni muži milovati ženy své jako svá vlastní těla. Kdo miluje ženu svou, sebeť samého miluje.</li>
      <li>Žádný zajisté nikdy těla svého neměl v nenávisti, ale krmí a chová je, jakožto i Pán církev.</li>
      <li>Neboť jsme údové těla jeho, z masa jeho a z kostí jeho.</li>
      <li>A protoť opustí člověk otce i matku, a připojí se k manželce své, i budouť dva jedno tělo.</li>
      <li>Tajemství toto veliké jest, ale já pravím o Kristu a o církvi.</li>
      <li>Avšak i vy, jeden každý z vás, manželku svou tak jako sám sebe miluj. Žena pak ať se bojí muže svého.</li>
    </ol>
  </li>
  <li>
    <ol>
      <li>Dítky poslouchejte rodičů svých v Pánu; neboť jest to spravedlivé.</li>
      <li>Cti otce svého i matku, (toť jest přikázaní první s zaslíbením,)</li>
      <li>Aby dobře bylo tobě a abys byl dlouhověký na zemi.</li>
      <li>A vy otcové nepopouzejte k hněvu dítek vašich, ale vychovávejte je v cvičení a v napomínání Páně.</li>
      <li>Služebníci, buďte poslušni pánů tělesných s bázní a s strachem, v sprostnosti srdce vašeho, jako Krista,</li>
      <li>Ne na oko sloužíce, jako ti, jenž se lidem líbiti usilují, ale jako služebníci Kristovi, činíce vůli Boží z té duše,</li>
      <li>S dobrou myslí sloužíce, jakožto Pánu, a ne lidem,</li>
      <li>Vědouce, že, což by koli jeden každý učinil dobrého, za to odplatu vzíti má ode Pána, buďto služebník, buďto svobodný.</li>
      <li>A vy páni též se tak mějte k nim, zanechajíce pohrůžky, vědouce, že i vy také máte Pána v nebesích, a přijímání osob není u něho.</li>
      <li>Dále pak, bratří moji, posilňte se v Pánu a v moci síly jeho.</li>
      <li>Oblecte se v celé odění Boží, abyste mohli státi proti útokům ďábelským.</li>
      <li>Neboť není bojování naše proti tělu a krvi, ale proti knížatstvu, proti mocnostem, proti světa pánům temností věku tohoto, proti duchovním zlostem, kteréž jsou vysoko.</li>
      <li>A protož vezměte celé odění Boží, abyste mohli odolati v den zlý, a všecko vykonajíce, státi.</li>
      <li>Stůjtež tedy, majíce podpásaná bedra vaše pravdou, a oblečeni jsouce v pancíř spravedlnosti,</li>
      <li>A obuté majíce nohy v hotovost k evangelium pokoje,</li>
      <li>A zvláště pak vezmouce štít víry, kterýmž byste mohli všecky šípy ohnivé nešlechetníka toho uhasiti.</li>
      <li>A lebku spasení vezměte, i meč Ducha, jenž jest slovo Boží,</li>
      <li>Všelikou modlitbou a prosbou modléce se každého času v Duchu, a v tom bedlivi jsouce se vší ustavičností a prošením za všecky svaté,</li>
      <li>I za mne, aby mi dána byla řeč v otevření úst mých svobodně a směle, abych oznamoval tajemství evangelium svatého,</li>
      <li>Pro něžto úřad svůj konám v řetězu tomto, abych tak v něm svobodně a směle mluvil, jakž mně mluviti náleží.</li>
      <li>A abyste i vy věděli, co se se mnou děje a co činím, všecko vám to oznámí Tychikus, milý bratr a věrný služebník v Pánu,</li>
      <li>Jehož jsem pro to samo k vám poslal, abyste věděli o našich věcech a aby potěšil srdcí vašich.</li>
      <li>Pokoj budiž vám bratřím, a láska s věrou, od Boha Otce a Pána Jezukrista.</li>
      <li>Milost Boží budiž se všemi milujícími Pána našeho Jezukrista v neporušitelnosti. Amen. List tento k Efezským psán byl z Říma po Tychikovi.</li>
    </ol>
  </li>
</ol>