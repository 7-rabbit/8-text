<ol>
  <li>
    <ol>
      <li>Pavel a Silván a Timoteus církvi Tessalonicenských v Bohu Otci a v Pánu Ježíši Kristu: Milost vám a pokoj od Boha Otce našeho a Pána Jezukrista.</li>
      <li>Díky činíme Bohu vždycky ze všech vás, zmínku činíce o vás na modlitbách našich,</li>
      <li>Bez přestání pamatujíce na skutek víry vaší, a na práci svaté lásky, a na trpělivost naděje Pána našeho Jezukrista, před Bohem a Otcem naším,</li>
      <li>Vědouce, bratří Bohu milí, o vyvolení vašem.</li>
      <li>Nebo evangelium naše k vám nezáleželo toliko v slovu, ale i v moci, i v Duchu svatém, a v jistotě mnohé, jakož víte, jací jsme byli mezi vámi a to pro vás.</li>
      <li>A vy následovníci naši i Páně učiněni jste, přijavše slovo jeho ve mnohé úzkosti, s radostí Ducha svatého,</li>
      <li>Takže jste učiněni příklad dobrý všem věřícím v Macedonii a v Achaii.</li>
      <li>Nebo od vás rozhlásilo se slovo Páně netoliko v Macedonii a v Achaii, ale i na všelikém místě víra vaše, kteráž jest v Boha, roznesla se, takže již nepotřebí nám o tom nic mluviti.</li>
      <li>Oniť zajisté sami o nás vyznávají, jaký byl příchod náš k vám a kterak jste se obrátili k Bohu od modloslužby, abyste sloužili Bohu živému a pravému,</li>
      <li>A očekávali Syna jeho s nebe, kteréhož jest vzkřísil z mrtvých, totiž Ježíše, kterýž vysvobodil nás od hněvu budoucího.</li>
    </ol>
  </li>
  <li>
    <ol>
      <li>Nebo i vy sami víte, bratří, příchod náš k vám že jest nebyl daremný.</li>
      <li>Ale i prve trpěvše, a pohanění snáševše, (jakož víte) v městě Filippis, osvobodili jsme se v Bohu našem mluviti vám směle evangelium Boží, s mnohými odpory.</li>
      <li>Napomínání zajisté naše nebylo z podvodu, ani z nečistoty, ani ve lsti.</li>
      <li>Ale jakož Bůh nás hodné učinil toho, aby nám svěřeno bylo evangelium, takť mluvíme, ne jako lidem se líbíce, ale Bohu, kterýž zkušuje srdcí našich.</li>
      <li>Anižť jsme zajisté kdy užívali řeči pochlebné, jakož víte, ani za příčinou něčeho lakomství provodili. Bůhť jest svědek.</li>
      <li>Ani jsme hledali od lidí chvály, ani od vás, ani od jiných, ač jsme mohli vás obtěžovati, jako Kristovi apoštolé.</li>
      <li>Ale byli jsme tiší mezi vámi, jako když matka chová dítky své.</li>
      <li>Tak nakloněni k vám byvše, hotovi jsme byli s velikou chutí, vydati vám netoliko evangelium Boží, ale také i duše naše, protože jste nám byli velmi milí.</li>
      <li>Nebo pamatujete, bratří, na práci naši a ustávání. Ve dne i v noci zajisté pracovavše, proto abychom žádného z vás neobtěžovali, kázali jsme u vás evangelium Boží.</li>
      <li>Vy jste svědkové toho i Bůh, kterak jsme svatě, a spravedlivě, a bez úhony obcovali mezi vámi, kteříž jste uvěřili,</li>
      <li>Jakož víte, kterak jednoho každého z vás, jako otec dítek svých, napomínali jsme vás a potěšovali,</li>
      <li>I s osvědčováním, abyste chodili hodně Bohu, kterýž povolal vás do království svého a v slávu.</li>
      <li>Protož i my díky činíme Bohu bez přestání, že přijavše slovo Boží, kteréž jste slyšeli od nás, přijali jste ne jako slovo lidské, ale jakož v pravdě jest, jako slovo Boží, kterýžto i dílo své působí v vás věřících.</li>
      <li>Vy zajisté, bratří, následovníci učiněni jste církví Božích, kteréž jsou v Židovstvu, v Kristu Ježíši; neb jste takovéž věci i vy trpěli od vašeho pokolení, jako i oni od Židů.</li>
      <li>Kteříž jsou i Pána Ježíše zabili, i své vlastní proroky, a nás vyhnali, a Bohu se nelíbí, a všem lidem jsou odporní,</li>
      <li>Nedopouštějíce nám mluviti pohanům, k tomu aby spaseni byli, aby tak vždy doplňovali hříchy své. Nebo vylit jest na ně hněv Boží konečný.</li>
      <li>My pak, bratří, zbaveni byvše vás na chvíli tělem, ne srdcem, opravdověji usilovali jsme viděti tvář vaši s mnohou žádostí.</li>
      <li>Protož chtěli jsme přijíti k vám, (zvláště já Pavel,) jednou i po druhé, ale překazil nám satan.</li>
      <li>Nebo která jest naše naděje neb radost aneb koruna chlouby? Zdali ne i vy před obličejem Pána našeho Jezukrista v čas příchodu jeho?</li>
      <li>Vy jistě jste sláva naše i radost.</li>
    </ol>
  </li>
  <li>
    <ol>
      <li>Protož nemohše se déle zdržeti, za nejlepší se nám vidělo, abychom v Aténách pozůstali my sami,</li>
      <li>A poslali jsme Timotea, bratra našeho a služebníka Božího a pomocníka našeho v evangelium Kristovu, aby potvrdil vás a napomenul k tomu, což náleží víře vaší,</li>
      <li>Aby se žádný nepohnul od ní v takových těchto souženích. Neb i sami víte, že jsme k tomu postaveni.</li>
      <li>Ještě zajisté, když jsme u vás byli, předpovídali jsme vám, že budeme souženi; jakož se i stalo, jakž víte.</li>
      <li>Protož i já, nemoha se déle zdržeti, poslal jsem ho k vám, abych zvěděl o víře vaší, ať by snad nějak nepokoušel vás ten pokušitel, a tak aby nebyla daremná práce naše.</li>
      <li>Nyní pak když k nám přišel Timoteus od vás a zvěstoval nám novinu veselou o víře a lásce vaší, a že nás připomínáte dobře, žádajíce vždycky nás viděti, jako také i my vás,</li>
      <li>Protož potěšeni jsme z vás, bratří, ve všelikém soužení a nesnadnosti naší, skrze víru vaši.</li>
      <li>Nebo aj, živi jsme, jestliže vy pevně stojíte v Pánu.</li>
      <li>A jakým děkováním z vás můžeme se odměniti Bohu za všecku tu radost, kterouž radujeme se pro vás před obličejem Boha našeho,</li>
      <li>Dnem i nocí přehorlivě modléce se, abychom uzřeli tvář vaši a doplnili to, čehož by se nedostávalo víře vaší?</li>
      <li>Sám pak Bůh a Otec náš, a Pán náš Ježíš Kristus spraviž cestu naši k vám.</li>
      <li>A vás tentýž Pán račiž rozmnožiti a rozhojniti v lásce, kterouž máte k sobě vespolek, i ke všechněm, jako i nás k vám,</li>
      <li>Aby tak utvrzena byla srdce vaše neposkvrněná v svatosti, před Bohem a Otcem naším, ku příští Pána našeho Jezukrista, se všemi svatými jeho.</li>
    </ol>
  </li>
  <li>
    <ol>
      <li>Dále pak, bratří, prosíme vás, a napomínáme v Pánu Ježíši, jakož jste přijali od nás, kterak byste měli choditi a líbiti se Bohu, v tom abyste se rozhojnili více.</li>
      <li>Víte zajisté, jaká přikázání vydali jsme vám skrze Pána Ježíše.</li>
      <li>Tať jest zajisté vůle Boží, totiž posvěcení vaše, abyste se zdržovali od smilstva,</li>
      <li>A aby uměl jeden každý z vás svým osudím vládnouti v svatosti a v uctivosti,</li>
      <li>Ne v libosti tělesných žádostí jako i pohané, kteříž Boha neznají;</li>
      <li>A aby žádný neutiskal ani oklamával v jakémkoli jednání bratra svého, protože mstitel jest Pán všeho toho, jakož i předpověděli jsme vám a osvědčili.</li>
      <li>Nebo nepovolal nás Bůh k nečistotě, ale ku posvěcení.</li>
      <li>A protož kdo by pohrdal tímto, ne člověkem pohrdá, ale Bohem, kterýž i dal Ducha svého svatého nám.</li>
      <li>O lásce pak bratrské neníť potřebí psáti vám; nebo jste vy již tomu od Boha naučeni, abyste milovali jedni druhé.</li>
      <li>A jistě činíte to ke všechněm bratřím ve vší Macedonii. Napomínámeť pak vás, bratří, abyste se v tom ještě více rozhojnili,</li>
      <li>A snažili se pokojni býti a hleděti toho, což komu náleží, a pracovati rukama svýma vlastníma, jakož jsme přikázali vám,</li>
      <li>Tak abyste slušně chodili před těmi, kteříž jsou vně, a v ničemž abyste neměli nedostatku.</li>
      <li>Nechciť pak, abyste nevěděli, bratří, o těch, kteříž zesnuli, abyste se nermoutili, jako i jiní, kteříž naděje nemají.</li>
      <li>Nebo jakož věříme, že Ježíš umřel a z mrtvých vstal, takť Bůh i ty, kteříž by zesnuli v Ježíšovi, přivede s ním.</li>
      <li>Toto zajisté vám pravíme slovem Páně, že my, kteříž živi pozůstaneme do příchodu Páně, nepředejdeme těch, kteříž zesnuli.</li>
      <li>Nebo Pán náš s zvukem ponoukajícím, s hlasem archanděla a s troubou Boží sstoupí s nebe, a mrtví, kteříž jsou v Kristu, vstanou nejprve.</li>
      <li>Potom my živí pozůstavení spolu s nimi zachváceni budeme do oblaků, vstříc Pánu v povětří, a tak vždycky se Pánem budeme.</li>
      <li>A protož potěšujtež jedni druhých těmito slovy.</li>
    </ol>
  </li>
  <li>
    <ol>
      <li>O časích pak a chvílech, bratří, nepotřebujete, aby vám psáno bylo.</li>
      <li>Nebo vy sami výborně víte, že ten den Páně jako zloděj v noci, tak přijde.</li>
      <li>Neb když dějí: Pokoj a bezpečnost, tedy rychle přijde na ně zahynutí, jako bolest ženě těhotné, a neujdouť toho.</li>
      <li>Ale vy, bratří, nejste ve tmě, aby vás ten den jako zloděj zachvátil.</li>
      <li>Všickni vy synové světla jste a synové dne; nejsmeť synové noci, ani tmy.</li>
      <li>Nespěmež tedy, jako i jiní, ale bděme a střízliví buďme.</li>
      <li>Nebo kteříž spí, v noci spí, a kteříž se opíjejí, v noci opilí jsou.</li>
      <li>Ale my, synové dne jsouce, střízliví buďme, oblečeni jsouce v pancíř víry a lásky, a v lebku, jenž jest naděje spasení.</li>
      <li>Nebo nepostavil nás Bůh k hněvu, ale k nabytí spasení, skrze Pána našeho Jezukrista,</li>
      <li>Kterýž umřel za nás, abychom, buďto že bdíme, buďto že spíme, spolu s ním živi byli.</li>
      <li>Protož napomínejte se vespolek, a vzdělávejte jeden druhého, jakož i činíte.</li>
      <li>A prosímeť vás, bratří, znejtež ty, kteříž pracují mezi vámi, a předloženi jsou vám v Pánu, a napomínají vás,</li>
      <li>A velice je milujte pro práci jejich. A mějte se k sobě vespolek pokojně.</li>
      <li>A prosímeť vás, bratří, napomínejte z řádu vystupujících, potěšujte choulostivých, snášejte mdlé, trpělivě se mějte ke všechněm.</li>
      <li>Vizte, aby někdo zlého za zlé neodplacoval, ale vždycky účinnosti dokazujte, i k sobě vespolek i ke všechněm.</li>
      <li>Vždycky se radujte,</li>
      <li>Bez přestání se modlte,</li>
      <li>Ze všeho díky čiňte; nebo ta jest vůle Boží v Kristu Ježíši, aby se tak dálo od vás.</li>
      <li>Ducha neuhašujte,</li>
      <li>Proroctvím nepohrdejte,</li>
      <li>Všeho zkuste; což dobrého jest, toho se držte.</li>
      <li>Od všeliké zlé tvárnosti se varujte.</li>
      <li>On pak Bůh pokoje posvětiž vás ve všem, a celý váš duch i duše i tělo bez úhony ku příští Pána našeho Jezukrista zachováno budiž.</li>
      <li>Věrnýť jest ten, jenž povolal vás, kterýž také i učiní to.</li>
      <li>Bratří, modlte se za nás.</li>
      <li>Pozdravte všech bratří v políbením svatém.</li>
      <li>Zavazujiť vás skrze Pána, aby čten byl list tento všechněm bratřím svatým.</li>
      <li>Milost Pána našeho Jezukrista budiž s vámi. Amen. List první k Tessalonicenským psán jest v Aténách.</li>
    </ol>
  </li>
</ol>