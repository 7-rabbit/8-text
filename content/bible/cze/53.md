<ol>
  <li>
    <ol>
      <li>Pavel a Silván a Timoteus církvi Tessalonicenské v Bohu Otci našem a v Pánu Ježíši Kristu:</li>
      <li>Milost vám a pokoj od Boha Otce našeho a od Pána Jezukrista.</li>
      <li>Povinniť jsme díky činiti Bohu vždycky z vás, bratří, tak jakž hodné jest, protože velmi roste víra vaše a rozmáhá se láska jednoho každého z vás, všechněch k sobě vespolek,</li>
      <li>Takže my se vámi v sbořích Božích chlubíme, vaší trpělivostí a věrou ve všech protivenstvích a souženích, kteráž snášíte;</li>
      <li>Kterážto jsou zjevný důvod spravedlivého soudu Božího, abyste tak za hodné jmíni byli království Božího, pro něž i trpíte,</li>
      <li>Poněvadž spravedlivé jest u Boha, aby zase odplaceno bylo těm, kteříž vás sužují, soužením,</li>
      <li>Vám pak, úzkost trpícím, aby dáno bylo odpočinutí s námi, při zjevení Pána Ježíše s nebe, s anděly moci jeho,</li>
      <li>V plameni ohně, kterýž pomstu uvede na ty, jenž neznají Boha a neposlouchají evangelium Pána našeho Jezukrista,</li>
      <li>Kteříž pomstu ponesou, věčné zahynutí, zahnáni jsouce od tváři Páně a od slávy moci jeho,</li>
      <li>Když přijde, aby oslaven byl v svatých svých a předivný ukázal se ve všech věřících, (nebo uvěřeno jest svědectví našemu u vás,) v onen den.</li>
      <li>Pročež i modlíme se vždycky za vás, aby vás hodné učiniti ráčil povolání toho Bůh náš a vyplnil všecku dobře libou vůli dobrotivosti své, i skutek víry mocně,</li>
      <li>Aby oslaveno bylo jméno Pána našeho Jezukrista v vás a vy v něm, podle milosti Boha našeho a Pána Jezukrista.</li>
    </ol>
  </li>
  <li>
    <ol>
      <li>Prosímeť pak vás, bratří, skrze příští Pána našeho Jezukrista a naše shromáždění v něj,</li>
      <li>Abyste se nedali rychle vyrážeti z mysli, ani kormoutiti, buď skrze ducha, buďto skrze řeč, neb skrze list, jako od nás poslaný, jako by nastával den Kristův.</li>
      <li>Nesvodiž vás žádný nižádným obyčejem. Neboť nenastane den Páně, než až prve přijde odstoupení, a zjeven bude ten člověk hřícha, syn zatracení,</li>
      <li>Protivící a povyšující se nade všecko, což slove Bůh, anebo čemuž se děje Božská čest, takže se posadí v chrámě Božím, tak sobě počínaje, jako by byl Bůh.</li>
      <li>Nepomníte-liž, že ještě byv u vás, o tom jsem vám pravil?</li>
      <li>A nyní co mešká, víte, totiž aby on teprv zjeven byl časem svým.</li>
      <li>Nebo již tajemství nepravosti působí, toliko až by ten, jenž jej zdržuje nyní, z prostředku byl vyvržen.</li>
      <li>A tehdážť zjeven bude ten bezbožník, kteréhož Pán zabije duchem úst svých a zkazí zjevením jasné přítomnosti své,</li>
      <li>Kteréhožto nešlechetníka příští jest podle mocného díla satanova, se vší mocí a divy i zázraky lživými,</li>
      <li>A se všelikým podvodem nepravosti v těch, jenž hynou, protože lásky pravdy nepřijali, aby spaseni byli.</li>
      <li>A protož pošle jim Bůh mocné dílo podvodů, aby věřili lži,</li>
      <li>A aby odsouzeni byli všickni, kteříž neuvěřili pravdě, ale oblíbili sobě nepravost.</li>
      <li>Myť pak jsme povinni děkovati Bohu vždycky z vás, bratří Pánu milí, že vyvolil vás Bůh od počátku k spasení, v posvěcení Ducha a u víře pravdy,</li>
      <li>K čemuž povolal vás skrze evangelium naše, k dojití slávy Pána našeho Jezukrista.</li>
      <li>A protož, bratří, stůjtež a držtež se učení vydaného, jemuž jste se naučili, buďto skrze řeč, buďto i skrze list náš.</li>
      <li>On pak Pán náš Ježíš Kristus, a Bůh i Otec náš, kterýž zamiloval nás a dal nám potěšení věčné a naději dobrou z milosti,</li>
      <li>Potěšujž srdcí vašich a utvrdiž vás v každém slovu i skutku dobrém.</li>
    </ol>
  </li>
  <li>
    <ol>
      <li>Dále pak, bratří, modlte se za nás, aby slovo Páně rozmáhalo se a slaveno bylo, jako i u vás,</li>
      <li>A abychom vysvobozeni byli od nezbedných a zlých lidí. Neboť ne všech jest víra.</li>
      <li>Ale věrnýť jest Pán, kterýž utvrdí vás a ostříhati bude od zlého.</li>
      <li>Doufámeť pak v Pánu o vás, že to, což vám předkládáme, činíte i činiti budete.</li>
      <li>Pán pak spravujž srdce vaše k lásce Boží a k trpělivému očekávání Krista.</li>
      <li>Přikazujemeť pak vám, bratří, ve jménu Pána našeho Jezukrista, abyste se oddělovali od každého bratra, kterýž by se choval neřádně a ne podle naučení vydaného, kteréž přijal od nás.</li>
      <li>Nebo sami víte, kterak jest potřebí následovati nás, poněvadž jsme se nechovali mezi vámi neslušně.</li>
      <li>Aniž jsme darmo chleba jedli u koho, ale s prací a s těžkostí, ve dne i v noci dělajíce, abychom žádnému z vás nebyli k obtížení.</li>
      <li>Ne jako bychom neměli k tomu práva, ale abychom se vám za příklad vydali, abyste nás následovali.</li>
      <li>Nebo i když jsme byli u vás, to jsme vám předkládali: Kdož nechce dělati, aby také nejedl.</li>
      <li>Slyšímeť zajisté, že někteří mezi vámi chodí nezpůsobně, nic nedělajíce, ale v neužitečné věci se vydávajíce.</li>
      <li>Protož těm, kteříž takoví jsou, přikazujeme, a napomínáme jich skrze Pána našeho Jezukrista, aby pokojně pracujíce, svůj chléb jedli.</li>
      <li>Vy pak, bratří, neoblevujte dobře činíce.</li>
      <li>Pakli kdo neuposlechne skrze psaní řeči naší, toho znamenejte, a nemějte s ním nic činiti, ať by se zastyděl.</li>
      <li>Avšak nemějte ho za nepřítele, ale napomínejte jako bratra.</li>
      <li>Sám pak Pán pokoje dejž vám vždycky pokoj všelijakým způsobem. Pán budiž se všemi vámi.</li>
      <li>Pozdravení mou vlastní rukou Pavlovou, což jest za znamení v každém listu. Takť obyčejně píši.</li>
      <li>Milost Pána našeho Jezukrista budiž se všemi vámi. Amen. Druhý list k Tessalonicenským psán byl z Atén.</li>
    </ol>
  </li>
</ol>