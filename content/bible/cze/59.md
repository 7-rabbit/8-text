<ol>
  <li>
    <ol>
      <li>Jakub, Boží a Pána Jezukrista služebník, dvanácteru pokolení rozptýlenému pozdravení vzkazuje.</li>
      <li>Za největší radost mějte, bratří moji, kdyžkoli pokušeními obkličováni býváte rozličnými,</li>
      <li>Vědouce, že zkušení víry vaší působí trpělivost.</li>
      <li>Trpělivost pak ať má dokonalý skutek, abyste byli dokonalí a celí, v ničemž nemajíce nedostatku.</li>
      <li>Jestliže pak komu z vás nedostává se moudrosti, žádejž jí od Boha, kterýž všechněm dává ochotně a neomlouvá; i budeť jemu dána.</li>
      <li>Žádejž pak důvěrně, nic nepochybuje. Nebo kdož pochybuje, podoben jest vlnám mořským, kteréž vítr sem i tam žene, a jimi zmítá.</li>
      <li>Nedomnívej se zajisté člověk ten, by co vzíti měl ode Pána,</li>
      <li>Jakožto muž dvojí mysli a neustavičný ve všech cestách svých.</li>
      <li>Chlubiž se pak bratr ponížený v povýšení svém,</li>
      <li>A bohatý v ponížení se; nebo jako květ byliny pomine.</li>
      <li>Nebo jakož slunce vzešlé s horkostí usušilo bylinu, a květ její spadl, i ušlechtilost postavy jeho zhynula, takť i bohatý v svých cestách usvadne.</li>
      <li>Ale blahoslavený muž, kterýž snáší pokušení, nebo když bude zkušen, vezme korunu života, kterouž zaslíbil Pán těm, jenž ho milují.</li>
      <li>Žádný, když bývá pokoušín, neříkej, že by od Boha pokoušín byl; neboť Bůh nemůže pokoušín býti ve zlém, aniž on koho pokouší.</li>
      <li>Ale jeden každý pokoušín bývá, od svých vlastních žádostí jsa zachvacován a oklamáván.</li>
      <li>Potom žádost když počne, porodí hřích, hřích pak vykonaný zplozuje smrt.</li>
      <li>Nebluďtež, bratří moji milí.</li>
      <li>Všeliké dání dobré a každý dar dokonalý shůry jest sstupující od Otce světel, u něhožto není proměnění, ani jakého pro obrácení se někam jinam zastínění.</li>
      <li>On proto, že chtěl, zplodil nás slovem pravdy, k tomu, abychom byli prvotiny nějaké stvoření jeho.</li>
      <li>A tak, bratří moji milí, budiž každý člověk rychlý k slyšení, ale zpozdilý k mluvení, zpozdilý k hněvu.</li>
      <li>Nebo hněv muže spravedlnosti Boží nepůsobí.</li>
      <li>Protož odvrhouce všelikou nečistotu, a ohyzdnost zlosti, s tichostí přijímejte vsáté slovo, kteréž může spasiti duše vaše.</li>
      <li>Buďtež pak činitelé slova, a ne posluchači toliko, oklamávajíce sami sebe.</li>
      <li>Nebo byl-li by kdo posluchač slova, a ne činitel, ten podoben jest muži spatřujícímu obličej přirozený svůj v zrcadle.</li>
      <li>Vzhlédl se zajisté, i odšel, a hned zapomenul, jaký by byl.</li>
      <li>Ale kdož by se vzhlédl v dokonalý zákon svobody a zůstával by v něm, ten nejsa posluchač zapominatelný, ale činitel skutku, ten, pravím, blahoslavený bude v skutku svém.</li>
      <li>Zdá-li se pak komu z vás, že jest nábožný, avšak v uzdu nepojímá jazyka svého, ale svodí srdce své, takového marné jest náboženství.</li>
      <li>Náboženství čisté a neposkvrněné před Bohem a Otcem totoť jest: Navštěvovati sirotky a vdovy v souženích jejich a ostříhati sebe neposkvrněného od světa.</li>
    </ol>
  </li>
  <li>
    <ol>
      <li>Bratří moji, nepřipojujtež přijímání osob k víře slavného Pána našeho Jezukrista.</li>
      <li>Nebo kdyby přišel do shromáždění vašeho muž, maje prsten zlatý, v drahém rouše, a všel by také i chudý v chaterném oděvu,</li>
      <li>A popatřili byste k tomu, jenž drahé roucho má, a řekli byste jemu: Ty sedni tuto pěkně; chudému pak řekli byste: Ty stůj tamto, aneb sedni tuto, pod podnoží noh mých;</li>
      <li>Zdaliž jste již neučinili rozdílu mezi sebou a učiněni jste rozeznavatelé v myšleních zlých?</li>
      <li>Slyšte, bratří moji milí, zdaliž Bůh nevyvolil chudých na tomto světě, aby bohatí byli u víře a dědicové království, kteréž zaslíbil těm, jenž jej milují?</li>
      <li>Ale vy jste neuctili chudého. Zdaliž ne ti, jenž bohatí jsou, mocí utiskují vás, a oniť vás i k soudům přivozují?</li>
      <li>Zdali oni nerouhají se tomu slavnému jménu, kteréž vzýváno jest nad vámi?</li>
      <li>Jestliže pak plníte Zákon královský podle Písem: Milovati budeš bližního svého, jako sebe samého, dobře činíte.</li>
      <li>Pakli osoby přijímáte, hřešíte, a Zákon vás tresce jako přestupníky.</li>
      <li>Nebo kdo by koli celého Zákona ostříhal, přestoupil by pak v jediném, učiněn jest všemi vinen.</li>
      <li>Ten zajisté, kterýž řekl: Nesesmilníš, takéť jest řekl: Nezabiješ. Pakli bys nesesmilnil, ale zabil bys, učiněn jsi přestupníkem Zákona.</li>
      <li>Tak mluvte a tak čiňte, jakožto ti, kteříž podle zákona svobody souzeni býti máte.</li>
      <li>Nebo odsouzení bez milosrdenství stane se tomu, kdož nečiní milosrdenství, ale chlubíť se milosrdenstvím proti odsudku.</li>
      <li>Co prospěje, bratří moji, praví-li se kdo víru míti, a nemá-li skutků? Zdaliž jej ta víra může spasiti?</li>
      <li>A kdyby bratr neb sestra neodění byli, a opuštění z strany každodenního pokrmu,</li>
      <li>Řekl by pak jim někdo z vás: Jděte v pokoji a zhřejte se, a najezte se, avšak nedali byste jim potřeby tělesné, což to platno bude?</li>
      <li>Takž i víra, nemá-li skutků, mrtváť jest sama v sobě.</li>
      <li>Ale dí někdo: Ty víru máš, a já mám skutky. Ukažiž ty mi víru svou z skutků svých, a jáť tobě ukáži víru svou z skutků svých.</li>
      <li>Ty věříš, že jest jeden Bůh. Dobře činíš. I ďáblovéť tomu věří, avšak třesou se.</li>
      <li>Ale chceš-liž věděti, ó člověče marný, že víra bez skutků jest mrtvá?</li>
      <li>Abraham otec náš zdali ne z skutků ospravedlněn jest, obětovav syna svého Izáka na oltář?</li>
      <li>Vidíš-li, že víra napomáhala skutkům jeho a z skutků víra dokonalá byla?</li>
      <li>A tak naplněno jest Písmo, řkoucí: I uvěřil Abraham Bohu, a počteno jest jemu to za spravedlnost, a přítelem Božím nazván jest.</li>
      <li>Vidíte-liž tedy, že z skutků ospravedlněn bývá člověk a ne z víry toliko?</li>
      <li>Též podobně i Raab nevěstka zdali ne z skutků ospravedlněna jest, přijavši posly a jinou cestou pryč je vypustivši?</li>
      <li>Nebo jakož tělo bez duše jest mrtvé, takť i víra bez skutků jest mrtvá.</li>
    </ol>
  </li>
  <li>
    <ol>
      <li>Nebuďtež mnozí mistři, bratří moji, vědouce, že bychom těžší odsouzení vzali.</li>
      <li>V mnohém zajisté klesáme všickni. Kdožť neklesá v slovu, tenť jest dokonalý muž, mohoucí jako uzdou spravovati všecko tělo.</li>
      <li>An my koně v uzdu pojímáme, aby nám povolni byli, a vším tělem jejich vládneme.</li>
      <li>An i lodí tak veliké jsouce a prudkými větry hnány bývajíce, však i nejmenším veslem bývají sem i tam obracíny, kamžkoli líbí se tomu, kdož je spravuje.</li>
      <li>Tak i jazyk malý úd jest, avšak veliké věci provodí. Aj, maličký oheň, kterak veliký les zapálí!</li>
      <li>A jestiť jazyk jako oheň a svět nepravosti. Takť jest, pravím, postaven jazyk mezi údy našimi, nanečišťující celé tělo, a rozpalující kolo narození našeho, jsa rozněcován od ohně pekelného.</li>
      <li>Všeliké zajisté přirození i zvěři, i ptactva, i hadů, i mořských potvor bývá zkroceno, a jest okroceno od lidí;</li>
      <li>Ale jazyka žádný z lidí zkrotiti nemůže; tak jest nezkrotitelné zlé, pln jsa jedu smrtelného.</li>
      <li>Jím dobrořečíme Bohu Otci a jím zlořečíme lidem, ku podobenství Božímu stvořeným.</li>
      <li>Z jedněch a týchž úst pochází dobrořečení i zlořečení. Ne takť býti má, bratří moji.</li>
      <li>Zdaliž studnice jedním pramenem vydává sladkou i hořkou vodu?</li>
      <li>Zdaliž může, bratří moji, fíkový strom nésti olivky, aneb vinný kmen fíky? Takť žádná studnice slané a sladké vody spolu vydávati nemůže.</li>
      <li>Kdo jest moudrý a umělý mezi vámi? Ukažiž dobrým obcováním skutky své v krotké moudrosti.</li>
      <li>Pakliť máte mezi sebou hořkou závist a zdráždění v srdci svém, nechlubte se a neklamejte proti pravdě.</li>
      <li>Neníť zajisté ta moudrost shůry sstupující, ale jest zemská, hovadná a ďábelská.</li>
      <li>Nebo kdežť jest závist a rozdráždění, tu jest roztržka a všeliké dílo zlé.</li>
      <li>Ale moudrost, kteráž jest shůry, nejprve zajisté jest čistotná, potom pokojná, mírná, povolná, plná milosrdenství a ovoce dobrého, bez rozsuzování a bez pokrytství.</li>
      <li>Ovoce pak spravedlnosti v pokoji rozsívá se těm, kteříž pokoj působí.</li>
    </ol>
  </li>
  <li>
    <ol>
      <li>Odkud pocházejí bojové a vády mezi vámi? Zdali ne odtud, totiž z libostí vašich, kteréž rytěřují v údech vašich?</li>
      <li>Žádáte, a nemáte; závidíte sobě, a dychtíte po tom, což sobě zalibujete, a nemůžete dosáhnouti; bojujete a válčíte, avšak toho, oč usilujete, nemáte, protože neprosíte.</li>
      <li>Prosíte, a nebéřete, protože zle prosíte, abyste na své libosti vynakládali.</li>
      <li>Cizoložníci a cizoložnice, což nevíte, že přízeň světa jest nepřítelkyně Boží? A protož kdo by koli chtěl býti přítelem tohoto světa, nepřítelem Božím učiněn bývá.</li>
      <li>Což mníte, že nadarmo dí Písmo: Zdali k závisti nakloňuje duch ten, kterýž přebývá v nás?</li>
      <li>Nýbrž hojnější dává milost. Nebo dí: Bůh se pyšným protiví, ale pokorným dává milost.</li>
      <li>Poddejtež se tedy Bohu, a zepřetež se ďáblu, i utečeť od vás.</li>
      <li>Přibližte se k Bohu, a přiblížíť se k vám. Umejte ruce, hříšníci, a očisťte srdce vy, jenž jste dvojité mysli.</li>
      <li>Souženi buďte, a kvělte, a plačte; smích váš obratiž se v kvílení, a radost v zámutek.</li>
      <li>Ponižte se před obličejem Páně, a povýšíť vás.</li>
      <li>Neutrhejtež jedni druhým, bratří. Kdož utrhá bratru a soudí bratra svého, utrhá Zákonu a soudí Zákon. Soudíš-li pak Zákon, nejsi plnitel Zákona, ale soudce.</li>
      <li>Jedenť jest vydavatel Zákona, kterýž může spasiti i zatratiti. Ty kdo jsi, jenž soudíš jiného?</li>
      <li>Ale nuže vy, kteříž říkáte: Dnes nebo zítra vypravíme se do onoho města, a pobudeme tam přes celý rok, a budeme kupčiti, a něco zíštěme;</li>
      <li>(Ješto nevíte, co zítra bude. Nebo jakýť jest život váš? Pára zajisté jest, kteráž se na maličko ukáže, a potom zmizí.)</li>
      <li>Místo toho, co byste měli říci: Bude-li Bůh chtíti, a budeme-li živi, i učiníme toto nebo onono.</li>
      <li>Vy pak chlubíte se v pýše své. Všeliká taková chlouba zlá jest.</li>
      <li>A protož kdo umí dobře činiti, a nečiní, hřích má.</li>
    </ol>
  </li>
  <li>
    <ol>
      <li>Nuže nyní, boháči, plačte, kvílíce nad bídami svými, kteréž přijdou.</li>
      <li>Zboží vaše shnilo a roucho vaše zmolovatělo.</li>
      <li>Zlato vaše a stříbro zerzavělo, a rez jejich bude na svědectví proti vám, a zžířeť těla vaše jako oheň. Shromáždili jste poklad ku posledním dnům.</li>
      <li>Aj, mzda dělníků, kteříž žali krajiny vaše, při vás zadržaná, křičí, a hlas volání ženců v uši Pána zástupů vešel.</li>
      <li>Rozkoš jste provodili na zemi a zbujněli jste; vykrmili jste srdce vaše jakožto ke dni zabití.</li>
      <li>Odsoudili jste a zamordovali spravedlivého, a neodpíral vám.</li>
      <li>A protož trpěliví buďte, bratří, až do příchodu Páně. Aj, oráč očekává drahého užitku zemského, trpělivě naň očekávaje, až by přijal podzimní i jarní déšť.</li>
      <li>Buďtež i vy trpěliví a potvrzujte srdcí vašich; neboť se přibližuje příští Páně.</li>
      <li>Nevzdychejtež k Bohu jedni proti druhým, bratří, abyste nebyli odsouzeni. Aj, Soudce již přede dveřmi stojí.</li>
      <li>Ku příkladu snášení protivenství a dlouhočekání, bratří moji, vezměte proroky, kteříž mluvívali ve jménu Páně.</li>
      <li>Aj, blahoslavíme ty trpělivé. O trpělivosti Jobově slýchali jste, a dokonání Páně viděli jste; nebo velmi jest milosrdný Pán a lítostivý.</li>
      <li>Přede všemi pak věcmi, bratří moji, nepřisahejte, ani skrze nebe, ani skrze zemi, ani kteroukoli jinou přísahou, ale buď řeč vaše: Jistě, jistě, nikoli, nikoli, abyste neupadli v odsouzení.</li>
      <li>Jest-li kdo z vás zkormoucený? Modliž se. Pakli jest kdo mysli dobré? Prozpěvuj Pánu.</li>
      <li>Stůně-li kdo z vás? Zavolej starších sboru, a oni modltež se za něj, mažíce jej olejem ve jménu Páně.</li>
      <li>A modlitba víry uzdraví neduživého, a pozdvihneť ho Pán; a jestliže jest co prohřešil, budeť jemu odpuštěno.</li>
      <li>Vyznávejtež se pak jedni druhým z hříchů svých, a modlte se jedni za druhé, abyste uzdraveni byli. Mnohoť zajisté může modlitba spravedlivého opravdová.</li>
      <li>Eliáš člověk byl týmž bídám jako i my poddaný, a modlitbou modlil se, aby nepršelo, i nepršel déšť na zemi za tři léta a za šest měsíců.</li>
      <li>A zase modlil se, i vydalo nebe déšť, a země zplodila ovoce své.</li>
      <li>Bratří, jestliže by kdo z vás pobloudil od pravdy, a někdo by jej napravil,</li>
      <li>Věziž, že ten, kdož by odvrátil hříšníka od bludné cesty jeho, vysvobodí duši jeho od smrti a přikryje množství hříchů.</li>
    </ol>
  </li>
</ol>