<ol>
  <li>
    <ol>
      <li>Pavel, služebník Boží, apoštol pak Ježíše Krista, podle víry vyvolených Božích a známosti pravdy, kteráž jest podle zbožnosti,</li>
      <li>K naději života věčného, kterýž zaslíbil před časy věků ten, jenž nikdy neklamá, Bůh, zjevil pak časy svými,</li>
      <li>Totiž to slovo své, skrze kázání mně svěřené, podle zřízení Spasitele našeho Boha, Titovi, vlastnímu synu u víře obecné:</li>
      <li>Milost, milosrdenství a pokoj od Boha Otce a Pána Jezukrista Spasitele našeho.</li>
      <li>Z té příčiny zanechal jsem tebe v Krétě, abys to, čehož tam ještě potřebí, spravil a ustanovil po městech starší, jakož i já při tobě jsem zřídil:</li>
      <li>Jest-li kdo bez úhony, jedné manželky muž, dítky maje věřící, na kteréž by nemohlo touženo býti, že by byli bujní, anebo nepoddaní.</li>
      <li>Neboť biskup má býti bez úhony, jako Boží šafář, ne svémyslný, ne hněvivý, ne pijan vína, ne bijce, ne žádostivý mrzkého zisku,</li>
      <li>Ale přívětivý k hostem, dobrotivý, opatrný, spravedlivý, svatý, zdrželivý,</li>
      <li>Pilně se přídržící věrné řeči v učení Božím, aby mohl i napomínati učením zdravým, i ty, kteříž odpírají, přemáhati.</li>
      <li>Neboť jsou mnozí nepoddaní, marnomluvní, i svůdcové myslí lidských, zvláště ti, jenž jsou z obřízky.</li>
      <li>Jimž musejí ústa zacpána býti; kteříž celé domy převracejí, učíce neslušným věcem, pro mrzký zisk.</li>
      <li>Řekl jeden z nich, vlastní jejich prorok, že Kretenští jsou vždycky lháři, zlá hovada, břicha lenivá.</li>
      <li>Svědectví to pravé jest. A protož tresciž je přísně, ať jsou zdraví u víře,</li>
      <li>Nešetříce Židovských básní, a přikázání lidí těch, jenž se odvracují od pravdy.</li>
      <li>Všecko zajisté čisté jest čistým, poskvrněným pak a nevěřícím nic není čistého, ale poskvrněná jest i mysl jejich i svědomí.</li>
      <li>Vypravují o tom, že Boha znají, ale skutky svými toho zapírají, ohavní jsouce, a nepoddaní, a ke všelikému skutku dobrému nehodní.</li>
    </ol>
  </li>
  <li>
    <ol>
      <li>Ty pak mluv, což sluší na zdravé učení.</li>
      <li>Starci ať jsou střízliví, vážní, opatrní, zdraví u víře, v lásce, v snášelivosti.</li>
      <li>Tak také i staré ženy ať chodí zbožně, v oděvu příslušném a ať nejsou převrhlé, ani mnoho vína pijící, dobrým věcem učící,</li>
      <li>Aby mladice vyučovaly, kterak by muže své i dítky řádně milovaly,</li>
      <li>A byly šlechetné, čistotné, netoulavé, dobrotivé, mužům svým poddané, aby nebylo dáno v porouhání slovo Boží.</li>
      <li>Takž i mládenců napomínej k středmosti,</li>
      <li>Ve všech věcech sebe samého vydávaje za příklad dobrých skutků, a zachovávaje v učení celost, vážnost,</li>
      <li>Slovo zdravé bez úhony, aby ten, jenž by se protivil, zastyděti se musil, nemaje co zlého mluviti o vás.</li>
      <li>Služebníky uč, ať jsou poddáni pánům svým, ve všem jim se líbíce, neodmlouvajíce,</li>
      <li>Neokrádajíce, ale ve všem věrnosti pravé dokazujíce, aby učení Spasitele našeho Boha ve všem ozdobovali.</li>
      <li>Zjevilať se jest zajisté ta milost Boží spasitelná všechněm lidem,</li>
      <li>Vyučující nás, abychom odřeknouce se bezbožnosti a světských žádostí, střízlivě, a spravedlivě, a zbožně živi byli na tomto světě,</li>
      <li>Očekávajíce té blahoslavené naděje a příští slávy velikého Boha a Spasitele našeho Jezukrista,</li>
      <li>Kterýž dal sebe samého za nás, aby nás vykoupil od všeliké nepravosti, a očistil sobě samému lid zvláštní, horlivě následovný dobrých skutků.</li>
      <li>Toto mluv, a napomínej, a tresci mocně. Žádný tebou nepohrzej.</li>
    </ol>
  </li>
  <li>
    <ol>
      <li>Napomínej jich, ať jsou knížatům a mocnostem poddáni, jich poslušni, a ať jsou k každému skutku dobrému hotovi.</li>
      <li>Žádnému ať se nerouhají, nejsou svárliví, ale přívětiví, dokazujíce všeliké tichosti ke všem lidem.</li>
      <li>Byliť jsme zajisté i my někdy nesmyslní, tvrdošijní, bloudící, sloužíce žádostem a rozkošem rozličným, v zlosti a v závisti bydlíce, ohyzdní, vespolek se nenávidíce.</li>
      <li>Ale když se zjevila dobrota a láska k lidem Spasitele našeho Boha,</li>
      <li>Ne z skutků spravedlnosti, kteréž bychom my činili, ale podle milosrdenství svého spasil nás, skrze obmytí druhého narození, a obnovení Ducha svatého,</li>
      <li>Kteréhož vylil na nás hojně, skrze Jezukrista Spasitele našeho,</li>
      <li>Abychom, ospravedlněni jsouce milostí jeho, byli dědicové v naději života věčného.</li>
      <li>Věrnáť jest řeč tato, a chciť, abys těch věcí potvrzoval, ať se snaží v dobrých skutcích předčiti všickni, kteříž uvěřili Bohu. A toť jsou ty věci dobré, i lidem užitečné.</li>
      <li>Nemoudré pak otázky, a vyčítání rodů, a sváry, a hádky o věci zákonní zastavuj; nebť jsou neužitečné a marné.</li>
      <li>Člověka kacíře po jednom neb druhém napomínání vyvrz,</li>
      <li>Věda, že takový jest převrácený, a hřeší, svým vlastním soudem jsa odsouzen.</li>
      <li>Když pošli k tobě Artemana aneb Tychika, snaž se přijíti ke mně do Nikopolim; neb jsem umínil tu přes zimu pobýti.</li>
      <li>Zéna, učeného v Zákoně, a Apollo s pilností vyprovoď, ať v ničemž nemají nedostatku.</li>
      <li>A nechažť se také učí i naši v dobrých skutcích předčiti, a zvláště, kdež jsou toho potřeby, aby nebyli neužiteční.</li>
      <li>Pozdravují tě, kteříž jsou se mnou, všickni. Pozdraviž těch, kteříž nás milují u víře. Milost Boží budiž se všemi vámi. Amen. K Titovi, kterýž první biskup církve Kretenské skrze vzkládání rukou zřízen byl, psán z Nikopoli města Macedonského.</li>
    </ol>
  </li>
</ol>