<ol>
  <li>
    <ol>
      <li>Pavel apoštol Ježíše Krista, skrze vůli Boží, a Timoteus bratr,</li>
      <li>Těm, kteříž jsou v městě Kolossis, svatým a věrným bratřím v Kristu: Milost vám a pokoj od Boha Otce našeho a Pána Ježíše Krista.</li>
      <li>Díky činíme Bohu a Otci Pána našeho Jezukrista, vždycky za vás modléce se,</li>
      <li>Slyšavše o víře vaší v Kristu Ježíši a o lásce ke všechněm svatým,</li>
      <li>Pro naději složenou vám v nebesích, o níž jste prve slyšeli v slovu pravdy, jenž jest evangelium.</li>
      <li>Kteréž jest přišlo k vám, jako i na všecken svět, a ovoce nese, jako i u vás, od toho dne, v kterémž jste slyšeli a poznali milost Boží v pravdě,</li>
      <li>Jakož jste se i naučili od Epafry, milého spoluslužebníka našeho, kterýž jest věrný k vám služebník Kristův,</li>
      <li>Kterýž také oznámil nám lásku vaši v Duchu.</li>
      <li>Protož i my, od toho dne, jakž jsme to uslyšeli, nepřestáváme modliti se za vás a žádati, abyste naplněni byli známostí vůle jeho ve vší moudrosti a rozumnosti duchovní,</li>
      <li>Abyste chodili hodně Pánu ke vší jeho líbeznosti, v každém skutku dobrém, ovoce vydávajíce a rostouce v známosti Boží,</li>
      <li>Všelikou mocí zmocněni jsouce, podle síly slávy jeho, ke vší trpělivosti a dobrotivosti s radostí,</li>
      <li>Díky činíce Otci, kterýž hodné nás učinil účastnosti losu svatých v světle,</li>
      <li>Kterýž vytrhl nás z moci temnosti a přenesl do království milého Syna svého,</li>
      <li>V němžto máme vykoupení skrze krev jeho, totiž odpuštění hříchů,</li>
      <li>Kterýž jest obraz Boha neviditelného a prvorozený všeho stvoření.</li>
      <li>Nebo skrze něho stvořeny jsou všecky věci, kteréž jsou na nebi i na zemi, viditelné i neviditelné, buďto trůnové nebo panstva, buďto knížatstva nebo mocnosti; všecko skrze něho a pro něho stvořeno jest.</li>
      <li>A on jest přede vším a všecko jím stojí.</li>
      <li>A onť jest hlava těla církve, kterýž jest počátek a prvorozený z mrtvých, aby tak on ve všem prvotnost držel,</li>
      <li>Poněvadž se zalíbilo Otci, aby v něm všecka plnost přebývala,</li>
      <li>A skrze něho aby smířil s sebou všecko, v pokoj uvodě skrze krev kříže jeho, skrze něj, pravím, buďto ty věci, kteréž jsou na zemi, buď ty, kteréž jsou na nebi.</li>
      <li>A vás také někdy odcizené a nepřátely, v mysli vaší obrácené k skutkům zlým, nyní již smířil,</li>
      <li>Tělem svým skrze smrt, aby vás postavil svaté, a neposkvrněné, a bez úhony před obličejem svým,</li>
      <li>Však jestliže zůstáváte u víře založení a pevní, a neuchylujete se od naděje evangelium, kteréž jste slyšeli, jenž jest kázáno všemu stvoření, kteréž jest pod nebem, jehožto já Pavel učiněn jsem služebník;</li>
      <li>Kterýž nyní raduji se z utrpení mých, kteráž snáším pro vás, a doplňuji ostatky soužení Kristových na těle svém za jeho tělo, jenž jest církev,</li>
      <li>Jejížto učiněn jsem já služebník, tak jakž mi to svěřil Bůh na to, abych vám sloužil, a tak naplnil slovo Boží,</li>
      <li>Jenž jest tajemství skryté od věků a národů, nyní pak zjevené svatým jeho.</li>
      <li>Jimžto Bůh ráčil známo učiniti, kteraké by bylo bohatství slavného tajemství tohoto mezi pohany, jenž jest přebývání Krista v vás, kterýž jest naděje slávy,</li>
      <li>Kteréhož my zvěstujeme, napomínajíce všelikého člověka a učíce všelikého člověka ve vší moudrosti, abychom postavili každého člověka dokonalého v Kristu Ježíši.</li>
      <li>O čež i pracuji, bojuje podle té jeho mocnosti, kteráž dělá ve mně dílo své mocně.</li>
    </ol>
  </li>
  <li>
    <ol>
      <li>Chciť zajisté, abyste věděli, kterakou nesnáz mám o vás a o ty, kteříž jsou v Laodicii a kteřížkoli neviděli tváři mé podle těla,</li>
      <li>Aby potěšena byla srdce jejich, spojená v lásce, a to ke všemu bohatství přejistého smyslu, ku poznání tajemství Boha i Otce i Krista Pána,</li>
      <li>V němžto jsou skryti všickni pokladové moudrosti a známosti.</li>
      <li>A totoť pravím proto, aby vás žádný, falešně dovodě, neoklamal podobnou k pravdě řečí.</li>
      <li>Nebo ačkoli vzdálen jsem tělem, však duchem s vámi jsem, raduje se, a vida řád váš a utvrzení té víry vaší v Krista.</li>
      <li>Protož jakož jste přijali Krista Ježíše Pána, tak v něm choďte,</li>
      <li>Vkořenění a vzdělaní na něm, a utvrzení u víře, jakž jste naučeni, rozhojňujíce se v ní s díků činěním.</li>
      <li>Hleďtež, ať by vás někdo neobloupil moudrostí světa a marným zklamáním, uče podle ustanovení lidských, podle živlů světa, a ne podle Krista.</li>
      <li>Nebo v něm přebývá všecka plnost Božství tělesně.</li>
      <li>A vy v něm jste doplněni, kterýžto jest hlava všeho knížatstva i mocnosti,</li>
      <li>V němžto i obřezáni jste obřezáním ne rukou učiněným, svlékše tělo hříchů v obřezání Kristovu,</li>
      <li>Pohřbeni jsouce s ním ve křtu, skrze kterýžto i spolu s ním z mrtvých vstali jste skrze víru, jíž jste došli z mocnosti Boží, kterýž vzkřísil jej z mrtvých.</li>
      <li>A vás, ještě mrtvé v hříších a v neobřízce těla vašeho, spolu s ním obživil, odpustiv vám všecky hříchy,</li>
      <li>A smazav proti nám čelící zápis, jenž záležel v ustanoveních, a byl odporný nám, i vyzdvihl jej z prostředku, přibiv jej k kříži;</li>
      <li>A obloupiv knížatstva i moci, vedl je na odivu zjevně, triumf slaviv nad nimi skrze něj.</li>
      <li>Protož žádný vás nesuď pro pokrm, aneb pro nápoj, anebo z strany některého svátku, nebo novuměsíce, anebo sobot,</li>
      <li>Kteréžto věci jsou stín budoucích, ale to, od čehož se stín dělal, jestiť tělo Kristovo.</li>
      <li>Nižádný vás nepředchvacuj svémyslně pokorou a náboženstvím andělským, v to, čehož neviděl, vysokomyslně se vydávaje, marně se nadýmaje smyslem těla svého,</li>
      <li>A nedrže se hlavy, od níž všecko tělo po kloubích a svazích vzdělané a spojené roste Božím zrůstem.</li>
      <li>Poněvadž tedy zemřevše s Kristem osvobozeni jste od živlů světa, pročež tak jako byste živi byli světu, těmi ceremoniemi dáte se obtěžovati?</li>
      <li>Když říkáte: Nedotýkej se, ani okoušej, aniž se s tím obírej!</li>
      <li>Kteréžto všecky věci samým užíváním jich přicházejí k zkáze, a toť vše není než podle přikázání a učení lidských.</li>
      <li>Ačťkoli pak ty věci mají tvárnost moudrosti, v způsobu té nábožnosti pošmourné a v povrchní pokoře i v neodpouštění tělu, avšak nejsou v žádné platnosti, když přináležejí toliko k nasycení těla.</li>
    </ol>
  </li>
  <li>
    <ol>
      <li>Protož povstali-li jste s Kristem, vrchních věcí hledejte, kdež Kristus na pravici Boží sedí.</li>
      <li>O svrchní věci pečujte, ne o zemské.</li>
      <li>Nebo zemřeli jste, a život váš skryt jest s Kristem v Bohu.</li>
      <li>Když se pak ukáže Kristus, život náš, tehdy i vy ukážete se s ním v slávě.</li>
      <li>Protož mrtvěte údy své zemské, smilstvo, nečistotu, chlípnost, žádost zlou, i lakomství, jenž jest modlám sloužení.</li>
      <li>Pro kteréžto věci přichází hněv Boží na syny zpurné.</li>
      <li>V kterýchžto hříších i vy někdy chodili jste, když jste živi byli v nich.</li>
      <li>Ale již nyní složtež i vy všecko to, hněv, prchlivost, zlobivost, zlořečení i mrzkomluvnost zapuďte od úst vašich.</li>
      <li>Nelžete jedni na druhé, když jste svlékli s sebe starého člověka s skutky jeho,</li>
      <li>A oblékli toho nového, obnovujícího se k známosti jasné, podle obrazu toho, jenž jej stvořil,</li>
      <li>Kdežto není Řek a Žid, obřízka a neobřízka, cizozemec a Scýta, služebník a svobodný ale všecko a ve všech Kristus.</li>
      <li>Protož oblectež se jako vyvolení Boží, svatí, a milí, v srdce lítostivé, v dobrotivost, nízké o sobě smýšlení, krotkost, trpělivost,</li>
      <li>Snášejíce jeden druhého a odpouštějíce sobě vespolek, měl-li by kdo proti komu jakou žalobu; jako i Kristus odpustil vám, tak i vy.</li>
      <li>Nadto pak nade všecko oblečeni buďte v lásku, kteráž jest svazek dokonalosti.</li>
      <li>A pokoj Boží vítěziž v srdcích vašich, k němuž i povoláni jste v jedno tělo; a buďtež vděčni.</li>
      <li>Slovo Kristovo přebývejž v vás bohatě se vší moudrostí; učíce a napomínajíce sebe vespolek Žalmy, a zpěvy, a písničkami duchovními, s milostí zpívajíce v srdci vašem Pánu.</li>
      <li>A všecko, cožkoli činíte v slovu nebo v skutku, všecko čiňte ve jménu Pána Ježíše, díky činíce Bohu a Otci skrze něho.</li>
      <li>Ženy poddány buďte mužům svým tak, jakž sluší, v Pánu.</li>
      <li>Muži milujte ženy své, a nemějtež se přísně k nim.</li>
      <li>Dítky poslouchejte rodičů ve všem; nebo to jest dobře libé Pánu.</li>
      <li>Otcové nepopouzejte k hněvivosti dítek svých, aby sobě nezoufaly.</li>
      <li>Služebníci poslušni buďte ve všem pánů svých tělesných, ne na oko toliko sloužíce, jako ti, jenž se usilují lidem líbiti, ale v sprostnosti srdce, bojíce se Boha.</li>
      <li>A všecko, což byste koli činili, z té duše čiňte, jakožto Pánu, a ne lidem,</li>
      <li>Vědouce, že ode Pána vzíti máte odplatu věčného dědictví; nebo Pánu Kristu sloužíte.</li>
      <li>Kdož by pak nepravost páchal, odměnu své nepravosti vezme. A neníť přijímání osob u Boha.</li>
    </ol>
  </li>
  <li>
    <ol>
      <li>Páni spravedlivě a slušně s služebníky svými nakládejte, vědouce, že i vy Pána máte v nebesích.</li>
      <li>Na modlitbě buďtež ustaviční, bdíce v tom s díků činěním,</li>
      <li>Modléce se spolu i za nás, aby Bůh otevřel nám dveře slova, k mluvení o tajemství Kristovu, pro něž i v vězení jsem,</li>
      <li>Abych je zjevoval, tak jakž mi náleží mluviti.</li>
      <li>Choďtež v moudrosti před těmi, kteříž jsou vně, čas kupujíce.</li>
      <li>Řeč vaše vždycky budiž příjemná, ozdobená solí, tak abyste věděli, kterak byste měli jednomu každému odpovědíti.</li>
      <li>O věcech mých o všech oznámí vám Tychikus, bratr milý, a věrný slouha Kristův a spoluslužebník v Pánu;</li>
      <li>Kteréhož jsem poslal k vám naschvál, aby zvěděl, co se děje u vás, a potěšil srdcí vašich,</li>
      <li>S Onezimem, věrným a milým bratrem, kterýž jest tam od vás. Tiť vám všecko oznámí, co se děje u nás.</li>
      <li>Pozdravuje vás Aristarchus, spoluvězeň můj, a Marek, sestřenec Barnabášův, (o kterémž jsem vám poručil, přišel-li by k vám, přijmětež jej;)</li>
      <li>A Jezus, kterýž slove Justus, kteřížto jsou Židé. Ti toliko jsou pomocníci moji v kázání o království Božím; tiť mi byli ku potěšení.</li>
      <li>Pozdravuje vás Epafras, kterýž od vás jest, slouha Kristův, kterýž vždycky úsilně pracuje na modlitbách za vás, abyste stáli dokonalí a plní ve vší vůli Boží.</li>
      <li>Nebo svědectví jemu vydávám, žeť vás velmi horlivě miluje, a též i ty, kteříž jsou v Laodicii, i kteříž jsou v Hierapoli.</li>
      <li>Pozdravuje vás Lukáš, lékař, bratr milý, a Démas.</li>
      <li>Pozdravte bratří Laodicenských, i Nymfy, i té církve, kteráž jest v domu jeho.</li>
      <li>A když bude přečten u vás tento list, spravtež to, ať jest i v Laodicenském sboru čten; a ten, kterýž jest psán z Laodicie, i vy také přečtěte,</li>
      <li>A rcete Archippovi: Viz, abys služebnost, kterouž jsi přijal od Pána, vyplnil.</li>
      <li>Pozdravení mou rukou Pavlovou. Pamatujtež na mé vězení. Milost Boží budiž s vámi. Amen. List tento psán k Kolossenským z Říma po Tychikovi a Onezimovi.</li>
    </ol>
  </li>
</ol>