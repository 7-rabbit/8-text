<ol>
  <li>
    <ol>
      <li>Pavel, apoštol Ježíše Krista, skrze vůli Boží, podle zaslíbení života, kterýž jest v Kristu Ježíši,</li>
      <li>Timoteovi milému synu: Milost, milosrdenství a pokoj od Boha Otce a Krista Ježíše Pána našeho.</li>
      <li>Díky činím Bohu, jemuž sloužím, jako i předkové moji, v svědomí čistém, z toho, že mám na tě ustavičnou pamět na svých modlitbách ve dne i v noci,</li>
      <li>Žádaje viděti tebe, zpomínaje na tvé slzy, abych radostí naplněn byl,</li>
      <li>Rozpomínaje se na tu víru, kteráž v tobě jest bez pokrytství, kteráž byla nejprv v bábě tvé Loidě, a v matce tvé Eunice, a tak smyslím, že i v tobě.</li>
      <li>Pro kteroužto příčinu napomínám tebe, abys rozněcoval v sobě dar Boží, kterýžť jest dán skrze vzkládání rukou mých.</li>
      <li>Nebo nedal nám Bůh ducha bázně, ale moci, a milování, a mysli způsobné.</li>
      <li>Protož nestyď se za svědectví Pána našeho, ani za mne, vězně jeho, ale čitedlen buď úzkostí přicházejících pro evangelium podle moci Boží,</li>
      <li>Kterýž spasil nás, a povolal povoláním svatým, ne podle skutků našich, ale podle uložení svého a milosti nám dané v Kristu Ježíši před časy věků,</li>
      <li>Nyní pak teprv zjevené skrze příští Spasitele našeho Jezukrista, kterýž zahladil smrt, život pak na světlo vyvedl, i nesmrtelnost skrze evangelium,</li>
      <li>Jehožto já ustanoven jsem kazatelem, a apoštolem, i učitelem pohanů.</li>
      <li>A pro tu příčinu toto všecko trpím, ale nestydímť se za to; nebo vím, komu jsem uvěřil, a jist jsem tím, že mocen jest toho, což jsem u něho složil, ostříhati až do onoho dne.</li>
      <li>Mějž jistý příklad zdravých řečí, kteréž jsi slýchal ode mne, u víře a v lásce, kteráž jest v Kristu Ježíši.</li>
      <li>Výborného toho pokladu ostříhej, skrze Ducha svatého přebývajícího v nás.</li>
      <li>Víš snad o tom, že se odvrátili ode mne všickni, kteříž jsou v Azii, z nichžto jest Fygellus a Hermogenes.</li>
      <li>Dejž milosrdenství Pán domu Oneziforovu; nebo často mi činil pohodlí, aniž se styděl za řetězy mé.</li>
      <li>Nýbrž přišed do Říma, pilně mne hledal, a nalezl.</li>
      <li>Dejž jemu Pán nalézti milosrdenství u Pána v onen den. A jak mi mnoho posluhoval v Efezu, ty výborně víš.</li>
    </ol>
  </li>
  <li>
    <ol>
      <li>Protož ty, synu můj, zmocniž se v milosti, kteráž jest v Kristu Ježíši.</li>
      <li>A což jsi slyšel ode mne před mnohými svědky, svěřujž to lidem věrným, kteříž by způsobní byli i jiné učiti.</li>
      <li>A tak ty snášej protivenství, jako ctný rytíř Ježíše Krista.</li>
      <li>Žádný, kdož rytěřuje, neplete se v obecné živnosti, aby se svému hejtmanu líbil.</li>
      <li>A jestliže by kdo i bojoval, nebudeť korunován, leč by řádně bojoval.</li>
      <li>Pracovati musí i oráč, prve nežli užitku okusí.</li>
      <li>Rozuměj, coť pravím, a dejž tobě Pán ve všem smysl pravý.</li>
      <li>Pamatujž na to, že Ježíš Kristus vstal z mrtvých, jenž jest z semene Davidova, podle evangelium mého.</li>
      <li>V kterémžto protivenství trpím, až i vězení, jako bych zločinec byl, ale slovo Boží není u vězení.</li>
      <li>Protož všecko to snáším pro vyvolené Boží, aby i oni spasení došli, kteréžto jest v Kristu Ježíši, s slavou věčnou.</li>
      <li>Věrná jest tato řeč. Nebo jestližeť jsme s ním zemřeli, tedy také spolu s ním živi budeme.</li>
      <li>A trpíme-liť, budeme také spolu s ním kralovati; pakli ho zapíráme, i onť nás zapře.</li>
      <li>A jsme-liť nevěrní, onť zůstává věrný; zapříti sám sebe nemůže.</li>
      <li>Tyto věci připomínej, s osvědčováním před obličejem Páně, a ať se o slova nevadí, nebo to k ničemu není užitečné, ale jest ku podvrácení posluchačů.</li>
      <li>Pilně se snažuj vydati sebe Bohu milého dělníka, za nějž by se nebylo proč styděti, a kterýž by právě slovo pravdy rozděloval.</li>
      <li>Bezbožných pak těch křiků daremních varuj se, neboť velmi rozmnožují bezbožnost,</li>
      <li>A řeč jejich jako rak rozjídá se. Z nichžto jest Hymeneus a Filétus,</li>
      <li>Kteříž při pravdě pobloudili od cíle, pravíce, že by se již stalo vzkříšení, a převracejí víru některých.</li>
      <li>Ale pevný základ Boží stojí, maje znamení toto: Znáť Pán ty, kteříž jsou jeho, a opět: Odstup od nepravosti každý, kdož vzývá jméno Kristovo.</li>
      <li>V domu pak velikém netoliko jsou nádoby zlaté a stříbrné, ale také dřevěné i hliněné, a některé zajisté ke cti, některé pak ku potupě.</li>
      <li>Protož jestliže by se kdo očistil od těch věcí, bude nádobou ke cti, posvěcenou, a užitečnou Pánu, ke všelikému skutku dobrému hotovou.</li>
      <li>Mládenčích pak žádostí utíkej, ale následuj spravedlnosti, víry, lásky, pokoje, s těmi, kteříž vzývají Pána z srdce čistého.</li>
      <li>Bláznivých pak a nevzdělavatelných otázek varuj se, věda, že plodí sváry.</li>
      <li>Na služebníka pak Božího nesluší vaditi se, ale aby byl přívětivý ke všem, způsobný k učení, trpělivý,</li>
      <li>Kterýž by v tichosti vyučoval ty, jenž se pravdě protiví, zda by někdy dal jim Bůh pokání ku poznání pravdy,</li>
      <li>Aby sami k sobě přijdouce, dobyli se z osidla ďáblova, od něhož jsou zjímáni k vykonávání jeho vůle.</li>
    </ol>
  </li>
  <li>
    <ol>
      <li>Toto pak věz, že v posledních dnech nastanou časové nebezpeční.</li>
      <li>Nebo nastanou lidé sami sebe milující, peníze milující, chlubní, pyšní, zlolejci, rodičů neposlušní, nevděční, bezbožní,</li>
      <li>Nelítostiví, smluv nezdrželiví, utrhači, nestředmí, plaší, kterýmž nic dobrého milo není,</li>
      <li>Zrádci, přívažčiví, nadutí, rozkoší milovníci více nežli Boha,</li>
      <li>Mající způsob pobožnosti, ale moci její zapírajíce, a od takových se odvracuj.</li>
      <li>Nebo z těch jsou i ti, kteříž nacházejí do domů, a jímajíce, vodí ženky obtížené hříchy, jenž vedeny bývají rozličnými žádostmi,</li>
      <li>Kteréž vždycky se učí, ale nikdy ku poznání pravdy přijíti nemohou.</li>
      <li>Jakož zajisté Jannes a Jambres zprotivili se Mojžíšovi, tak i tito protiví se pravdě, lidé na mysli porušení a při víře spletení.</li>
      <li>Ale nebudouť více prospívati. Nebo nemoudrost jejich zjevná bude všechněm, jako i oněchno byla.</li>
      <li>Ale ty jsi došel mého učení, způsobu života mého, úmyslu, víry, snášelivosti, lásky, trpělivosti,</li>
      <li>Protivenství, utrpení, kteráž na mne přišla v Antiochii, v Ikonii, a v Lystře; kterážto protivenství snášel jsem, ale ze všech vysvobodil mne Pán.</li>
      <li>A takž i všickni, kteříž chtějí zbožně živi býti v Kristu Ježíši, protivenství míti budou.</li>
      <li>Zlí pak lidé a svůdcové prospívati budou ze zlého v horší, i jiné v blud uvodíce, i sami bludem pojati jsouce.</li>
      <li>Ale ty zůstávej v tom, čemužs se naučil a cožť jest svěřeno, věda, od kohos se naučil.</li>
      <li>A že hned od dětinství svatá Písma znáš, kteráž tě mohou moudrého učiniti k spasení skrze víru, kteráž jest v Kristu Ježíši.</li>
      <li>Všeliké zajisté Písmo od Boha jest vdechnuté, a užitečné k učení, k trestání, k napravování, k správě, kteráž náleží k spravedlnosti,</li>
      <li>Aby byl dokonalý člověk Boží, ke všelikému skutku dobrému hotový.</li>
    </ol>
  </li>
  <li>
    <ol>
      <li>Protož já osvědčuji před obličejem Božím a Pána Jezukrista, kterýž má souditi živé i mrtvé v den zjevení svého a království svého,</li>
      <li>Kaž slovo Boží, ponoukej včas nebo nevčas, tresci, žehři, napomínej, ve vší tichosti a učení.</li>
      <li>Nebo přijde čas, že zdravého učení nebudou přijímati, ale majíce svrablavé uši, podle svých vlastních žádostí shromažďovati sami sobě budou učitele.</li>
      <li>A odvrátíť uši od pravdy, a k básněm obrátí.</li>
      <li>Ale ty ve všem buď bedliv, protivenství snášej, dílo kazatele konej, dokazuj toho dostatečně, že jsi věrný Kristův služebník.</li>
      <li>Neb já se již k tomu blížím, abych obětován byl, a čas rozdělení mého nastává.</li>
      <li>Boj výborný bojoval jsem, běh jsem dokonal, víru jsem zachoval.</li>
      <li>Již za tím odložena jest mi koruna spravedlnosti, kterouž dá mi v onen den Pán, ten spravedlivý soudce, a netoliko mně, ale i všechněm těm, kteříž milují příští jeho.</li>
      <li>Přičiň se k tomu, abys ke mně brzo přišel.</li>
      <li>Nebo Démas mne opustil, zamilovav tento svět, a šel do Tessaloniky, Krescens do Galacie, Titus do Dalmacie.</li>
      <li>Sám toliko Lukáš se mnou jest. Marka vezmi s sebou; nebo jest mi velmi potřebný k službě.</li>
      <li>Tychikať jsem poslal do Efezu.</li>
      <li>Truhličku, kteréž jsem nechal v Troadě u Karpa, když půjdeš, přines s sebou, i knihy, zvláště pergamén.</li>
      <li>Alexander kotlář mnoho mi zlého způsobil; odplatiž jemu Pán podle skutků jeho.</li>
      <li>Kteréhož i ty se vystříhej; nebo velmi se protivil řečem našim.</li>
      <li>Při prvním mém odpovídání žádný se mnou nebyl, ale všickni mne opustili. Nebudiž jim to počítáno za hřích.</li>
      <li>Pán pak byl se mnou a posilnil mne, aby skrze mne utvrzeno bylo kázání o Kristu, a aby je slyšeli všickni národové. I vytržen jsem byl z úst lva.</li>
      <li>A vysvobodíť mne Pán od každého skutku zlého a zachová k království svému nebeskému, jemuž sláva na věky věků. Amen.</li>
      <li>Pozdrav Prišky a Akvile, i Oneziforova domu.</li>
      <li>Erastus zůstal v Korintu, Trofima pak nechal jsem v Milétu nemocného.</li>
      <li>Pospěš před zimou přijíti ke mně. Pozdravuje tebe Eubulus a Pudens a Línus a Klaudia, i všickni bratří.</li>
      <li>Pán Ježíš Kristus budiž s duchem tvým. Milost Boží s vámi. Amen. List tento druhý psán jest z Říma k Timoteovi, (kterýž první v Efezu za biskupa skrze vzkládání rukou zřízen byl,) když Pavel opět po druhé se stavěl před císařem Neronem.</li>
    </ol>
  </li>
</ol>