<ol>
  <li>
    <ol>
      <li>senior electae dominae et natis eius quos ego diligo in veritate et non ego solus sed et omnes qui cognoverunt veritatem</li>
      <li>propter veritatem quae permanet in nobis et nobiscum erit in aeternum</li>
      <li>sit nobiscum gratia misericordia pax a Deo Patre et a Christo Iesu Filio Patris in veritate et caritate</li>
      <li>gavisus sum valde quoniam inveni de filiis tuis ambulantes in veritate sicut mandatum accepimus a Patre</li>
      <li>et nunc rogo te domina non tamquam mandatum novum scribens tibi sed quod habuimus ab initio ut diligamus alterutrum</li>
      <li>et haec est caritas ut ambulemus secundum mandata eius hoc mandatum est ut quemadmodum audistis ab initio in eo ambuletis</li>
      <li>quoniam multi seductores exierunt in mundum qui non confitentur Iesum Christum venientem in carne hic est seductor et antichristus</li>
      <li>videte vosmet ipsos ne perdatis quae operati estis sed ut mercedem plenam accipiatis</li>
      <li>omnis qui praecedit et non manet in doctrina Christi Deum non habet qui permanet in doctrina hic et Filium et Patrem habet</li>
      <li>si quis venit ad vos et hanc doctrinam non adfert nolite recipere eum in domum nec have ei dixeritis</li>
      <li>qui enim dicit illi have communicat operibus illius malignis</li>
      <li>plura habens vobis scribere nolui per cartam et atramentum spero enim me futurum apud vos et os ad os loqui ut gaudium vestrum plenum sit</li>
      <li>salutant te filii sororis tuae electae</li>
    </ol>
  </li>
</ol>