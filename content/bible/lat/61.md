<ol>
  <li>
    <ol>
      <li>Simon Petrus servus et apostolus Iesu Christi his qui coaequalem nobis sortiti sunt fidem in iustitia Dei nostri et salvatoris Iesu Christi</li>
      <li>gratia vobis et pax adimpleatur in cognitione Domini nostri</li>
      <li>quomodo omnia nobis divinae virtutis suae quae ad vitam et pietatem donata est per cognitionem eius qui vocavit nos propria gloria et virtute</li>
      <li>per quae maxima et pretiosa nobis promissa donavit ut per haec efficiamini divinae consortes naturae fugientes eius quae in mundo est concupiscentiae corruptionem</li>
      <li>vos autem curam omnem subinferentes ministrate in fide vestra virtutem in virtute autem scientiam</li>
      <li>in scientia autem abstinentiam in abstinentia autem patientiam in patientia autem pietatem</li>
      <li>in pietate autem amorem fraternitatis in amore autem fraternitatis caritatem</li>
      <li>haec enim vobis cum adsint et superent non vacuos nec sine fructu vos constituent in Domini nostri Iesu Christi cognitione</li>
      <li>cui enim non praesto sunt haec caecus est et manu temptans oblivionem accipiens purgationis veterum suorum delictorum</li>
      <li>quapropter fratres magis satagite ut per bona opera certam vestram vocationem et electionem faciatis haec enim facientes non peccabitis aliquando</li>
      <li>sic enim abundanter ministrabitur vobis introitus in aeternum regnum Domini nostri et salvatoris Iesu Christi</li>
      <li>propter quod incipiam vos semper commonere de his et quidem scientes et confirmatos in praesenti veritate</li>
      <li>iustum autem arbitror quamdiu sum in hoc tabernaculo suscitare vos in commonitione</li>
      <li>certus quod velox est depositio tabernaculi mei secundum quod et Dominus noster Iesus Christus significavit mihi</li>
      <li>dabo autem operam et frequenter habere vos post obitum meum ut horum memoriam faciatis</li>
      <li>non enim doctas fabulas secuti notam fecimus vobis Domini nostri Iesu Christi virtutem et praesentiam sed speculatores facti illius magnitudinis</li>
      <li>accipiens enim a Deo Patre honorem et gloriam voce delapsa ad eum huiuscemodi a magnifica gloria hic est Filius meus dilectus in quo mihi conplacui</li>
      <li>et hanc vocem nos audivimus de caelo adlatam cum essemus cum ipso in monte sancto</li>
      <li>et habemus firmiorem propheticum sermonem cui bene facitis adtendentes quasi lucernae lucenti in caliginoso loco donec dies inlucescat et lucifer oriatur in cordibus vestris</li>
      <li>hoc primum intellegentes quod omnis prophetia scripturae propria interpretatione non fit</li>
      <li>non enim voluntate humana adlata est aliquando prophetia sed Spiritu Sancto inspirati locuti sunt sancti Dei homines</li>
    </ol>
  </li>
  <li>
    <ol>
      <li>fuerunt vero et pseudoprophetae in populo sicut et in vobis erunt magistri mendaces qui introducent sectas perditionis et eum qui emit eos Dominum negant superducentes sibi celerem perditionem</li>
      <li>et multi sequentur eorum luxurias per quos via veritatis blasphemabitur</li>
      <li>et in avaritia fictis verbis de vobis negotiabuntur quibus iudicium iam olim non cessat et perditio eorum non dormitat</li>
      <li>si enim Deus angelis peccantibus non pepercit sed rudentibus inferni detractos in tartarum tradidit in iudicium cruciatos reservari</li>
      <li>et originali mundo non pepercit sed octavum Noe iustitiae praeconem custodivit diluvium mundo impiorum inducens</li>
      <li>et civitates Sodomorum et Gomorraeorum in cinerem redigens eversione damnavit exemplum eorum qui impie acturi sunt ponens</li>
      <li>et iustum Loth oppressum a nefandorum iniuria conversatione eruit</li>
      <li>aspectu enim et auditu iustus erat habitans apud eos qui diem de die animam iustam iniquis operibus cruciabant</li>
      <li>novit Dominus pios de temptatione eripere iniquos vero in diem iudicii cruciandos reservare</li>
      <li>magis autem eos qui post carnem in concupiscentia inmunditiae ambulant dominationemque contemnunt audaces sibi placentes sectas non metuunt blasphemantes</li>
      <li>ubi angeli fortitudine et virtute cum sint maiores non portant adversum se execrabile iudicium</li>
      <li>hii vero velut inrationabilia pecora naturaliter in captionem et in perniciem in his quae ignorant blasphemantes in corruptione sua et peribunt</li>
      <li>percipientes mercedem iniustitiae voluptatem existimantes diei delicias coinquinationes et maculae deliciis affluentes in conviviis suis luxuriantes vobiscum</li>
      <li>oculos habentes plenos adulterio et incessabiles delicti pellicentes animas instabiles cor exercitatum avaritiae habentes maledictionis filii</li>
      <li>derelinquentes rectam viam erraverunt secuti viam Balaam ex Bosor qui mercedem iniquitatis amavit</li>
      <li>correptionem vero habuit suae vesaniae subiugale mutum in hominis voce loquens prohibuit prophetae insipientiam</li>
      <li>hii sunt fontes sine aqua et nebulae turbinibus exagitatae quibus caligo tenebrarum reservatur</li>
      <li>superba enim vanitatis loquentes pellicent in desideriis carnis luxuriae eos qui paululum effugiunt qui in errore conversantur</li>
      <li>libertatem illis promittentes cum ipsi servi sint corruptionis a quo enim quis superatus est huius et servus est</li>
      <li>si enim refugientes coinquinationes mundi in cognitione Domini nostri et salvatoris Iesu Christi his rursus inpliciti superantur facta sunt eis posteriora deteriora prioribus</li>
      <li>melius enim erat illis non cognoscere viam iustitiae quam post agnitionem retrorsum converti ab eo quod illis traditum est sancto mandato</li>
      <li>contigit enim eis illud veri proverbii canis reversus ad suum vomitum et sus lota in volutabro luti</li>
    </ol>
  </li>
  <li>
    <ol>
      <li>hanc ecce vobis carissimi secundam scribo epistulam in quibus excito vestram in commonitione sinceram mentem</li>
      <li>ut memores sitis eorum quae praedixi verborum a sanctis prophetis et apostolorum vestrorum praeceptorum Domini et salvatoris</li>
      <li>hoc primum scientes quod venient in novissimis diebus in deceptione inlusores iuxta proprias concupiscentias ambulantes</li>
      <li>dicentes ubi est promissio aut adventus eius ex quo enim patres dormierunt omnia sic perseverant ab initio creaturae</li>
      <li>latet enim eos hoc volentes quod caeli erant prius et terra de aqua et per aquam consistens Dei verbo</li>
      <li>per quae ille tunc mundus aqua inundatus periit</li>
      <li>caeli autem qui nunc sunt et terra eodem verbo repositi sunt igni servati in diem iudicii et perditionis impiorum hominum</li>
      <li>unum vero hoc non lateat vos carissimi quia unus dies apud Dominum sicut mille anni et mille anni sicut dies unus</li>
      <li>non tardat Dominus promissi sed patienter agit propter vos nolens aliquos perire sed omnes ad paenitentiam reverti</li>
      <li>adveniet autem dies Domini ut fur in qua caeli magno impetu transient elementa vero calore solventur</li>
      <li>cum haec igitur omnia dissolvenda sint quales oportet esse vos in sanctis conversationibus et pietatibus</li>
      <li>expectantes et properantes in adventum Dei diei per quam caeli ardentes solventur et elementa ignis ardore tabescent</li>
      <li>novos vero caelos et novam terram et promissa ipsius expectamus in quibus iustitia habitat</li>
      <li>propter quod carissimi haec expectantes satis agite inmaculati et inviolati ei inveniri in pace</li>
      <li>et Domini nostri longanimitatem salutem arbitramini sicut et carissimus frater noster Paulus secundum datam sibi sapientiam scripsit vobis</li>
      <li>sicut et in omnibus epistulis loquens in eis de his in quibus sunt quaedam difficilia intellectu quae indocti et instabiles depravant sicut et ceteras scripturas ad suam ipsorum perditionem</li>
      <li>vos igitur fratres praescientes custodite ne insipientium errore transducti excidatis a propria firmitate</li>
      <li>crescite vero in gratia et in cognitione Domini nostri et salvatoris Iesu Christi ipsi gloria et nunc et in die aeternitatis amen</li>
    </ol>
  </li>
</ol>