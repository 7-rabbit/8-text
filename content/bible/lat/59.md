<ol>
  <li>
    <ol>
      <li>Iacobus Dei et Domini nostri Iesu Christi servus duodecim tribubus quae sunt in dispersione salutem</li>
      <li>omne gaudium existimate fratres mei cum in temptationibus variis incideritis</li>
      <li>scientes quod probatio fidei vestrae patientiam operatur</li>
      <li>patientia autem opus perfectum habeat ut sitis perfecti et integri in nullo deficientes</li>
      <li>si quis autem vestrum indiget sapientiam postulet a Deo qui dat omnibus affluenter et non inproperat et dabitur ei</li>
      <li>postulet autem in fide nihil haesitans qui enim haesitat similis est fluctui maris qui a vento movetur et circumfertur</li>
      <li>non ergo aestimet homo ille quod accipiat aliquid a Domino</li>
      <li>vir duplex animo inconstans in omnibus viis suis</li>
      <li>glorietur autem frater humilis in exaltatione sua</li>
      <li>dives autem in humilitate sua quoniam sicut flos faeni transibit</li>
      <li>exortus est enim sol cum ardore et arefecit faenum et flos eius decidit et decor vultus eius deperiit ita et dives in itineribus suis marcescet</li>
      <li>beatus vir qui suffert temptationem quia cum probatus fuerit accipiet coronam vitae quam repromisit Deus diligentibus se</li>
      <li>nemo cum temptatur dicat quoniam a Deo temptor Deus enim intemptator malorum est ipse autem neminem temptat</li>
      <li>unusquisque vero temptatur a concupiscentia sua abstractus et inlectus</li>
      <li>dein concupiscentia cum conceperit parit peccatum peccatum vero cum consummatum fuerit generat mortem</li>
      <li>nolite itaque errare fratres mei dilectissimi</li>
      <li>omne datum optimum et omne donum perfectum desursum est descendens a Patre luminum apud quem non est transmutatio nec vicissitudinis obumbratio</li>
      <li>voluntarie genuit nos verbo veritatis ut simus initium aliquod creaturae eius</li>
      <li>scitis fratres mei dilecti sit autem omnis homo velox ad audiendum tardus autem ad loquendum et tardus ad iram</li>
      <li>ira enim viri iustitiam Dei non operatur</li>
      <li>propter quod abicientes omnem inmunditiam et abundantiam malitiae in mansuetudine suscipite insitum verbum quod potest salvare animas vestras</li>
      <li>estote autem factores verbi et non auditores tantum fallentes vosmet ipsos</li>
      <li>quia si quis auditor est verbi et non factor hic conparabitur viro consideranti vultum nativitatis suae in speculo</li>
      <li>consideravit enim se et abiit et statim oblitus est qualis fuerit</li>
      <li>qui autem perspexerit in lege perfecta libertatis et permanserit non auditor obliviosus factus sed factor operis hic beatus in facto suo erit</li>
      <li>si quis autem putat se religiosum esse non refrenans linguam suam sed seducens cor suum huius vana est religio</li>
      <li>religio munda et inmaculata apud Deum et Patrem haec est visitare pupillos et viduas in tribulatione eorum inmaculatum se custodire ab hoc saeculo</li>
    </ol>
  </li>
  <li>
    <ol>
      <li>fratres mei nolite in personarum acceptione habere fidem Domini nostri Iesu Christi gloriae</li>
      <li>etenim si introierit in conventu vestro vir aureum anulum habens in veste candida introierit autem et pauper in sordido habitu</li>
      <li>et intendatis in eum qui indutus est veste praeclara et dixeritis tu sede hic bene pauperi autem dicatis tu sta illic aut sede sub scabillo pedum meorum</li>
      <li>nonne iudicatis apud vosmet ipsos et facti estis iudices cogitationum iniquarum</li>
      <li>audite fratres mei dilectissimi nonne Deus elegit pauperes in hoc mundo divites in fide et heredes regni quod repromisit Deus diligentibus se</li>
      <li>vos autem exhonorastis pauperem nonne divites per potentiam opprimunt vos et ipsi trahunt vos ad iudicia</li>
      <li>nonne ipsi blasphemant bonum nomen quod invocatum est super vos</li>
      <li>si tamen legem perficitis regalem secundum scripturas diliges proximum tuum sicut te ipsum bene facitis</li>
      <li>si autem personas accipitis peccatum operamini redarguti a lege quasi transgressores</li>
      <li>quicumque autem totam legem servaverit offendat autem in uno factus est omnium reus</li>
      <li>qui enim dixit non moechaberis dixit et non occides quod si non moechaberis occides autem factus es transgressor legis</li>
      <li>sic loquimini et sic facite sicut per legem libertatis incipientes iudicari</li>
      <li>iudicium enim sine misericordia illi qui non fecit misericordiam superexultat autem misericordia iudicio</li>
      <li>quid proderit fratres mei si fidem quis dicat se habere opera autem non habeat numquid poterit fides salvare eum</li>
      <li>si autem frater aut soror nudi sunt et indigent victu cotidiano</li>
      <li>dicat autem aliquis de vobis illis ite in pace calefacimini et saturamini non dederitis autem eis quae necessaria sunt corporis quid proderit</li>
      <li>sic et fides si non habeat opera mortua est in semet ipsam</li>
      <li>sed dicet quis tu fidem habes et ego opera habeo ostende mihi fidem tuam sine operibus et ego ostendam tibi ex operibus fidem meam</li>
      <li>tu credis quoniam unus est Deus bene facis et daemones credunt et contremescunt</li>
      <li>vis autem scire o homo inanis quoniam fides sine operibus otiosa est</li>
      <li>Abraham pater noster nonne ex operibus iustificatus est offerens Isaac filium suum super altare</li>
      <li>vides quoniam fides cooperabatur operibus illius et ex operibus fides consummata est</li>
      <li>et suppleta est scriptura dicens credidit Abraham Deo et reputatum est illi ad iustitiam et amicus Dei appellatus est</li>
      <li>videtis quoniam ex operibus iustificatur homo et non ex fide tantum</li>
      <li>similiter autem et Raab meretrix nonne ex operibus iustificata est suscipiens nuntios et alia via eiciens</li>
      <li>sicut enim corpus sine spiritu emortuum est ita et fides sine operibus mortua est</li>
    </ol>
  </li>
  <li>
    <ol>
      <li>nolite plures magistri fieri fratres mei scientes quoniam maius iudicium sumitis</li>
      <li>in multis enim offendimus omnes si quis in verbo non offendit hic perfectus est vir potens etiam freno circumducere totum corpus</li>
      <li>si autem equorum frenos in ora mittimus ad consentiendum nobis et omne corpus illorum circumferimus</li>
      <li>ecce et naves cum magnae sint et a ventis validis minentur circumferuntur a modico gubernaculo ubi impetus dirigentis voluerit</li>
      <li>ita et lingua modicum quidem membrum est et magna exultat ecce quantus ignis quam magnam silvam incendit</li>
      <li>et lingua ignis est universitas iniquitatis lingua constituitur in membris nostris quae maculat totum corpus et inflammat rotam nativitatis nostrae inflammata a gehenna</li>
      <li>omnis enim natura bestiarum et volucrum et serpentium etiam ceterorum domantur et domita sunt a natura humana</li>
      <li>linguam autem nullus hominum domare potest inquietum malum plena veneno mortifero</li>
      <li>in ipsa benedicimus Dominum et Patrem et in ipsa maledicimus homines qui ad similitudinem Dei facti sunt</li>
      <li>ex ipso ore procedit benedictio et maledictio non oportet fratres mei haec ita fieri</li>
      <li>numquid fons de eodem foramine emanat dulcem et amaram aquam</li>
      <li>numquid potest fratres mei ficus olivas facere aut vitis ficus sic neque salsa dulcem potest facere aquam</li>
      <li>quis sapiens et disciplinatus inter vos ostendat ex bona conversatione operationem suam in mansuetudine sapientiae</li>
      <li>quod si zelum amarum habetis et contentiones in cordibus vestris nolite gloriari et mendaces esse adversus veritatem</li>
      <li>non est ista sapientia desursum descendens sed terrena animalis diabolica</li>
      <li>ubi enim zelus et contentio ibi inconstantia et omne opus pravum</li>
      <li>quae autem desursum est sapientia primum quidem pudica est deinde pacifica modesta suadibilis plena misericordia et fructibus bonis non iudicans sine simulatione</li>
      <li>fructus autem iustitiae in pace seminatur facientibus pacem</li>
    </ol>
  </li>
  <li>
    <ol>
      <li>unde bella et lites in vobis nonne hinc ex concupiscentiis vestris quae militant in membris vestris</li>
      <li>concupiscitis et non habetis occiditis et zelatis et non potestis adipisci litigatis et belligeratis non habetis propter quod non postulatis</li>
      <li>petitis et non accipitis eo quod male petatis ut in concupiscentiis vestris insumatis</li>
      <li>adulteri nescitis quia amicitia huius mundi inimica est Dei quicumque ergo voluerit amicus esse saeculi huius inimicus Dei constituitur</li>
      <li>aut putatis quia inaniter scriptura dicat ad invidiam concupiscit Spiritus qui inhabitat in nobis</li>
      <li>maiorem autem dat gratiam propter quod dicit Deus superbis resistit humilibus autem dat gratiam</li>
      <li>subditi igitur estote Deo resistite autem diabolo et fugiet a vobis</li>
      <li>adpropiate Domino et adpropinquabit vobis emundate manus peccatores et purificate corda duplices animo</li>
      <li>miseri estote et lugete et plorate risus vester in luctum convertatur et gaudium in maerorem</li>
      <li>humiliamini in conspectu Domini et exaltabit vos</li>
      <li>nolite detrahere de alterutrum fratres qui detrahit fratri aut qui iudicat fratrem suum detrahit legi et iudicat legem si autem iudicas legem non es factor legis sed iudex</li>
      <li>unus est legislator et iudex qui potest perdere et liberare tu autem quis es qui iudicas proximum</li>
      <li>ecce nunc qui dicitis hodie aut crastino ibimus in illam civitatem et faciemus quidem ibi annum et mercabimur et lucrum faciemus</li>
      <li>qui ignoratis quid erit in crastinum quae enim est vita vestra vapor est ad modicum parens deinceps exterminatur</li>
      <li>pro eo ut dicatis si Dominus voluerit et vixerimus faciemus hoc aut illud</li>
      <li>nunc autem exultatis in superbiis vestris omnis exultatio talis maligna est</li>
      <li>scienti igitur bonum facere et non facienti peccatum est illi</li>
    </ol>
  </li>
  <li>
    <ol>
      <li>age nunc divites plorate ululantes in miseriis quae advenient vobis</li>
      <li>divitiae vestrae putrefactae sunt et vestimenta vestra a tineis comesta sunt</li>
      <li>aurum et argentum vestrum eruginavit et erugo eorum in testimonium vobis erit et manducabit carnes vestras sicut ignis thesaurizastis in novissimis diebus</li>
      <li>ecce merces operariorum qui messuerunt regiones vestras qui fraudatus est a vobis clamat et clamor ipsorum in aures Domini Sabaoth introiit</li>
      <li>epulati estis super terram et in luxuriis enutristis corda vestra in die occisionis</li>
      <li>addixistis occidistis iustum non resistit vobis</li>
      <li>patientes igitur estote fratres usque ad adventum Domini ecce agricola expectat pretiosum fructum terrae patienter ferens donec accipiat temporivum et serotinum</li>
      <li>patientes estote et vos confirmate corda vestra quoniam adventus Domini adpropinquavit</li>
      <li>nolite ingemescere fratres in alterutrum ut non iudicemini ecce iudex ante ianuam adsistit</li>
      <li>exemplum accipite fratres laboris et patientiae prophetas qui locuti sunt in nomine Domini</li>
      <li>ecce beatificamus qui sustinuerunt sufferentiam Iob audistis et finem Domini vidistis quoniam misericors est Dominus et miserator</li>
      <li>ante omnia autem fratres mei nolite iurare neque per caelum neque per terram neque aliud quodcumque iuramentum sit autem vestrum est est non non uti non sub iudicio decidatis</li>
      <li>tristatur aliquis vestrum oret aequo animo est psallat</li>
      <li>infirmatur quis in vobis inducat presbyteros ecclesiae et orent super eum unguentes eum oleo in nomine Domini</li>
      <li>et oratio fidei salvabit infirmum et adlevabit eum Dominus et si in peccatis sit dimittentur ei</li>
      <li>confitemini ergo alterutrum peccata vestra et orate pro invicem ut salvemini multum enim valet deprecatio iusti adsidua</li>
      <li>Helias homo erat similis nobis passibilis et oratione oravit ut non plueret super terram et non pluit annos tres et menses sex</li>
      <li>et rursum oravit et caelum dedit pluviam et terra dedit fructum suum</li>
      <li>fratres mei si quis ex vobis erraverit a veritate et converterit quis eum</li>
      <li>scire debet quoniam qui converti fecerit peccatorem ab errore viae suae salvabit animam eius a morte et operit multitudinem peccatorum</li>
    </ol>
  </li>
</ol>