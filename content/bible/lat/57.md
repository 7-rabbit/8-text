<ol>
  <li>
    <ol>
      <li>Paulus vinctus Iesu Christi et Timotheus frater Philemoni dilecto et adiutori nostro</li>
      <li>et Appiae sorori et Archippo commilitoni nostro et ecclesiae quae in domo tua est</li>
      <li>gratia vobis et pax a Deo Patre nostro et Domino Iesu Christo</li>
      <li>gratias ago Deo meo semper memoriam tui faciens in orationibus meis</li>
      <li>audiens caritatem tuam et fidem quam habes in Domino Iesu et in omnes sanctos</li>
      <li>ut communicatio fidei tuae evidens fiat in agnitione omnis boni in nobis in Christo Iesu</li>
      <li>gaudium enim magnum habui et consolationem in caritate tua quia viscera sanctorum requieverunt per te frater</li>
      <li>propter quod multam fiduciam habentes in Christo Iesu imperandi tibi quod ad rem pertinet</li>
      <li>propter caritatem magis obsecro cum sis talis ut Paulus senex nunc autem et vinctus Iesu Christi</li>
      <li>obsecro te de meo filio quem genui in vinculis Onesimo</li>
      <li>qui tibi aliquando inutilis fuit nunc autem et tibi et mihi utilis</li>
      <li>quem remisi tu autem illum id est mea viscera suscipe</li>
      <li>quem ego volueram mecum detinere ut pro te mihi ministraret in vinculis evangelii</li>
      <li>sine consilio autem tuo nihil volui facere uti ne velut ex necessitate bonum tuum esset sed voluntarium</li>
      <li>forsitan enim ideo discessit ad horam a te ut aeternum illum recipere</li>
      <li>iam non ut servum sed plus servo carissimum fratrem maxime mihi quanto autem magis tibi et in carne et in Domino</li>
      <li>si ergo habes me socium suscipe illum sicut me</li>
      <li>si autem aliquid nocuit tibi aut debet hoc mihi inputa</li>
      <li>ego Paulus scripsi mea manu ego reddam ut non dicam tibi quod et te ipsum mihi debes</li>
      <li>ita frater ego te fruar in Domino refice viscera mea in Domino</li>
      <li>confidens oboedientia tua scripsi tibi sciens quoniam et super id quod dico facies</li>
      <li>simul autem et para mihi hospitium nam spero per orationes vestras donari me vobis</li>
      <li>salutat te Epaphras concaptivus meus in Christo Iesu</li>
      <li>Marcus Aristarchus Demas Lucas adiutores mei</li>
      <li>gratia Domini nostri Iesu Christi cum spiritu vestro amen</li>
    </ol>
  </li>
</ol>