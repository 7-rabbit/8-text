<ol>
  <li>
    <ol>
      <li>visio Abdiae haec dicit Dominus Deus ad Edom auditum audivimus a Domino et legatum ad gentes misit surgite et consurgamus adversum eum in proelium</li>
      <li>ecce parvulum te dedi in gentibus contemptibilis tu es valde</li>
      <li>superbia cordis tui extulit te habitantem in scissuris petrae exaltantem solium suum qui dicit in corde suo quis detrahet me in terram</li>
      <li>si exaltatus fueris ut aquila et si inter sidera posueris nidum tuum inde detraham te dicit Dominus</li>
      <li>si fures introissent ad te si latrones per noctem quomodo conticuisses nonne furati essent sufficientia sibi si vindemiatores introissent ad te numquid saltim racemos reliquissent tibi</li>
      <li>quomodo scrutati sunt Esau investigaverunt abscondita eius</li>
      <li>usque ad terminum emiserunt te omnes viri foederis tui inluserunt tibi invaluerunt adversum te viri pacis tuae qui comedunt tecum ponent insidias subter te non est prudentia in eo</li>
      <li>numquid non in die illa dicit Dominus perdam sapientes de Idumea et prudentiam de monte Esau</li>
      <li>et timebunt fortes tui a meridie ut intereat vir de monte Esau</li>
      <li>propter interfectionem et propter iniquitatem in fratrem tuum Iacob operiet te confusio et peribis in aeternum</li>
      <li>in die cum stares adversus quando capiebant alieni exercitum eius et extranei ingrediebantur portas eius et super Hierusalem mittebant sortem tu quoque eras quasi unus ex eis</li>
      <li>et non despicies in die fratris tui in die peregrinationis eius et non laetaberis super filios Iuda in die perditionis eorum et non magnificabis os tuum in die angustiae</li>
      <li>neque ingredieris portam populi mei in die ruinae eorum neque despicies et tu in malis eius in die vastitatis illius et non emitteris adversum exercitum eius in die vastitatis illius</li>
      <li>neque stabis in exitibus ut interficias eos qui fugerint et non concludes reliquos eius in die tribulationis</li>
      <li>quoniam iuxta est dies Domini super omnes gentes sicut fecisti fiet tibi retributionem tuam convertet in caput tuum</li>
      <li>quomodo enim bibisti super montem sanctum meum bibent omnes gentes iugiter et bibent et absorbent et erunt quasi non sint</li>
      <li>et in monte Sion erit salvatio et erit sanctus et possidebit domus Iacob eos qui se possederant</li>
      <li>et erit domus Iacob ignis et domus Ioseph flamma et domus Esau stipula et succendentur in eis et devorabunt eos et non erunt reliquiae domus Esau quia Dominus locutus est</li>
      <li>et hereditabunt hii qui ad austrum montem Esau et qui in campestribus Philisthim et possidebunt regionem Ephraim et regionem Samariae et Beniamin possidebit Galaad</li>
      <li>et transmigratio exercitus huius filiorum Israhel omnia Chananeorum usque ad Saraptham et transmigratio Hierusalem quae in Bosforo est possidebit civitates austri</li>
      <li>et ascendent salvatores in montem Sion iudicare montem Esau et erit Domino regnum</li>
    </ol>
  </li>
</ol>