<ol>
  <li>
    <ol>
      <li>Paulus apostolus Christi Iesu per voluntatem Dei sanctis omnibus qui sunt Ephesi et fidelibus in Christo Iesu</li>
      <li>gratia vobis et pax a Deo Patre nostro et Domino Iesu Christo</li>
      <li>benedictus Deus et Pater Domini nostri Iesu Christi qui benedixit nos in omni benedictione spiritali in caelestibus in Christo</li>
      <li>sicut elegit nos in ipso ante mundi constitutionem ut essemus sancti et inmaculati in conspectu eius in caritate</li>
      <li>qui praedestinavit nos in adoptionem filiorum per Iesum Christum in ipsum secundum propositum voluntatis suae</li>
      <li>in laudem gloriae gratiae suae in qua gratificavit nos in dilecto</li>
      <li>in quo habemus redemptionem per sanguinem eius remissionem peccatorum secundum divitias gratiae eius</li>
      <li>quae superabundavit in nobis in omni sapientia et prudentia</li>
      <li>ut notum faceret nobis sacramentum voluntatis suae secundum bonum placitum eius quod proposuit in eo</li>
      <li>in dispensationem plenitudinis temporum instaurare omnia in Christo quae in caelis et quae in terra sunt in ipso</li>
      <li>in quo etiam sorte vocati sumus praedestinati secundum propositum eius qui omnia operatur secundum consilium voluntatis suae</li>
      <li>ut simus in laudem gloriae eius qui ante speravimus in Christo</li>
      <li>in quo et vos cum audissetis verbum veritatis evangelium salutis vestrae in quo et credentes signati estis Spiritu promissionis Sancto</li>
      <li>qui est pignus hereditatis nostrae in redemptionem adquisitionis in laudem gloriae ipsius</li>
      <li>propterea et ego audiens fidem vestram quae est in Domino Iesu et dilectionem in omnes sanctos</li>
      <li>non cesso gratias agens pro vobis memoriam vestri faciens in orationibus meis</li>
      <li>ut Deus Domini nostri Iesu Christi Pater gloriae det vobis spiritum sapientiae et revelationis in agnitione eius</li>
      <li>inluminatos oculos cordis vestri ut sciatis quae sit spes vocationis eius quae divitiae gloriae hereditatis eius in sanctis</li>
      <li>et quae sit supereminens magnitudo virtutis eius in nos qui credidimus secundum operationem potentiae virtutis eius</li>
      <li>quam operatus est in Christo suscitans illum a mortuis et constituens ad dexteram suam in caelestibus</li>
      <li>supra omnem principatum et potestatem et virtutem et dominationem et omne nomen quod nominatur non solum in hoc saeculo sed et in futuro</li>
      <li>et omnia subiecit sub pedibus eius et ipsum dedit caput supra omnia ecclesiae</li>
      <li>quae est corpus ipsius plenitudo eius qui omnia in omnibus adimpletur</li>
    </ol>
  </li>
  <li>
    <ol>
      <li>et vos cum essetis mortui delictis et peccatis vestris</li>
      <li>in quibus aliquando ambulastis secundum saeculum mundi huius secundum principem potestatis aeris huius spiritus qui nunc operatur in filios diffidentiae</li>
      <li>in quibus et nos omnes aliquando conversati sumus in desideriis carnis nostrae facientes voluntates carnis et cogitationum et eramus natura filii irae sicut et ceteri</li>
      <li>Deus autem qui dives est in misericordia propter nimiam caritatem suam qua dilexit nos</li>
      <li>et cum essemus mortui peccatis convivificavit nos Christo gratia estis salvati</li>
      <li>et conresuscitavit et consedere fecit in caelestibus in Christo Iesu</li>
      <li>ut ostenderet in saeculis supervenientibus abundantes divitias gratiae suae in bonitate super nos in Christo Iesu</li>
      <li>gratia enim estis salvati per fidem et hoc non ex vobis Dei enim donum est</li>
      <li>non ex operibus ut ne quis glorietur</li>
      <li>ipsius enim sumus factura creati in Christo Iesu in operibus bonis quae praeparavit Deus ut in illis ambulemus</li>
      <li>propter quod memores estote quod aliquando vos gentes in carne qui dicimini praeputium ab ea quae dicitur circumcisio in carne manufacta</li>
      <li>quia eratis illo in tempore sine Christo alienati a conversatione Israhel et hospites testamentorum promissionis spem non habentes et sine Deo in mundo</li>
      <li>nunc autem in Christo Iesu vos qui aliquando eratis longe facti estis prope in sanguine Christi</li>
      <li>ipse est enim pax nostra qui fecit utraque unum et medium parietem maceriae solvens inimicitiam in carne sua</li>
      <li>legem mandatorum decretis evacuans ut duos condat in semet ipsum in unum novum hominem faciens pacem</li>
      <li>et reconciliet ambos in uno corpore Deo per crucem interficiens inimicitiam in semet ipso</li>
      <li>et veniens evangelizavit pacem vobis qui longe fuistis et pacem his qui prope</li>
      <li>quoniam per ipsum habemus accessum ambo in uno Spiritu ad Patrem</li>
      <li>ergo iam non estis hospites et advenae sed estis cives sanctorum et domestici Dei</li>
      <li>superaedificati super fundamentum apostolorum et prophetarum ipso summo angulari lapide Christo Iesu</li>
      <li>in quo omnis aedificatio constructa crescit in templum sanctum in Domino</li>
      <li>in quo et vos coaedificamini in habitaculum Dei in Spiritu</li>
    </ol>
  </li>
  <li>
    <ol>
      <li>huius rei gratia ego Paulus vinctus Christi Iesu pro vobis gentibus</li>
      <li>si tamen audistis dispensationem gratiae Dei quae data est mihi in vobis</li>
      <li>quoniam secundum revelationem notum mihi factum est sacramentum sicut supra scripsi in brevi</li>
      <li>prout potestis legentes intellegere prudentiam meam in mysterio Christi</li>
      <li>quod aliis generationibus non est agnitum filiis hominum sicuti nunc revelatum est sanctis apostolis eius et prophetis in Spiritu</li>
      <li>esse gentes coheredes et concorporales et conparticipes promissionis in Christo Iesu per evangelium</li>
      <li>cuius factus sum minister secundum donum gratiae Dei quae data est mihi secundum operationem virtutis eius</li>
      <li>mihi omnium sanctorum minimo data est gratia haec in gentibus evangelizare ininvestigabiles divitias Christi</li>
      <li>et inluminare omnes quae sit dispensatio sacramenti absconditi a saeculis in Deo qui omnia creavit</li>
      <li>ut innotescat principibus et potestatibus in caelestibus per ecclesiam multiformis sapientia Dei</li>
      <li>secundum praefinitionem saeculorum quam fecit in Christo Iesu Domino nostro</li>
      <li>in quo habemus fiduciam et accessum in confidentia per fidem eius</li>
      <li>propter quod peto ne deficiatis in tribulationibus meis pro vobis quae est gloria vestra</li>
      <li>huius rei gratia flecto genua mea ad Patrem Domini nostri Iesu Christi</li>
      <li>ex quo omnis paternitas in caelis et in terra nominatur</li>
      <li>ut det vobis secundum divitias gloriae suae virtute corroborari per Spiritum eius in interiore homine</li>
      <li>habitare Christum per fidem in cordibus vestris in caritate radicati et fundati</li>
      <li>ut possitis conprehendere cum omnibus sanctis quae sit latitudo et longitudo et sublimitas et profundum</li>
      <li>scire etiam supereminentem scientiae caritatem Christi ut impleamini in omnem plenitudinem Dei</li>
      <li>ei autem qui potens est omnia facere superabundanter quam petimus aut intellegimus secundum virtutem quae operatur in nobis</li>
      <li>ipsi gloria in ecclesia et in Christo Iesu in omnes generationes saeculi saeculorum amen</li>
    </ol>
  </li>
  <li>
    <ol>
      <li>obsecro itaque vos ego vinctus in Domino ut digne ambuletis vocatione qua vocati estis</li>
      <li>cum omni humilitate et mansuetudine cum patientia subportantes invicem in caritate</li>
      <li>solliciti servare unitatem spiritus in vinculo pacis</li>
      <li>unum corpus et unus spiritus sicut vocati estis in una spe vocationis vestrae</li>
      <li>unus Dominus una fides unum baptisma</li>
      <li>unus Deus et Pater omnium qui super omnes et per omnia et in omnibus nobis</li>
      <li>unicuique autem nostrum data est gratia secundum mensuram donationis Christi</li>
      <li>propter quod dicit ascendens in altum captivam duxit captivitatem dedit dona hominibus</li>
      <li>quod autem ascendit quid est nisi quia et descendit primum in inferiores partes terrae</li>
      <li>qui descendit ipse est et qui ascendit super omnes caelos ut impleret omnia</li>
      <li>et ipse dedit quosdam quidem apostolos quosdam autem prophetas alios vero evangelistas alios autem pastores et doctores</li>
      <li>ad consummationem sanctorum in opus ministerii in aedificationem corporis Christi</li>
      <li>donec occurramus omnes in unitatem fidei et agnitionis Filii Dei in virum perfectum in mensuram aetatis plenitudinis Christi</li>
      <li>ut iam non simus parvuli fluctuantes et circumferamur omni vento doctrinae in nequitia hominum in astutia ad circumventionem erroris</li>
      <li>veritatem autem facientes in caritate crescamus in illo per omnia qui est caput Christus</li>
      <li>ex quo totum corpus conpactum et conexum per omnem iuncturam subministrationis secundum operationem in mensuram uniuscuiusque membri augmentum corporis facit in aedificationem sui in caritate</li>
      <li>hoc igitur dico et testificor in Domino ut iam non ambuletis sicut gentes ambulant in vanitate sensus sui</li>
      <li>tenebris obscuratum habentes intellectum alienati a vita Dei per ignorantiam quae est in illis propter caecitatem cordis ipsorum</li>
      <li>qui desperantes semet ipsos tradiderunt inpudicitiae in operationem inmunditiae omnis in avaritia</li>
      <li>vos autem non ita didicistis Christum</li>
      <li>si tamen illum audistis et in ipso edocti estis sicut est veritas in Iesu</li>
      <li>deponere vos secundum pristinam conversationem veterem hominem qui corrumpitur secundum desideria erroris</li>
      <li>renovamini autem spiritu mentis vestrae</li>
      <li>et induite novum hominem qui secundum Deum creatus est in iustitia et sanctitate veritatis</li>
      <li>propter quod deponentes mendacium loquimini veritatem unusquisque cum proximo suo quoniam sumus invicem membra</li>
      <li>irascimini et nolite peccare sol non occidat super iracundiam vestram</li>
      <li>nolite locum dare diabolo</li>
      <li>qui furabatur iam non furetur magis autem laboret operando manibus quod bonum est ut habeat unde tribuat necessitatem patienti</li>
      <li>omnis sermo malus ex ore vestro non procedat sed si quis bonus ad aedificationem oportunitatis ut det gratiam audientibus</li>
      <li>et nolite contristare Spiritum Sanctum Dei in quo signati estis in die redemptionis</li>
      <li>omnis amaritudo et ira et indignatio et clamor et blasphemia tollatur a vobis cum omni malitia</li>
      <li>estote autem invicem benigni misericordes donantes invicem sicut et Deus in Christo donavit nobis</li>
    </ol>
  </li>
  <li>
    <ol>
      <li>estote ergo imitatores Dei sicut filii carissimi</li>
      <li>et ambulate in dilectione sicut et Christus dilexit nos et tradidit se ipsum pro nobis oblationem et hostiam Deo in odorem suavitatis</li>
      <li>fornicatio autem et omnis inmunditia aut avaritia nec nominetur in vobis sicut decet sanctos</li>
      <li>aut turpitudo aut stultiloquium aut scurrilitas quae ad rem non pertinent sed magis gratiarum actio</li>
      <li>hoc enim scitote intellegentes quod omnis fornicator aut inmundus aut avarus quod est idolorum servitus non habet hereditatem in regno Christi et Dei</li>
      <li>nemo vos seducat inanibus verbis propter haec enim venit ira Dei in filios diffidentiae</li>
      <li>nolite ergo effici participes eorum</li>
      <li>eratis enim aliquando tenebrae nunc autem lux in Domino ut filii lucis ambulate</li>
      <li>fructus enim lucis est in omni bonitate et iustitia et veritate</li>
      <li>probantes quid sit beneplacitum Deo</li>
      <li>et nolite communicare operibus infructuosis tenebrarum magis autem et redarguite</li>
      <li>quae enim in occulto fiunt ab ipsis turpe est et dicere</li>
      <li>omnia autem quae arguuntur a lumine manifestantur omne enim quod manifestatur lumen est</li>
      <li>propter quod dicit surge qui dormis et exsurge a mortuis et inluminabit tibi Christus</li>
      <li>videte itaque fratres quomodo caute ambuletis non quasi insipientes sed ut sapientes</li>
      <li>redimentes tempus quoniam dies mali sunt</li>
      <li>propterea nolite fieri inprudentes sed intellegentes quae sit voluntas Domini</li>
      <li>et nolite inebriari vino in quo est luxuria sed implemini Spiritu</li>
      <li>loquentes vobismet ipsis in psalmis et hymnis et canticis spiritalibus cantantes et psallentes in cordibus vestris Domino</li>
      <li>gratias agentes semper pro omnibus in nomine Domini nostri Iesu Christi Deo et Patri</li>
      <li>subiecti invicem in timore Christi</li>
      <li>mulieres viris suis subditae sint sicut Domino</li>
      <li>quoniam vir caput est mulieris sicut Christus caput est ecclesiae ipse salvator corporis</li>
      <li>sed ut ecclesia subiecta est Christo ita et mulieres viris suis in omnibus</li>
      <li>viri diligite uxores sicut et Christus dilexit ecclesiam et se ipsum tradidit pro ea</li>
      <li>ut illam sanctificaret mundans lavacro aquae in verbo</li>
      <li>ut exhiberet ipse sibi gloriosam ecclesiam non habentem maculam aut rugam aut aliquid eiusmodi sed ut sit sancta et inmaculata</li>
      <li>ita et viri debent diligere uxores suas ut corpora sua qui suam uxorem diligit se ipsum diligit</li>
      <li>nemo enim umquam carnem suam odio habuit sed nutrit et fovet eam sicut et Christus ecclesiam</li>
      <li>quia membra sumus corporis eius de carne eius et de ossibus eius</li>
      <li>propter hoc relinquet homo patrem et matrem suam et adherebit uxori suae et erunt duo in carne una</li>
      <li>sacramentum hoc magnum est ego autem dico in Christo et in ecclesia</li>
      <li>verumtamen et vos singuli unusquisque suam uxorem sicut se ipsum diligat uxor autem ut timeat virum</li>
    </ol>
  </li>
  <li>
    <ol>
      <li>filii oboedite parentibus vestris in Domino hoc enim est iustum</li>
      <li>honora patrem tuum et matrem quod est mandatum primum in promissione</li>
      <li>ut bene sit tibi et sis longevus super terram</li>
      <li>et patres nolite ad iracundiam provocare filios vestros sed educate illos in disciplina et correptione Domini</li>
      <li>servi oboedite dominis carnalibus cum timore et tremore in simplicitate cordis vestri sicut Christo</li>
      <li>non ad oculum servientes quasi hominibus placentes sed ut servi Christi facientes voluntatem Dei ex animo</li>
      <li>cum bona voluntate servientes sicut Domino et non hominibus</li>
      <li>scientes quoniam unusquisque quodcumque fecerit bonum hoc percipiet a Domino sive servus sive liber</li>
      <li>et domini eadem facite illis remittentes minas scientes quia et illorum et vester Dominus est in caelis et personarum acceptio non est apud eum</li>
      <li>de cetero fratres confortamini in Domino et in potentia virtutis eius</li>
      <li>induite vos arma Dei ut possitis stare adversus insidias diaboli</li>
      <li>quia non est nobis conluctatio adversus carnem et sanguinem sed adversus principes et potestates adversus mundi rectores tenebrarum harum contra spiritalia nequitiae in caelestibus</li>
      <li>propterea accipite armaturam Dei ut possitis resistere in die malo et omnibus perfectis stare</li>
      <li>state ergo succincti lumbos vestros in veritate et induti loricam iustitiae</li>
      <li>et calciati pedes in praeparatione evangelii pacis</li>
      <li>in omnibus sumentes scutum fidei in quo possitis omnia tela nequissimi ignea extinguere</li>
      <li>et galeam salutis adsumite et gladium Spiritus quod est verbum Dei</li>
      <li>per omnem orationem et obsecrationem orantes omni tempore in Spiritu et in ipso vigilantes in omni instantia et obsecratione pro omnibus sanctis</li>
      <li>et pro me ut detur mihi sermo in apertione oris mei cum fiducia notum facere mysterium evangelii</li>
      <li>pro quo legatione fungor in catena ita ut in ipso audeam prout oportet me loqui</li>
      <li>ut autem et vos sciatis quae circa me sunt quid agam omnia nota vobis faciet Tychicus carissimus frater et fidelis minister in Domino</li>
      <li>quem misi ad vos in hoc ipsum ut cognoscatis quae circa nos sunt et consoletur corda vestra</li>
      <li>pax fratribus et caritas cum fide a Deo Patre et Domino Iesu Christo</li>
      <li>gratia cum omnibus qui diligunt Dominum nostrum Iesum Christum in incorruptione</li>
    </ol>
  </li>
</ol>