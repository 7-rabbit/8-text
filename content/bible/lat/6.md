<ol>
  <li>
    <ol>
      <li>et factum est ut post mortem Mosi servi Domini loqueretur Dominus ad Iosue filium Nun ministrum Mosi et diceret ei</li>
      <li>Moses servus meus mortuus est surge et transi Iordanem istum tu et omnis populus tecum in terram quam ego dabo filiis Israhel</li>
      <li>omnem locum quem calcaverit vestigium pedis vestri vobis tradam sicut locutus sum Mosi</li>
      <li>a deserto et Libano usque ad fluvium magnum Eufraten omnis terra Hettheorum usque ad mare Magnum contra solis occasum erit terminus vester</li>
      <li>nullus vobis poterit resistere cunctis diebus vitae tuae sicut fui cum Mose ero et tecum non dimittam nec derelinquam te</li>
      <li>confortare et esto robustus tu enim sorte divides populo huic terram pro qua iuravi patribus suis ut traderem eam illis</li>
      <li>confortare igitur et esto robustus valde ut custodias et facias omnem legem quam praecepit tibi Moses servus meus ne declines ab ea ad dextram vel ad sinistram ut intellegas cuncta quae agis</li>
      <li>non recedat volumen legis huius de ore tuo sed meditaberis in eo diebus ac noctibus ut custodias et facias omnia quae scripta sunt in eo tunc diriges viam tuam et intelleges eam</li>
      <li>ecce praecipio tibi confortare et esto robustus noli metuere et noli timere quoniam tecum est Dominus Deus tuus in omnibus ad quaecumque perrexeris</li>
      <li>praecepitque Iosue principibus populi dicens transite per medium castrorum et imperate populo ac dicite</li>
      <li>praeparate vobis cibaria quoniam post diem tertium transibitis Iordanem et intrabitis ad possidendam terram quam Dominus Deus vester daturus est vobis</li>
      <li>Rubenitis quoque et Gadditis et dimidiae tribui Manasse ait</li>
      <li>mementote sermonis quem praecepit vobis Moses famulus Domini dicens Dominus Deus vester dedit vobis requiem et omnem terram</li>
      <li>uxores vestrae et filii ac iumenta manebunt in terra quam tradidit vobis Moses trans Iordanem vos autem transite armati ante fratres vestros omnes fortes manu et pugnate pro eis</li>
      <li>donec det requiem Dominus fratribus vestris sicut et vobis dedit et possideant ipsi quoque terram quam Dominus Deus vester daturus est eis et sic revertemini in terram possessionis vestrae et habitabitis in ea quam vobis dedit Moses famulus Domini trans Iordanem contra solis ortum</li>
      <li>responderuntque ad Iosue atque dixerunt omnia quae praecepisti nobis faciemus et quocumque miseris ibimus</li>
      <li>sicut oboedivimus in cunctis Mosi ita oboediemus et tibi tantum sit Dominus Deus tecum sicut fuit cum Mose</li>
      <li>qui contradixerit ori tuo et non oboedierit cunctis sermonibus quos praeceperis ei moriatur tu tantum confortare et viriliter age</li>
    </ol>
  </li>
  <li>
    <ol>
      <li>misit ergo Iosue filius Nun de Setthim duos viros exploratores abscondito et dixit eis ite et considerate terram urbemque Hiericho qui pergentes ingressi sunt domum mulieris meretricis nomine Raab et quieverunt apud eam</li>
      <li>nuntiatumque est regi Hiericho et dictum ecce viri ingressi sunt huc per noctem de filiis Israhel ut explorarent terram</li>
      <li>misitque rex Hiericho ad Raab dicens educ viros qui venerunt ad te et ingressi sunt domum tuam exploratores quippe sunt et omnem terram considerare venerunt</li>
      <li>tollensque mulier viros abscondit et ait fateor venerunt ad me sed nesciebam unde essent</li>
      <li>cumque porta clauderetur in tenebris et illi pariter exierunt nescio quo abierunt persequimini cito et conprehendetis eos</li>
      <li>ipsa autem fecit ascendere viros in solarium domus suae operuitque eos lini stipula quae ibi erat</li>
      <li>hii autem qui missi fuerant secuti sunt eos per viam quae ducit ad vadum Iordanis illisque egressis statim porta clausa est</li>
      <li>necdum obdormierant qui latebant et ecce mulier ascendit ad eos et ait</li>
      <li>novi quod tradiderit Dominus vobis terram etenim inruit in nos terror vester et elanguerunt omnes habitatores terrae</li>
      <li>audivimus quod siccaverit Dominus aquas maris Rubri ad vestrum introitum quando egressi estis ex Aegypto et quae feceritis duobus Amorreorum regibus qui erant trans Iordanem Seon et Og quos interfecistis</li>
      <li>et haec audientes pertimuimus et elanguit cor nostrum nec remansit in nobis spiritus ad introitum vestrum Dominus enim Deus vester ipse est Deus in caelo sursum et in terra deorsum</li>
      <li>nunc ergo iurate mihi per Dominum ut quomodo ego feci vobiscum misericordiam ita et vos faciatis cum domo patris mei detisque mihi signum verum</li>
      <li>et salvetis patrem meum et matrem fratres ac sorores meas et omnia quae eorum sunt et eruatis animas nostras de morte</li>
      <li>qui responderunt ei anima nostra sit pro vobis in mortem si tamen non prodideris nos cumque tradiderit nobis Dominus terram faciemus in te misericordiam et veritatem</li>
      <li>dimisit ergo eos per funem de fenestra domus enim eius herebat muro</li>
      <li>dixitque ad eos ad montana conscendite ne forte occurrant vobis revertentes ibique latete diebus tribus donec redeant et sic ibitis per viam vestram</li>
      <li>qui dixerunt ad eam innoxii erimus a iuramento hoc quo adiurasti nos</li>
      <li>si ingredientibus nobis terram signum fuerit funiculus iste coccineus et ligaveris eum in fenestra per quam nos dimisisti et patrem tuum ac matrem fratresque et omnem cognationem tuam congregaveris in domum tuam</li>
      <li>qui ostium domus tuae egressus fuerit sanguis ipsius erit in caput eius et nos erimus alieni cunctorum autem sanguis qui tecum fuerint in domo redundabit in caput nostrum si eos aliquis tetigerit</li>
      <li>quod si nos prodere volueris et sermonem istum proferre in medium erimus mundi ab hoc iuramento quo adiurasti nos</li>
      <li>et illa respondit sicut locuti estis ita fiat dimittensque eos ut pergerent adpendit funiculum coccineum in fenestra</li>
      <li>illi vero ambulantes pervenerunt ad montana et manserunt ibi tres dies donec reverterentur qui fuerant persecuti quaerentes enim per omnem viam non reppererunt eos</li>
      <li>quibus urbem ingressis reversi sunt et descenderunt exploratores de monte et Iordane transmisso venerunt ad Iosue filium Nun narraveruntque ei omnia quae acciderant sibi</li>
      <li>atque dixerunt tradidit Dominus in manus nostras omnem terram hanc et timore prostrati sunt cuncti habitatores eius</li>
    </ol>
  </li>
  <li>
    <ol>
      <li>igitur Iosue de nocte consurgens movit castra egredientesque de Setthim venerunt ad Iordanem ipse et omnes filii Israhel et morati sunt ibi per tres dies</li>
      <li>quibus evolutis transierunt praecones per castrorum medium</li>
      <li>et clamare coeperunt quando videritis arcam foederis Domini Dei vestri et sacerdotes stirpis leviticae portantes eam vos quoque consurgite et sequimini praecedentes</li>
      <li>sitque inter vos et arcam spatium cubitorum duum milium ut procul videre possitis et nosse per quam viam ingrediamini quia prius non ambulastis per eam et cavete ne adpropinquetis ad arcam</li>
      <li>dixitque Iosue ad populum sanctificamini cras enim faciet Dominus inter vos mirabilia</li>
      <li>et ait ad sacerdotes tollite arcam foederis et praecedite populum qui iussa conplentes tulerunt et ambulaverunt ante eos</li>
      <li>dixitque Dominus ad Iosue hodie incipiam exaltare te coram omni Israhel ut sciant quod sicut cum Mosi fui ita et tecum sim</li>
      <li>tu autem praecipe sacerdotibus qui portant arcam foederis et dic eis cum ingressi fueritis partem aquae Iordanis state in ea</li>
      <li>dixitque Iosue ad filios Israhel accedite huc et audite verba Domini Dei vestri</li>
      <li>et rursum in hoc inquit scietis quod Dominus Deus vivens in medio vestri est et disperdat in conspectu vestro Chananeum Hettheum Eveum et Ferezeum Gergeseum quoque et Amorreum et Iebuseum</li>
      <li>ecce arca foederis Domini omnis terrae antecedet vos per Iordanem</li>
      <li>parate duodecim viros de tribubus Israhel singulos per singulas tribus</li>
      <li>et cum posuerint vestigia pedum suorum sacerdotes qui portant arcam Domini Dei universae terrae in aquis Iordanis aquae quae inferiores sunt decurrent atque deficient quae autem desuper veniunt in una mole consistent</li>
      <li>igitur egressus est populus de tabernaculis suis ut transirent Iordanem et sacerdotes qui portabant arcam foederis pergebant ante eum</li>
      <li>ingressisque eis Iordanem et pedibus eorum tinctis in parte aquae cum Iordanis autem ripas alvei sui tempore messis impleret</li>
      <li>steterunt aquae descendentes in uno loco et instar montis intumescentes apparebant procul ab urbe quae vocatur Adom usque ad locum Sarthan quae autem inferiores erant in mare Solitudinis quod nunc vocatur Mortuum descenderunt usquequo omnino deficerent</li>
      <li>populus autem incedebat contra Iordanem et sacerdotes qui portabant arcam foederis Domini stabant super siccam humum in medio Iordanis accincti omnisque populus per arentem alveum transiebat</li>
    </ol>
  </li>
  <li>
    <ol>
      <li>quibus transgressis dixit Dominus ad Iosue</li>
      <li>elige duodecim viros singulos per singulas tribus</li>
      <li>et praecipe eis ut tollant de medio Iordanis alveo ubi steterunt sacerdotum pedes duodecim durissimos lapides quos ponetis in loco castrorum ubi fixeritis hac nocte tentoria</li>
      <li>vocavitque Iosue duodecim viros quos elegerat de filiis Israhel singulos de tribubus singulis</li>
      <li>et ait ad eos ite ante arcam Domini Dei vestri ad Iordanis medium et portate singuli singulos lapides in umeris vestris iuxta numerum filiorum Israhel</li>
      <li>ut sit signum inter vos et quando interrogaverint vos filii vestri cras dicentes quid sibi volunt isti lapides</li>
      <li>respondebitis eis defecerunt aquae Iordanis ante arcam foederis Domini cum transiret eum idcirco positi sunt lapides isti in monumentum filiorum Israhel usque in aeternum</li>
      <li>fecerunt ergo filii Israhel sicut eis praecepit Iosue portantes de medio Iordanis alveo duodecim lapides ut ei Dominus imperarat iuxta numerum filiorum Israhel usque ad locum in quo castrametati sunt ibique posuerunt eos</li>
      <li>alios quoque duodecim lapides posuit Iosue in medio Iordanis alveo ubi steterunt sacerdotes qui portabant arcam foederis et sunt ibi usque in praesentem diem</li>
      <li>sacerdotes autem qui portabant arcam stabant in Iordanis medio donec omnia conplerentur quae Iosue ut loqueretur ad populum praeceperat Dominus et dixerat ei Moses festinavitque populus et transiit</li>
      <li>cumque transissent omnes transivit et arca Domini sacerdotesque pergebant ante populum</li>
      <li>filii quoque Ruben et Gad et dimidiae tribus Manasse armati praecedebant filios Israhel sicut eis praeceperat Moses</li>
      <li>et quadraginta pugnatorum milia per turmas et cuneos incedebant per plana atque campestria urbis Hiericho</li>
      <li>in illo die magnificavit Dominus Iosue coram omni Israhel ut timerent eum sicut timuerant Mosen dum adviveret</li>
      <li>dixitque ad eum</li>
      <li>praecipe sacerdotibus qui portant arcam foederis ut ascendant de Iordane</li>
      <li>qui praecepit eis dicens ascendite de Iordane</li>
      <li>cumque ascendissent portantes arcam foederis Domini et siccam humum calcare coepissent reversae sunt aquae in alveum suum et fluebant sicut ante consueverant</li>
      <li>populus autem ascendit de Iordane decimo mensis primi die et castrametati sunt in Galgalis contra orientalem plagam urbis Hiericho</li>
      <li>duodecim quoque lapides quos de Iordanis alveo sumpserant posuit Iosue in Galgalis</li>
      <li>et dixit ad filios Israhel quando interrogaverint filii vestri cras patres suos et dixerint eis quid sibi volunt isti lapides</li>
      <li>docebitis eos atque dicetis per arentem alveum transivit Israhel Iordanem istum</li>
      <li>siccante Domino Deo vestro aquas eius in conspectu vestro donec transiretis</li>
      <li>sicut fecerat prius in mari Rubro quod siccavit donec transiremus</li>
      <li>ut discant omnes terrarum populi fortissimam Domini manum et ut vos timeatis Dominum Deum vestrum omni tempore</li>
    </ol>
  </li>
  <li>
    <ol>
      <li>postquam ergo audierunt omnes reges Amorreorum qui habitabant trans Iordanem ad occidentalem plagam et cuncti reges Chanaan qui propinqua possidebant Magno mari loca quod siccasset Dominus fluenta Iordanis coram filiis Israhel donec transirent dissolutum est cor eorum et non remansit in eis spiritus timentium introitum filiorum Israhel</li>
      <li>eo tempore ait Dominus ad Iosue fac tibi cultros lapideos et circumcide secundo filios Israhel</li>
      <li>fecit quod iusserat Dominus et circumcidit filios Israhel in colle Praeputiorum</li>
      <li>haec autem causa est secundae circumcisionis omnis populus qui egressus est ex Aegypto generis masculini universi bellatores viri mortui sunt in deserto per longissimos viae circuitus</li>
      <li>qui omnes circumcisi erant populus autem qui natus est in deserto</li>
      <li>per quadraginta annos itineris latissimae solitudinis incircumcisus fuit donec consumerentur qui non audierant vocem Domini et quibus ante iuraverat ut ostenderet eis terram lacte et melle manantem</li>
      <li>horum filii in locum successerunt patrum et circumcisi sunt ab Iosue quia sicut nati fuerant in praeputio erant nec eos in via aliquis circumciderat</li>
      <li>postquam autem omnes circumcisi sunt manserunt in eodem castrorum loco donec sanarentur</li>
      <li>dixitque Dominus ad Iosue hodie abstuli obprobrium Aegypti a vobis vocatumque est nomen loci illius Galgala usque in praesentem diem</li>
      <li>manseruntque filii Israhel in Galgalis et fecerunt phase quartadecima die mensis ad vesperum in campestribus Hiericho</li>
      <li>et comederunt de frugibus terrae die altero azymos panes et pulentam eiusdem anni</li>
      <li>defecitque manna postquam comederunt de frugibus terrae nec usi sunt ultra illo cibo filii Israhel sed comederunt de frugibus praesentis anni terrae Chanaan</li>
      <li>cum autem esset Iosue in agro urbis Hiericho levavit oculos et vidit virum stantem contra se et evaginatum tenentem gladium perrexitque ad eum et ait noster es an adversariorum</li>
      <li>qui respondit nequaquam sed sum princeps exercitus Domini et nunc venio</li>
      <li>cecidit Iosue pronus in terram et adorans ait quid dominus meus loquitur ad servum suum</li>
      <li>solve inquit calciamentum de pedibus tuis locus enim in quo stas sanctus est fecitque Iosue ut sibi fuerat imperatum</li>
    </ol>
  </li>
  <li>
    <ol>
      <li>Hiericho autem clausa erat atque munita timore filiorum Israhel et nullus egredi audebat aut ingredi</li>
      <li>dixitque Dominus ad Iosue ecce dedi in manus tuas Hiericho et regem eius omnesque fortes viros</li>
      <li>circuite urbem cuncti bellatores semel per diem sic facietis sex diebus</li>
      <li>septimo autem die sacerdotes tollant septem bucinas quarum usus est in iobeleo et praecedant arcam foederis septiesque circuibitis civitatem et sacerdotes clangent bucinis</li>
      <li>cumque insonuerit vox tubae longior atque concisior et in auribus vestris increpuerit conclamabit omnis populus vociferatione maxima et muri funditus corruent civitatis ingredienturque singuli per locum contra quem steterint</li>
      <li>vocavit ergo Iosue filius Nun sacerdotes et dixit ad eos tollite arcam foederis et septem alii sacerdotes tollant septem iobeleorum bucinas et incedant ante arcam Domini</li>
      <li>ad populum quoque ait vadite et circuite civitatem armati praecedentes arcam Domini</li>
      <li>cumque Iosue verba finisset et septem sacerdotes septem bucinis clangerent ante arcam foederis Domini</li>
      <li>omnisque praecederet armatus exercitus reliquum vulgus arcam sequebatur ac bucinis omnia concrepabant</li>
      <li>praeceperat autem Iosue populo dicens non clamabitis nec audietur vox vestra neque ullus sermo ex ore vestro egredietur donec veniat dies in quo dicam vobis clamate et vociferamini</li>
      <li>circuivit ergo arca Domini civitatem semel per diem et reversa in castra mansit ibi</li>
      <li>igitur Iosue de nocte consurgente tulerunt sacerdotes arcam Domini</li>
      <li>et septem ex eis septem bucinas quarum in iobeleis usus est praecedebantque arcam Domini ambulantes atque clangentes et armatus populus ibat ante eos vulgus autem reliquum sequebatur arcam et bucinis personabat</li>
      <li>circumieruntque civitatem secundo die semel et reversi sunt in castra sic fecerunt sex diebus</li>
      <li>die autem septimo diluculo consurgentes circumierunt urbem sicut dispositum erat septies</li>
      <li>cumque septimo circuitu clangerent bucinis sacerdotes dixit Iosue ad omnem Israhel vociferamini tradidit enim vobis Dominus civitatem</li>
      <li>sitque civitas haec anathema et omnia quae in ea sunt Domino sola Raab meretrix vivat cum universis qui cum ea in domo sunt abscondit enim nuntios quos direximus</li>
      <li>vos autem cavete ne de his quae praecepta sunt quippiam contingatis et sitis praevaricationis rei et omnia castra Israhel sub peccato sint atque turbentur</li>
      <li>quicquid autem auri et argenti fuerit et vasorum aeneorum ac ferri Domino consecretur repositum in thesauris eius</li>
      <li>igitur omni vociferante populo et clangentibus tubis postquam in aures multitudinis vox sonitusque increpuit muri ilico corruerunt et ascendit unusquisque per locum qui contra se erat ceperuntque civitatem</li>
      <li>et interfecerunt omnia quae erant in ea a viro usque ad mulierem ab infante usque ad senem boves quoque et oves et asinos in ore gladii percusserunt</li>
      <li>duobus autem viris qui exploratores missi fuerant dixit Iosue ingredimini domum mulieris meretricis et producite eam omniaque quae illius sunt sicut illi iuramento firmastis</li>
      <li>ingressique iuvenes eduxerunt Raab et parentes eius fratres quoque et cunctam supellectilem ac cognationem illius et extra castra Israhel manere fecerunt</li>
      <li>urbem autem et omnia quae in ea sunt succenderunt absque argento et auro et vasis aeneis ac ferro quae in aerarium Domini consecrarunt</li>
      <li>Raab vero meretricem et domum patris eius atque omnia quae habebat fecit Iosue vivere et habitaverunt in medio Israhel usque in praesentem diem eo quod absconderit nuntios quos miserat ut explorarent Hiericho in tempore illo inprecatus est Iosue dicens</li>
      <li>maledictus vir coram Domino qui suscitaverit et aedificaverit civitatem Hiericho in primogenito suo fundamenta illius iaciat et in novissimo liberorum ponat portas eius</li>
      <li>fuit ergo Dominus cum Iosue et nomen eius in omni terra vulgatum est</li>
    </ol>
  </li>
  <li>
    <ol>
      <li>filii autem Israhel praevaricati sunt mandatum et usurpaverunt de anathemate nam Achan filius Charmi filii Zabdi filii Zare de tribu Iuda tulit aliquid de anathemate iratusque est Dominus contra filios Israhel</li>
      <li>cumque mitteret Iosue de Hiericho viros contra Ahi quae est iuxta Bethaven ad orientalem plagam oppidi Bethel dixit eis ascendite et explorate terram qui praecepta conplentes exploraverunt Ahi</li>
      <li>et reversi dixerunt ei non ascendat omnis populus sed duo vel tria milia virorum pergant et deleant civitatem quare omnis populus frustra vexatur contra hostes paucissimos</li>
      <li>ascenderunt ergo tria milia pugnatores qui statim terga vertentes</li>
      <li>percussi sunt a viris urbis Ahi et corruerunt ex eis triginta et sex homines persecutique sunt eos adversarii de porta usque Sabarim et ceciderunt per prona fugientes pertimuitque cor populi et instar aquae liquefactum est</li>
      <li>Iosue vero scidit vestimenta sua et cecidit pronus in terram coram arca Domini usque ad vesperum tam ipse quam omnes senes Israhel miseruntque pulverem super capita sua</li>
      <li>et dixit Iosue heu Domine Deus quid voluisti transducere populum istum Iordanem fluvium ut traderes nos in manus Amorrei et perderes utinam ut coepimus mansissemus trans Iordanem</li>
      <li>mi Domine Deus quid dicam videns Israhelem hostibus suis terga vertentem</li>
      <li>audient Chananei et omnes habitatores terrae ac pariter conglobati circumdabunt nos atque delebunt nomen nostrum de terra et quid facies magno nomini tuo</li>
      <li>dixitque Dominus ad Iosue surge cur iaces pronus in terra</li>
      <li>peccavit Israhel et praevaricatus est pactum meum tuleruntque de anathemate et furati sunt atque mentiti et absconderunt inter vasa sua</li>
      <li>nec poterit Israhel stare ante hostes suos eosque fugiet quia pollutus est anathemate non ero ultra vobiscum donec conteratis eum qui huius sceleris reus est</li>
      <li>surge sanctifica populum et dic eis sanctificamini in crastinum haec enim dicit Dominus Deus Israhel anathema in medio tui est Israhel non poteris stare coram hostibus tuis donec deleatur ex te qui hoc contaminatus est scelere</li>
      <li>accedetisque mane singuli per tribus vestras et quamcumque tribum sors invenerit accedet per cognationes suas et cognatio per domos domusque per viros</li>
      <li>et quicumque ille in hoc facinore fuerit deprehensus conburetur igni cum omni substantia sua quoniam praevaricatus est pactum Domini et fecit nefas in Israhel</li>
      <li>surgens itaque Iosue mane adplicavit Israhel per tribus suas et inventa est tribus Iuda</li>
      <li>quae cum iuxta familias suas esset oblata inventa est familia Zarai illam quoque per viros offerens repperit Zabdi</li>
      <li>cuius domum in singulos dividens viros invenit Achan filium Charmi filii Zabdi filii Zare de tribu Iuda</li>
      <li>et ait ad Achan fili mi da gloriam Domino Deo Israhel et confitere atque indica mihi quid feceris ne abscondas</li>
      <li>responditque Achan Iosue et dixit ei vere ego peccavi Domino Deo Israhel et sic et sic feci</li>
      <li>vidi enim inter spolia pallium coccineum valde bonum et ducentos siclos argenti regulamque auream quinquaginta siclorum et concupiscens abstuli et abscondi in terra contra medium tabernaculi mei argentumque fossa humo operui</li>
      <li>misit ergo Iosue ministros qui currentes ad tabernaculum illius reppererunt cuncta abscondita in eodem loco et argentum simul</li>
      <li>auferentesque de tentorio tulerunt ea ad Iosue et ad omnes filios Israhel proieceruntque ante Dominum</li>
      <li>tollens itaque Iosue Achan filium Zare argentumque et pallium et auream regulam filiosque eius et filias boves et asinos et oves ipsumque tabernaculum et cunctam supellectilem et omnis Israhel cum eo duxerunt eos ad vallem Achor</li>
      <li>ubi dixit Iosue quia turbasti nos exturbet te Dominus in die hac lapidavitque eum omnis Israhel et cuncta quae illius erant igne consumpta sunt</li>
      <li>congregaverunt quoque super eum acervum magnum lapidum qui permanet usque in praesentem diem et aversus est furor Domini ab eis vocatumque est nomen loci illius vallis Achor usque hodie</li>
    </ol>
  </li>
  <li>
    <ol>
      <li>dixit autem Dominus ad Iosue ne timeas neque formides tolle tecum omnem multitudinem pugnatorum et consurgens ascende in oppidum Ahi ecce tradidi in manu tua regem eius et populum urbemque et terram</li>
      <li>faciesque urbi Ahi et regi eius sicut fecisti Hiericho et regi illius praedam vero et omnia animantia diripietis vobis pone insidias urbi post eam</li>
      <li>surrexitque Iosue et omnis exercitus bellatorum cum eo ut ascenderent in Ahi et electa triginta milia virorum fortium misit nocte</li>
      <li>praecepitque eis dicens ponite insidias post civitatem nec longius recedatis et eritis omnes parati</li>
      <li>ego autem et reliqua multitudo quae mecum est accedemus ex adverso contra urbem cumque exierint contra nos sicut ante fecimus fugiemus et terga vertemus</li>
      <li>donec persequentes ab urbe longius protrahantur putabunt enim fugere nos sicut prius</li>
      <li>nobis ergo fugientibus et illis sequentibus consurgetis de insidiis et vastabitis civitatem tradetque eam Dominus Deus vester in manus vestras</li>
      <li>cumque ceperitis succendite eam sic omnia facietis ut iussi</li>
      <li>dimisitque eos et perrexerunt ad insidiarum locum sederuntque inter Bethel et Ahi ad occidentalem plagam urbis Ahi Iosue autem nocte illa in medio mansit populi</li>
      <li>surgensque diluculo recensuit socios et ascendit cum senioribus in fronte exercitus vallatus auxilio pugnatorum</li>
      <li>cumque venissent et ascendissent ex adverso civitatis steterunt ad septentrionalem urbis plagam inter quam et eos vallis media erat</li>
      <li>quinque milia autem viros elegerat et posuerat in insidiis inter Bethaven et Ahi ex occidentali parte eiusdem civitatis</li>
      <li>omnis vero reliquus exercitus ad aquilonem aciem dirigebat ita ut novissimi multitudinis occidentalem plagam urbis adtingerent abiit ergo Iosue nocte illa et stetit in vallis medio</li>
      <li>quod cum vidisset rex Ahi festinavit mane et egressus est cum omni exercitu civitatis direxitque aciem contra desertum ignorans quod post tergum laterent insidiae</li>
      <li>Iosue vero et omnis Israhel cesserunt loco simulantes metum et fugientes per viam solitudinis</li>
      <li>at illi vociferantes pariter et se mutuo cohortantes persecuti sunt eos cumque recessissent a civitate</li>
      <li>et ne unus quidem in urbe Ahi et Bethel remansisset qui non persequeretur Israhel sicut eruperant aperta oppida relinquentes</li>
      <li>dixit Dominus ad Iosue leva clypeum qui in manu tua est contra urbem Ahi quoniam tibi tradam eam</li>
      <li>cumque elevasset clypeum ex adverso civitatis insidiae quae latebant surrexerunt confestim et pergentes ad civitatem ceperunt et succenderunt eam</li>
      <li>viri autem civitatis qui persequebantur Iosue respicientes et videntes fumum urbis ad caelum usque conscendere non potuerunt ultra huc illucque diffugere praesertim cum hii qui simulaverant fugam et tendebant ad solitudinem contra persequentes fortissime restitissent</li>
      <li>vidensque Iosue et omnis Israhel quod capta esset civitas et fumus urbis ascenderet reversus percussit viros Ahi</li>
      <li>siquidem et illi qui ceperant et succenderant civitatem egressi ex urbe contra suos medios hostium ferire coeperunt cum ergo ex utraque parte adversarii caederentur ita ut nullus de tanta multitudine salvaretur</li>
      <li>regem quoque urbis Ahi adprehendere viventem et obtulerunt Iosue</li>
      <li>igitur omnibus interfectis qui Israhelem ad deserta tendentem fuerant persecuti et in eodem loco gladio corruentibus reversi filii Israhel percusserunt civitatem</li>
      <li>erant autem qui in eo die conciderant a viro usque ad mulierem duodecim milia hominum omnes urbis Ahi</li>
      <li>Iosue vero non contraxit manum quam in sublime porrexerat tenens clypeum donec interficerentur omnes habitatores Ahi</li>
      <li>iumenta autem et praedam civitatis diviserunt sibi filii Israhel sicut praeceperat Dominus Iosue</li>
      <li>qui succendit urbem et fecit eam tumulum sempiternum</li>
      <li>regem quoque eius suspendit in patibulo usque ad vesperum et solis occasum praecepitque et deposuerunt cadaver eius de cruce proieceruntque in ipso introitu civitatis congesto super eum magno acervo lapidum qui permanet usque in praesentem diem</li>
      <li>tunc aedificavit Iosue altare Domino Deo Israhel in monte Hebal</li>
      <li>sicut praeceperat Moses famulus Domini filiis Israhel et scriptum est in volumine legis Mosi altare de lapidibus inpolitis quos ferrum non tetigit et obtulit super eo holocausta Domino immolavitque pacificas victimas</li>
      <li>et scripsit super lapides deuteronomium legis Mosi quod ille digesserat coram filiis Israhel</li>
      <li>omnis autem populus et maiores natu ducesque ac iudices stabant ex utraque parte arcae in conspectu sacerdotum qui portabant arcam foederis Domini ut advena ita et indigena media eorum pars iuxta montem Garizim et media iuxta montem Hebal sicut praeceperat Moses famulus Domini et primum quidem benedixit populo Israhel</li>
      <li>post haec legit omnia verba benedictionis et maledictionis et cuncta quae scripta erant in legis volumine</li>
      <li>nihil ex his quae Moses iusserat reliquit intactum sed universa replicavit coram omni multitudine Israhel mulieribus ac parvulis et advenis qui inter eos morabantur</li>
    </ol>
  </li>
  <li>
    <ol>
      <li>quibus auditis cuncti reges trans Iordanem qui versabantur in montanis et in campestribus in maritimis ac litore maris Magni hii quoque qui habitabant iuxta Libanum Hettheus et Amorreus et Chananeus Ferezeus et Eveus et Iebuseus</li>
      <li>congregati sunt pariter ut pugnarent contra Iosue et Israhel uno animo eademque sententia</li>
      <li>at hii qui habitabant in Gabaon audientes cuncta quae fecerat Iosue Hiericho et Ahi</li>
      <li>et callide cogitantes tulerunt sibi cibaria saccos veteres asinis inponentes et utres vinarios scissos atque consutos</li>
      <li>calciamentaque perantiqua quae ad indicium vetustatis pittaciis consuta erant induti veteribus vestimentis panes quoque quos portabant ob viaticum duri erant et in frusta comminuti</li>
      <li>perrexeruntque ad Iosue qui tunc morabatur in castris Galgalae et dixerunt ei atque omni simul Israheli de terra longinqua venimus pacem vobiscum facere cupientes responderuntque viri Israhel ad eos atque dixerunt</li>
      <li>ne forsitan in terra quae nobis sorte debetur habitetis et non possimus foedus inire vobiscum</li>
      <li>at illi ad Iosue servi inquiunt tui sumus quibus Iosue quinam ait estis et unde venistis</li>
      <li>responderunt de terra longinqua valde venerunt servi tui in nomine Domini Dei tui audivimus enim famam potentiae eius cuncta quae fecit in Aegypto</li>
      <li>et duobus Amorreorum regibus trans Iordanem Seon regi Esebon et Og regi Basan qui erat in Astharoth</li>
      <li>dixeruntque nobis seniores et omnes habitatores terrae nostrae tollite in manibus cibaria ob longissimam viam et occurrite eis ac dicite servi vestri sumus foedus inite nobiscum</li>
      <li>en panes quando egressi sumus de domibus nostris ut veniremus ad vos calidos sumpsimus nunc sicci facti sunt et vetustate nimia comminuti</li>
      <li>utres vini novos implevimus nunc rupti sunt et soluti vestes et calciamenta quibus induimur et quae habemus in pedibus ob longitudinem largioris viae trita sunt et paene consumpta</li>
      <li>susceperunt igitur de cibariis eorum et os Domini non interrogaverunt</li>
      <li>fecitque Iosue cum eis pacem et inito foedere pollicitus est quod non occiderentur principes quoque multitudinis iuraverunt eis</li>
      <li>post dies autem tres initi foederis audierunt quod in vicino habitarent et inter eos futuri essent</li>
      <li>moveruntque castra filii Israhel et venerunt in civitates eorum die tertio quarum haec vocabula sunt Gabaon et Caphira et Beroth et Cariathiarim</li>
      <li>et non percusserunt eos eo quod iurassent eis principes multitudinis in nomine Domini Dei Israhel murmuravit itaque omne vulgus contra principes</li>
      <li>qui responderunt eis iuravimus illis in nomine Domini Dei Israhel et idcirco non possumus eos contingere</li>
      <li>sed hoc faciemus eis reserventur quidem ut vivant ne contra nos ira Domini concitetur si peieraverimus</li>
      <li>sed sic vivant ut in usus universae multitudinis ligna caedant aquasque conportent quibus haec loquentibus</li>
      <li>vocavit Gabaonitas Iosue et dixit eis cur nos decipere fraude voluistis ut diceretis procul valde habitamus a vobis cum in medio nostri sitis</li>
      <li>itaque sub maledictione eritis et non deficiet de stirpe vestra ligna caedens aquasque conportans in domum Dei mei</li>
      <li>qui responderunt nuntiatum est nobis servis tuis quae promisisset Dominus Deus tuus Mosi servo suo ut traderet vobis omnem terram et disperderet cunctos habitatores eius timuimus igitur valde et providimus animabus nostris vestro terrore conpulsi et hoc consilium inivimus</li>
      <li>nunc autem in manu tua sumus quod tibi bonum et rectum videtur fac nobis</li>
      <li>fecit ergo Iosue ut dixerat et liberavit eos de manibus filiorum Israhel ut non occiderentur</li>
      <li>decrevitque in illo die esse eos in ministerium cuncti populi et altaris Domini caedentes ligna et aquas conportantes usque in praesens tempus in loco quem Dominus elegisset</li>
    </ol>
  </li>
  <li>
    <ol>
      <li>quae cum audisset Adonisedec rex Hierusalem quod scilicet cepisset Iosue Ahi et subvertisset eam sicut enim fecerat Hiericho et regi eius sic fecit Ahi et regi illius et quod transfugissent Gabaonitae ad Israhel et essent foederati eorum</li>
      <li>timuit valde urbs enim magna erat Gabaon et una regalium civitatum et maior oppido Ahi omnesque bellatores eius fortissimi</li>
      <li>misit ergo Adonisedec rex Hierusalem ad Oham regem Hebron et ad Pharam regem Hieremoth ad Iaphie quoque regem Lachis et ad Dabir regem Eglon dicens</li>
      <li>ascendite ad me et ferte praesidium ut expugnemus Gabaon quare transfugerit ad Iosue et filios Israhel</li>
      <li>congregati igitur ascenderunt quinque reges Amorreorum rex Hierusalem rex Hebron rex Hieremoth rex Lachis rex Eglon simul cum exercitibus suis et castrametati sunt circa Gabaon obpugnantes eam</li>
      <li>habitatores autem Gabaon urbis obsessae miserunt ad Iosue qui tunc morabatur in castris apud Galgalam et dixerunt ei ne retrahas manus tuas ab auxilio servorum tuorum ascende cito et libera nos ferque praesidium convenerunt enim adversum nos omnes reges Amorreorum qui habitant in montanis</li>
      <li>ascenditque Iosue de Galgalis et omnis exercitus bellatorum cum eo viri fortissimi</li>
      <li>dixitque Dominus ad Iosue ne timeas eos in manus enim tuas tradidi illos nullus tibi ex eis resistere poterit</li>
      <li>inruit itaque Iosue super eos repente tota ascendens nocte de Galgalis</li>
      <li>et conturbavit eos Dominus a facie Israhel contrivitque plaga magna in Gabaon ac persecutus est per viam ascensus Bethoron et percussit usque Azeca et Maceda</li>
      <li>cumque fugerent filios Israhel et essent in descensu Bethoron Dominus misit super eos lapides magnos de caelo usque Azeca et mortui sunt multo plures lapidibus grandinis quam quos gladio percusserant filii Israhel</li>
      <li>tunc locutus est Iosue Domino in die qua tradidit Amorreum in conspectu filiorum Israhel dixitque coram eis sol contra Gabaon ne movearis et luna contra vallem Ahialon</li>
      <li>steteruntque sol et luna donec ulcisceretur se gens de inimicis suis nonne scriptum est hoc in libro Iustorum stetit itaque sol in medio caeli et non festinavit occumbere spatio unius diei</li>
      <li>non fuit ante et postea tam longa dies oboediente Domino voci hominis et pugnante pro Israhel</li>
      <li>reversusque est Iosue cum omni Israhel in castra Galgalae</li>
      <li>fugerant enim quinque reges et se absconderant in spelunca urbis Maceda</li>
      <li>nuntiatumque est Iosue quod inventi essent quinque reges latentes in spelunca Maceda</li>
      <li>qui praecepit sociis et ait volvite saxa ingentia ad os speluncae et ponite viros industrios qui clausos custodiant</li>
      <li>vos autem nolite stare sed persequimini hostes et extremos quosque fugientium caedite ne dimittatis eos urbium suarum intrare praesidia quos tradidit Dominus Deus in manus vestras</li>
      <li>caesis igitur adversariis plaga magna et usque ad internicionem paene consumptis hii qui Israhel effugere potuerunt ingressi sunt civitates munitas</li>
      <li>reversusque est omnis exercitus ad Iosue in Maceda ubi tunc erant castra sani et integro numero nullusque contra filios Israhel muttire ausus est</li>
      <li>praecepitque Iosue dicens aperite os speluncae et producite ad me quinque reges qui in ea latitant</li>
      <li>fecerunt ministri ut sibi fuerat imperatum et eduxerunt ad eum quinque reges de spelunca regem Hierusalem regem Hebron regem Hieremoth regem Lachis regem Eglon</li>
      <li>cumque educti essent ad eum vocavit omnes viros Israhel et ait ad principes exercitus qui secum erant ite et ponite pedes super colla regum istorum qui cum perrexissent et subiectorum pedibus colla calcarent</li>
      <li>rursum ait ad eos nolite timere nec paveatis confortamini et estote robusti sic enim faciet Dominus cunctis hostibus vestris adversum quos dimicatis</li>
      <li>percussitque Iosue et interfecit eos atque suspendit super quinque stipites fueruntque suspensi usque ad vesperum</li>
      <li>cumque occumberet sol praecepit sociis ut deponerent eos de patibulis qui depositos proiecerunt in speluncam in qua latuerant et posuerunt super os eius saxa ingentia quae permanent usque in praesens</li>
      <li>eodem die Macedam quoque cepit Iosue et percussit in ore gladii regemque illius interfecit et omnes habitatores eius non dimisit in ea saltim parvas reliquias fecitque regi Maceda sicut fecerat regi Hiericho</li>
      <li>transivit cum omni Israhel de Maceda in Lebna et pugnabat contra eam</li>
      <li>quam tradidit Dominus cum rege suo in manu Israhel percusseruntque urbem in ore gladii et omnes habitatores eius non dimiserunt in ea ullas reliquias feceruntque regi Lebna sicut fecerant regi Hiericho</li>
      <li>de Lebna transivit in Lachis et exercitu per gyrum disposito obpugnabat eam</li>
      <li>tradiditque Dominus Lachis in manu Israhel et cepit eam die altero atque percussit in ore gladii omnemque animam quae fuerat in ea sicut fecerat Lebna</li>
      <li>eo tempore ascendit Hiram rex Gazer ut auxiliaretur Lachis quem percussit Iosue cum omni populo eius usque ad internicionem</li>
      <li>transivitque de Lachis in Eglon et circumdedit</li>
      <li>atque expugnavit eam eadem die percussitque in ore gladii omnes animas quae erant in ea iuxta omnia quae fecerat Lachis</li>
      <li>ascendit quoque cum omni Israhele de Eglon in Hebron et pugnavit contra eam</li>
      <li>cepitque et percussit in ore gladii regem quoque eius et omnia oppida regionis illius universasque animas quae in ea fuerant commoratae non reliquit in ea ullas reliquias sicut fecerat Eglon sic fecit et Hebron cuncta quae in ea repperit consumens gladio</li>
      <li>inde reversus in Dabir</li>
      <li>cepit eam atque vastavit</li>
      <li>regem quoque eius et omnia per circuitum oppida percussit in ore gladii non dimisit in ea ullas reliquias sicut fecerat Hebron et Lebna et regibus earum sic fecit Dabir et regi illius</li>
      <li>percussit itaque Iosue omnem terram montanam et meridianam atque campestrem et Asedoth cum regibus suis non dimisit in ea ullas reliquias sed omne quod spirare poterat interfecit sicut praeceperat ei Dominus Deus Israhel</li>
      <li>a Cadesbarne usque Gazam omnem terram Gosen usque Gabaon</li>
      <li>universos reges et regiones eorum uno cepit impetu atque vastavit Dominus enim Deus Israhel pugnabat pro eo</li>
      <li>reversusque est cum omni Israhele ad locum castrorum in Galgala</li>
    </ol>
  </li>
  <li>
    <ol>
      <li>quae cum audisset Iabin rex Asor misit ad Iobab regem Madon et ad regem Someron atque ad regem Acsaph</li>
      <li>ad reges quoque aquilonis qui habitabant in montanis et in planitie contra meridiem Cheneroth in campestribus quoque et in regionibus Dor iuxta mare</li>
      <li>Chananeumque ab oriente et occidente et Amorreum atque Hettheum ac Ferezeum et Iebuseum in montanis Eveum quoque qui habitabat ad radices Hermon in terra Masphe</li>
      <li>egressique sunt omnes cum turmis suis populus multus nimis sicut harena quae est in litore maris equi quoque et currus inmensae multitudinis</li>
      <li>conveneruntque omnes reges isti in unum ad aquas Merom ut pugnarent contra Israhel</li>
      <li>dixitque Dominus ad Iosue ne timeas eos cras enim hac eadem hora ego tradam omnes istos vulnerandos in conspectu Israhel equos eorum subnervabis et currus igne conbures</li>
      <li>venitque Iosue et omnis exercitus cum eo adversum illos ad aquas Merom subito et inruerunt super eos</li>
      <li>tradiditque illos Dominus in manu Israhel qui percusserunt eos et persecuti sunt usque ad Sidonem magnam et aquas Maserefoth campumque Masphe qui est ad orientalem illius partem ita percussit omnes ut nullas dimitteret ex eis reliquias</li>
      <li>fecit sicut praeceperat ei Dominus equos eorum subnervavit currusque conbusit</li>
      <li>reversusque statim cepit Asor et regem eius percussit gladio Asor enim antiquitus inter omnia regna haec principatum tenebat</li>
      <li>percussitque omnes animas quae ibidem morabantur non dimisit in ea ullas reliquias sed usque ad internicionem universa vastavit ipsamque urbem permisit incendio</li>
      <li>et omnes per circuitum civitates regesque earum cepit percussit atque delevit sicut praeceperat ei Moses famulus Domini</li>
      <li>absque urbibus quae erant in collibus et in tumulis sitae ceteras succendit Israhel unam tantum Asor munitissimam flamma consumpsit</li>
      <li>omnemque praedam istarum urbium ac iumenta diviserunt sibi filii Israhel cunctis hominibus interfectis</li>
      <li>sicut praeceperat Dominus Mosi servo suo ita praecepit Moses Iosue et ille universa conplevit non praeteriit de universis mandatis ne unum quidem verbum quod iusserat Dominus Mosi</li>
      <li>cepit itaque Iosue omnem terram montanam et meridianam terramque Gosen et planitiem et occidentalem plagam montemque Israhel et campestria eius</li>
      <li>et partem montis quae ascendit Seir usque Baalgad per planitiem Libani subter montem Hermon omnes reges eorum cepit percussit occidit</li>
      <li>multo tempore pugnavit Iosue contra reges istos</li>
      <li>non fuit civitas quae se non traderet filiis Israhel praeter Eveum qui habitabat in Gabaon omnes bellando cepit</li>
      <li>Domini enim sententiae fuerat ut indurarentur corda eorum et pugnarent contra Israhel et caderent et non mererentur ullam clementiam ac perirent sicut praeceperat Dominus Mosi</li>
      <li>in tempore illo venit Iosue et interfecit Enacim de montanis Hebron et Dabir et Anab et de omni monte Iuda et Israhel urbesque eorum delevit</li>
      <li>non reliquit ullum de stirpe Enacim in terra filiorum Israhel absque civitatibus Gaza et Geth et Azoto in quibus solis relicti sunt</li>
      <li>cepit ergo Iosue omnem terram sicut locutus est Dominus ad Mosen et tradidit eam in possessionem filiis Israhel secundum partes et tribus suas quievitque terra a proeliis</li>
    </ol>
  </li>
  <li>
    <ol>
      <li>hii sunt reges quos percusserunt filii Israhel et possederunt terram eorum trans Iordanem ad solis ortum a torrente Arnon usque ad montem Hermon et omnem orientalem plagam quae respicit solitudinem</li>
      <li>Seon rex Amorreorum qui habitavit in Esebon dominatus est ab Aroer quae sita est super ripam torrentis Arnon et mediae partis in valle dimidiique Galaad usque ad torrentem Iaboc qui est terminus filiorum Ammon</li>
      <li>et a solitudine usque ad mare Cheneroth contra orientem et usque ad mare Deserti quod est mare Salsissimum ad orientalem plagam per viam quae ducit Bethesimoth et ab australi parte quae subiacent Asedothphasga</li>
      <li>terminus Og regis Basan de reliquiis Rafaim qui habitavit in Astharoth et in Edrain et dominatus est in monte Hermon et in Salacha atque in universa Basan usque ad terminos</li>
      <li>Gesuri et Machathi et dimidiae partis Galaad terminos Seon regis Esebon</li>
      <li>Moses famulus Domini et filii Israhel percusserunt eos tradiditque terram eorum Moses in possessionem Rubenitis et Gadditis et dimidiae tribui Manasse</li>
      <li>hii sunt reges terrae quos percussit Iosue et filii Israhel trans Iordanem ad occidentalem plagam a Baalgad in campo Libani usque ad montem cuius pars ascendit in Seir tradiditque eam Iosue in possessionem tribubus Israhel singulis partes suas</li>
      <li>tam in montanis quam in planis atque campestribus in Aseroth et solitudine ac meridie Hettheus fuit et Amorreus Chananeus et Ferezeus Eveus et Iebuseus</li>
      <li>rex Hiericho unus rex Ahi quae est ex latere Bethel unus</li>
      <li>rex Hierusalem unus rex Hebron unus</li>
      <li>rex Hierimoth unus rex Lachis unus</li>
      <li>rex Eglon unus rex Gazer unus</li>
      <li>rex Dabir unus rex Gader unus</li>
      <li>rex Herma unus rex Hered unus</li>
      <li>rex Lebna unus rex Odollam unus</li>
      <li>rex Maceda unus rex Bethel unus</li>
      <li>rex Thaffua unus rex Afer unus</li>
      <li>rex Afec unus rex Saron unus</li>
      <li>rex Madon unus rex Asor unus</li>
      <li>rex Someron unus rex Acsaph unus</li>
      <li>rex Thenach unus rex Mageddo unus</li>
      <li>rex Cades unus rex Iachanaem Chermeli unus</li>
      <li>rex Dor et provinciae Dor unus rex gentium Galgal unus</li>
      <li>rex Thersa unus omnes reges triginta et unus</li>
    </ol>
  </li>
  <li>
    <ol>
      <li>Iosue senex provectaeque aetatis erat et dixit Dominus ad eum senuisti et longevus es terraque latissima derelicta est quae necdum est sorte divisa</li>
      <li>omnis videlicet Galilea Philisthim et universa Gesuri</li>
      <li>a fluvio turbido qui inrigat Aegyptum usque ad terminos Accaron contra aquilonem terra Chanaan quae in quinque regulos Philisthim dividitur Gazeos Azotios Ascalonitas Gettheos et Accaronitas</li>
      <li>ad meridiem vero sunt Evei omnis terra Chanaan et Maara Sidoniorum usque Afeca et terminos Amorrei</li>
      <li>eiusque confinia Libani quoque regio contra orientem a Baalgad sub monte Hermon donec ingrediaris Emath</li>
      <li>omnium qui habitant in monte a Libano usque ad aquas Masrefoth universique Sidonii ego sum qui delebo eos a facie filiorum Israhel veniat ergo in parte hereditatis Israhel sicut praecepi tibi</li>
      <li>et nunc divide terram in possessionem novem tribubus et dimidiae tribui Manasse</li>
      <li>cum qua Ruben et Gad possederunt terram quam tradidit eis Moses famulus Domini trans fluenta Iordanis ad orientalem plagam</li>
      <li>ab Aroer quae sita est in ripa torrentis Arnon et in vallis medio universaque campestria Medaba usque Dibon</li>
      <li>et cunctas civitates Seon regis Amorrei qui regnavit in Esebon usque ad terminos filiorum Ammon</li>
      <li>et Galaad ac terminum Gesuri et Machathi omnemque montem Hermon et universam Basan usque Saleca</li>
      <li>omne regnum Og in Basan qui regnavit in Astharoth et Edraim ipse fuit de reliquiis Rafaim percussitque eos Moses atque delevit</li>
      <li>nolueruntque disperdere filii Israhel Gesuri et Machathi et habitaverunt in medio Israhel usque in praesentem diem</li>
      <li>tribui autem Levi non dedit possessionem sed sacrificia et victimae Domini Dei Israhel ipsa est eius hereditas sicut locutus est illi</li>
      <li>dedit ergo Moses possessionem tribui filiorum Ruben iuxta cognationes suas</li>
      <li>fuitque terminus eorum ab Aroer quae sita est in ripa torrentis Arnon et in valle eiusdem torrentis media universam planitiem quae ducit Medaba</li>
      <li>et Esebon cunctosque viculos earum qui sunt in campestribus Dibon quoque et Bamothbaal et oppidum Baalmaon</li>
      <li>Iessa et Cedmoth et Mepheeth</li>
      <li>Cariathaim et Sebama et Sarathasar in monte convallis</li>
      <li>Bethpheor et Asedothphasga et Bethaisimoth</li>
      <li>omnes urbes campestres universaque regna Seon regis Amorrei qui regnavit in Esebon quem percussit Moses cum principibus Madian Eveum et Recem et Sur et Ur et Rabee duces Seon habitatores terrae</li>
      <li>et Balaam filium Beor ariolum occiderunt filii Israhel gladio cum ceteris interfectis</li>
      <li>factusque est terminus filiorum Ruben Iordanis fluvius haec est possessio Rubenitarum per cognationes suas urbium et viculorum</li>
      <li>deditque Moses tribui Gad et filiis eius per cognationes suas possessionem cuius haec divisio est</li>
      <li>terminus Iazer et omnes civitates Galaad dimidiamque partem terrae filiorum Ammon usque ad Aroer quae est contra Rabba</li>
      <li>et ab Esebon usque Ramoth Masphe et Batanim et a Manaim usque ad terminos Dabir</li>
      <li>in valle quoque Betharaam et Bethnemra et Soccoth et Saphon reliquam partem regni Seon regis Esebon huius quoque Iordanis finis est usque ad extremam partem maris Chenereth trans Iordanem ad orientalem plagam</li>
      <li>haec est possessio filiorum Gad per familias suas civitates et villae earum</li>
      <li>dedit et dimidiae tribui Manasse filiisque eius iuxta cognationes suas possessionem</li>
      <li>cuius hoc principium est a Manaim universam Basan et cuncta regna Og regis Basan omnesque vicos Air qui sunt in Basan sexaginta oppida</li>
      <li>et dimidiam partem Galaad Astharoth et Edrai urbes regni Og in Basan filiis Machir filii Manasse dimidiae parti filiorum Machir iuxta cognationes suas</li>
      <li>hanc possessionem divisit Moses in campestribus Moab trans Iordanem contra Hiericho ad orientalem plagam</li>
      <li>tribui autem Levi non dedit possessionem quoniam Dominus Deus Israhel ipse est possessio eius ut locutus est illi</li>
    </ol>
  </li>
  <li>
    <ol>
      <li>hoc est quod possederunt filii Israhel in terra Chanaan quam dederunt eis Eleazar sacerdos et Iosue filius Nun et principes familiarum per tribus Israhel</li>
      <li>sorte omnia dividentes sicut praeceperat Dominus in manu Mosi novem tribubus et dimidiae tribui</li>
      <li>duabus enim tribubus et dimidiae dederat Moses trans Iordanem possessionem absque Levitis qui nihil terrae acceperunt inter fratres suos</li>
      <li>sed in eorum successerant locum filii Ioseph in duas divisi tribus Manasse et Ephraim nec acceperunt Levitae aliam in terra partem nisi urbes ad habitandum et suburbana earum ad alenda iumenta et pecora sua</li>
      <li>sicut praecepit Dominus Mosi ita fecerunt filii Israhel et diviserunt terram</li>
      <li>accesserunt itaque filii Iuda ad Iosue in Galgala locutusque est ad eum Chaleb filius Iepphonne Cenezeus nosti quid locutus sit Dominus ad Mosen hominem Dei de me et te in Cadesbarne</li>
      <li>quadraginta annorum eram quando me misit Moses famulus Domini de Cadesbarne ut considerarem terram nuntiavique ei quod mihi verum videbatur</li>
      <li>fratres autem mei qui ascenderant mecum dissolverunt cor populi et nihilominus ego secutus sum Dominum Deum meum</li>
      <li>iuravitque Moses in die illo dicens terram quam calcavit pes tuus erit possessio tua et filiorum tuorum in aeternum quia secutus es Dominum Deum meum</li>
      <li>concessit ergo Dominus vitam mihi sicut pollicitus est usque in praesentem diem quadraginta et quinque anni sunt ex quo locutus est Dominus verbum istud ad Mosen quando ambulabat Israhel per solitudinem hodie octoginta quinque annorum sum</li>
      <li>sic valens ut eo valebam tempore quando ad explorandum missus sum illius in me temporis fortitudo usque hodie perseverat tam ad bellandum quam ad gradiendum</li>
      <li>da ergo mihi montem istum quem pollicitus est Dominus te quoque audiente in quo Enacim sunt et urbes magnae atque munitae si forte sit Dominus mecum et potuero delere eos sicut promisit mihi</li>
      <li>benedixitque ei Iosue et tradidit Hebron in possessionem</li>
      <li>atque ex eo fuit Hebron Chaleb filio Iepphonne Cenezeo usque in praesentem diem quia secutus est Dominum Deum Israhel</li>
      <li>nomen Hebron antea vocabatur Cariatharbe Adam maximus ibi inter Enacim situs est et terra cessavit a proeliis</li>
    </ol>
  </li>
  <li>
    <ol>
      <li>igitur sors filiorum Iudae per cognationes suas ista fuit a termino Edom desertum Sin contra meridiem et usque ad extremam partem australis plagae</li>
      <li>initium eius a summitate maris Salsissimi et a lingua eius quae respicit meridiem</li>
      <li>egrediturque contra ascensum Scorpionis et pertransit in Sina ascenditque in Cadesbarne et pervenit in Esrom ascendens Addara et circumiens Caricaa</li>
      <li>atque inde pertransiens in Asemona et perveniens ad torrentem Aegypti eruntque termini eius mare Magnum hic erit finis meridianae plagae</li>
      <li>ab oriente vero erit initium mare Salsissimum usque ad extrema Iordanis et ea quae respiciunt aquilonem a lingua maris usque ad eundem Iordanem fluvium</li>
      <li>ascenditque terminus in Bethagla et transit ab aquilone in Betharaba ascendens ad lapidem Boem filii Ruben</li>
      <li>et tendens usque ad terminos Debera de valle Achor contra aquilonem respiciens Galgala quae est ex adverso ascensionis Adommim ab australi parte torrentis transitque aquas quae vocantur fons Solis et erunt exitus eius ad fontem Rogel</li>
      <li>ascenditque per convallem filii Ennom ex latere Iebusei ad meridiem haec est Hierusalem et inde se erigens ad verticem montis qui est contra Gehennom ad occidentem in summitate vallis Rafaim contra aquilonem</li>
      <li>pertransitque a vertice montis usque ad fontem aquae Nepthoa et pervenit usque ad vicos montis Ephron inclinaturque in Bala quae est Cariathiarim id est urbs Silvarum</li>
      <li>et circuit de Bala contra occidentem usque ad montem Seir transitque iuxta latus montis Iarim ad aquilonem in Cheslon et descendit in Bethsames transitque in Thamna</li>
      <li>et pervenit contra aquilonem partis Accaron ex latere inclinaturque Sechrona et transit montem Baala pervenitque in Iebnehel et maris Magni contra occidentem fine concluditur</li>
      <li>hii sunt termini filiorum Iuda per circuitum in cognationibus suis</li>
      <li>Chaleb vero filio Iepphonne dedit partem in medio filiorum Iuda sicut praeceperat ei Dominus Cariatharbe patris Enach ipsa est Hebron</li>
      <li>delevitque ex ea Chaleb tres filios Enach Sesai et Ahiman et Tholmai de stirpe Enach</li>
      <li>atque inde conscendens venit ad habitatores Dabir quae prius vocabatur Cariathsepher id est civitas Litterarum</li>
      <li>dixitque Chaleb qui percusserit Cariathsepher et ceperit eam dabo illi Axam filiam meam uxorem</li>
      <li>cepitque eam Othonihel filius Cenez frater Chaleb iunior deditque ei Axam filiam suam uxorem</li>
      <li>quae cum pergerent simul suasit viro ut peteret a patre suo agrum suspiravitque ut sedebat in asino cui Chaleb quid habes inquit</li>
      <li>at illa respondit da mihi benedictionem terram australem et arentem dedisti mihi iunge et inriguam dedit itaque ei Chaleb inriguum superius et inferius</li>
      <li>haec est possessio tribus filiorum Iuda per cognationes suas</li>
      <li>erantque civitates ab extremis partibus filiorum Iuda iuxta terminos Edom a meridie Cabsehel et Eder et Iagur</li>
      <li>et Cina et Dimona Adeda</li>
      <li>et Cedes et Asor Iethnan</li>
      <li>Zif et Thelem Baloth</li>
      <li>et Asor nova et Cariothesrom haec est Asor</li>
      <li>Aman Same et Molada</li>
      <li>et Asergadda et Asemon Bethfeleth</li>
      <li>et Asersual et Bersabee et Baziothia</li>
      <li>Bala et Hiim Esem</li>
      <li>et Heltholad Exiil et Harma</li>
      <li>Siceleg et Medemena et Sensenna</li>
      <li>Lebaoth et Selim et Aenremmon omnes civitates viginti novem et villae earum</li>
      <li>in campestribus vero Esthaul et Saraa et Asena</li>
      <li>et Azanoe et Aengannim Thaffua et Aenaim</li>
      <li>et Hierimoth Adulam Soccho et Azeca</li>
      <li>et Saraim Adithaim et Gedera et Giderothaim urbes quattuordecim et villae earum</li>
      <li>Sanan et Adesa et Magdalgad</li>
      <li>Delean et Mesfa et Iecthel</li>
      <li>Lachis et Bascath et Aglon</li>
      <li>Thebbon et Lehemas et Chethlis</li>
      <li>et Gideroth Bethdagon et Neema et Maceda civitates sedecim et villae earum</li>
      <li>Labana et Aether et Asan</li>
      <li>Ieptha et Esna et Nesib</li>
      <li>Ceila et Achzib et Maresa civitates novem et villae earum</li>
      <li>Accaron cum vicis et villulis suis</li>
      <li>ab Accaron usque ad mare omnia quae vergunt ad Azotum et viculos eius</li>
      <li>Azotus cum vicis et villulis suis Gaza cum viculis et villulis suis usque ad torrentem Aegypti mare Magnum terminus eius</li>
      <li>et in monte Samir et Iether et Soccho</li>
      <li>et Edenna Cariathsenna haec est Dabir</li>
      <li>Anab et Isthemo et Anim</li>
      <li>Gosen et Olon et Gilo civitates undecim et villae earum</li>
      <li>Arab et Roma et Esaan</li>
      <li>Ianum et Bethafua et Afeca</li>
      <li>Ammatha et Cariatharbe haec est Hebron et Sior civitates novem et villae earum</li>
      <li>Maon et Chermel et Zif et Iotae</li>
      <li>Iezrehel et Iucadam et Zanoe</li>
      <li>Accaim Gebaa et Thamna civitates decem et villae earum</li>
      <li>Alul et Bethsur et Gedor</li>
      <li>Mareth et Bethanoth et Elthecen civitates sex et villae earum</li>
      <li>Cariathbaal haec est Cariathiarim urbs Silvarum et Arebba civitates duae et villae earum</li>
      <li>in deserto Betharaba Meddin et Schacha</li>
      <li>Anepsan et civitas Salis et Engaddi civitates sex et villae earum</li>
      <li>Iebuseum autem habitatorem Hierusalem non potuerunt filii Iuda delere habitavitque Iebuseus cum filiis Iuda in Hierusalem usque in praesentem diem</li>
    </ol>
  </li>
  <li>
    <ol>
      <li>cecidit quoque sors filiorum Ioseph ab Iordane contra Hiericho et aquas eius ab oriente solitudo quae ascendit de Hiericho ad montana Bethel</li>
      <li>et egreditur de Bethel Luzam transitque terminum Archiatharoth</li>
      <li>et descendit ad occidentem iuxta terminum Ieflethi usque ad terminos Bethoron inferioris et Gazer finiunturque regiones eius mari Magno</li>
      <li>possederuntque filii Ioseph Manasse et Ephraim</li>
      <li>et factus est terminus filiorum Ephraim per cognationes suas et possessio eorum contra orientem Atharothaddar usque Bethoron superiorem</li>
      <li>egrediunturque confinia in mare Machmethath vero aquilonem respicit et circuit terminus contra orientem in Thanathselo et pertransit ab oriente Ianoe</li>
      <li>descenditque de Ianoe in Atharoth et Noaratha et pervenit in Hiericho et egreditur ad Iordanem</li>
      <li>de Taffua pertransitque contra mare in valle Harundineti suntque egressus eius in mare Salsissimum haec est possessio tribus filiorum Ephraim per familias suas</li>
      <li>urbesque quae separatae sunt filiis Ephraim in medio possessionis filiorum Manasse et villae earum</li>
      <li>et non interfecerunt filii Ephraim Chananeum qui habitabat in Gazer habitavitque Chananeus in medio Ephraim usque in diem hanc tributarius</li>
    </ol>
  </li>
  <li>
    <ol>
      <li>cecidit autem sors tribui Manasse ipse est enim primogenitus Ioseph Machir primogenito Manasse patri Galaad qui fuit vir pugnator habuitque possessionem Galaad et Basan</li>
      <li>et reliquis filiorum Manasse iuxta familias suas filiis Abiezer et filiis Elech et filiis Esrihel et filiis Sechem et filiis Epher et filiis Semida isti sunt filii Manasse filii Ioseph mares per cognationes suas</li>
      <li>Salphaad vero filio Epher filii Galaad filii Machir filii Manasse non erant filii sed solae filiae quarum ista sunt nomina Maala et Noa Egla et Melcha et Thersa</li>
      <li>veneruntque in conspectu Eleazari sacerdotis et Iosue filii Nun et principum dicentes Dominus praecepit per manum Mosi ut daretur nobis possessio in medio fratrum nostrorum deditque eis iuxta imperium Domini possessionem in medio fratrum patris earum</li>
      <li>et ceciderunt funiculi Manasse decem absque terra Galaad et Basan trans Iordanem</li>
      <li>filiae enim Manasse possederunt hereditatem in medio filiorum eius terra autem Galaad cecidit in sortem filiorum Manasse qui reliqui erant</li>
      <li>fuitque terminus Manasse ab Aser Machmathath quae respicit Sychem et egreditur ad dextram iuxta habitatores fontis Taffuae</li>
      <li>etenim in sorte Manasse ceciderat terra Taffuae quae est iuxta terminos Manasse filiorum Ephraim</li>
      <li>descenditque terminus vallis Harundineti in meridiem torrentis civitatum Ephraim quae in medio sunt urbium Manasse terminus Manasse ab aquilone torrentis et exitus eius pergit ad mare</li>
      <li>ita ut ab austro sit possessio Ephraim et ab aquilone Manasse et utramque claudat mare et coniungantur sibi in tribu Aser ab aquilone et in tribu Isachar ab oriente</li>
      <li>fuitque hereditas Manasse in Isachar et in Aser Bethsan et viculi eius et Ieblaam cum villulis suis et habitatores Dor cum oppidis suis habitatores quoque Hendor cum villulis suis similiterque habitatores Thanach cum villulis suis et habitatores Mageddo cum viculis suis et tertia pars urbis Nofeth</li>
      <li>nec potuerunt filii Manasse has subvertere civitates sed coepit Chananeus habitare in terra ista</li>
      <li>postquam autem convaluerunt filii Israhel subiecerunt Chananeos et fecerunt sibi tributarios nec interfecerunt eos</li>
      <li>locutique sunt filii Ioseph ad Iosue atque dixerunt quare dedisti mihi possessionem sortis et funiculi unius cum sim tantae multitudinis et benedixerit mihi Dominus</li>
      <li>ad quos Iosue ait si populus multus es ascende in silvam et succide tibi spatia in terra Ferezei et Rafaim quia angusta est tibi possessio montis Ephraim</li>
      <li>cui responderunt filii Ioseph non poterimus ad montana conscendere cum ferreis curribus utantur Chananei qui habitant in terra campestri in qua sitae sunt Bethsan cum viculis suis et Iezrahel mediam possidens vallem</li>
      <li>dixitque Iosue ad domum Ioseph Ephraim et Manasse populus multus es et magnae fortitudinis non habebis sortem unam</li>
      <li>sed transibis ad montem et succides tibi atque purgabis ad habitandum spatia et poteris ultra procedere cum subverteris Chananeum quem dicis ferreos habere currus et esse fortissimum</li>
    </ol>
  </li>
  <li>
    <ol>
      <li>congregatique sunt omnes filii Israhel in Silo ibique fixerunt tabernaculum testimonii et fuit eis terra subiecta</li>
      <li>remanserant autem filiorum Israhel septem tribus quae necdum acceperant possessiones suas</li>
      <li>ad quos Iosue ait usquequo marcetis ignavia et non intratis ad possidendam terram quam Dominus Deus patrum vestrorum dedit vobis</li>
      <li>eligite de singulis tribubus ternos viros ut mittam eos et pergant atque circumeant terram et describant eam iuxta numerum uniuscuiusque multitudinis referantque ad me quod descripserint</li>
      <li>dividite vobis terram in septem partes Iudas sit in terminis suis ab australi plaga et domus Ioseph ab aquilone</li>
      <li>mediam inter hos terram in septem partes describite et huc venietis ad me ut coram Domino Deo vestro mittam vobis hic sortem</li>
      <li>quia non est inter vos pars Levitarum sed sacerdotium Domini est eorum hereditas Gad autem et Ruben et dimidia tribus Manasse iam acceperant possessiones suas trans Iordanem ad orientalem plagam quas dedit eis Moses famulus Domini</li>
      <li>cumque surrexissent viri ut pergerent ad describendam terram praecepit eis Iosue dicens circuite terram et describite eam ac revertimini ad me ut hic coram Domino Deo in Silo mittam vobis sortem</li>
      <li>itaque perrexerunt et lustrantes eam in septem partes diviserunt scribentes in volumine reversique sunt ad Iosue in castra Silo</li>
      <li>qui misit sortes coram Domino in Silo divisitque terram filiis Israhel in septem partes</li>
      <li>et ascendit sors prima filiorum Beniamin per familias suas ut possiderent terram inter filios Iuda et filios Ioseph</li>
      <li>fuitque terminus eorum contra aquilonem ab Iordane pergens iuxta latus Hiericho septentrionalis plagae et inde contra occidentem ad montana conscendens et perveniens in solitudinem Bethaven</li>
      <li>atque pertransiens iuxta Luzam ad meridiem ipsa est Bethel descenditque in Atharothaddar in montem qui est ad meridiem Bethoron inferioris</li>
      <li>et inclinatur circumiens contra mare a meridie montis qui respicit Bethoron contra africum suntque exitus eius in Cariathbaal quae vocatur et Cariathiarim urbem filiorum Iuda haec est plaga contra mare et occidentem</li>
      <li>a meridie autem ex parte Cariathiarim egreditur terminus contra mare et pervenit usque ad fontem aquarum Nepthoa</li>
      <li>descenditque in partem montis qui respicit vallem filiorum Ennom et est contra septentrionalem plagam in extrema parte vallis Rafaim descenditque Gehennom id est vallis Ennom iuxta latus Iebusei ad austrum et pervenit ad fontem Rogel</li>
      <li>transiens ad aquilonem et egrediens ad Aensemes id est fontem Solis</li>
      <li>et pertransit usque ad tumulos qui sunt e regione ascensus Adommim descenditque ad Abenboen id est lapidem Boen filii Ruben et pertransit ex latere aquilonis ad campestria descenditque in planitiem</li>
      <li>et praetergreditur contra aquilonem Bethagla suntque exitus eius contra linguam maris Salsissimi ab aquilone in fine Iordanis ad australem plagam</li>
      <li>qui est terminus illius ab oriente haec est possessio filiorum Beniamin per terminos suos in circuitu et familias singulas</li>
      <li>fueruntque civitates eius Hiericho et Bethagla et vallis Casis</li>
      <li>Betharaba et Semaraim et Bethel</li>
      <li>Avim et Affara et Ofra</li>
      <li>villa Emona et Ofni et Gabee civitates duodecim et villae earum</li>
      <li>Gabaon et Rama et Beroth</li>
      <li>et Mesfe Cafera et Ammosa</li>
      <li>et Recem Iarafel et Tharala</li>
      <li>et Sela Eleph et Iebus quae est Hierusalem Gabaath et Cariath civitates quattuordecim et villae earum haec est possessio filiorum Beniamin iuxta familias suas</li>
    </ol>
  </li>
  <li>
    <ol>
      <li>et egressa est sors secunda filiorum Symeon per cognationes suas fuitque hereditas</li>
      <li>eorum in medio possessionis filiorum Iuda Bersabee et Sabee et Molada</li>
      <li>et Asersual Bala et Asem</li>
      <li>et Heltholath Bethul Arma</li>
      <li>et Seceleg et Bethmarchaboth Asersusa</li>
      <li>et Bethlebaoth et Saroen civitates tredecim et villae earum</li>
      <li>Ahin et Remmon et Athar et Asan civitates quattuor et villae earum</li>
      <li>omnes viculi per circuitum urbium istarum usque ad Balaath Berrameth contra australem plagam haec est hereditas filiorum Symeon iuxta cognationes suas</li>
      <li>in funiculo et possessione filiorum Iuda quia maior erat et idcirco possederunt filii Symeon in medio hereditatis eorum</li>
      <li>cecidit quoque sors tertia filiorum Zabulon per cognationes suas et factus est terminus possessionis eorum usque Sarith</li>
      <li>ascenditque de mari et Medala ac pervenit in Debbaseth usque ad torrentem qui est contra Iecennam</li>
      <li>et revertitur de Sarith contra orientem in fines Ceseleththabor et egreditur ad Dabereth ascenditque contra Iafie</li>
      <li>et inde pertransit ad orientalem plagam Getthefer Etthacasin et egreditur in Remmon Ampthar et Noa</li>
      <li>et circuit ad aquilonem et Nathon suntque egressus eius vallis Iepthahel</li>
      <li>et Catheth et Nehalal et Semron et Iedala et Bethleem civitates duodecim et villae earum</li>
      <li>haec est hereditas tribus filiorum Zabulon per cognationes suas urbes et viculi earum</li>
      <li>Isachar egressa est sors quarta per cognationes suas</li>
      <li>fuitque eius hereditas Hiezrahel et Chasaloth et Sunem</li>
      <li>et Afaraim Seon et Anaarath</li>
      <li>et Rabbith et Cesion Abes</li>
      <li>et Rameth et Engannim et Enadda et Bethfeses</li>
      <li>et pervenit terminus usque Thabor et Seesima et Bethsemes eruntque exitus eius Iordanes civitates sedecim et villae earum</li>
      <li>haec est possessio filiorum Isachar per cognationes suas urbes et viculi earum</li>
      <li>cecidit sors quinta tribui filiorum Aser per cognationes suas</li>
      <li>fuitque terminus eorum Alchath et Oali et Beten et Axab</li>
      <li>Elmelech et Amaad et Messal et pervenit usque ad Carmelum maris et Siorlabanath</li>
      <li>ac revertitur contra orientem Bethdagon et pertransit usque Zabulon et vallem Iepthahel contra aquilonem in Bethemech et Neihel egrediturque ad levam Chabul</li>
      <li>et Achran et Roob et Amon et Canae usque ad Sidonem magnam</li>
      <li>revertiturque in Orma usque ad civitatem munitissimam Tyrum et usque Osa eruntque exitus eius in mare de funiculo Acziba</li>
      <li>et Amma et Afec et Roob civitates viginti duae et villae earum</li>
      <li>haec est possessio filiorum Aser per cognationes suas urbes et viculi earum</li>
      <li>filiorum Nepthalim sexta pars cecidit per familias suas</li>
      <li>et coepit terminus de Heleb et Helon in Sananim et Adami quae est Neceb et Iebnahel usque Lecum et egressus eorum usque ad Iordanem</li>
      <li>revertiturque terminus contra occidentem in Aznoththabor atque inde egreditur in Ucoca et pertransit in Zabulon contra meridiem et in Aser contra occidentem et in Iuda ad Iordanem contra ortum solis</li>
      <li>civitates munitissimae Aseddim Ser et Ammath et Recchath Chenereth</li>
      <li>et Edema et Arama Asor</li>
      <li>et Cedes et Edrai Nasor</li>
      <li>et Ieron et Magdalel Horem et Bethanath et Bethsemes civitates decem et novem et villae earum</li>
      <li>haec est possessio tribus filiorum Nepthali per cognationes suas urbes et viculi earum</li>
      <li>tribui filiorum Dan per familias suas egressa est sors septima</li>
      <li>et fuit terminus possessionis eius Saraa et Esthaol et Ahirsemes id est civitas Solis</li>
      <li>Selebin et Ahialon et Iethela</li>
      <li>Helon et Themna et Acron</li>
      <li>Helthecen et Gebthon et Baalath</li>
      <li>Iud et Benebarach et Gethremmon</li>
      <li>aquae Hiercon et Areccon cum termino qui respicit Ioppen</li>
      <li>et ipso fine concluditur ascenderuntque filii Dan et pugnaverunt contra Lesem ceperuntque eam et percusserunt in ore gladii ac possederunt et habitaverunt in ea vocantes nomen eius Lesemdan ex nomine Dan patris sui</li>
      <li>haec est possessio tribus filiorum Dan per cognationes suas urbes et viculi earum</li>
      <li>cumque conplesset terram sorte dividere singulis per tribus suas dederunt filii Israhel possessionem Iosue filio Nun in medio sui</li>
      <li>iuxta praeceptum Domini urbem quam postulavit Thamnathseraa in monte Ephraim et aedificavit civitatem habitavitque in ea</li>
      <li>hae sunt possessiones quas sorte diviserunt Eleazar sacerdos et Iosue filius Nun et principes familiarum ac tribuum filiorum Israhel in Silo coram Domino ad ostium tabernaculi testimonii partitique sunt terram</li>
    </ol>
  </li>
  <li>
    <ol>
      <li>et locutus est Dominus ad Iosue dicens loquere filiis Israhel et dic eis</li>
      <li>separate urbes fugitivorum de quibus locutus sum ad vos per manum Mosi</li>
      <li>ut confugiat ad eas quicumque animam percusserit nescius et possit evadere iram proximi qui ultor est sanguinis</li>
      <li>cum ad unam harum confugerit civitatum stabitque ante portam civitatis et loquetur senioribus urbis illius ea quae se conprobent innocentem sicque suscipient eum et dabunt ei locum ad habitandum</li>
      <li>cumque ultor sanguinis eum fuerit persecutus non tradent in manus eius quia ignorans percussit proximum eius nec ante biduum triduumve eius probatur inimicus</li>
      <li>et habitabit in civitate illa donec stet ante iudicium causam reddens facti sui et moriatur sacerdos magnus qui fuerit in illo tempore tunc revertetur homicida et ingredietur civitatem et domum suam de qua fugerat</li>
      <li>decreveruntque Cedes in Galilea montis Nepthali et Sychem in monte Ephraim et Cariatharbe ipsa est Hebron in monte Iuda</li>
      <li>et trans Iordanem contra orientalem plagam Hiericho statuerunt Bosor quae sita est in campestri solitudine de tribu Ruben et Ramoth in Galaad de tribu Gad et Gaulon in Basan de tribu Manasse</li>
      <li>hae civitates constitutae sunt cunctis filiis Israhel et advenis qui habitant inter eos ut fugeret ad eas qui animam nescius percussisset et non moreretur in manu proximi effusum sanguinem vindicare cupientis donec staret ante populum expositurus causam suam</li>
    </ol>
  </li>
  <li>
    <ol>
      <li>accesseruntque principes familiarum Levi ad Eleazar sacerdotem et Iosue filium Nun et ad duces cognationum per singulas tribus filiorum Israhel</li>
      <li>locutique sunt ad eos in Silo terrae Chanaan atque dixerunt Dominus praecepit per manum Mosi ut darentur nobis urbes ad habitandum et suburbana earum ad alenda iumenta</li>
      <li>dederuntque filii Israhel de possessionibus suis iuxta imperium Domini civitates et suburbana earum</li>
      <li>egressaque est sors in familiam Caath filiorum Aaron sacerdotis de tribubus Iuda et Symeon et Beniamin civitates tredecim</li>
      <li>et reliquis filiorum Caath id est Levitis qui superflui erant de tribubus Ephraim et Dan et dimidia tribu Manasse civitates decem</li>
      <li>porro filiis Gerson egressa est sors ut acciperent de tribubus Isachar et Aser et Nepthalim dimidiaque tribu Manasse in Basan civitates numero tredecim</li>
      <li>et filiis Merari per cognationes suas de tribubus Ruben et Gad et Zabulon urbes duodecim</li>
      <li>dederuntque filii Israhel Levitis civitates et suburbana earum sicut praecepit Dominus per manum Mosi singulis sorte tribuentes</li>
      <li>de tribubus filiorum Iuda et Symeon dedit Iosue civitates quarum ista sunt nomina</li>
      <li>filiis Aaron per familias Caath levitici generis prima enim sors illis egressa est</li>
      <li>Cariatharbe patris Enach quae vocatur Hebron in monte Iuda et suburbana eius per circuitum</li>
      <li>agros vero et villas eius dederat Chaleb filio Iepphonne ad possidendum</li>
      <li>dedit ergo filiis Aaron sacerdotis Hebron confugii civitatem ac suburbana eius et Lebnam cum suburbanis suis</li>
      <li>et Iether et Isthimon</li>
      <li>et Helon Dabir</li>
      <li>et Ahin et Iethan et Bethsemes cum suburbanis suis civitates novem de tribubus ut dictum est duabus</li>
      <li>de tribu autem filiorum Beniamin Gabaon et Gabee</li>
      <li>et Anathoth et Almon cum suburbanis suis civitates quattuor</li>
      <li>omnes simul civitates filiorum Aaron sacerdotis tredecim cum suburbanis suis</li>
      <li>reliquis vero per familias filiorum Caath levitici generis haec est data possessio</li>
      <li>de tribu Ephraim urbs confugii Sychem cum suburbanis suis in monte Ephraim et Gazer</li>
      <li>et Cebsain et Bethoron cum suburbanis suis civitates quattuor</li>
      <li>de tribu quoque Dan Elthece et Gebbethon</li>
      <li>et Ahialon et Gethremmon cum suburbanis suis civitates quattuor</li>
      <li>porro de dimidia tribu Manasse Thanach et Gethremmon cum suburbanis suis civitates duae</li>
      <li>omnes civitates decem et suburbana earum datae sunt filiis Caath inferioris gradus</li>
      <li>filiis quoque Gerson levitici generis dedit de dimidia tribu Manasse confugii civitatem Gaulon in Basan et Bosram cum suburbanis suis civitates duas</li>
      <li>porro de tribu Isachar Cesion et Dabereth</li>
      <li>et Iaramoth et Engannim cum suburbanis suis civitates quattuor</li>
      <li>de tribu autem Aser Masal et Abdon</li>
      <li>et Elacoth et Roob cum suburbanis suis civitates quattuor</li>
      <li>de tribu quoque Nepthali civitatem confugii Cedes in Galilea et Ammothdor et Charthan cum suburbanis suis civitates tres</li>
      <li>omnes urbes familiarum Gerson tredecim cum suburbanis suis</li>
      <li>filiis autem Merari Levitis inferioris gradus per familias suas data est de tribu Zabulon Iechenam et Chartha</li>
      <li>et Damna et Nalol civitates quattuor cum suburbanis suis</li>
      <li>de tribu quoque Ruben ciuitates confugii Bosor in solitudine et Cedson et Misor et Ocho ciuitates quattuor cum suburbanis suis]</li>
      <li>et de tribu Gad civitates confugii Ramoth in Galaad et Manaim et Esebon et Iazer civitates quattuor cum suburbanis suis</li>
      <li>omnes urbes filiorum Merari per familias et cognationes suas duodecim</li>
      <li>itaque universae civitates Levitarum in medio possessionis filiorum Israhel fuerunt quadraginta octo</li>
      <li>cum suburbanis suis singulae per familias distributae</li>
      <li>deditque Dominus Israheli omnem terram quam traditurum se patribus eorum iuraverat et possederunt illam atque habitaverunt in ea</li>
      <li>dataque est ab eo pax in omnes per circuitum nationes nullusque eis hostium resistere ausus est sed cuncti in eorum dicionem redacti sunt</li>
      <li>ne unum quidem verbum quod illis praestaturum se esse promiserat irritum fuit sed rebus expleta sunt omnia</li>
    </ol>
  </li>
  <li>
    <ol>
      <li>eodem tempore vocavit Iosue Rubenitas et Gadditas et dimidiam tribum Manasse</li>
      <li>dixitque ad eos fecistis omnia quae vobis praecepit Moses famulus Domini mihi quoque in omnibus oboedistis</li>
      <li>nec reliquistis fratres vestros longo tempore usque in praesentem diem custodientes imperium Domini Dei vestri</li>
      <li>quia igitur dedit Dominus Deus vester fratribus vestris quietem ac pacem sicut pollicitus est revertimini et ite in tabernacula vestra et in terram possessionis quam tradidit vobis Moses famulus Domini trans Iordanem</li>
      <li>ita dumtaxat ut custodiatis adtente et opere conpleatis mandatum et legem quam praecepit vobis Moses servus Domini ut diligatis Dominum Deum vestrum et ambuletis in omnibus viis eius et observetis mandata illius adhereatisque ei ac serviatis in omni corde et in omni anima vestra</li>
      <li>benedixitque eis Iosue et dimisit eos qui reversi sunt in tabernacula sua</li>
      <li>tribui autem Manasse mediae possessionem Moses dederat in Basan et idcirco mediae quae superfuit dedit Iosue sortem inter ceteros fratres suos trans Iordanem ad occidentalem eius plagam cumque dimitteret eos in tabernacula sua et benedixisset illis</li>
      <li>dixit ad eos in multa substantia atque divitiis revertimini ad sedes vestras cum argento et auro aere ac ferro et veste multiplici dividite praedam hostium cum fratribus vestris</li>
      <li>reversique sunt et abierunt filii Ruben et filii Gad et dimidia tribus Manasse a filiis Israhel de Silo quae sita est in Chanaan ut intrarent Galaad terram possessionis suae quam obtinuerant iuxta imperium Domini in manu Mosi</li>
      <li>cumque venissent ad tumulos Iordanis in terra Chanaan aedificaverunt iuxta Iordanem altare infinitae magnitudinis</li>
      <li>quod cum audissent filii Israhel et ad eos certi nuntii detulissent aedificasse filios Ruben et Gad et dimidiae tribus Manasse altare in terra Chanaan super Iordanis tumulos contra filios Israhel</li>
      <li>convenerunt omnes in Silo ut ascenderent et dimicarent contra eos</li>
      <li>et interim miserunt ad illos in terram Galaad Finees filium Eleazar sacerdotem</li>
      <li>et decem principes cum eo singulos de tribubus singulis</li>
      <li>qui venerunt ad filios Ruben et Gad et dimidiae tribus Manasse in terram Galaad dixeruntque ad eos</li>
      <li>haec mandat omnis populus Domini quae est ista transgressio cur reliquistis Dominum Deum Israhel aedificantes altare sacrilegum et a cultu illius recedentes</li>
      <li>an parum vobis est quod peccastis in Beelphegor et usque in praesentem diem macula huius sceleris in nobis permanet multique de populo corruerunt</li>
      <li>et vos hodie reliquistis Dominum et cras in universum Israhel eius ira desaeviet</li>
      <li>quod si putatis inmundam esse terram possessionis vestrae transite ad terram in qua tabernaculum Domini est et habitate inter nos tantum ut a Domino et a nostro consortio non recedatis aedificato altari praeter altare Domini Dei vestri</li>
      <li>nonne Achan filius Zare praeteriit mandatum Domini et super omnem populum Israhel ira eius incubuit et ille erat unus homo atque utinam solus perisset in scelere suo</li>
      <li>responderuntque filii Ruben et Gad et dimidiae tribus Manasse principibus legationis Israhel</li>
      <li>fortissimus Deus Dominus fortissimus Deus Dominus ipse novit et Israhel simul intelleget si praevaricationis animo hoc altare construximus non custodiat nos sed puniat in praesenti</li>
      <li>et si ea mente fecimus ut holocausta et sacrificium et pacificas victimas super eo inponeremus ipse quaerat et iudicet</li>
      <li>et non ea magis cogitatione atque tractatu ut diceremus cras dicent filii vestri filiis nostris quid vobis et Domino Deo Israhel</li>
      <li>terminum posuit Dominus inter nos et vos o filii Ruben et filii Gad Iordanem fluvium et idcirco partem non habetis in Domino et per hanc occasionem avertent filii vestri filios nostros a timore Domini putavimus itaque melius</li>
      <li>et diximus extruamus nobis altare non in holocausta neque ad victimas offerendas</li>
      <li>sed in testimonium inter nos et vos et subolem nostram vestramque progeniem ut serviamus Domino et iuris nostri sit offerre holocausta et victimas et pacificas hostias et nequaquam dicant cras filii vestri filiis nostris non est vobis pars in Domino</li>
      <li>quod si voluerint dicere respondebunt eis ecce altare Domini quod fecerunt patres nostri non in holocausta neque in sacrificium sed in testimonium vestrum ac nostrum</li>
      <li>absit a nobis hoc scelus ut recedamus a Domino et eius vestigia relinquamus extructo altari ad holocausta et sacrificia et victimas offerendas praeter altare Domini Dei nostri quod extructum est ante tabernaculum eius</li>
      <li>quibus auditis Finees sacerdos et principes legationis Israhel qui erant cum eo placati sunt et verba filiorum Ruben et Gad et dimidiae tribus Manasse libentissime susceperunt</li>
      <li>dixitque Finees filius Eleazari sacerdos ad eos nunc scimus quod nobiscum sit Dominus quoniam alieni estis a praevaricatione hac et liberastis filios Israhel de manu Domini</li>
      <li>reversusque est cum principibus a filiis Ruben et Gad de terra Galaad finium Chanaan ad filios Israhel et rettulit eis</li>
      <li>placuitque sermo cunctis audientibus et laudaverunt Deum filii Israhel et nequaquam ultra dixerunt ut ascenderent contra eos atque pugnarent et delerent terram possessionis eorum</li>
      <li>vocaveruntque filii Ruben et filii Gad altare quod extruxerant Testimonium nostrum quod Dominus ipse sit Deus</li>
    </ol>
  </li>
  <li>
    <ol>
      <li>evoluto autem multo tempore postquam pacem Dominus dederat Israheli subiectis in gyro nationibus universis et Iosue iam longevo et persenilis aetatis</li>
      <li>vocavit Iosue omnem Israhelem maioresque natu et principes ac duces et magistros dixitque ad eos ego senui et progressioris aetatis sum</li>
      <li>vosque cernitis omnia quae fecerit Dominus Deus vester cunctis per circuitum nationibus quomodo pro vobis ipse pugnaverit</li>
      <li>et nunc quia vobis sorte divisit omnem terram ab orientali parte Iordanis usque ad mare Magnum multaeque adhuc supersunt nationes</li>
      <li>Dominus Deus vester disperdet eas et auferet a facie vestra et possidebitis terram sicut vobis pollicitus est</li>
      <li>tantum confortamini et estote solliciti ut custodiatis cuncta quae scripta sunt in volumine legis Mosi et non declinetis ab eis nec ad dextram nec ad sinistram</li>
      <li>ne postquam intraveritis ad gentes quae inter vos futurae sunt iuretis in nomine deorum earum et serviatis eis et adoretis illos</li>
      <li>sed adhereatis Domino Deo vestro quod fecistis usque in diem hanc</li>
      <li>et tunc auferet Dominus in conspectu vestro gentes magnas et robustissimas et nullus vobis resistere poterit</li>
      <li>unus e vobis persequetur hostium mille viros quia Dominus Deus vester pro vobis ipse pugnabit sicut pollicitus est</li>
      <li>hoc tantum diligentissime praecavete ut diligatis Dominum Deum vestrum</li>
      <li>quod si volueritis gentium harum quae inter vos habitant erroribus adherere et cum eis miscere conubia atque amicitias copulare</li>
      <li>iam nunc scitote quod Dominus Deus vester non eas deleat ante faciem vestram sed sint vobis in foveam ac laqueum et offendiculum ex latere vestro et sudes in oculis vestris donec vos auferat atque disperdat de terra hac optima quam tradidit vobis</li>
      <li>en ego hodie ingrediar viam universae terrae et toto animo cognoscetis quod de omnibus verbis quae se Dominus praestaturum nobis esse pollicitus est unum non praeterierit in cassum</li>
      <li>sicut ergo implevit opere quod promisit et prospera cuncta venerunt sic adducet super vos quicquid malorum comminatus est donec vos auferat atque disperdat de terra hac optima quam tradidit vobis</li>
      <li>eo quod praeterieritis pactum Domini Dei vestri quod pepigit vobiscum et servieritis diis alienis et adoraveritis eos cito atque velociter consurget in vos furor Domini et auferemini de terra hac optima quam tradidit vobis</li>
    </ol>
  </li>
  <li>
    <ol>
      <li>congregavitque Iosue omnes tribus Israhel in Sychem et vocavit maiores natu ac principes et iudices et magistros steteruntque in conspectu Domini</li>
      <li>et ad populum sic locutus est haec dicit Dominus Deus Israhel trans fluvium habitaverunt patres vestri ab initio Thare pater Abraham et Nahor servieruntque diis alienis</li>
      <li>tuli ergo patrem vestrum Abraham de Mesopotamiae finibus et adduxi eum in terram Chanaan multiplicavique semen eius</li>
      <li>et dedi ei Isaac illique rursum dedi Iacob et Esau e quibus Esau dedi montem Seir ad possidendum Iacob vero et filii eius descenderunt in Aegyptum</li>
      <li>misique Mosen et Aaron et percussi Aegyptum multis signis atque portentis</li>
      <li>eduxique vos et patres vestros de Aegypto et venistis ad mare persecutique sunt Aegyptii patres vestros cum curribus et equitatu usque ad mare Rubrum</li>
      <li>clamaverunt autem ad Dominum filii Israhel qui posuit tenebras inter vos et Aegyptios et adduxit super eos mare et operuit illos viderunt oculi vestri cuncta quae in Aegypto fecerim et habitastis in solitudine multo tempore</li>
      <li>et introduxi vos ad terram Amorrei qui habitabat trans Iordanem cumque pugnarent contra vos tradidi eos in manus vestras et possedistis terram eorum atque interfecistis illos</li>
      <li>surrexit autem Balac filius Sepphor rex Moab et pugnavit contra Israhelem misitque et vocavit Balaam filium Beor ut malediceret vobis</li>
      <li>et ego nolui audire eum sed e contrario per illum benedixi vobis et liberavi vos de manu eius</li>
      <li>transistisque Iordanem et venistis ad Hiericho pugnaveruntque contra vos viri civitatis eius Amorreus et Ferezeus et Chananeus et Hettheus et Gergeseus et Eveus et Iebuseus et tradidi illos in manus vestras</li>
      <li>misique ante vos crabrones et eieci eos de locis suis duos reges Amorreorum non in gladio et arcu tuo</li>
      <li>dedique vobis terram in qua non laborastis et urbes quas non aedificastis ut habitaretis in eis vineas et oliveta quae non plantastis</li>
      <li>nunc ergo timete Dominum et servite ei perfecto corde atque verissimo et auferte deos quibus servierunt patres vestri in Mesopotamia et in Aegypto ac servite Domino</li>
      <li>sin autem malum vobis videtur ut Domino serviatis optio vobis datur eligite hodie quod placet cui potissimum servire debeatis utrum diis quibus servierunt patres vestri in Mesopotamia an diis Amorreorum in quorum terra habitatis ego autem et domus mea serviemus Domino</li>
      <li>responditque populus et ait absit a nobis ut relinquamus Dominum et serviamus diis alienis</li>
      <li>Dominus Deus noster ipse eduxit nos et patres nostros de terra Aegypti de domo servitutis fecitque videntibus nobis signa ingentia et custodivit nos in omni via per quam ambulavimus et in cunctis populis per quos transivimus</li>
      <li>et eiecit universas gentes Amorreum habitatorem terrae quam nos intravimus serviemus igitur Domino quia ipse est Deus noster</li>
      <li>dixitque Iosue ad populum non poteritis servire Domino Deus enim sanctus et fortis aemulator est nec ignoscet sceleribus vestris atque peccatis</li>
      <li>si dimiseritis Dominum et servieritis diis alienis convertet se et adfliget vos atque subvertet postquam vobis praestiterit bona</li>
      <li>dixitque populus ad Iosue nequaquam ita ut loqueris erit sed Domino serviemus</li>
      <li>et Iosue ad populum testes inquit vos estis quia ipsi elegeritis vobis Dominum ut serviatis ei responderuntque testes</li>
      <li>nunc ergo ait auferte deos alienos de medio vestrum et inclinate corda vestra ad Dominum Deum Israhel</li>
      <li>dixitque populus ad Iosue Domino Deo nostro serviemus oboedientes praeceptis eius</li>
      <li>percussit igitur Iosue in die illo foedus et proposuit populo praecepta atque iudicia in Sychem</li>
      <li>scripsitque omnia verba haec in volumine legis Dei et tulit lapidem pergrandem posuitque eum subter quercum quae erat in sanctuario Domini</li>
      <li>et dixit ad omnem populum en lapis iste erit vobis in testimonium quod audierit omnia verba Domini quae locutus est vobis ne forte postea negare velitis et mentiri Domino Deo vestro</li>
      <li>dimisitque populum singulos in possessionem suam</li>
      <li>et post haec mortuus est Iosue filius Nun servus Domini centum decem annorum</li>
      <li>sepelieruntque eum in finibus possessionis suae in Thamnathsare quae sita est in monte Ephraim a septentrionali parte montis Gaas</li>
      <li>servivitque Israhel Domino cunctis diebus Iosue et seniorum qui longo vixerunt tempore post Iosue et qui noverant omnia opera Domini quae fecerat in Israhel</li>
      <li>ossa quoque Ioseph quae tulerant filii Israhel de Aegypto sepelierunt in Sychem in parte agri quem emerat Iacob a filiis Emmor patris Sychem centum novellis ovibus et fuit in possessione filiorum Ioseph</li>
      <li>Eleazar quoque filius Aaron mortuus est et sepelierunt eum in Gaab Finees filii eius quae data est ei in monte Ephraim</li>
    </ol>
  </li>
</ol>