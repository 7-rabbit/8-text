<ol>
  <li>
    <ol>
      <li>Paulus et Silvanus et Timotheus ecclesiae Thessalonicensium in Deo Patre nostro et Domino Iesu Christo</li>
      <li>gratia vobis et pax a Deo Patre nostro et Domino Iesu Christo</li>
      <li>gratias agere debemus Deo semper pro vobis fratres ita ut dignum est quoniam supercrescit fides vestra et abundat caritas uniuscuiusque omnium vestrum in invicem</li>
      <li>ita ut et nos ipsi in vobis gloriemur in ecclesiis Dei pro patientia vestra et fide in omnibus persecutionibus vestris et tribulationibus quas sustinetis</li>
      <li>in exemplum iusti iudicii Dei ut digni habeamini regno Dei pro quo et patimini</li>
      <li>si tamen iustum est apud Deum retribuere tribulationem his qui vos tribulant</li>
      <li>et vobis qui tribulamini requiem nobiscum in revelatione Domini Iesu de caelo cum angelis virtutis eius</li>
      <li>in flamma ignis dantis vindictam his qui non noverunt Deum et qui non oboediunt evangelio Domini nostri Iesu</li>
      <li>qui poenas dabunt in interitu aeternas a facie Domini et a gloria virtutis eius</li>
      <li>cum venerit glorificari in sanctis suis et admirabilis fieri in omnibus qui crediderunt quia creditum est testimonium nostrum super vos in die illo</li>
      <li>in quo etiam oramus semper pro vobis ut dignetur vos vocatione sua Deus et impleat omnem voluntatem bonitatis et opus fidei in virtute</li>
      <li>ut clarificetur nomen Domini nostri Iesu Christi in vobis et vos in illo secundum gratiam Dei nostri et Domini Iesu Christi</li>
    </ol>
  </li>
  <li>
    <ol>
      <li>rogamus autem vos fratres per adventum Domini nostri Iesu Christi et nostrae congregationis in ipsum</li>
      <li>ut non cito moveamini a sensu neque terreamini neque per spiritum neque per sermonem neque per epistulam tamquam per nos quasi instet dies Domini</li>
      <li>ne quis vos seducat ullo modo quoniam nisi venerit discessio primum et revelatus fuerit homo peccati filius perditionis</li>
      <li>qui adversatur et extollitur supra omne quod dicitur Deus aut quod colitur ita ut in templo Dei sedeat ostendens se quia sit Deus</li>
      <li>non retinetis quod cum adhuc essem apud vos haec dicebam vobis</li>
      <li>et nunc quid detineat scitis ut reveletur in suo tempore</li>
      <li>nam mysterium iam operatur iniquitatis tantum ut qui tenet nunc donec de medio fiat</li>
      <li>et tunc revelabitur ille iniquus quem Dominus Iesus interficiet spiritu oris sui et destruet inlustratione adventus sui</li>
      <li>eum cuius est adventus secundum operationem Satanae in omni virtute et signis et prodigiis mendacibus</li>
      <li>et in omni seductione iniquitatis his qui pereunt eo quod caritatem veritatis non receperunt ut salvi fierent</li>
      <li>ideo mittit illis Deus operationem erroris ut credant mendacio</li>
      <li>ut iudicentur omnes qui non crediderunt veritati sed consenserunt iniquitati</li>
      <li>nos autem debemus gratias agere Deo semper pro vobis fratres dilecti a Deo quod elegerit nos Deus primitias in salutem in sanctificatione Spiritus et fide veritatis</li>
      <li>ad quod et vocavit vos per evangelium nostrum in adquisitionem gloriae Domini nostri Iesu Christi</li>
      <li>itaque fratres state et tenete traditiones quas didicistis sive per sermonem sive per epistulam nostram</li>
      <li>ipse autem Dominus noster Iesus Christus et Deus et Pater noster qui dilexit nos et dedit consolationem aeternam et spem bonam in gratia</li>
      <li>exhortetur corda vestra et confirmet in omni opere et sermone bono</li>
    </ol>
  </li>
  <li>
    <ol>
      <li>de cetero fratres orate pro nobis ut sermo Domini currat et clarificetur sicut et apud vos</li>
      <li>et ut liberemur ab inportunis et malis hominibus non enim omnium est fides</li>
      <li>fidelis autem Dominus est qui confirmabit vos et custodiet a malo</li>
      <li>confidimus autem de vobis in Domino quoniam quae praecipimus et facitis et facietis</li>
      <li>Dominus autem dirigat corda vestra in caritate Dei et patientia Christi</li>
      <li>denuntiamus autem vobis fratres in nomine Domini nostri Iesu Christi ut subtrahatis vos ab omni fratre ambulante inordinate et non secundum traditionem quam acceperunt a nobis</li>
      <li>ipsi enim scitis quemadmodum oporteat imitari nos quoniam non inquieti fuimus inter vos</li>
      <li>neque gratis panem manducavimus ab aliquo sed in labore et fatigatione nocte et die operantes ne quem vestrum gravaremus</li>
      <li>non quasi non habuerimus potestatem sed ut nosmet ipsos formam daremus vobis ad imitandum nos</li>
      <li>nam et cum essemus apud vos hoc denuntiabamus vobis quoniam si quis non vult operari nec manducet</li>
      <li>audimus enim inter vos quosdam ambulare inquiete nihil operantes sed curiose agentes</li>
      <li>his autem qui eiusmodi sunt denuntiamus et obsecramus in Domino Iesu Christo ut cum silentio operantes suum panem manducent</li>
      <li>vos autem fratres nolite deficere benefacientes</li>
      <li>quod si quis non oboedit verbo nostro per epistulam hunc notate et non commisceamini cum illo ut confundatur</li>
      <li>et nolite quasi inimicum existimare sed corripite ut fratrem</li>
      <li>ipse autem Dominus pacis det vobis pacem sempiternam in omni loco Dominus cum omnibus vobis</li>
      <li>salutatio mea manu Pauli quod est signum in omni epistula ita scribo</li>
      <li>gratia Domini nostri Iesu Christi cum omnibus vobis amen</li>
    </ol>
  </li>
</ol>