<ol>
  <li>
    <ol>
      <li>Paulus apostolus Christi Iesu per voluntatem Dei secundum promissionem vitae quae est in Christo Iesu</li>
      <li>Timotheo carissimo filio gratia misericordia pax a Deo Patre et Christo Iesu Domino nostro</li>
      <li>gratias ago Deo cui servio a progenitoribus in conscientia pura quam sine intermissione habeam tui memoriam in orationibus meis nocte ac die</li>
      <li>desiderans te videre memor lacrimarum tuarum ut gaudio implear</li>
      <li>recordationem accipiens eius fidei quae est in te non ficta quae et habitavit primum in avia tua Loide et matre tua Eunice certus sum autem quod et in te</li>
      <li>propter quam causam admoneo te ut resuscites gratiam Dei quae est in te per inpositionem manuum mearum</li>
      <li>non enim dedit nobis Deus spiritum timoris sed virtutis et dilectionis et sobrietatis</li>
      <li>noli itaque erubescere testimonium Domini nostri neque me vinctum eius sed conlabora evangelio secundum virtutem Dei</li>
      <li>qui nos liberavit et vocavit vocatione sancta non secundum opera nostra sed secundum propositum suum et gratiam quae data est nobis in Christo Iesu ante tempora saecularia</li>
      <li>manifestata est autem nunc per inluminationem salvatoris nostri Iesu Christi qui destruxit quidem mortem inluminavit autem vitam et incorruptionem per evangelium</li>
      <li>in quo positus sum ego praedicator et apostolus et magister gentium</li>
      <li>ob quam causam etiam haec patior sed non confundor scio enim cui credidi et certus sum quia potens est depositum meum servare in illum diem</li>
      <li>formam habe sanorum verborum quae a me audisti in fide et dilectione in Christo Iesu</li>
      <li>bonum depositum custodi per Spiritum Sanctum qui habitat in nobis</li>
      <li>scis hoc quod aversi sunt a me omnes qui in Asia sunt ex quibus est Phygelus et Hermogenes</li>
      <li>det misericordiam Dominus Onesifori domui quia saepe me refrigeravit et catenam meam non erubuit</li>
      <li>sed cum Romam venisset sollicite me quaesivit et invenit</li>
      <li>det illi Dominus invenire misericordiam a Domino in illa die et quanta Ephesi ministravit melius tu nosti</li>
    </ol>
  </li>
  <li>
    <ol>
      <li>tu ergo fili mi confortare in gratia quae est in Christo Iesu</li>
      <li>et quae audisti a me per multos testes haec commenda fidelibus hominibus qui idonei erunt et alios docere</li>
      <li>labora sicut bonus miles Christi Iesu</li>
      <li>nemo militans inplicat se negotiis saecularibus ut ei placeat cui se probavit</li>
      <li>nam et qui certat in agone non coronatur nisi legitime certaverit</li>
      <li>laborantem agricolam oportet primum de fructibus accipere</li>
      <li>intellege quae dico dabit enim tibi Dominus in omnibus intellectum</li>
      <li>memor esto Iesum Christum resurrexisse a mortuis ex semine David secundum evangelium meum</li>
      <li>in quo laboro usque ad vincula quasi male operans sed verbum Dei non est alligatum</li>
      <li>ideo omnia sustineo propter electos ut et ipsi salutem consequantur quae est in Christo Iesu cum gloria caelesti</li>
      <li>fidelis sermo nam si conmortui sumus et convivemus</li>
      <li>si sustinemus et conregnabimus si negabimus et ille negabit nos</li>
      <li>si non credimus ille fidelis manet negare se ipsum non potest</li>
      <li>haec commone testificans coram Domino noli verbis contendere in nihil utile ad subversionem audientium</li>
      <li>sollicite cura te ipsum probabilem exhibere Deo operarium inconfusibilem recte tractantem verbum veritatis</li>
      <li>profana autem inaniloquia devita multum enim proficient ad impietatem</li>
      <li>et sermo eorum ut cancer serpit ex quibus est Hymeneus et Philetus</li>
      <li>qui a veritate exciderunt dicentes resurrectionem iam factam et subvertunt quorundam fidem</li>
      <li>sed firmum fundamentum Dei stetit habens signaculum hoc cognovit Dominus qui sunt eius et discedat ab iniquitate omnis qui nominat nomen Domini</li>
      <li>in magna autem domo non solum sunt vasa aurea et argentea sed et lignea et fictilia et quaedam quidem in honorem quaedam autem in contumeliam</li>
      <li>si quis ergo emundaverit se ab istis erit vas in honorem sanctificatum et utile Domino ad omne opus bonum paratum</li>
      <li>iuvenilia autem desideria fuge sectare vero iustitiam fidem caritatem pacem cum his qui invocant Dominum de corde puro</li>
      <li>stultas autem et sine disciplina quaestiones devita sciens quia generant lites</li>
      <li>servum autem Domini non oportet litigare sed mansuetum esse ad omnes docibilem patientem</li>
      <li>cum modestia corripientem eos qui resistunt nequando det illis Deus paenitentiam ad cognoscendam veritatem</li>
      <li>et resipiscant a diaboli laqueis a quo capti tenentur ad ipsius voluntatem</li>
    </ol>
  </li>
  <li>
    <ol>
      <li>hoc autem scito quod in novissimis diebus instabunt tempora periculosa</li>
      <li>et erunt homines se ipsos amantes cupidi elati superbi blasphemi parentibus inoboedientes ingrati scelesti</li>
      <li>sine affectione sine pace criminatores incontinentes inmites sine benignitate</li>
      <li>proditores protervi tumidi voluptatium amatores magis quam Dei</li>
      <li>habentes speciem quidem pietatis virtutem autem eius abnegantes et hos devita</li>
      <li>ex his enim sunt qui penetrant domos et captivas ducunt mulierculas oneratas peccatis quae ducuntur variis desideriis</li>
      <li>semper discentes et numquam ad scientiam veritatis pervenientes</li>
      <li>quemadmodum autem Iannes et Mambres restiterunt Mosi ita et hii resistunt veritati homines corrupti mente reprobi circa fidem</li>
      <li>sed ultra non proficient insipientia enim eorum manifesta erit omnibus sicut et illorum fuit</li>
      <li>tu autem adsecutus es meam doctrinam institutionem propositum fidem longanimitatem dilectionem patientiam</li>
      <li>persecutiones passiones qualia mihi facta sunt Antiochiae Iconii Lystris quales persecutiones sustinui et ex omnibus me eripuit Dominus</li>
      <li>et omnes qui volunt pie vivere in Christo Iesu persecutionem patientur</li>
      <li>mali autem homines et seductores proficient in peius errantes et in errorem mittentes</li>
      <li>tu vero permane in his quae didicisti et credita sunt tibi sciens a quo didiceris</li>
      <li>et quia ab infantia sacras litteras nosti quae te possint instruere ad salutem per fidem quae est in Christo Iesu</li>
      <li>omnis scriptura divinitus inspirata et utilis ad docendum ad arguendum ad corrigendum ad erudiendum in iustitia</li>
      <li>ut perfectus sit homo Dei ad omne opus bonum instructus</li>
    </ol>
  </li>
  <li>
    <ol>
      <li>testificor coram Deo et Christo Iesu qui iudicaturus est vivos ac mortuos et adventum ipsius et regnum eius</li>
      <li>praedica verbum insta oportune inportune argue obsecra increpa in omni patientia et doctrina</li>
      <li>erit enim tempus cum sanam doctrinam non sustinebunt sed ad sua desideria coacervabunt sibi magistros prurientes auribus</li>
      <li>et a veritate quidem auditum avertent ad fabulas autem convertentur</li>
      <li>tu vero vigila in omnibus labora opus fac evangelistae ministerium tuum imple</li>
      <li>ego enim iam delibor et tempus meae resolutionis instat</li>
      <li>bonum certamen certavi cursum consummavi fidem servavi</li>
      <li>in reliquo reposita est mihi iustitiae corona quam reddet mihi Dominus in illa die iustus iudex non solum autem mihi sed et his qui diligunt adventum eius</li>
      <li>festina venire ad me cito</li>
      <li>Demas enim me dereliquit diligens hoc saeculum et abiit Thessalonicam Crescens in Galliam Titus in Dalmatiam</li>
      <li>Lucas est mecum solus Marcum adsume et adduc tecum est enim mihi utilis in ministerium</li>
      <li>Tychicum autem misi Ephesum</li>
      <li>paenulam quam reliqui Troade apud Carpum veniens adfers et libros maxime autem membranas</li>
      <li>Alexander aerarius multa mala mihi ostendit reddat ei Dominus secundum opera eius</li>
      <li>quem et tu devita valde enim restitit verbis nostris</li>
      <li>in prima mea defensione nemo mihi adfuit sed omnes me dereliquerunt non illis reputetur</li>
      <li>Dominus autem mihi adstitit et confortavit me ut per me praedicatio impleatur et audiant omnes gentes et liberatus sum de ore leonis</li>
      <li>liberabit me Dominus ab omni opere malo et salvum faciet in regnum suum caeleste cui gloria in saecula saeculorum amen</li>
      <li>saluta Priscam et Aquilam et Onesifori domum</li>
      <li>Erastus remansit Corinthi Trophimum autem reliqui infirmum Mileti</li>
      <li>festina ante hiemem venire salutat te Eubulus et Pudens et Linus et Claudia et fratres omnes</li>
      <li>Dominus Iesus cum spiritu tuo gratia nobiscum amen</li>
    </ol>
  </li>
</ol>