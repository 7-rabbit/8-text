<ol>
  <li>
    <ol>
      <li>Paulus servus Dei apostolus autem Iesu Christi secundum fidem electorum Dei et agnitionem veritatis quae secundum pietatem est</li>
      <li>in spem vitae aeternae quam promisit qui non mentitur Deus ante tempora saecularia</li>
      <li>manifestavit autem temporibus suis verbum suum in praedicatione quae credita est mihi secundum praeceptum salvatoris nostri Dei</li>
      <li>Tito dilecto filio secundum communem fidem gratia et pax a Deo Patre et Christo Iesu salvatore nostro</li>
      <li>huius rei gratia reliqui te Cretae ut ea quae desunt corrigas et constituas per civitates presbyteros sicut ego tibi disposui</li>
      <li>si quis sine crimine est unius uxoris vir filios habens fideles non in accusatione luxuriae aut non subditos</li>
      <li>oportet enim episcopum sine crimine esse sicut Dei dispensatorem non superbum non iracundum non vinolentum non percussorem non turpilucri cupidum</li>
      <li>sed hospitalem benignum sobrium iustum sanctum continentem</li>
      <li>amplectentem eum qui secundum doctrinam est fidelem sermonem ut potens sit et exhortari in doctrina sana et eos qui contradicunt arguere</li>
      <li>sunt enim multi et inoboedientes vaniloqui et seductores maxime qui de circumcisione sunt</li>
      <li>quos oportet redargui qui universas domos subvertunt docentes quae non oportet turpis lucri gratia</li>
      <li>dixit quidam ex illis proprius ipsorum propheta Cretenses semper mendaces malae bestiae ventres pigri</li>
      <li>testimonium hoc verum est quam ob causam increpa illos dure ut sani sint in fide</li>
      <li>non intendentes iudaicis fabulis et mandatis hominum aversantium se a veritate</li>
      <li>omnia munda mundis coinquinatis autem et infidelibus nihil mundum sed inquinatae sunt eorum et mens et conscientia</li>
      <li>confitentur se nosse Deum factis autem negant cum sunt abominati et incredibiles et ad omne opus bonum reprobi</li>
    </ol>
  </li>
  <li>
    <ol>
      <li>tu autem loquere quae decet sanam doctrinam</li>
      <li>senes ut sobrii sint pudici prudentes sani fide dilectione patientia</li>
      <li>anus similiter in habitu sancto non criminatrices non vino multo servientes bene docentes</li>
      <li>ut prudentiam doceant adulescentulas ut viros suos ament filios diligant</li>
      <li>prudentes castas domus curam habentes benignas subditas suis viris ut non blasphemetur verbum Dei</li>
      <li>iuvenes similiter hortare ut sobrii sint</li>
      <li>in omnibus te ipsum praebe exemplum bonorum operum in doctrina integritatem gravitatem</li>
      <li>verbum sanum inreprehensibilem ut is qui ex adverso est vereatur nihil habens malum dicere de nobis</li>
      <li>servos dominis suis subditos esse in omnibus placentes non contradicentes</li>
      <li>non fraudantes, sed in omnibus fidem bonam ostendentes ut doctrinam salutaris nostri Dei ornent in omnibus</li>
      <li>apparuit enim gratia Dei salutaris omnibus hominibus</li>
      <li>erudiens nos ut abnegantes impietatem et saecularia desideria sobrie et iuste et pie vivamus in hoc saeculo</li>
      <li>expectantes beatam spem et adventum gloriae magni Dei et salvatoris nostri Iesu Christi</li>
      <li>qui dedit semet ipsum pro nobis ut nos redimeret ab omni iniquitate et mundaret sibi populum acceptabilem sectatorem bonorum operum</li>
      <li>haec loquere et exhortare et argue cum omni imperio nemo te contemnat</li>
    </ol>
  </li>
  <li>
    <ol>
      <li>admone illos principibus et potestatibus subditos esse dicto oboedire ad omne opus bonum paratos esse</li>
      <li>neminem blasphemare non litigiosos esse modestos omnem ostendentes mansuetudinem ad omnes homines</li>
      <li>eramus enim et nos aliquando insipientes increduli errantes servientes desideriis et voluptatibus variis in malitia et invidia agentes odibiles odientes invicem</li>
      <li>cum autem benignitas et humanitas apparuit salvatoris nostri Dei</li>
      <li>non ex operibus iustitiae quae fecimus nos sed secundum suam misericordiam salvos nos fecit per lavacrum regenerationis et renovationis Spiritus Sancti</li>
      <li>quem effudit in nos abunde per Iesum Christum salvatorem nostrum</li>
      <li>ut iustificati gratia ipsius heredes simus secundum spem vitae aeternae</li>
      <li>fidelis sermo est et de his volo te confirmare ut curent bonis operibus praeesse qui credunt Deo haec sunt bona et utilia hominibus</li>
      <li>stultas autem quaestiones et genealogias et contentiones et pugnas legis devita sunt enim inutiles et vanae</li>
      <li>hereticum hominem post unam et secundam correptionem devita</li>
      <li>sciens quia subversus est qui eiusmodi est et delinquit proprio iudicio condemnatus</li>
      <li>cum misero ad te Arteman aut Tychicum festina ad me venire Nicopolim ibi enim statui hiemare</li>
      <li>Zenan legis peritum et Apollo sollicite praemitte ut nihil illis desit</li>
      <li>discant autem et nostri bonis operibus praeesse ad usus necessarios ut non sint infructuosi</li>
      <li>salutant te qui mecum sunt omnes saluta qui nos amant in fide gratia Dei cum omnibus vobis amen</li>
    </ol>
  </li>
</ol>