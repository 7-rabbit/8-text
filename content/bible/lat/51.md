<ol>
  <li>
    <ol>
      <li>Paulus apostolus Christi Iesu per voluntatem Dei et Timotheus frater</li>
      <li>his qui sunt Colossis sanctis et fidelibus fratribus in Christo Iesu gratia vobis et pax a Deo Patre nostro</li>
      <li>gratias agimus Deo et Patri Domini nostri Iesu Christi semper pro vobis orantes</li>
      <li>audientes fidem vestram in Christo Iesu et dilectionem quam habetis in sanctos omnes</li>
      <li>propter spem quae reposita est vobis in caelis quam audistis in verbo veritatis evangelii</li>
      <li>quod pervenit ad vos sicut et in universo mundo est et fructificat et crescit sicut in vobis ex ea die qua audistis et cognovistis gratiam Dei in veritate</li>
      <li>sicut didicistis ab Epaphra carissimo conservo nostro qui est fidelis pro vobis minister Christi Iesu</li>
      <li>qui etiam manifestavit nobis dilectionem vestram in Spiritu</li>
      <li>ideo et nos ex qua die audivimus non cessamus pro vobis orantes et postulantes ut impleamini agnitione voluntatis eius in omni sapientia et intellectu spiritali</li>
      <li>ut ambuletis digne Deo per omnia placentes in omni opere bono fructificantes et crescentes in scientia Dei</li>
      <li>in omni virtute confortati secundum potentiam claritatis eius in omni patientia et longanimitate cum gaudio</li>
      <li>gratias agentes Patri qui dignos nos fecit in partem sortis sanctorum in lumine</li>
      <li>qui eripuit nos de potestate tenebrarum et transtulit in regnum Filii dilectionis suae</li>
      <li>in quo habemus redemptionem remissionem peccatorum</li>
      <li>qui est imago Dei invisibilis primogenitus omnis creaturae</li>
      <li>quia in ipso condita sunt universa in caelis et in terra visibilia et invisibilia sive throni sive dominationes sive principatus sive potestates omnia per ipsum et in ipso creata sunt</li>
      <li>et ipse est ante omnes et omnia in ipso constant</li>
      <li>et ipse est caput corporis ecclesiae qui est principium primogenitus ex mortuis ut sit in omnibus ipse primatum tenens</li>
      <li>quia in ipso conplacuit omnem plenitudinem habitare</li>
      <li>et per eum reconciliare omnia in ipsum pacificans per sanguinem crucis eius sive quae in terris sive quae in caelis sunt</li>
      <li>et vos cum essetis aliquando alienati et inimici sensu in operibus malis</li>
      <li>nunc autem reconciliavit in corpore carnis eius per mortem exhibere vos sanctos et inmaculatos et inreprehensibiles coram ipso</li>
      <li>si tamen permanetis in fide fundati et stabiles et inmobiles ab spe evangelii quod audistis quod praedicatum est in universa creatura quae sub caelo est cuius factus sum ego Paulus minister</li>
      <li>qui nunc gaudeo in passionibus pro vobis et adimpleo ea quae desunt passionum Christi in carne mea pro corpore eius quod est ecclesia</li>
      <li>cuius factus sum ego minister secundum dispensationem Dei quae data est mihi in vos ut impleam verbum Dei</li>
      <li>mysterium quod absconditum fuit a saeculis et generationibus nunc autem manifestatum est sanctis eius</li>
      <li>quibus voluit Deus notas facere divitias gloriae sacramenti huius in gentibus quod est Christus in vobis spes gloriae</li>
      <li>quem nos adnuntiamus corripientes omnem hominem et docentes omnem hominem in omni sapientia ut exhibeamus omnem hominem perfectum in Christo Iesu</li>
      <li>in quo et laboro certando secundum operationem eius quam operatur in me in virtute</li>
    </ol>
  </li>
  <li>
    <ol>
      <li>volo enim vos scire qualem sollicitudinem habeam pro vobis et pro his qui sunt Laodiciae et quicumque non viderunt faciem meam in carne</li>
      <li>ut consolentur corda ipsorum instructi in caritate et in omnes divitias plenitudinis intellectus in agnitionem mysterii Dei Patris Christi Iesu</li>
      <li>in quo sunt omnes thesauri sapientiae et scientiae absconditi</li>
      <li>hoc autem dico ut nemo vos decipiat in subtilitate sermonum</li>
      <li>nam et si corpore absens sum sed spiritu vobiscum sum gaudens et videns ordinem vestrum et firmamentum eius quae in Christo est fidei vestrae</li>
      <li>sicut ergo accepistis Christum Iesum Dominum in ipso ambulate</li>
      <li>radicati et superaedificati in ipso et confirmati fide sicut et didicistis abundantes in gratiarum actione</li>
      <li>videte ne quis vos decipiat per philosophiam et inanem fallaciam secundum traditionem hominum secundum elementa mundi et non secundum Christum</li>
      <li>quia in ipso inhabitat omnis plenitudo divinitatis corporaliter</li>
      <li>et estis in illo repleti qui est caput omnis principatus et potestatis</li>
      <li>in quo et circumcisi estis circumcisione non manufacta in expoliatione corporis carnis in circumcisione Christi</li>
      <li>consepulti ei in baptismo in quo et resurrexistis per fidem operationis Dei qui suscitavit illum a mortuis</li>
      <li>et vos cum mortui essetis in delictis et praeputio carnis vestrae convivificavit cum illo donans vobis omnia delicta</li>
      <li>delens quod adversum nos erat chirografum decretis quod erat contrarium nobis et ipsum tulit de medio adfigens illud cruci</li>
      <li>expolians principatus et potestates traduxit palam triumphans illos in semet ipso</li>
      <li>nemo ergo vos iudicet in cibo aut in potu aut in parte diei festi aut neomeniae aut sabbatorum</li>
      <li>quae sunt umbra futurorum corpus autem Christi</li>
      <li>nemo vos seducat volens in humilitate et religione angelorum quae non vidit ambulans frustra inflatus sensu carnis suae</li>
      <li>et non tenens caput ex quo totum corpus per nexus et coniunctiones subministratum et constructum crescit in augmentum Dei</li>
      <li>si mortui estis cum Christo ab elementis mundi quid adhuc tamquam viventes in mundo decernitis</li>
      <li>ne tetigeris neque gustaveris neque contrectaveris</li>
      <li>quae sunt omnia in interitu ipso usu secundum praecepta et doctrinas hominum</li>
      <li>quae sunt rationem quidem habentia sapientiae in superstitione et humilitate et ad non parcendum corpori non in honore aliquo ad saturitatem carnis</li>
    </ol>
  </li>
  <li>
    <ol>
      <li>igitur si conresurrexistis Christo quae sursum sunt quaerite ubi Christus est in dextera Dei sedens</li>
      <li>quae sursum sunt sapite non quae supra terram</li>
      <li>mortui enim estis et vita vestra abscondita est cum Christo in Deo</li>
      <li>cum Christus apparuerit vita vestra tunc et vos apparebitis cum ipso in gloria</li>
      <li>mortificate ergo membra vestra quae sunt super terram fornicationem inmunditiam libidinem concupiscentiam malam et avaritiam quae est simulacrorum servitus</li>
      <li>propter quae venit ira Dei super filios incredulitatis</li>
      <li>in quibus et vos ambulastis aliquando cum viveretis in illis</li>
      <li>nunc autem deponite et vos omnia iram indignationem malitiam blasphemiam turpem sermonem de ore vestro</li>
      <li>nolite mentiri invicem expoliantes vos veterem hominem cum actibus eius</li>
      <li>et induentes novum eum qui renovatur in agnitionem secundum imaginem eius qui creavit eum</li>
      <li>ubi non est gentilis et Iudaeus circumcisio et praeputium barbarus et Scytha servus et liber sed omnia et in omnibus Christus</li>
      <li>induite vos ergo sicut electi Dei sancti et dilecti viscera misericordiae benignitatem humilitatem modestiam patientiam</li>
      <li>subportantes invicem et donantes vobis ipsis si quis adversus aliquem habet querellam sicut et Dominus donavit vobis ita et vos</li>
      <li>super omnia autem haec caritatem quod est vinculum perfectionis</li>
      <li>et pax Christi exultet in cordibus vestris in qua et vocati estis in uno corpore et grati estote</li>
      <li>verbum Christi habitet in vobis abundanter in omni sapientia docentes et commonentes vosmet ipsos psalmis hymnis canticis spiritalibus in gratia cantantes in cordibus vestris Deo</li>
      <li>omne quodcumque facitis in verbo aut in opere omnia in nomine Domini Iesu gratias agentes Deo et Patri per ipsum</li>
      <li>mulieres subditae estote viris sicut oportet in Domino</li>
      <li>viri diligite uxores et nolite amari esse ad illas</li>
      <li>filii oboedite parentibus per omnia hoc enim placitum est in Domino</li>
      <li>patres nolite ad indignationem provocare filios vestros ut non pusillo animo fiant</li>
      <li>servi oboedite per omnia dominis carnalibus non ad oculum servientes quasi hominibus placentes sed in simplicitate cordis timentes Dominum</li>
      <li>quodcumque facitis ex animo operamini sicut Domino et non hominibus</li>
      <li>scientes quod a Domino accipietis retributionem hereditatis Domino Christo servite</li>
      <li>qui enim iniuriam facit recipiet id quod inique gessit et non est personarum acceptio</li>
    </ol>
  </li>
  <li>
    <ol>
      <li>domini quod iustum est et aequum servis praestate scientes quoniam et vos Dominum habetis in caelo</li>
      <li>orationi instate vigilantes in ea in gratiarum actione</li>
      <li>orantes simul et pro nobis ut Deus aperiat nobis ostium sermonis ad loquendum mysterium Christi propter quod etiam vinctus sum</li>
      <li>ut manifestem illud ita ut oportet me loqui</li>
      <li>in sapientia ambulate ad eos qui foris sunt tempus redimentes</li>
      <li>sermo vester semper in gratia sale sit conditus ut sciatis quomodo oporteat vos unicuique respondere</li>
      <li>quae circa me sunt omnia vobis nota faciet Tychicus carissimus frater et fidelis minister et conservus in Domino</li>
      <li>quem misi ad vos ad hoc ipsum ut cognoscat quae circa vos sunt et consoletur corda vestra</li>
      <li>cum Onesimo carissimo et fideli fratre qui est ex vobis omnia quae hic aguntur nota facient vobis</li>
      <li>salutat vos Aristarchus concaptivus meus et Marcus consobrinus Barnabae de quo accepistis mandata si venerit ad vos excipite illum</li>
      <li>et Iesus qui dicitur Iustus qui sunt ex circumcisione hii soli sunt adiutores in regno Dei qui mihi fuerunt solacio</li>
      <li>salutat vos Epaphras qui ex vobis est servus Christi Iesu semper sollicitus pro vobis in orationibus ut stetis perfecti et pleni in omni voluntate Dei</li>
      <li>testimonium enim illi perhibeo quod habet multum laborem pro vobis et pro his qui sunt Laodiciae et qui Hierapoli</li>
      <li>salutat vos Lucas medicus carissimus et Demas</li>
      <li>salutate fratres qui sunt Laodiciae et Nympham et quae in domo eius est ecclesiam</li>
      <li>et cum lecta fuerit apud vos epistula facite ut et in Laodicensium ecclesia legatur et eam quae Laodicensium est vos legatis</li>
      <li>et dicite Archippo vide ministerium quod accepisti in Domino ut illud impleas</li>
      <li>salutatio mea manu Pauli memores estote vinculorum meorum gratia vobiscum amen</li>
    </ol>
  </li>
</ol>