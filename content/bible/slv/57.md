<ol>
  <li>
    <ol>
      <li>Pavel, jetnik Kristusa Jezusa, in Timotej brat Filemonu, ljubljencu in sodelavcu našemu</li>
      <li>in Afiji sestri in Arhipu, sovojaku našemu, in cerkvi, ki se zbira v hiši tvoji:</li>
      <li>Milost vam in mir od Boga Očeta našega in Gospoda Jezusa Kristusa!</li>
      <li>Zahvaljujem Boga svojega vsekdar, spominjajoč se tebe v molitvah svojih,</li>
      <li>ker slišim o ljubezni tvoji in veri, ki jo imaš v Gospoda Jezusa in do vseh svetih,</li>
      <li>da se deleštvo vere tvoje izkaže delavno v pripoznanju vsega dobrega, kar je v nas za Kristusa.</li>
      <li>Kajti v veliko radost in tolažbo mi je bila ljubezen tvoja, ker so se srca svetih poživila po tebi, brat.</li>
      <li>Zato, čeprav si dosti v Kristusu upam ukazati ti, kar je spodobno,</li>
      <li>vendar te zaradi ljubezni rajši prosim, tak, kakršen sem, Pavel stari, sedaj pa tudi jetnik Jezusa Kristusa –</li>
      <li>prosim te za dete svoje, ki sem ga rodil v sponah svojih, Onezima,</li>
      <li>ki ti je bil nekdaj nekoristen, sedaj pa je tebi in meni koristen;</li>
      <li>ki ti ga nazaj pošiljam, njega, to je: srce moje.</li>
      <li>Jaz bi ga bil rad obdržal pri sebi, da bi mi zate služil v sponah evangelija;</li>
      <li>toda brez tvojega privoljenja nisem hotel ničesar storiti, da dobrota tvoja ne bode kakor po sili, ampak prostovoljna.</li>
      <li>Kajti lahko da je bil zato nekaj časa ločen od tebe, da bi ga imel vekomaj,</li>
      <li>ne več za hlapca, ampak nad hlapca, za brata ljubljenega, sosebno meni, koliko bolj pa tebi, i po mesu i v Gospodu.</li>
      <li>Če imaš torej mene za tovariša, sprejmi ga kakor mene.</li>
      <li>Če ti je pa storil kaj žalega ali ti je dolžan, tisto vštej meni:</li>
      <li>jaz Pavel pišem s svojo roko, jaz to poplačam – da ti ne rečem, da si mi tudi še samega sebe dolžan.</li>
      <li>Da, brat, da bi jaz imel korist od tebe v Gospodu! Poživi srce moje v Kristusu!</li>
      <li>Zaupajoč v pokorščino tvojo, ti pišem, vedoč, da boš še več storil, nego pravim.</li>
      <li>Zraven tega pa mi pripravi tudi stanovanje; kajti upam, da vam bom podarjen po molitvah vaših.</li>
      <li>Pozdravlja te Epafra, sojetnik moj v Kristusu Jezusu,</li>
      <li>in Marko, Aristarh, Dema, Lukež, sodelavci moji.Milost Gospoda našega Jezusa Kristusa z duhom vašim! Amen.</li>
      <li>Milost Gospoda našega Jezusa Kristusa z duhom vašim! Amen.</li>
    </ol>
  </li>
</ol>