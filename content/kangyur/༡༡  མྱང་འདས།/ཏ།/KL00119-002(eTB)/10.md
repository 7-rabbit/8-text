  
རིགས་ཀྱི་བུ། གང་ཞིག་གིས་རྙིང་པ་ནི་སྤངས་ནས་ལས་གསར་མ་བྱས་ན་གང་ཟག་དེས་ནི་རྟག་པ་དང་མི་རྟག་པ་རྟོགས་པར་འགྱུར་རོ། །ཀུན་ཏུ་རྒྱུས་གསོལ་པ་  
བཅོམ་ལྡན་འདས། བདག་གིས་ནི་རྟོགས་སོ། །བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ཁྱོད་ཀྱིས་ཇི་ལྟ་བུར་མཐོང། ཇི་ལྟར་བུར་རྟོགས། གསོལ་པ། བཅོམ་  
ལྡན་འདས། རྙིང་པ་ནི་མ་རིག་པ་དང་སྲེད་པའོ། །གསར་པ་ནི་ལེན་པ་དང་སྲིད་པ་སྟེ། དེ་ལ་གང་ཞིག་གིས་མ་རིག་པ་དང་སྲེད་པ་ཡོངས་སུ་སྤངས་ཏེ། ལེན་པ་དང་སྲིད་པ་མི་བགྱིད་  
ན་གང་ཟག་དེ་ནི་རྟག་པ་དང་མི་རྟག་པ་ཡང་དག་པར་རྟོགས་ཏེ་བདག་གིས་ནི་ཡང་དག་པའི་ཆོས་ལ་ཆོས་ཀྱི་མིག་རྣམ་པར་དག་པར་གྱུར་ནས། དཀོན་མཆོག་གསུམ་ལ་སྐྱབས་  
སུ་མཆིའོ། །དེ་བཞིན་གཤེགས་པས་བདག་རབ་ཏུ་དབྱུང་བ་གནང་བར་མཛད་དུ་གསོལ། བཅོམ་ལྡན་འདས་ཀྱིས་ཚེ་དང་ལྡན་པ་ཀཽཎྜི་ནྱ་ལ་བཀའ་སྩལ་པ། ཀུན་  
ཏུ་རྒྱུ་འདི་རབ་ཏུ་ཕྱུང་ལ་བསྙེན་པར་རྫོགས་པར་གྱིས་ཤིག། དེ་ནས་ཀཽཎྜི་ནྱས། བཅོམ་ལྡན་འདས་ཀྱི་བཀའ་བཞིན་དུ་དགེ་འདུན་ལ་གསོལ་བ་དང་ཞུ་བའི་ལས་བྱས་ནས་  
རབ་ཏུ་ཕྱུང་ངོ། །དེ་ནས་ཞག་བཅོ་ལྔ་ལོན་པ་དང། ཟག་པ་ཀུན་ཟད་དེ་དགྲ་བཅོམ་པའི་འབྲས་བུ་ཐོབ་པར་གྱུར་ཏོ། །གཞན་ཡང་ཀུན་ཏུ་རྒྱུ་བེའུ་ཞེས་བྱ་བས་འདི་སྐད་  
  
  
༄༅། །ཅེས་གསོལ་ཏོ། །གཽ་ཏ་མ། བདག་ཞུ་བ་ཞུ་ན་ཅི་གནང་ངམ། དེ་བཞིན་གཤེགས་པ་ཅང་མི་གསུང་སྟེ། དེ་བཞིན་དུ་ལན་གཉིས། ལན་  
གསུམ་གྱི་བར་དུའོ། །བེའུ་ཡང་གསོལ་པ། གཽ་ཏ་མ། བདག་ནི་ཁྱོད་དང་མཛའ་བོ་ཡིན་ཏེ། བདག་ཅག་གཉིས་ཀྱི་དོན་ཡང་གཉིས་སུ་མེད་ན། བདག་གིས་དྲིས་  
པ་ཅིའི་ཕྱིར་ཅང་མི་གསུང་བར་བཞུགས། དེ་ནས་བཅོམ་ལྡན་འདས་ཐུགས་ལ་འདི་སྙམ་དུ་དགོངས་སོ། །ཀུན་ཏུ་རྒྱུ་འདི་རང་བཞིན་གྱིས་མཉེན་ཏེ་དེས་ལ་ཤིན་ཏུ་དྲང་  
བས། ང་དང་བཤེས་ཏེ་དྲི་བ་འདྲི་བའང་ཀླན་ཀ་འཚོལ་བའི་ཕྱིར་མ་ཡིན་ན། ཅི་དང་ཅི་དྲིས་པ་དེ་དང་དེའི་ལན་གདབ་བོ་སྙམ་དུ་དགོངས་ནས་འདི་སྐད་ཅེས་བཀའ་སྩལ་  
ཏོ༑ ༑ཀྱེ་བེའུ། ལེགས་སོ། །ལེགས་སོ། །ཅི་དང་ཅི་འདོད་པ་དྲིས་ཤིག་དང། དེ་དང་དེའི་ལན་གདབ་པར་བྱའོ། །བེའུ་གསོལ་པ། གཽ་ཏ་མ་འཇིག་རྟེན་ན་དགེ་  
བ་མཆིས་སམ། དེ་བཞིན་ནོ། །གཽ་ཏ་མ། མི་དགེ་བ་མཆིས་སམ། དེ་བཞིན་ནོ། །ཀུན་ཏུ་རྒྱུ་བེའུ་གསོལ་པ། གཽ་ཏ་མ། བདག་ཅག་ལ་བསྟན་ཅིང་བཤད་དེ་  
དགེ་བ་དང་མི་དགེ་བའི་ཆོས་བདག་གིས་རྟོགས་པར་མཛད་དུ་གསོལ་བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། ངས་ནི་དོན་དེ་དག་སྟོན་པ་ལ་  
  
  
ད་ཁྱོད་ལ་ཕྱོགས་ཙམ་ཞིག་བཤད་པར་བྱའོ། །རིགས་ཀྱི་བུ། འདོད་པ་ནི་མི་དགེ་བ་སྟེ་རྣམ་པར་གྲོལ་བ་ལ་འདོད་པ་ནི་དགེ་བའོ། །ཞེ་སྡང་  
དང། གཏི་མུག་ཀྱང་དེ་བཞིན་དུ་ཤེས་པར་བྱའོ། །སྲོག་གཅོད་པ་ནི་མི་དགེ་བའོ། །སྲོག་གཅོད་པ་ཡོངས་སུ་སྤངས་པ་ནི་དགེ་བ་ནས། ངན་པར་ལྟ་བའི་བར་དུ་རྒྱས་པར་  
རིག་པར་བྱའོ། །རིགས་ཀྱི་བུ། ངས་ནི་ཁྱོད་ལ་དགེ་བ་དང་མི་དགེ་བའི་ཆོས་རྣམ་པ་གསུམ་དང། དགེ་བ་དང། མི་དགེ་བའི་ཆོས་རྣམ་པ་བྕུའང་བསྟན་ཅིང་བཤད་པ་ཡིན་  
ནོ༑ ༑གལ་ཏེ་ངའི་ཉེ་གནས་སུ་གྱུར་པ་གང་ཞིག་དགེ་བ་དང་མི་དགེ་བ་རྣམ་པ་གསུམ་ནས། དགེ་བ་དང། མི་དགེ་བའི་ཆོས་རྣམ་པ་བཅུའི་བར་དུ་བྱེ་བྲག་ཕྱེད་དེ་ནན་ཏན་  
དུ་བྱེད་ན་གང་ཟག་དེས་ནི་འདོད་ཆགས་དང། ཞེ་སྡང་དང། གཏི་མུག་མེད་པར་འགྱུར་བ་དང། ཟག་པ་ཐམས་ཅད་ཟད་པ་དང། སྲིད་པ་ཐམས་ཅད་ཡོངས་སུ་  
གཅོད་པར་འགྱུར་རོ། །ཀུན་ཏུ་རྒྱུས་གསོལ་པ། གཽ་ཏ་མ། བཅོམ་ལྡན་འདས་ཀྱིས་བསྟན་པ་ལ། དགེ་སློང་འགའ་ཙམ་ཡང་འདོད་ཆགས་དང་ཞེ་སྡང་དང། གཏི་  
མུག་དང། ཟག་པ་ཐམས་ཅད་ཟད་པ་དང། སྲིད་པ་ཐམས་ཅད་ཡོངས་སུ་བཅད་པ་མཆིས་སམ། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། སངས་  
  
  
༄༅། །རྒྱས་ཀྱི་བསྟན་པ་ལ། འདོད་ཆགས་དང་ཞེ་སྡང་དང་གཏི་མུག་དང། ཟག་པ་ཐམས་ཅད་དང། སྲིད་པ་ཐམས་ཅད་ཟད་པ་གཅིག་གམ་  
གཉིས་སམ། གསུམ་མམ། ལྔའམ། བརྒྱར་མ་ཟད་ཀྱི། དེ་ལྟ་བུའི་དགེ་སློང་ནི་གྲངས་མེད་དོ། །གཽ་ཏ་མ། དགེ་སློང་ལྟ་ཞོག་ལ། སངས་རྒྱས་ཀྱི་བསྟན་པ་ལ། དགེ་  
སློང་མ་འགའ་ཙམ་འདོད་ཆགས་དང། ཞེ་སྡང་དང། གཏི་མུག་དང་ཟག་པ་ཐམས་ཅད་དང། སྲིད་པ་ཐམས་ཅད་ཟད་པ་མཆིས་སམ། བཅོམ་ལྡན་འདས་ཀྱིས་  
བཀའ་སྩལ་པ། རིགས་ཀྱི་བུ། སངས་རྒྱས་ཀྱི་བསྟན་པ་ལ་དགེ་སློང་མ་གཅིག་གམ། གཉིས་སམ། གསུམ་མམ། ལྔའམ། བརྒྱར་མ་ཟད་ཀྱི་འདོད་ཆགས་  
དང། ཞེ་སྡང་དང། གཏི་མུག་དང། ཟག་པ་ཐམས་ཅད་དང། སྲིད་པ་ཐམས་ཅད་ཟད་པའི་དགེ་སློང་མ་ནི་གྲངས་མེད་དོ། །བེའུ་གསོལ་པ། གཽ་ཏ་མ། དགེ་སློང་  
ཕ་དང། དགེ་སློང་མའང་ཞོག་ལ། སངས་རྒྱས་ཀྱི་བསྟན་པ་ལ་དགེ་བསྙེན་འགའ་ཙམ་ཡང་ཚུལ་ཁྲིམས་བསྲུང་བ་ལ་བརྩོན་ཞིང་ཚངས་པར་སྤྱོད་པ་ཡོངས་སུ་དག་  
པ་དང། ཐེ་ཚོམ་གྱི་ཕ་རོལ་ཏུ་ཕྱིན་ཏེ། ཐེ་ཚོམ་གྱི་དྲ་བ་ཡོངས་སུ་ཆོད་པ་མཆིས་སམ། བཅོམ་ལྡན་འདས་ཀྱིས་བཀའ་སྩལ་པ་རིགས་ཀྱི་བུ། སངས་རྒྱས་ཀྱི་བསྟན་  
  
  
གཉིས་སམ། གསུམ་མམ་ལྔའམ། བརྒྱར་མ་ཟད་ཀྱི། ཚུལ་ཁྲིམས་བསྲུང་བ་ལ་བརྩོན་ཞིང་ཚངས་པར་སྤྱོད་པ་ཡོངས་སུ་དགེ་  
ནས་ཀུན་ནས་ཉོན་མོངས་པ་ཐ་མ་ལྔ་པོ་བཅད་དེ་ལན་གཅིག་ཕྱིར་མི་ལྡོག་པ་ཐོབ་ནས་ཐེ་ཚོམ་གྱི་ཕ་རོལ་ཏུ་ཕྱིན་ཏེ་ཐེ་ཚོམ་གྱི་དྲ་བ་ཡོངས་སུ་བཅད་པའི་དགེ་བསྙེན་ནི་གྲངས་མེད་  
དོ༑ ༑བེའུ་གསོལ་[?] དགེ་སློང་དང། དགེ་སློང་མ་དང་དགེ་བསྙེན་ཕའང་ཞོག་ལ། སངས་རྒྱས་ཀྱི་བསྟན་པ་ལ་དགེ་བསྙེན་མ་འགའ་ཙམ་ཚུལ་ཁྲིམས་  
བསྲུང་བ་ལ་བརྩོན་ཞིང་ཚངས་པར་སྤྱོད་པ་ཡོངས་སུ་དག་པ་དང། ཐེ་ཚོམ་གྱི་ཕ་རོལ་ཏུ་ཕྱིན་ཏེ། ཐེ་ཚོམ་གྱི་དྲ་བ་ཆོད་པ་མཆིས་སམ། བཅོམ་ལྡན་འདས་ཀྱིས་བཀའ་སྩལ་  
པ༑ རིགས་ཀྱི་བུ། སངས་རྒྱས་ཀྱི་བསྟན་པ་ལ་དགེ་བསྙེན་མ་དེ་ལྟ་བུ་གཅིག་གམ། གཉིས་སམ། གསུམ་མམ། ལྔའམ། བརྒྱར་མ་ཟད་ཀྱི་ཚུལ་ཁྲིམས་བསྲུང་  
བ་ལ་བརྩོན་ཞིང་ཚངས་པར་སྤྱོད་པ་ཡོངས་སུ་དག་པ་དང། ཀུན་ནས་ཉོན་མོངས་པ་ཐ་མ་ལྔ་པོ་ཆོད་ནས་ལན་གཅིག་ཕྱིར་མི་ལྡོག་པ་ཐོབ་ནས་ཐེ་ཚོམ་གྱི་ཕ་རོལ་ཏུ་  
ཕྱིན་ཏེ་ཐེ་ཚོམ་གྱི་དྲ་བ་ཆོད་པའི་དགེ་བསྙེན་མ་ནི་གྲངས་མེད་དོ། །བེའུ་གསོལ་པ། སངས་རྒྱས་ཀྱི་བསྟན་པ་ལ་ཚུལ་ཁྲིམས་བསྲུང་བ་ལ་བརྩོན་ཞིང་ཚངས་པར་  
  
  
༄༅། །སྤྱོད་པ་ཡོངས་སུ་དག་པ་དང། ཐེ་ཚོམ་གྱི་དྲ་བ་ཡོངས་སུ་བཅད་པའི་དགེ་སློང་ཕ་དང། དགེ་སློང་མ་དང། དགེ་བསྙེན་དང། དགེ་བསྙེན་མ་ལྟ་  
ཞོག་ལ། སངས་རྒྱས་ཀྱི་བསྟན་པ་ལ་དགེ་བསྙེན་འགའ་ཙམ་ཡང་འདོད་པ་ལྔ་ལ་ལོངས་མི་སྤྱོད་ཅིང་ཐེ་ཚོམ་གྱི་དྲ་བ་ཆོད་པ་མཆིས་སམ། བཅོམ་ལྡན་འདས་ཀྱིས་བཀའ་  
སྩལ་པ། རིགས་ཀྱི་བུ། སངས་རྒྱས་ཀྱི་བསྟན་པ་ལ་དགེ་བསྙེན་དེ་ལྟ་བུ་ནི་གཅིག་གམ། གཉིས་སམ། གསུམ་མམ། ལྔའམ། བརྒྱར་མ་ཟད་ཀྱི། ཀུན་ནས་ཉོན་  
མོངས་པ་གསུམ་བཅད་ནས་རྒྱུན་དུ་ཞུགས་པ་ཐོབ་ནས་འདོད་ཆགས་དང་ཞེ་སྡང་དང་གཏི་མུག་བསྲབས་ཏེ། ལན་གཅིག་ཕྱིར་ལྡོག་པ་ཐོབ་པའི་དགེ་བསྙེན་ཡང་གྲངས་  
མེད་དོ། །དགེ་བསྙེན་ཇི་ལྟ་བ་བཞིན་དུ་དགེ་བསྙེན་མའང་རྒྱས་པར་རིག་པར་བྱའོ། །བེའུ་གསོལ་པ། བཅོམ་ལྡན་འདས། བདག་དཔེ་ཞིག་གསོལ་བར་དད་དོ། །བཅོམ་  
ལྡན་འདས་ཀྱིས་བཀའ་སྩལ་པ། ཤིན་ཏུ་ལེགས་ཀྱི། ཇི་དགའ་བར་སྨྲོས་ཤིག་བཅོམ་ལྡན་འདས། དཔེར་ན། ཀླུའི་རྒྱལ་པོ་དགའ་བོ་དང་བསྙེན་དགའ་བོ་ཀུན་ཏུ་ཁྱབ་  
པར་ཆར་ཆེན་པོ་འབེབས་པ་དང་འདྲ་བར་དེ་བཞིན་གཤེགས་པའི་ཆོས་ཀྱི་ཆར་ཡང་དེ་དང་འདྲ་སྟེ། དགེ་བསྙེན་དང། དགེ་བསྙེན་མ་ལ་མཉམ་པར་ཕབ་བོ། །བེའུ་གསོལ་  
  
  
བཅོམ་ལྡན་འདས། གལ་ཏེ་མུ་སྟེགས་ཅན་དག་རབ་ཏུ་བྱུང་བར་གསོལ་ན་དེ་བཞིན་གཤེགས་པ་ཟླ་བ་དུའི་བར་དུ་བརྟག་འཚལ་བཅོམ་ལྡན་འདས་ཀྱིས་བཀའ་སྩལ་པ་  
རིགས་ཀྱི་བུ། ཟླ་བ་བཞིའི་བར་དུ་བརྟག་དགོས་ཏེ། གཅིག་ཏུ་ངེས་པ་ནི་མ་ཡིན་ནོ། །བཅོམ་ལྡན་འདས། གལ་ཏེ་གཅིག་ཏུ་མ་ངེས་ན་ཐུགས་རྗེ་ཆེན་པོས་བདག་རབ་ཏུ་དབྱུང་བར་གནང་བར་  
མཛད་དུ་གསོལ། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀཽཎྜི་ནྱ་ལ་བཀའ་སྩལ་པ། ཀུན་ཏུ་རྒྱུ་བེའུ་འདི་རབ་ཏུ་ཕྱུང་ལ་བསྙེན་པར་རྫོགས་པར་གྱིས་ཤིག་དེ་ནས་ཀཽཎྜི་ནྱས་  
སངས་རྒྱས་ཀྱི་བཀའ་བཞིན་དུ་དགེ་སློང་གི་དགེ་འདུན་ལ་གསོལ་བ་དང་ཞུ་བའི་ལས་བྱས་ནས་རབ་ཏུ་ཕྱུང་ངོ། །དེ་ནས་ཞག་བཅོ་ལྔ་ལོན་པ་དང་རྒྱུན་དུ་ཞུགས་པའི་འབྲས་བུ་ཐོབ་པར་གྱུར་  
ཏོ༑ ༑འབྲས་བུ་ཐོབ་ནས་ཡང་འདི་སྙམ་དུ་སེམས་སོ། །གང་ཤེས་རབ་ཀྱིས་སློབ་པའི་སྒོ་ནས་ཐོབ་པར་འགྱུར་བ་ནི་བདག་གིས་དེ་ཐོབ་པས་སངས་རྒྱས་མཐོང་བར་ཟད་དོ་སྙམ་ནས་སངས་  
རྒྱས་གང་ན་བ་དེར་སོང་སྟེ་ཕྱིན་པ་དང། བཅོམ་ལྡན་འདས་ལ་མགོ་བོས་ཕྱག་བཙལ་ཏེ་བསྟི་སྟང་བྱས་ནས་ཕྱོགས་གཅིག་ཏུ་འདུག་སྟེ། བཅོམ་ལྡན་འདས་ལ་འདི་སྐད་ཅེས་གསོལ་  
ཏོ༑ ༑ཤེས་རབ་གང་བསླབ་པ་ལས་ཐོབ་པར་འགྱུར་བ་ནི་བདག་གིས་ཐོབ་ལགས་ན། བདག་གིས་བསླབ་པ་མ་མཆིས་པའི་ཤེས་རབ་ཐོབ་པར་འགྱུར་བ་བསྟན་དུ་གསོལ། བཅོམ་  
  
  
༄༅། །ལྡན་འདས་ཀྱིས་བཀའ་སྩལ་པ། རིགས་ཀྱི་བུ། ཆོས་གཉིས་ཏེ། ཞི་གནས་དང་ལྷག་མཐོང་ལ་བརྩོན་འགྲུས་སུ་ནན་ཏན་བྱའོ་།རིགས་ཀྱི་བུ། དགེ་སློང་གང་  
ཞིག་རྒྱུན་དུ་ཞུགས་པའི་འབྲས་བུ་ཐོབ་པར་འདོད་ན་ཆོས་རྣམ་པ་གཉིས་པོ་ལ་བརྩོན་འགྲུས་སུ་ནན་ཏན་བྱའོ། །གང་ཞིག་གིས་ལན་གཅིག་ཕྱིར་ལྡོག་པ་དང། ལན་གཅིག་  
ཕྱིར་མི་ལྡོག་པ་དང། དགྲ་བཅོམ་པའི་འབྲས་བུ་ཐོབ་པར་འདོད་ནའང་ཆོས་རྣམ་པ་གཉིས་པོ་ལ་ནན་ཏན་བྱའོ། །རིགས་ཀྱི་བུ། དགེ་སློང་གང་ཞིག་བསམ་གཏན་བཞི་དང་  
ཚད་མེད་པ་བཞི་དང། མངོན་པར་ཤེས་པ་དྲུག་དང། སྐྱེས་བུ་བརྒྱད་དང། མཆོག་གི་གནས་བརྒྱད་དང། རྩོད་པ་མེད་པའི་ཡེ་ཤེས་དང། སྤྱི་བོའི་ཡེ་ཤེས་དང། མཐར་ཕྱིན་  
པའི་ཡེ་ཤེས་དང། སོ་སོར་ཡང་དག་པར་ཤེས་པ་བཞི་དང། རྡོ་རྗེ་ལྟ་བུའི་ཏིང་ངེ་འཛིན་དང། ཟད་པའི་ཡེ་ཤེས་དང། མི་སྐྱེ་བའི་ཡེ་ཤེས་ཐོབ་པར་འདོད་པའང་ཆོས་གཉིས་  
ལ་ནན་ཏན་བྱའོ། །རིགས་ཀྱི་བུ། གང་ཞིག་གིས་ས་བཅུ་དང། མ་སྐྱེས་པའི་ཆོས་ཀྱི་བཟོད་པ་དང། མཚན་ཉིད་མེད་པའི་ཆོས་ཀྱི་བཟོད་པ་དང། བསམ་གྱིས་མི་ཁྱབ་པའི་ཆོས་  
ཀྱི་བཟོད་པ་དང། །འཕགས་པའི་སྤྱོད་པ་དང། ཚངས་པར་སྤྱོད་པ་དང། ལྷས་སྤྱོད་པ་དང། བྱང་ཆུབ་སེམས་དཔས་སྤྱོད་པ་དང། ནམ་མཁའ་ལྟ་བུའི་ཏིང་ངེ་འཛིན་དང། ཡེ་  
  
  
སྟོང་པ་ཉིད་དང། མཚན་མ་མེད་པ་དང། སྨོན་པ་མེད་པའི་ཏིང་ངེ་འཛིན་དང་སའི་ཏིང་ངེ་འཛིན་དང། ཕྱིར་མི་ལྡོག་པའི་ཏིང་ངེ་འཛིན་དང་དཔའ་  
བར་འགྲོ་བའི་ཏིང་ངེ་འཛིན་དང། རྡོ་རྗེ་ལྟ་བུའི་ཏིང་ངེ་འཛིན་དང། བླ་ན་མེད་པ་ཡང་དག་པར་རྫོགས་པའི་བྱང་ཆུབ་དང། སངས་རྒྱས་ཀྱི་སྤྱོད་པ་འདོད་པའང་ཆོས་རྣམ་པ་གཉིས་པོ་ལ་ནན་ཏན་  
བྱའོ། །བེའུ་དེ་སྐད་ཅེས་ཐོས་ནས་བཅོམ་ལྡན་འདས་ལ་ཕྱག་བཙལ་ཏེ་ཕྱིར་བྱུང་ནས་ཤིང་སཱ་ལའི་ཚལ་དུ་ཆོས་གཉིས་པོ་ལ་ནན་ཏན་བྱས་པས་རིང་པོར་མ་ཐོགས་པར་དགྲ་བཅོམ་པའི་  
འབྲས་བུ་ཐོབ་པར་གྱུར་ཏོ། །དེའི་ཚེ་ན་དགེ་སློང་གྲངས་མེད་པ་ཞིག་སངས་རྒྱས་གང་ན་བར་འདོང་བ་ལས་བེའུ་མཐོང་ནས་བཙུན་པ་གར་འདོང་ཞེས་སྨྲས་སོ། །དགེ་སློང་རྣམས་ཀྱིས་སྨྲས་  
པ༑ བདག་ཅག་ནི་སངས་རྒྱས་ཀྱི་སྤྱན་སྔར་མཆིའོ། །བེའུ་ཡང་གསོལ་པ། བཙུན་པ་དག། སངས་རྒྱས་ཀྱི་སྤྱན་སྔར་གཤེགས་ན་བེའུ་མཆིད་ནས་ཆོས་རྣམ་པ་གཉིས་ལ་ནན་ཏན་  
བགྱིས་ན་བསླབ་པ་མ་མཆིས་པའི་ཤེས་རབ་ཐོབ་སྟེ། བཅོམ་ལྡན་འདས་ཀྱི་བཀའ་དྲིན་དྲན་པའི་སླད་དུ་མྱ་ངན་ལས་འདའོ་ཞེས་གསོལ་ཅིག་དེའི་ཚེ་དགེ་སློང་དེ་རྣམས་སངས་རྒྱས་  
གང་ན་བ་དེར་ཕྱིན་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ་།དགེ་སློང་བེའུ་ཡི་མཆིད་ནས་བདག་ནི་བསླབ་པ་མ་མཆིས་པའི་ཤེས་རབ་ཐོབ་ནས་བཅོམ་ལྡན་འདས་ཀྱི་  
  
  
༄༅། །བཀའ་དྲིན་གཟོ་བའི་སླད་དུ་མྱ་ངན་ལས་འདའོ་ཞེས་མཆིའོ། །བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དེའུ་དགྲ་བཅོམ་པའི་འབྲས་བུ་ཐོབ་ཀྱི། དེའི་  
ལུས་ལ་ཁྱེད་མཆོད་པ་གྱིས་ཤིག་དེའི་ཚེ་དགེ་སློང་རྣམས་སངས་རྒྱས་ཀྱི་བཀའ་བཞིན་དུ་རུས་བུ་གང་ན་བ་དེར་སོང་ནས་མཆོད་པ་ཆེན་པོ་བྱས་སོ།། །།འཕགས་པ་  
ཡོངས་སུ་མྱ་ངན་ལས་འདས་པ་ཆེན་པོའི་མདོ། བམ་པོ་ལྔ་བཅུ་གསུམ་པ། དེའི་ཚེ་ཀུན་ཏུ་རྒྱུ་ཚེམ་བུ་ཅན་གྱིས་ཡང་འདི་སྐད་ཅེས་གསོལ་ཏོ། །གཽ་ཏ་མ་གསུང་བ་ལྟར་སྐྱེ་བ་  
གྲངས་མེད་པའི་བར་དུ་དགེ་བ་དང་མི་དགེ་བ་བགྱིས་པའང་ཕྱིས་མ་འོངས་པའི་དུས་སུའང་དགེ་བ་དང་མི་དགེ་བའི་ལུས་ཐོབ་པར་འགྱུར་རོ་ཞེས་བགྱིས་པ་དེ་མི་རུང་  
ངོ༑ ༑དེ་ཅིའི་སླད་དུ་ཞེ་ན། གཽ་ཏ་མ་གསུང་བ་ལྟར་ཉོན་མོངས་པའི་རྒྱུ་ལས་ལུས་ཐོབ་པར་གྱུར་ཏོ་ཞེས་བགྱི་བ། ཇི་སྟེ་ཉོན་མོངས་པའི་རྒྱུ་ལས་ལུས་ཐོབ་པར་གྱུར་ན་ལུས་  
སྔའམ་ཉོན་མོངས་པ་སྔ། ཇི་སྟེ་ཉོན་མོངས་པ་སྔ་ན་ཅི་ལ་གནས། །གང་ན་གནས། ཅི་སྟེ་ལུས་སྔ་ན་ཉོན་མོངས་པའི་རྒྱུ་ལས་ཐོབ་ཅེས་བགྱིར་རུང་ངམ། དེ་བས་ན་ཉོན་མོངས་  
པ་སྔ་ཞེས་བགྱིར་ཡང་མི་རུང་ལ། ལུས་སྔ་ཞེས་བགྱིར་ཡང་མི་རུང་ངོ། །དུས་གཅིག་གོ་ཞེས་བགྱིར་ཡང་མི་རུང། །སྔ་ཕྱི་དུས་གཅིག་ཅེས་བགྱིར་ཡང་ཆོས་མ་མཆིས་སོ། །  
  
  
རྒྱུ་དང་རྐྱེན་ལས་ནི་མ་ཡིན་ནོ་ཞེས་སྨྲའོ། །གཞན་ཡང་གཽ་ཏ་མ་སྲ་བ་ནི་སའི་རང་བཞིན། གཤེར་བ་ནི་ཆུའི་རང་བཞིན་  
ཚ་བ་ནི་མེའི་རང་བཞིན། གཡོ་བ་ནི་རླུང་གི་རང་བཞིན། ཐོགས་པ་མེད་པ་ནི་ནམ་མཁའི་རང་བཞིན་ཏེ། ཆེན་པོ་ལྔའི་རང་བཞིན་ནི་རྒྱུ་དང་རྐྱེན་གྱིས་ཡོད་པ་མ་ལགས་སོ། །ཅི་སྟེ་  
འཇིག་རྟེན་ན་ཆོས་གཅིག་ཙམ་གྱི་རང་བཞིན་རྒྱུ་དང་རྐྱེན་གྱིས་མཆིས་པ་མ་ལགས་ན། ཆོས་ཐམས་ཅད་ཀྱི་རང་བཞིན་ཡང་དེ་དང་འདྲ་སྟེ། རྒྱུ་དང་རྐྱེན་གྱིས་མཆིས་པ་མ་ལགས་སོ།།  
ཇི་སྟེ་ཆོས་གཅིག་ཙམ་ཡང་རྒྱུ་དང་རྐྱེན་གྱིས་མཆིས་པ་ལགས་ན་ཅིའི་སླད་དུ་ཆེན་པོ་ལྔའི་རང་བཞིན་རྒྱུ་དང་རྐྱེན་ལས་མ་གྱུར། གཽ་ཏ་མ། སེམས་ཅན་གྱིས་དགེ་བའི་ལུས་དང་མི་  
དགེ་བའི་ལུས་ཀྱིས་རྣམ་པར་གྲོལ་བ་ཐོབ་པའང་རང་བཞིན་ལགས་ཀྱི། རྒྱུ་དང་རྐྱེན་ལས་ནི་མ་ལགས་སོ། །དེ་བས་ན་ཆོས་ཐམས་ཅད་རང་བཞིན་གྱིས་ཡོད་ཀྱི་རྒྱུ་དང་རྐྱེན་ལས་ནི་མ་  
ཡིན་པར་བདག་སྨྲའོ། །གཞན་ཡང། གཽ་ཏ་མ། འཇིག་རྟེན་ནི་དགོས་པའི་གནས་གཅིག་ཏུ་ཆད་པའོ། །དཔེར་ན། ཤིང་མཁན་ན་རེ། ཤིང་འདི་ནི་ཤིང་རྟ་དང་ཁྱོགས་སུ་འོས་སོ།།  
ཤིང་འདི་ནི་སྒོ་དང། ཁྲི་དང་ཁྲིའུ་རུང་ངོ་ཞེས་སྨྲ་བ་དང། དཔེར་ན། གསེར་མགར་གྱིས་བརྡུངས་སུ་བྱས་ཏེ་དཔྲལ་བ་ལ་བཏགས་པ་ནི་ཕྲེང་བ་ཞེས་བྱ། མགུལ་དུ་བཏགས་པ་ནི་  
  
  
༄༅། །དོ་ཤལ་ཞེས་བྱ། དཔུང་པ་ལ་བཏགས་པ་ནི་དཔུང་རྒྱན་ཞེས་བྱ། སོར་མོ་ལ་བཏགས་པ་ནི་སོར་གདུབ་ཅེས་བྱ་སྟེ། དགོས་པའི་གནས་ངེས་པས་ན་རང་བཞིན་  
ངེས་པ་ཞེས་བྱའོ། །གཽ་ཏ་མ། སེམས་ཅན་ཐམས་ཅད་ཀྱང་དེ་དང་འདྲ་སྟེ། རྒྱུད་ལྔའི་རང་བཞིན་ཡོད་པས་སེམས་ཅན་དམྱལ་བ་དང་ཡི་དྭགས་དང། བྱོལ་སོང་དང། ལྷ་དང། མིའོ།།  
ཇི་སྟེ་དེ་ལྟ་བུ་ལགས་ན་རྒྱུ་དང་རྐྱེན་ལས་འགྱུར་ཞེས་བགྱིར་རུང་ངམ། གཽ་ཏ་མ། གཞན་ཡང་སེམས་ཅན་ཐམས་ཅད་རང་བཞིན་སོ་སོ་སྟེ། དེ་བས་ན་ཐམས་ཅད་རང་བཞིན་  
ཞེས་བགྱིའོ། །དཔེར་ན། རུས་སྦལ་ཐང་ལས་སྐྱེས་ཀྱང་ཆུར་འགྲོ་བ་དང། བེའུ་འབྲངས་མ་ཐག་ཏུ་ནུ་བ་དང། ཉ་མཆིལ་བ་མིད་པ་དང། སྤྲུལ་གདུག་པ་བྱུང་མ་ཐག་ཏུ་ས་ཟ་བ་  
དང། དེ་དག་ལ་སོགས་པ་སུས་བསྟན། དཔེར་ན། ཚེར་མ་རང་བཞིན་གྱིས་རྣོ་བ་དང། བྱའི་འདབ་མ་རང་བཞིན་གྱིས་ཁ་དོག་ཐ་དད་པ་ལྟར་འཇིག་རྟེན་གྱི་སེམས་ཅན་ཡང་  
དེ་དང་འདྲ་སྟེ། དབང་པོ་རྣོ་བ་དང། རྟུལ་བ་དང། ཕྱུག་པ་དང། དབུལ་བ་དང། བཟང་བ་དང། ངན་པ་དང། རྣམ་པར་གྲོལ་བ་ཐོབ་པ་དང། སྲིད་པ་ཐ་མ་ཐོབ་པར་གྱུར་ཏེ། དེ་  
བས་ན་ཆོས་ཐམས་ཅད་རང་བཞིན་སོ་སོ་བར་རིག་པར་བྱའོ། །གཞན་ཡང་གཽ་ཏ་མ་གསུང་བ་ལྟར་འདོད་ཆགས་དང། ཞེ་སྡང་དང། གཏི་མུག་ནི་རྒྱུ་དང་རྐྱེན་ལས་སྐྱེས་ཏེ། གདུག་པ་  
  
  
དེའང་མི་རུང་ངོ། །དེ་ཅིའི་སླད་དུ་ཞེ་ན། དཔེར་ན། སེམས་ཅན་གཉིད་ལོག་བའི་ཚེ་ཡུལ་ལྔ་མངོན་དུ་མི་སྤྱོད་ཀྱང་འདོད་ཆགས་དང། ཞེ་  
སྡང་དང། གཏི་མུག་སྐྱེས་ཏེ་མངལ་ན་འདུག་པ་དང། མངལ་ནས་བྱུང་མ་ཐག་པའང་ཡུལ་ལྔའི་བཟང་པོ་དང། ངན་པ་བྱེ་བྲག་མི་ཕྱེད་ཀྱང་འདོད་ཆགས་དང། ཞེ་སྡང་དང། གཏི་མུག་  
སྐྱེའོ། །དྲང་སྲོང་འཕགས་པའི་རྣམས་དགོན་པར་གནས་པའང་ཡུལ་ལྔ་མངོན་དུ་མི་སྤྱོད་ཀྱང། འདོད་ཆགས་དང། ཞེ་སྡང་དང་གཏི་མུག་སྐྱེའོ། །ཁ་ཅིག་ནི་ཡུལ་དྲུག་གི་དབང་  
གིས་འདོད་མི་ཆགས་པ་དང། ཞེ་མི་སྡང་བ་དང། གཏི་མི་མུག་པའང་ཡོད་དེ། དེ་བས་ན་རྒྱུ་དང་རྐྱེན་ལས་ཆོས་ཐམས་ཅད་སྐྱེའོ་ཞེས་ངེས་པ་མེད་ཀྱི། རང་བཞིན་དུ་ཟད་དོ། །གཽ་  
ཏ་མ། གཞན་ཡང་འཇིག་རྟེན་ན་ཁ་ཅིག་ནི་དབང་པོ་ལྔ་དང་མི་ལྡན་ཡང་ལོངས་སྤྱོད་ཆེན་པོ་དང་ལྡན་ཞིང་དབང་དུ་འགྱུར་བའང་ཡོད་དོ། །ཁ་ཅིག་ནི་དབང་པོ་དང་ལྡན་ཡང་ངན་  
ཅིང་དབུལ་ལ་དབང་མེད་དེ་གཞན་གྱི་བྲན་བྱེད་པའང་ཡོད་ན། ཇི་སྟེ་རྒྱུ་དང་རྐྱེན་ལས་གྱུར་ན་ཅིའི་སླད་དུ་དེ་ལྟར་གྱུར། །དེ་བས་ན་ཆོས་ཐམས་ཅད་རང་བཞིན་ནི་སོ་སོ་སྟེ་རྒྱུ་དང་རྐྱེན་  
ལས་མ་ཡིན་ནོ། །གཽ་ཏ་མ། གཞན་ཡང་འཇིག་རྟེན་ན་བུས་པ་ཤེད་མ་བྱེ་བའང་ཡུལ་ལྔ་བྱེ་བྲག་མི་ཕྱེད་མོད་ཀྱི། བར་འགའ་ནི་དགོད་བར་འགའ་ནི་ངུའོ། །དགོད་པའི་ཚེ་ནི་དགའ་  
  
  
༄༅། །བར་ཤེས་ཀྱི། དུ་བའི་ཚེ་ནི་མི་དགའ་བར་ཤེས་སོ། །དེ་བས་ན་ཆོས་ཐམས་ཅད་སོ་སོའི་རང་བཞིན་ཡོད་དོ། །གཽ་ཏ་མ་གཞན་ཡང་འཇིག་རྟེན་གྱི་ཆོས་  
ལ་རྣམ་པ་གཉིས་ཏེ། ཡོད་པ་དང། མེད་པའོ། །ཡོད་པ་ནི་ནམ་མཁའོ། །མེད་པ་ནི་རི་བོང་གི་རྭའོ། །དེ་ལྟར་ཆོས་གཉིས་པོའང་ཡོད་པའང་རྒྱུ་དང་རྐྱེན་མ་ཡིན། མེད་པའང་རྒྱུ་དང་  
རྐྱེན་མ་ཡིན་ཏེ། དེ་བས་ན་ཆོས་ཐམས་ཅད་རང་བཞིན་དུ་ཟད་ཀྱི་རྒྱུ་དང་རྐྱེན་ལས་མ་ཡིན་ནོ། །བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ཁྱོད་སྨྲ་བ་ལྟར་ཆེན་པོ་ལྔའི་རང་  
བཞིན་དང་འདྲ་བར་ཆོས་ཐམས་ཅད་ཀྱང་དེ་དང་འདྲའོ་ཞེས་བྱ་བ་མི་རུང་ངོ། །དེ་ཅིའི་ཕྱིར་ཞེ་ན། རིགས་ཀྱི་བུ་ཁྱོད་ཀྱི་ཆོས་ལ་ཆེན་པོ་ལྔ་རྟག་པ་ཡིན་ན་ཅིའི་ཕྱིར་ཆོས་ཐམས་ཅད་  
རྟག་པ་མ་ཡིན་ནོ་ཞེས་སྨྲས། ཇི་སྟེ་འཇིག་རྟེན་གྱི་དངོས་པོ་མི་རྟག་པ་ཞིག་ཡིན་ན་ཆེན་པོ་ལྔའི་རང་བཞིན་ཅིའི་ཕྱིར་མི་རྟག་པ་མ་ཡིན། ཇི་སྟེ་ཆེན་པོ་ལྔ་རྟག་པ་ཞིག་ཡིན་ན་འཇིག་  
རྟེན་གྱི་དངོས་པོའང་རྟག་པ་ཡིན་པའི་རིགས་ཏེ། དེ་བས་ན་ཁྱོད་ཀྱིས་ཆེན་པོ་ལྔའི་རང་བཞིན་ཡོད་པས་རྒྱུ་དང་རྐྱེན་ལས་མ་ཡིན་ཏེ། ཆོས་ཐམས་ཅད་ཀྱང་ཆེན་པོ་ལྔ་དང་འདྲའོ་ཞེས་  
བྱ་བ་མི་རུང་ངོ། །རིགས་ཀྱི་བུ་ཁྱོད་སྨྲ་བ་ལྟར་དགོས་པའི་གནས་ངེས་པ་ན་རང་བཞིན་ཡོད་དོ་ཞེས་བྱ་བ་ཡང་མི་རུང་ངོ་།དེ་ཅིའི་ཕྱིར་ཞེ་ན། རྒྱུ་དང་རྐྱེན་ལས་མིང་ཁྱེར་ཐོབ་པའི་ཕྱིར་རོ། །  
  
  
ཁྱེར་ཐོབ་བོ། །ཇི་ལྟར་རྒྱུ་ལས་མིང་ཁྱེར་ཐོབ་པ་ཞེ་ན། དཔེར་ན། དཔྲལ་བར་བཏགས་པ་ནི་ཕྲེང་བ་ཞེས་བྱ་བ་དང། མགུལ་དུ་བཏགས་པ་ནི་དོ་ཤལ་  
ཞེས་བྱ་བ་དང། ལག་པ་ལ་བཏགས་པ་ནི་གདུ་བུ་ཅེས་བྱ་བ་དང་ཤིང་རྟ་ལ་བཏགས་པ་ནི་འཁོར་ལོ་ཞེས་བྱ་བ་དང། ཤིང་དང་རྩྭ་ལས་འབར་ན་ཤིང་དང་རྩྭའི་མེ་ཞེས་བྱ་བ་དང། རིགས་ཀྱི་  
བུ༑ ཤིང་ཐོག་མ་སྐྱེས་པ་ན་མདའ་དང། མདུང་གི་རང་བཞིན་མེད་མོད་ཀྱི། །རྒྱུ་དང་རྐྱེན་གྱིས་བཟོས་མདའ་དང་མདུང་དུ་བྱེད་དོ་།དེ་བས་ན་ཆོས་ཐམས་ཅད་ལ་རང་བཞིན་ཡོད་ཅེས་བྱ་  
བའི་མི་རིགས་སོ། །རིགས་ཀྱི་བུ་ཁྱོད་སྨྲ་བ་ལྟར་རུས་སྦལ་ཐང་ལས་སྐྱེས་ཀྱང་རང་བཞིན་གྱིས་ཆུར་འགྲོ་བ་དང། བེའུ་འབྲངས་མ་ཐག་ཏུ་རང་བཞིན་གྱིས་ནུའོ་ཞེས་བྱ་བ་དེའང་མི་རུང་ངོ། །  
དེ་ཅིའི་ཕྱིར་ཞེ་ན། ཆུར་འགྲོ་བ་རྒྱུ་དང་རྐྱེན་མ་ཡིན་ལ་གཉིས་ཀ་རྒྱུ་དང་རྐྱེན་མ་ཡིན་པར་འདྲ་ན། ཅིའི་ཕྱིར་མེའི་ནང་དུ་མི་འགྲོ། །བེའུ་འབྲངས་མ་ཐག་ཏུ་རང་བཞིན་གྱིས་ནུ་བ་རྒྱུ་དང་  
རྐྱེན་མ་ཡིན། གཉིས་ཀ་རྒྱུ་དང་རྐྱེན་མ་ཡིན་པར་འདྲ་བས་ཅིའི་ཕྱིར་རྭ་ལ་མི་ནུ། །རིགས་ཀྱི་བུ། ཇི་སྟེ་ཆོས་ཐམས་ཅད་ལ་རང་བཞིན་ཡོད་དེ། བསྟན་ཅིང་བསླབས་ཀྱང་སྐྱེད་སྤོགས་མེད་དོ་ཞེས་  
སྨྲ་ན་ཡོད་དུ་མི་རུང་ངོ། །དེ་ཅིའི་ཕྱིར་ཞེ་ན། ད་ལྟར་བསྟན་ཅིང་བསླབ་པ་ལས་སྐྱེད་སྤོགས་ཡོད་པར་སྣང་སྟེ། དེ་བས་ན་རང་བཞིན་ཞེས་བྱ་བ་མེད་པར་རིག་པར་བྱའོ། །རིགས་ཀྱི་བུ། ཇི་  
  
  
༄༅། །སྟེ་ཆོས་ཐམས་ཅད་ལ་རང་བཞིན་ཞེས་བྱ་བ་ཡོད་ན་བྲམ་ཟེ་ཐམས་ཅད་ལུས་ཀྱི་ལས་དག་པར་བྱ་བའི་ཕྱིར་ལུག་བསད་དེ་ལྷ་རྗེད་པའི་མི་རིགས་  
སོ༑ ༑ཇི་སྟེ་རྗེད་པས་དག་པར་གྱུར་ན་རང་བཞིན་ཡང་མེད་པར་རིག་པར་བྱའོ། །རིགས་ཀྱི་བུ། འཇིག་རྟེན་གྱི་སྨྲ་བའི་ཆོས་ལ་རྣམ་པ་གསུམ་སྟེ། བྱ་བ་དང། བྱེད་པ་དང་  
བྱས་པའོ། །ཇི་སྟེ་ཆོས་ཐམས་ཅད་ལ་རང་བཞིན་ཡོད་ན་ཅིའི་ཕྱིར་འཇིག་རྟེན་ན་རྣམ་པ་གསུམ་དུ་བཏགས་པར་གྱུར། རྣམ་པ་གསུམ་དུ་བཏགས་པ་ལས་ན་ཐམས་ཅད་ལ་  
རང་བཞིན་མེད་པར་མངོན་ནོ། །རིགས་ཀྱི་བུ། ཇི་སྟེ་ཆོས་ཐམས་ཅད་ལ་རང་བཞིན་ཡོད་ན་ཆོས་ཐམས་ཅད་ལ་སོ་སོར་ངེས་པའི་རང་བཞིན་ཡོད་པར་འགྱུར་རོ། །ཇི་སྟེ་  
གཅིག་ཏུ་ཆད་པའི་ངེས་པའི་རང་བཞིན་ཡོད་ན་བུ་རམ་གྱི་ཤིང་ལས་ཅིའི་ཕྱིར་སྐོམ་དང། ཤ་ཁ་ར་དང། བུ་རམ་དང། ཆང་དང། ཁ་བའི་ཆང་དུ་འགྱུར། ཇི་སྟེ་རང་བཞིན་  
གཅིག་ན་ཅིའི་ཕྱིར་དངོས་པོ་དེ་དག་བྱུང་བར་གྱུར། ཇི་སྟེ་དངོས་པོ་གཅིག་པོ་ལས་དེ་ལྟ་བུ་དག་བྱུང་ན། ཆོས་ཐམས་ཅད་ལ་རང་བཞིན་གཅིག་ཏུ་ངེས་ཏེ། སོ་སོའི་རང་བཞིན་གཅིག་  
ཏུ་མི་རུང་བར་རིག་པར་བྱའོ། །རིགས་ཀྱི་བུ། ཇི་སྟེ་ཆོས་ཐམས་ཅད་རང་བཞིན་གཅིག་ཏུ་ངེས་ན། ཅིའི་ཕྱིར་འཕགས་པ་དག་བུ་རམ་ཤིང་གི་སྐོམ་དང། ཤ་ཁ་ར་དང། བུ་རམ་  
  
  
ཆང་གི་ཚེ་བཏུང་དུ་མི་རུང་ཞིང་ཕྱིར་ཡང་ཁ་བའི་ཆང་དུ་གྱུར་པ་ན་བཏུང་དུ་རུང། དེ་བས་ན་ངེས་པའི་རང་བཞིན་མེད་པར་རིག་པར་བྱའོ། །ཇི་སྟེ་ངེས་པའི་རང་  
བཞིན་མེད་ན་རྒྱུ་དང་རྐྱེན་ལས་མ་གྱུར་ཅེས་བྱར་ག་ལ་རུང་རིགས་ཀྱི་བུ་ཁྱོད་ཀྱིས་ཆོས་ཐམས་ཅད་ལ་རང་བཞིན་ཡོད་དོ་ཞེས་བྱ་བ་ཇི་ལྟ་བུར་དཔེ་བསྟན་དུ་རུང། ཇི་སྟེ་དཔེ་བརྗོད་  
དུ་ཡོད་ན་ཆོས་ཐམས་ཅད་ལ་རང་བཞིན་མེད་པར་རིག་པར་བྱ། ཇི་སྟེ་རང་བཞིན་ཡོད་ན་ནི་དཔེ་བྱར་མེད་པར་རིག་པར་བྱའོ། །འཇིག་རྟེན་ན་མཁས་པ་ཤེས་རབ་ཅན་དཔེ་སྟོན་ཏེ་  
དེ་བས་ན་ཆོས་ཐམས་ཅད་རང་བཞིན་མེད་པ་དང། རང་བཞིན་གཅིག་ཏུ་ངེས་པ་མེད་པར་རིག་པར་བྱའོ། །རིགས་ཀྱི་བུ་ཁྱོད་སྨྲ་བ་ལྟར་ལུས་སྔའམ་ཉོན་མོངས་པ་སྔ་ཞེས་བྱ་བ་དེའང་མི་  
རུང་ངོ། །དེ་ཅིའི་ཕྱིར་ཞེ་ན། ཇི་སྟེ་ངས་ལུས་སྔའོ་ཞེས་བརྗོད་ན་ནི་ཁྱོད་ཀྱིས་ང་དང་མཐུན་ནོ་ཞེའམ། ལུས་མི་སྔའོ་ཞེས་བརྒལ་དུའང་རུང་ན། རིགས་ཀྱི་བུ། སེམས་ཅན་ཐམས་  
ཅད་ཀྱི་ལུས་དང་ཉོན་མོངས་པ་ནི་གཉིས་ཀ་སྔ་ཕྱི་མེད་དེ། དུས་གཅིག་ཏུ་ཡོད་དོ། །དེ་ལྟར་དུས་གཅིག་ཏུ་ཡོད་མོད་ཀྱི། འོན་ཀྱང་ཉོན་མོངས་པའི་རྒྱུ་ལས་ལུས་ཡོད་པར་གྱུར་གྱི། ལུས་  
ཀྱི་རྒྱུ་ལས་ཉོན་མོངས་པར་གྱུར་པ་མ་ཡིན་ནོ། །ཇི་སྟེ་ཁྱོད་ཀྱི་ཡིད་ལ། དཔེར་ན། མིའི་མིག་གཉིས་ཀྱང་དུས་གཅིག་ཏུ་ཐོབ་སྟེ། གཅིག་ལ་གཅིག་མི་བལྟོས་པ་ནི་གཡས་པ་གཡོན་པ་  
  
  
༄༅། །ལ་མི་ལྟོས་ལ། གཡོན་པའང་གཡས་པ་ལ་མི་ལྟོས་པ་དང་འདྲ་བར་ཉོན་མོངས་པ་དང་ལུས་ཀྱང་དེ་དང་འདྲ་བར་སེམས་ན་དེའང་མི་རུང་ངོ། །དེ་ཅིའི་  
ཕྱིར་ཞེ་ན། རིགས་ཀྱི་བུ། འཇིག་རྟེན་ན་མིག་གིས་བལྟར་སྣང་བ་མེ་མར་གྱི་སྙིང་པོ་དང། སྣང་བ་གཉིས་དུས་གཅིག་ཏུ་ཡོད་མོད་ཀྱི་སྙིང་པོའི་རྒྱུས་སྣང་བར་གྱུར་གྱི། སྙིང་པོ་  
མེད་པ་ལས་སྣང་བ་ནི་མ་ཡིན་ནོ། །རིགས་ཀྱི་བུ། ཅི་ཁྱོད་ཀྱི་ཡིད་ལ་ལུས་མི་སྔ་བས་རྒྱུ་མེད་པར་སེམས་ན་དེའང་མི་རུང་ངོ། །དེ་ཅིའི་ཕྱིར་ཞེ་ན། ཇི་སྟེ་ལུས་སྔ་བས་རྒྱུ་དང་རྐྱེན་མེད་  
པའི་ཕྱིར་མེད་པ་ཞེས་བྱ་བ་ན་ལྟ་ཁྱོད་ཀྱང་ཆོས་ཐམས་ཅད་ལ་རྒྱུ་དང་རྐྱེན་མེད་དོ་ཞེས་སྨྲ་བའི་རིགས་སོ། །ཇི་སྟེ་བལྟར་མི་སྣང་བའི་ཕྱིར་དེ་སྐད་ཅེས་མི་སྨྲ་ནའང་ད་ལྟར་རྫ་མ་ལ་སོགས་པ་  
རྒྱུ་དང་རྐྱེན་ལས་བྱུང་བར་མངོན་སུམ་དུ་བལྟར་སྣང་ན་ཅིའི་ཕྱིར་དེ་སྐད་ཅེས་མི་སྨྲ། །ཇི་ལྟར་རྫ་མ་དང་འདྲ་བར་ལུས་སྔ་བའི་རྒྱུ་དང་རྐྱེན་ཀྱང་དེ་བཞིན་དུ་རིག་པར་བྱའོ། །རིགས་  
ཀྱི་བུ། སྣང་ཡང་རུང་མི་སྣང་ཡང་རུང་ཆོས་ཐམས་ཅད་རྒྱུ་དང་རྐྱེན་ལས་བྱུང་གི་རང་བཞིན་མེད་དོ། །རིགས་ཀྱི་བུ། ཇི་སྟེ་ཆོས་ཐམས་ཅད་ལ་རང་བཞིན་ཡོད་དེ། རྒྱུ་དང་རྐྱེན་མེད་  
དོ་ཞེས་སྨྲ་ན། ཁྱོད་ཅིའི་ཕྱིར་ཆེན་པོ་བཞི་ཡོད་དོ་ཞེས་སྨྲ་ཆེན་པོ་བཞིའི་རང་བཞིན་ཉིད་ནི་རྒྱུ་དང་རྐྱེན་ཡིན་ནོ། །རིགས་ཀྱི་བུ། ཆེན་པོ་བཞིའི་རྒྱུ་དང་རྐྱེན་ནི་དེ་ལྟ་བུ་ཡིན་  
  
  
ཆོས་ཐམས་ཅད་ཀྱང་ཆེན་པོ་བཞིའི་རྒྱུ་དང་རྐྱེན་དུ་མཐུན་ནོ་ཞེས་སྨྲ་བའི་མི་རིགས་སོ། །དཔེར་ན་འཇིག་རྟེན་གྱི་གཏམ་དུ་རབ་ཏུ་བྱུང་བ་ཐམས་ཅད་ནི་ཚུལ་ཁྲིམས་བསྲུང་  
བ་ལ་བརྩོན་པ་ཡིན་པས་གདོལ་བ་ལ་སོགས་པའང་དེ་བཞིན་དུ་ཚུལ་ཁྲིམས་བསྲུང་བ་ལ་བརྩོན་པ་ཡིན་ནོ་ཞེས་བརྗོད་པ་དང་འདྲ་བར་འགྱུར་རོ། །རིགས་ཀྱི་བུ་ཁྱོད་སྨྲ་བ་ལྟར་  
ཆེན་པོ་བཞི་ལ་ངེས་པའི་རང་བཞིན་ཡོད་དོ་ཞེས་སྨྲ་བ་ནི་ངས་བལྟས་ན་རང་བཞིན་དེ་ནི་འགྱུར་བ་སྟེ་ངེས་པ་མ་ཡིན་ནོ། །རིགས་ཀྱི་བུ་ཁྱོད་ཀྱིས་ཆོས་ལ་མར་དང། སྤྲ་ཚིལ་དང་  
སྲ་རྩི་ལ་ས་ཞེས་བྱ་སྟེ། ཁྱོད་ཀྱིས་ས་ཞེས་བཏགས་པ་དེ་ནི་མ་ངེས་ཏེ། བར་བར་ནི་ཆུ་ལྟ་བུར་ཡང་བཏུབ། །བར་བར་ནི་ས་ལྟ་བུར་ཡང་བཏུབ་སྟེ། དེ་བས་ན་རང་བཞིན་གྱི་སྲ་བའོ་  
ཞེས་བྱར་མི་རུང་ངོ། །རིགས་ཀྱི་བུ་ཁྱོད་ཀྱི་ཆོས་ལ་ཚོན་མོ་སྟེང་དང། ཞ་ཉེ་དང། ཟངས་དང། ལྕགས་དང། གསེར་དང་དངུལ་ལ་མེའོ་ཞེས་བྱ་བ་དེ་ལ་རང་བཞིན་བཞི་ཡོད་  
དེ༑ འབབ་པའི་ཚེ་ནི་ཆུ་ཞེས་བྱ། གཡོ་བའི་ཚེ་ནི་རླུང་ཞེས་བྱ། ཚ་བའི་ཚེ་ནི་མེ་ཞེས་བྱ། སྲ་བའི་ཚེ་ནི་ས་ཞེས་བྱ་བ་ན་ཅིའི་ཕྱིར་དེ་ལ་ངེས་པར་མེའི་རང་བཞིན་ནོ་ཞེས་གདགས་  
རིགས་ཀྱི་བུ། ཆུའི་རང་བཞིན་ནི་འབབ་པ་སྟེ། གལ་ཏེ་ཆུ་འཁྱགས་ཀྱང་དེ་ལ་ས་ཞེས་མི་བྱའོ། །འོན་ཀྱང་ཆུ་ཞེས་བྱའོ། །དེ་ཅིའི་ཕྱིར་ཞེ་ན། དབའ་རླབས་གཡོ་པའི་ཚེ་རླུང་ཞེས་མི་  
  
  
༄༅། །བྱའོ༑ ༑དེ་ལྟར་གཡོ་བ་ལ་རླུང་ཞེས་མི་བྱ་ན་འཁྱགས་ཀྱང་ཆུ་མ་ཡིན་ཞེས་བྱར་མི་རུང་ངོ། །དེ་ལྟར་དངོས་པོ་གཉིས་པོའང་རྒྱུ་དང་རྐྱེན་ལས་གྱུར་ན་ཅིའི་  
ཕྱིར་ཆོས་ཐམས་ཅད་རྒྱུ་དང་རྐྱེན་ལས་མ་གྱུར་ཅེས་སྨྲ། རིགས་ཀྱི་བུ། ཇི་སྟེ་དབང་པོ་ལྔ་རང་བཞིན་གྱིས་མཐོང་བ་དང། ཐོས་པ་དང། ཚོར་བ་དང། ཤེས་པ་དང། རེག་པའང་  
རང་བཞིན་ཡིན་ཏེ། རྒྱུ་དང་རྐྱེན་ལས་མ་གྱུར་ཏོ་ཞེས་བྱ་བ་ནི་མི་རུང་ངོ། །དེ་ཅིའི་ཕྱིར་ཞེ་ན། རིགས་ཀྱི་བུ། རང་བཞིན་ཉིད་ཀྱིས་རང་བཞིན་མི་འགྱུར་བ་ཞིག་ཡིན་ན་མིག་གི་  
རང་བཞིན་མཐོང་བའང་རྟག་ཏུ་མཐོང་བའི་རིགས་ཏེ། མཐོང་བ་དང་མི་མཐོང་བའི་དུས་ཀྱང་མེད་པའི་རིགས་སོ། །དེ་བས་ན་རྒྱུ་དང་རྐྱེན་གྱིས་མཐོང་གི། རྒྱུ་དང་རྐྱེན་མེད་པ་  
ལས་མ་ཡིན་པར་རིག་པར་བྱའོ། །རིགས་ཀྱི་བུ་ཁྱོད་སྨྲ་བ་ལྟར་འདོད་ཆགས་སྐྱེ་བ་དང། རྣམ་པར་གྲོལ་བ་ནི་ཡུལ་ལྔའི་རྒྱུ་ལས་མ་ཡིན་ནོ་ཞེས་བྱ་བ་དེ་ཡང་མི་རུང་ངོ། །དེ་ཅིའི་  
ཕྱིར་ཞེ་ན། རིགས་ཀྱི་བུ། འདོད་ཆགས་སྐྱེ་བ་དང། རྣམ་པར་གྲོལ་བ་ཡུལ་ལྔ་པོའི་རྒྱུ་ལས་མ་གྱུར་མོད་ཀྱི། མི་དགེ་བ་རྣམ་པར་རྟོག་པའི་ཕྱིར་འདོད་ཆགས་སྐྱེའོ། །དགེ་བ་  
རྣམ་པར་རྟོག་པའི་ཕྱིར་རྣམ་པར་གྲོལ་བར་འགྱུར་རོ། །རིགས་ཀྱི་བུ། ནང་གི་རྒྱུ་དང་རྐྱེན་གྱིས་འདོད་ཆགས་སྐྱེ་བ་དང། རྣམ་པར་གྲོལ་བར་འགྱུར་རོ། །ཕ་རོལ་གྱི་རྒྱུ་དང་རྐྱེན་  
  
  
།དེ་བས་ན་ཁྱོད་ཆོས་ཐམས་ཅད་ལ་སོ་སོའི་རང་བཞིན་ཡོད་དེ། འདོད་ཆགས་སྐྱེ་བ་དང་རྣམ་པར་གྲོལ་བའང་ཡུལ་ལྔའི་རྒྱུ་ལས་མ་ཡིན་ཞེས་བྱ་བ་  
དེ་མི་རུང་ངོ། །རིགས་ཀྱི་བུ་ཁྱོད་སྨྲ་བ་ལྟར་དབང་པོ་རྣམས་དང་ལྡན་པ་རྣམས་ནི་དབུལ་ཕོངས་ལ་དབང་པོའང་མེད། དབང་པོ་དང་མི་ལྡན་ཞིང་ཉམས་པ་ནི་ལོངས་སྤྱོད་ཆེ་ཞིང་དབང་  
དང་ལྡན་ཏེ། དེ་ལས་བལྟས་ན་རང་བཞིན་ཡོད་དེ། རྒྱུ་དང་རྐྱེན་ལས་མ་ཡིན་ནོ་ཞེས་བྱ་བ་དེ་མི་རུང་ངོ། །དེ་ཅིའི་ཕྱིར་ཞེ་ན་སེམས་ཅན་ནི་ལས་ལས་འབྲས་བུ་རྣམ་པར་སྨིན་ཏེ། དེ་ལྟར་  
འབྲས་བུ་རྣམ་པར་སྨིན་པའང་རྣམ་པ་གསུམ་སྟེ། མངོན་སུམ་དུ་སྨིན་པ་དང། སྐྱེས་ནས་སྨིན་པ་དང། ཕྱིས་སྨིན་པའོ། །དབུལ་ཕོངས་པ་དང། ཕྱུག་སྐྱིད་པ་དང། དབང་པོ་དང་  
ལྡན་པ་དང། མི་ལྡན་པའང་སོ་སོའི་ལས་ཡིན་ནོ། །རང་བཞིན་ཡོད་ན་དབང་པོ་དང་ལྡན་པ་ནི་ལོངས་སྤྱོད་ཆེ་བའི་རིགས། ལོངས་སྤྱོད་ཆེ་བ་ནི་དབང་པོ་དང་ལྡན་པའི་  
རིགས་སོ། །དེ་དེ་ལྟར་མ་གྱུར་པས་དེ་བས་ན་ངེས་པར་རང་བཞིན་མེད་དེ། རྒྱུ་དང་རྐྱེན་ལས་གྱུར་ཏོ། །རིགས་ཀྱི་བུ་ཁྱོད་སྨྲ་བ་ལྟར་འཇིག་རྟེན་ན་བྱིས་པ་ཤེད་མ་བྱེ་བ་ཡུལ་ལྔ་  
པོ་བྱེ་བྲག་མི་ཕྱེད་པས་བར་བར་ནི་ངུ། བར་བར་ནི་དགོད་དེ། དེ་བས་ན་ཐམས་ཅད་ལ་རང་བཞིན་ཡོད་དེ་ཞེས་བྱ་བ་དེའང་མི་རུང་ངོ། །དེ་ཅིའི་ཕྱིར་ཞེ་ན། ཇི་སྟེ་རང་བཞིན་  
  
  
༄༅། །ཡོད་ན་དགོད་པའང་རྟག་ཏུ་དགོད། ངུ་བའང་རྟག་ཏུ་ངུ་བའི་རིགས་ཏེ། རེས་འགའ་ནི་དགོད། རེས་འགའ་ནི་ངུ་བའི་མི་རིགས་སོ་།དེ་ལྟར་རེས་འགའ་ནི་  
དགོད༑ རེས་འགའ་ནི་ངུ་བ་ལས་ན་ཐམས་ཅད་རྒྱུ་དང་རྐྱེན་ལས་འགྱུར་བར་རིག་པར་བྱ་སྟེ། དེ་བས་ན་ཆོས་ཐམས་ཅད་ལ་རང་བཞིན་ཡོད་དེ་རྒྱུ་དང་རྐྱེན་ལས་མ་ཡིན་ནོ་ཞེས་བྱ་  
བའི་མི་རིགས་སོ། །ཀུན་ཏུ་རྒྱུས་གསོལ་པ། བཅོམ་ལྡན་འདས། གལ་ཏེ་ཆོས་ཐམས་ཅད་རྒྱུ་དང་རྐྱེན་ལས་བྱུང་བ་ཡིན་ན། ལུས་འདི་རྒྱུ་དང་རྐྱེན་གང་ལས་བྱུང། བཅོམ་  
ལྡན་འདས་ཀྱིས་བཀའ་སྩལ་པ། རིགས་ཀྱི་བུ། ལུས་འདིའི་རྒྱུ་དང་རྐྱེན་ནི་ཉོན་མོངས་པ་དང་ལས་སོ། །ཀུན་ཏུ་རྒྱུས་གསོལ་པ། བཅོམ་ལྡན་འདས། ལུས་འདི་ཉིད་ཉོན་མོངས་  
པ་དང། ལས་ལས་གྱུར་ན་ཉོན་མོངས་པ་དང་ལས་འདི་གཅད་དུ་རུང་ངམ། བཅོམ་ལྡན་འདས་ཀྱིས་བཀའ་སྩལ་པ། དེ་དེ་བཞིན་ཏེ། དེ་དེ་བཞིན་ནོ། །ཀུན་ཏུ་རྒྱུས་ཡང་གསོལ་  
པ༑ བཅོམ་ལྡན་འདས། བདག་ལ་རྣམ་པར་ཕྱེ་སྟེ་བསྟན་པས་བདག་གིས་ཐོས་ནས་གནས་འདི་ཉིད་ལས་མ་གཡོས་པར་ཡོངས་སུ་ཆོད་པར་མཛད་དུ་གསོལ། བཅོམ་ལྡན་  
འདས་ཀྱིས་བཀའ་སྩལ་པ། རིགས་ཀྱི་བུ། གལ་ཏེ་མཐའ་གཉིས་ཤེས་ལ་དབུ་མ་ལ་ཐོགས་པ་མེད་ན་གང་ཟག་དེས་ནི་ཉོན་མོངས་པ་དང། ལས་ཡོངས་སུ་ཆོད་པར་འགྱུར་  
  
  
༑ཀུན་ཏུ་རྒྱུས་གསོལ་པ། བཅོམ་ལྡན་འདས། བདག་གིས་ནི་ཤེས་ཤིང་རྟོགས་ཏེ། དམ་པའི་ཆོས་ལ་ཆོས་ཀྱི་མིག་རྣམ་པར་དག་གོ་།བཅོམ་ལྡན་འདས་ཀྱིས་བཀའ་སྩལ་  
པ༑ ཇི་ལྟར་བུར་ཤེས་ཤིང་རྟོག། གསོལ་པ། བཅོམ་ལྡན་འདས། མཐའ་གཉིས་ནི་གཟུགས་དང། གཟུགས་ཀྱི་རྣམ་པར་གྲོལ་བའོ། །དབུ་མ་ཞེས་བགྱི་བ་ནི་འཕགས་པའི་  
ལམ་བརྒྱད་དེ། ཚོར་བ་དང། འདུ་ཤེས་དང། འདུ་བྱེད་དང། རྣམ་པར་ཤེས་པའང་དེ་བཞིན་དུ་རྒྱས་པར་བྱའོ། །བཅོམ་ལྡན་འདས་ཀྱིས་བཀའ་སྩལ་པ། ལེགས་སོ། །ལེགས་  
སོ༑ ༑རིགས་ཀྱི་བུ། མཐའ་གཉིས་ཤིན་ཏུ་རྟོགས་ཏེ། ཉོན་མོངས་པ་དང། ལས་ཡོངས་སུ་ཆོད་དོ། །གསོལ་པ། བཅོམ་ལྡན་འདས། བདག་རབ་ཏུ་བྱུང་ཞིང་བསྙེན་པར་  
རྫོགས་པར་གསོལ་ལོ། །བཅོམ་ལྡན་འདས་ཀྱིས་ལེགས་པར་འོངས་སོ་ཞེས་བཀའ་སྩལ་པས་དགེ་སློང་དུ་གྱུར་ཏེ། དེའི་ཚེ་ཁམས་གསུམ་གྱི་ཉོན་མོངས་པ་ཀུན་ཆོད་ནས་དགྲ་  
བཅོམ་པའི་འབྲས་བུ་ཐོབ་པར་གྱུར་ཏོ། །དེ་ནས་གཞན་ཡང་བྲམ་ཟེ་ཤིན་ཏུ་རྒྱས་པར་ཞེས་བྱ་བས་ཡང་འདི་སྐད་ཅེས་གསོལ་ཏོ། །གཽ་ཏ་མ། བདག་ཅི་སེམས་པ་མཁྱེན་ནམ། བཅོམ་  
ལྡན་འདས་ཀྱིས་བཀའ་སྩལ་པ། རིགས་ཀྱི་བུ། མྱ་ངན་ལས་འདས་པ་ནི་རྟག་པའོ། །འདུས་བྱས་ནི་མི་རྟག་པའོ། །ཡོན་པོ་ནི་ངན་པར་ལྟ་བའོ། །དྲང་པོ་ནི་འཕགས་པའི་ལམ་  
  
  
༄༅། །མོ༑ ༑བྲམ་ཟེས་གསོལ་པ། གཽ་ཏ་མ། ཅིའི་རྒྱུ་ཅིའི་རྐྱེན་གྱིས་དེ་སྐད་ཅེས་གསུངས། བཀའ་སྩལ་པ། རིགས་ཀྱི་བུ་ཁྱོད་ཀྱི་ཡིད་ལ་བསོད་སྙོམས་  
བྱེད་པ་ནི་རྟག་པ། མགྲོན་དུ་པོས་པ་ནི་མི་རྟག་པ། ཡོན་པོ་ནི་མ་རབས། དྲང་པོ་ནི་རྒྱལ་མཚན་ནོ་སྙམ་སེམས་ཏེ། དེ་བས་ན་མྱ་ངན་ལས་འདས་པ་ནི་རྟག་པ། འདུས་བྱས་ནི་  
མི་རྟག་པ། ཡོན་པོ་ནི་ངན་པར་ལྟ་བ། དྲང་པོ་ནི་འཕགས་པའི་ལམ་བརྒྱད་དེ། ཁྱོད་ཀྱིས་སྔོན་སེམས་པ་ལྟ་བུ་ནི་མ་ཡིན་ནོ་།བྲམ་ཟེས་གསོལ་པ། གཽ་ཏ་མ། བདག་གིས་བསམས་  
པ་ཡང་དག་པར་མཁྱེན་ནོ། །འཕགས་པའི་ལམ་བརྒྱད་ཀྱིས་སེམས་ཅན་ཐམས་ཅད་རྣམ་པར་གྲོལ་བར་འགྱུར་རམ། དེའི་ཚེ་བཅོམ་ལྡན་འདས་ཅང་མི་གསུང་སྟེ་ལན་མ་བཏབ་  
བོ༑ ༑བྲམ་ཟེས་གསོལ་པ། གཽ་ཏ་མ། བདག་གིས་བསམས་པ་མཁྱེན་ན་ཅིའི་སླད་དུ་བདག་གིས་ཞུས་པའི་ལན་མ་གནང་ནས་ཅང་མི་གསུང་བར་བཞུགས། དེ་ནས་ཚེ་དང་ལྡན་པ་  
ཀུན་ཤེས་ཀཽཎྜི་ནྱས་འདི་སྐད་ཅེས་སྨྲས་སོ། །བྲམ་ཟེ་ཆེན་པོ་གལ་ཏེ་འཇིག་རྟེན་མཐའ་ཡོད་དམ་མཐའ་མེད་ཅེས་འདྲི་ན་དེ་བཞིན་གཤེགས་པ་ཆོས་ཉིད་ཀྱིས་ཅང་མི་གསུང་སྟེ་  
ལན་མི་འདེབས་སོ། །འཕགས་པའི་ལམ་བརྒྱད་ནི་དྲང་པོའོ། །མྱ་ངན་ལས་འདའ་པ་ནི་རྟག་པའོ། །གལ་ཏེ་འཕགས་པའི་ལམ་བརྒྱད་ལ་ནན་ཏན་བྱས་ན་རྣམ་པར་གྲོལ་  
  
  
།ཇི་སྟེ་ནན་ཏན་མ་བྱས་ན་ཐོབ་པར་མི་འགྱུར་རོ། །བྲམ་ཟེ་ཆེན་པོ། དཔེར་ན། མཁར་ཆེན་པོ་ཞིག་ངོས་བཞི་ན་ཐར་པའི་ཁུང་དང་ལམ་མེད་དེ། སྒོ་གཅིག་  
པུ་ཡོད་ན་དེའི་སྒོ་སྲུང་མཁས་པ་ཤེས་རབ་དང་ལྡན་ན་གང་གཏང་བའི་རིགས་པ་ནི་གཏོང་ངོ། །གང་གཏང་བའི་མི་རིགས་པ་ནི་མི་གཏོང་སྟེ། ཇི་སྙེད་རྒྱུ་བ་གྲངས་ཉིད་མི་ཤེས་ཀྱང་  
རྒྱུ་བ་ཐམས་ཅད་སྒོ་དེ་ལ་རྒྱུ་བར་ངེས་པར་ཤེས་སོ། །རིགས་ཀྱི་བུ། དེ་བཞིན་གཤེགས་པའང་དེ་དང་འདྲ་སྟེ། མཁར་ནི་མྱ་ངན་ལས་འདའ་བའི་དཔེའོ། །སྒོ་ནི་འཕགས་པའི་ལམ་  
བརྒྱད་ཀྱི་དཔེའོ། །སྒོ་སྲུང་ནི་དེ་བཞིན་གཤེགས་པའི་དཔེའོ། །རིགས་ཀྱི་བུ། དེ་བཞིན་གཤེགས་པས་ཟད་པ་དང་མི་ཟད་པའི་ལན་མ་གསུངས་མོད་ཀྱི། ཇི་ཙམ་དུ་ཟད་པར་འགྱུར་  
བ་དེ་ནི་འཕགས་པའི་ལམ་བརྒྱད་ནན་ཏན་བྱེད་པ་ལས་འགྱུར་རོ་།བྲམ་ཟེས་སྨྲས་པ། ལེགས་སོ། །ལེགས་སོ། །བཙུན་པ་ཀཽཎྜི་ནྱ། དེ་བཞིན་གཤེགས་པ་དམ་པའི་ཆོས་  
སྟོན་པ་ལ་ཤིན་ཏུ་མཁས་སོ། །བདག་ཀྱང་མཁར་དང་ལམ་ཤེས་ཤིང་སྒོ་སྲུང་ལྟ་བུར་དད་དོ། །ཀཽཎྜི་ནྱས་སྨྲས་པ། ལེགས་སོ་།བྲམ་ཟེ། བླ་ན་མེད་པ་རྒྱ་ཆེ་བའི་སེམས་བསྐྱེད་པ་ལེགས་  
སོ༑ ༑བཅོམ་ལྡན་འདས་ཀྱིས་བཀའ་སྩལ་པ། ཀུན་ཤེས་ཀཽཎྜི་ནྱ། དེ་སྐད་མ་ཟེར་ཅིག་བྲམ་ཟེ་འདི་ནི་ད་གདོད་དེ་ལྟར་སེམས་བསྐྱེད་པ་མ་ཡིན་གྱི། ཀཽཎྜི་ནྱ། སྔོན་འདས་པའི་དུས་  
  
  
༄༅། །ན་བཅོམ་ལྡན་འདས་ཚད་མེད་པ་སྙེད་འདས་པའི་སྔ་རོལ་ན་སངས་རྒྱས་བཅོམ་ལྡན་འདས་ཀུན་ཏུ་འོད་ཅེས་བྱ་བ། དེ་བཞིན་གཤེགས་པ་ཡང་  
དག་པར་རྫོགས་པ། མཁྱེན་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་རིག་པ། བླ་ན་མེད་པ། སྐྱེས་བུ་འདུལ་ཞིང་ཁ་ལོ་སྒྱུར་བ། ལྷ་དང་མིའི་སྟོན་པ་  
སངས་རྒྱས་བཅོམ་ལྡན་འདས་འཇིག་རྟེན་དུ་གཤེགས་ཏེ། སངས་རྒྱས་དེ་ལ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་སེམས་བསྐྱེད་ནས་བསྐལ་པ་བཟང་པོ་འདིར་  
མངོན་པར་སངས་རྒྱས་ཏེ། ཆོས་ཀྱི་མཚན་ཉིད་ཁོང་དུ་ཆུད་ཅིང་རྟོགས་ནས་ཡུན་རིང་མོད་ཀྱི། སེམས་ཅན་གྱི་ཕྱིར་མུ་སྟེགས་ཅན་དུ་སྟོན་ཏེ། མི་ཤེས་པ་ལྟར་བྱེད་དོ། །དེ་  
བས་ན་ཀཽཎྜི་ནྱ་ཁྱོད་བླ་ན་མེད་པའི་སེམས་བསྐྱེད་པ་ལེགས་སོ་།ལེགས་སོ་ཞེས་མ་ཟེར་ཅིག་དེའི་ཚེ་བཅོམ་ལྡན་འདས་མཁྱེན་བཞིན་དུ་ཚེ་དང་ལྡན་པ་ཀཽཎྜི་ནྱ་ལ་དགེ་སློང་  
དགའ་བོ་དེ་ལྟར་གང་ན་འདུག་ཅེས་བཀའ་སྩལ་ཏོ། །ཚེ་དང་ལྡན་པ་ཀཽཎྜི་ནྱས་གསོལ་པ། བཅོམ་ལྡན་འདས། དགེ་སློང་དགའ་བོ་ནི་དེ་ལྟར་ཤིང་སཱ་ལའི་ཚལ་འདི་ནས་  
དཔག་ཚད་བཅུ་གཉིས་ཀྱི་ཕ་རོལ་ན་བདུད་དྲུག་ཁྲི་བཞི་སྟོང་སྙེད་ཀྱིས་ཡོངས་སུ་གཙེ་ཞིང་མཆིས་སོ། །བདུད་དེ་རྣམས་དེ་བཞིན་གཤེགས་པའི་གཟུགས་སུ་སྤྲུལ་ནས་  
  
  
ཞེས་སྨྲ། ལ་ལ་ནི་ཆོས་ཐམས་ཅད་རྟེན་ཅིང་འབྲེལ་ཏེ་འབྱུང་བ་མ་ཡིན་ནོ་ཞེས་སྨྲ། ལ་ལ་ནི་རྟེན་ཅིང་འབྲེལ་  
ཏེ་འབྱུང་བའི་ཆོས་ཐམས་ཅད་རྟག་པ་ཡིན་ནོ་ཞེས་སྨྲ། ལ་ལ་ནི་རྟེན་ཅིང་འབྲེལ་ཏེ་འབྱུང་བའི་ཆོས་ཐམས་ཅད་མི་རྟག་པ་ཡིན་ནོ་ཞེས་སྨྲ། ལ་ལ་ནི་ཕུང་པོ་ལྔ་བདེན་པ་ཡིན་  
ནོ་ཞེས་སྨྲ། ལ་ལ་ནི་སྒྱུ་མ་ཡིན་ནོ་ཞེས་སྨྲ་སྟེ། དེ་བཞིན་དུ་སྐྱེད་མཆེད་དང། ཁམས་དང། རྒྱས་པར་རོ། །ལ་ལ་ནི་རྟེན་ཅིང་འབྲེལ་ཏེ་འབྱུང་བ་ཡོད་དོ་ཞེས་སྨྲ། ལ་ལ་ནི་  
རྐྱེན་བཞི་འབའ་ཞིག་ཡོད་དོ་ཞེས་སྨྲ། ལ་ལ་ནི་ཆོས་ཐམས་ཅད་སྒྱུ་མ་ལྟ་བུ་དང། སྤྲུལ་པ་ལྟ་བུ་དང། སྨིག་རྒྱུ་བ་ལྟ་བུའོ་ཞེས་སྨྲ། ལ་ལ་ནི་ཐོས་པའི་རྒྱུ་ལས་ཆོས་ཐོབ་བོ་ཞེས་སྨྲ། ལ་  
ལ་ནི་བསམས་པའི་རྒྱུ་ལས་ཆོས་ཐོབ་བོ་ཞེས་སྨྲ། ལ་ལ་ནི་བསྒོམས་པའི་རྒྱུ་ལས་ཆོས་ཐོབ་བོ་ཞེས་སྨྲ། ལ་ལ་ནི་མི་སྡུག་པ་ཡང་དག་པར་རྟོགས་པའི་ཆོས་སྨྲ། ལ་ལ་ནི་དབུགས་  
ཕྱི་ནང་དུ་རྒྱུ་བའི་ཆོས་སྨྲ། ལ་ལ་ནི་དྲན་པ་ཉེ་བར་བཞག་པ་བཞི་ཡང་དག་པར་རྟོག་པ་སྨྲ། ལ་ལ་ནི་ཡང་དག་པའི་སྤྱོད་པའི་དོན་གསུམ་དང་ཐབས་མཁས་པ་བདུན་པོ་སྨྲ། ལ་ལ་  
ནི་དྲོད་དང། སྤྱི་བོ་དང། བཟོད་པ་དང། འཇིག་རྟེན་མཆོག་གི་ཆོས་དང། སློབ་པ་དང། མི་སློབ་པ་དང། བྱང་ཆུབ་སེམས་དཔའི་ས་དང་པོ་ནས་ས་བཅུ་པའི་བར་དུ་སྨྲའོ། །ལ་ལ་  
  
  
༄༅། །ནི་སྟོང་པ་ཉིད་དང། མཚན་མ་མེད་པ་དང། སྨོན་པ་མེད་པ་སྨྲ། ལ་ལ་ནི་མདོའི་སྡེ་དང། དབྱངས་ཀྱིས་བསྙད་པའི་སྡེ་དང། ཚིགས་སུ་བཅད་པའི་སྡེ་  
དང༑ ལུང་དུ་བསྟན་པའི་སྡེ་དང། ཆེད་དུ་བརྗོད་པའི་སྡེ་དང་ད་ལྟར་དང། འདས་པའི་སྡེ་དང། སྐྱེས་པ་རབས་ཀྱི་སྡེ་དང་གླེང་གཞིའི་སྡེ་དང། རྟོགས་པ་བརྗོད་པའི་སྡེ་དང་  
རྨད་དུ་བྱུང་བའི་སྡེ་དང། ཤིན་ཏུ་རྒྱས་པའི་སྡེ་དང། གཏན་ལ་དབབ་པར་བསྟན་པའི་སྡེའང་སྨྲའོ། །ལ་ལ་ནི་དྲན་པ་ཉེ་བར་བཞག་པ་བཞི་དང། ཡང་དག་པར་སྤོང་བ་བཞི་དང་  
རྫུ་འཕྲུལ་གྱི་རྐང་པ་བཞི་དང། དབང་པོ་ལྔ་དང། སྟོབས་ལྔ་དང། བྱང་ཆུབ་ཀྱི་ཡན་ལག་བདུན་དང། འཕགས་པའི་ལམ་གྱི་ཡན་ལག་བརྒྱད་སྨྲའོ། །ལ་ལ་ནི་ནང་སྟོང་  
པ་ཉིད་དང། ཕྱི་སྟོང་པ་ཉིད་དང། ཕྱི་ནང་སྟོང་པ་ཉིད་དང། འདུས་བྱས་སྟོང་པ་ཉིད་དང། འདུས་མ་བྱས་སྟོང་པ་ཉིད་དང། ཐོག་མ་དང་ཐ་མ་མེད་པ་སྟོང་པ་ཉིད་དང། རང་  
བཞིན་སྟོང་པ་ཉིད་དང། དོར་བ་མེད་པ་སྟོང་པ་ཉིད་དང། མི་དམིགས་པ་སྟོང་པ་ཉིད་དང། རང་གི་མཚན་ཉིད་སྟོང་པ་ཉིད་དང། མཚན་མ་མེད་པ་སྟོང་པ་ཉིད་དང། ཕུང་པོ་  
སྟོང་པ་ཉིད་དང། ཁམས་སྟོང་པ་དང། སྐྱེ་མཆེད་སྟོང་པ་དང། དགེ་བ་སྟོང་པ་དང། མི་དགེ་བ་སྟོང་པ་དང། ལུང་དུ་མི་སྟོན་པ་སྟོང་པ་དང། བྱང་ཆུབ་སྟོང་པ་དང། ལམ་སྟོང་  
  
  
མྱ་ངན་ལས་འདས་པ་སྟོང་པ་དང། སྤྱོད་པ་སྟོང་པ་དང། ཐོབ་པ་སྟོང་པ་དང། དོན་དམ་པ་སྟོང་པ་དང། སྟོང་པ་ཉིད་སྟོང་པ་ཉིད་དང། ཆེན་པོ་སྟོང་པ་ཉིད་ཀྱང་སྟོན་ཏོ་།ལ་ལ་ནི་མངོན་  
པར་ཤེས་པ་སྟོན་ཏོ། །ལུས་ལས་ཆུ་དང་མེ་འབྱུང་སྟེ། ལུས་ཀྱི་སྟོད་ནས་ཆུ་འབབ་ན། ལུས་ཀྱི་སྨད་ནས་མེ་འབར། ལུས་ཀྱི་སྨད་ནས་ཆུ་འབབ་ན། ལུས་ཀྱི་སྟོད་ནས་མེ་འབར། མཆན་གཡས་  
པ་འོག་ཏུ་ཕབ་ན་མཆན་གཡོན་ནས་ཆུ་འབྱུང། མཆན་གཡོན་པ་འོག་ཏུ་ཕབ་ན་མཆན་གཡས་ནས་ཆུ་འབྱུང། མཆན་ཁུང་གཅིག་ནས་འབྲུག་བསྒྲགས་ན་མཆན་ཁུང་གཅིག་ནས་  
ཆར་འབབ་པའང་སྟོན་ཏོ། །ལ་ལ་ནི་སངས་རྒྱས་ཀྱི་ཞིང་མང་པོའང་སྟོན་ཏོ། །ལ་ལ་ནི་བྱང་ཆུབ་སེམས་དཔའ་ཐོག་མ་ལྷུམས་ནས་བལྟམས་ནས་གོམ་པ་བདུན་བདུན་གཤེགས་པ་  
དང། ཕོ་བྲང་ན་འདོད་པ་ལྔ་ལ་ལོངས་སྤྱོད་པ་དང། ཐོག་མ་རབ་ཏུ་བྱུང་བ་དང། དཀའ་བ་མཛད་པ་དང། བྱང་ཆུབ་ཀྱི་ཤིང་དྲུང་དུ་གཤེགས་ཏེ་ཏིང་ངེ་འཛིན་དུ་ཞུགས་པ་དང་  
བདུད་ཀྱི་སྡེ་རྣམས་ཕབ་ནས་ཆོས་ཀྱི་འཁོར་ལོ་བསྐོར་བ་དང། རྫུ་འཕྲུལ་ཆེན་པོ་བསྟན་ནས་ཡོངས་སུ་མྱ་ངན་ལས་འདའ་བའང་སྟོན་ཏོ། །བཅོམ་ལྡན་འདས། དགེ་སློང་དགའ་  
བོས་དེ་ལྟ་བུའི་དངོས་པོ་དག་མཐོང་ནས། དེ་ཡིད་ལ་འདི་སྙམ་དུ་རྫུ་འཕྲུལ་སྔོན་མ་མཐོང་བ་འདི་དག་སུས་བྱས། བཅོམ་ལྡན་འདས་ཤཱཀྱ་ཐུབ་པས་མཛད་པ་མ་ཡིན་ནམ་  
  
  
༄༅། །སྙམ་སེམས་ཏེ། ལངས་སམ། སྨྲའམ་ཅི་བགྱི་བའི་གཏོལ་མ་མཆིས་སོ། །དགེ་སློང་དགའ་བོ་ནི་བདུད་ཀྱི་ཞགས་པས་ཟིན་པའང་འདི་སྙམ་དུ་སངས་  
རྒྱས་བཅོམ་ལྡན་འདས་རྣམས་ཀྱིས་གསུངས་པ་ནི་སོ་སོར་མི་མཐུན་ན་བདག་གིས་ད་གང་གཟུང་སྙམ་སེམས་སོ། །བཅོམ་ལྡན་འདས། དགེ་སློང་དགའ་བོ་ནི་ད་ལྟར་སྡུག་  
བསྔལ་ཆེན་པོ་མྱོང་སྟེ། དེ་བཞིན་གཤེགས་པ་ཡིད་ལ་དྲན་ཡང་དཔུང་གཉེན་དུ་འགྱུར་བ་མ་མཆིས་པས། འཁོར་གྱི་དཀྱིལ་འཁོར་འདིར་མ་མཆིས་པ་ལགས་སོ། །དེའི་ཚེ་བྱང་  
ཆུབ་སེམས་དཔའ་སེམས་དཔའ་ཆེན་པོ་འཇམ་དཔལ་གཞོན་ནུར་གྱུར་པས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས། འཁོར་གྱི་དཀྱིལ་འཁོར་འདི་  
ན་བྱང་ཆུབ་སེམས་དཔའ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ནས་སྐྱེ་བ་གཅིག་ལོན་པ་དང། བྱང་ཆུབ་ཏུ་སེམས་བསྐྱེད་ནས་སྐྱེ་བ་ཚད་མེད་པ་སྙེད་  
ལོན་ཏེ། སངས་རྒྱས་ཚད་མེད་པ་སྙེད་ལ་མཆོད་པས་མཆོད་པ་སེམས་ཤིན་ཏུ་བརྟན་པས། སྦྱིན་པའི་ཕ་རོལ་ཏུ་ཕྱིན་པ་སྤྱོད་པ་ཡོངས་སུ་རྫོགས་པ་ནས། ཤེས་རབ་ཀྱི་ཕ་རོལ་  
ཏུ་ཕྱིན་པའི་བར་དུ་ཡོངས་སུ་རྫོགས་ཏེ། ཡོན་ཏན་དང་ལྡན་པ་ཡུན་རིང་པོ་ནས། སངས་རྒྱས་ཚད་མེད་པ་སྙེད་ལ་བསྙེན་བཀུར་བགྱིས་ནས་ཚངས་པར་སྤྱོད་པ་ཡོངས་སུ་དག་པ་  
  
  
བྱང་ཆུབ་ཀྱི་སེམས་ལས་ཕྱིར་མི་ལྡོག་པ་དང། ཕྱིར་མི་ལྡོག་པའི་བཟོད་པ་ཐོབ་པ་དང། ཕྱིར་མི་ལྡོག་པའི་གཟུངས་ཐོབ་པ་དང། ཆོས་ཀྱི་བཟོད་པ་ཐོབ་པ་དང། དཔའ་བར་  
འགྲོ་བའི་ཏིང་ངེ་འཛིན་ལ་སོགས་ཏེ། ཏིང་ངེ་འཛིན་ཚད་མེད་པ་ཐོབ་པ་འདི་དག་གིས་ནི་ཐེག་པ་ཆེན་པོའི་མདོ་སྡེ་ལ་ནམ་དུའང་ཐེ་ཚོམ་མི་འབྱུང་ཞིང། དཀོན་མཆོག་གསུམ་མཚན་  
ཉིད་གཅིག་པ་དང། རྟག་པ་དང། གནས་པ་དང། མི་འགྱུར་མི་འཕོ་བ་རྣམ་པར་འབྱེད་ཅིང་སྟོན་པ་ལའང་ཤིན་ཏུ་མཁས་ཏེ། བསམ་གྱིས་མི་ཁྱབ་པའི་ཆོས་ཐོས་ན་ཡང་ངོ་  
མཚར་རྨད་དུ་མི་འཛིན་ལ། སྟོང་པ་ཉིད་རྣམ་པ་མང་པོ་ཐོས་ཀྱང་སེམས་མི་ཞུམ་མི་སྐྲག་པས་ཆོས་ཐམས་ཅད་ཀྱི་མཚན་ཉིད་ཀྱང་མངོན་དུ་རྟོགས་པར་བགྱིད། མདོ་སྡེ་བཅུ་  
གཉིས་ཀྱང་འཛིན་ཅིང་དོན་ལའང་ཤིན་ཏུ་མཁས་ཏེ། དེ་མ་ལགས་པ་སངས་རྒྱས་ཚད་མེད་པ་སྙེད་ཀྱི་མདོ་སྡེ་གསུང་རབ་བཅུ་གཉིས་ཀྱང་འཛིན་ནུས་པ་མཆིས་ན་ཅིའི་སླད་དུ་  
ཡོངས་སུ་མྱ་ངན་ལས་འདས་པའི་ཆོས་ཀྱི་རྣམ་གྲངས་འདི་འཛིན་མི་ནུས་སྙམ་དགོངས་ནས་ཀཽཎྜི་ཎྱ་ལ་དགེ་སློང་དགའ་བོ་ག་རེ་ཞེས་བཀའ་སྩལ། དེ་ནས་བཅོམ་ལྡན་འདས་  
ཀྱིས་འཇམ་དཔལ་ལ་འདི་སྐད་ཅེས་བཀའ་སྩལ་ཏོ། ལེགས་པར་ཉོན་ལ་ཤིན་ཏུ་ཡིད་ལ་ཟུངས་ཤིག་རིགས་ཀྱི་བུ། ང་མངོན་པར་སངས་རྒྱས་ནས་ལོ་སུམ་ཅུ་ལྷག་ལོན་ཏེ། རྒྱལ་  
  
  
༄༅། །པོའི་ཁབ་ན་བཞུགས་པ་ན་དེའི་ཚེ་དེའི་དུས་ན་ངས་དགེ་སློང་རྣམ་ལ་འདི་སྐད་ཅེས་བཀའ་སྩལ་ཏོ། དགེ་སློང་དག་ཁྱེད་སུ་ཞིག་གིས་དེ་བཞིན་  
གཤེགས་པས་གསུངས་པའི་མདོ་སྡེ་བཅུ་གཉིས་འཛིན་ཅིང་ངའི་གཡོག་ཀྱང་བྱེད་ལ། བདག་གི་དོན་ཡང་བྱེད་ནུས་ཞེས་བཀའ་སྩལ་པ་ན་འཁོར་གྱི་ནང་ན་ཚེ་དང་ལྡན་  
པ་ཀུན་ཤེས་ཀཽ་ཎཌི་ཎྱས་ང་ལ་འདི་སྐད་ཅེས་གསོལ་ཏོ། །བདག་གིས་ནི་དེ་བཞིན་གཤེགས་པས་གསུངས་པའི་གསུང་རབ་བཅུ་གཉིས་འཛིན་ཅིང། དེ་བཞིན་གཤེགས་  
པས་མཛད་པའི་གཡོག་དང། བདག་གི་དོན་ཀྱང་བགྱིད་ནུས་སོ་ཞེས་གསོལ་ཏོ། །དེ་ལ་ངས་འདི་སྐད་ཅེས་བཀའ་སྩལ་ཏོ། །ཀཽ་ཎྜི་ཎྱ་ཁྱོད་ཉིད་ཀྱང་རྒས་འཁོགས་ཏེ་  
གཡོག་སྦྱིན་དགོས་ན་ཁྱོད་ཀྱིས་ངའི་གཡོག་ཇི་ལྟར་བྱ། དེ་ནས་ཤཱ་རིའི་བུས་གསོལ་བ། བདག་གིས་ནི་གསུང་རབ་ཐམས་ཅད་འཛིན་ཅིང་མཛད་པ་ཐམས་ཅད་ཀྱི་གཡོག་  
ཀྱང་བགྱིད་ལ། བདག་གི་དོན་ཡང་བགྱིད་ནུས་སོ་ཞེས་གསོལ་ཏོ། །དེའི་ཚེ་ཤཱ་རིའི་བུ་ལའང་ཁྱོད་ཉིད་ཀྱང་རྒས་འཁོགས་ཏེ་གཡོག་དགོས་ན། ངའི་གཡོག་ཇི་ལྟར་བྱ་  
ཞེས་བཀའ་སྩལ་པ་ནས་དགྲ་བཅོམ་པ་ལྔ་བརྒྱའི་བར་དུ་གསོལ་ནས་ངས་མ་གནང་བ་ནི་དེ་བཞིན་དུ་རྒྱས་པར་རིག་པར་བྱའོ། །དེའི་ཚེ་མཽངྒལ་ཡ་ན་འཁོར་དེའི་ནང་དུ་འདུས་  
  
  
དེ་ཡིད་ལ་འདི་སྙམ་དུ་བསམས་སོ། །དེ་བཞིན་གཤེགས་པས་དགེ་སློང་ལྔ་བརྒྱ་བོ་གང་ཡང་གཡོག་ཏུ་མ་གནང་ན། བཅོམ་ལྡན་འདས། ཐུགས་གང་ལ་དད་སྙམ་བསམས་  
ཏེ། ཏིང་ངེ་འཛིན་ལ་སྙོམས་པར་ཞུགས་ན་དེ་བཞིན་གཤེགས་པའི་ཐུགས་དགའ་བོ་ལ་དགྱེས་པ་ནི་ཇི་ལྟར་ཉི་མ་ཐོག་མ་ཤར་ན་ནུབ་ཕྱོགས་ཀྱི་རྩིག་ངོས་ལ་སྣང་བ་དང་འདྲ་བར་སེམས་ཀྱིས་  
རྟོགས་ནས་ཏིང་ངེ་འཛིན་ལས་ལངས་ཏེ། ཀཽ་ཎྜི་ཎྱ་ལ་འདི་སྐད་ཅེས་སྨྲས་སོ། །བཙུན་པ། བདག་གིས་བརྟགས་ན་དེ་བཞིན་གཤེགས་པ་ནི་ཞམ་རིང་དུ་དགའ་བོ་དགྱེས་སོ། །དེ་ནས་ཀཽ་ཎྜི་  
ཎྱ་དགྲ་བཅོམ་པ་ལྔ་བརྒྱ་དང་བཅས་ཏེ་དགའ་བོ་གང་ན་བར་སོང་ནས་དགའ་པོ་ལ་འདི་སྐད་ཅེས་སྨྲས་སོ། །དགའ་བོ་ཁྱོད་དེ་བཞིན་གཤེགས་པའི་ཞམ་རིང་དུ་བསྐོས་ཀྱི། བཟོད་པ་ལོང་  
ཞིག། དགའ་བོས་སྨྲས་པ། བཙུན་པ། བདག་གིས་ནི་དེ་བཞིན་གཤེགས་པའི་ཞམ་རིང་བགྱིད་པའི་རྔོ་མི་ཐོགས་སོ། །དེ་ཅིའི་ཕྱིར་ཞེ་ན། དེ་བཞིན་གཤེགས་པ་ནི་སེང་གེའི་  
རྒྱལ་པོའམ། ཀླུའམ། མེ་ལྟ་བུར་བྱིན་ཆེ་བ་ལགས་ཏེ། བདག་ནི་ཤིན་ཏུའང་ཞན་པས་ཞམ་རིང་བགྱིད་པའི་རྔོ་མི་ཐོགས་སོ། །དགེ་སློང་རྣམས་ཀྱིས་སྨྲས་པ། དགའ་བོ་ཁྱོད་ངེད་  
ཀྱིས་བསྒོ་བ་བཞིན་དུ་དེ་བཞིན་གཤེགས་པའི་ཞམ་རིང་གྱིས་ཤིག་།ཕན་པ་དང་བདེ་བ་ཆེན་པོ་ཐོབ་པར་འགྱུར་རོ་ཞེས་ལན་གཉིས་ལན་གསུམ་གྱི་བར་དུ་བསྒོའོ། །ཡང་  
  
  
༄༅། །དགའ་བོས་སྨྲས་པ། བཙུན་པ། བདག་ནི་ཕན་པ་དང་བདེ་བ་ཆེན་པོའང་མི་འཚལ་ཏེ། དེ་བཞིན་གཤེགས་པའི་ཞམ་རིང་ཡང་རྡོ་མི་ཐོགས་སོ་ཞེས་  
སྨྲས་སོ། །དེ་ནས་མཽངྒལ་གྱིས་དགའ་བོ་ལ་སྨྲས་པ། ཁྱོད་མི་ཤེས་སོ། །དགའ་བོས་སྨྲས་པ། བཙུན་པ། བདག་ལ་བསྟན་དུ་གསོལ་།མོངྒལ་གྱིས་སྨྲས་པ། དེ་བཞིན་  
གཤེགས་པས་སྔར་དགེ་འདུན་གྱི་ནང་ན་ཞམ་རིང་བ་བཏུས་ན་དགྲ་བཅོམ་པ་ལྔ་བརྒྱས་ཞམ་རིང་དུ་གསོལ་ཀྱང། དེ་བཞིན་གཤེགས་པས་མ་གནང་སྟེ། བདག་གིས་ཏིང་ངེ་འཛིན་  
དུ་ཞུགས་ཏེ་བལྟས་ན། དེ་བཞིན་གཤེགས་པའི་ཐུགས་ཁྱོད་ལ་དགྱེས་པར་རྟོགས་ན། ཁྱོད་ཅིའི་ཕྱིར་མི་བཏུབ། དགའ་བོས་དེ་སྐད་ཅེས་སྨྲས་པ་ཐོས་ནས་ཐལ་མོ་སྦྱར་ཏེ་པུས་  
མོ་བཙུགས་ནས་འདི་སྐད་ཅེས་སྨྲས་སོ། །བཙུན་པ། ཇི་སྟེ་དེ་ལྟ་བུ་ཞིག་ལགས་ན། དེ་བཞིན་གཤེགས་པས་བདག་གིས་གསོལ་པ་རྣམ་གསུམ་ཞིག་གནང་ན། བདག་གིས་  
དགེ་འདུན་གྱི་བཀའ་བཞིན་དུ་དེ་བཞིན་གཤེགས་པའི་ཞམ་རིང་བགྱིའོ་ཞེས་སྨྲས་སོ། །མཽངྒལ་གྱིས་སྨྲས་པ། ཁྱོད་ཅི་དང་ཅི་འདོད་དགའ་བོས་སྨྲས་པ། བདག་གིས་འདོད་  
པ་གསུམ་ནི་ཇི་སྟེ་དེ་བཞིན་གཤེགས་པས་ན་བཟའ་རྙིང་པ་བདག་ལ་སྩལ་ན་བདག་མི་འཚལ་དུ་གནང་བ་དང། ཇི་སྟེ་དེ་བཞིན་གཤེགས་པ་སྦྱིན་བདག་གི་དེར་གཤེགས་ན་  
  
  
བདག་དུས་མ་མཆིས་པར་གང་ཡང་མཆི་བར་གནང་ན། བདག་གིས་དགེ་འདུན་གྱི་བཀའ་བཞིན་དུ་དེ་བཞིན་གཤེགས་པའི་གཡོག་བགྱིའོ། །དེ་ནས་  
ཀཽ་ཎྜི་ཎྱ་དང། དགེ་སློང་ལྔ་བརྒྱ་པོ་རྣམས་ཕྱིར་ང་གང་ན་བར་ལྷགས་ནས་ང་ལ་འདི་སྐད་ཅེས་གསོལ་ཏོ། །བདག་ཅག་གིས་དགེ་སློང་དགའ་བོ་ལ་བསྒོ་ན། སྨོན་པ་རྣམ་པ་འདི་གསུམ་  
གནང་ན་བདག་གིས་དགེ་འདུན་གྱི་བཀའ་བཞིན་དུ་བགྱིའོ་ཞེས་མཆིའོ་།འཇམ་དཔལ། ངས་དེའི་ཚེ་ན་དགའ་བོ་ལ་ཤིན་ཏུ་ལེགས་སོ། །ལེགས་སོ་ཞེས་བྱ་བ་བྱིན་ནོ། །དགེ་སློང་  
དགའ་བོ་ནི་ཤེས་རབ་དང་ལྡན་པས་དཔྱས་སུ་འགྱུར་བ་སྔ་ནས་ཤེས་སོ། །དེ་ཅིའི་ཕྱིར་ཞེ་ན། གང་ཟག་དག་ཁྱོད་ནི་གོས་དང་ཟས་ཀྱི་ཕྱིར་དེ་བཞིན་གཤེགས་པའི་གཡོག་བྱེད་དོ་ཞེས་སྨྲ་བར་  
གྱུར་ཏེ། དེ་བས་ན་ན་བཟའ་རྙིང་པ་མི་འདོད་ཅིང་མགྲོན་དུ་མི་འགྲོའོ་ཞེས་སྨྲས་པ་ཡིན་ནོ། ཀཽ་ཎྜི་ཎྱས་དགེ་སློང་དགའ་བོ་ནི་ཤེས་རབ་དང་ལྡན་པས་ཇི་སྟེ་འགྲོ་བ་ལ་དུས་དང་ཚོད་བཟུང་  
ན། འཁོར་བཞི་པོ་ལ་ཕན་པ་དང་བདེ་བའི་དོན་རྒྱས་པར་བྱེད་མི་ནུས་ཏེ། དེ་བས་ན་འགྲོ་བ་ལ་དུས་མེད་པར་གསོལ་པ་ཡིན་ནོ། །ཀཽ་ཎྜི་ཎྱ། ངས་ནི་དགེ་སློང་དགའ་བོས་གསོལ་པ་རྣམ་  
པ་གསུམ་པོ་ཡིད་བཞིན་དུ་གནང་ངོ། །དེ་ནས་མཽངྒལ་ཕྱིར་དགེ་སློང་དགའ་བོའི་གྲན་དུ་སོང་སྟེ། དགའ་བོ་ལ་འདི་སྐད་ཅེས་སྨྲས་སོ། །ཁྱོད་ཀྱིས་གསོལ་པ་རྣམ་པ་གསུམ་པོ་ཁོ་བོས་  
  
  
༄༅། །གསོལ་ནས་དེ་བཞིན་གཤེགས་པ་ཐུགས་རྗེ་ཆེན་པོས་ཐམས་ཅད་གནང་ངོ། །དགའ་བོས་སྨྲས་པ། བཙུན་པ། གལ་ཏེ་བཅོམ་ལྡན་འདས་ཀྱིས་གནང་  
ན། བདག་གིས་གཡོག་བགྱིའོ་ཞེས་སྨྲས་སོ། །འཇམ་དཔལ། དགའ་བོས་ངའི་གཡོག་ལོ་ཉི་ཤུ་ལྷག་ཅིག་བྱས་ཏེ་བསམ་གྱིས་མི་ཁྱབ་པ་རྣམ་པ་བརྒྱད་དང་ལྡན་ནོ། །བརྒྱད་གང་  
ཞེ་ན། འདི་ལྟ་སྟེ། ལོ་ཉི་ཤུ་ལྷག་གི་བར་དུ་ངའི་གཡོག་བྱས་ཀྱང་ངའི་ཕྱི་བཞིན་མགྲོན་དུ་མི་འགྲོ་བ་ཡིན། ངའི་གཡོག་བྱས་ནས་དེ་ཙམ་གྱི་བར་དུ་ན་བཟའ་རྙིང་པ་མི་འདོད་པ་ཡིན། ངའི་  
གཡོག་བྱས་ནས་ངའི་དྲུང་དུ་འོང་བ་ན་དུས་མ་ཡིན་པར་མི་འོང་བ་ཡིན། ངའི་གཡོག་བྱེད་དེ་ཉོན་མོངས་པ་དང་ལྡན་ཡང་ངའི་ཞམ་རིང་དུ་རྒྱལ་པོའི་ཕོ་བྲང་དང། རིགས་ཆེན་པོ་  
བཙུན་པའི་གནས་སུ་ཕྱིན་ཏེ། བུ་མོ་བཟང་མོ་དང་ལྷ་དང་ཀླུའི་བུ་མོ་མཐོང་ཡང་འདོད་པའི་སེམས་མི་སྐྱེ་བ་ཡིན། ངའི་གཡོག་བྱས་ནས་ངས་གསུངས་པའི་མདོ་སྡེ་བཅུ་གཉིས་  
བཟུང་ནས་ལན་གཅིག་ཐོས་ནས་ཕྱིར་འདྲི་མི་སྲིད་དེ། ཇི་ལྟར་སྣོད་གཅིག་གི་ནང་ན་ཆུ་ཡོད་པ་སྣོད་གཅིག་གི་ནང་དུ་བྱོ་བ་དང་འདྲ་བ་ཡིན་ཏེ། འདྲི་བ་གཅིག་མ་གཏོགས་པ་ནི་  
རྒྱལ་ཚབ་བེ་རོ་ཞེས་བྱ་བས་ཤཱཀྱ་རིགས་བསད་ནས་གྲོང་ཁྱེར་སེར་སྐྱ་བ་ཤིག་པ་ན། དགའ་བོ་དེའི་ཚེ་ཤིན་ཏུ་མི་དགའ་ནས་སྐད་ཆེན་པོར་ངུས་ཏེ་ང་གང་ན་བར་འོང་ནས་  
  
  
།དེ་བཞིན་གཤེགས་པའང་གྲོང་ཁྱེར་འདིར་བལྟམས་ལ། བདག་ཀྱང་འདིར་བཙས་ཏེ། ཤཱཀྱ་རིགས་སུ་མཐུན་ན་ཅིའི་སླད་དུ་དེ་བཞིན་གཤེགས་  
པ་ནི་མདངས་ཡོད་པའི་འོད་ཅན་དུ་གྱུར་ལ། བདག་ནི་མདངས་མ་མཆིས་པར་གྱུར་ཅེས་གསོལ་ནས། ངས་དེ་ལ་འདི་སྐད་ཅེས་བཀའ་སྩལ་ཏོ་དགའ་བོ། ང་ནི་སྟོང་པའི་ཏིང་  
ངེ་འཛིན་ལ་ནན་ཏན་མཛད་པས་ཁྱོད་དང་མི་འདྲ་བ་ཡིན་ནོ། །དེ་ནས་ལོ་གསུམ་འདས་ནས་ཕྱིར་ང་ལ་འདི་སྐད་ཅེས་ཞུས་སོ། །བཅོམ་ལྡན་འདས། བདག་སྔོན་གྲོང་ཁྱེར་སེར་སྐྱར་དེ་བཞིན་  
གཤེགས་པ་ལ་སྟོང་པའི་ཏིང་ངེ་འཛིན་ཞུས་པ་བདེན་ནམ་རྫུན་ཞེས་ཞུས་ནས་ངས་དགའ་བོ་ལ་དེ་དེ་བཞིན་ནོ། །དེ་དེ་བཞིན་ནོ་།ཞེས་བཀའ་སྩལ་བ་ཡིན། ངའི་གཡོག་བྱས་ནས་ཕ་  
རོལ་གྱི་སེམས་ཤེས་པའི་ཡེ་ཤེས་མ་ཐོབ་མོད་ཀྱི། དེ་བཞིན་གཤེགས་པ་ཏིང་ངེ་འཛིན་གང་ལ་བཞུགས་པ་ཤེས་པ་ཡིན། ངའི་གཡོག་བྱས་ནས་སྨོན་ལམ་གྱི་ཡེ་ཤེས་མ་ཐོབ་མོད་ཀྱི། སེམས་  
ཅན་གང་དེ་བཞིན་གཤེགས་པའི་སྤྱན་སྔར་ཕྱིན་ན་དགེ་སྦྱོང་གི་འབྲས་བུ་མངོན་སུམ་དུ་ཐོབ་པ་དང། ཕྱིས་ཐོབ་པར་འགྱུར་བ་དང་ལྷ་དང་མིའི་ལུས་གང་གིས་ཐོབ་པ་མངོན་སུམ་དུ་  
རྟོགས་པ་ཡིན། ངའི་གཡོག་བྱས་ནས་དེ་བཞིན་གཤེགས་པས་དགོངས་ཏེ་གསུངས་པ་ཐམས་ཅད་ཁོང་དུ་ཆུད་ཅིང་རྟོགས་པ་ཡིན་ནོ། །རིགས་ཀྱི་བུ། དགེ་སློང་དགའ་བོ་ནི་དེ་ལྟར་  
  
  
༄༅། །བསམ་གྱིས་མི་ཁྱབ་པའི་ཆོས་བརྒྱད་དང་ལྡན་ཏེ། དེ་བས་ན་དགེ་སློང་དགའ་བོ་ནི་མང་དུ་ཐོས་པའི་མཛོད་ཡིན་ནོ་ཞེས་གྲགས་སོ། །རིགས་ཀྱི་བུ་  
དགེ་སློང་དགའ་བོ་ནི་ཆོས་རྣམ་པ་བརྒྱད་དང་ལྡན་པས་དེ་བཞིན་གཤེགས་པས་གསུངས་པའི་མདོ་སྡེ་བཅུ་གཉིས་འཛིན་པར་འགྱུར་ཏེ་བརྒྱད་གང་ཞེ་ན། འདི་ལྟ་སྟེ། དད་  
པའི་དབང་པོ་ཤིན་ཏུ་བརྟན་པ་དང། ཤིན་ཏུ་དྲང་བ་དང། ལུས་ལ་ནད་མེད་པ་དང། བརྩོན་འགྲུས་དང་ལྡན་པ་དང། དྲན་པ་དང་ལྡན་པ་དང། ང་རྒྱལ་མེད་པ་དང། ཏིང་  
ངེ་འཛིན་དང་ཤེས་རབ་ཏུ་ལྡན་པ་དང། ཐོས་པ་ལས་ཤེས་རབ་སྐྱེ་བ་དང་ལྡན་པ་ཡིན་ཏེ། འཇམ་དཔལ། སངས་རྒྱས་རྣམ་པར་གཟིགས་ཀྱི་ཉེ་གནས་མྱ་ངན་མེད་ཅེས་བྱ་  
བའང་འདི་བཞིན་དུ་ཆོས་བརྒྱད་དང་ལྡན་ནོ། །དེ་བཞིན་གཤེགས་པ་གཙུག་ཏོར་ཅན་གྱི་ཉེ་གནས་ཙ་པ་ཀ་ལ་དང། སངས་རྒྱས་ཐམས་ཅད་སྐྱོབ་ཀྱི་ཉེ་གནས་ཨུ་པ་ཤནྟ་  
དང། སངས་རྒྱས་ལོག་པར་དད་སེལ་གྱི་ཉེ་གནས་པ་ཏེ་ཞེས་བྱ་བ་དང། སངས་རྒྱས་གསེར་ཐུབ་བསོད་སྐྱབས་ཀྱི་ཉེ་གནས་སོ་ཏེ་ཞེས་བྱ་བ་དང། སངས་རྒྱས་འོད་སྲུང་གི་ཉེ་གནས་  
ཡ་བ་མི་ཏ་ཞེས་བྱ་བའང་ཐམས་ཅད་ཆོས་བརྒྱད་དང་ལྡན་ཏེ་ད་ལྟར་ངའི་དགའ་བོའང་ཆོས་བརྒྱད་དང་ལྡན་ནོ། །དེ་བས་ན་དགེ་སློང་དགའ་བོ་ནི་མང་དུ་ཐོས་པའི་མཛོད་  
  
  
།རིགས་ཀྱི་བུ་ཁྱོད་སྨྲ་བ་ལྟར་འཁོར་གྱི་དཀྱིལ་འཁོར་འདི་ན་བྱང་ཆུབ་སེམས་དཔའ་ཚད་མེད། མཐའ་ཡས་པ་ཞིག་འདུས་མོད་ཀྱི། བྱང་ཆུབ་སེམས་དཔའ་དེ་དག་  
ཀྱང་བྱམས་པ་ཆེན་པོ་དང། སྙིང་རྗེ་ཆེན་པོས་བྱེད་དཀའ་བ་བྱེད་དེ། དེ་ལྟར་བྱམས་པ་དང། སྙིང་རྗེའི་དབང་གིས་སོ་སོ་ན་ལས་ཡོད་ལ། འཁོར་རྣམས་གདུལ་བ་དང། བདག་གི་  
ལུས་བརྒྱན་པའི་ལས་བྱེད་དེ། དེ་བས་ན་ང་ཡོངས་སུ་མྱ་ངན་ལས་འདས་ན་མདོ་སྡེ་སྡེ་བཅུ་གཉིས་རྒྱས་པར་སྒྲོགས་མི་ནུས་སོ། །ཇི་སྟེ་བྱང་ཆུབ་སེམས་དཔས་བར་བར་སྒྲོགས་ནའང་  
གཞན་དག་ཡིད་མི་ཆེས་སོ། །འཇམ་དཔལ། དགེ་སློང་དགའ་བོ་ནི་ངའི་གཅུང་ཡིན་ཏེ། ལོ་ཉི་ཤུ་ལྷག་གི་བར་དུ་ངའི་གཡོག་བྱས་ནས་ཅི་ཐོས་པ་ཐམས་ཅད་ཡོངས་སུ་འཛིན་པ་ནི་  
ཇི་ལྟར་སྣོད་གཅིག་གི་ཆུ་གཅིག་གི་ནང་དུ་བྱོ་བ་བཞིན་ནོ། །དེ་བས་ན་ངས་དགའ་བོ་ག་རེ་ཞེས་དྲིས་ཏེ། ཡོངས་སུ་མྱ་ངན་ལས་འདའ་བའི་མདོ་སྡེ་འདི་འཛིན་དུ་གཞུག་པའི་ཕྱིར་  
བོས་སོ། །དགེ་སློང་དགའ་བོས་གང་མ་ཐོས་པའི་རྣམས་ཀྱང་བྱང་ཆུབ་སེམས་དཔའ་རྣམས་ལ་ཤིན་ཏུ་རྒྱས་པར་སྟོན་ཏེ། དགའ་བོས་ཅི་ཐོས་པ་ཐམས་ཅད་ཁོང་དུ་ཆུད་ཅིང་རྟོགས་པར་  
འགྱུར་རོ། །འཇམ་དཔལ། དགེ་སློང་དགའ་བོ་ནི་ད་ལྟར་འདི་ནས་དཔག་ཚད་བཅུ་གཉིས་ཀྱི་ཕ་རོལ་གནས་གཞན་ཞིག་ན་བདུད་དྲུག་ཁྲི་བཞི་སྟོང་སྙེད་ཀྱིས་རྣམ་པར་གཙེ་ཞིང་འདུག་  
  
  
༄༅། །གི་ཁྱོད་སོང་ལ་སྐད་ཆེན་པོས་བདུད་རྣམས་ལ་ལེགས་པར་ཉོན་ཅིག་ལེགས་པར་ཉོན་ཅིག་དེ་བཞིན་གཤེགས་པས་གསུངས་པའི་གཟུངས་  
ཆེན་པོ་འདི་ཡིན་ནོ་ཞེས་བསྒོ་ཞིག་ལྷ་དང། ཀླུ་དང། དྲི་ཟ་དང། ལྷ་མ་ཡིན་དང། ནམ་མཁའ་ལྡིང་དང། མིའམ་ཅི་དང། ལྟོ་འཕྱེ་ཆེན་པོ་དང། མི་དང། མི་མ་ཡིན་པ་  
དང་རིའི་ལྷ་དང། ཤིང་གི་ལྷ་དང། ཆུའི་ལྷ་དང། རྒྱ་མཚོའི་ལྷ་དང། ཁྱིམ་གྱི་ལྷ་ལ་སོགས་ཏེ། ལྷ་ཐམས་ཅད་ཀྱིས་གཟུངས་ཀྱི་མིང་འདི་ཐོས་པ་ཙམ་གྱིས་བསྟི་སྟང་མི་བྱེད་  
པའམ། གཟུངས་ཀྱི་མིང་མི་འཛིན་པ་གང་ཡང་མེད་དོ། །གཟུངས་འདི་ནི་སངས་རྒྱས་གངྒཱའི་ཀླུང་བཅུའི་བྱེ་མ་སྙེད་ཀྱིས་གསུངས་ཏེ་བུད་མེད་ཀྱི་ལུས་སྤོང་ཞིང་སྔོན་གྱི་  
གནས་དྲན་པར་འགྱུར་རོ། །གལ་ཏེ་ཚངས་པར་སྤྱོད་པ་དང། ཤ་མི་ཟ་བ་དང། ཆང་མི་འཐུང་བ་དང། དཀུ་བག་མི་ཟ་བ་དང། གནས་དབེན་པ་ལ་དགའ་བ་དང། རྣམ་  
པ་འདི་ལྔ་ལྟར་བྱས་ཏེ། དད་པའི་སེམས་ཀྱིས་གཟུངས་འདི་ཀློག་གམ་འདོན་ཏམ། གླེགས་བམ་དུ་འདྲི་ན་གང་ཟག་དེས་ནི་སྡིག་པ་མི་དགེ་བའི་ལས་ཁྲག་ཁྲིག་བདུན་ཅུ་  
རྩ་བདུན་ལས་འདས་པར་འགྱུར་རོ། །དེ་ནས་བཅོམ་ལྡན་འདས་ཀྱིས་བཀའ་སྩལ་པ། སྔགས་ལ། ཨ་མ་ལེ། བི་མ་ལེ། ནི་རྨ་ལེ། མུ་ག་ལེ། ཧེ་མ་ལ་ཛ་གརྦེ། ས་མནྟ་  
  
  
ཤ་བ་ཐ་ས་དནྣེ། པ་ར་མ་ཨརྠ་སཱ་དྷ་ཎེ་མ་ན་སེ། ཨ་ཤུདྡྷེ། བི་ལ་གི་ཨ་མ་ལེ་ཏེ། བ་ལམྨི། བ་ལམྦ་སྭ་རེ། པུ་ཎྱེ་པུ་ཎྱེ། མ་མོ་ལ་དཻ། དེའི་ཚེ་འཇམ་དཔལ་གཞོན་  
ནུར་གྱུར་པས་བཅོམ་ལྡན་འདས་ལས་གཟུངས་དེ་མ་ནོས་ནས་དགའ་བོ་གང་ན་བར་སོང་སྟེ། བདུད་རྣམས་ལ་འདི་སྐད་ཅེས་སྨྲས་སོ། །བདུད་ཀྱི་འཁོར་ཁྱོད་ལེགས་པར་ཉོན་ཅིག་  
ངས་བཅོམ་ལྡན་འདས་ལས་མནོས་པའི་གཟུངས་བརྗོད་པར་བྱའོ་ཞེས་སྨྲས་སོ། །བདུད་ཀྱི་རྒྱལ་པོས་གཟུངས་འདི་ཐོས་མ་ཐག་ཏུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་  
སེམས་བསྐྱེད་དེ། བདུད་ཀྱི་ལས་ཡོངས་སུ་སྤངས་ནས་དགའ་བོའང་བཏང་ངོ། །འཇམ་དཔལ་གཞོན་ནུ་དགའ་བོ་དང་བཅས་ཏེ་ཕྱིར་སངས་རྒྱས་གང་ན་བར་འོངས་ནས་ཕྱིན་པ་དང་  
དགའ་བོས་སངས་རྒྱས་ལ་ཕྱག་བཙལ་ཏེ། ཕྱོགས་གཅིག་ཏུ་འདུག་གོ་།དེ་ནས་བཅོམ་ལྡན་འདས་ཀྱིས་དགའ་བོ་ལ་འདི་སྐད་ཅེས་བཀའ་སྩལ་ཏོ། །ཤིང་སཱ་ལའི་ཚལ་གྱི་ཕྱི་རོལ་ན་  
ཀུན་ཏུ་རྒྱུ་ཤིན་ཏུ་བཟང་པོ་ཞེས་བྱ་བ་ལོ་བརྒྱ་ཉི་ཤུ་ལོན་ཏེ་རྒས་ཤིང་འཁོགས་པ། མངོན་པར་ཤེས་པ་ལྔ་ཐོབ་ཀྱང་ང་རྒྱལ་མ་བཏང་སྟེ། འདུ་ཤེས་མེད་འདུ་ཤེས་མེད་མིན་སྐྱེ་  
མཆེད་སྟེང་གི་ཏིང་ངེ་འཛིན་ཐོབ་ནས་ཐམས་ཅད་མཁྱེན་པའི་ཡེ་ཤེས་སུ་བཟུང་སྟེ། མྱ་ངན་ལས་འདའ་བར་འདུ་ཤེས་སོ། །ཁྱོད་སོང་ལ་ཤིན་ཏུ་བཟང་པོ་ལ་འདི་སྐད་ཅེས་བསྒོ་  
  
  
༄༅། །ཞིག་དེ་བཞིན་གཤེགས་པ་འཇིག་རྟེན་དུ་བྱུང་བ་ནི་མེ་ཏོག་ཨུ་དུམྦ་ར་དང་འདྲ་སྟེ། དོ་ནུབ་ནམ་གྱི་གུང་ལ་ཡོངས་སུ་མྱ་ངན་ལས་འདའ་བར་གཤེགས་  
ཀྱི། བྱ་བ་ཡོད་ན་དུས་ལ་བབ་ཀྱི། ཕྱིས་འགྱོད་པའི་སེམས་སྐྱེས་ས་རེ་ཞེས་གྱིས་ཤིག་དགའ་བོ་ཁྱོད་ཀྱིས་བསྒོ་ན་གདོན་མི་ཟ་བར་ཉན་པར་འགྱུར་རོ། །དེ་ཅིའི་ཕྱིར་ཞེ་ན། ཁྱོད་  
སྔོན་སྐྱེ་བ་ལྔ་བརྒྱའི་བར་དུ་ཤིན་ཏུ་བཟང་པོའི་བུར་སྐྱེས་ཏེ། དགའ་ཞིང་འདོད་པའི་བག་ཆགས་ད་དུང་མ་ཟད་པས། དེ་བས་ན་ཁྱོད་ཀྱིས་བསྒོ་བའི་ཚིག་ཉན་པར་འགྱུར་རོ། །  
དེ་ནས་དགའ་བོ་སངས་རྒྱས་ཀྱི་བཀའ་བཞིན་དུ་ཤིན་ཏུ་བཟང་པོ་གང་ན་བར་སོང་ནས་འདི་སྐད་ཅེས་སྨྲས་སོ། །སྐྱེས་བུ། འདི་ལྟར་རིག་པར་གྱིས་ཤིག་དེ་བཞིན་གཤེགས་  
པ་འཇིག་རྟེན་དུ་འབྱུང་བ་ནི་མེ་ཏོག་ཨུ་དུམྦ་ར་དང་འདྲ་སྟེ། དོ་ནུབ་ནམ་གྱི་གུང་ལ་ཡོངས་སུ་མྱ་ངན་ལས་འདའ་བར་གཤེགས་ཀྱི་བྱ་བ་ཅི་ཡོད་པ་ད་དུས་ལ་བབ་ཀྱི། ཕྱིས་  
འགྱོད་པ་མེད་པར་བྱའོ། །ཤིན་ཏུ་བཟང་པོས་སྨྲས་པ། ལེགས་སོ་དགའ་བོ། བདག་དེ་བཞིན་གཤེགས་པ་གང་ན་བར་འགྲོའོ། །དེ་ནས་དགའ་བོ་ཤིན་ཏུ་བཟང་པོ་དང་  
འགྲོགས་ཏེ། སངས་རྒྱས་གང་ན་བར་འོངས་ནས་ཤིན་ཏུ་བཟང་པོས་སངས་རྒྱས་ལ་སྙུན་གསོལ་ནས་འདི་སྐད་ཅེས་གསོལ་ཏོ། །གཽ་ཏ་མ་བདག་གིས་ཞུ་བ་ཞུ་ན་བདག་གིས་  
  
  
བཅོམ་ལྡན་འདས་ཀྱིས་བཀའ་སྩལ་པ། ཤིན་ཏུ་བཟང་པོ། དུས་ལ་བབ་ཀྱི། ཅི་དང་ཅི་འདོད་པ་དྲིས་ཤིག་དང། ངས་དེ་དང་དེའི་ལན་  
སྨྲ་བར་བྱའོ། །གསོལ་པ། གཽ་ཏ་མ། དགེ་སྦྱོང་དང་བྲམ་ཟེ་དག་འདི་སྐད་སྨྲ་བ་མཆིས་སོ། །སེམས་ཅན་ཐམས་ཅད་སྡུག་བསྔལ་བ་དང་བདེ་བ་མྱོང་བ་ནི་ཐམས་ཅད་ཀྱང་སྔོན་གྱི་ལས་ལགས་  
ཏེ། དེ་བས་ན་གལ་ཏེ་ཚུལ་ཁྲིམས་བསྲུང་བ་ལ་བརྩོན་ཞིང་ལུས་དང་སེམས་སྡུག་བསྔལ་བར་གྱུར་ན། སྔོན་གྱི་ལས་ཟད་པར་འགྱུར་རོ། །སྔོན་གྱི་ལས་ཟད་ན་སྡུག་བསྔལ་ཟད་པར་  
འགྱུར་རོ། །སྡུག་བསྔལ་ཟད་ན་མྱ་ངན་ལས་འདའོ་ཞེས་མཆི་བའི་དོན་ཇི་ལྟ་བུ་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། གལ་ཏེ་དགེ་སྦྱོང་ངམ། བྲམ་ཟེ་  
དག་དེ་སྐད་ཅེས་སྨྲ་བ་ཡོད་ན། དེ་ལ་ཐུགས་བརྩེ་བའི་ཕྱིར་ཡང་དང་ཡང་དེའི་དྲུང་དུ་གཤེགས་ནས་དེ་ལ་ཁྱོད་འདི་སྐད་ཅེས་སྨྲ་བ་བདེན་ནམ་ཞེས་དྲིས་ཏེ། དེས་བདག་དེ་སྐད་ཅེས་སྨྲས་  
པ་བདེན་ནོ། །དེ་ཅིའི་ཕྱིར་ཞེ་ན། གཽ་ཏ་མ། བདག་གིས་མངོན་དུ་མཐོང་སྟེ། སེམས་ཅན་ཁ་ཅིག་སྡིག་པ་མི་དགེ་བའི་ཆོས་བྱེད་ལ་ལོངས་སྤྱོད་དང་དབང་དུ་ལྡན་པ་ཡོད་དོ། །ཁ་ཅིག་  
ནི་དགེ་བའི་[?]ལས་བྱེད་ཀྱང་དབུལ་ཕོངས་ཏེ་དབང་དང་མི་ལྡན་ནོ་།ཁ་ཅིག་ནི་ལས་མང་དུ་བྱས་ཀྱང་ནོར་མི་ཐོབ་ལ། ཁ་ཅིག་ནི་མ་བསྒྲུབས་ཀྱང་རང་ཐོབ་བོ། །ཁ་ཅིག་ནི་བྱམས་  
  
  
༄༅། །པའི་སེམས་དང་ལྡན་ཏེ་སྲོག་མི་གཅོད་ཀྱང་ཚེ་ཐུང་ལ་ཁ་ཅིག་ནི་སྲོག་གཅོད་པ་ལ་དགའ་ཡང་ཚེ་མཐར་ཕྱིན་པ་ཡོད་དོ་།ཁ་ཅིག་ནི་ཚངས་པར་  
སྤྱོད་པ་ཡོངས་སུ་དག་ཅིང་ཚུལ་ཁྲིམས་བསྲུང་བ་ལ་བརྩོན་པ་རྣམ་པར་གྲོལ་བ་ཐོབ་པ་དང་མི་ཐོབ་པའང་ཡོད་དེ། དེ་བས་ན་བདག་གིས་སེམས་ཅན་ཐམས་ཅད་སྡུག་བསྔལ་བ་  
དང། བདེ་བ་མྱོང་བ་ནི་སྔོན་གྱི་ལས་ཀྱི་རྒྱུ་དང་རྐྱེན་ཡིན་ནོ་ཞེས་སྨྲ་ན། ཤིན་ཏུ་བཟང་པོ། དེ་ལ་ངས་ཡང་འདི་སྐད་ཅེས་འདྲིའོ། །ཁྱོད་ཀྱིས་འདས་པའི་ལས་ཡང་དག་པར་མཐོང་  
ངམ། གལ་ཏེ་ལས་ཡོད་པ་ཞིག་ཡིན་ན་མང་ངམ་ཉུང། ད་ལྟར་དཀའ་ཐུབ་སྤྱོད་པས་ཇི་ཙམ་ཞིག་མེད་པར་འགྱུར། ལས་དེ་ཟད་པར་འགྱུར་བ་ཞིག་གམ། ཟད་པར་མི་འགྱུར་  
ལས་དེ་ཟད་པར་འགྱུར་ན་ཐམས་ཅད་ཟད་དམ་ཞེས་འདྲིའོ། །ཇི་སྟེ་དེས་ང་ལ་མི་ཤེས་སོ་ཞེས་སྨྲ་ན། ངས་དེའི་ཕྱིར་དཔེ་འདི་བཤད་པར་བྱའོ། །འདི་ལྟ་སྟེ། དཔེར་ན། མི་  
ཞིག་ལ་དུག་མདས་ཕོག་ན། དེའི་གཉེན་བཤེས་དག་མདའ་འབྱིན་པའི་སྨན་པ་བཙལ་ནས་མདའ་ཕྱུང་ན་དེའི་ལུས་རབ་ཏུ་བདེ་བར་འགྱུར་ཏེ། ཕྱིས་ལོ་བཅུ་ལོན་ཀྱང་སྨན་པ་  
དེས་མདའ་ཕྱུང་ནས་རྨ་ཁ་སྨན་གྱིས་བསྐུས་པས་སོས་པར་གྱུར་ཏེ་རབ་ཏུ་བདེ་བ་ཡིན་ནོ་སྙམ་གསལ་བར་དྲན་ནོ། །ཁྱོད་ཀྱིས་སྔོན་འདས་པའི་ལས་ཀྱང་མི་ཤེས་ན། ཇི་ལྟར་ད་  
  
  
ཤེས་ཞེས་འདྲིའོ། །གལ་ཏེ་དེས་ཡང་འདི་སྐད་དུ། གཽ་ཏ་མ་ཁྱོད་ལའང་འདས་པའི་ལས་ཡོད་ན། ང་ཡང་འབའ་ཞིག་  
གི་འདས་པའི་ལས་ལ་སྨད་དུ་ཅི་ཡོད། གཽ་ཏ་མས་གསུངས་པའི་མདོ་སྡེ་ལས་ཀྱང་འདི་སྐད་ཅེས་གསུངས་ཏེ། ཕྱུག་ཅིང་ལོངས་སྤྱོད་དང་ལྡན་ལ་དབང་ཆེ་བ་ཞིག་མཐོང་ན་འདི་ནི་སྔོན་སྦྱིན་པ་  
བྱས་པ་ཡིན་ནོ་ཞེས་བགྱི་བ་དེ་སྔོན་གྱི་ལས་མ་ཡིན་ནམ་ཞེས་སྨྲ་ན་ཡང། དེ་ལ་ངས་འདི་སྐད་ཅེས་བྱའོ། །དེ་ནི་རྗེས་སུ་དཔག་པས་ཤེས་པ་ཡིན་གྱི། ཡང་དག་པར་ཤེས་པ་ཞེས་མི་  
བྱའོ༑ ༑ངའི་བསྟན་པ་ལ་ཁ་ཅིག་ནི་རྒྱུའི་དབང་གིས་འབྲས་བུ་ཤེས་ལ། ཁ་ཅིག་ནི་འབྲས་བུ་ལས་རྒྱུ་ཤེས་པའང་ཡོད་དོ། །སངས་རྒྱས་ཀྱིས་བསྟན་པ་ལ་ནི་འདས་པའི་ལས་ཀྱང་  
ཡོད་ལ། ད་ལྟར་གྱི་ལས་ཀྱང་ཡོད་དེ། ཁྱོད་ནི་དེ་ལྟ་མ་ཡིན་གྱི་འདས་པའི་ལས་འབའ་ཞིག་ཡོད་ལ། ད་ལྟར་གྱི་ལས་མེད་དོ། །ཁྱོད་ཀྱི་ཆོས་ནི་ཐབས་དང་སྦྱོར་བས་ལས་གཅོད་  
པ་མ་ཡིན་ཏེ། ངའི་བསྟན་པ་ནི་དེ་ལྟ་མ་ཡིན་གྱི། ཐབས་དང་སྦྱོར་བས་གཅོད་དོ། །ཁྱོད་ནི་ལས་ཟད་ན་སྡུག་བསྔལ་ཟད་ཅེས་ཟེར་ཏེ། ང་ནི་དེ་ལྟ་མ་ཡིན་གྱི། ཉོན་མོངས་པ་ཟད་ན་  
ལས་དང་སྡུག་བསྔལ་ཟད་པར་འགྱུར་ཏེ། དེ་བས་ན་ཁྱོད་ཀྱི་འདས་པའི་ལས་ལ་ང་སྨོད་པ་ཡིན་ནོ། །ཡང་འདི་སྐད་དུ་གཽ་ཏ་མ། བདག་ནི་མི་ཤེས་ཀྱི། སློབ་དཔོན་གྱིས་འདི་སྐད་དུ་བཤད་  
  
  
༄༅། །དེ་བདག་མ་ཉེས་སོ་ཞེས་ཟེར་ན། ཡང་ངས་དེ་ལ་ཁྱོད་ཀྱི་སྟོན་པ་སུ་ཡིན་ཞེས་བྱའོ། །དེས་ངའི་སྟོན་པ་ནི་འོད་སྲུང་རྫོགས་བྱེད་ཡིན་ནོ་ཞེས་ཟེར་  
ན་ཡང་ངས་དེ་ལ་ཁྱོད་ཀྱི་སྟོན་པ་ལ་འདས་པའི་ལས་ཤེས་སམ་ཞེས་ལེགས་པར་འདྲིན་ཅི་ཉེས་ཞེས་བྱའོ། །ཇི་སྟེ་ཁྱོད་ཀྱི་སྟོན་པ་མི་ཞེས་ཟེར་ན། ཁྱོད་དེའི་ཚིག་ཅིའི་ཕྱིར་ཉན་  
ཇི་སྟེ་ཤེས་ཞེས་སྨྲ་ན་ཡང་འདི་སྐད་འདྲིའོ། །སྡུག་བསྔལ་བའི་རྒྱུ་ཐ་མས་སྡུག་བསྔལ་རབ་དང་འབྲིང་མྱོང་བར་འགྱུར་རམ་སྡུག་བསྔལ་གྱི་རྒྱུ་འབྲིང་གིས་སྡུག་བསྔལ་ཐ་མ་  
དང་རབ་མྱོང་བར་འགྱུར་རམ། སྡུག་བསྔལ་གྱི་རྒྱུ་རབ་ཀྱིས་སྡུག་བསྔལ་འབྲིང་དང་ཐ་མར་འགྱུར་རམ་ཞེས་དྲི་སྟེ། ཇི་སྟེ་མི་འགྱུར་རོ་ཞེས་སྨྲ་ན་ཡང་འདི་སྐད་དུ། སྟོན་པ་  
ཁྱོད་ཅིའི་ཕྱིར་སྡུག་བསྔལ་དང་བདེ་བ་མྱོང་བ་ནི་འདས་པའི་འབའ་ཞིག་ཡིན་གྱི། ད་ལྟར་གྱི་མ་ཡིན་ནོ་ཞེས་སྨྲ་ཡང་འདི་སྐད་དུ་ད་ལྟར་གྱི་སྡུག་བསྔལ་དེ་འདས་པའི་དུས་ཀྱི་ལས་  
ཡིན་ནམ་ཞེས་དྲིས་ཤིག་ཇི་སྟེ་འདས་པའི་དུས་ནས་ཡོད་ན་འདས་པའི་ལས་ནི་ཐམས་ཅད་ཟད་པ་ཡིན་ནོ། །ཇི་སྟེ་ཐམས་ཅད་ཟད་པ་ཞིག་ཡིན་ན་ཅིའི་ཕྱིར་ད་ལྟར་གྱི་ལུས་  
འདིར་མྱོང་བར་འགྱུར། ཇི་སྟེ་འདས་པའི་དུས་ལ་མེད་ན་ད་ལྟར་གྱི་དུས་འབའ་ཞིག་ན་ཡོད་པ་ཞིག་ཡིན་ན། ཅིའི་ཕྱིར་སེམས་ཅན་རྣམས་ཀྱི་སྡུག་བསྔལ་དང་བདེ་བ་ནི་ཐམས་  
  
  
ཁྱོད་ཀྱིས་གལ་ཏེ་ད་ལྟར་དཀའ་ཐུབ་སྤྱོད་པས་འདས་པའི་ལས་མེད་པར་འགྱུར་ཞེ་ན། ད་ལྟར་གྱི་དཀའ་ཐུབ་ཀྱི་སྤྱོད་པ་ཅིས་མེད་པར་འགྱུར། མེད་པར་མི་  
འགྱུར་བ་ཞིག་ཡིན་ན་སྡུག་བསྔལ་ནི་རྟག་པར་འགྱུར་རོ། །སྡུག་བསྔལ་རྟག་པ་ཞིག་ཡིན་ན་ཅིའི་ཕྱིར་སྡུག་བསྔལ་ལས་རྣམ་པར་གྲོལ་ལོ་ཞེས་སྨྲ། །ཇི་སྟེ་སྤྱོད་པ་གཞན་ཞིག་གིས་  
དཀའ་ཐུབ་སྤྱོད་པ་མེད་པར་བྱེད་ན། འདས་པ་ནི་ཟད་པ་ཡིན་ན་ཇི་ལྟར་སྡུག་བསྔལ་ཡོད་པར་རུང། སྐྱེས་བུ་དེ་ལྟར་དཀའ་ཐུབ་སྤྱོད་པ་དེ་བདེ་བའི་ལས་བྱས་པས་སྡུག་བསྔལ་གྱི་འབྲས་  
བུ་མྱོང་བར་འགྱུར་བ་ཡོད་དམ། སྡུག་བསྔལ་གྱི་ལས་བྱས་པས་བདེ་བའི་འབྲས་བུ་མྱོང་བར་འགྱུར་བ་ཡོད་དམ། སྡུག་བསྔལ་ཡང་མེད་བདེ་བའང་མེད་པའི་ལས་ཀྱིས་འབྲས་བུ་མི་  
མྱོང་བ་ཡོད་དམ། ད་ལྟར་གྱི་རྣམ་པར་སྨིན་པ་ལས་སྐྱེ་བའི་རྣམ་པར་སྨིན་པར་འགྱུར་བ་ཡོད་དམ། སྐྱེ་བའི་རྣམ་པར་སྨིན་པ་ལས་ད་ལྟར་གྱི་རྣམ་པར་སྨིན་པར་འགྱུར་བ་ཡོད་དམ་  
རྣམ་པར་སྨིན་པ་གཉིས་པོ་ལས་རྣམ་པར་སྨིན་པ་མེད་པར་འགྱུར་བ་ཡོད་དམ། ངེས་པར་རྣམ་པར་སྨིན་པ་ལས་རྣམ་པར་སྨིན་པ་མེད་པར་འགྱུར་བ་ཡོད་དམ། རྣམ་པར་སྨིན་པ་མེད་  
པ་ལས་ངེས་པར་རྣམ་པར་སྨིན་པ་ཡོད་དམ་ཞེས་དྲིས་ཤིག་ཇི་སྟེ་གཽ་ཏ་མ། མེད་ཅེས་ཟེར་ན་ངས་ཡང་དེ་ལ་འདི་སྐད་ཅེས་བྱའོ་།ཇི་སྟེ་དེ་ལྟར་མི་འགྱུར་ན་ཅིའི་ཕྱིར་དཀའ་  
  
  
༄༅། །ཐུབ་སྤྱོད། དེ་བས་ན་ངེས་པར་འདས་པའི་ཆོས་ཀྱང་ཡོད་ལ། ད་ལྟར་གྱི་རྒྱུ་དང་རྐྱེན་ཡང་ཡོད་དེ། དེ་བས་ན་ངས་ཉོན་མོངས་པའི་རྐྱེན་གྱིས་ལས་  
སྐྱེས་སོ། །ལས་ཀྱི་རྐྱེན་གྱིས་རྣམ་པར་སྨིན་པ་མྱོང་བར་གྱུར་ཏོ་ཞེས་གསུངས་སོ། །དེ་བས་ན་སེམས་ཅན་ཐམས་ཅད་ལ་སྔ་མ་འདས་པའི་ལས་དང། ད་ལྟར་གྱི་རྒྱུ་དང་རྐྱེན་ཡོད་པར་  
རིག་པར་བྱ་སྟེ། སྔོན་འདས་པའི་ཚེ་ལས་ཡོད་མོད་ཀྱི། ད་ལྟར་གྱི་དུས་ཀྱི་ཟས་དང་སྐོམ་གྱི་རྒྱུ་དང་རྐྱེན་དགོས་སོ། །སྐྱེས་བུ་ཁྱོད་ཇི་སྟེ་སོ་སོའི་སྐྱེ་བོ་དག་བདེ་བ་མྱོང་བ་དང་སྡུག་བསྔལ་  
མྱོང་བ་ནི་སྔོན་འདས་པའི་ལས་ཀྱི་རྒྱུ་དང་རྐྱེན་ཡིན་ནོ་ཞེས་སྨྲ་ནའང་དེ་མི་རུང་ངོ། །དེ་ཅིའི་ཕྱིར་ཞེ་ན། འདི་ལྟ་སྟེ་དཔེར་ན། སྐྱེས་བུ་ཞིག་རྒྱལ་པོ་ལ་དགྲར་འགྱུར་བ་བསད་ན་  
དེའི་རྒྱུ་དེའི་རྐྱེན་གྱིས་ནོར་དང་རིན་པོ་ཆེ་མང་དུ་ཐོབ་བོ་།དེ་ལྟར་ནོར་དང་རིན་པོ་ཆེ་ཐོབ་པས་ད་ལྟར་གྱི་དུས་ན་བདེ་བ་མྱོང་བར་འགྱུར་ཏེ། དེ་ནི་ད་ལྟར་གྱི་དུས་སུ་བདེ་བར་འགྱུར་བའི་རྒྱུ་  
བྱས་ནས། ད་ལྟར་གྱི་དུས་སུ་བདེ་བ་མྱོང་བ་ཡིན་ནོ། །འདི་ལྟ་སྟེ། དཔེར་ན། མི་ཞིག་རྒྱལ་པོའི་སྲས་གང་སྡུག་པ་ཞིག་བསད་ན་དེའི་རྒྱུ་དེའི་རྐྱེན་གྱིས་ལུས་དང་སྲོག་ཡལ་བར་འགྱུར་  
ཏེ་དེ་ནི་ད་ལྟར་གྱི་དུས་སུ་སྡུག་བསྔལ་དུ་འགྱུར་བའི་རྒྱུ་བྱས་ནས་ད་ལྟར་གྱི་དུས་སུ་སྡུག་བསྔལ་རྣམ་པར་སྨིན་པ་ཡིན་ནོ་།སྐྱེས་བུ་སེམས་ཅན་ཐམས་ཅད་ཀྱི་ད་ལྟར་གྱི་དུས་ཀྱི་རྒྱུ་ནི་  
  
  
དུས་དང། ཚོད་དང། ས་དང། མེ་ལས་གྱུར་ཏེ། སྡུག་བསྔལ་དང། བདེ་བ་མྱོང་ངོ། །དེ་བས་ན་སེམས་ཅན་ཐམས་ཅད་ནི་ངེས་པར་སྔོན་གྱི་ལས་ཀྱིས་སྡུག་བསྔལ་  
དང། བདེ་བ་མྱོང་བ་ཡིན་ནོ། །སྐྱེས་བུ་ཇི་སྟེ་ལས་བཅད་པའི་རྒྱུ་དང་རྐྱེན་གྱི་མཐུ་ལས་རྣམ་པར་གྲོལ་བར་འགྱུར་ན། འཕགས་པ་ཐམས་ཅད་རྣམ་པར་གྲོལ་བ་མ་ཡིན་ནོ། །དེ་ཅིའི་  
ཕྱིར་ཞེ་ན། སེམས་ཅན་ཐམས་ཅད་ཀྱི་སྔོན་གྱི་ལས་ནི་ཐོག་མ་དང་ཐ་མ་མེད་པའི་ཕྱིར་རོ། །དེ་བས་ན་ངས་ནི་འཕགས་པའི་ལམ་བསྒོམ་པ་ནི། ལམ་གྱིས་ཐོག་མ་དང་ཐ་མ་པའི་ལས་  
རྣམ་པར་བཟློག་པར་འགྱུར་རོ་ཞེས་གསུངས་སོ། །སྐྱེས་བུ་ཇི་སྟེ་དཀའ་ཐུབ་སྤྱོད་པས་ལམ་ཐོབ་ན་བྱོལ་སོང་ཐམས་ཅད་ཀྱིས་ཀྱང་བྱང་ཆུབ་ཐོབ་པའི་རིགས་སོ། །དེ་བས་ན་སྔར་  
སེམས་གདུལ་བར་བྱའོ། །ལུས་གདུལ་བ་མ་ཡིན་ནོ། །དེ་བས་ན་ངས་མདོ་སྡེ་ལས་ཀྱང་གསུངས་ཏེ། ཚལ་གཅོད་ན་ཤིང་མ་གཅོད་ཅིག་དེ་ཅིའི་ཕྱིར་ཞེ་ན། ཚལ་ལས་འཇིགས་  
པ་སྐྱེའི། ཤིང་ལས་སྐྱེ་བ་མ་ཡིན་ནོ། །ལུས་གདུལ་བར་འདོད་ན་སྔར་སེམས་གདུལ་བར་བྱའོ། །སེམས་ནི་ཚལ་གྱི་དཔེའོ། །ལུས་ནི་ཤིང་གི་དཔེའོ། །ཤིན་ཏུ་བཟང་པོས་  
གསོལ་པ། བཅོམ་ལྡན་འདས། བདག་གིས་ནི་སེམས་སྔར་བཏུལ་ལགས་སོ་།བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ཁྱོད་ཀྱིས་ཇི་ལྟར་བུར་སེམས་སྔར་བཏུལ་  
  
  
༄༅། །ཤིན་ཏུ་བཟང་པོས་གསོལ་པ། བཅོམ་ལྡན་འདས། བདག་གིས་ནི་འདོད་པ་ལ་མི་རྟག་པ་དང། བདེ་བ་མེད་པ་དང། ཡོངས་སུ་མ་དག་པར་ཡིད་  
ལ་བྱས་ཏེ། གཟུགས་ལ་རྟག་པ་དང། བདེ་བ་དང། བདག་དང། ཡོངས་སུ་དག་པར་བརྟགས་སོ། །དེ་ལྟར་རྟོགས་ནས་འདོད་པའི་ཁམས་ཀྱི་ཉོན་མོངས་པ་ཆོད་དེ། གཟུགས་  
ཀྱི་སྐྱེ་མཆེད་ཐོབ་བོ། །དེ་བས་ན་བདག་གིས་ནི་སེམས་སྔར་བཏུལ་ལོ། །དེ་ནས་གཟུགས་ལ་བརྟགས་ན་གཟུགས་ནི་མི་རྟག་སྟེ། རྨའམ། ཤུ་བའམ། གདུག་པའམ། གཟུགས་  
རྔུ་ལྟ་བུར་རྟོགས་སོ། །གཟུགས་མེད་པ་ལ་ནི་རྟག་པ་དང། རྣམ་པར་དག་པ་དང། རབ་ཏུ་ཞི་བར་མཐོང་སྟེ། དེ་ལྟར་རྟོགས་ནས་གཟུགས་ཀྱི་ཁམས་ཀྱི་ཉོན་མོངས་པ་ཟད་པས་  
གཟུགས་མེད་པའི་སྐྱེ་མཆེད་ཐོབ་བོ། །དེ་བས་ན་བདག་གིས་སེམས་ནི་སྔར་བཏུལ་ལོ། །དེ་ནས་ཡང་འདུ་ཤེས་ལ་བརྟགས་ན་མི་རྟག་པ་དང། རྨ་དང། ཤུ་བ་དང། གདུག་  
པ་དང། ཟུག་རྔུ་ལྟ་བུར་རྟོགས་ཏེ། དེ་ལྟར་རྟོགས་ནས་འདུ་ཤེས་མེད་འདུ་ཤེས་མེད་མིན་སྐྱེ་མཆེད་སྟེང་གི་ཏིང་ངེ་འཛིན་ཐོབ་བོ་།དེ་ལྟར་འདུ་ཤེས་མེད་འདུ་ཤེས་མེད་  
མིན་སྐྱེ་མཆེད་སྟེང་ནི་ཐམས་ཅད་མཁྱེན་པའི་ཡེ་ཤེས་ཡིན་ཏེ། རབ་ཏུ་ཞི་བ། རྣམ་པར་དག་པ། ལྟུང་པ་མེད་པ། རྟག་པ་མི་འགྱུར་བ་སྟེ། དེ་བས་ན་བདག་གིས་སེམས་བཏུལ་  
  
  
༑ ༑༑འཕགས་པ་ཡོངས་སུ་མྱ་ངན་ལས་འདས་པ་ཆེན་པོའི་མདོ། བམ་པོ་ལྔ་བཅུ་བཞི་བ། བཅོམ་ལྡན་འདས་ཀྱིས་བཀའ་སྩལ་པ་རིགས་ཀྱི་བུ་ཁྱོད་ཀྱིས་ཇི་  
ལྟར་ན་སེམས་བཏུལ། ཁྱོད་ཀྱིས་ཐོབ་པ་ནི་འདུ་ཤེས་མེད་འདུ་ཤེས་མེད་མིན་སྐྱེ་མཆེད་སྟེང་གི་ཏིང་ངེ་འཛིན་ཏེ། དེའང་འདུ་ཤེས་ཞེས་བྱའོ། །མྱ་ངན་ལས་འདའ་བ་ནི་འདུ་ཤེས་མེད་པ་  
ཡིན་ན་ཅིའི་ཕྱིར་མྱ་ངན་ལས་འདའ་བ་ཐོབ་པ་ཞེས་བྱ། རིགས་ཀྱི་བུ་ཁྱོད་ཀྱིས་སྔར་འདུ་ཤེས་སྦོམ་པོ་ལ་ནི་སྨོད་ན་ད་ཅིའི་ཕྱིར་འདུ་ཤེས་ཕྲ་མོ་ལ་ཆགས་ཏེ་སྨད་པ་མི་ཤེས། དེ་ལྟར་འདུ་  
ཤེས་མེད་འདུ་ཤེས་མེད་མིན་སྐྱེ་མཆེད་སྟེད་ཡང་འདུ་ཤེས་ཞེས་བྱ་སྟེ། རྨ་ལྟ་བུ། ཤུ་བ་ལྟ་བུ། གདུག་པ་ལྟ་བུ། ཟུག་རྔུ་ལྟ་བུའོ། །རིགས་ཀྱི་བུ་ཁྱོད་ཀྱི་སྟོན་པ་ཨུར་ཏོ་ལམ་པ་  
དབང་པོ་རྣོ་ལ་ཡིད་གཞུངས་པའང་འདུ་ཤེས་མེད་འདུ་ཤེས་མེད་མིན་སྐྱེ་མཆེད་མ་ཆོད་དེ། ལས་ངན་པ་མྱོང་བར་འགྱུར་ན་གཞན་ལྟ་སྨོས་ཀྱང་ཅི་དགོས། ཤིན་ཏུ་བཟང་པོས་གསོལ་  
པ། བཅོམ་ལྡན་འདས། ཇི་ལྟར་ན་སྲིད་པ་ཐམས་ཅད་གཅོད་པར་འགྱུར་བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། གལ་ཏེ་ཡང་དག་པའི་འདུ་ཤེས་སྤྱོད་ན་གང་ཟག་དེས་ནི་  
སྲིད་པ་ཐམས་ཅད་ཆོད་པར་འགྱུར་རོ། །ཤིན་ཏུ་བཟང་པོས་གསོལ་པ་བཅོམ་ལྡན་འདས། ཡང་དག་པའི་འདུ་ཤེས་ཞེས་བགྱི་བ་ཇི་ལྟ་བུ་ལགས། རིགས་ཀྱི་བུ། འདུ་ཤེས་མེད་པའི་འདུ་  
  
  
༄༅། །ཤེས་ནི་ཡང་དག་པའི་འདུ་ཤེས་ཞེས་བྱའོ། །གསོལ་པ་བཅོམ་ལྡན་འདས། ཇི་ལྟར་ན་འདུ་ཤེས་མ་མཆིས་པའི་འདུ་ཤེས་ཞེས་བགྱི། རིགས་ཀྱི་  
བུ༑ ཆོས་ཐམས་ཅད་ལ་བདག་གི་མཚན་ཉིད་མེད། གཞན་གྱི་མཚན་ཉིད་མེད། བདག་དང་གཞན་གྱི་མཚན་ཉིད་མེད། རྒྱུ་མེད་པའི་མཚན་ཉིད་མེད། བྱས་པའི་མཚན་  
ཉིད་མེད། སོང་བའི་མཚན་ཉིད་མེད། བྱེད་པའི་མཚན་ཉིད་མེད་མྱོང་བའི་མཚན་ཉིད་མེད། ཆོས་ཀྱི་མཚན་ཉིད་མེད། ཆོས་མ་ཡིན་པའི་མཚན་ཉིད་མེད། ཕོ་དང་མོའི་  
མཚན་ཉིད་མེད། སྐྱེས་བུའི་མཚན་ཉིད་མེད། རྡུལ་ཕྲ་མོའི་མཚན་ཉིད་མེད། དུས་དང་ཚོད་ཀྱི་མཚན་ཉིད་མེད། བདག་ཏུ་བྱས་པའི་མཚན་ཉིད་མེད། གཞན་དུ་བྱས་པའི་མཚན་  
ཉིད་མེད། བདག་དང་གཞན་དུ་བྱས་པའི་མཚན་ཉིད་མེད། ཡོད་པའི་མཚན་ཉིད་མེད། མེད་པའི་མཚན་ཉིད་མེད། སྐྱེས་པའི་མཚན་ཉིད་མེད། བསྐྱེད་པའི་མཚན་ཉིད་མེད། རྒྱུའི་  
མཚན་ཉིད་མེད། རྒྱུ་ལས་རྒྱུར་འགྱུར་བའི་མཚན་ཉིད་མེད། འབྲས་བུའི་མཚན་ཉིད་མེད། འབྲས་བུ་ལས་འབྲས་བུར་འགྱུར་བའི་མཚན་ཉིད་མེད། ཉིད་དང་མཚན་གྱི་མཚན་  
ཉིད་མེད། སྣང་པ་དང་མུན་པའི་མཚན་ཉིད་མེད། མཐོང་བའི་མཚན་ཉིད་མེད། མཐོང་བར་བྱེད་པའི་མཚན་ཉིད་མེད། ཐོས་པའི་མཚན་ཉིད་མེད། ཐོས་པར་བྱེད་པའི་མཚན་ཉིད་  
  
  
ཚོར་བ་དང་ཤེས་པའི་མཚན་ཉིད་མེད། ཚོར་བ་དང་ཤེས་པར་བྱེད་པའི་མཚན་ཉིད་མེད། བྱང་ཆུབ་ཀྱི་མཚན་ཉིད་མེད་བྱང་ཆུབ་ཐོབ་པར་བྱེད་པའི་མཚན་ཉིད་མེད། ལས་  
ཀྱི་མཚན་ཉིད་མེད། ལས་ཀྱི་བདག་པོའི་མཚན་ཉིད་མེད། ཉོན་མོངས་པའི་མཚན་ཉིད་མེད། ཉོན་མོངས་པའི་བདག་པོའི་མཚན་ཉིད་མེད་པའོ། །རིགས་ཀྱི་བུ་མཚན་ཉིད་གང་  
དུ་འགོག་པ་དེ་ནི་ཡང་དག་པའི་མཚན་ཉིད་ཅེས་བྱའོ། །རིགས་ཀྱི་བུ། ཆོས་ཐམས་ཅད་ནི་མི་བདེན་པ་སྟེ། གང་དུ་འགོག་པ་དེ་ནི་ཡང་དག་པ་ཞེས་བྱ། ཡང་དག་པའི་འདུ་ཤེས་ཞེས་བྱ་  
ཆོས་ཀྱི་དབྱིངས་ཞེས་བྱ། མཐར་ཕྱིན་པའི་ཡེ་ཤེས་ཞེས་བྱ། དོན་དམ་པ་ཞེས་བྱ། དོན་དམ་པའི་སྟོང་བ་ཉིད་ཅེས་བྱའོ། །རིགས་ཀྱི་བུ། མཚན་ཉིད་དང། ཆོས་ཀྱི་དབྱིངས་དང། མཐར་  
ཕྱིན་པའི་ཡེ་ཤེས་དང། དོན་དམ་པའི་བདེན་པ་དང། དོན་དམ་པའི་སྟོང་བ་ཉིད་ལ་ཤེས་རབ་ཐ་མས་ཡང་དག་པར་སྤྱོད་ན་ཉན་ཐོས་ཀྱི་བྱང་ཆུབ་ཐོབ་པར་འགྱུར་རོ། །ཤེས་རབ་  
འབྲིང་གིས་ཡང་དག་པར་སྤྱོད་ན་རང་རྒྱལ་པའི་བྱང་ཆུབ་ཐོབ་པར་འགྱུར་རོ། །ཤེས་རབ་མཆོག་གིས་ཡང་དག་པར་སྤྱོད་ན་བླ་ན་མེད་པའི་བྱང་ཆུབ་ཐོབ་པར་འགྱུར་རོ། །ཆོས་འདི་  
བསྟན་པ་ན་བྱང་ཆུབ་སེམས་དཔའ་བརྒྱ་ཕྲག་སྟོང་གིས་ཚེ་གཅིག་གིས་ཐོགས་པའི་ཡང་དག་པའི་འདུ་ཤེས་ཐོབ་བོ། །བྱང་ཆུབ་སེམས་དཔའ་ཁྲི་ལྔ་སྟོང་སྙེད་ཀྱིས་ཚེ་གཉིས་ཀྱིས་  
  
  
༄༅། །ཆོས་ཀྱི་དབྱིངས་ཐོབ་བོ། །བྱང་ཆུབ་སེམས་དཔའ་ཉི་ཁྲི་ལྔ་སྟོང་གིས་མཐར་ཕྱིན་པའི་ཡེ་ཤེས་ཐོབ་པར་གྱུར་ཏོ་།བྱང་ཆུབ་སེམས་དཔའ་སུམ་ཁྲི་ལྔ་སྟོང་  
གིས་དོན་དམ་པའི་བདེན་པ་ཐོབ་བོ། །དོན་དམ་པའི་བདེན་པ་ནི་དོན་དམ་པའི་སྟོང་བ་ཉིད་ཅེས་ཀྱང་བྱ། དཔའ་བར་འགྲོ་བའི་ཏིང་ངེ་འཛིན་ཅེས་ཀྱང་བྱའོ། །བྱང་ཆུབ་སེམས་  
དཔའ་བཞི་ཁྲི་ལྔ་སྟོང་སྙེད་ཀྱིས་ནམ་མཁའ་ལྟ་བུའི་ཏིང་ངེ་འཛིན་ཐོབ་བོ། །ནམ་མཁའ་ལྟ་བུའི་ཏིང་ངེ་འཛིན་ནི་རྒྱ་ཆེན་པོའི་ཏིང་ངེ་འཛིན་ཅེས་བྱ། ཡེ་ཤེས་ཀྱི་ཕྱག་རྒྱའི་ཏིང་ངེ་  
འཛིན་ཅེས་བྱའོ། །བྱང་ཆུབ་སེམས་དཔའ་ལྔ་ཁྲི་ལྔ་སྟོང་གིས་ནི་ཕྱིར་མི་ལྡོག་པའི་བཟོད་པ་ཐོབ་པར་གྱུར་ཏོ། །ཕྱིར་མི་ལྡོག་པའི་བཟོད་པ་ནི་ཆོས་ཀྱི་བཟོད་པ་ཞེས་ཀྱང་བྱ། ཆོས་  
དབྱིངས་ལྟ་བུ་ཞེས་ཀྱང་བྱའོ། །བྱང་ཆུབ་སེམས་དཔའ་དྲུག་ཁྲི་ལྔ་སྟོང་སྙེད་ཀྱིས་ནི་གཟུངས་ཐོབ་པར་འགྱུར་རོ། །གཟུངས་དེ་ནི་དྲན་པ་ཆེན་པོའི་སེམས་ཞེས་ཀྱང་བྱ། ཐོགས་པ་མེད་  
པའི་ཡེ་ཤེས་ཞེས་ཀྱང་བྱའོ། །བྱང་ཆུབ་སེམས་དཔའ་བདུན་ཁྲི་ལྔ་སྟོང་སྙེད་ཀྱིས་ནི་སེང་གེའི་སྒྲ་ཞེས་བྱ་བའི་ཏིང་ངེ་འཛིན་ཐོབ་པར་གྱུར་ཏོ། །སེང་གེའི་སྒྲའི་ཏིང་ངེ་འཛིན་ནི་རྡོ་རྗེ་ལྟ་བུའི་  
ཏིང་ངེ་འཛིན་ཅེས་ཀྱང་བྱ། ཡེ་ཤེས་ཀྱི་ཕྱག་རྒྱའི་ཏིང་ངེ་འཛིན་ཅེས་ཀྱང་བྱའོ། །བྱང་ཆུབ་སེམས་དཔའ་བརྒྱད་ཁྲི་ལྔ་སྟོང་སྙེད་ཀྱིས་ནི་མཉམ་པའི་ཏིང་ངེ་འཛིན་ཐོབ་པར་གྱུར་ཏོ་།མཉམ་པའི་ཏིང་ངེ་  
  
  
སྙིང་རྗེ་ཆེན་པོ་ཞེས་ཀྱང་བྱའོ། །སེམས་ཅན་གྲངས་མེད་པ་གངྒཱའི་ཀླུང་གི་བྱེ་མ་སྙེད་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་  
བར་གྱུར་ཏོ། །སེམས་ཅན་གྲངས་མེད་པ་གངྒཱའི་ཀླུང་གི་བྱེ་མ་སྙེད་ནི་རང་སངས་རྒྱས་ཀྱི་སེམས་བསྐྱེད་དོ། །སེམས་ཅན་གྲངས་མེད་པ་གངྒཱའི་ཀླུང་གི་བྱེ་མ་སྙེད་ནི་ཉན་ཐོས་སུ་སེམས་  
བསྐྱེད་པར་གྱུར་ཏོ། །མི་དང་ལྷའི་བུ་མོ་སྟོང་ཕྲག་ཉི་ཤུ་སྙེད་ནི་མངོན་དུ་བུད་མེད་ཀྱི་ལུས་ལས་སྐྱེས་པའི་ལུས་སུ་གྱུར་ཏོ་།ཤིན་ཏུ་བཟང་པོ་ནི་དགྲ་བཅོམ་པའི་འབྲས་བུ་ཐོབ་པར་གྱུར་  
ཏོ༑ ༑དེའི་ཚེ་ཤིན་ཏུ་བཟང་པོས་བཅོམ་ལྡན་འདས་ལས་ཡོངས་སུ་མྱ་ངན་ལས་འདས་པ་ཆེན་པོའི་ཆོས་ཤིན་ཏུ་ཟབ་མོ་ཐོས་ནས་ཆོས་ལ་ཆོས་ཀྱི་མིག་རྣམ་པར་དག་པར་གྱུར་ཏེ། ཡོངས་  
སུ་དག་པའི་ཆོས་མཐོང་ནས་དམ་པའི་ཆོས་འདོད་པས་ངན་པར་ལྟ་བ་ཡོངས་སུ་སྤངས་ཏེ། སངས་རྒྱས་ཀྱི་བསྟན་པ་ལ་དད་པ་ཤིན་ཏུ་བརྟན་པར་གྱུར་ནས་དེ་བཞིན་གཤེགས་པ་  
ལས་རབ་ཏུ་འབྱུང་བར་གསོལ་ཏོ། །བཅོམ་ལྡན་འདས་ཀྱིས་བཀའ་སྩལ་པ། ལེགས་སོ། །ལེགས་སོ། །ཤིན་ཏུ་བཟང་པོ། །ལེགས་པར་འོངས་པའི་དགེ་སློང་ཡིན་ཏེ། འཕགས་  
པ་རྣམས་ཀྱང་དགྱེས་པས་སངས་རྒྱས་ཀྱི་བྱང་ཆུབ་ལ་ལེགས་པར་ཞུགས་སོ། །ཤིན་ཏུ་བཟང་པོ་རབ་ཏུ་དགའ་མགུ་རངས་ནས་མོས་པ་ཚད་མེད་པར་གྱུར་ཏེ། དེའི་ཚེ་སྐྲ་དང་ཁ་  
  
  
༄༅། །སྤུ་རང་བྱི་ནས་དགེ་སློང་དུ་གྱུར་ཏོ། །ཆོས་ཉིད་ཀྱི་ཡེ་ཤེས་ཀྱི་ཆུ་སེམས་ཀྱི་དབྱེ་ལ་བཅུས་པས་འཆིང་བས་མ་བཅིངས་ཏེ་ཟག་པ་ཟད་ནས་སེམས་  
རྣམ་པར་གྲོལ་བའི་དགྲ་བཅོམ་པར་གྱུར་ཏོ། །ཤིན་ཏུ་བཟང་པོ་དགྲ་བཅོམ་པའི་འབྲས་བུ་ཐོབ་ནས་སངས་རྒྱས་ལ་ཉེ་བར་བསྙེན་ཏེ་བཅོམ་ལྡན་འདས་ཀྱི་ཞལ་དུ་མིག་མི་  
འཛུམ་པར་བལྟ་ཞིང། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་བཙལ་ནས་བླ་གོས་ཕྲག་པ་གཅིག་ཏུ་བྱས། བུས་མོ་གཡས་པའི་ལྷ་ང་ས་ལ་བཙུགས་ནས་ཐལ་མོ་  
སྦྱར་ཏེ། མྱ་ངན་དང་དགའ་བ་དུས་གཅིག་ཏུ་གྱུར་ནས་སྔོན་གྱི་ཉེས་པ་འགྱོད་དེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བདག་གིས་གདུག་པའི་ལུས་འདིས་  
ཡུན་རིང་པོ་ནས་བདག་བསླུས་པས། ཡུན་རིང་པོར་མ་རིག་པ་ངན་པ་ལྟ་བུའི་ནང་དུ་ནུབ་པས་ཁམས་གསུམ་དུ་འཁོར་ཞིང་མུ་སྟེགས་ཅན་གྱི་ཆོས་ཀྱིས་གླགས་པར་གྱུར་ཏོ། །ཀྱི་ཧུད་  
ཀྱི་ཧུད། ཤིན་ཏུ་གནོད་པ་ཆེན་པོར་གྱུར་པ་ལས། ང་ནི་དེ་བཞིན་གཤེགས་པའི་བཀའ་དྲིན་གྱིས་དམ་པའི་ཆོས་ལ་ཞུགས་པར་གྱུར་ཏོ་།བཅོམ་ལྡན་འདས་ཡེ་ཤེས་ཀྱི་རྒྱ་  
མཚོའི་ཐུགས་རྗེ་ཆེན་པོ་ཚད་མ་མཆིས་པ་ནི་བསྐལ་པའི་བར་དུའང་བཀའ་དྲིན་ལ་ལན་མི་ལོན་ནོ་སྙམ་སེམས་སོ། །ཤིན་ཏུ་བཟང་པོས་དེ་སྐད་ཅེས་གསོལ་ནས་མ་ཆི་མ་བླགས་  
  
  
ཡང་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས། བདག་ནི་རྒས་འཁོགས་ཏེ་སྡུག་བསྔལ་ལས་ནི་རྣམ་པར་མ་གྲོལ་གྱི། འདུ་བྱེད་ཀྱི་སྡུག་བསྔལ་གྱིས་  
ནི་རབ་ཏུ་གཙེ་བར་གྱུར་ན། བཅོམ་ལྡན་འདས། ཐུགས་བརྩེ་བའི་སླད་དུ་ཚུལ་ཁྲིམས་བསྟན་ཏེ་མགོན་དང་སྐྱབས་མཛད་ཅིང། རེ་ཞིག་མྱ་ངན་ལས་མི་འདའ་བར་བཞུགས་སུ་གསོལ་  
ལོ༑ ༑དེའི་ཚེ་བཅོམ་ལྡན་འདས་ཅང་མི་གསུང་ནས་མ་གནང་ངོ་།ཤིན་ཏུ་བཟང་པོས་གསོལ་པ་བཞིན་དུ་མ་གནང་ནས་མྱ་ངན་གྱིས་ཡིད་རབ་ཏུ་གདུངས་ཏེ་སྐད་ཆེན་པོས་འདི་སྐད་  
ཅེས་སྨྲས་སོ། །ཀྱི་ཧུད། ཀྱི་ཧུད། འཇིག་རྟེན་སྟོངས་སོ། །འཇིག་རྟེན་སྟོངས་སོ། །ང་ནི་འཇིགས་པ་ཆེན་པོས་བསྙེན་ནས་ཤིན་ཏུ་གདུང་བ་མངོན་དུ་གྱུར་ཏོ། །ཀྱི་ཧུད། ཀྱི་ཧུད། སེམས་ཅན་གྱིས་བསོད་  
ནམས་ཟད་པས་ཡང་དག་པའི་ཤེས་རབ་ཀྱི་མིག་ལྡོངས་སོ་ཞེས་སྨྲས་ནས་རབ་ཏུ་ཆོ་ངེས་རྡུང་ཞིང་སྐད་ཀྱང་མི་ཕྱིན་པ་ཙམ་དུ་དུས་ནས་ལུས་ཁྲག་གིས་རྒྱས་སོ། །སྐད་ཆེན་པོ་ཕྱུང་སྟེ་  
དུས་ནས། དེ་བཞིན་གཤེགས་པའི་སྤྱན་སྔར་ལུས་ས་ལ་བརྡབས་པས་དེར་བརྒྱལ་ནས་རིང་ཞིག་ལོན་པ་དང། ཕྱི་སངས་ཏེ་དུ་བཞིན་དུ་བཅོམ་ལྡན་འདས་ལ་ཡང་འདི་སྐད་ཅེས་  
གསོལ་ཏོ། །བཅོམ་ལྡན་འདས། བདག་ནི་དེ་བཞིན་གཤེགས་པ་མྱ་ངན་ལས་འདའ་བ་མཐོང་མི་བཟོད་དེ། སེམས་རབ་ཏུ་གདུང་ནས་ཤིན་ཏུ་གཅགས་སོ། །བདག་ཀྱང་རྫས་སོ་མ་  
  
  
༄༅། །བཏང་བ་དང་འདྲ་བའི་ལུས་གདུག་པ་ཅན་འདི་དང་འགྲོགས་མི་འཚལ་ཏེ། བདག་སྔར་མཆིའི། བཅོམ་ལྡན་འདས་ནི་སླད་ཀྱིས་མྱ་ངན་  
ལས་འདའ་བར་གཤེགས་སུ་གསོལ། དེའི་ཚེ་ཤིན་ཏུ་བཟང་པོས་དེ་སྐད་ཅེས་གསོལ་ནས། ཆོ་ངེས་རྡུང་ཞིང་དེ་ཉིད་དུ་མྱ་ངན་ལས་འདའ་བར་ཞུགས་སོ། །དེའི་ཚེ་བརྗོད་དུ་  
མེད་པའི་ཡང་བརྗོད་དུ་མེད་པའི་ཀླུང་གངྒཱའི་བྱེ་མ་སྙེད་ཀྱི་བྱང་ཆུབ་སེམས་དཔའ་ཆེན་པོ་དང། དགེ་སློང་དང། དགེ་སློང་མ་དང། འཇིག་རྟེན་དུ་བཅས་པའི་ལྷ་དང། མི་དང་  
ལྷ་མ་ཡིན་ལ་སོགས་པ་ཐམས་ཅད་ཀྱིས་སྐད་མཐུན་པར་འདི་སྐད་ཅེས་སྨྲས་སོ། །ཀྱི་ཧུད། ཀྱི་ཧུད། ཡང་དག་པར་རྫོགས་པའི་སངས་རྒྱས་ཀྱིས་ནང་གཅིག་ཏུ་བོར་བས་  
གནས་མ་མཆིས། རྟེན་མ་མཆིས། སྐྱབས་མ་མཆིས། མགོན་མ་མཆིས་ཏེ་ཤིན་ཏུ་གཅགས་སོ་ཞེས་སྨྲས་ནས་ཐམས་ཅད་དུས་ཏེ། གཅིག་ལ་གཅིག་འཇུ་ཞིང་བྲང་དུ་ཁུ་  
ཚུར་གྱིས་རྡེག་པས་བརྒྱལ་ནས་ཕྱོགས་ཀྱང་བསླད་དེ། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱང་གཡོས་སོ། །དེའི་ཚེ་བཅོམ་ལྡན་འདས་ཀྱིས་གསུང་རྣམ་པ་  
བརྒྱད་དང་ལྡན་པས་འཁོར་མང་པོ་རྣམས་ལ་འདི་སྐད་ཅེས་བཀའ་སྩལ་ཏོ། །ཁྱེད་བུས་པ་ཆུང་ངུ་ལྟར་མ་དུ་བར་སོ་སོ་ནས་དུ་བ་ཐོང་ལ། སེམས་མ་འཁྲུགས་པར་གྱིས་  
  
  
ཁྱེད་འདུ་བྱེད་ཀྱི་སྡུག་བསྔལ་འཁོར་བའི་རྒྱ་མཚོ་འདིར་བསམ་པ་དག་པ་ལ་ནན་ཏན་བྱ་ཞིང་རྗེས་སུ་དྲན་པའི་ཤེས་རབ་མ་བརྗེད་ཅིག་ཡང་དག་པའི་ཡེ་ཤེས་ཀྱིས་སྲིད་པ་  
ལས་འབྱུང་བ་ལ་བརྩོན་པར་གྱིས་ཤིག་ཁམས་གསུམ་དུ་ལུས་མྱོང་བ་ནི་སྡུག་བསྔལ་གྱི་འཁོར་ལོ་མཐའ་མེད་པ་སྟེ། མ་རིག་པའི་རྗེ་བོ་དང། འདོད་པའི་བདུད་ཀྱི་རྒྱལ་པོས་ལུས་  
དང་སེམས་བཀོལ་བའི་བྲན་དུ་མི་འགྱུར་བར་བྱའོ། །སྤྱོད་པའི་ཁམས་ལ་དམིགས་པས་འཁོར་བའི་ལས་བྱེད་དེ། འདོད་ཆགས་དང། ཞེ་སྡང་དང། གཏི་མུག་གིས་སྐད་ཅིག་  
སྐད་ཅིག་ཏུ་རྣམ་པར་གཙེས་ནས་བསྐལ་པ་ཚད་མེད་པའི་བར་དུ་སྡུག་བསྔལ་མྱོང་བར་གྱུར་ན། མཁས་པ་ཤེས་རབ་ཅན་སུ་ཞིག་དེ་ལ་མི་རྟོག་ཁྱེད་རྣམས་འདི་ལྟར་རིག་པར་  
དང། བདེ་བ་དང། བདག་དང། ཡོངས་སུ་དག་པ་ཐོབ་ཀྱང། ངས་འདིར་བསམ་གྱིས་མི་ཁྱབ་པའི་ཐབས་བསྟན་པའི་ཕྱིར་འཇིག་རྟེན་གྱི་ཆོས་དང་མཐུན་པར་མྱ་ངན་ལས་འདའ་  
བར་བསྟན་ཏེ། དེའང་སོ་སོའི་སྐྱེ་བོ་དག་ལུས་གློག་ལྟ་བུར་ཤེས་པར་བྱ་ཞིང་གཅགས་པའི་སེམས་བསྐྱེད་པའི་ཕྱིར་རོ། །འཁོར་བའི་འོད་པ་འབབ་པ་ནི་ཤིན་ཏུ་དྲག་ཅིང་མྱུར་  
  
  
༄༅། །ལ༑ འདུ་བྱེད་རྣམས་ནི་འཁོར་བར་འཁོར་རོ། །ཆོས་ཉིད་ཀྱིས་དེ་བཞིན་ཏེ། དེ་བཞིན་གཤེགས་པ་མྱ་ངན་ལས་འདའ་བ་ནི་ཤིན་ཏུ་ཟ་བ་ལ་བསམ་  
གྱིས་མི་ཁྱབ་པས་དེ་ནི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་སྤྱོད་ཡུལ་ཡིན་གྱི། ཉན་ཐོས་དང་རང་སངས་རྒྱས་རྣམས་ཀྱིས་ཤེས་པ་མ་ཡིན་ནོ། །བཅོམ་ལྡན་འདས་ཀྱིས་  
འཁོར་མང་པོ་རྣམས་ལའང་འདི་སྐད་ཅེས་བཀའ་སྩལ་ཏོ། །ཤིན་ཏུ་བཟང་པོ་འདི་སྔོན་སངས་རྒྱས་གངྒཱའི་ཀླུང་གི་བྱེ་མ་སྙེད་ལ་བསྙེན་བཀུར་བྱས་ཏེ། སངས་རྒྱས་དེ་དག་  
ལས་དགེ་བའི་རྩ་བ་ཤིན་ཏུ་བསྐྱེད་ནས་སྔོན་གྱི་སྨོན་ལམ་གྱི་ཤུགས་ཀྱིས་རྟག་ཏུ་གཅེར་བུ་པ་མུ་སྟེགས་ཅན་གྱི་ཆོས་ལ་རབ་ཏུ་བྱུང་སྟེ་སྤྱད་པ་སྤྱོད་ཅིང། ཐབས་མཁས་པའི་ཤེས་  
རབ་ཀྱིས་ངན་པར་ལྟ་བ་ལོག་པར་ཞུགས་པའི་སེམས་ཅན་རྣམས་ཡང་དག་པའི་ཡེ་ཤེས་ལ་དགོད་པར་བྱེད་དོ། །ཤིན་ཏུ་བཟང་པོ་འདི་སྔོན་གྱི་སྨོན་ལམ་གྱི་ཤུགས་ཀྱིས་མྱ་  
ངན་ལས་འདའ་ཀར་ང་དང་ཕྲད་ནས་དམ་པའི་ཆོས་ཐོས་པར་གྱུར་ཏོ། །དམ་པའི་ཆོས་ཐོས་ནས་ཀྱང་དགྲ་བཅོམ་པའི་འབྲས་བུ་ཐོབ་བོ། །དགྲ་བཅོམ་པའི་འབྲས་བུ་ཐོབ་ནས་  
ཀྱང་མྱ་ངན་ལས་འདའ་བར་ཞུགས་སོ། །ང་ཐོག་མ་མངོན་པར་སངས་རྒྱས་ནས་ཚེ་དང་ལྡན་པ་ཅང་ཤེས་ཀཽཎྜི་ནྱ་རབ་ཏུ་ཕྱུང་ངོ། །ཐ་མ་མྱ་ངན་ལས་འདའ་གར་ཤིན་ཏུ་བཟང་  
  
  
མཛད་པ་མེད་པས་ང་ཡུན་དུ་བཞུགས་ཀྱང་དེ་ལས་མཛད་པ་གཞན་མེད་དོ། །དེའི་ཚེ་བཅོམ་ལྡན་འདས་དེ་སྐད་ཅེས་གསུངས་ནས་ཤུགས་ནར་ཅེས་  
མཛད་དེ། ལེགས་སོ། །ལེགས་སོ། །ཤིན་ཏུ་བཟང་པོ་སངས་རྒྱས་ཀྱི་དྲིན་ལེགས་པར་གླན་ཏོ། །ཁྱེད་ཀྱིས་དེའི་རུས་བུ་ལ་མཆོད་པ་བྱ་ཞིང་མཆོད་རྟེན་གྱིས་ཤིག་དེའི་ཚེ་འཁོར་མང་པོ་  
རྣམས་ཤིན་ཏུ་མི་དགའ་སྟེ་མཆི་མ་བླགས་ནས། སངས་རྒྱས་ཀྱི་བཀའ་བཞིན་དུ་སྤོས་ཀྱི་ཤིང་དང། མར་གྱིས་དེའི་རུས་བུ་བསྲེགས་སོ་།ཤིན་ཏུ་བཟང་པོའི་རུས་བུ་བསྲེགས་པ་ནས་  
མེའི་ནང་ན་འོད་ཆེན་པོ་བཏང་སྟེ། ཆོ་འཕྲུལ་རྣམ་པ་བཅོ་བརྒྱད་མངོན་དུ་བསྟན་ཏོ། །ལུས་ཀྱི་སྟོད་ནས་ཆུ་འབབ་ན་ལུས་ཀྱི་སྨད་ནས་མེ་འབར། མཆན་ཁུང་གཡས་ནས་མེ་འབར་  
ན་མཆན་ཁུང་གཡོན་ནས་ཆུ་འབབ། ཆུང་ངུ་ལས་ཆེན་པོར་གྱུར་ནས་ཆེན་པོ་ལས་ཆུང་ངུར་གྱུར་ཏེ། ནམ་མཁའ་ཡང་ཡོངས་སུ་གང་བར་བྱས་སོ། །དེའི་ཚེ་འཁོར་ཚད་མེད་པ་  
རྣམས་དང། མུ་སྟེགས་ཅན་ངན་པར་ལྟ་བའི་སེམས་ཅན་དག་བྱང་ཆུབ་ཏུ་སེམས་བསྐྱེད་ནས་ཡང་དག་པར་ལྟ་བ་ལ་ཞུགས་སོ། །ཤིན་ཏུ་བཟང་པོས་ཆོ་འཕྲུལ་མངོན་པར་བསྟན་  
ནས་ཕྱིར་མེའི་ནང་དུ་ཞུགས་སོ། །དེར་བསྲེགས་ནས་འཁོར་མང་པོ་རྣམས་རིང་བསྲེལ་བསྡུས་ཏེ། མཆོད་རྟེན་བྱས་ནས་མཆོད་པ་བྱེད་དོ་།འཕགས་པ་ཡོངས་སུ་མྱ་ངན་ལས་  
  
  
༄༅། །འདས་པ་ཆེན་པོའི་མདོ་ལས། ཚེ་དང་ལྡན་པ་ཅང་ཤེས་ཀཽཎྜི་ནྱའི་ལེའུ་སྟེ་བཅུ་གསུམ་པའོ།། །།དེའི་ཚེ་བཅོམ་ལྡན་འདས་ཀྱིས་  
དགའ་བོ་དང་འཁོར་མང་པོ་རྣམས་ལ་འདི་སྐད་ཅེས་བཀའ་སྩལ་ཏོ་།ང་མྱ་ངན་ལས་འདས་ནས་ཁྱེད་འཁོར་རྣམ་པ་བཞི་དག་མྱ་ངན་ལས་འདས་པ་ཆེན་པོ་འདི་འཛིན་པ་ལ་བརྩོན་  
པར་གྱིས་ཤིག་ངས་ནི་བསྐལ་པ་ཁྲག་ཁྲིག་ཚད་མེད་པའི་བར་དུ་ཤིན་ཏུ་ཐོབ་དཀའ་བའི་མྱ་ངན་ལས་འདས་པའི་ཆོས་ཀྱི་གཞུང་འདི་བསྒྲུབས་ནས་ད་ལྟར་བསྟན་པ་ཡིན་  
ནོ༑ ༑ཁྱེད་རྣམས་འདི་ལྟར་རིག་པར་གྱིས་ཤིག་ཡོངས་སུ་མྱ་ངན་ལས་འདས་པ་ཆེན་པོའི་ཆོས་ཀྱི་གཞུང་འདི་ནི་ཕྱོགས་བཅུ་ན་དུས་གསུམ་དུ་བཞུགས་པའི་སངས་རྒྱས་ཐམས་  
ཅད་ཀྱི་རིན་པོ་ཆེ་རྡོ་རྗེའི་གཏེར་རྟག་པ་དང། བདེ་བ་དང། བདག་དང། ཡོངས་སུ་དག་པ་དང། ཡོངས་སུ་རྫོགས་པ། མ་གོད་པ་སྟེ་སངས་རྒྱས་ཐམས་ཅད་ཀྱང་མྱ་ངན་ལས་  
འདའ་བ་འདིས་ཡོངས་སུ་མྱ་ངན་ལས་འདའ་སྟེ། མཐར་ཕྱིན་པ། ལྷག་མ་མ་ལུས་པ། སངས་རྒྱས་ཐམས་ཅད་ཀྱང་སྐུ་ཚེ་འདིར་གཏོང་བས་མྱ་ངན་ལས་འདའ་བ་ཞེས་བྱའོ། །  
ཁྱེད་ཀྱིས་སངས་རྒྱས་ཀྱི་དྲིན་ལ་ཡང་དག་པར་ལན་གློན་ཞིང་བྱང་ཆུབ་མྱུར་དུ་ཐོབ་པར་འདོད་པ་དང། སངས་རྒྱས་རྣམས་ཀྱིས་སྤྱི་བོ་ནས་དབང་བསྐུར་ཞིང་གང་ནས་གང་དུ་  
  
  
པ་དང། ཕྱོགས་བཅུའི་སངས་རྒྱས་མངོན་སུམ་དུ་གཤེགས་ཏེ། ཉིན་མཚན་དུ་སྐྱོབ་པར་འདོད་པ་དང། སེམས་ཅན་  
ཐམས་ཅད་ཀྱིས་འཇིག་རྟེན་ལས་འདའ་བའི་ཆོས་ཐོབ་པར་འདོད་ན་ཡོངས་སུ་མྱ་ངན་ལས་འདའ་བའི་མདོ་སྡེ་འདི་ལ་བརྩོན་འགྲུས་སུ་ནན་ཏན་བྱའོ། །བཅོམ་ལྡན་འདས་ཀྱིས་ཡང་དགའ་  
བོ་ལ་བཀའ་སྩལ་པ། ང་མངོན་པར་སངས་མ་རྒྱས་པ་ནའང་མུ་སྟེགས་ཅན་ཨུར་ཏུ་ལམ་པའི་བསྟན་པ་ལ་ཞུགས་ཏེ། བསམ་གཏན་བཞི་དང། ཏིང་ངེ་འཛིན་བརྒྱད་སློབ་པ་ལ་ཞུགས་  
ནས་དེའི་བསྟན་པ་བཞིན་དུ་བྱས་སོ། །མངོན་པར་སངས་རྒྱས་ནས་དེའི་ཆོས་སྨད་དེ་མཐར་གྱིས་ཤིན་ཏུ་བཟང་པོའང་བཏུལ་ནས་སངས་རྒྱས་ཀྱི་བསྟན་པ་ལ་བཞག་གོ་དེ་བཞིན་  
གཤེགས་པའི་ཡེ་ཤེས་ཆེན་པོའི་མེས་ངན་པར་ལྟ་བའི་རྒྱལ་མཚན་བསྲེགས་པ་ནི་ཇི་ལྟར་ཤིང་ལོ་སྐམ་པོ་མེ་ཆེན་པོའི་ནང་དུ་བཅུག་པ་དང་འདྲའོ། །དགའ་བོ་ངའི་གཉེན་དུ་གྱུར་པ་  
ཤཱཀྱ་རིགས་ལ་ཤིན་ཏུ་ཐུགས་བརྩེའོ། །ང་མྱ་ངན་ལས་འདས་ནས་ཁྱོད་ཀྱིས་བརྩོན་འགྲུས་སུ་ལེགས་པར་སྟོན་ཅིང་ཆོས་ཤིག་ངའི་ཉེ་གནས་རྣམས་དམ་པའི་ཆོས་བསྟན་ཏེ། རྩེད་  
མོ་དང་བག་མེད་པར་སྤྱོད་ཡུལ་རྣམས་ལ་འཇུག་པ་དང། ངན་པར་ལྟ་བའི་ཆོས་ལ་སྤྱོད་པར་མི་འགྱུར་བ་དང། ཁམས་གསུམ་གྱི་སྡུག་བསྔལ་ལས་ནི་རྣམ་པར་མ་གྲོལ་ན་མྱུར་དུ་རྣམ་  
  
  
༄༅། །པར་གྲོལ་བར་བྱ་བ་དང། རྙོག་མ་ལྡའི་འདོད་པ་ལ་ཤིན་ཏུ་འཇིགས་པ་བསྐྱེད་དེ་མགོན་མེད་པའི་འདུ་ཤེས་བསྐྱེད་པར་བྱ་བ་དང། མིའི་ལུས་ལན་གཅིག་  
སྟོར་ནས་ཕྱིར་ཐོབ་པར་དཀའ་བ་དང། ཚེ་གཅིག་ཏུ་བག་བྱ་བ་དང། མི་རྟག་པའི་གདོན་ཆེན་པོ་ལས་རྣམ་པར་ཐར་བར་བྱ་བ་དང། སེམས་ཅན་ལ་སྙིང་རྗེ་བ་བསྐྱེད་དེ་སེམས་ཅན་  
གྱི་སྲོག་མི་གཅོད་པ་དང། ཆུང་ངུ་ན་གྲོག་སྦུར་གྱི་བར་དུ་མི་འཇིགས་པ་སྦྱིན་པ་དང། ལུས་ཀྱི་ལས་ཡོངས་སུ་དག་པས་འཇིག་རྟེན་གྱི་ཁམས་བཟང་པོར་སྐྱེ་བ་དང། ངག་གི་  
ལས་ཡོངས་སུ་དག་པས་ཉེས་པའི་སྐྱོན་ཐམས་ཅད་དང་བྲལ་བར་འགྱུར་བ་དང། ཤ་མི་ཟ་བ་དང། ཆང་མི་འཐུང་བ་དང། སེམས་ཀྱི་སྦྲུལ་གདུལ་ཞིང་བྱང་ཆུབ་ཀྱི་ལམ་ལ་དགོད་  
པ་དང། དགེ་བ་དང་སྡིག་པའི་རྣམ་པར་སྨིན་པ་ལུས་ཀྱི་གྲིབ་མ་བཞིན་དུ་འབྲང་བར་འདུ་བྱེད་ཀྱི་ལས་ལ་ཤིན་ཏུ་བརྟག་པ་དང་དུས་གསུམ་གྱི་འབྲས་བུ་ཡོངས་སུ་འཁོར་  
པ་མེད་པར་མི་འགྱུར་བ་དང། སྐྱེ་བ་འདི་ཆུད་གསན་ནས་ཕྱིས་འགྱོད་ཀྱང་མི་ཕན་པར་སྟོན་ཅིང་ཆོངས་ཤིག་ང་མྱ་ངན་ལས་འདའ་བའི་དུས་ལ་བབ་ཏེ་ཁྱོད་ལ་བསྟན་པ་  
འདི་དག་ཡིན་ནོ། །དེའི་ཚེ་ན་དགའ་བོས་བཅོམ་ལྡན་འདས་ཀྱིས་བཀའ་སྩལ་པ་ཐོས་ནས། ལུས་དང་སེམས་འདར་ཞིང་གཡོ་སྟེ། ཤིན་ཏུ་འཁྲུགས་ནས་མྱ་ངན་གྱིས་  
  
  
བརྒྱལ་བ་ཙམ་དུ་འཁྲུགས་ནས་དེ་བཞིན་གཤེགས་པའི་སྤྱན་སྔར་ཤི་བ་བཞིན་དུ་གྱུར་ཏོ། །དེ་ནས་མ་འགགས་པས་དགའ་བོ་ལ་སྤྲོ་བ་བསྐྱེད་དེ་  
མྱ་ངན་བ་སངས་ནས་འདི་སྐད་ཅེས་སྨྲས་སོ། །ཁྱོད་དེ་ལྟར་མྱ་ངན་མ་བྱེད་ཅིག་དེ་བཞིན་གཤེགས་པ་མྱ་ངན་ལས་འདའ་བའི་དུས་ལ་བབ་སྟེ། དེང་བཞུགས་ཀྱང་སང་མི་བཞུགས་  
སོ༑ ༑ཁྱོད་ཀྱིས་ངས་སྨྲས་པ་བཞིན་དུ་ཞུ་བ་རྣམ་པ་བཞི་པོ་འདི་ཞུས་ཤིག་སངས་རྒྱས་མྱ་ངན་ལས་འདས་ནས་དགེ་སློང་སྒྲུབ་སྡེ་ཁྱིམ་སུན་འབྱིན་པ་དང། འདོད་ལྡན་སྡིག་ཏོ་ཅན་  
དང་ཇི་ལྟར་ལྷན་ཅིག་ཏུ་གནས་ཤིང་བསྟན་པ་བཞིན་དུ་བགྱི་བ་དང། དེ་བཞིན་གཤེགས་པ་འཇིག་རྟེན་ན་བཞུགས་ན་སྟོན་པ་སངས་རྒྱས་ཀྱིས་མཛད་ན། བཅོམ་ལྡན་འདས་  
མྱ་ངན་ལས་འདས་ནས་སྟོན་པ་སུས་བགྱི་བ་དང། དེ་བཞིན་གཤེགས་པ་འཇིག་རྟེན་ན་བཞུགས་ན། དེ་བཞིན་གཤེགས་པ་ལ་གནས་ཤིང་བརྟེན་ན་མྱ་ངན་ལས་འདས་པའི་  
འོག་ཏུ་སུ་ལ་གནས་ཤིང་བ་རྟེན་པ་དང། དེ་བཞིན་གཤེགས་པ་མྱ་ངན་ལས་འདས་ནས་ཆོས་ཀྱི་སྡེ་སྣོད་བསྡུ་བ་ན། མདོ་སྡེ་ཐམས་ཅད་ཀྱི་མགོ་ནན་ལ་ཇི་སྐད་བྱ་བ་ཞུས་ཤིག་  
ཅེས་སྨྲས་སོ། །དེའི་ཚེ་དགའ་བོའི་རྨི་ལམ་ན་མ་འགགས་པས་སྨྲས་པ་ལྟ་བུར་ཞུ་བ་བཞི་པོ་ཞུས་ཤིག་ཅེས་སྨྲས་པ་ཐོས་ནས་བགས་ཀྱིས་སངས་ཏེ། ཞུ་བ་བཞི་པོ་བཅོམ་ལྡན་  
  
  
༄༅། །འདས་ལ་ཞུས་སོ། །བཅོམ་ལྡན་འདས་ཀྱིས་དགའ་བོ་ལ་བཀའ་སྩལ་པ། ཁྱོད་ཅིའི་ཕྱིར་འདི་ལྟར་མི་དགའ་ཞིང་ཤིན་ཏུ་མྱ་ངན་བྱེད། སངས་  
རྒྱས་ཀྱིས་གདུལ་བའི་མཛད་པ་ཀུན་མཛད་དོ། །ཆོས་ཉིད་ཀྱིས་འདི་ལྟར་གཤེགས་པ་ཡིན་ནོ། །ལེགས་སོ། །ལེགས་སོ། །དགའ་བོ་ཁྱོད་ཀྱིས་ཞུ་བ་བཞི་པོ་འདི་ནི་ནང་  
གི་ཐ་མར་ཞུས་པ་སྟེ། འཇིག་རྟེན་དུ་བཅས་པ་ཐམས་ཅད་ལ་ཕན་པ་དང་བདེ་བར་འགྱུར་བ་ཡིན་ནོ། །དེ་བས་ན་ལེགས་པར་ཉོན་ལ་ཤིན་ཏུ་ཡིད་ལ་ཟུངས་ཤིག་དེ་བཞིན་  
ནོ༑ ༑བཅོམ་ལྡན་འདས། ཞེས་གསོལ་ནས་བཅོམ་ལྡན་འདས་ལ་སླར་ཉན་ཏོ། །བཅོམ་ལྡན་འདས་ཀྱིས་དགའ་བོ་ལ་བཀའ་སྩལ་པ། ཁྱོད་འདྲི་བ་ལྟར་སངས་རྒྱས་མྱ་  
ངན་ལས་འདས་ནས་དགེ་སློང་དྲུག་སྡེ་དང། འདོད་ལྡན་སྡིག་ཏོ་ཅན་ཁྱིམ་སུན་འབྱིན་པ་དང་ཇི་ལྟ་བུར་ལྷན་ཅིག་ཏུ་གནས་ཤིང་བསྟན་པ་ལ་གནས་པར་འགྱུར་ཞེས་དྲིས་པ་ནི་  
དགའ་བོ། དགེ་སློང་འདོད་ལྡན་རང་བཞིན་གྱིས་མ་རུངས་པ་ང་མྱ་ངན་ལས་འདས་ནས་རང་དུལ་ཞིང་ངེས་པར་འགྱུར་ཏེ། སྡིག་ཏོའི་སེམས་ཀྱང་སྤོང་བར་འགྱུར་རོ། །དགའ་  
བོ༑ དེའི་ནུ་བོ་ཀུན་དགའ་བོ་འདོད་པ་དང་ལྡན་ཏེ་མ་རུངས་པ་དང་དེ་བཞིན་གཤེགས་པས་ཐབས་མཁས་པས་བསྟན་ཅིང་བཅོས་ནས་དེའི་དབང་པོ་དང་ཤེས་རབ་ཅི་ལྕོགས་  
  
  
།འདི་ལྟ་སྟེ། མ་རིག་པའི་རྐྱེན་གྱིས་འདུ་བྱེད། འདུ་བྱེད་ཀྱི་རྐྱེན་གྱིས་རྣམ་པར་ཤེས་པ་ནས་རྒ་ཤི་དང། ཟློས་པའི་མྱ་ངན་དང། སྨྲེ་  
སྔགས་འདོན་པའི་བར་དུ་ཐམས་ཅད་ཀྱང་མ་རིག་པ་འདོད་པའི་ཐིབས་པོའོ། །འདུ་བྱེད་ཀྱི་སྡུག་བསྔལ་གྱིས་ཁམས་གསུམ་དུ་གང་ནས་རྒྱུད་དྲུག་ཏུ་འཁོར་ཏེ། སྡུག་བསྔལ་ཆེན་པོའི་  
རྩ་བ་ནི་མ་རིག་པ་ཡིན་ནོ། །དེ་ལྟར་ཤེས་རབ་ཀྱི་རང་བཞིན་གྱིས་དག་པ་བརྟགས་ནས། སྲིད་པའི་སྐྱོན་མ་རིག་པ་ཡོངས་སུ་གཅོད་དོ། །རྩ་བ་འགགས་པས་མ་རིག་པ་འགག་གོ་མ་  
རིག་པ་འགགས་པས་འདུ་བྱེད་འགགས་ནས། རྒ་ཤི་དང། ཟློས་པའི་མྱ་ངན་དང། སྨྲེ་སྔགས་འདོན་པའི་བར་དུ་འགག་གོ། དེ་ལྟར་ཡང་དག་པར་སྤྱོད་པ་ན་སེམས་གནས་པར་གྱུར་  
ཏེ༑ ཏིང་ངེ་འཛིན་དུ་ཞུགས་སོ། །ཏིང་ངེ་འཛིན་གྱི་ཤུགས་ཀྱིས་བསམ་གཏན་དང་པོ་ཐོབ་བོ། །དེ་ནས་མཐར་གྱིས་བསམ་གཏན་བྮིའང་ཐོབ་ནས་དྲན་པ་ཡང་དག་པའི་སེམས་ཀྱིས་  
དེ་ལྟར་ནན་ཏན་བྱས་ནས་འབྲས་བུ་བླ་མའང་རང་ཐོབ་སྟེ། ཁམས་གསུམ་གྱི་སྡུག་བསྔལ་ཡོངས་སུ་སྤོང་བར་འགྱུར་རོ། །དགའ་བོ། དེའི་ཚེ་ན་དགེ་སློང་ཀུན་དགའ་བོས་ད་ལྟར་  
བསམ་པ་ཤིན་ཏུ་དག་པས་ངས་བསྟན་པ་བཞིན་དུ་བརྩོན་འགྲུས་སུ་ནན་ཏན་བྱེད་པས། རིང་པོ་མི་ཐོགས་པར་དགྲ་བཅོམ་པའི་འབྲས་བུ་ཐོབ་པར་འགྱུར་རོ། །དགའ་བོ། ང་མྱ་ངན་  
  
  
༄༅། །ལས་འདས་ནས་ཁྱོད་ཀྱིས་ངས་བསྟན་པ་བཞིན་དུ་དྲུག་སྡེ་དང། འདོད་ལྡན་ལ་སྟོན་ཅིག་དང། དགེ་སློང་དེ་དག་བསམ་པ་དག་པས་རྣམ་པར་དག་པའི་དམ་  
པའི་ཆོས་འདི་ལ་བརྟེན་ཏེ། རིང་པོ་མི་ཐོགས་པར་འབྲས་བུ་མཆོག་ཐོབ་པར་འགྱུར་རོ། །དགའ་བོ། དེ་བས་ན་མ་རིག་པ་ལས་ཁམས་གསུམ་དུ་འཁོར་བའི་ཤིང་ཆེན་པོ་སྐྱེས་ཏེ་  
འདོད་པའི་རླུང་གིས་ཁྱེར་ནས། ཡུན་རིང་པོར་སྡུག་བསྔལ་གྱིས་ཉིན་མཚན་དུ་གདུངས་ཏེ། མུན་པ་ནག་པོའི་འཁོར་བའི་ཀ་བ་ལ་འཁོར་ཞིང་རྣམ་པར་ཤེས་པ་དྲུག་གི་ཡལ་ག་  
དང༑ ངན་པར་རྟོག་པའི་རྩ་བ་དང། མ་རིག་པའི་དབའ་རླབས་དང། སེམས་དང་རྣམ་པར་ཤེས་པ་ཁོལ་པོ་ལྟ་བུས་ཡུལ་དྲུག་ལ་རྒྱུ་ཞིང། སྡུག་བསྔལ་གྱི་ས་བོན་བཏབ་ནས་ཕྱིར་  
བཟློག་པ་མེད་དེ། རྒྱལ་པོ་དང་འདྲ་བར་དབང་ཆེ་བས་ན་མ་རིག་པ་ནི་རྗེ་བོ་ལྟ་བུ་སྟེ། སྐད་ཅིག་སྐད་ཅིག་ཏུ་གནོན་པར་བྱེད་པར་སེམས་ཅན་གྱིས་མ་ཚོར་བར་འཁོར་བ་ན་རྒྱུན་དུ་འཁོར་  
བར་གྱུར་ཏོ། །དགའ་བོ། སེམས་ཅན་ཐམས་ཅད་ནི་མ་རིག་པ་འདིའི་དབང་གིས་འདོད་པའི་ཉོན་མོངས་པ་ལ་ཞུགས་ཏེ། བདག་ཏུ་ལྟ་བས་ཟིལ་གྱིས་མནན་ནས་ཉོན་མོངས་པ་  
རྗེ་བོ་ལྟ་བུ་བརྒྱད་ཁྲི་བཞི་སྟོང་གིས་ལུས་བཀོལ་ཏེ་ལུས་ཞིག་ཀྱང་རང་དབང་དུ་མི་འགྱུར་རོ། །དགའ་བོ། མ་རིག་པའི་སྡུག་བསྔལ་འགགས་ཏེ་ཁམས་གསུམ་ཟད་ན་དེའི་ཕྱིར་  
  
  
།དགའ་བོ། གང་གིས་རྟེན་ཅིང་འབྲེལ་ཏེ་འབྱུང་བ་བཅུ་གཉིས་མཐར་བདག་མེད་ཅིང་ཡོངས་སུ་དག་པའི་སྤྱོད་ཡུལ་ལ་ཞུགས་པར་རྟོགས་ན། དེས་  
ནི་ཁམས་གསུམ་གྱི་མེ་ཆེན་པོ་ཡོངས་སུ་སྤོང་བར་འགྱུར་རོ། །དགའ་བོ། དེ་བཞིན་གཤེགས་པ་ནི་ཡང་དག་པར་གསུང་བ་སྟེ། ཡང་དག་པའི་གསུང་གིས་ཁྱོད་ལ་གཏམས་པ་འདི་ཁྱོད་  
ཀྱིས་ལེགས་པར་ནན་ཏན་གྱིས་ཤིག་དགའ་བོ་ཁྱོད་ཀྱིས་ཞུ་བ་ལྟར་སངས་རྒྱས་མྱ་ངན་ལས་འདས་ཏེ་འཇིག་རྟེན་ན་མི་བཞུགས་ན་སྟོན་པ་སུས་དྱ་ཞེས་བྱ་བ་ནི། དགའ་བོ། ཚུལ་  
ཁྲིམས་ནི་ཁྱོད་ཀྱི་སྟོན་པ་ཆེན་པོ་ཡིན་གྱི། དེ་ལ་གནས་ཏེ་ནན་ཏན་བྱས་ན། འཇིག་རྟེན་ལས་འདས་པའི་ཏིང་ངེ་འཛིན་དང། ཤེས་རབ་ཐོབ་པར་འགྱུར་རོ། །དགའ་བོ་ཁྱོད་ཞུ་  
བ་ལྟར་སངས་རྒྱས་མྱ་ངན་ལས་འདས་ནས་ཅི་ལ་གནས་ཤིང་བརྟེན་ཅེས་བྱ་བ་ནི། དགའ་བོ། །དྲན་པ་ཉེ་བར་བཞག་པ་བཞི་ལ་གནས་ཏེ་སེམས་བརྒྱན་ནས་གནས་པར་བྱའོ། །ལུས་  
ལ་ལུས་ཀྱི་རྗེས་སུ་བརྟགས་ཏེ་ནམ་མཁའ་དང་འདྲ་བར་རྟོགས་ན་ལུས་ལ་ལུས་ཀྱི་རྗེས་སུ་དྲན་པ་ཉེ་བར་བཞག་པ་ཞེས་བྱའོ། །ཚོར་བ་ལ་ཚོར་བའི་རྗེས་སུ་དྲན་པར་བྱས་ཏེ། ཚོར་བ་  
ཕྱི་རོལ་ནའང་མི་གནས། ནང་ནའང་མི་གནས། གཉིས་ཀའི་བར་ནའང་མི་གནས་པར་རྟོགས་ན་ཚོར་བ་ལ་ཚོར་བའི་རྗེས་སུ་དྲན་པ་ཉེ་བར་བཞག་པ་ཞེས་བྱའོ། །སེམས་ལ་སེམས་  
  
  
༄༅། །ཀྱི་རྗེས་སུ་བརྟགས་ཏེ། སེམས་ནི་མིང་ཙམ་དུ་ཟད་དེ་མིང་ཉིད་དང་ཡང་བྲལ་བར་རྟོགས་ན་སེམས་ལ་སེམས་ཀྱི་རྗེས་སུ་དྲན་པ་ཉེ་བར་བཞག་  
པ་ཞེས་བྱའོ། །ཆོས་ལ་ཆོས་ཀྱི་རྗེས་སུ་བརྟགས་ཏེ་དགེ་བའི་ཆོས་སུའང་མི་དམིགས། མི་དགེ་བའི་ཆོས་སུའང་མི་དམིགས་ན་ཆོས་ལ་ཆོས་ཀྱི་རྗེས་སུ་ལྟ་བའི་དྲན་པ་ཉེ་བར་  
བཞག་པ་ཞེས་བྱའོ། །དགའ་བོ་ཁྱོད་ཞུ་བ་ལྟར་དེ་བཞིན་གཤེགས་པ་མྱ་ངན་ལས་འདས་ནས་ཆོས་ཀྱི་མཛོད་བསྡུས་པ་ན། མདོ་སྡེ་ཐམས་ཅད་ཀྱི་མགོ་ནན་ལ་ཇི་སྐད་གདགས་  
ཞེས་བྱ་བ་ནི། དགའ་བོ། དེ་བཞིན་གཤེགས་པ་མྱ་ངན་ལས་འདས་ནས་ཆོས་ཀྱི་མཛོད་བསྡུས་པའི་མདོ་སྡེ་ཐམས་ཅད་ཀྱི་མགོ་ནན་ལ། འདི་སྐད་བདག་གིས་ཐོས་པ་དུས་གཅིག་  
ན༑ བཅོམ་ལྡན་འདས་ཆེ་གེ་མོ་ཞིག་ན་འཁོར་རྣམ་བཞི་དང་ཐབས་གཅིག་ཏུ་བཞུགས་ཏེ། མདོ་སྡེ་འདི་གསུངས་སོ་ཞེས་ཐོགས་ཤིག་དེའི་ཚེ་དགའ་བོས་ཡང་བཅོམ་  
ལྡན་འདས་ལ་འདི་སྐད་ཅེས་གསོལ་ཏོ། །གལ་ཏེ་སངས་རྒྱས་འཇིག་རྟེན་ན་བཞུགས་ཀྱང་རུང། མྱ་ངན་ལས་འདས་ཀྱང་རུང། སྦྱིན་བདག་དད་པས་དེ་བཞིན་གཤེགས་  
པ་ལ་གསེར་དང། དངུལ་དང། རིན་པོ་ཆེ་སྣ་བདུན་དང། ལོངས་སྤྱོད་ཀྱི་ཡོ་བྱད་མང་པོ་ཕུལ་ནས་ཇི་ལྟ་བུར་སུ་ལ་བཞག་པར་བགྱི། བཅོམ་ལྡན་འདས་ཀྱིས་དགའ་བོ་  
  
  
གལ་ཏེ་སངས་རྒྱས་མངོན་དུ་བཞུགས་ན་སངས་རྒྱས་ལ་ཅི་ཕུལ་བ་ཐམས་ཅད་དགེ་འདུན་ལ་གཏད་པར་བྱའོ་།གལ་ཏེ་སངས་རྒྱས་མྱ་ངན་ལས་འདས་ནས་  
ཡོན་བདག་དད་པས་སངས་རྒྱས་ལ་བསྔོས་ཤིང་ཕུལ་བ་ཐམས་ཅད་སངས་རྒྱས་ཀྱི་སྐུ་གཟུགས་དང། སངས་རྒྱས་ཀྱི་ན་བཟའ་དང། རིན་པོ་ཆེ་སྣ་བདུན་གྱི་བ་དན་དང། གདུགས་སུ་བྱ་  
ཞིང་མར་བསུང་ཅན་དང། རིན་པོ་ཆེའི་མེ་ཏོག་ཉོས་ཏེ་སངས་རྒྱས་ལ་མཆོད་པ་བྱའོ། །སངས་རྒྱས་ལ་མཆོད་པ་བྱ་བ་མ་གཏོགས་པར་གཞན་དུ་སྤྱད་དུ་མི་རུང་ངོ། །གལ་ཏེ་གཞན་  
དུ་སྤྱད་ན་སངས་རྒྱས་ཀྱི་དཀོར་བརྐུས་པ་ཡིན་ནོ། །དགའ་བོས་ཡང་གསོལ་པ། བཅོམ་ལྡན་འདས། སངས་རྒྱས་བཞུགས་པ་ན། གལ་ཏེ་སྐྱེས་བུ་ཞིག་གིས་གསེར་དང། དངུལ་  
དང། རིན་པོ་ཆེ་སྣ་བདུན་དང། གཞལ་མེད་ཁང་དང། བུ་དང་ཆུང་མ་དང། བྲན་ཁོལ་དང། གོས་དང། ཟས་དང། བདེ་བའི་ཡོ་བྱད་ཐམས་ཅད་ཕུལ་ནས་བསྟི་སྟང་  
དང་བཅས་པས་ཕྱག་བྱས་ཏེ། མཆོད་པ་བྱས་པ་དང། དེ་བཞིན་གཤེགས་པ་མྱ་ངན་ལས་འདས་ནས། གལ་ཏེ་སྐྱེས་བུ་ཞིག་གིས་གསེར་དང། དངུལ་དང། རིན་པོ་ཆེ་སྣ་བདུན་  
དང། བུ་དང། ཆུང་མ་དང། བྲན་ཁོལ་དང། གོས་དང། ཟས་དང་བདེ་བའི་ཡོ་བྱད་ཐམས་ཅད་ཀྱིས་དེ་བཞིན་གཤེགས་པའི་སྐུ་གཟུགས་ལ་ཕུལ་ཏེ། དད་པའི་སེམས་ཀྱིས་  
  
  
༄༅། །བསྟི་སྟང་དང་བཅས་པས་ཕྱག་འཚལ་ཏེ་མཆོད་པ་བྱས་ན། བཅོམ་ལྡན་འདས། དེ་ལྟར་སྐྱེས་བུ་དེ་གཉིས་ཀྱིས་དད་པའི་སེམས་ཀྱིས་མཆོད་པ་བགྱིས་ན་  
བསོད་ནམས་གང་གིས་མང་དུ་ཐོབ། བཅོམ་ལྡན་འདས་ཀྱིས་དགའ་བོ་ལ་བཀའ་སྩལ་པ། སྐྱེས་བུ་དེ་གཉིས་ཀྱིས་དེ་ལྟར་དད་པའི་སེམས་ཀྱིས་མཆོད་ན་བསོད་ནམས་ཐོབ་པའི་ཁྱད་  
པར་མེད་དོ། །དེ་ཅིའི་ཕྱིར་ཞེ་ན། སངས་རྒྱས་མྱ་ངན་ལས་འདས་ཀྱང་ཆོས་ཀྱི་སྐུ་ནི་རྟག་པ་ཡིན་པས་དད་པའི་སེམས་ཀྱིས་མཆོད་ན་བསོད་ནམས་འདྲ་སྟེ་ཁྱད་པར་མེད་དོ། །དགའ་  
བོས་ཡང་གསོལ་པ། བཅོམ་ལྡན་འདས། སངས་རྒྱས་མངོན་དུ་བཞུགས་པ་ལ་གལ་ཏེ་སྐྱེས་བུ་ཞིག་དད་པའི་སེམས་ཀྱིས་གོང་དུ་སྨོས་པ་དང་འདྲ་བར་བསྟི་སྟང་དང་བཅས་པས་  
མཆོད་པ་བགྱིད་པ་དང། སངས་རྒྱས་མྱ་ངན་ལས་འདས་ནས་གལ་ཏེ་སྐྱེས་བུ་ཞིག་དད་པའི་སེམས་ཀྱིས་གོང་དུ་སྨོས་པ་དང་འདྲ་བར་བསྟི་སྟང་དང་བཅས་པས་སངས་རྒྱས་ཀྱི་  
སྐུ་གདུང་རིལ་པོ་ལ་མཆོད་པ་བགྱིས་ན། བཅོམ་ལྡན་འདས། སྐྱེས་བུ་དེ་གཉིས་གང་གིས་བསོད་ནམས་མང་དུ་ཐོབ། བཅོམ་ལྡན་འདས་ཀྱིས་དགའ་བོ་ལ་བཀའ་སྩལ་པ། སྐྱེས་  
བུ་དེ་གཉིས་ཀྱི་བསོད་ནམས་ནི་མཉམ་པས་ཁྱད་པར་མེད་དེ། བསོད་ནམས་ཚད་མེད། དཔག་ཏུ་མེད་པར་རྒྱ་ཆེ་བས་སྡུག་བསྔལ་གྱི་མཐར་ཕྱིན་པའི་བར་དུ་བསོད་ནམས་མི་ཟད་དོ། །  
  
  
བཅོམ་ལྡན་འདས། སངས་རྒྱས་མངོན་དུ་བཞུགས་པ་ལ། གལ་ཏེ་སྐྱེས་བུ་ཞིག་དད་པའི་སེམས་ཀྱིས་གོང་དུ་སྨོས་པའི་མཆོད་པའི་ཡོ་བྱད་ཐམས་ཅད་ཀྱིས་  
དེ་བཞིན་གཤེགས་པ་ལ་མཆོད་པ་དང། སངས་རྒྱས་མྱ་ངན་ལས་འདས་ནས། གལ་ཏེ་སྐྱེས་བུ་ཞིག་དད་པའི་སེམས་ཀྱིས་བསྟི་སྟང་དང་བཅས་པས་དེ་བཞིན་གཤེགས་པའི་སྐུ་གདུང་ཕྱེད་ལ་  
མཆོད་པ་བགྱིས་ན། བཅོམ་ལྡན་འདས། སྐྱེས་བུ་དེ་གཉིས་གང་གིས་བསོད་ནམས་མང་དུ་ཐོབ། བཅོམ་ལྡན་འདས་ཀྱིས་དགའ་བོ་ལ་བཀའ་སྩལ་པ། སྐྱེས་བུ་དེ་གཉིས་དད་པའི་སེམས་  
ཀྱིས་མཆོད་ན། བསོད་ནམས་ལ་ཁྱད་པར་མེད་དེ། བསོད་ནམས་ཀྱི་ཕུང་པོ་ཚད་མེད་དཔག་ཏུ་མེད་དོ། །དགའ་བོ། གལ་ཏེ་སྐྱེས་བུ་ཞིག་གིས་དད་པའི་སེམས་ཀྱིས་དེ་བཞིན་གཤེགས་  
པའི་སྐུ་གདུང་བཞི་ཆ་གཅིག་གམ། བརྒྱད་ཆ་གཅིག་གམ། བཅུ་དྲུག་གི་ཆ་གཅིག་གམ། བརྒྱའི་ཆ་གཅིག་གམ། སྟོང་གི་ཆ་གཅིག་གམ་ཁྲིའི་ཆ་གཅིག་གམ། ཀླུང་གངྒཱའི་བྱེ་མའི་  
ཆ་གཅིག་ཙམ་ནས་ཆུང་ངུ་ན་ཡུངས་ཀར་ཙམ་གཅིག་ལ། དད་པའི་སེམས་ཀྱིས་བསྟི་སྟང་དང་བཅས། རིམ་གྲོ་དང་བཅས་པས་མཆོད་པ་དང་བསྟོད་པ་བྱས་པ་དེའི། གལ་ཏེ་སངས་རྒྱས་  
མངོན་དུ་བཞུགས་པ་ལ་བསྟི་སྟང་དང་བཅས་པས་མཆོད་པ་བྱས་ན་སྐྱེས་བུ་དེ་གཉིས་ཀྱི་བསོད་ནམས་ནི་ཐམས་ཅད་ཁྱད་པར་མེད་པར་མཉམ་སྟེ། ཚད་མེད་དཔག་ཏུ་མེད་དོ། །དགའ་བོ་  
  
  
༄༅། །སངས་རྒྱས་མངོན་དུ་བཞུགས་སམ། མྱ་ངན་ལས་འདས་ཀྱང་རུང། གང་ཞིག་དད་པའི་སེམས་ཀྱིས་བསྟི་སྟང་དང་བཅས་པས་ཕྱག་འཚལ་ཏེ། བླ་མར་  
བྱས༑ བཀུར་སྟིར་བྱས། བསྟོད་པ་བྱས་ན། སྐྱེས་བུ་དེ་གཉིས་ཀྱི་བསོད་ནམས་ཐོབ་པ་ནི་གཉིས་སུ་མེད། དབྱེར་མེད་པར་རིག་པར་བྱའོ་།བཅོམ་ལྡན་འདས་ཀྱིས་དགའ་བོ་དང་འཁོར་  
མང་པོ་རྣམས་ལ་བཀའ་སྩལ་པ། ང་མྱ་ངན་ལས་འདས་ནས་གནམ་གྱི་སྟེང་ངམ། མིའི་འཇིག་རྟེན་ན། སེམས་ཅན་གྱིས་ངའི་སྐུ་གདུང་ལག་ཏུ་ཐོབ་སྟེ། མྱ་ངན་དང་དགའ་བ་བཅས་  
པས་བསྟི་སྟང་དུ་ཕྱག་འཚལ་ཏེ་དད་པའི་སེམས་ཀྱིས་མཆོད་པ་བྱས་ན། བསོད་ནམས་ཚད་མེད་དཔག་ཏུ་མེད་པ་ཐོབ་པར་འགྱུར་རོ། །དགའ་བོ། གང་གིས་དེ་བཞིན་གཤེགས་  
པའི་སྐུ་གདུང་མཐོང་ན། དེས་ནི་སངས་རྒྱས་མཐོང་ངོ། །སངས་རྒྱས་མཐོང་བ་དེས་ནི་ཆོས་མཐོང་ངོ། །ཆོས་མཐོང་བ་དེས་ནི་དགེ་འདུན་མཐོང་ངོ། །དགེ་འདུན་མཐོང་བ་དེས་ནི་  
མྱ་ངན་ལས་འདས་པ་མཐོང་ངོ། །དགའ་བོ་དེ་བས་ན་དཀོན་མཆོག་གསུམ་ནི་རྟག་པ་གནས་པ་མི་འགྱུར་མི་འཕོ་བ་སྟེ། སེམས་ཅན་ཐམས་ཅད་ཀྱི་མགོན་དང་སྐྱབས་ཀྱི་གནས་སུ་འགྱུར་  
བར་རིག་པར་བྱའོ། །དགའ་བོས་བཅོམ་ལྡན་འདས་ལ་གསོལ་པ། བཅོམ་ལྡན་འདས་ཡོངས་སུ་མྱ་ངན་ལས་འདས་ནས་བདག་ཅག་གིས་ཆོ་ག་གང་དང་སྦྱར་ཏེ་དེ་བཞིན་གཤེགས་  
  
  
མཆོད་པར་འགྱུར། བཅོམ་ལྡན་འདས་ཀྱིས་དགའ་བོ་ལ་བཀའ་སྩལ་པ་ང་མྱ་ངན་ལས་འདས་ནས་ཁྱེད་ཀྱིས་འཁོར་  
ལོས་བསྒྱུར་བའི་རྒྱལ་པོའི་ཐབས་སུ་བསྲེགས་ཤིག་དགའ་བོས་ཡང་གསོལ་པ། འཁོར་ལོས་བསྒྱུར་བའི་རྒྱལ་པོ་བསྲེག་པའི་ཆོ་ག་ཇི་ལྟ་བུ་ལགས། བཅོམ་ལྡན་འདས་ཀྱིས་དགའ་  
བོ་ལ་བཀའ་སྩལ་པ། འཁོར་ལོས་བསྒྱུར་བའི་རྒྱལ་པོ་ནི་ཤི་ནས་ཞག་བདུན་གྱི་བར་དུ་འཇོག་སྟེ། གདོད་ལྕགས་ཀྱི་སྒྲོམ་གྱི་ནང་དུ་འཛུད་དོ། །སྒྲོམ་དུ་བཅུག་ནས་འབྲུ་མར་བསུང་ཅན་  
གྱིས་སྒྲོམ་གྱི་ནང་དུ་བཀང་ནས། ཁ་ལེགས་པར་བཅད་དེ་ཡང་ཞག་བདུན་དུ་འཇོག་གོ་དེ་ནས་སྒྲོམ་ནས་ཕྱུང་སྟེ་སྤོས་ཆུས་བཀྲུའོ་།སྤོས་ཆུས་བཀྲུས་ནས་བདུག་སྤོས་ཀྱིས་མཆོད་ཅིང་  
གདུགས་ལ་ཤིང་བལ་གྱིས་ལུས་ཀུན་དཀྲིའོ། །ཤིང་བལ་གྱིས་དཀྲིས་པའི་སྟེང་དུ་རས་དཀར་པོ་བཟང་པོ་ཡུག་སྟོང་གིས་མཐར་ཆགས་སུ་དཀྲིའོ། །དེ་ལྟར་དཀྲིས་ནས་སྒྲོམ་གྱི་  
ནང་དུ་འབྲུ་མར་བསུང་ཅན་གྱིས་བཀང་སྟེ། རྒྱལ་པོའི་རུས་བུ་ཕྱིར་སྒྲོམ་གྱི་ནང་དུ་བཅུག་ལ་སྒྲོམ་གྱི་ཁ་ལེགས་པར་བཅད་དོ་།ཤིང་བསུང་ཅན་གྱི་རིན་པོ་ཆེ་སྣ་བདུན་གྱི་ཤིང་རྟའི་  
སྟེང་དུ་དྲངས་ཏེ། ཤིང་རྟའི་ངོས་བྮིའང་རྒྱན་ཕྱང་སྦྱངས་ཤིང་རིན་པོ་ཆེ་སྣ་ཚོགས་ཀྱིས་ཀྱང་ཤིང་རྟ་སྦྲའོ་།གྲངས་མེད་པའི་མེ་ཏོག་དང། བ་དན་དང། རིན་པོ་ཆེ་སྣ་བདུན་གྱི་གདུགས་  
  
  
༄༅། །དང། རྒྱལ་མཚན་དང། སྤོས་བཟང་པོ་སྣ་ཚོགས་དང་ལྷའི་རོལ་མོས་བསྐོར་ཞིང་མཆོད་པ་བྱའོ། །དེ་ནས་ཤིང་བསུང་ཅན་གྱི་ནང་རི་མོ་དང་ལྡན་  
པ་དང། མར་བསུང་ཅན་གྱིས་འཁོར་ལོས་བསྒྱུར་བའི་རྒྱལ་པོའི་རུས་བུ་བསྲེག་གོ་དེ་ལྟར་བསྲེགས་ནས་རིང་བསྲེལ་བསྡུས་ཏེ་གྲོང་ཁྱེར་ཆེན་པོའི་བཞི་མདོར་རིན་པོ་ཆེ་སྣ་བདུན་  
གྱི་མཆོད་རྟེན་སྒོ་བཞི་བཀོད་པ་བྱས་ཏེ། རིང་བསྲེལ་དེའི་ནང་དུ་བཞག་ལ་འཇིག་རྟེན་དུ་བཅས་པ་ཐམས་ཅད་ཀྱིས་རྗེས་སུ་ཡི་རང་བས་བལྟར་བཞུག་གོ་དགའ་བོ་འཁོར་  
ལོས་བསྒྱུར་བའི་རྒྱལ་པོ་དེ་བསོད་ནམས་ཅུང་ཟད་ཅིག་གིས་རྒྱལ་པོའི་ཐབས་ཐོབ་ཀྱང་སྲིད་པ་ལས་རྣམ་པར་མ་གྲོལ། འདོད་པ་ལྔ་དང་ལྡན་ཏེ། བཙུན་མོ་དང་ཕོ་བྲང་གི་སླས་  
སུ་བཅས། ངན་པར་ལྟ་བ་དང་གདུག་པ་གསུམ་དུ་བཅས། ཉོན་མོངས་པ་དང་ཀུན་ནས་ཉོན་མོངས་པ་བ་སྤུའི་ཉག་མ་ཙམ་ཡང་མ་སྤངས་པ་ཤི་ནས་འཇིག་རྟེན་དུ་བཅས་པས་དེ་  
ལྟ་བུའི་ཆོ་ག་བྱེད་ཅིང། མཆོད་རྟེན་བརྩིགས་ནས་ཐམས་ཅད་རྗེས་སུ་ཡི་རང་ཞིང་བལྟ་ན། དགའ་བོ། དེ་བཞིན་གཤེགས་པ་ལྟ་ཅི་སྨོས་ཏེ། བསྐལ་པ་ཚད་མེད་མཐའ་ཡས་  
དཔག་ཏུ་མེད་གྲངས་མེད་པ་ནས་བཙུན་མོ་དང། ཕོ་བྲང་གི་སླས་དང། འདོད་པ་ལ་ཡོངས་སུ་སྤངས་ཏེ། འཇིག་རྟེན་གྱི་ཆོས་ལ་བ་མོའམ་སེར་བ་ལྟ་བུར་རྟོགས་ནས་རྩོལ་  
  
  
བྱང་ཆུབ་སེམས་དཔའ་ཐམས་ཅད་ཀྱིས་འཇིག་རྟེན་ལས་འདས་པའི་སྤྱོད་དཀའ་བ་སྤྱད་དེ། ཕྱོགས་བཅུ་ན་དུས་གསུམ་དུ་རྣམ་  
པར་བཞུགས་པའི་སངས་རྒྱས་ཐམས་ཅད་ཀྱིས་མཛད་པ་ཡོངས་སུ་དག་པའི་ཚུལ་ཁྲིམས་དང། ཏིང་ངེ་འཛིན་དང། ཤེས་རབ་དང། རྣམ་པར་གྲོལ་བ་དང། རྣམ་པར་གྲོལ་  
བའི་ཡེ་ཤེས་སྟོན་པ་དང། ཕ་རོལ་ཏུ་ཕྱིན་པ་དྲུག་མ་བསྒྲུབས་པ་གང་ཡང་མེད་ལ། གཞན་ཡང་དེ་བཞིན་གཤེགས་པའི་སྟོབས་བཅུ་དང་སྙིང་རྗེ་ཆེན་པོ་དང། མི་འཇིགས་  
པ་བཞི་དང། རྣམ་པར་ཐར་པའི་སྒོ་གསུམ་དང། སྟོང་པ་ཉིད་བཅོ་བརྒྱད་དང། མངོན་པར་ཤེས་པ་དྲུག་དང། སྤྱན་ལྔ་དང། བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་དང། མ་  
འདྲེས་པའི་ཆོས་བཅོ་བརྒྱད་དང། མཚན་སུམ་ཅུ་རྩ་གཉིས་དང་དཔེ་བྱད་བཟང་པོ་བརྒྱད་ཅུ་དང། སངས་རྒྱས་ཐམས་ཅད་ཀྱི་སྐུ་ཚེ་དང། སངས་རྒྱས་ཀྱི་ཞིང་ཐམས་ཅད་ཡོངས་སུ་  
སྦྱང་བ་དང། སེམས་ཅན་ཐམས་ཅད་ཡོངས་སུ་སྨིན་པར་བྱ་བ་དང་སྤྱོད་དཀའ་བ་ཐམས་ཅད་དང། དགེ་བ་སྡུད་པའི་ཚུལ་ཁྲིམས་དང་སེམས་ཅན་གྱི་དོན་བྱེད་པའི་ཚུལ་ཁྲིམས་  
དང༑ སྡོམ་པའི་ཚུལ་ཁྲིམས་དང། ཡོན་ཏན་ཐམས་ཅད་དང། ཡེ་ཤེས་ཐམས་ཅད་དང། རྒྱན་ཐམས་ཅད་དང། སྨོན་ལམ་ཆེན་པོ་ཐམས་ཅད་དང། ཐབས་མཁས་པ་ཐམས་ཅད་  
  
  
༄༅། །དང༑ དེ་ལ་སོགས་ཏེ་བསམ་གྱིས་མི་ཁྱབ་པའི་བསོད་ནམས་དང་ཡེ་ཤེས་ཐམས་ཅད་ཡོངས་སུ་རྫོགས་པར་ལྷུན་གྱིས་གྲུབ་སྟེ། མི་དགེ་བ་ཐམས་  
ཅད་ཀྱང་ཡོངས་སུ་བཅད། ཉོན་མོངས་པ་ཐམས་ཅད་ཀྱང་ཡོངས་སུ་བཅད། ཉོན་མོངས་པའི་བག་ཆགས་ཐམས་ཅད་ཀྱང་ཡོངས་སུ་བཅད་དེ་བདེན་པ་བཞི་དང། རྟེན་ཅིང་  
འབྲེལ་ཏེ་འབྱུང་བ་བཅུ་གཉིས་ཤིན་ཏུ་རྟོགས་ནས་བྱང་ཆུབ་ཀྱི་ཤིང་དྲུང་དུ་བདུད་རྣམ་པ་བཞི་བཏུལ་ཏེ། ཐམས་ཅད་མཁྱེན་པའི་ཡེ་ཤེས་སུ་གྱུར་ནས་དེ་ལྟ་བུའི་དམ་པའི་ཆོས་  
ཐམས་ཅད་ལ་ནན་ཏན་བྱས་པས་སངས་རྒྱས་ཐམས་ཅད་ཀྱིས་གསུང་མཐུན་པར་ལེགས་སོ། །ལེགས་སོ་ཞེས་བཀའ་སྩལ་ནས། མཐུན་པར་ཆོས་ཉིད་ཀྱི་ཡེ་ཤེས་ཀྱི་ཆུ་  
ཆོས་ཀྱི་སྐུའི་སྤྱི་བོར་དབང་བསྐུར་ཏེ། གདོད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་སངས་རྒྱས་སོ་ཞེས་བསྒྲགས་སོ། །དེ་བས་ན་ང་ནི་ད་ལྟར་ལྷ་དང་མི་  
རྣམས་ཀྱི་སྟོན་པ་སྟེ། ཕྱོགས་བཅུར་རྣམ་པར་སངས་རྒྱས་པ་མཐར་ཕྱིན་པ་བཅོམ་ལྡན་འདས་ཞེས་བྱ་སྟེ། ལྷ་དང་མིའི་ནང་ན་དཔེ་ཟླ་མེད་པ། སེམས་ཅན་ཐམས་ཅད་ལ་སྒྲ་  
གཅན་འཛིན་དང་འདྲ་བར་གཟིགས་པས་དེ་བཞིན་གཤེགས་པ་ཡང་དག་པར་རྫོགས་པ། མཁྱེན་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་རིག་པ་  
  
  
སྐྱེས་བུ་འདུལ་ཞིང་ཁ་ལོ་སྒྱུར་བ། ལྷ་དང་མིའི་སྟོན་པ་སངས་རྒྱས་བཅོམ་ལྡན་འདས་ཞེས་བྱ་སྟེ། འཇིག་རྟེན་ལ་ཐུགས་བརྩེ་བར་མཛད་པ་ཀུན་མཛད་ནས་སེམས་  
ཅན་གྱི་ཕྱིར་མྱ་ངན་ལས་འདས་ན། འཇིག་རྟེན་གྱི་ཆོས་བཞིན་དུ་འཁོར་ལོས་བསྒྱུར་བའི་རྒྱལ་པོ་ལྟར་སེམས་ཅན་ཐམས་ཅད་ཀྱིས་མཆོད་པ་བྱེད་པར་འགྱུར་བར་བྱའོ། །དགའ་  
བོ༑ ང་མྱ་ངན་ལས་འདས་ནས་འཁོར་ལོས་བསྒྱུར་བའི་རྒྱལ་པོ་ལྟར་ཞག་བདུན་གྱི་བར་དུ་ཞོག་ལ། གདོད་ལྕགས་ཀྱི་སྒྲོམ་དུ་ཆུག་ཅིག་།ལྕགས་ཀྱི་སྒྲོམ་དུ་བཅུག་ནས་མར་  
བསུང་ཅན་གྱིས་ལོང་ལ་ཁ་ལེགས་པར་ཆོད་ཅིག་སྒྲོམ་ཡང་རིན་པོ་ཆེ་སྣ་བདུན་གྱིས་རབ་ཏུ་སྤྲས་ཤིང་བརྒྱན་ལ་སྒྲོམ་འཁོར་བར་རིན་པོ་ཆེའི་རྒྱལ་མཚན་དང། སྤོས་དང། མེ་ཏོག་  
གིས་མཆོད་པ་གྱིས་ཤིག་དེ་ལྟ་བུར་ཞག་བདུན་དུ་མཆོད་ནས་སྒྲོམ་ནས་ཕྱུང་ལ། སྤོས་ཆུས་ལེགས་པར་ཁྲུས་ཤིག་དེ་ལྟར་སྤོས་ཆུས་དེ་བཞིན་གཤེགས་པའི་སྐུ་ལེགས་པར་  
བཀྲུས་ནས་ཤིང་བལ་གྱིས་སྐུ་ཁྱབ་པར་དཀྲིས་ཤིག་དེའི་སྟེང་དུ་རིན་ཐང་མེད་པའི་རས་དཀར་པོ་ཡུག་སྟོང་གིས་དཀྲིས་ཤིག་དེ་ལྟར་དཀྲིས་ནས་ཕྱིར་ལྕགས་ཀྱི་སྒྲོམ་དུ་ཆུག་  
ལ་མར་བསུང་ཅན་གྱིས་བཀང་སྟེ་ཁ་ལེགས་པར་ཆོད་ཅིག་དེ་ནས་གོ་ཤིརཤ་ཙནྡན་དང། ཨ་ག་རུ་དང། ཤིང་བསུང་ཅན་ཐམས་ཅད་དང་བཅས་སུ་རིན་པོ་ཆེ་སྣ་བདུན་གྱི་ཤིང་རྟའི་  
  
  
༄༅། །སྟེང་དུ་ཞོག་ལ། རིན་པོ་ཆེ་ཐམས་ཅད་ཀྱིས་བརྒྱན་ཏེ་སྲེག་པའི་གནས་སུ་དྲོངས་ཤིག་རིན་པོ་ཆེའི་རྒྱལ་མཚན་གྲངས་མེད་པ་དང། རིན་པོ་ཆེའི་  
གདུགས་གྲངས་མེད་པ་དང། རིན་པོ་ཆེའི་གོས་གྲངས་མེད་པ་དང་གྲངས་མེད་པའི་ལྷའི་རོལ་མོ་དང། གྲངས་མེད་པའི་མེ་ཏོག་དང་སྤོས་ཀྱིས་ནམ་མཁའ་ཡང་གང་བ་  
ཙམ་དུ་མཆོད་པ་གྱིས་ལ་ངུས་ཤིག་ལྷ་དང། མི་དང། འཁོར་ཐམས་ཅད་ཀྱིས་སྤོས་ཀྱི་ཤིང་ཙནྡན་དང། ཨ་ག་རུ་དང། མར་བསུང་ཅན་གྱིས་བསྲེགས་ལ་ངུས་ཤིག་  
དེ་ལྟར་བསྲེགས་ནས་ལྷ་དང། མི་དང། འཁོར་རྣམ་བཞིས་རིང་བསྲེལ་བསྡུས་ལ། རིན་པོ་ཆེ་སྣ་བདུན་གྱི་བུམ་པར་བཅུག་སྟེ། གྲོང་ཁྱེར་ཆེན་པོའི་ལམ་གྱི་བཞི་མདོར་རིན་པོ་  
ཆེ་སྣ་བདུན་གྱི་མཆོད་རྟེན་བྱས་ལ། རིང་བསྲེལ་མཆོད་ན་སེམས་ཅན་དག་བསོད་ནམས་ཆེན་པོ་ཐོབ་ཅིང། སྲིད་པ་གསུམ་གྱི་སྡུག་བསྔལ་སྤངས་ནས་མྱ་ངན་ལས་འདའ་བའི་བདེ་  
བ་ཐོབ་པར་འགྱུར་རོ། །དགའ་བོ། །འཁོར་རྣམ་པ་བཞི་པོས། སངས་རྒྱས་ཀྱི་སྐུ་གདུང་གི་རིན་པོ་ཆེ་སྣ་བདུན་གྱི་མཆོད་རྟེན་བྱས་ནས་གཞན་ཡང་མཆོད་རྟེན་གསུམ་བྱའོ།།  
གང་ཞེ་ན། འདི་ལྟ་སྟེ། རང་སངས་རྒྱས་ཀྱི་མཆོད་རྟེན་དང་དགྲ་བཅོམ་པའི་མཆོད་རྟེན་དང། འཁོར་ལོས་བསྒྱུར་བའི་རྒྱལ་པོའི་མཆོད་རྟེན་ཏེ། འཇིག་རྟེན་དུ་བཅས་པས་  
  
  
།དགའ་བོས་གསོལ་པ། བཅོམ་ལྡན་འདས། དེ་བཞིན་གཤེགས་པ་འཇིག་རྟེན་དུ་གཤེགས་པ་ན་སེམས་ཅན་ལ་  
ཐུགས་བརྩེ་བའི་སླད་དུ་སྟོབས་བཅུ་དང། ཐུགས་རྗེ་ཆེན་པོ་དང་མི་བསྙེངས་པ་བཞི་དང། རྟེན་ཅིང་འབྲེལ་ཏེ་འབྱུང་བ་བཅུ་གཉིས་དང། བདེན་པ་བཞི་དང། རྣམ་པར་ཐར་  
པའི་སྒོ་གསུམ་དང། ཚངས་པའི་དབྱངས་རྣམ་པ་བརྒྱད་ཀྱིས་ཁམས་གསུམ་དུ་བསྒྲགས་པ་དང། ཁ་དོག་རྣམ་པ་ལྔ་དང་ལྡན་པའི་བྱམས་པའི་འོད་ཀྱིས་ལམ་རྒྱུད་དྲུག་སྣང་  
བ་མཛད་ནས་སེམས་ཅན་གྱི་བསམ་པ་བཞིན་དུ། ལ་ལ་ནི་འབྲས་བུ་བཞི་དང། ཐེག་པ་གཉིས་ལ་སྤྱོད་པར་གྱུར། ལ་ལ་ནི་ཟག་པ་མེད་པ་འདུས་མ་བྱས་པའི་རང་སངས་རྒྱས་  
ཀྱི་བྱང་ཆུབ་ཐོབ་པར་གྱུར། ལ་ལ་ནི་མི་འགོག་པ་མི་སྐྱེ་བའི་བྱང་ཆུབ་ཀྱི་ས་ནོན་པར་གྱུར། ལ་ལ་ནི་ཚད་མེད་པའི་གཟུངས་རྣམས་ཐོབ་པར་གྱུར། ལ་ལ་ནི་སྤྱན་ལྔ་དང་མངོན་  
པར་ཤེས་པ་དྲུག་ཐོབ་པར་གྱུར། ལ་ལ་ནི་ངན་སོང་གསུམ་ལས་ཐར་བར་གྱུར། ལ་ལ་ནི་མི་ཁོམ་པ་བརྒྱད་དང་བྲལ་བར་གྱུར། ལ་ལ་ནི་ལྷ་དང་མིའི་འཇིག་རྟེན་གསུམ་གྱི་སྡུག་  
བསྔལ་དང་བྲལ་བར་གྱུར་ཏེ། དེ་བཞིན་གཤེགས་པའི་བྱམས་པའི་ཤུགས་རྣམ་པར་དག་པ་དང། དེ་བཞིན་གཤེགས་པའི་རྣམ་པར་གྲོལ་བའི་ཆོས་ཀྱི་གཟུང་བསམ་གྱིས་  
  
  
༄༅། །མི་ཁྱབ་པས་མྱ་ངན་ལས་འདའ་བའི་བར་དུ་འཇིག་རྟེན་དུ་བཅས་པ། ལྷ་དང་མི་དང་འཁོར་རྣམ་པ་བཞིས་རིན་པོ་ཆེ་སྣ་བདུན་གྱི་མཆོད་རྟེན་བྱས་ཏེ་  
རིང་བསྲེལ་ལ་མཆོད་ན་བསོད་ནམས་ཆེན་པོ་ཐོབ་ཅིང་སོ་སོའི་སྐྱེ་བོ་དག་ཁམས་གསུམ་གྱི་སྡུག་བསྔལ་ལས་ཐར་ཅིང་ཡང་དག་པའི་རྣམ་པར་གྲོལ་བ་ལ་འཇུག་པར་  
འགྱུར་ཏེ། དེ་བས་ན་སངས་རྒྱས་མྱ་ངན་ལས་འདས་ནས་འཇིག་རྟེན་དུ་བཅས་པ་ལྷ་དང། མི་དང། འཁོར་ཐམས་ཅད་ཀྱིས་སངས་རྒྱས་ཀྱིས་མཛད་པའི་དྲིན་ཆེན་པོ་དང་  
བྱམས་པ་ཚད་མ་མཆིས་པ་རྗེས་སུ་བཟུང་བའི་སླད་དུ་རིན་པོ་ཆེ་སྣ་བདུན་གྱི་མཆོད་རྟེན་བགྱིད་ཅིང་རིང་བསྲེལ་ལ་མཆོད་པ་བགྱིད་པ་ནི་འོས་ན། བཅོམ་ལྡན་འདས། མཆོད་  
རྟེན་རྣམ་པ་གསུམ་པོ་བགྱིས་པས་སེམས་ཅན་རྣམས་ལ་སྨན་པ་ཅི་མཆིས་ན་མཆོད་རྟེན་བགྱིས་ཤིང་མཆོད་པ་བགྱི། བཅོམ་ལྡན་འདས་ཀྱིས་དགའ་བོ་ལ་བཀའ་སྩལ་  
པ༑ རང་སངས་རྒྱས་ནི་རྟེན་ཅིང་འབྲེལ་ཏེ་འབྱུང་བའི་ཆོས་ཤིན་ཏུ་ཟབ་མོ་རྟོགས་ནས་སྲིད་པ་ཐམས་ཅད་ལས་རྣམ་པར་གྲོལ་ཏེ། ཉེས་པའི་སྐྱོན་ཐམས་ཅད་བྲལ་ནས་ལྷ་  
དང་མིའི་བསོད་ནམས་ཀྱི་ཞིང་དུ་འགྱུར་ཏེ། དེ་བས་ན་མཆོད་རྟེན་བྱས་ཏེ་མཆོད་ན་བསོད་ནམས་འཐོབ་པར་འགྱུར་རོ། །དེ་བཞིན་གཤེགས་པའི་འོག་ཏུ་འགྲོ་བ་མང་པོ་  
  
  
།དགའ་བོ། དགྲ་བཅོམ་པ་ནི་སྐྱེ་བའི་ཕྱོགས་ཟད་དེ་སྲིད་པ་ཕྱི་མ་མི་ལེན་ལ་ཚངས་པར་སྤྱོད་པ་ཡོངས་སུ་རྫོགས་པས་འཇིག་རྟེན་གྱི་  
བསོད་ནམས་ཀྱི་ཞིང་དུ་འགྱུར་ཏེ། དེ་བས་ན་མཆོད་རྟེན་བྱས་ཏེ་མཆོད་ན་བསོད་ནམས་ཐོབ་པ་ནི་རང་སངས་རྒྱས་ཀྱི་འོག་ཏུ་དེ་མང་སྟེ། དེས་ཀྱང་འགྲོ་བ་རྣམ་པར་གྲོལ་བར་བྱེད་  
དོ༑ ༑དགའ་བོ། འཁོར་ལོས་བསྒྱུར་བའི་རྒྱལ་པོའང་ཁམས་གསུམ་གྱི་ཉོན་མོངས་པ་ལས་རྣམ་པར་མ་གྲོལ་མོད་ཀྱི། བསོད་ནམས་ཀྱི་ཤུགས་ཀྱིས་གླིང་བཞི་ལ་དབང་སྟེ་  
དགེ་བ་བཅུའི་ལས་ཀྱིས་སེམས་ཅན་གྱི་སྲིད་བྱེད་པས་སེམས་ཅན་དེ་དག་གི་བཀུར་སྟིའི་གནས་ཡིན་ཏེ། དེ་བས་ན་འཁོར་རྣམ་བཞིས་མཆོད་རྟེན་བྱས་ཏེ་མཆོད་ན་བསོད་ནམས་  
ཚད་མེད་པ་ཐོབ་པར་འགྱུར་རོ། །དགའ་བོས་ཡང་གསོལ་པ། བཅོམ་ལྡན་འདས། སངས་རྒྱས་མྱ་ངན་ལས་འདས་ནས་བདག་ཅག་འཁོར་རྣམ་བཞིས་གང་དུ་དེ་བཞིན་གཤེགས་  
པའི་སྐུ་ཞུགས་ལ་བཞེན་ན། དེ་བཞིན་གཤེགས་པའི་རིང་བསྲེལ་ཐོབ་པར་འགྱུར་བ། བཅོམ་ལྡན་འདས་ཀྱིས་བསྟན་དུ་གསོལ། བཅོམ་ལྡན་འདས་ཀྱིས་དགའ་བོ་ལ་བཀའ་  
སྩལ་པ། སངས་རྒྱས་མྱ་ངན་ལས་འདས་ནས་འཁོར་རྣམ་བཞིས་གལ་ཏེ་རྩ་མཆོག་གི་གྲོང་ཁྱེར་གྱི་ནང་དུ་ང་བསྲེགས་ན། གྲོང་ཁྱེར་དེའི་མི་དག་རྒྱལ་པོའི་ལས་ཀྱི་ཆད་པ་དང་  
  
  
༄༅། །རྩོད་པ་ཚད་མེད་པ་འབྱུང་སྟེ། ཐམས་ཅད་ཀྱིས་བསོད་ནམས་མཉམ་པར་མི་ཐོབ་བོ། །དགའ་བོ། གལ་ཏེ་འཁོར་རྣམ་བཞིའི་གྲོང་ཁྱེར་གྱི་ཕྱི་རོལ་ཏུ་ང་  
བསྲེགས་ན་འཇིག་རྟེན་པ་དག་བསོད་ནམས་མཉམ་པར་ཐོབ་བོ། །དགའ་བོས་གསོལ་པ། བཅོམ་ལྡན་འདས། སངས་རྒྱས་མྱ་ངན་ལས་འདས་ནས་ཞུགས་ལ་བཞེན་  
པའི་འོག་ཏུ་འཁོར་རྣམ་བཞིས་རིང་བསྲེལ་བསྡུས་ཏེ། རིན་པོ་ཆེའི་བུམ་པར་སྩལ་ནས་རིན་པོ་ཆེ་སྣ་བདུན་གྱི་མཆོད་རྟེན་གང་དུ་བརྩིག་ན་ཐམས་ཅད་དད་པའི་སེམས་སྐྱེ་ཞིང་མཆོད་  
པར་འགྱུར་བ་བཅོམ་ལྡན་འདས་བསྟན་དུ་གསོལ། བཅོམ་ལྡན་འདས་ཀྱིས་དགའ་བོ་ལ་བཀའ་སྩལ་པ། སངས་རྒྱས་མྱ་ངན་ལས་འདས་ཏེ་བསྲེགས་ནས་འཁོར་རྣམ་བཞིས་  
རིང་བསྲེལ་བསྡུས་ཏེ། རིན་པོ་ཆེ་སྣ་བདུན་གྱི་བུམ་པར་ཆུག་ལ་རྩྭ་མཆོག་གི་གྲོང་ཁྱེར་གྱི་ནང་དུ་ལམ་གྱི་བཞི་མདོར་རིན་པོ་ཆེ་སྣ་བདུན་གྱི་མཆོད་རྟེན་བང་རིམ་བཅུ་གསུམ་དང་ལྡན་  
པ༑ ཕང་ལོ་དང་བཅས་པ་རིན་པོ་ཆེ་ཐམས་ཅད་ཀྱིས་བརྒྱན་ཅིང་སྤྲས་པ། འཇིག་རྟེན་ཐམས་ཅད་ཀྱིས་མཆོག་ཏུ་བྱ་བའི་བ་དན་གྱིས་ཤིན་ཏུ་བརྒྱན་པ། ངོས་བཞིའི་བུ་ཤུའང་རིན་  
པོ་ཆེ་སྣ་བདུན་ལས་བྱས་པ། ཐམས་ཅད་དུ་རྒྱན་གྱིས་རབ་ཏུ་སྤྲས་པ། མཆོད་རྟེན་དེ་རིམ་པ་གཅིག་ཅིང་ཡང་ངོས་བཞིར་སྒོ་རེ་རེ་བཏོད་པ། སྐར་ཁུང་ཐད་ཀར་འབབ་པའི་ནང་  
  
  
འཁོར་རྣམ་བཞིས་མཆོད་པ་བྱའོ། །དགའ་བོ། རང་སངས་རྒྱས་ཀྱི་མཆོད་རྟེན་ནི་རིམ་པ་བཅུ་གཅིག་དང་ལྡན་པ། རིན་པོ་ཆེ་རྣམ་པ་སྣ་ཚོགས་  
ཀྱིས་སྤྲས་པར་བྱའོ། །དགའ་བོ། དགྲ་བཅོམ་པའི་མཆོད་རྟེན་ནི་རིམ་པ་བཞི་དང་ལྡན་པ་སྟེ། དེའང་རིན་པོ་ཆེ་སྣ་ཚོགས་ཀྱིས་སྤྲའོ། །དགའ་བོ། འཁོར་ལོས་བསྒྱུར་བའི་རྒྱལ་  
པོའི་མཆོད་རྟེན་ཡང་རིན་པོ་ཆེ་སྣ་བདུན་ལས་བྱས་ཏེ། རིམ་པ་དང་བཅས་པ་ནི་མ་ཡིན་ནོ། །དེ་ཅིའི་ཕྱིར་ཞེ་ན། ཁམས་གསུམ་གྱི་སྲིད་པའི་སྡུག་བསྔལ་ལས་མ་གྲོལ་བའི་ཕྱིར་རོ། །  
དེའི་ཚེ་མ་འགགས་པས་བཅོམ་ལྡན་འདས་ལ་འདི་སྐད་ཅེས་གསོལ་ཏོ་།སངས་རྒྱས་མྱ་ངན་ལས་འདས་ཏེ་ཞུགས་ལ་བཞེན་ནས་ལྷ་དང། མི་དང། འཁོར་རྣམ་བཞིས་དེ་བཞིན་  
གཤེགས་པའི་རིང་བསྲེལ་ཇི་ལྟར་བགོས་ན་ཐམས་ཅད་ཀྱིས་མཆོད་པར་འགྱུར། དེའི་ཚེ་བཅོམ་ལྡན་འདས་ཀྱིས་མ་འགགས་པ་ལ་འདི་སྐད་ཅེས་བཀའ་སྩལ་ཏོ། །ང་མྱ་ངན་ལས་  
འདས་ནས་ལྷ་དང་མི་ལ་སོགས་པས་སངས་རྒྱས་ཀྱི་རིང་བསྲེལ་བསྡུས་ཏེ། ཤིན་ཏུ་མཉམ་པའི་སེམས་ཀྱིས་ཁམས་གསུམ་དང། རྒྱུ་དྲུག་ཐམས་ཅད་ལའང་བགོས་ཏེ། མཆོད་  
པ་བྱེད་པར་འགྱུར་བར་བྱའོ། །དེའི་ཚེ་བརྒྱ་བྱིན་ལྷའི་དབང་ཕྱུག་གིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས། བདག་ནི་དེ་བཞིན་གཤེགས་པ་  
  
  
༄༅། །ལས་དེ་བཞིན་གཤེགས་པའི་རིང་བསྲེལ་གྱི་ཕྱེད་གསོལ་ཏོ་།བཅོམ་ལྡན་འདས་ཀྱིས་བརྒྱ་བྱིན་ལྷའི་དབང་ཕྱུག་ལ་འདི་སྐད་ཅེས་བཀའ་སྩལ་  
ཏོ༑ ༑དེ་བཞིན་གཤེགས་པ་ནི་སེམས་ཅན་ཐམས་ཅད་ལ་སྲས་སྒྲ་གཅན་འཛིན་དང་འདྲ་བར་གཟིགས་ཏེ། དེ་བས་ན་ཁྱོད་རིང་བསྲེལ་གྱི་ཕྱེད་འདོད་དོ་ཞེས་མ་ཟེར་ཅིག་དེ་ཅིའི་  
ཕྱིར་ཞེ་ན། སེམས་ཅན་ཐམས་ཅད་ལ་ཕན་པའི་དོན་སྙོམས་པར་མཛད་པའི་ཕྱིར་རོ། །བཅོམ་ལྡན་འདས་ཀྱིས་བརྒྱ་བྱིན་ལྷའི་དབང་ཕྱུག་ལ་བཀའ་སྩལ་པ། ངས་ཁྱོད་ལ་འགྲམ་  
པ་གཡས་པའི་ཚེམས་མཆེ་བ་གཅིག་སྦྱིན་གྱི། ཁྱོད་ཀྱིས་ལྷའི་འཇིག་རྟེན་དུ་མཆོད་རྟེན་བྱོས་ལ་མཆོད་ཅིག་དང། ཁྱོད་ཀྱིས་བསོད་ནམས་ཟད་མི་ཤེས་པ་ཐོབ་པར་འགྱུར་རོ། །  
དེའི་ཚེ་ལྷ་དང་མི་ཐམས་ཅད་ཆོ་ངེས་འདེབས་ཤིང་ངུས་སོ། །དེ་ནས་བཅོམ་ལྡན་འདས་ཀྱིས་འཁོར་བཞི་པོ་ལ་བཀའ་སྩལ་པ། སངས་རྒྱས་མྱ་ངན་ལས་འདའ་བ་ལ་ལྷ་དང་མི་  
ལ་སོགས་པ་ཁྱེད་མྱ་ངན་མ་བྱེད་ཅིག་དེ་ཅིའི་ཕྱིར་ཞེ་ན་སངས་རྒྱས་ཡོངས་སུ་མྱ་ངན་ལས་འདས་ཀྱང་རིང་བསྲེལ་རྟག་ཏུ་མཆོད་དུ་ཡོད་ལ། གཞན་ཡང་བླ་ན་མེད་པའི་ཆོས་  
ཀྱི་དཀོན་མཆོག་མདོ་སྡེ་དང། འདུལ་བ་དང། ཆོས་མངོན་པ་ཡོད་དོ་།དེ་བས་ན་དཀོན་མཆོག་གསུམ་དང། བདེན་པ་བཞི་རྟག་ཏུ་འཇིག་རྟེན་ན་ཡོད་དེ། སེམས་ཅན་དག་  
  
  
།དེ་ཅིའི་ཕྱིར་ཞེ་ན། རིང་བསྲེལ་ལ་མཆོད་པ་ནི་སངས་རྒྱས་དཀོན་མཆོག་མཆོད་པ་ཡིན་ནོ། །སངས་རྒྱས་མཐོང་བ་དེས་ནི་ཆོས་ཀྱི་སྐུ་  
མཐོང་ངོ། །ཆོས་མཐོང་བ་དེས་ནི་འཕགས་པ་མཐོང་ངོ། །འཕགས་པ་མཐོང་བ་དེས་ནི་བདེན་པ་བཞི་མཐོང་ངོ། །བདེན་པ་བཞི་མཐོང་བ་དེས་ནི་མྱ་ངན་ལས་འདའ་བ་མཐོང་ངོ། །  
དེ་བས་ན་དཀོན་མཆོག་གསུམ་ནི་རྟག་པ་གནས་པ་མི་འགྱུར་མི་འཕོ་བ་སྟེ། འཇིག་རྟེན་གྱི་གནས་དང་རྟེན་དུ་འགྱུར་བར་རིག་པར་བྱའོ་།བཅོམ་ལྡན་འདས་ཀྱིས་འཁོར་མང་པོ་རྣམས་  
ལ་བཀའ་སྩལ་པ། ཁྱེད་སྡུག་བསྔལ་གྱིས་གདུངས་པར་འགྱུར་བའི་མྱ་ངན་ཆེན་པོ་མ་བྱེད་ཅིག་ང་ནི་མྱ་ངན་ལས་འདའ་བར་གཤེགས་སུ་ཉེའི། ཚུལ་ཁྲིམས་སམ། གནས་སམ་  
རྟག་པའམ། མི་རྟག་པའམ། དཀོན་མཆོག་གསུམ་མམ། བདེན་པ་བྮིའམ་ཕ་རོལ་ཏུ་ཕྱིན་པ་དྲུག་གམ། རྟེན་ཅིང་འབྲེལ་ཏེ་འབྱུང་བ་བཅུ་གཉིས་ལས་ཐེ་ཚོམ་དུ་གྱུར་པ་ཡོད་ན་  
མྱུར་དུ་དྲིས་ཤིག་འདྲི་བ་འདི་ནི་ཐ་མར་འདྲི་བ་སྟེ། སངས་རྒྱས་མྱ་ངན་ལས་འདས་ནས་འགྱོད་པ་མེད་པར་བྱའོ་ཞེས་ལན་གསུམ་གྱི་བར་དུ་བཀའ་སྩལ་ཏོ། །དེའི་ཚེ་འཁོར་རྣམ་བཞི་ལ་  
སོགས་པ་མྱ་ངན་གྱིས་ཡིད་གདུངས་ཏེ། སྐད་བརྣངས་ནས་ཡི་ཆད་པ་ཙམ་དུ་ཡིད་ལ་གཅགས་ཏེ། མྱ་ངན་གྱིས་བརྒྱལ་ལོ། །སངས་རྒྱས་ཀྱི་བྱིན་གྱི་བརླབས་ཀྱིས་མཆི་མ་ཕྱིས་  
  
  
༄༅། །ནས་ཅང་མི་སྨྲ་སྟེ་ཞུ་བའང་མེད་དོ། །དེ་ཅིའི་ཕྱིར་ཞེ་ན། འཁོར་བཞི་པོ་འདི་དག་ཐམས་ཅད་ནི་ཚུལ་ཁྲིམས་དང། གནས་དང། དཀོན་མཆོག་  
གསུམ་དང། བདེན་པ་བཞི་མངོན་སུམ་དུ་རྟོགས་ཏེ་ཐེ་ཚོམ་མེད་པར་གྱུར་ཏོ། །དེ་ཚེ་བཅོམ་ལྡན་འདས་ཀྱིས་འཁོར་བཞི་པོ་ལ་ཐེ་ཚོམ་མེད་པར་ཐུགས་ཀྱིས་མཁྱེན་ནས་ལེགས་  
སོ༑ ༑ཤིན་ཏུ་ལེགས་སོ། །འཁོར་བཞི་པོ་ཁྱེད་དཀོན་མཆོག་གསུམ་དང་བདེན་པ་བཞི་ཤིན་ཏུ་རྟོགས་ཏེ་ཐེ་ཚོམ་མེད་པ་ནི་ཇི་ལྟར་ཆུ་དང་པས་དྲི་མ་བཀྲུས་པ་དང་འདྲ་སྟེ། ཁྱེད་  
ཀྱང་བརྩོན་འགྲུས་ཀྱིས་ཤིག་དང། མྱུར་དུ་འབྱུང་བའི་ལམ་ཐོབ་པར་འགྱུར་གྱི། བརྒྱལ་བ་ཙམ་དུ་མྱ་ངན་མ་བྱེད་ཅིག་དེའི་ཚེ་བཅོམ་ལྡན་འདས་སེང་གེའི་ཁྲི་ལ་བཞུགས་བཞིན་  
དུ་གསེར་ལྟ་བུ་ལ་ཕྱག་གིས་ན་བཟའ་སྦྱར་མ་བཞག་ནས་གསེར་བཙོ་མའི་ཁ་དོག་ལྟ་བུའི་སེང་གེའི་ཐོང་ག་དཔལ་བེའུ་ཕྱུང་སྟེ་འཁོར་མང་པོ་རྣམས་ལ་བསྟན་ནས་ལྷ་དང། མི་  
དང༑ འཁོར་མང་པོ་རྣམས་ལ་ངའི་སྐུ་ཁ་དོག་གསེར་བཙོ་མ་ལྟ་བུ་ལ་ལྟོས་ཤིག་ཅེས་བཀའ་སྩལ་ཏོ།། །།འཕགས་པ་ཡོངས་སུ་མྱ་ངན་ལས་འདས་པ་ཆེན་པོའི་  
མདོ༑ བམ་པོ་ལྔ་བཅུ་ལྔ་པ། དེའི་ཚེ་འཁོར་རྣམ་བཞི་དང་ཐམས་ཅད་ཀྱིས་དེ་བཞིན་གཤེགས་པའི་སྐུ་གསེར་བཙོ་མའི་ཁ་དོག་ལྟ་བུ་ལ་མིག་མི་འཛུམ་པས་བལྟས་པས་རབ་  
  
  
པ་དང་འདྲ་བར་གྱུར་ཏོ། །དེའི་ཚེ་བཅོམ་ལྡན་འདས་གསེར་བཙོ་མའི་ཁ་དོག་ལྟ་བུའི་སྐུ་འཁོར་མང་པོ་ལ་བསྟན་  
ནས༑ མྱ་ངན་ལས་འདའ་བ་ཆེན་པོའི་འོད་ཟེར་ཚད་མེད་དཔག་ཏུ་མེད་པ་ཁྲག་ཁྲིག་བརྒྱད་སྟོང་སྙེད་བཀྱེ་ནས་ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་སྣང་བར་བྱས་པས་  
ཉི་ཟླའི་འོད་ཀྱང་ཟིལ་གྱིས་ནོན་ཏེ། དེ་ལྟར་འོད་བཀྱེ་ནས་འཁོར་མང་པོ་རྣམས་ལ་འདི་སྐད་ཅེས་བཀའ་སྩལ་ཏོ། །དེ་བཞིན་གཤེགས་པ་ནི་ཁྱེད་ཀྱི་ཕྱིར་བསྐལ་པ་བགྲང་ཡས་  
པའི་བར་དུ་ཤིན་ཏུ་སྤྱོད་དཀའ་བ་སྤྱད་དེ། ལུས་ཀྱི་ཡན་ལག་ལག་པ་དང། རྐང་པའང་གཏུབས་ནས་ཤིན་ཏུ་སྤྱོད་དཀའ་བ་ཐམས་ཅད་སྤྱད་དེ། སྙིང་རྗེ་ཆེན་པོའི་སྨོན་ལམ་གྱི་  
དབང་གི་རྙོག་པ་ལྔའི་འཇིག་རྟེན་གྱི་ཁམས་འདིར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་སངས་རྒྱས་ཏེ་རྡོ་རྗེ་ལྟ་བུར་མི་འཇིག་པའི་གསེར་བཙོ་མའི་ཁ་  
དོག་གི་སྐུ་མཚན་སུམ་ཅུ་རྩ་གཉིས་དང། དཔེ་བྱད་བཟང་པོ་བརྒྱད་ཅུ་དང་ལྡན་པ་ཚད་མེད་པའི་འོད་ཟེར་གྱིས་ཐམས་ཅད་དུ་སྣང་བར་བྱས་པ་ཐོབ་སྟེ། འོད་ཟེར་གྱིས་རེག་གམ་  
སྐུ་མཐོང་བ་ཙམ་གྱིས་ཀྱང་རྣམ་པར་མ་གྲོལ་བ་མེད་དོ། །བཅོམ་ལྡན་འདས་ཀྱིས་ཡང་འཁོར་མང་པོ་རྣམས་ལ་འདི་སྐད་ཅེས་བཀའ་སྩལ་ཏོ། །སངས་རྒྱས་འཇིག་རྟེན་དུ་གཤེགས་  
  
  
༄༅། །པ་ཤིན་ཏུ་དཀའ་བ་ནི་མེ་ཏོག་ཨུ་དུམྦ་ར་དང་འདྲ་སྟེ་ཤིན་ཏུ་མཐོང་བར་དཀའོ། །ཁྱེད་ཀྱིས་ནང་གི་ཐ་མར་ངའི་སྐུ་མཐོང་བར་འགྱུར་བ་འདི་ལ་དོན་  
མེད་པར་མི་བྱའོ། །སྔོན་གྱི་སྨོན་ལམ་གྱི་མཐུས་རྙོག་པའི་འཇིག་རྟེན་གྱི་ཁམས་འདིར་གཤེགས་ཏེ། ད་ནི་གདུལ་བའི་མཛད་བ་མཛད་ནས་ང་མྱ་ངན་འདར་ཉེའོ། །ཁྱེད་ལ་སོགས་  
པ་སེམས་རྩེ་གཅིག་ཏུ་ངའི་སྐུ་གསེར་བཙོ་མའི་ཁ་དོག་ལྟ་བུ་ལ་ཤིན་ཏུ་ལྟོས་ཤིག་ཁྱེད་ཀྱང་ཡོངས་སུ་དག་པའི་ལས་ལ་ནན་ཏན་བྱས་ན་འབྲས་བུ་འདི་ཐོབ་པར་འགྱུར་རོ། །དེའི་  
ཚེ་བཅོམ་ལྡན་འདས་དེ་བཞིན་དུ་ཡང་དང་ཡང་ལན་གསུམ་གྱི་བར་དུ་བཀའ་སྩལ་ནས། གསེར་བཙོ་མ་ལྟ་བུའི་སྐུ་འཁོར་མང་པོ་རྣམས་ལ་མངོན་དུ་བསྟན་ཏོ། །དེ་ནས་རིན་པོ་  
ཆེ་སྣ་བདུན་གྱི་སེང་གེའི་ཁྲི་ལས་བཞེངས་ཏེ། སྟེང་གི་ནམ་མཁའ་ལ་ཤིང་ཏ་ལ་བདུན་སྲིད་དུ་འཕགས་ནས་ཡང་འདི་སྐད་ཅེས་བཀའ་སྩལ་ཏོ། །ང་ཡོངས་སུ་མྱ་ངན་ལས་  
འདར་ཉེའི། ཁྱེད་ལ་སོགས་པ་འཁོར་མང་པོ་རྣམས་ངའི་སྐུ་གསེར་བཙོ་མའི་ཁ་དོག་ལྟ་བུ་ལ་ལྟོས་ཤིག་དེ་བཞིན་དུ་མཐར་གྱིས་ཤིང་ཏ་ལ་གཅིག་སྲིད་དུ་འཕགས་ནས་  
ད་ནི་མྱ་ངན་ལས་འདར་ཉེའི། ཁྱེད་ལ་སོགས་པ་འཁོར་མང་པོ་རྣམས་བསམ་པ་ཤིན་ཏུ་དགས་པས་ངའི་སྐུ་གསེར་བཙོ་མའི་ཁ་དོག་ལྟ་བུ་ལ་ལྟོས་ཤིག་ཅེས་ལན་བདུན་གྱི་བར་དུ་  
  
  
།དེ་ནས་ནམ་མཁའ་ལས་བབས་ཏེ་སེང་གེའི་ཁྲི་ལ་བཞུགས་ནས་ཡང་འཁོར་མང་པོ་རྣམས་ལ་ང་ཡོངས་སུ་མྱ་ངན་ལས་འདར་ཉེའི། ཁྱེད་ལ་སོགས་པ་བསམ་  
པ་ཤིན་ཏུ་དག་པས་ངའི་སྐུ་གསེར་བཙོ་མའི་ཁ་དོག་ལྟ་བུ་ལ་ལྟོས་ཤིག་ཅེས་བཀའ་སྩལ་ཏེ། དེ་ནས་ཡང་བཅོམ་ལྡན་འདས་སེང་གེའི་ཁྲི་ལས་བཞེངས་ནས་སྟེང་གི་ནམ་  
མཁའ་ལ་ཤིང་ཏ་ལ་གཅིག་སྲིད་དུ་འཕགས་ནས་འཁོར་མང་པོ་རྣམས་ལ་འདི་སྐད་ཅེས་བཀའ་སྩལ་ཏོ། །ང་ཡོངས་སུ་མྱ་ངན་ལས་འདར་ཉེའི། ཁྱེད་ལ་སོགས་པ་བསམ་པ་  
དག་པས་ངའི་སྐུ་གསེར་བཙོ་མའི་ཁ་དོག་ལྟ་བུ་ལ་ལྟོས་ཤིག་དེ་བཞིན་དུ་ཤིང་ཏ་ལ་བདུན་སྲིད་དུ་འཕགས་ནས་ལན་བདུན་གྱི་བར་དུ་ང་ཡོངས་སུ་མྱ་ངན་ལས་འདར་ཉེའི་ཁྱེད་  
ལ་སོགས་པ་འཁོར་མང་པོ་རྣམས་ངའི་སྐུ་གསེར་བཙོ་མའི་ཁ་དོག་ལྟ་བུ་ལ་ལྟོས་ཤིག་ཅེས་བཀའ་སྩལ་ཏོ། །དེ་ནས་ནམ་མཁའ་ལས་ཕྱིར་བབས་ནས་སེང་གེའི་ཁྲི་ལ་བཞུགས་  
ཏེ་འཁོར་མང་པོ་རྣམས་ལ་འདི་སྐད་ཅེས་བཀའ་སྩལ་ཏོ། །ང་ཡོངས་སུ་མྱ་ངན་ལས་འདར་ཉེའི། ཁྱེད་ལ་སོགས་པ་བསམ་པ་དག་པས་ངའི་སྐུ་གསེར་བཙོ་མའི་ཁ་དོག་ལྟ་བུ་  
ལ་ལྟོས་ཤིག་དེ་ནས་བཅོམ་ལྡན་འདས་ཡང་སེང་གེའི་ཁྲི་ལས་བཞེངས་ནས་སྟེང་གི་ནམ་མཁའ་ལ་ཤིང་ཏ་ལ་གཅིག་གི་སྲིད་དུ་འཕགས་ནས་འཁོར་མང་པོ་རྣམས་ལ་  
  
  
༄༅། །བཀའ་སྩལ་པ། ང་ཡོངས་སུ་མྱ་ངན་ལས་འདར་ཉེའི་ཁྱེད་ལ་སོགས་པ་བསམ་པ་དག་པས་ངའི་སྐུ་གསེར་བཙོ་མའི་ཁ་དོག་ལྟ་བུ་ལ་ལྟོས་  
ཤིག་ཅེས། དེ་བཞིན་དུ་ཡང་དང་ཡང་ཤིང་ཏ་ལ་བདུན་སྲིད་དུ་འཕགས་ནས་ལན་བདུན་གྱི་བར་དུ་ང་ནི་ཡོངས་སུ་མྱ་ངན་ལས་འདར་ཉེའི། ཁྱེད་ལ་སོགས་པ་བསམ་པ་དག་  
པས་ངའི་སྐུ་གསེར་བཙོ་མའི་ཁ་དོག་ལྟ་བུ་ལ་ལྟོས་ཤིག་ཅེས་ལན་བདུན་གྱི་བར་དུ་བཀའ་སྩལ་ཏོ། །དེ་ནས་ཡང་ནམ་མཁའ་ལས་བབས་ནས་སེང་གེའི་ཁྲི་ལ་བཞུགས་  
ཏེ༑ ཡང་འཁོར་མང་པོ་རྣམས་ལ་འདི་སྐད་ཅེས་བཀའ་སྩལ་ཏོ། །ང་ཡོངས་སུ་མྱ་ངན་ལས་འདར་ཉེའི། ཁྱེད་ལ་སོགས་པ་བསམ་པ་དག་པས་ངའི་སྐུ་གསེར་བཙོ་མའི་ཁ་  
དོག་ལྟ་བུ་ལ་ལྟོས་ཤིག་དེའི་ཚེ་བཅོམ་ལྡན་འདས་དེ་བཞིན་གཤེགས་པའི་སྐུ་གསེར་བཙོ་མའི་ཁ་དོག་ལྟ་བུ་མངོན་པར་བསྟན་ཏེ། འཁོར་མང་པོ་རྣམས་ལ་མངོན་  
སུམ་དུ་བསྟན་པའི་ཕྱིར། དེ་ལྟར་ལན་གསུམ་གྱི་བར་དུ་སྟེང་གི་ནམ་མཁའ་ལ་ཤིང་ཏ་ལ་བདུན་སྲིད་དུ་འཕགས་ནས། ལན་གསུམ་གྱི་བར་དུ་ནམ་མཁའ་ལས་ཕྱིར་  
བབས་ནས་སེང་གེའི་ཁྲི་ལ་བཞུགས་ཏེ། དེ་བཞིན་དུ་ཡང་དང་ཡང་ལན་ཉི་ཤུ་རྩ་བཞིའི་བར་དུ་འཁོར་མང་པོ་རྣམས་ལ་འདི་སྐད་ཅེས་བཀའ་སྩལ་ཏོ། །ང་ཡོངས་སུ་མྱ་  
  
  
ངའི་སྐུ་རྡོ་རྗེ་ལྟ་བུར་བརྟན་པ། མི་འཇིག་པ་གསེར་བཙོ་མའི་ཁ་དོག་ལྟ་བུ་འཇིག་པ་མེད་པ་ལ་ལྟོས་ཤིག་།མེ་ཏོག་ཨུ་དུམྦ་ར་ལྟར་ཤིན་ཏུ་མཐོང་དཀའ་བ་  
ཡིན་གྱི། ཁྱེད་ལ་སོགས་པས་ཤེས་པར་གྱིས་ཤིག་ང་ཡོངས་སུ་མྱ་ངན་ལས་འདར་ཉེའི། ཁྱེད་ལས་སོགས་པ་སེམས་རྩེ་གཅིག་ཏུ་ངའི་སྐུ་གསེར་བཙོ་མའི་ཁ་དོག་ལྟ་བུ་  
ལ་ཤིན་ཏུ་ལྟོས་ཤིག་དཔེར་ན། མི་ཞིག་ཚ་བས་གདུངས་ཏེ་ཤིན་ཏུ་སྐོམ་པ་ཆུ་གྲང་མོ་འཐུངས་ན་ངོམས་པར་འགྱུར་བ་ལས་གཞན་མི་སེམས་པ་དང་འདྲ་བར་ཁྱེད་ལ་སོགས་  
པའང་དེ་དང་འདྲ་སྟེ། ང་ཡོངས་སུ་མྱ་ངན་ལས་འདར་ཉེའི་ཁྱེད་ལ་སོགས་པ་བསམ་པ་དག་པས་ཤིན་ཏུ་ལྟོས་ཤིག་འདི་ནི་ནང་གི་ཐ་མར་མཐོང་བ་སྟེ། མཐོང་བ་འདི་ལས་  
ཕྱིན་ཆད་མཐོང་བའི་དུས་མེད་ཀྱི། ཁྱེད་ལ་སོགས་པ་འཁོར་མང་པོ་རྣམས་ཕྱིན་ཆད་འགྱོད་པ་མེད་པར་ལྟ་བས་ངོམས་པར་གྱིས་ཤིག་།དེ་ནས་བཅོམ་ལྡན་འདས་ཀྱིས་འཁོར་  
མང་པོ་རྣམས་ལའང་འདི་སྐད་ཅེས་བཀའ་སྩལ་ཏོ། །ང་མྱ་ངན་ལས་འདས་ནས་ཁྱེད་ལ་སོགས་པ་འཁོར་མང་པོ་རྣམས་སྲིད་བ་གསུམ་ལ་མྱུར་དུ་འདའ་བའི་ཕྱིར་རྒྱས་པར་ནན་  
ཏན་དུ་སྤྱོད་པ་ལ་ལེ་ལོ་མེད་པར་བག་ཡོད་གྱིས་ཤིག་དེའི་ཚེ་འཇིག་རྟེན་གྱི་ཁམས་ཐམས་ཅད་ན། ལྷ་དང། མི་དང། འཁོར་རྣམ་པ་བཞི་ལ་སོགས་པ་མྱ་ངན་ལས་འདའ་བའི་  
  
  
༄༅། །འོད་ཀྱིས་རེག་ནས་སངས་རྒྱས་ལ་ལྟ་བ་ཐམས་ཅད་ཀྱི་ངན་སོང་གསུམ་དང། མི་ཁོམ་པ་བརྒྱད་དང། འཇིག་རྟེན་གྱི་ལྷ་དང། མིའི་ཉོན་མོངས་པ་དང་  
རྩ་བ་བཞི་དང། མཚམས་མེད་པ་ལྔའི་ཁ་ན་མ་ཐོ་བའི་སྡིག་པ་ཐམས་ཅད་ལྷག་མ་མ་ལུས་པར་ཡོངས་སུ་བྱང་སྟེ་རྣམ་པར་གྲོལ་བ་ཐོབ་པར་གྱུར་ཏོ། །དེའི་ཚེ་བཅོམ་ལྡན་འདས་  
གསེར་བཙོ་མའི་ཁ་དོག་ལྟ་བུའི་སྐུ་ཕྱུང་སྟེ་ཡང་དང་ཡང་ལྟོས་ཤིག་ཅེས། འཁོར་མང་པོའི་རྣམས་ལ་བཀའ་སྩལ་ནས་སླར་ཆོས་གོས་སྦྱར་མ་སྐུ་ལ་གསོལ་ཏོ། །འཕགས་  
པ་ཡོངས་སུ་མྱ་ངན་ལས་འདས་པ་ཆེན་པོའི་མདོ་ལས། བསྟན་པ་གཞག་པའི་ལེའུ་སྟེ་བཅུ་བཞི་པའོ།། །།བཅོམ་ལྡན་འདས་ཀྱིས་ཡང་འཁོར་མང་པོ་  
རྣམས་ལ་འདི་སྐད་ཅེས་བཀའ་སྩལ་ཏོ། །ང་ནི་ད་དུས་ལ་བབ་སྟེ་སྐུ་ཀུན་ཏུ་གཙེ་ཞིང་ནའོ་ཞེས་བཀའ་སྩལ་ནས་བསམ་གཏན་དང་པོ་ལ་འཇུག་ཅིང་མྱ་ངན་ལས་འདའ་བའི་  
འོད་ཀྱིས་འཇིག་རྟེན་གྱི་ཁམས་ཀུན་བརྟགས་ཏེ་ཞི་ཞིང་འགོག་པའི་ཏིང་ངེ་འཛིན་ལ་འཇུག་གོ་དེའི་ཚེ་བཅོམ་ལྡན་འདས་དེ་སྐད་གསུངས་མ་ཐག་ཏུ་བསམ་གཏན་དང་པོ་ལ་  
ཞུགས་སོ། །བསམ་གཏན་དང་པོ་ལས་བྱུང་ནས་བསམ་གཏན་གཉིས་པ་ལ་ཞུགས་སོ། །བསམ་གཏན་གཉིས་པ་ལས་བྱུང་ནས་བསམ་གཏན་གསུམ་པ་ལ་ཞུགས་སོ། །  
  
  
སོ། །བསམ་གཏན་བཞི་པ་ལས་བྱུང་ནས་ནམ་མཁའ་ཡས་སྐྱེ་མཆེད་སྟེང་ལ་ཞུགས་སོ། །  
ནམ་མཁའ་ཡས་སྐྱེ་མཆེད་སྟེང་ལས་བྱུང་ནས་རྣམ་ཤེས་མཐའ་ཡས་སྐྱེ་མཆེད་སྟེང་ལ་ཞུགས་སོ། །རྣམ་ཤེས་མཐའ་ཡས་སྐྱེ་མཆེད་སྟེང་ལས་བྱུང་ནས་ཅུང་ཟད་མེད་མིན་  
སྐྱེ་མཆེད་སྟེང་ལ་ཞུགས་སོ། །ཅུང་ཟད་མེད་མིན་སྐྱེ་མཆེད་སྟེང་ལས་བྱུང་ནས་འདུ་ཤེས་མེད་འདུ་ཤེས་མེད་མིན་སྐྱེ་མཆེད་སྟེང་ལ་ཞུགས་སོ། །འདུ་ཤེས་མེད་འདུ་ཤེས་  
མེད་མིན་སྐྱེ་མཆེད་སྟེང་ལས་བྱུང་ནས་འགོག་པ་ཟད་པའི་ཏིང་ངེ་འཛིན་ལ་ཞུགས་སོ། །འགོག་པ་ཟད་པའི་ཏིང་ངེ་འཛིན་ལས་བྱུང་ནས་ཕྱིར་ཡང་འདུ་ཤེས་མེད་འདུ་ཤེས་  
མེད་མིན་སྐྱེ་མཆེད་སྟེང་ལ་ཞུགས་སོ། །འདུ་ཤེས་མེད་འདུ་ཤེས་མེད་མིན་སྐྱེ་མཆེད་སྟེང་ལས་བྱུང་ནས་ཕྱིར་ཡང་ཅུང་ཟད་མེད་མིན་སྐྱེ་མཆེད་སྟེང་ལ་ཞུགས་སོ། །ཅུང་ཟད་མེད་  
མིན་སྐྱེ་མཆེད་སྟེང་ལས་བྱུང་ནས་རྣམ་ཤེས་མཐའ་ཡས་སྐྱེ་མཆེད་སྟེང་ལ་ཞུགས་པའོ། །རྣམ་ཤེས་མཐའ་ཡས་སྐྱེ་མཆེད་སྟེང་ལས་བྱུང་ནས་ནམ་མཁའ་མཐའ་ཡས་སྐྱེ་མཆེད་  
སྟེང་ལ་ཞུགས་པའོ། །ནམ་མཁའ་མཐའ་ཡས་སྐྱེ་མཆེད་སྟེང་ལས་བྱུང་ནས་བསམ་གཏན་བཞི་པ་ལ་ཞུགས་སོ། །བསམ་གཏན་བཞི་པ་ལས་བྱུང་ནས་བསམ་གཏན་  
  
  
༄༅། །གསུམ་པ་ལ་ཞུགས་སོ། །བསམ་གཏན་གསུམ་པ་ལས་བྱུང་ནས་བསམ་གཏན་གཉིས་པ་ལ་ཞུགས་སོ། །བསམ་གཏན་གཉིས་པ་ལས་བྱུང་  
ནས་བསམ་གཏན་དང་པོ་ལ་ཞུགས་སོ། །དེའི་ཚེ་བཅོམ་ལྡན་འདས་དེ་ལྟར་ཡན་མན་དུ་བསམ་གཏན་དུ་ཞུགས་ནས་འཁོར་མང་པོ་རྣམས་ལ་འདི་སྐད་ཅེས་བཀའ་སྩལ་ཏོ། །  
ངས་ཤིན་ཏུ་ཟབ་པའི་ཤེས་རབ་ཀྱིས་ཁམས་གསུམ་གྱི་རྒྱུད་དྲུག་གི་སེམས་ཅན་ཐམས་ཅད་དང། རི་དང། རྒྱ་མཚོ་དང། ས་ཆེན་པོ་ལ་གནས་པའི་སྲོག་ཆགས་ཐམས་ཅད་  
ལ་བརྟགས་ན་ཁམས་གསུམ་འདི་དག་ནི་རང་བཞིན་དང་བྲལ་བ། རབ་ཏུ་ཞི་བ། ནམ་མཁའི་མཚན་ཉིད་དང་འདྲ་བས་གདགས་སུ་མེད་པ་རྣམ་པར་ཤེས་པ་མེད་པ། སྲིད་  
པ་ཐམས་ཅད་ཡོངས་སུ་བཅད་པ། ཐོག་མ་ནས་མཉམ་པ། མཐོ་དམན་གྱི་འདུ་ཤེས་མེད་པ། མཐོང་བ་མེད་པ། ཐོས་པ་མེད་པ། ཚོར་བ་མེད་པ། ཤེས་པ་མེད་པ་  
བཅིངས་པ་མེད་ང། རྣམ་པར་གྲོལ་བ་མེད་པ། སེམས་ཅན་མེད་པ། སྲོག་མེད་པ། མ་སྐྱེས་པ། མ་བྱུང་བ། མི་ཟད་པ། མི་འགོག་པ། འཇིག་རྟེན་མ་ཡིན། འཇིག་  
རྟེན་མ་ཡིན་པའང་མ་ཡིན་པ། མྱ་ངན་ལས་འདའ་བ་དང་འཁོར་བ་དམིགས་སུ་མེད་པ། གཉིས་ཀའི་མཐའ་མཉམ་པ་ནི་ཆོས་ཐམས་ཅད་མཉམ་པའི་ཕྱིར་རོ། །བས་  
  
  
ཅིའང་མི་བྱེད་པ། མཐར་རྣམ་པར་བཞག་པ་ངེས་པར་དམིགས་སུ་མེད་པ། མི་གནས་པའི་ཆོས་ལས་ཆོས་ཀྱི་མཚན་ཉིད་ཀྱི་བྱ་བ་བྱེད་པ། མཚན་མ་ཐམས་  
ཅད་ཡོངས་སུ་བཅད་ནས་ཅིའང་མེད་པ་སྟེ༑ ཆོས་ཀྱི་མཚན་ཉིད་ནི་དེ་དག་ཡིན་ནོ། །གང་གིས་དེ་ལྟར་ཤེས་ན་འཇིག་རྟེན་ལས་འདའ་བ་ཞེས་བྱའོ། །གང་གིས་དེ་ལྟར་མི་ཤེས་པ་  
དེ་ནི་འཁོར་བའི་ཐོག་མའི་མཐའ་ཞེས་བྱའོ། །དེ་བས་ན་ཁྱེད་ལ་སོགས་པ་མ་རིག་པ་ཡོངས་སུ་བཅད་དེ། འཁོར་བའི་ཐོག་མའི་མཐའ་དགག་གོ་དེའི་ཚེ་བཅོམ་ལྡན་འདས་ཀྱིས་  
དེ་སྐད་ཅེས་བཀའ་སྩལ་ནས། ཡང་འཕར་བའི་བསམ་གཏན་ལ་ཞུགས་སོ། །བསམ་གཏན་དང་པོ་ལས་བྱུང་ནས་བསམ་གཏན་གསུམ་པ་ལ་ཞུགས་སོ། །བསམ་གཏན་  
གསུམ་པ་ལས་བྱུང་ནས་ནམ་མཁའ་མཐའ་ཡས་སྐྱེ་མཆེད་སྟེང་ལ་ཞུགས་སོ། །ནམ་མཁའ་མཐའ་ཡས་སྐྱེ་མཆེད་སྟེང་ལས་བྱུང་ནས་ཅུང་ཟད་མེད་མིན་སྐྱེ་མཆེད་སྟེང་ལ་ཞུགས་  
སོ༑ ༑ཅུང་ཟད་མེད་མིན་སྐྱེ་མཆེད་སྟེང་ལས་བྱུང་ནས་འགོག་པ་ཟད་པའི་འདུ་ཤེས་ཀྱི་ཏིང་ངེ་འཛིན་ལ་ཞུགས་སོ། །འགོག་པ་ཟད་པའི་ཏིང་ངེ་འཛིན་ལས་བྱུང་ནས་ཕྱིར་ཡང་འདུ་ཤེས་མེད་འདུ་ཤེས་  
མེད་མིན་སྐྱེ་མཆེད་སྟེང་ལ་ཞུགས་སོ། །འདུ་ཤེས་མེད་འདུ་ཤེས་མེད་མིན་སྐྱེ་མཆེད་སྟེང་ལས་བྱུང་ནས་རྣམ་ཤེས་མཐའ་ཡས་སྐྱེ་མཆེད་སྟེང་ལ་ཞུགས་སོ། །རྣམ་ཤེས་མཐའ་  
  
  
༄༅། །ཡས་སྐྱེ་མཆེད་སྟེང་ལས་བྱུང་ནས་བསམ་གཏན་བཞི་པ་ལ་ཞུགས་སོ། །བསམ་གཏན་བཞི་པ་ལས་བྱུང་ནས་བསམ་གཏན་གསུམ་པ་ལ་ཞུགས་  
སོ༑ ༑བསམ་གཏན་གསུམ་པ་ལས་བྱུང་ནས་བསམ་གཏན་གཉིས་པ་ལ་ཞུགས་སོ། །བསམ་གཏན་གཉིས་པ་ལས་བྱུང་ནས་བསམ་གཏན་དང་པོ་ལ་ཞུགས་སོ། །དེ་ལྟར་ན་ཡན་  
མན་དུ་འཕར་བའི་བསམ་གཏན་ལ་ཞུགས་ནས་ཡང་འཁོར་མང་པོ་རྣམས་ལ་འདི་སྐད་ཅེས་བཀའ་སྩལ་ཏོ། །ངས་ཤེས་རབ་ཆེན་པོས་ཁམས་གསུམ་ན་གནས་པ་ཇི་ཙམ་  
སྲོག་ཡོད་པ་དང། སྲོག་མེད་པ་དང། གང་ཟག་དང། ཆོས་ཐམས་ཅད་ལ་བརྟགས་ན་ཐམས་ཅད་མཐར་ཕྱིན་པ་སྟེ། རྣམ་པར་བཅིངས་པ་མེད་པ། རྣམ་པར་གྲོལ་བ་མེད་པ་  
བདག་པོ་མེད་པ། གནས་མེད་པ། གཟུང་དུ་མེད་པ། ཁམས་གསུམ་ལས་འདས་པའང་མ་ཡིན། སྲིད་པ་ཀུན་ཏུ་འཇུག་པའང་མ་ཡིན་ཏེ། ཐོག་མ་ནས་རྣམ་པར་དག་པ། དྲི་མ་མེད་པ། ཉོན་  
མོངས་པ་མེད་པ། ནམ་མཁའ་དང་མཉམ་པ། མཉམ་པ་མེད་པ། མི་མཉམ་པའང་མ་ཡིན་པ། རྟོག་པ་དང། རྣམ་པར་རྟོག་པ་ཟད་པ་རྟོག་པ་ཐམས་ཅད་ཞི་པ་སྟེ། དེ་ལྟར་ཆོས་ཀྱི་མཚན་  
ཉིད་དེ་ནི་མྱ་ངན་ལས་འདས་པ་ཆེན་པོ་ཞེས་བྱ་སྟེ། ཆོས་འདི་ལ་ཡང་དག་པ་ཇི་ལྟ་བ་བཞིན་དུ་མཐོང་ན་རྣམ་པར་གྲོལ་བ་ཞེས་བྱ་སྟེ། བུས་བ་མ་རབས་ཀྱིས་མི་མཐོང་བས་ན་མ་རིག་  
  
  
།དེ་སྐད་ཅེས་བཀའ་སྩལ་ནས་ཕྱིར་ཡང་འཕར་བའི་བསམ་གཏན་ལ་ཞུགས་ཏེ། བསམ་གཏན་དང་པོ་ལས་བྱུང་ནས་འགོག་པ་ཟད་པའི་ཏིང་ངེ་འཛིན་གྱི་བར་དང་  
འགོག་པ་ཟད་པའི་ཏིང་ངེ་འཛིན་ལས་བྱུང་བ་ནས་བསམ་གཏན་དང་པོ་ལ་འཇུག་པའི་བར་དུ་དེ་བཞིན་དུ་ཡན་མན་འཕར་བའི་བསམ་གཏན་ལ་ཞུགས་ནས། ཡང་འཁོར་མང་པོ་རྣམས་  
ལ་འདི་སྐད་ཅེས་བཀའ་སྩལ་ཏོ། །ངས་སངས་རྒྱས་ཀྱི་སྤྱན་གྱིས་ཁམས་གསུམ་གྱི་ཆོས་ཐམས་ཅད་ལ་བརྟགས་ན། མ་རིག་པའི་ཐོག་མའི་མཐའ་ནི་རང་བཞིན་གྱིས་རྣམ་པར་གྲོལ་བ་  
སྟེ། ཕྱོགས་བཅུར་བཙལ་ཀྱང་དམིགས་སུ་མེད་པ་ནི་རང་བཞིན་མེད་པའི་ཕྱིར་རོ། །དེའི་རྒྱུར་འགྱུར་བ་ཡལ་ག་དང་ལོ་མའང་རྣམ་པར་གྲོལ་བ་སྟེ། མ་རིག་པ་རྣམ་པར་གྲོལ་བས་རྒ་ཤིའི་  
བར་དུའང་རྣམ་པར་གྲོལ་ལོ། །དེ་བས་ན་ང་ནི་རྟག་ཏུ་རབ་ཏུ་ཞི་བའི་སྣང་བ་ལ་གནས་པས་མྱ་ངན་ལས་འདས་པ་ཆེན་པོ་ཞེས་བྱའོ། །དེའི་ཚེ་དགའ་བོ་མྱ་ངན་གྱིས་ཤིན་ཏུ་ཡིད་གདུངས་  
ཏེ༑ མྱོས་འཁྲུགས་ནས་མི་དྲན་པ་ནི་ཇི་ལྟར་ཆང་གིས་མྱོས་པ་དང་འདྲ་སྟེ། འཁོར་རྣམ་བྮིའང་མི་མཐོང་མི་ཤེས་ལ། དེ་བཞིན་གཤེགས་པ་མྱ་ངན་ལས་འདས་སམ། མྱ་ངན་ལས་མ་  
འདས་པ་མི་ཤེས་མི་རྟོགས་སོ། །དེའི་ཚེ་བཅོམ་ལྡན་འདས་དེ་ལྟར་ལན་གསུམ་གྱི་བར་དུ་འཕར་བའི་བསམ་གཏན་ལ་ཞུགས་ཏེ་ཆོས་ཀྱི་དབྱིངས་ལ་ཐུག་གི་བར་དུ་བརྟགས་ནས་  
  
  
༄༅། །འཁོར་མང་པོ་རྣམས་ལ་ལན་གསུམ་དུ་ཆོས་བསྟན་ཏོ། །དེ་བཞིན་གཤེགས་པས་དེ་བཞིན་དུ་ཡང་དང་ཡང་ལན་ཉི་ཤུ་རྩ་བདུན་གྱི་བར་དུ་བསམ་གཏན་  
དུ་ཞུགས་སོ། །དགའ་བོས་མི་ཤེས་པས་སངས་རྒྱས་ལན་གཅིག་བསམ་གཏན་དུ་འཇུག་པ་ན་ལན་གཅིག་དྲིས་ཏེ། དེ་བཞིན་དུ་ལན་ཉི་ཤུ་རྩ་བདུན་གྱི་བར་དུ་སངས་རྒྱས་  
མྱ་ངན་ལས་འདས་སམ། མྱ་ངན་ལས་མ་འདས་ཞེས་མ་འགགས་པ་ལ་དྲིས་སོ། །དེ་བཞིན་དུ་མ་འགགས་པས་ཀྱང་དེ་བཞིན་གཤེགས་པ་བསམ་གཏན་དུ་ཞུགས་ཏེ། མྱ་  
ངན་ལས་མ་འདས་སོ་ཞེས་ལན་ཉི་ཤུ་རྩ་བདུན་གྱི་བར་དུ་སྨྲས་སོ། །དེའི་ཚེ་འཁོར་དེ་དག་ཐམས་ཅད་འཁྲུག་ཅིང་མྱོས་པས། དེ་བཞིན་གཤེགས་པ་མྱ་ངན་ལས་འདས་  
སམ། མྱ་ངན་ལས་མ་འདས་མི་ཤེས་མི་རྟོགས་སོ། །དེའི་ཚེ་བཅོམ་ལྡན་འདས་ལན་གསུམ་གྱི་བར་དུ་བསམ་གཏན་དུ་ཞུགས་ནས་ལན་གསུམ་གྱི་བར་དུ་འཁོར་རྣམས་  
ལ་ཆོས་བསྟན་ཏེ། རིན་པོ་ཆེ་སྣ་བདུན་གྱི་ཁྲི་ལ་གློ་གཡས་པ་ཕབ་ནས་གཟིམས་ཏེ། དབུ་ནི་བྱང་ཕྱོགས་སུ་བསྟན། ཞབས་ནི་ལྷོ་ཕྱོགས་སུ་བསྟན། ཞལ་ནི་ནུབ་ཕྱོགས་  
སུ་གཟིགས་ཏེ། རྒྱབ་ནི་ཤར་ཕྱོགས་སུ་བསྟན་ནས་གཟིམས་སོ། །རིན་པོ་ཆེ་སྣ་བདུན་གྱི་ཁྲིའང་ཕྲེང་བ་རྣམ་པ་སྣ་ཚོགས་ཀྱིས་ཡོངས་སུ་བརྒྱན་ཏོ། །སྔ་ལའི་ཤིང་ཟུང་