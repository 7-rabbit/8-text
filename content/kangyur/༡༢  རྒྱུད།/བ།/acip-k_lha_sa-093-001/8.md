  
བུམ་བུ་དང། དྲི་སྣ་ཚོགས་ཀྱི་ཆུས་ཡོངས་སུ་གང་བ་དང། རོ་སྣ་ཚོགས་པའི་གཏོར་མ་བཞག་ནས་ཁམ་པོར་དང། རིལ་བ་གང་བ་དང། དྲི་སྣ་ཚོགས་ཀྱི་  
བྱུག་པ་དང། བདུག་པ་སྣ་ཚོགས་པས་མཛེས་པ་དང། མེ་ཏོག་གི་ཕྲེང་བ་གཅལ་དུ་བཀྲམ་པ་དང། འབྲས་ཡོས་དང། ཡུངས་ཀར་ཉིད་དང། སྣ་ཚོགས་པའི་འབྲས་བུ་རྣམས་དང། བཟའ་  
བའི་རྣམ་པ་གཟུགས་སྣ་ཚོགས་པ་བཞག་ནས་འབྲས་བུ་སྣ་ཚོགས་མཛེས་པ་རྣམས་བཞག་སྟེ་ཁོར་ཡུག་ཏུ་མར་མེའི་ཕྲེང་བ་དང་གསེར་དང། དངུལ་ལས་བྱུང་བའི་སྣོད་དྲས་  
གང་བ་རྣམས་གཞག་གོ་ཐམས་ཅད་ཇི་ལྟར་འབྱོར་པ་བྱ་སྟེ། དཀྱིལ་འཁོར་གཞལ་དུ་མེད་པ་ལས་དམན་པ་ཉིད་དུ་མི་བྱའི། ལྷག་པ་ཉིད་བྱེད་དུ་བཞུག་གོ་དཀྱིལ་འཁོར་  
གྱི་ལས་རྣམས་ཇི་ལྟ་བ་བཞིན་དུ་གུས་པ་དང། སྟོབས་དང། བརྩོན་འགྲུས་ཀྱིས་བྱའོ། །རིག་སྔགས་འཆང་གིས་གཙང་བར་གྱུར་ནས་ལེགས་པར་ཁྲུས་བྱས་ཏེ་གོས་གཙང་མ་  
བགོས་ནས་སྲུང་བའི་ཆོ་གས་ཕྱོགས་བཅིང་བ་དང། དཀྱིལ་འཁོར་བཅིང་བ་དང། མཚམས་བཅིང་བ་དང། སྲུང་བ་ཆེན་པོ་ཡང་བྱེད་དུ་གཞུག་གོ་དེ་ནས་གསང་སྔགས་ཀྱི་ལས་  
དང། ཕྱག་རྒྱའི་ལས་བླ་ན་མེད་པར་བྱའོ། །དེ་ནས་སེམས་ཅན་གཞུག་པར་བྱ་སྟེ། དཀྱིལ་འཁོར་གང་འདོད་པར་བཅུག་ནས་ཐམས་ཅད་ཀྱི་དམ་ཚིག་དང། ཕྱག་རྒྱ་སྦྱིན་དུ་གཞུག་གོ་  
  
  
༄༅། །ཕྱག་བྱས་དང། བསྐོར་བ་ལ་ཐམས་ཅད་བཅུག་ནས་སྙན་གསན་དབབ་པ་དང། སྤྱན་དྲང་བར་བྱ། ལས་ཀྱི་ཆོ་གས་གཏོར་མ་སྦྱིན་པར་བྱ། མེ་  
ཏོག་དང་བདུག་པ་དབུལ་བར་བྱ། བཟླས་པའི་ལས་རྣམས་དང། ལས་ཐམས་ཅད་མདོར་བསྡུས་པ་བྱས་ནས་གཤེགས་སུ་གསོལ་བ་འདིར་བྱའོ་།དཀྱིལ་འཁོར་ན་  
གནས་པའི་ལྷ་རྣམས་ལ་གཏོར་མའི་ལས་ཀྱི་ཆོ་ག་དང། དེ་བཞིན་དུ་མེ་ཏོག་དང་བདུག་པ་ཕུལ་བ་ནས་དཀྱིལ་འཁོར་ན་གནས་པ་རྣམས་གཤེགས་སུ་གསོལ་ལོ། །  
གང་གི་ཚེ་གསང་སྔགས་རྣམས་དང། ཆོ་ག་ཞིབ་མོ་ཆེན་པོའི་གཟུངས་རབ་ཏུ་འཇུག་པ་ན་སའི་མཐིལ་དུ་རས་རིས་འབར་བའི་མོད་ལ་འོད་ཟེར་འབྱིན་པར་བྱེད་དེ། དཀྱིལ་  
འཁོར་མཐོང་ཞིང་རིག་སྔགས་འཆང་ཡང་བར་སྣང་ལ་གནས་སོ་།དེའི་སྐད་ཅིག་ལ་ཏིང་ངེ་འཛིན་ཐོབ་སྟེ་དཀྱིལ་འཁོར་ཏུ་ཞུགས་པའི་མོད་ལ་ཆོ་ག་ཞིབ་མོའི་དངོས་གྲུབ་  
བླ་ན་མེད་པ་དང། དངོས་གྲུབ་ཐམས་ཅད་རྟག་ཏུ་མྱུར་དུ་འབྱུང་ལ། རིག་པའི་རྒྱལ་པོའི་དཀྱིལ་འཁོར་གྱི་དབུས་ནས་ལེགས་སོ་ཞེས་བྱ་བའི་སྒྲ་ཐོས་པར་འགྱུར་རོ། །རིག་  
པའི་རྒྱལ་པོའི་དངོས་གྲུབ་བླ་ན་མེད་པ་དང། དོན་ཡོད་ཞགས་པའི་དངོས་གྲུབ་བརྗོད་དོ། །ཇི་ལྟར་ཡིད་ལ་བྱེད་པ་ཐམས་ཅད་མྱུར་དུ་འཛིན་ཏོ། །འཇིག་རྟེན་དང་འཇིག་རྟེན་  
  
  
འདི་ལ་ཐེ་ཚོམ་མེད་དོ་།སེམས་ཅན་དཀྱིལ་འཁོར་དུ་ཞུགས་པ་གང་ཡིན་པ་དེ་རྣམས་ཐམས་ཅད་ཕྱིར་མི་ལྡོག་པ་དང། བླ་ན་མེད་པ་  
ཡང་དག་པར་རྫོགས་པའི་བྱང་ཆུབ་ཏུ་ལུང་སྟོན་པར་ཡང་འགྱུར་རོ། །བྱང་ཆུབ་ཀྱི་སྙིང་པོར་འདུག་ནས་ཆོས་ཀྱི་འཁོར་ལོ་བསྐོར་བར་བྱེད་དོ། །སེམས་ཅན་གང་དཀྱིལ་འཁོར་དེ་  
མཐོང་ནས་སྡིག་པ་དང། སྒྲིབ་པ་ཐམས་ཅད་དང། མཚམས་མེད་པ་ལྔ་ལ་སོགས་པ་རྣམས་དང། མནར་མེད་པར་གཞོལ་བ་དེ་ཐམས་ཅད་རྣམ་པར་ཉམས་པར་བྱེད་ཅིང་བདེ་  
བླག་ཏུ་སངས་རྒྱས་ཉིད་དུ་འགྲོའོ། །དེ་ནས་དོན་ཡོད་པའི་ལྕགས་ཀྱུའི་ཆོ་ག་ཞིབ་མོ་ཆེན་པོ་དང། ཁྲོ་བོ་ལྕགས་ཀྱུ་དང། རིག་པའི་རྒྱལ་པོ་དང། དོན་ཡོད་ཞགས་པའི་སྙིང་པོའི་  
དཀྱིལ་འཁོར་ཆེན་པོར་དེ་བཞིན་གཤེགས་པ་ཐམས་ཅད་ཀྱི་རིགས་ཐུན་མོང་པའི་ཕྱག་རྒྱ་དགེ་བའི་ལས་ཐམས་ཅད་བྱེད་པ། འབྱུང་པོ་ཐམས་ཅད་སྐྲག་པར་བྱེད་པ། གནོད་  
སྦྱིན་དང་སྲིན་པོ་ཐམས་ཅད་འབྲོས་པར་བྱེད་པ། བགེགས་ཐམས་ཅད་རྣམ་པར་སྐྲག་པར་བྱེད་པ། འདོད་པའི་རིས་རྣམས་སྲེག་བར་བྱེད་པ་གདུག་པའི་ཀླུ་རྣམས་འཁྲུག་  
པར་བྱེད་པ། སའི་མཐིལ་གཡོ་བར་བྱེད་པ། ལྷའི་མེ་ཏོག་དང། རིན་པོ་ཆེ་སྣ་ཚོགས་ཀྱིས་མཛེས་པ་དང། ལྷའི་གོས་དང། ལྷབ་ལྷུབ་ཀྱི་ཆར་འབེབས་པར་བྱེད་པ། དུས་གསུམ་དུ་  
  
  
༄༅། །གཤེགས་པའི་སངས་རྒྱས་རྣམས་ཡང་དག་པར་སྐུལ་བར་བྱེད་པ། ཕྱོགས་བཅུའི་དེ་བཞིན་གཤེགས་པ་ཐམས་ཅད་ལ་སྙན་གསན་འབེབས་པར་  
བྱེད་པ༑ སུམ་ཅུ་རྩ་གསུམ་གྱི་གནས་ན་གནས་པའི་ལྷ་ཐམས་ཅད་སྤྱན་འདྲེན་པར་བྱེད་པ། བྱང་ཆུབ་སེམས་དཔའ་ཐམས་ཅད་ཀྱི་དབུགས་འབྱིན་པར་བྱེད་པ། རིག་  
པའི་རྒྱལ་པོ་དང། དཀྱིལ་འཁོར་གྱི་ལྷ་ཐམས་ཅད་འགུགས་པར་བྱེད་པ། བདེ་བ་ཐམས་ཅད་དང། ཕྱིར་མི་ལྡོག་པའི་གནས་ཐོབ་པར་བྱེད་པ། བླ་ན་མེད་པ་བྱང་  
ཆུབ་ཀྱི་སྙིང་པོར་འགྲོ་བར་བྱེད་པ། ཆོས་ཀྱི་འཁོར་ལོ་བསྐོར་བར་བྱེད་པ། ཆོས་ཀྱི་སྒྲོན་མ་འབར་བར་བྱེད་པ། ཆོས་ཀྱི་དུང་འབུད་པར་བྱེད་པ། ཕྱག་རྒྱ་དང་ཆོས་ཀྱི་  
རྒྱལ་མཚན་སྒྲེང་བར་བྱེད་པ། ཆོ་ག་ཞིབ་མོ་དང་གསང་སྔགས་བླ་ན་མེད་པ་ཐམས་ཅད་གྲུབ་པ། འདོད་པ་ཐམས་ཅད་རབ་ཏུ་སྦྱིན་པ། ཕྱག་རྒྱ་དང། མཆོག་ཐམས་  
ཅད་སྦྱིན་པར་བྱེད་པ། གསང་སྔགས་ཐམས་ཅད་འཆང་བ། གཟུངས་རྣམས་ཀྱིས་ཁྱད་པར་གྲུབ་པ། དེ་བཞིན་གཤེགས་པ་ཐམས་ཅད་ཀྱི་ཐུན་མོང་གི་གསང་བའི་དཀྱིལ་  
འཁོར་ཐམས་ཅད་དུ་འཇུག་པར་བྱེད་པ། གང་གིས་རྣམ་པར་སྣང་མཛད་དང། ཐུབ་པ་བརྒྱད་པའི་དམ་ཚིག་གི་གནས་ཐམས་ཅད་ལ་གནས་པ། སྡིག་པ་ཐམས་ཅད་ཉམས་  
  
  
སྒྲིབ་པ་ཐམས་ཅད་རྣམ་པར་དག་པར་བྱེད་པ་ཀུན་ནས་ཉོན་མོངས་པ་རྣམས་སྲེག་པར་བྱེད་པ། རྟག་ཏུ་འཁོར་བ་ལས་འདོན་པར་བྱེད་པ། བདུད་དང་མ་རུངས་པ་རྣམས་  
ལས་སྒྲོལ་བ་པོ། རྟག་ཏུ་ཆོས་ཀྱི་ཟམ་སྟེགས་མཆོག་རྒ་བ་དང་སྐྱེ་བ་དང། འཆི་བ་ལས་གྲོལ་བར་བྱེད་པ། སྲིད་པ་མི་བཟད་པ་སྟོན་པར་ནུས་པ། ཚུལ་ཁྲིམས་དང། གཏོང་  
བ་དང། བརྩོན་འགྲུས་དང། བསམ་གཏན་དང། ཤེས་རབ་དང། ཏིང་འཛིན་རྣམས་ཀྱི་དྲི་ཞིམ་པོ་སྦྱིན་ཞིང་སྲུང་བར་བྱེད་པ། ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་བྱེད་  
པ༑ སྦྱིན་པའི་རིན་པོ་ཆེའི་ཕུང་པོ་ཆེན་པོ་རྟག་ཏུ་སྦྱིན་པ་སངས་རྒྱས་དང། བྱང་ཆུབ་སེམས་དཔའ་དང། ལྷ་ཐམས་ཅད་ལ་མཆོད་པར་བྱེད་པ། བསམ་པ་ཐམས་ཅད་ཡོངས་སུ་  
རྫོགས་པར་བྱེད་པ། དེ་བཞིན་གཤེགས་པ་ཐམས་ཅད་ཀྱི་ཕྱག་རྒྱ་བྱིན་གྱིས་རློབ་པ། སྒྱུ་མ་ལྟ་བུའི་ཏིང་ངེ་འཛིན་རྣམ་པར་འཕྲུལ་པ་ཐམས་ཅད་སྟོན་པར་བྱེད་པ། གཟུགས་སྣ་ཚོགས་  
དང། རྫུ་འཕྲུལ་སྣ་ཚོགས་ཀྱི་རྣམ་པར་འཕྲུལ་པ་མཐོང་བར་བྱེད་པ། རྫུ་འཕྲུལ་ཡོངས་སུ་རྫོགས་པར་བྱེད་པ། ཆོས་ཀྱི་དབྱིངས་ཀྱི་ཕྱག་རྒྱ་རབ་ཏུ་སྟོན་པར་བྱེད་པ། ཆོས་ཀྱི་  
དབྱིངས་ཀྱི་སྙིང་པོ་འདི་ལ་གནས་པར་བྱེད་པ། དེ་བཞིན་གཤེགས་པ་ཐམས་ཅད་ཀྱི་རྣམ་པར་འཕྲུལ་པ། མ་རུངས་པ་ཐམས་ཅད་དང་གདོན་དང་ནད་ཐམས་ཅད་རྟག་ཏུ་རྣམ་  
  
  
༄༅། །པར་འཇིག་པར་བྱེད་པ། ཕྱིར་རྒོལ་བ་དང། དགྲ་དང་ཕ་རོལ་གྱི་དམག་ཚོགས་ཐམས་ཅད་ཟློག་པར་བྱེད་པ་སྒྲུབ་པར་བྱེད་པའོ། །འཇིགས་པ་རྣམས་  
ཐམས་ཅད་དང། འཇིགས་པ་མི་བཟང་བ་བརྒྱད་པོ་རྣམས་ཀྱིས་འཇིགས་པ་མེད་པའོ། །དྲུག་དང། བྱད་སྟེམས་དང། ཕྱེ་མའི་སྦྱོར་བ་ཐམས་ཅད་ཉམས་པར་བྱེད་པར་ཐེ་  
ཚོམ་མེད་པ་ཞེས་བྱ་བ་བཤད་པར་བྱའོ། །ལག་པ་གཉིས་ལྡོག་ནས་ལག་པ་གཉིས་ཀྱི་མཐེ་བོའི་སོར་མོ་དང། སྡིགས་མཛུབ་ཉིད་བསྐུམས་ལ་སོར་མོ་གསུམ་བརྐྱངས་  
ལ་སྙིང་གའི་གནས་སུ་གཞག་པར་བྱ་སྟེ། འདི་ནི། དོན་ཡོད་པའི་ལྕགས་ཀྱུའི་ཕྱག་རྒྱ་ཡིད་བཞིན་གྱི་ནོར་བུ་དང་མཉམ་པར་མཆོག་སྦྱིན་པ་སྟེ། ཕྱག་རྒྱ་བརྒྱ་སྟོང་ཕྲག་  
བྱེ་བ་གཉིས་ཙམ་དུ་བཅིངས་པར་འགྱུར་རོ། །གཞན་ཡང་དེ་བཞིན་གཤེགས་པའི་རིགས་ཀྱི་ཕྱག་རྒྱ་དང། པདྨ་ཡངས་པའི་དཀྱིལ་འཁོར་གྱི་ཕྱག་རྒྱ་གང་ཡིན་པ་དང། རྡོ་  
རྗེ་རིགས་ཀྱི་ཕྱག་རྒྱ་གང་ཡིན་པ་དང། ནོར་བུའི་རིགས་ཀྱི་ཕྱག་རྒྱ་གང་ཡིན་པས་ཏེ། ཕྱག་རྒྱ་སོ་སོ་སོ་སོ་བ་འདི་རྣམས་ཐམས་ཅད་ཕྱག་རྒྱ་བྱེ་བ་བརྒྱ་སྟོང་ཕྲག་རྣམས་སུ་  
འགྱུར་རོ། །བསོད་ནམས་ཀྱི་ཕུང་པོ་རབ་ཏུ་བྱེད་དོ། །ཕྱག་རྒྱ་འདི་ནི། ཡིད་བཞིན་གྱི་ནོར་བུའི་མཆོག་སྦྱིན་པ་པོ། འཇིག་རྟེན་དབང་ཕྱུག་མགོན་པོ་དོན་ཡོད་པའི་སྙིང་པོའོ། །  
  
  
།དུས་གསུམ་པའི་དེ་བཞིན་གཤེགས་པ་ཐམས་ཅད་ཀྱི་བླ་ན་མེད་པ་དང་རིགས་ཐུན་མོང་བའི་གསང་བ་དང། དམ་ཚིག་  
ཐམས་ཅད་དུ་མཐོང་བའོ། །ཕྱག་རྒྱ་འདིའི་ཇི་ལྟར་བའི་འདོད་པ་ཐམས་ཅད་དང། ཡིད་ཀྱི་ཤིང་རྟ་ཡོངས་སུ་རྫོགས་པར་འགྱུར་པའོ་།མཆོག་ཐམས་ཅད་སྦྱིན་པར་འགྱུར་བའོ།།  
ཕྱག་རྒྱ་འདི་ཉིད་ཀྱིས་གུང་མོའི་སོར་མོས་མཐེ་བོང་གི་སོར་མོ་བསྐུམས་ལ་སྡིགས་མཛུབ་གྱིས་བསྡིགས་པར་བྱ། མིད་མེད་དང། མཐེ་ཆུང་དག་གཅིག་ཏུ་བརྐྱང་ལ་སེན་མོས་  
སེན་མོ་མཉམ་པར་བཞག་ནས་སྙིང་གའི་གནས་བཞག་སྟེ། ཁྲོ་བོའི་ལྟ་བ་དང་མཚུངས་པར་བཞག་པས་ཧཱུཾ་ཡིག་གིས་བཅིང་བར་བྱའོ་།འདི་ནི། ཁྲོ་བོ་ལྕགས་ཀྱུའི་ཕྱག་རྒྱ་ཁྲོ་  
བོ་ཐམས་ཅད་ཀྱི་མཆོག་དང། གཙོ་བོར་བརྗོད་པར་བྱ་སྟེ། རིགས་བྱེ་བ་བརྒྱ་སྟོང་ཕྲག་རྣམས་ཀྱི་ཐུན་མོང་བའི་ཕྱག་རྒྱ་ཐམས་ཅད་རབ་ཏུ་འཇུག་པར་འགྱུར་རོ། །ཕྱག་རྒྱ་འཛིན་པ་ཙམ་  
གྱིས་ཁྲོ་བོའི་ཕྱག་རྒྱ་དང། དེ་བཞིན་གཤེགས་པའི་རིགས་སུ་བརྗོད་པ་དང། དེ་བཞིན་དུ་པདྨའི་རིགས་གང་ཡིན་པ་དང། རྡོ་རྗེའི་རིགས་སུ་བརྗོད་པ་གང་ཡིན་པ་དང། ཁྲོ་བོའི་རྡོ་རྗེ་དྲག་  
པོས་འཇིགས་པར་བྱེད་དོ། །ཁྲོ་བོའི་རྒྱལ་པོ་འདི་ནི། ཐམས་ཅད་དུ་ཁྲོ་བོའི་རྒྱལ་པོར་བརྗོད་པར་བྱ་སྟེ། ནོར་བུའི་རིགས་གང་ཡིན་པའི་ཁྲོ་བོ་རྣམས་ཀྱི་ཕྱག་རྒྱ་རྣམས་གདུག་པ་རྣམས་  
  
  
༄༅། །འཇིགས་པ་སྦྱིན་པའོ། །ཐམས་ཅད་དུ་ཕྱག་རྒྱའི་གཙོ་བོ་ཞེས་བྱ་བ་ཁྲོ་བོའི་རྒྱལ་པོ་བླ་ན་མེད་པའོ། །དེ་བཞིན་དུ་ཁྲོ་བོ་ལྕགས་ཀྱུའི་ཕྱག་རྒྱ་འདི་  
འཆིང་བཞིན་པ། རི་རབ་ལྷུན་པོ་བརྒྱ་སྟོང་ཕྲག་དང། རྒྱ་མཚོ་ཡང་སྐེམ་པར་བྱེད་དོ། །རི་རབ་ལྷུན་པོའི་རི་ནི། རྡུལ་ཕྲ་རབ་ཇི་ལྟ་བར་རྣམ་པར་འཐོར་བར་བྱེད་དོ། །རྒྱ་མཚོ་  
ཐམས་ཅད་ཀྱང་སྐེམ་པར་བྱེད་དོ། །རི་དང། རི་བོ་ཡང་ཉམས་པར་བྱེད་དོ། །ལྷ་མ་ཡིན་མ་རུངས་པ་རྣམས་དང། ལྷ་མ་ཡིན་གྱི་དབང་པོ་སྒྲ་གཅན་དང། དེའི་གནས་ཀྱི་ཀླུ་མ་  
རུངས་པ་རྣམས་སྲེག་པར་བྱེད་དོ། །དེ་བཞིན་དུ་གནོད་སྦྱིན་དང་སྲིན་པོ་དང། འབྱུང་པོ་དང། གདོན་མ་རུངས་པ་དང། གེགས་བྱེད་པའི་ལྷ་མ་རུངས་པ་གང་ཡིན་པ་དང། བདུད་  
ཀྱི་རིགས་རྣམས་གཅིག་ཏུ་འབར་བར་འགྱུར་ལ། ཕྱག་རྒྱ་འཛིན་པ་ཙམ་གྱིས་དེ་ལྷ་རྣམས་ཐམས་ཅད་རྟག་ཏུ་ཉམས་པར་བྱེད་ཅིང་སྐད་ཅིག་དེ་ལ་འཇིགས་པར་བྱེད་དོ། །  
ཕྱག་རྒྱ་འཛིན་པ་ཙམ་གྱིས་ཕྱིར་རྒོལ་པ་དང། དགྲ་དང། དེ་བཞིན་དུ་མ་རུངས་པའི་སེམས་ཅན་འཇིགས་པར་བྱེད་པ་དེ་རྣམས་ཐམས་ཅད་སྐྱབས་སུ་འགྲོ་བར་བྱེད་དོ། །ཕྱག་རྒྱ་དང་  
གསང་སྔགས་དང། དཀྱིལ་འཁོར་ཐམས་ཅད་དུ་བྱ་བ་ཐམས་ཅད་འགྲུབ་པར་བྱེད་དོ། །ཐམས་ཅད་འགྲུབ་པ་དོན་ཡོད་ཅིང་དགེ་བ་ཐམས་ཅད་འགྲུབ་པར་བྱེད་དོ། །ཕྱག་རྒྱ་  
  
  
གུང་མོ་ཡིད་ཙམ་བསྐུམས་ཏེ་མིང་མེད་དང། མཐེ་བོང་གིས་སོར་མོའི་སེན་མོས་སེན་མོ་མཉམ་པར་བཞག་སྟེ་  
མཐེའུ་ཆུང་བརྐྱང་ནས་སྙིང་གའི་གནས་སུ་བཞག་པ་འདི་ནི། རིག་པའི་ཕྱག་རྒྱ་ཆེན་པོ། དོན་ཡོད་པའི་ཕྱག་རྒྱ་རྨད་དུ་བྱུང་བ་ཆེན་པོ། དེ་བཞིན་གཤེགས་པ་ཐམས་ཅད་དུ་  
རིགས་ཐུན་མོང་པའི་ཕྱག་རྒྱ། རིག་པའི་རྒྱལ་པོ་ཐམས་ཅད་ཀྱི་བླ་ན་མེད་པ། འཇིག་རྟེན་གྱི་ཁམས་མགོན་པོས་སྙན་པར་བརྗོད་ཅིང་ལུང་བསྟན་པ། དེ་བཞིན་གཤེགས་  
པ་ཐམས་ཅད་ཀྱིས་དེ་བཞིན་གཤེགས་པའི་རིགས་ཀྱི་གཙོ་བོ་ཞེས་བརྗོད་པ། དེ་བཞིན་དུ་པདྨའི་རིགས་ཀྱི་གཙོ་བོ་དང། རྡོ་རྗེའི་རིགས་ཀྱི་གཙོ་བོ་ཞེས་བརྗོད་པ་དང། དེ་  
བཞིན་དུ་ནོར་བུའི་རིགས་ཀྱི་གཙོ་བོ་དང། རིགས་པའི་རྒྱལ་པོ་དང་ཕྱག་རྒྱ་དང། གསང་སྔགས་དང། དཀྱིལ་འཁོར་ཐམས་ཅད་དུ་གཙོ་བོ་སྟེ། གང་གིས་ཕྱག་རྒྱ་འདི་  
འཆིང་བ་དེ། གངྒཱའི་ཀླུང་གི་བྱེ་མ་བྱེ་བ་བརྒྱ་སྟོང་ཕྲག་གི་ཕྱག་རྒྱ་རྣམས་ཇི་ལྟ་བ་བཞིན་དུ་བཅིངས་པར་འགྱུར་རོ། །སྡིག་པ་དང། ཉོན་མོངས་པ་མི་བཟད་པ་དང། གདུག་པ་  
ཐམས་ཅད་རྣམ་པར་ཉམས་པར་བྱེད་དོ། །བསོད་ནམས་ཀྱི་ཕུང་པོ་བརྒྱ་སྟོང་ཕྲག་བསྐྱེད་པར་འགྱུར་རོ། །དགེ་བའི་རྩ་བ་རྣམས་ཀུན་ནས་བསྐྱེད་པར་འགྱུར་རོ། །ཕྱག་རྒྱ་འཛིན་  
  
  
༄༅། །པ་ཙམ་གྱིས་དེ་བཞིན་གཤེགས་པ་ཐམས་ཅད་ཀྱིས་རྣམ་པར་གཟིགས་པར་བྱེད་ཅིང་དགོངས་བར་བྱེད་དེ། ཐེ་ཚོམ་མེད་དོ། །བྱང་ཆུབ་སེམས་  
དཔའ་ཐམས་ཅད་དུ་མཆོག་སྦྱིན་པར་འགྱུར་རོ། །ལྷ་རྣམས་ཀྱིས་རྟག་པར་རྒྱུན་ཏུ་སྲུང་བར་བྱེད་དོ། །ཕྱག་རྒྱ་འདིའི་ཕན་ཡོན་སྔར་བརྗོད་པས་གཞལ་དུ་མེད་ཅིད་གྲངས་མེད་  
ལ་ཚད་མེད་པར་རབ་ཏུ་བསྒྲགས་ཤིང་ཐེ་ཚོམ་མེད་དོ། །ཕྱག་རྒྱ་འདི་མཐོང་བ་དང། བཅིངས་པ་ཙམ་གྱིས་བསོད་ནམས་ཀྱི་ཕུང་པོ་རབ་ཏུ་བསྐྱེད་དོ། །ལག་པ་གཡས་པའི་  
མཐིལ་དུ་གཅིག་བརྐྱངས་ལ་དཔུང་པ་བརྐུམས་ཏེ། མིང་མེད་དང། མཐེ་བོང་གི་སོར་མོ་འདུད་ལ་མཐེ་ཆུང་བསྐུམ་པར་བྱའོ། །མིང་མེད་ཀྱི་མཐར་རེག་ལ་གུང་མོ་བསྐུམས་ལ་  
སྡིགས་མཛུབ་རབ་ཏུ་བརྐྱངས་ཏེ་སྙིང་གའི་གནས་སུ་འདི་གཡོ་བ་ཙམ་མོ། །མེ་ཏོག་གམ། དྲི་དང། བདུག་པ་དང། ཕྲེང་བ་དང་བྱུག་པ་དང། གོས་སམ། རྒྱན་དང་  
སྡུད་པ་རྣམས་ཀྱང་ལག་པ་གཡོན་དུ་བཟུང་ནས་དབུལ་བར་བྱ་སྟེ་དེ་བཞིན་གཤེགས་པ་དང། བྱང་ཆུབ་སེམས་དཔའ་ཐམས་ཅད་དང། ལྷ་རྣམས་དང། དེ་བཞིན་  
དུ་རིག་པའི་རྒྱལ་པོ་རྣམས་དང། དེ་བཞིན་དུ་དཀྱིལ་འཁོར་བའི་ལྷ་རྣམས་ཀྱི་དེ་རྣམས་ཐམས་ཅད་མཆོད་པར་འགྱུར་རོ། །ལྷ་རྫས་ཀྱི་མཆོད་པ་བླ་ན་མེད་པ་དང་  
  
  
རབ་མཆོག་དང། གྱ་ནོམ་པའི་མཆོད་པ་འདི་རྣམས་བྱེད་དེ། རོ་སྣ་ཚོགས་པའི་བཟའ་བ་རྣམས་དང། རོ་བརྒྱ་བའི་འབྲས་བུ་རྣམ་པ་སྣ་ཚོགས་དང། བཏུང་བ་རྣམ་པ་  
སྣ་ཚོགས་པ་བདུད་རྩི་བཅུད་ཀྱིས་ལེན་གྱི་མཆོད་པ་འདི་རྣམས་བྱེད་དོ། །ཕྱོགས་བཅུ་རྣམས་སུ་ཀུན་ནས་རིན་པོ་ཆེ་སྣ་བ་དུན་གྱི་ཆར་འབྱུང་ངོ། །གསེར་དང་དངུལ་གྱི་མེ་ཏོག་  
བླ་ན་མེད་པ་དང། རིན་པོ་ཆེ་རྣམ་པ་སྣ་ཚོགས་རྣམ་པར་བཀྲ་བ་ཉི་མ་དང་གཟི་བརྗིད་མཚུངས་པས་འབར་བར་བྱེད་དོ། །ཕྱག་རྒྱ་འཛིན་པ་ཙམ་གྱིས་དོན་ཡོད་པ་མཆོད་པའི་ནོར་  
བུ་ཞེས་བྱ་བ་འདི་ཡིད་བཞིན་གྱི་ནོར་བུ་སྟེ། རྟག་ཏུ་ཕྱག་རྒྱའི་གསང་བ་དང། གསང་སྔགས་རྣམས་ཡིད་ཀྱིས་བསམ་པས་དེ་རྣམས་ཐམས་ཅད་འབྱུང་བར་འགྱུར་རོ། །དཔག་བསམ་  
གྱི་ཤིང་དང་མཉམ་ཞིང་མཚུངས་པར་ཇི་ལྟར་ཡིད་ལ་བསམ་པ་བཞིན་དུ་མཆོད་པ་ཐམས་ཅད་བྱེད་དེ། སངས་རྒྱས་ཀྱི་ཞིང་གངྒཱའི་ཀླུང་གི་བྱེ་མ་བྱེ་བ་བརྒྱ་སྟོང་ཕྲག་སྟོང་རྣམས་ཀྱི་  
སངས་རྒྱས་ཀྱང་རེ་རེའི་དུས་གསུམ་པ་དེ་བཞིན་གཤེགས་པ་རྣམས་ཕྱག་རྒྱ་འདིའི་མཐུས་བླ་ན་མེད་པའི་མཆོད་པ་ཐམས་ཅད་ཀྱིས་མཆོད་པར་བྱེད་དོ། །དེའི་ཕྱིར་ཕྱག་རྒྱ་འདི་རྟག་  
ཏུ་བྱེད་པ་ནི། ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་འགྱུར་རོ། །ཕྱག་རྒྱ་འཛིན་བཞིན་པ་ནི། མཆོད་པ་བླ་ན་མེད་པ་དང་ཚེགས་ཆུང་ངུས་མཆོད་པ་ཆུང་དུ་ཡང་ཚད་མེད་  
  
  
༄༅། །པར་རབ་ཏུ་འགྱུར་རོ། །སྦྱིན་པའི་བསོད་ནམས་ཀྱི་ཕུང་པོ་བསམ་གྱིས་མི་ཁྱབ་ཅིང་མཚུངས་པ་མེད་པ་བྱེད་དོ། །རི་རབ་ལྷུན་པོ་བྱེ་བ་བརྒྱ་སྟོང་ཕྲག་རྣམས་དང་  
རིན་པོ་ཆེ་སྣ་བདུན་གྱི་ཕུང་པོས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་བཀང་སྟེ་དེ་བཞིན་གཤེགས་པ་རེ་རེ་ལ་ཕུལ་བ་དེ་བཞིན་དུ། ཕྱག་རྒྱ་འཛིན་བཞིན་  
པས་དེ་བཞིན་གཤེགས་པ་རེ་རེ་ལ་དེ་ལྟ་བུའི་མཆོད་པའི་ཆོ་ག་བྱེད་དོ། །དེ་ལྟ་བུའི་ཕྱག་རྒྱའི་ཆོ་གའི་རྣམ་པར་འཕྲུལ་པ་ནི། འདྲེན་པ་འཇིག་རྟེན་དབང་ཕྱུག་གིས་བྱིན་གྱིས་  
བརླབས་པའོ། །ཕྱག་རྒྱ་འདི་ཉིད་ལས་སྡིགས་མཛུབ་གུང་མོ་ལ་རེག་པ་ནི། དཀྱིལ་འཁོར་དུ་དབང་བསྐུར་བ་དང། མཚམས་བཅིང་བ་དང་སྤྱན་དྲང་བ་དང། དམ་ཚིག་  
ལ་འཇུག་པ་དང། བསྐོར་བ་བྱེད་པ་དང། མེ་ཏོག་དང། བདུག་པ་དང། དེ་བཞིན་དུ་དྲི་དང། མར་མེ་དང། ཕྲེང་བ་དང། བྱུག་པ་དང། གཏོར་མ་འབུལ་བར་བྱེད་པ་དང། དེ་  
བཞིན་དུ་ཁྲུས་དང། ཉེ་རེག་ཉིད་དང། གོས་བགོ་བ་དང། གཙུག་ཏོར་བཅིང་བ་དང། སྲུང་བ་དང། གཞན་སྲུང་བ་དང། དེ་བཞིན་ཉིད་དུ་གྲོགས་སྲུང་བ་དང། བཟླས་བཞིན་  
པ་དང་མཉམ་པ་ཉིད་དང། སྐྱིལ་མོ་ཀྲུང་བཅིང་བ་དང། སྦྱིན་སྲེག་གི་ལས་དང། གཞན་སྤྱན་དྲང་བ་ཉིད་དང། གསང་སྔགས་སྤྱན་དྲང་བ་ཉིད་དང། དངོས་གྲུབ་སྒྲུབ་པ་  
  
  
ཐམས་ཅད་ནས་ཐམས་ཅད་དུ་བྱ་བ་ཐམས་ཅད་ཕྱག་རྒྱ་འདིས་བྱེད་དེ། གནས་ཐམས་ཅད་དུ་སོང་བ་དང། གནས་གྲུབ་པ་དང། བྱ་བ་ཐམས་ཅད་ལེགས་པར་བསྔགས་  
པ་དང། ཐམས་ཅད་དུ་མཆོག་གི་ཕྱག་རྒྱ་དོན་ཡོད་པའི་ལས་རབ་ཏུ་གྲུབ་པ་དང། ཡོན་ཏན་ཐམས་ཅད་བསྐྱེད་པ་དང། ཐམས་ཅད་དུ་རིགས་ཐུན་མོང་བའི་དཀྱིལ་འཁོར་  
དུ༑ དོན་ཡོད་པ་སྒྲུབ་པ་པོའི་ཕྱག་རྒྱ་དོན་ཡོད་པའི་ཆོ་ག་ཞིབ་མོ་སྒྲུབ་པར་བྱེད་པའོ། །དོན་ཡོད་པའི་ལས་ཞེས་བྱ་བའི་ཕྱག་རྒྱ་འདི་དོན་ཡོད་པའི་མཆོག་སྦྱིན་པ་ཞེས་བྱ་བ་བརྗོད་  
པར་བྱའོ། །ཕྱག་རྒྱ་ཆེན་པོ་ལྔ་པོ་འདི་རྣམས་རྨད་དུ་བྱུང་བའི་དེ་ཁོ་ན་ཉིད་མཐོང་བ་དང། དོན་ཡོད་པ་ཐོས་པ་ཉིད་དང་དོན་ཡོད་པའི་འབྲས་བུ་མཐོང་བ་དང། དོན་ཡོད་པའི་  
བསོད་ནམས་བསགས་པའི་དེ་ཁོ་ན་ཉིད་དང། དོན་ཡོད་པར་སྡིག་པ་ཉམས་པ་དང། སྒྲིབ་པ་ཐམས་ཅད་ཟད་པ་དང། ཉོན་མོངས་པ་ཐམས་ཅད་རྣམ་པར་འཇོམས་པའི་ཕྱག་རྒྱ་དང་  
དོན་ཡོད་པར་སངས་རྒྱས་རྣམས་མཐོང་བ་དང། དོན་ཡོད་པར་སངས་རྒྱས་ཀྱི་ཞིང་མཐོང་བ་དང། དོན་ཡོད་པར་ཚེ་འཕེལ་བར་བྱེད་པའི་ཕྱག་རྒྱ་དང། དོན་ཡོད་པར་དངོས་གྲུབ་  
ཀྱི་མཆོག་སྦྱིན་པར་བྱེད་པ་མཆོག་ཏུ་གྱུར་པའོ། །སྙིང་པོ་དང་ཕྱག་རྒྱ་འདི་འཇིག་རྟེན་དབང་ཕྱུག་གིས་སེམས་ཅན་ཐམས་ཅད་ལ་ཕན་པའི་དོན་དུ་བསྒྲགས་པའོ། །རིག་  
  
  
༄༅། །སྔགས་འཆང་རྣམས་ཀྱིས་ཁྱད་པར་དུ་ཉིན་མཚན་དུ་དང། ཐུན་མཚམས་སུ་ཡང་ཕྱག་རྒྱ་འདི་འཆིང་ན། བཀྲ་ཤིས་པའི་མཆོག་བསོད་ནམས་  
དང། དག་པ་དང། སྡིག་པ་ཉམས་པ་དང། དོན་ཡོད་པའི་དངོས་གྲུབ་དམ་པར་གྱུར་པའི་མཆོག་སྦྱིན་པར་བྱེད་དོ། །འདི་ནི། ཐར་པ་མཆོག་གི་གནས་མྱ་ངན་ལས་  
འདས་པ་མཆོག་ཏུ་དགེ་བའོ། །ཕྱག་རྒྱའི་གསང་སྔགས་རྣམས་སུ་འགྱུར་ཏེ། ཨོཾ་ཨ་མོ་གྷཱཾ་ཀུ་ཤ་ཛྭ་ལཾ་ཧཱུཾ། ཨོཾ་ཨ་མོ་གྷ་ཀྲོ་དྷ་དཾཥྚེ་ཧཱུཾ། ཨོཾ་བིདྱཱ་རཱ་ཛ་པདྨེ་ཛྭ་ལཾ་ཧཱུཾ་  
ཨོཾ་ཨ་མོ་གྷ་བི་བིདྡྷ་ཨ་མོ་གྷ་ཙིནྟཱ་མ་ཎི་པྲ་ཝརྟྟ་ཡ་ཧཱུཾ། ཨོཾ་ཨ་མོ་གྷཾ་སརྦ་ཏྲ་སཱ་དྷ་ཡ་ཤི་བེ་ཧཱུཾ། ཕྱག་རྒྱ་འཛིན་པའི་སྔགས་སོ། །དེ་ནས་དགེ་བའི་ལས་ཐམས་ཅད་  
བྱེད་པའི་གསངས་སྔགས་ཐམས་ཅད་དུ་སྒྲུབ་པའི་ཐབས་ཀྱི་དེ་ཁོ་ན་ཉིད་ཀྱི་གནས་ཐམས་ཅད་ལ་འཇུག་པར་བྱེད་པ་བཤད་པར་བྱ་སྟེ་ཨོཾ་ཨ་མོ་གྷ་མཎྜ་ལེ་ཧཱུཾ་  
དཀྱིལ་འཁོར་བཅིང་བའོ། །ཨོཾ་ས་མནྟ་ཤུ་བཧི་པྲི་ཐི་བའི་ས་ཧཱ་ཧཱུཾ། ས་ཡོངས་སུ་སྦྱོང་བའི་སྔགས་སོ། །ཨོཾ་ཨ་མོ་གྷ་པ་རོ་ཤོ་དྷ་ནི་ཧཱུཾ། དཀྱིལ་འཁོར་ཡོངས་སུ་སྦྱོང་  
པའི་སྔགས་སོ། །ཨོཾ་ཨ་མོ་གྷ་པྲི་ཐི་བའི་ས་རསྠ་ལེ་ཧཱུཾ། ས་དང་བ་བྱུང་གི་སྔགས་སོ། །ཨོཾ་ཨ་མོ་གྷ་ཛྭ་ལ་ཤྲ་བ་ཎེ་ཧཱུཾ། ཆུའི་སྔགས་སོ། །ཨོཾ་ཨ་མོ་གྷ་ཨ་མྲྀ་ཏ་བ་རེ་སཱཧཱ་  
  
  
།ཨོཾ་ཨ་མོ་གྷ་བི་བྷཀྟ་བྷ་བ་ན་བ་རེ་ཧཱུཾ། ཐིག་རྣམ་པར་དབྱེ་བའི་སྔགས་སོ། །ཨོཾ་ནཱ་ནཱ་རཏྣ་བ་རེ་ཛྭ་ལ་ཧཱུཾ། ཚོན་རྩིའི་རི་མོའི་སྔགས་སོ། །ཨོཾ་ཛྭ་ལ་  
བི་མ་ལེ་ཨ་མོ་གྷ་ཤུདྡྷེ་ཧཱུཾ། ཁྲུས་ཀྱི་སྔགས་སོ། །ཨོཾ་སིདྡྷི་ཛྭ་ལེ་ཨ་མོ་གྷ་བུདྡྷི་ཧཱུཾ། ཉེ་རེག་གི་སྔགས་སོ། །ཨོཾ་ཨ་མོ་གྷ་བ་སྟེ་ཙྪ་ད་ཧཱུཾ། གོས་བསྒོ་བའི་སྔགས་སོ། །ཨོཾ་  
ཨ་མོ་གྷ་མ་ཎི་ཧཱུཾ། གཙུག་ཏོར་བཅིང་བའི་སྔགས་སོ། །ཨོཾ་ཨ་མོ་གྷ་རཀྵ་ཎ་བ་ར་ད་ཧཱུཾ། བདག་སྲུང་བའི་སྔགས་སོ། །ཨོཾ་སཏ་རཀྵ་ཎ་ཨ་མོ་གྷ་དཾཥྚེ་ཧཱུཾ། ཐམས་ཅད་དུ་གཞན་  
བསྲུང་ཞིང་བདེ་བའི་ཆེད་དུ་སྲུང་བའི་སྔགས་སོ། །ཨོཾ་ཨ་མོ་གྷ་པྲ་བི་ཤ་བཧུ་བ་ནེ་ཧཱུཾ། གནས་སུ་འཇུག་པའི་སྔགས་སོ། །ཨོཾ་ན་མོ་ཨ་མོ་གྷ་བ་ཏི་ཧཱུཾ། ཕྱག་བྱེད་པའི་སྔགས་  
སོ༑ ༑ཨོཾ་ཨ་མོ་གྷ་ཙ་ཀྲེ་ཧཱུཾ། བསྐོར་བའི་སྔགས་སོ། །ཨོཾ་ས་མ་ཡ་སིདྡྷ་ཨ་མོ་གྷ་བ་ཏི་ཧཱུཾ། དམ་ཚིག་གི་སྔགས་སོ། །ཨོཾ་ཨ་མོ་གྷ་པུཥྤེ་པྲ་བ་ཙ་གནྡྷི་ནི་ཛ་ཡ་སཱཧཱ། མེ་ཏོག་  
དང། དྲི་དང། ཕྲེང་བ་དང། བྱུག་པ་དང། བདུག་པའི་སྔགས་སོ། །ཨོཾ་ཨ་མོ་གྷ་ས་ར་སཾ་པཱུ་ར་ཎི་ར་ས་ར་ས་གྲ་བ་ཏི་ཧཱུཾ། ཐམས་ཅད་དུ་གཏོར་མའི་སྔགས་སོ། །ཨོཾ་ཨ་མོ་གྷ་ཏུ་ཊི་  
སཱཧཱ༑ མར་མེའི་སྔགས་སོ། །ཨོཾ་ཨ་མོ་གྷ་བ་ཏི་ཙ་ར་བི་ཙ་ར་སཉྩ་ར་སཱཧཱ། ཐམས་ཅད་དུ་གནས་པ་དང། གནས་ཐམས་ཅད་དུ་སོང་བ་ན་རིག་པའི་རྒྱལ་པོས་བྱའོ། །  
  
  
༄༅། །ཐམས་ཅད་དུ་ལས་ཐམས་ཅད་བྱེད་པ་རིག་པའི་གསང་སྔགས་སྦྱར་བར་བྱའོ། །གཤེགས་སུ་གསོལ་བ་ཉིད་ཀྱང་སྔགས་འདིས་བྱའོ། །ལས་  
ཤིན་ཏུ་རྒྱས་པ་གཞན་ཐམས་ཅད་ནི། རིག་པའི་རྒྱལ་པོས་བྱའོ་།ལེགས་པར་བྱས་པའི་ལས་དང། བྱ་བ་རྣམས་དང། བྱ་བ་ཐམས་ཅད་སྒྲུབ་པར་བྱེད་པ་གཞན་  
རྣམས་ནི༑ དོན་ཡོད་པའི་ལྕགས་ཀྱུ་དང། ཁྲོ་བོ་ལྕགས་ཀྱུ་དང་རིག་པའི་རྒྱལ་པོའི་གསང་སྔགས་ཆེན་བོ་དང། དཔའ་བོ་གཅིག་པའི་གསང་སྔགས་འདི་རྣམས་དང། དེ་  
བཞིན་གཤེགས་པ་ཐམས་ཅད་ཀྱི་རང་གི་ལས་རྣམས་བྱའོ། །རྩ་བའི་རིག་པ་འདི་ཉིད་ཀྱིས་ལས་ཐམས་ཅད་བྱའོ། །དེ་ལས་ཕྱི་རོལ་ཏུ་གྱུར་པའི་རིག་པ་གཞན་ནི། མེད་དོ། །རིག་པ་  
འདི་ནི༑ བཀླགས་པས་གྲུབ་པའོ། །དེ་ནས་དེ་ལ་ཡངས་ཤིང་རྒྱ་ཆེ་བའི་བརྩོན་པ་བྱ་སྟེ། འབྱོར་བ་ཇི་ལྟ་བ་དང། ཚད་ཇི་ལྟ་བ་དང། ཇི་ལྟར་གསལ་པ་རྣམས་འབྱོར་བ་དང་  
བཅས་ཤིང་ཡོངས་སུ་རྫོགས་པ་དང། ཤིན་ཏུ་གསལ་བར་བྱ་བ་རྣམས་བྱའོ། །གཙང་མ་གཙང་མས་ཁྲུས་བྱས་ཏེ་གོས་གཙང་མ་བསྒོ་བར་བྱ། དད་པ་དང། གུས་པ་དང། མཆོག་  
ཏུ་དང་བ་བསྐྱེད་པར་བྱ། བདེན་པར་སྨྲ་བར་བྱ། བདེན་པར་ཕྱི་རོལ་ཏུ་འབྱུང་བར་བྱ། བདེན་པར་སྤྲོ་བ་དང་བརྩོན་པས་འབྱུང་བར་བྱ། ལྐོག་ཏུ་སྨྲ་བ་དང། ཕྲ་མ་དང། སེར་  
  
  
ལག་ཡངས་པར་བྱ། སངས་རྒྱས་ཀྱི་བྱང་ཆུབ་ཀྱི་ལམ་དང། བཀླགས་པས་གྲུབ་པའི་རིག་པ་འདི་སྒྲུབ་པར་བྱེད་པར་འགྱུར་བར་བྱ། སེམས་ཅན་ཐམས་  
ཅད་ལ་བརྩེ་བ་མཆོག་ཏུ་བྱ། བྲི་བར་བྱ། འབྲིར་གཞུག་པར་བྱ་བཀླག་པར་བྱ། ཁ་ཏོན་དུ་བྱ། མཆོད་པར་བྱ། རི་མོར་བྱ། ཀུན་ཆུབ་པར་བྱ། ཆོ་ག་ཞིབ་མོའི་རྒྱལ་  
པོ་ཆེན་པོ་འདི་གསུངས་པ་དང། དོན་ཡོད་ཞགས་པའི་རྣམ་པར་ཐར་པའི་དཀྱིལ་འཁོར་ཡང་དག་པར་རྨད་དུ་བྱུང་བ་འདི། བྱང་ཆུབ་སེམས་དཔའ་ཐམས་ཅད་ཀྱི་  
ཕྱག་བྱས་པ། དེ་བཞིན་གཤེགས་པ་ཐམས་ཅད་ཀྱི་རིགས་ཀྱི་དམ་ཚིག་ཐུན་མོང་གི་གསང་བ། དཀྱིལ་འཁོར་རིམ་པར་ཕྱེ་བ་ཐམས་ཅད་ཀྱི་གསང་བ་ཕྱག་རྒྱ་  
དང། གསང་སྔགས་ཐམས་ཅད་ཀྱི་གསང་བའི་ཆོ་ག་ཞིབ་མོ་འདི་འཕགས་པ་སྤྱན་རས་གཟིགས་དབང་ཕྱུག་གིས་གསུངས་སོ། །དེ་ནས་ཡང་ལྷ་དང། ཀླུ་དང་  
གནོད་སྦྱིན་དང། དྲི་ཟ་དང། ལྷ་མ་ཡིན་དང། ནམ་མཁའ་ལྡིང་དང། མི་འམ་ཅི་དང། ལྟོ་འཕྱེ་ཆེན་པོ་དང། མི་གང་ཡིན་པ་རྣམས་ཀྱང་བྱང་ཆུབ་སེམས་དཔའ་སེམས་དཔའ་  
ཆེན་པོ་འཕགས་པ་སྤྱན་རས་གཟིགས་དབང་ཕྱུག་འཁོར་གྱི་དཀྱིལ་འཁོར་ཆེན་པོ་དང་བཅས་པ་ག་ལ་བ་དང། དེ་བཞིན་གཤེགས་པ་མངོན་སུམ་དུ་གྱུར་པ་ག་ལ་བ་དེར་དོང་  
  
  
༄༅། །སྟེ་ལྷགས་ནས་བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་གི་སྤྱན་སྔར་སོང་སྟེ་ཞབས་གཉིས་  
ལ་མགོ་བོས་ཕྱག་འཚལ་ཏེ་ཐལ་མོ་སྦྱར་བར་གྱུར་པས་འདི་སྐད་ཅེས་གསོལ་ཏོ། །བཅོམ་ལྡན་འདས། འདི་བདག་གིས་གཟུང་བར་བགྱིའོ། །དོན་ཡོད་  
པའི་ལྕགས་ཀྱུ་ཆོ་ག་ཞིབ་མོའི་རྒྱལ་པོ་ཡང་ལྷག་པའི་རྒྱལ་པོ་ཆོ་ག་ཞིབ་མོ་འདི་ཡོངས་སུ་བསྲུང་བའི་དོན་དང། མི་ནུབ་ཅིང་རྒྱས་པར་འགྱུར་རོ། །ཆོ་ག་  
ཞིབ་མོའི་རྒྱལ་པོ་ཇི་ལྟ་རྙེད་པ་དེ་བཞིན་བྲིས་པ་འདི་ཡོངས་སུ་རྫོགས་སོ།། །།འདི་ནི། སྔོན་གྱི་ལོ་ཙཱ་བ་མཁས་པ་བཞི་ཙམ་གྱིས་བགོས་ནས་བསྒྱུར་བ་  
ལ་བར་སྐབས་བར་སྐབས་སུ་ཆད་ཅིང་མཇུག་མ་ཚང་བ་ལས། བླ་མ་དུས་ཀྱི་འཁོར་ལོ་པ་ཆེན་པོ་ཆོས་གྲགས་དཔལ་བཟང་པོའི་ཕྱག་ནས་རྒྱ་དཔེ་བྱུང་ཞིང། ཆད་  
པ་སོབས་པ་དང། མཇུག་སྒྱུར་ཅིག་ཅེས་བཀས་བསྐུལ་བ་ལ་བརྟེན་ནས་བམ་པོ་བཅུ་པའི་ནང་དུ། ལས་ཀྱི་དོན་ཀུན་སྒྲུབ་པར་བྱེད། །ཅེས་པ་ནས། གསང་སྔགས་  
བཟླས་པ་མཆོག་གྱིས་ཤིག་ཅེས་པའི་བར་དང། བམ་པོ་བཅུ་གཉིས་པའི་ནང་དུ་བཅོམ་ལྡན་འདས། འོན་ཀྱང་དོན་ཁྱད་པར་ཅན་གྱི་ཆེད་དུ་ཞེས་པ་ནས་རིག་སྔགས་འཆང་  
  
  
བམ་པོ་བཅུ་གསུམ་པའི་ནང་དུ་དཀྱིལ་འཁོར་གྱི་ཆོ་ག་འདི་ཐོས་པ་ཙམ་དང་ཞེས་པ་ནས། མི་གང་ཚད་དུ་བསྐོར་བར་བྱ། །ཞེས་པའི་བར་དང་བམ་  
པོ་བཅུ་བཞི་པའི་ནང་དུ་པདྨ་དང། ཆུ་དང། ཡུངས་ཀར་ལ་ཡོངས་སུ་བཟླས་ཏེ་ཞེས་པ་ནས་རས་དཀར་པོས་བཀྲུ་བར་བྱ་ཞིང་ལན་བདུན་དུ་ཞེས་པའི་བར་དང། བམ་པོ་བཅུ་བཞི་པ་དང་བཅོ་ལྔ་པའི་  
མཚམས་སུ་དངུལ་གྱི་པོག་ཕོར་བརྒྱད་དང་ཞེས་པ་ནས་གནས་རྣམ་པ་གཞན་ཐམས་ཅད་དུ་ཇི་ལྟར་ཡིད་ལ་བྱེད་པའི་བྱ་བ་ཐམས་ཅད་དུ་བྱེད་དོ། །ཞེས་པའི་བར་དང། བམ་པོ་བཅུ་དྲུག་པ་དང་  
བཅུ་བདུན་པའི་མཚམས་སུ་དེ་ནས་སྦྱིན་སྲེག་གི་ཆོ་ག་བཤད་པར་བྱ་སྟེ་ཞེས་པ་ནས་ཕྱག་རྒྱའི་ཆོ་ག་དང། སྒྲུབ་ཐབས་ཀྱི་ཆོ་གའོ། །ཞེས་པའི་བར་དང། བམ་པོ་བཅུ་བདུན་པ་  
ཞེས་པ་དང། དེ་མ་ཐག་པར་བམ་པོ་བཅོ་བརྒྱད་པའི་མཚམས་སུ་དེ་ནས་རྟག་ཏུ་བཟླས་པའི་དཀྱིལ་འཁོར་གྱི་ཆོ་ག་བཤད་པར་བྱ་སྟེ་ཞེས་པ་ནས་འཇིག་རྟེན་མགོན་པོའི་འོད་ཟེར་གྱི་  
སྦྱིན་སྲེག་རབ་ཏུ་གྲོལ་ལོ། །ཞེས་པའི་བར་རྣམས་ཀྱི་ཧོར་ཁོང་བས་བས་ཤིང་མཇུག་ཡོངས་སུ་རྫོགས་པར་ཤཱཀྱའི་དགེ་སློང་རིན་ཆེན་གྲུབ་ཀྱིས་བསྒྱུར་ཅིང་ཞུས་པའི་ཡི་གེ་པ་ནི། ཡོ་  
ག་པ་གྲུབ་པ་དཔལ་བཟང་པོའོ། །ཀུན་ཏུ་ལྷ་མོ་ཐམས་ཅད་ལའོ་།ཞེས་པ་ནས་གཏེར་བསྐུལ་ན་ཞེས་པའི་བར་རྒྱ་དཔེ་ལ་མི་འདུག་གོ་།འགྲོ་བ་སེམས་ཅན་ཐམས་ཅད་ལ་ཕན་པར་གྱུར་ཅིག་  
  
  
