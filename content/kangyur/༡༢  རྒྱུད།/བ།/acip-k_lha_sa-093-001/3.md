  
།དྲིལ་བུ་ལ་བདུགས་ནས་སྒྲ་དཀྲོལ་ན། འཇིགས་པ་ཐམས་ཅད་ལས་ཐར་བར་འགྱུར་ལ། སྲུང་བ་ཆེན་པོ་བྱས་པར་འགྱུར་ཁྱིམ་གྱི་ནང་དུ་དཀྲོལ་ན། འབྱུང་པོ་དང་  
གནོད་སྦྱིན་དང། སྲིན་པོ་དང། ཡི་དྭགས་དང། བརྗེད་བྱེད་དང་གྲིབ་གནོན་ཐམས་ཅད་བྱུང་ནས་ཕྱོགས་བཅུར་འབྲོས་པར་འགྱུར་རོ་།ཨོཾ་ཨ་མོ་གྷ་བཱ་ཤ་པདྨ་ཨུཥྞཱི་ཥ། ཏ་ར་ཏ་ར་  
ཨ་བ་ཏ་རཾ་ཏུ། བྷ་བན་གཙྪ་ཏུ། སྭ་བྷཱ་བཱ་ནཱན་ཏུ་རུ་ཏུ་རུ། མ་ཧཱ་པདྨ་བཧུ་ཛེ་སཱཧཱ། སླར་གཤེགས་སུ་གསོལ་བའི་སྔགས་ཏེ། བདུག་སྤོས་གུ་གུལ་དང། ཆུ་དང། ཡུངས་ཀར་དང་  
བསྲེས་པ་ལ་ལན་བདུན་བཟླས་བརྗོད་བྱས་ན། ཐམས་ཅད་དུ་སླར་གཤེགས་སུ་གསོལ་བའི་སྔགས་བྱས་པར་འགྱུར་རོ། །གསང་སྔགས་རིམ་པར་ཕྱེ་བའི་ཆོ་ག་དང། སྒྲུབ་པའི་  
ཆོ་གའོ༑༑ །།དེ་ནས་ལྷ་མོ་ཆེན་མོ་སྒྲོལ་མ་བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་ག་ལ་བ་དེར་སོང་སྟེ་ཕྱིན་ནས་བྱང་ཆུབ་  
སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་གི་ཞབས་ལ་མགོ་བོས་ཕྱག་འཚལ་ནས་ལྷའི་མཆོད་པའི་སྤྲིན་ཆེན་པོས་མཆོད་དེ་ལན་གསུམ་བསྐོར་བ་བྱས་  
ནས་མགོ་བཏུད་དེ་ཐལ་མོ་སྦྱར་ནས་བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་ལ་འདི་སྐད་ཅེས་སྨྲས་སོ། །བཅོམ་ལྡན་འདས་  
  
  
༄༅། །རིག་སྔགས་ཆེན་པོ་འཇིག་རྟེན་དུ་ཆེར་བསྟན་ལགས་སོ་།གསང་བ་ཆེན་པོའི་དཀྱིལ་འཁོར་དང། ཕྱག་རྒྱ་རིམ་པར་ཕྱེ་བ་དང། ཆོ་ག་ཞིབ་མོ་དང། དོན་ཡོད་  
པའི་ཞགས་པ་པདྨ་གཙུག་ཏོར་གྱི་རིག་སྔགས་ཀྱི་རྒྱལ་པོ་ཆེན་པོའི་སྙིང་པོ་རིག་སྔགས་འཆང་ཐམས་ཅད་ཀྱི་དོན་དང། སེམས་ཅན་ཐམས་ཅད་ལ་ཕན་པ་དང། བདེ་བར་བགྱི་  
བའི་སླད་དུ་ཛམྦུའི་གླིང་དུ་བཞག་ལགས་སོ། །བཅོམ་ལྡན་འདས་བདག་གིས་ཀྱང་དོན་ཡོད་པ་པདྨ་གཙུག་ཏོར་གྱི་རིག་སྔགས་ཀྱི་རྒྱལ་པོ་དེའི་སྙིང་པོ་དང། ཆོ་ག་ཞིབ་མོ་དོན་  
ཡོད་པར་སྒྲོལ་བ། དྲི་མ་མེད་པ། པདྨ་གཙུག་ཏོར་གྱི་ཞགས་པ་ཞེས་བགྱི་བ་རིག་སྔགས་ཀྱི་རྒྱལ་པོའི་སྙིང་པོ་བཤད་པར་བགྱི་སྟེ། རིག་སྔགས་འཆང་གང་གིས་དྲན་པ་ཙམ་  
གྱིས་བདག་བཀུག་ཅིང་གཡར་དྲངས་པར་འགྱུར། རིག་སྔགས་འཆང་གིས་རིག་སྔགས་སྒྲུབ་ཅིང་ཡོངས་སུ་སྤྱོད་པ་ལ་རིམ་གྲོ་བགྱི་བ་དང་རིག་སྔགས་འཆང་སྒྲུབ་པའི་དངོས་  
གྲུབ་མཆོག་སྩོལ་བར་བགྱི་བ་དང། བསམ་པ་ཐམས་ཅད་ཡིད་བཞིན་དུ་ཡོངས་སུ་བསྐང་བར་བགྱི་བ་དེ་དག་གིས་བཅོམ་ལྡན་འདས་ཀྱི་སྤྱན་སྔར་འཁོར་མང་པོ་འདུས་པའི་མངོན་  
སུམ་དུ་རིག་སྔགས་ཀྱི་རྒྱལ་པོ་བཤད་པར་བགྱིའོ། །དེ་ནས་བཅོམ་ལྡན་འདས་ཤཱཀྱ་ཐུབ་པས་ལྷ་མོ་སྒྲོལ་མ་ལ་འདི་སྐད་ཅེས་བཀའ་སྩལ་ཏོ། །ལྷ་མོ་ཆེན་མོ་སྒྲོལ་  
  
  
རང་གི་རིག་སྔགས་ཀྱི་རྒྱལ་པོ་དེ་བཞིན་གཤེགས་པ་ངའི་བྱིན་གྱི་རླབས་ཀྱི་ཕྱག་རྒྱས་བྱིན་གྱིས་བརླབ་ཀྱི། ཤོད་ཅིག་དེ་ནས་ལྷ་མོ་ཆེན་མོ་སྒྲོལ་མ་བཅོམ་ལྡན་འདས་ཀྱི་སྤྱན་  
སྔར་དོན་ཡོད་པར་སྒྲོལ་བ། དྲི་མ་མེད་པ། པདྨ་གཙུག་ཏོར་གྱི་ཞགས་པ་ཞེས་བྱ་བ་རིག་སྔགས་ཀྱི་སྙིང་པོ་སྨྲས་པ། ན་མ་སྟྲཻ་ཡ་དཧྭི་ཀཱ་ནཱཾ། ཏཱ་ཐཱ་ག་ཏཱ་ནཱཾ། ཤཱཀྱ་རཱ་ཛཱ་ཡ་ཨ་དྷིཥྛི་ན་ན་  
མསྐྲྀ་ཏཱ་ནཱཾ། ན་མོ་རཏྣ་ཏྲ་ཡཱ་ཡ། ན་མ་ཨཱརྱ་ཨ་བ་ལོ་ཀི་ཏེ་ཤྭ་རཱ་ཡ། བོ་དཧི་སཏཱ་ཡ། མ་ཧཱ་སཏཱ་ཡ། མ་ཧཱ་ཀཱ་རུ་ཎི་ཀཱ་ཡ། ན་མཿ་ཏཱ་རཱ་ཡ། མ་ཧཱ་དེ་བི། ཨོཾ་ཏཱ་ར་ཎི་ཏཱ་ར་ཎི་ཏཱ་རེ། པདྨ་བི་  
བཧུ་ཥི་ཏ་ཏཱ་རེ། མ་ཎི་ཀ་ན་ཀ་བི་ཙི་ཏྲི་ཏ་མཱ་ལ། ཛ་ཊ་མ་ཀུ་ཊ་ནན། དི་ཏ་པདྨེ། དཧུ་རུ་དཧུ་རུ། པདྨ་པཱ་ཤ་བཧུ་ཛེ། ཨ་མོ་གྷ་པཱ་ཤ་ཧསྟེ། ཏཱ་ར་ཡ་བྷ་ག་བ་ཏི། མ་ཧཱ་སིདྡྷི། བ་ར་དེ། ཏུ་རུ་ཏུ་རུ་  
མ་ཧཱ་ཏཱ་ར་ཎི་བ་ར་དེ། སཱ་དཱ་ཡ་སཱ་དཱ་ཡ། སིདྡྷེ། ཨ་མོ་གྷ་བ་ར་དེ་སཱཧཱ། ཨོཾ་ཨ་མོ་གྷ་པདྨི་ནི་ཏཱ་རེ་སཱཧཱ་སྙིང་པོའོ། །ཨོཾ་མ་ཎི་ཏཱ་རེ་ཧཱུཾ། ཉེ་བའི་སྙིང་པོའོ། །བཅོམ་ལྡན་འདས། འདི་  
ནི༑ བདག་གི་གསང་སྔགས་ནོར་བུ་རིན་པོ་ཆེ་ཆེན་པོའི་སྙིང་པོ་།དོན་ཡོད་པའི་ཞགས་པ། པདྨ་གཙུག་ཏོར་གྱི་རིག་སྔགས་ཀྱི་སྙིང་པོའི་ཞགས་པ་ཆོ་ག་ཞིབ་མོའི་རིག་སྔགས་  
འཆང་བ་རྣམས་ཀྱི་བསམ་པ་ཡོངས་སུ་རྫོགས་པར་བགྱི་བ་དང་སེམས་ཅན་ཐམས་ཅད་ལ་མཆོག་སྩལ་བ་རབ་ཏུ་སྩལ་བར་བགྱི་བའི་སླད་དུ་རྗེས་སུ་སྩལ་བ་ལགས་སོ། །  
  
  
༄༅། །བཅོམ་ལྡན་འདས། རིག་སྔགས་ཀྱི་རྒྱལ་པོ་འདིའི་ཡོ་བྱད་དང། ཆོ་ག་བཤད་པར་བགྱི་སྟེ། དུ་རུ་ཀ་དང། གུ་གུལ་དང་སྤྲྀག་ཀ་གཅིག་ཏུ་བགྱིས་ལ། གསང་  
སྔགས་ཀྱི་སྙིང་པོ་འདིས་ལན་བརྒྱ་རྩ་བརྒྱད་བཟླས་བརྗོད་བགྱིས་ནས་བཅོམ་ལྡན་འདས་བདག་ལ་བདུགས་ན། བདུགས་པ་ཙམ་གྱི་མོད་ལ་བཅོམ་ལྡན་འདས་བདག་དགུག་  
པ་དང། གཡར་དྲངས་པར་འགྱུར་ལགས་སོ། །བཅོམ་ལྡན་འདས། རིག་སྔགས་འདི་སྒྲུབ་པའི་ཚེ་རང་གི་གཟུགས་ཀྱིས་མདུན་ན་མཆིས་ཤིང་བསམ་པ་ཐམས་ཅད་ཡིད་  
བཞིན་དུ་དངོས་གྲུབ་རྗེས་སུ་སྩལ་བར་བགྱི། བགེགས་དང། ལོག་འདྲེན་ཐམས་ཅད་བཟློག་པར་བགྱི། གནོད་སྦྱིན་དང། སྲིན་པོ་དང། འབྱུང་པོ་དང། ཤ་ཟ་ཐམས་ཅད་  
བཟློག་པར་བགྱི། འཐབ་པ་དང། འཐབ་མོ་དང། རྩོད་པ་དང་འགྱེད་པ་ཐམས་ཅད་རབ་ཏུ་ཞི་བར་བགྱི། བསམ་པ་ཐམས་ཅད་ཡིད་བཞིན་དུ་རྫོགས་པར་བགྱི། མཆོག་  
སྩལ་བར་བགྱི། བདེ་ལེགས་དང། དགེ་ལེགས་བསྲུང་བ་དང། བསྐྱབ་པ་དང། སྦ་བར་བགྱིའོ། །བཅོམ་ལྡན་འདས། མཆིས་ཉལ་བ་ན་བདུག་སྤོས་ཀྱི་རྒྱལ་པོ་འདིས་  
བདག་ལ་བདུགས་ཤིང། བདག་གི་སྙིང་པོ་ནོར་བུ་རིན་པོ་ཆེ་ཆེན་པོའི་སྙིང་པོ་གསུམ་པོ་དེ་དག་ལན་ཉི་ཤུ་རྩ་གཅིག་བརྗོད་ན་བདུགས་པ་ཙམ་གྱི་མོད་དང། དྲན་པ་  
  
  
ཡོངས་སུ་དག་པ་བསྟན་ཅིང། མངོན་སུམ་དུ་མཆིས་པར་བགྱི། མཆོག་ཐམས་ཅད་རྗེས་སུ་སྩལ་བར་བགྱི། བྱུང་  
བ་དང་འབྱུང་བའི་བཀའ་མཆིད་བགྱིའོ། །དྲན་པ་ཙམ་གྱི་མོད་ལ་དོན་ཡོད་པ་པདྨ་གཙུག་ཏོར་གྱི་ཞགས་པའི་སྙིང་པོ་འདི་དྲན་པ་ཙམ་གྱིས་བཅོམ་ལྡན་འདས། བདག་རིག་སྔགས་  
འཆང་དེའི་མདུན་དུ་མཆིས་ཤིང་བསམ་པ་ཐམས་ཅད་ཡིད་བཞིན་དུ་ཡོངས་སུ་རྫོགས་པར་བགྱི། སྡང་བ་དང། སྡིག་པ་ཐམས་ཅད་དང་བགེགས་དང་ལོག་འདྲེན་ཐམས་ཅད་སོ་  
སོར་བཟློག་པར་བགྱི། དངོས་གྲུབ་ཆེན་པོ་སྒྲུབ་པ་རྗེས་སུ་སྩལ་བར་བགྱི། བཀྲ་ཤིས་ཀྱི་སྒྲ་ཐམས་ཅད་འབྱུང་བར་བགྱི། རིག་སྔགས་ཀྱི་དངོས་གྲུབ་ཐམས་ཅད་རྗེས་སུ་སྩལ་  
བར་བགྱི། ཆོ་ག་ཞིབ་མོ་དང། དཀྱིལ་འཁོར་དང། ཕྱག་རྒྱ་རིམ་པར་ཕྱེ་བའི་དངོས་གྲུབ་ཐམས་ཅད་རྗེས་སུ་སྩལ་བར་བགྱི། བསོད་ནམས་དྲང་བའི་དངོས་གྲུབ་ཐམས་ཅད་རྗེས་སུ་  
སྩལ་བར་བགྱི། དུས་མ་ཡིན་པར་འཆི་བ་ཐམས་ཅད་སོ་སོར་བཟློག་པར་བགྱི། སྡིག་པ་དང། སྒྲིབ་པ་ཐམས་ཅད་རྣམ་པར་དག་པར་བགྱི་རྟག་ཏུ་རྗེས་སུ་འབྲང་བར་བགྱི་  
རྟག་ཏུ་རྒྱུན་མི་འཆད་པར་རིག་སྔགས་འཆང་གི་བགེགས་དང་ལོག་འདྲེན་ཐམས་ཅད་སོ་སོར་བཟློག་པར་བགྱི། ནད་ཐམས་ཅད་བསལ་བར་བགྱིའོ། །བཅོམ་ལྡན་འདས་  
  
  
༄༅། །རིག་སྔགས་འཆང་འགུམ་པའི་ཚེ་རྣམ་པར་ཤེས་པ་ཐ་མ་ལ་བབ་པ་སྟེ། བཅོམ་ལྡན་འདས། བདག་གིས་རྟག་ཏུ་མངོན་སུམ་དུ་བསྟན་ཅིང་མདུན་ན་ཉེ་བར་  
མཆིས་པར་བགྱི། སངས་རྒྱས་ཡིད་ལ་བགྱིད་པ་ཤིན་ཏུ་དྲན་པས་དུས་ལས་འདའ་བར་བགྱིད་པ་དང། ཇི་ལྟར་སྦྲུལ་པགས་པ་བརྗེས་པ་བཞིན་ལུས་བརྗེས་ནས་འཇིག་  
རྟེན་གྱི་ཁམས་བདེ་བ་ཅན་གྱི་སྐལ་པ་དང་མཉམ་པར་པདྨ་དག་ལས་བརྫུས་ཏེ་སྐྱེ་ལ་རྒྱན་ཐམས་ཅད་ཀྱིས་བརྒྱན་པ་དང། ཚེ་རབས་སུ་ཚེ་རབས་དྲན་པར་འགྱུར། དེ་  
བཞིན་གཤེགས་པ་ཐམས་ཅད་ཀྱིས་ཡོངས་སུ་བཟུང་ཞིང་བྱིན་གྱིས་བརླབས་པར་འགྱུར། ལུས་རྡོ་རྗེར་འགྱུར། སངས་རྒྱས་ཀྱི་ཞིང་ཐམས་ཅད་དུ་ཆུད་པར་འགྱུར། ས་བཅུ་  
ལ་གནས་པར་ཡང་འགྱུར། ཕྱིར་མི་ལྡོག་པའི་ས་ལ་གནས་པར་ཡང་འགྱུར། དེ་བཞིན་གཤེགས་པ་ཐམས་ཅད་ཀྱིས་ལུང་བསྟན་པར་ཡང་འགྱུར། དགེ་བའི་རྩ་བ་  
ཐམས་ཅད་བསྐྱེད་པར་ཡང་འགྱུར། དེ་བཞིན་གཤེགས་པ་ཐམས་ཅད་མངོན་སུམ་དུ་སྟོན་པར་འགྱུར། བསོད་ནམས་ཀྱི་ཚོགས་ཐམས་ཅད་བསགས་པར་འགྱུར་  
སྡིག་པ་དང། སྒྲིབ་པ་དང། སྡིག་པ་ཐམས་ཅད་ཡོངས་སུ་དག་པར་འགྱུར་རོ། དེ་བཞིན་གཤེགས་པ་ཐམས་ཅད་ཀྱི་དགེ་བའི་རྩ་བའི་དམ་ཚིག་རྟོགས་པ་དང། གསང་  
  
  
པོའི་མཐར་ཐུག་པའི་བར་དུ་འཚལ་བར་འགྱུར་བ་ལགས་སོ། །དེ་ནས་བཅོམ་ལྡན་འདས་དེ་བཞིན་གཤེགས་པ་  
ཤཱཀྱ་ཐུབ་པས་ལྷ་མོ་ཆེན་མོ་སྒྲོལ་མ་ལ་ལེགས་སོ་ཞེས་བྱ་བ་བྱིན་ཏེ། ལྷ་མོ་ཆེན་མོ་ལེགས་སོ་ལེགས་སོ། །རིག་སྔགས་ཀྱི་རྒྱལ་པོ་འདི་ཁྱོད་ཀྱིས་བཤད་པ་མཆོག་ཏུ་ལེགས་  
སོ༑ ༑ཆོ་ག་ཞིབ་མོ་འདི་ཡོངས་སུ་རྫོགས་པར་བྱ་བ་དང། རིག་སྔགས་འཆང་དེ་ཡང་ཡོངས་སུ་བསྲུང་བའི་ཕྱིར་དང། ཡོངས་སུ་བསྐྱང་བའི་ཕྱིར་དང། དངོས་གྲུབ་རབ་ཏུ་སྦྱིན་  
པའི་ཕྱིར་ཁྱོད་ཀྱིས་ཡོངས་སུ་བསྐྱང་བར་བྱའོ། །དེ་ནས་གནོད་སྦྱིན་གྱི་སྡེ་དཔོན་ཆེན་པོ་ལག་ན་རྡོ་རྗེ་དང། རྒྱལ་པོ་ཆེན་པོ་བཞི་དང། ཚངས་པ་དང། ཁྱབ་འཇུག་དང། དབང་  
ཕྱུག་ཆེན་པོ་དང། ལྷ་རྣམས་ཀྱི་དབང་པོ་བརྒྱ་བྱིན་དང། ཚོགས་ཀྱི་བདག་པོ་ནག་པོ་ཆེན་པོ་དང། རིག་སྔགས་དང་དཀྱིལ་འཁོར་གྱི་ལྷ་དུ་མ་དང། ནོར་བུ་བཟང་པོའི་བུ་དང། ལྔ་  
རྩེན་དང། གར་མཁན་མཆོག་དང། སྟོབས་ཅན་དང། སྟོབས་པོ་ཆེ་དང། ལྗང་སྔོ་དང། དུང་ཅན་དང། དེ་བཞིན་དུ་འཇིགས་བྱེད་དང། དབྱངས་ལྡན་མ་དང། དཔེ་མེད་མ་  
དང། ལྷ་མོ་ཆེན་མོ་དཔལ་དང། རལ་པ་གཅིག་མ་དང། མེ་ཏོག་ཚེམས་ཏེ། ཐམས་ཅད་འདུས་ནས་མཐུན་པར་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་པུས་མོ་  
  
  
༄༅། །གཡས་བའི་ལྷ་ང་ས་ལ་བཙུགས་ཏེ་བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་ནས་བཏུད་དེ་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་  
ལྡན་འདས། བདག་ཅག་ཀྱང་ཕྱི་མའི་དུས་ཕྱི་མའི་ཚེ་རིག་སྔགས་འཆང་དེ་དང། རིག་སྔགས་སྨྲ་བའི་རིགས་ཀྱི་བུའམ། རིགས་ཀྱི་བུ་མོའམ། དགེ་སློང་ངམ། དགེ་སློང་མའམ་  
དགེ་བསྙེན་ནམ། དགེ་བསྙེན་མའམ། གཞན་ཡང་སྐྱེས་པའམ། བུད་མེད་དམ་ཁྱེའུ་འམ། བུ་མོ་གང་ཞིག་དོན་ཡོད་པའི་ཞགས་པ་གཙུག་ཏོར་འདི་སྒྲུབ་པར་བགྱིད་དམ་  
ཀློག་པར་བགྱིད་དམ། འདོན་ཏམ། ཐ་ན་མིང་ཙམ་ཡང་འཛིན་པར་བགྱིད་ན། བཅོམ་ལྡན་འདས། དེ་ལ་བདག་ཅག་ཀུན་ནས་མ་གྲུབ་པར་རྟག་ཏུ་རྗེས་སུ་འབྲང་ཞིང་བསྲུང་  
བར་བགྱི། ཡོངས་སུ་བསྐྱང་བར་བགྱི། གཟི་བརྗིད་གཞུག་པར་བགྱི་དངོས་གྲུབ་ཆེན་པོའི་བསམ་པ་ཡོངས་སུ་རྫོགས་པར་བགྱི། བསམ་པ་ཐམས་ཅད་ཀྱི་མཆོག་ཡོངས་སུ་  
རྫོགས་པར་བགྱི། ཉེས་པར་བགྱིས་པ་ཐམས་ཅད་སོ་སོར་བཟློག་པར་བགྱི། སྡིག་པ་དང། སྒྲིབ་པ་ཐམས་ཅད་ཡོངས་སུ་སྦྱང་བར་བགྱི་བྱང་ཆུབ་ཀྱི་སྙིང་པོ་ལ་མཐར་ཐུག་  
གི་བར་དུ་རྟག་ཏུ་རྗེས་སུ་འབྲང་བར་བགྱིའོ། །བཅོམ་ལྡན་འདས་ཀྱིས་འདི་སྐད་དུ་གྲོགས་པོ་དག་ལེགས་སོ་ལེགས་སོ། །ཁྱེད་ཀྱིས་བྱ་བ་དེ་ལྟར་ཡིན་ཏེ། རིག་སྔགས་  
  
  
ཞེས་བཀའ་སྩལ་ཏོ། །དོན་ཡོད་པའི་ཞགས་པ་པདྨ་གཙུག་ཏོར་གྱི་རྡོ་རྗེ་ཆེན་པོའི་སྙིང་པོ་གསང་བ་རྫོགས་སོ།། །།  
རྣམ་པར་ཐར་པ་ཆེན་པོའི་དཀྱིལ་འཁོར་གྱི་སྙིང་པོ་གསང་བ་བསྟན་པ་བཀླགས་པས་གྲུབ་པ་ཆོ་ག་ཞིབ་མོ་རྒྱས་པ་མཆོག་ཏུ་གསང་བ་མཐའ་དག་རྫོགས་པ་ཡོངས་སུ་རྫོགས་སོ།། །།  
དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་བཅོམ་ལྡན་འདས་ཀྱི་ཞབས་གཉིས་ལ་གཏུགས་ནས་མིག་མི་འཛུམ་པར་བཅོམ་  
ལྡན་འདས་ཀྱི་ཞལ་དུ་བལྟས་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས། འདིས་ན་བདག་ལ་པདྨ་ཡངས་པའི་དཀྱིལ་འཁོར་པདྨའི་རིགས་ཀྱི་སྙིང་  
པོར་འགྱུར་པ་གསང་བ་དེ་ཁོ་ན་ཉིད་བསྟན་པ་མཆིས་ཏེ། རྣམ་པར་ཐར་པའི་དཀྱིལ་འཁོར་གྱི་གསང་བའི་དོན་ཡོད་པའི་ཞགས་པའི་སྙིང་པོ་ཁྲོ་བོའི་རྒྱལ་པོ་རིག་སྔགས་ཀྱི་རྒྱལ་  
པོའི་སྙིང་པོ་བཅོམ་ལྡན་འདས་ཀྱི་སྤྱན་སྔར་ངོ་བོ་ཐ་དད་པ་དང། ཕྱག་རྒྱ་ཐ་དད་པ་དང། སྔགས་ཐ་དད་པ་དང། དཀྱིལ་འཁོར་དང། གཟུགས་བྲི་བ་ཡོངས་སུ་བསྒྲག་པར་བགྱི་  
སེམས་ཅན་ཐམས་ཅད་རྗེས་སུ་གཟུང་བའི་སླད་དུ་རིག་སྔགས་འཆང་བ་རྣམས་ཀྱི་དེ་ཁོ་ནར་གྱུར་པ་ནི། འདི་ལགས་ཏེ། རིག་སྔགས་འཆང་བ་ཐམས་ཅད་ཀྱི་གནས་གསང་  
  
  
༄༅། །བའི་དཀྱིལ་འཁོར་པདྨ་ཡངས་པའི་དམ་ཚིག་དོན་ཡོད་པའི་ཞགས་པ་སྒྲུབ་པའི་ཆོ་ག་རྗེས་སུ་སྩལ་བར་བགྱི་ན། བཅོམ་ལྡན་འདས། དེ་བདག་ལ་གནང་བར་  
མཛད་ཅིང། དེ་བཞིན་གཤེགས་པ་ཐམས་ཅད་ཀྱི་རིགས་ཀྱི་དམ་ཚིག་བྱིན་གྱིས་བརླབ་པ་དང། དེ་བཞིན་གཤེགས་པའི་རིགས་དང། པདྨའི་རིགས་དང། ནོར་བུའི་རིགས་  
དང། རྡོ་རྗེའི་རིགས་དང། སྤྱིའི་དམ་ཚིག་འགྲུབ་པར་འགྱུར་སྤྱིའི་བྱིན་གྱི་རླབས་དང། རིག་སྔགས་ཀྱི་རྒྱལ་པོའི་དཀྱིལ་འཁོར་དང། གཟུགས་བྲི་བ་དང། ཕྱག་རྒྱ་རིམ་  
པར་ཕྱེ་བ་ལ་རྗེས་སུ་འཇུག་པར་འགྱུར། ཆོ་ག་ཞིབ་མོ་སྒྲུབ་པ་ཐམས་ཅད་ཀྱི་དངོས་གྲུབ་དེ་ཁོ་ན་ཉིད་དུ་འགྱུར། དེ་བཞིན་གཤེགས་པ་ཐམས་ཅད་ཀྱི་སངས་རྒྱས་ཀྱི་ཞིང་  
དང། བྱང་ཆུབ་སེམས་དཔའ་དཀྱིལ་འཁོར་དུ་འཇུག་པའི་དམ་ཚིག་བྱིན་གྱི་རླབས་ཀྱི་དེ་ཁོ་ན་ཉིད་དུ་འགྱུར་ལགས་སོ། །དེ་ནས་དེ་བཞིན་གཤེགས་པ་དགྲ་བཅོམ་པ་  
ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པས་བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་ལ་འདི་སྐད་ཅེས་བཀའ་  
སྩལ་ཏོ༑ ༑སྙིང་རྗེ་ཆེན་པོ་དང་ལྡན་པ་དོན་ཡོད་པའི་ཞགས་པའི་དམ་ཚིག་རྣམ་པར་ཐར་པ་ཆེན་པོའི་དཀྱིལ་འཁོར་རྣམ་པར་འཕྲུལ་པ། བྱང་ཆུབ་སེམས་དཔའ་ཐམས་  
  
  
ཕྱག་རྒྱ་རིམ་པར་ཕྱེ་བ་ཆོ་ག་ཞིབ་མོ་དེའི་དུས་ལ་དབབ་པར་ཤེས་ན་ཤོད་ཅིག་།ངས་བྱིན་གྱིས་བརླབས་ཤིང་རྗེས་སུ་ཡི་རང་ལ་ཕྱག་རྒྱ་  
ཆེན་པོས་བཏབ་ནས་བྱིན་གྱིས་བརླབས་སོ། །སྔོན་གྱི་དེ་བཞིན་གཤེགས་པ་གངྒཱའི་ཀླུང་གི་བྱེ་བ་བྱེ་བ་ཁྲག་ཁྲིག་འབུམ་ཕྲག་དགུ་བཅུ་རྩ་དགུའི་དེ་བཞིན་གཤེགས་པ་ཐམས་ཅད་  
ཀྱི་བྱིན་གྱི་རླབས་ཀྱིས་བྱིན་གྱིས་བརླབས་སོ། །སེམས་ཅན་ཐམས་ཅད་ཀྱི་དོན་དུ་དེ་ཁོ་ན་ཉིད་ཀྱི་དངོས་གྲུབ་བླ་ན་མེད་པ་ཕྱག་རྒྱ་དང། དཀྱིལ་འཁོར་དང། དམ་ཚིག་ཆེན་པོར་བྱིན་  
གྱིས་བརླབས་སོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་བཞིན་འཛུམ་ཞིང། དེ་བཞིན་གཤེགས་པ་ཐམས་ཅད་ཀྱི་  
གསང་བ་རྣམ་པར་ཐར་པའི་དཀྱིལ་འཁོར་རྣམ་པར་འཕྲུལ་པ་བཀོད་པ་དོན་ཡོད་པ་མཐོང་བའི་ཏིང་ངེ་འཛིན་མངོན་སུམ་དུ་བྱས་ནས་ཏིང་ངེ་འཛིན་དེས་སྟོང་གསུམ་གྱི་སྟོང་ཆེན་  
པོའི་འཇིག་རྟེན་གྱི་ཁམས་ན་སངས་རྒྱས་ཀྱི་ཞིང་ཐམས་ཅད་འོད་ཟེར་གྱིས་སྣང་བར་བྱས། ལྷའི་གནས་ཐམས་ཅད་སྣང་བར་བྱས་ཀླུའི་གནས་ཐམས་ཅད་སྣང་བར་བྱས། གནོད་  
སྦྱིན་དང་སྲིན་པོའི་གནས་ཐམས་ཅད་སྣང་བར་བྱས། འབྱུང་པོའི་གནས་ཐམས་ཅད་སྣང་བར་བྱས། ལྷ་མ་ཡིན་དང། ནམ་མཁའ་ལྡིང་དང། མིའམ་ཅི་དང། ལྟོ་འཕྱེ་ཆེན་པོའི་  
  
  
༄༅། །གནས་ཐམས་ཅད་སྣང་བར་བྱས། སའི་འོག་ཏུ་གཏོགས་པ་འོག་ནས་གནས་པ་ཐམས་ཅད་སྣང་བར་བྱས། བར་སྣང་གི་གནས་ནམ་མཁའ་ལ་རྒྱུ་བའི་ལྷ་  
རྣམས་སྣང་བར་བྱས་ཤིང་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀུན་ནས་གཡོ་བ་ཆེན་པོར་འགྱུར་བ་དང། གཡོ་བའི་མཐུ་དེས་དེ་དག་ཐམས་ཅད་བསྐུལ་བར་  
གྱུར་ཏོ༑ ༑བསྐུལ་བ་ཙམ་གྱི་མོད་ཉིད་ལ་དེ་དག་ཐམས་ཅད་ལྷགས་ཏེ། རི་གྲུ་འཛིན་ན་འཁོར་མང་པོ་འདུས་པར་མཐུན་པར་ལྷགས་ནས་འཁོད་དོ། །དེ་ནས་བྱང་ཆུབ་སེམས་དཔའ་  
སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་འཁོར་མང་པོ་འདུས་པར་མཁྱེན་ནས་དོན་ཡོད་པའི་ཞགས་པའི་ཆ་བྱད་དུ་ཞུགས་ཤིང་བཅོམ་ལྡན་འདས་ཀྱི་  
སྤྱན་སྔར་འདུག་ནས་འདི་ལྟར་དེ་བཞིན་གཤེགས་པའི་གསང་བ་ཐམས་ཅད་དུ་རིགས་སྤྱིའི་དམ་ཚིག་གི་ཚུལ་དུ་ཞུགས་ལ། རལ་པའི་ཐོར་ཚུགས་ཀྱིས་བརྒྱན་ཞིང་རྒྱལ་བ་འོད་  
དཔག་མེད་ཐོར་ཚུགས་སུ་ཐོགས་པ། ཚངས་པའི་གཟུགས་ཅན་ཕྱག་བཅོ་བརྒྱད་པ་རང་གི་ངོ་བོ་ཞགས་པ་ཐོགས་པ། ཐལ་མོ་སྦྱར་བ། སྐུ་ཕྱེད་ན་ཕྱག་གཡོན་པ་བརྟེན་པ་  
མདུང་རྩེ་གསུམ་པ་བསྣམས་པ། རིལ་པ་སྤྱི་བླུགས་དང། བགྲང་ཕྲེང་བསྣམས་པ། པདྨ་བསྣམས་པ། པདྨའི་ཕྱག་རྒྱ་བསྣམས་པ་ཡིད་བཞིན་གྱི་ནོར་བུ་དང་རྒྱལ་མཚན་  
  
  
མེ་ཏོག་གི་ཕུར་མ་དང། བའི་ཛ་པཱུ་ར་བསྣམས་པ། དབུགས་འབྱིན་པར་མཛད་པ། རིན་པོ་ཆེའི་ཆར་འབེབས་པར་མཛད་པ། ཐལ་མོ་སྦྱར་བའི་ཕྱག་རྒྱ་མཛད་པ། སྤྱི་བོར་ཕྱག་  
རྒྱ་མཛད་པ། དམ་ཚིག་གི་ཕྱག་རྒྱ་མཛད་པ། པདྨ་ཡངས་པའི་ཕྱག་རྒྱ་མཛད་པ། རྡོ་རྗེའི་རིགས་ཀྱི་དམ་ཚིག་གི་ཕྱག་རྒྱ་མཛད་པ། དེ་བཞིན་གཤེགས་པ་དང། ནོར་བུའི་ཕྱག་རྒྱ་  
མཛད་པ། གཟུགས་ཞི་བ། སྤྱན་གསུམ་པ། མཆོད་ཕྱིར་ཐོགས་པ། གདན་པདྨ། སྐུ་འོད་ཟེར་སྣ་ཚོགས་འབར་བ། སྒྲོལ་མ་བདུན་རྗེས་སུ་འབྲང་བ། ཕ་རོལ་ཏུ་ཕྱིན་པ་བཅུས་བསྐོར་  
བ༑ བརྒྱ་བྱིན་དང། ཚངས་པ་དང། གཤིན་རྗེ་དང། ཆུ་ལྷ་དང། ལུས་ངན་པོས་བསྐོར་བ། དབང་ཕྱུག་དང། དབང་ཕྱུག་ཆེན་པོ་དང། ཚངས་པ་དང། ལྷའི་བུ་དང། སྲེད་མེད་ཀྱི་བུ་  
དང། དབང་ཆེན་དང། རྒྱ་མཚོ་དང། དགའ་བོ་དང། ཉེ་དགའ་བོ་འཁོར་དང་བཅས་པ་བཅོམ་ལྡན་འདས་ཤཱཀྱ་ཐུབ་པའི་སྤྱན་སྔར་འཁོད་ནས་མིག་མི་འཛུམ་ཞིང་བཞིན་  
འཛུམ་པས། མེ་ཏོག་སྣ་ཚོགས་པ་རྣམས་བཅོམ་ལྡན་འདས་ལ་འཐོར་ཏེ་འདི་ལྟ་སྟེ། མེ་ཏོག་ཤྭ་ལ་དང། ཏ་མ་ལ་དང། ཙམ་པ་ཀ་དང་ཨ་ཏི་མུཀྟ་ཀ་དང། ཤོ་ཀཱ་  
བརྟ་དང། ཁ་བྱེ་འཁྱིལ་བ་དང། གནྡྷ་བརྵི་ཀ་དང། མཐོན་ཀ་དང། མཐོན་ཀ་ཆེན་པོ་དང། ཀ་དམ་པ་དང། མདོག་མཛེས་པ་དང། སུ་མ་ནྱ་ཀ་དང། སྐྱ་སྣར་དང། ཆེར་གསལ་  
  
  
༄༅། །བ་དང། དྲི་མེད་གཟི་བརྗིད་དང། དྲི་དགའ་དང། རབ་སིམ་དང། པ་ལ་ཤ་དང། ཟ་བ་དང། མ་རཎྜ་ཀ་དང། གཟི་བརྗིད་བསིལ་དང། དྲི་མེད་དང། གཟི་ཡངས་  
ལྡན་དང། ཤིན་ཏུ་བསྟན་དང། ལྷ་དགའ་དང། ཡིད་དགའ་དང། ཡུ་ཐི་ཀ་དང། པདྨ་དང། ཀུ་མུ་ད་དང། པདྨ་དཀར་པོ་དང། ཨུཏྤ་ལ་དང། ཨུཏྤ་ལ་དམར་པོ་དང། ཏ་  
ར་ཎ་གུ་ཧྱ་དང། གསེར་དང། དངུལ་དང། རིན་པོ་ཆེ་རྣམ་པ་སྣ་ཚོགས་ཀྱི་མེ་ཏོག་རྣམས་ཀྱིས་བཅོམ་ལྡན་འདས་ལ་མཆོད་པ་བྱེད་པ་ནི། མངོན་སུམ་དུ་རྣམ་པར་ཐར་པའི་  
དཀྱིལ་འཁོར་གསང་བ་དོན་ཡོད་པའི་རྒྱལ་པོ་འདི་སྨྲས་སོ། །དུས་གསུམ་དུ་གཤེགས་ཤིང་བཞུགས་པ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་  
ལོ༑ ༑དེ་བཞིན་གཤེགས་པ་ཐམས་ཅད་ཀྱི་གསང་བ་རིགས་ཀྱི་དམ་ཚིག་ལ་ཕྱག་འཚལ་ལོ། །རིག་སྔགས་ཀྱི་རྒྱལ་པོ་དོན་ཡོད་པ་རྣམ་པར་ཐར་པའི་དཀྱིལ་འཁོར་རིགས་  
དང། ཕྱག་རྒྱ་ཐམས་ཅད་ལ་ཕྱག་འཚལ་ལོ། །འདས་པ་དང། མ་འོངས་པ་དང། ད་ལྟར་བྱུང་བའི་རང་སངས་རྒྱས་དང། ཉན་ཐོས་ཀྱི་དགེ་འདུན་ཐམས་ཅད་ལ་ཕྱག་འཚལ་  
ལོ༑ ༑ཡང་དག་པར་རྟོགས་པ་རྣམས་ལ་ཕྱག་འཚལ་ལོ། །ཡང་དག་པར་ཞུགས་པ་རྣམས་ལ་ཕྱག་འཚལ་ལོ། །བློ་གྲོས་ཆེན་པོ་དང་ལྡན་པ་ཤཱ་རད་ཏིའི་བུ་ལ་ཕྱག་འཚལ་  
  
  
༑བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ལ་སོགས་པ་འཕགས་པའི་ཚོགས་ཀྱི་མཆོག་རྣམས་ལ་ཕྱག་འཚལ་ལོ་།འཕགས་པ་དེ་བཞིན་གཤེགས་པ་དགྲ་  
བཅོམ་པ་ཡང་དག་པར་རྫོགས་པའི་སངས་རྒྱས་འོད་དཔག་མེད་ལ་ཕྱག་འཚལ་ལོ། །དཀོན་མཆོག་གསུམ་ལ་ཕྱག་འཚལ་ལོ། །བྱང་ཆུབ་སེམས་དཔའ་སེམས་དཔའ་ཆེན་པོ་  
ཐུགས་རྗེ་ཆེན་པོ་དང་ལྡན་པ་འཕགས་པ་སྤྱན་རས་གཟིགས་དབང་ཕྱུག་ལ་ཕྱག་འཚལ་ལོ། །དྲང་སྲོང་ཆེན་པོ་དེ་དག་དང། འཕགས་པའི་ཚོགས་ཀྱི་མཆོག་དེ་དག་ལ་ཕྱག་འཚལ་  
ནས་འཕགས་པ་སྤྱན་རས་གཟིགས་དབང་ཕྱུག་གི་ཞལ་ནས་བྱུང་བ་དོན་ཡོད་པའི་རྒྱལ་པོ་རྣམ་པར་ཐར་པའི་དཀྱིལ་འཁོར་གྱི་སྙིང་པོ་དེ་བཞིན་གཤེགས་པའི་མངོན་སུམ་དུ་  
གསུངས་པ་འདི་འཁོར་མང་པོའི་ནང་དུ་བདག་གིས་ད་བཟླའོ། བདག་གི་དགོས་པ་ཐམས་ཅད་གྲུབ་པར་གྱུར་ཅིག་འཇིགས་པ་ཐམས་ཅད་དུ་སྲུང་བར་གྱུར་ཅིག་ཏདྱ་ཐཱ། ཨོཾ་  
ཙ་ར་ཙ་ར། ཙི་རི་ཙི་རི། ཙུ་རུ་ཙུ་རུ། མ་ཧཱ་ཀཱ་རུ་ཎི་ཀ་།བི་རི་བི་རི། པི་རི་པི་རི། ཙི་རི་ཙི་རི། པ་ར་མ་མ་ཧཱ་ཀ་རུ་ཎི་ཀ་སི་རི་སི་རི། ཙི་རི་ཙི་རི། བི་རི་བི་རི། བི་རི་བི་རི། མ་ཧཱ་པདྨ་ཧསྟ། ཀ་ལ་  
ཀ་ལ༑ ཀི་ལི་ཀི་ལི། ཀུ་ལུ་ཀུ་ལུ། མཧཱ་ཤུདྡྷ་སཏ། ཨེ་ཧྱེ་ཧི་བུདྡྷྱ་བུདྡྷྱ། དྷཱ་བ་དྷཱ་བ། ཀ་ཎ་ཀ་ཎ། ཀི་ཎི་ཀི་ཎི། ཀུ་ཎུ་ཀུ་ཎུ། པ་ར་མ་ཤུདྡྷ་སཏ། ཀ་ར་ཀ་ར། ཀི་རི་ཀི་རི། ཀུ་རུ་ཀུ་རུ། མ་ཧཱ་  
  
  
༄༅། །སྠཱ་མ་པྲཱབྟ། ཙ་ལ་ཙ་ལ། སཉྩ་ལ་སཉྩ་ལ་བི་ཙ་ལ་བི་ཙ་ལ། ཨེ་ཊ་ཊ་ཨེ་ཊ་ཊ། བྷ་ར་བྷ་ར། བཧི་རི་བཧི་རི། བཧུ་རུ་བཧུ་རུ། ཨེ་ཧྱེ་ཧི་མ་ཧཱ་ཀཱ་རུ་ཎི་ཀ་མ་ཧཱ་བ་ཤུ་པ་ཏི། བེ་ཥ་དྷ་  
ར་དྷ་ར་དྷ་ར། ས་ར་ས་ར། ཙ་ར་ཙ་ར། ཧ་ར་ཧ་ར། ཧཱ་ཧཱ་ཧཱ་ཧཱ། ཧཱི་ཧཱི་ཧཱི་ཧཱི། ཧཱུ་ཧཱུ་ཧཱུ་ཧཱུ། ཨོཾ་ཀཱ་ར་པྲཧྨ་བེ་ཥ་དྷ་ར། དྷ་ར་དྷ་ར། དཧི་རི་དཧི་རི། དཧུ་རུ་དཧུ་རུ། ཏ་ར་ཏ་ར། ས་ར་ས་ར། པ་ར་པ་ར་  
ཙ་ར་ཙ་ར། བྷ་ར་བྷ་ར། རཤྨི་ཤ་ཏ་ས་ཧ་སྲ་པྲ་ཏི་མཎྜི་ཏ་ཤ་རཱི་ར། ཛྭ་ལ་ཛྭ་ལ། ཏ་པ་ཏ་པ། བྷ་ག་ཝན། སོ་མ་ཨཱ་དི་ཏྱ། ཡ་མ་བ་རུ་ཎ་ཀུ་བེ་ར་བྲཧྨ་ཨིནྡྲ་རི་ཥི་དེ་བ་ག་ཎ། ཨ་བྷྱ་རྩི་ཏ་ཙི་ར་  
ཎ༑ སུ་རུ་སུ་རུ། ཙུ་རུ་ཙུ་རུ། པུ་རུ་པུ་རུ། མུ་རུ་མུ་རུ། ས་ནད་ཀུ་མ་རཱ། རུ་དྲ་བཱ་ས་བ། བིཥྞུ་དྷ་ན་ད། བཱ་ཡུ་དེ་བ་རི་ཥི་ནཱ་ཡ་ཀ་བི་ནཱ་ཡ་ཀ་བ་ཧུ་བི་བི་དྷ་བེ་ཥ་དྷ་ར། དྷ་ར་དྷ་ར། དཧི་རི་  
དཧི་རི༑ དཧུ་རུ་དཧུ་རུ། ཐ་ར་ཐ་ར། གྷ་ར་གྷ་ར། ཡ་ར་ཡ་ར་ལ་ར་ལ་ར། ཧ་ར་ཧ་ར། མ་ར་མ་ར། པ་ར་པ་ར། ཙ་ར་ཙ་ར། བ་ར་བ་ར། བ་ར་དཱ་ཡ་ཀ་ས་མནྟ་ཨ་བ་ལོ་ཀི་ཏེ། བི་ལོ་ཀི་ཏེ་  
ལོ་ཀེ་ཤྭ་ར། མ་ཧེ་ཤྭ་ར། མུ་ཧུ་མུ་ཧུ། མུ་རུ་མུ་རུ། མུ་ཡ་མུ་ཡ། མུཉྩ་མུཉྩ། བཅོམ་ལྡན་འདས་འཕགས་པ་སྤྱན་རས་གཟིགས་དབང་ཕྱུག་བདག་དང་སེམས་ཅན་ཐམས་  
ཅད་འཇིགས་པ་ཐམས་ཅད་དང། གནོད་པ་ཐམས་ཅད་དང། ཡམས་ཀྱི་ནད་ཐམས་ཅད་དང། གདོན་ཐམས་ཅད་དང། ནད་ཐམས་ཅད་ལས་སྲུང་དུ་གསོལ། སྲུང་དུ་  
  
  
གནོད་པ་དང། འཆིང་བ་དང། རྡེག་པ་དང། བསྡིགས་པ་དང། རྒྱལ་པོ་དང། ཆོམ་རྐུན་དང། གནོད་བྱེད་དང། མེ་དང། ཆུ་དང། དུག་དང། མཚོན་ལས་ཡོངས་སུ་ཐར་བར་མཛད་  
པ༑ ཀ་ཎ་ཀ་ཎ། ཀི་ནི་ཀི་ནི། ཀུ་ཎུ་ཀུ་ཎུ། ཙ་ར་ཙ་ར། ཨིནྡྲི་ཡ། བ་ལ་བོ་དྷྱངྒ། མཱ་ར་ཀ་ཙུ་ཏུ་རཱ་རྱ་ས་ཏྱ་ས་མ་པྲ་ཀཱ་ཤཱ་ཀ་ཏ་མ་ཏ་མ། ད་མ་ད་མ། ཤ་མ་ཤ་མ། ས་མ་ས་མ། མ་ཧཱ་  
ཏ་མའན་དྷ་ཀ་ར། བཧི་དྷ་མན། ཥ་ཊ་པཱ་ར་མི་ཏཱ། པ་རི་པཱུ་ར་ཀ་མི་ལི་མི་ལི། ཊ་ཊ་ཊ་ཊ། ཋ་ཋ་ཋ་ཋ། ཊི་ཊི་ཊི་ཊི། ཊུ་ཊུ་ཊུ་ཊུ། ཋི་ཋི་ཋི་ཋི། ཋུ་ཋུ་ཋུ་ཋུ། ཨེ་ཎེ་ཡ་ཙརྨ་ཀྲྀ་ཏ། པ་རི་ཀ་ར་  
ཨེ་ཧྱེ་ཧི་མ་ཧཱ་ཀཱ་རུ་ཎི་ཀ་མ་ཧེ་ཤྭ་ར། མ་ཧཱ་བཧུ་ཏ། ག་ཎ་བྷཾ་ཛ་ཀ་ཀུ་རུ་ཀུ་རུ། པ་ར་པ་ར། ཀ་ཊ་ཀ་ཊ། མ་ཊ་མ་ཊ་བི་ཤུདྡྷ་བི་ཥ་ཡ་ནི་པཱ་ས་ནི། མ་ཧཱ་ཀཱ་རུ་ཎི་ཀ་ཤྭེ་ཏ་ཡཛྙོ་པ་  
པཱི་ཏ་ཡ། རཏྣ་མ་ཀུ་ཊ། མཱ་ལཱ་དྷ་ར། སརྦ་ཛྙཱ་ཤི་ར་སི་ཀྲི་ཏ། ཛ་ཊཱ་མ་ཀུ་ཊ་མཧཱ་ད་བཧུ་ཏ། ཀ་མ་ལ་ཀྲི་ཏ། ཀ་ར་ཏ་ལ། དྷྱ་ན་ས་མ་དཧི། བི་མོ་ཀྵ། ཨ་པྲ་ཀམྤྱ། པ་ཧུ་ས་ཏྭ། སནྟ་ཏི། པ་རི་  
པཱ་ཙ་ཀ་མ་ཧཱ་ཀཱ་རུ་ཎི་ཀ་སརྦ་ཀརྨ་ཨཱ་བ་ར་ཎ་བི་ཤོ་དྷ་ཀ་སརྦ་བྱཱ་དཧི་བ་རི་མོ་ཙ་ཀ་སརྦ་ཨཱ་ཤཱ་བ་པི་པཱུ་ར་ཀ་སརྦ་སཏ། སཾ་མཱ་ཤཱ་ས་ན་ཀ་ར་ན་མོ་སྟུ་ཏེ་སཱཧཱ། ཨོཾ་པྲམྷ་བེ་ཥ་དྷ་ར། དྷ་  
ར་དྷ་ར༑ དཧི་རི་དཧི་རི། དཧུ་རུ་དཧུ་རུ། ས་མནྟ། ཛྭ་ལ་ཨ་མོ་གྷ་ཧཱུཾ། དོན་ཡོད་པའི་སྙིང་པོ་ཨ་ཡི་གེ་གཅིག་པོ་ནི། ཀུན་ནས་གསང་བ། དེ་བཞིན་གཤེགས་པའི་རིགས་ཀྱི་དམ་ཚིག་དང། པདྨ་  
  
  
༄༅། །ཡངས་པའི་དཀྱིལ་འཁོར་དུ་ཞུགས་པ། རིགས་ཐམས་ཅད་ཀྱི་སྤྱིའི་ཡིན་ཏེ། བཀླགས་པས་གྲུབ་པའོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་  
འཕགས་པ་སྤྱན་རས་གཟིགས་དབང་ཕྱུག་གི་སྙིང་པོ་ཡི་གེ་གཅིག་པོ་ཀུན་ནས་དེ་བཞིན་གཤེགས་པ་ཐམས་ཅད་ཀྱི་རིགས་ཀྱི་གསང་བ་སྤྱིའི་རྣམ་པར་ཐར་པའི་དཀྱིལ་འཁོར་  
སྨྲས་པ་ཙམ་གྱིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་རྣམ་པ་དྲུག་ཏུ་གཡོས་ཤིང་ལྷའི་མེ་ཏོག་གི་ཆར་རབ་ཏུ་བབ་ལ། ཀུན་ནས་རིན་པོ་ཆེའི་ཆར་རབ་ཏུ་  
བབ་བོ༑ ༑དེ་བཞིན་གཤེགས་པ་གངྒཱའི་ཀླུང་གི་བྱེ་མ་སྙེད་བྱེ་བ་ཁྲག་ཁྲིག་སྟོང་ཀུན་ནས་གཤེགས་ནས་ནམ་མཁའི་དཀྱིལ་ལ་རྫུ་འཕྲུལ་གྱིས་བཞུགས་སོ། །དོན་ཡོད་པའི་རིམ་  
པར་ཕྱེ་བའི་སྤྲིན་ལྷའི་རིན་པོ་ཆེའི་སྣ་བདུན་ཕབ་ལ་འབབ་པས་ཁེབས་པ་དང། ལྷའི་རིན་པོ་ཆེ་སྣ་བདུན་གྱི་མེ་ཏོག་རྣམས་དང་ལྷའི་རྒྱན་དང། གོས་སྣ་ཚོགས་པའི་ཆར་བཅོམ་  
ལྡན་འདས་དང། འཕགས་པ་སྤྱན་རས་གཟིགས་དོན་ཡོད་པའི་རྒྱལ་པོའི་ཚུལ་དུ་ཞུགས་པ་ལ་མཆོད་པ་དང། བཀུར་སྟི་བྱ་བའི་ཕྱིར་རབ་ཏུ་ཕབ་བོ། །སངས་རྒྱས་བཅོམ་ལྡན་  
འདས་དེ་དག་གིས་ཀྱང་ལེགས་སོ། །ཞེས་བྱ་བའི་སྒྲ་འབྱིན་པར་མཛད། སེམས་ཅན་དག་པ་ཆེན་པོ་ཁྱོད་ཀྱིས་སངས་རྒྱས་འབྱུང་བ་མཆོག་བསྟན་པ་ལེགས་སོ། །འདི་  
  
  
དེ་བཞིན་གཤེགས་པ་ཐམས་ཅད་ཀྱི་རིགས་ཀྱི་གསང་བའི་ཕྱག་རྒྱ་དང། དཀྱིལ་འཁོར་དང། རིག་སྔགས་ཀྱི་གནས་རིམ་པར་ཕྱེ་བ་རྣམ་པར་ཐར་པའི་དཀྱིལ་འཁོར་དང་  
ཡི་གེ་གཅིག་པའི་རྗེས་སུ་ཞུགས་པ་ནི། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་སུ་ཉི་མ་གཅིག་ཤར་བ་ཡིན་ནོ། །གང་འདས་པ་དང། མ་འོངས་པ་དང། ད་ལྟར་བྱུང་  
བའི་སངས་རྒྱས་བཅོམ་ལྡན་འདས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་རྡུལ་ཕྲ་མོ་སྙེད་ཀྱི་སངས་རྒྱས་འབྱུང་བ་རྫོགས་པར་སངས་རྒྱས་འབྱུང་བ་གཅིག་གིས་ཐམས་  
ཅད་ཀྱི་རྗེས་སུ་ཞུགས་པ་ཡིན་ཞིང། སྙིང་པོ་ཡི་གེ་གཅིག་གི་རྗེས་སུ་ཞུགས་པ་ཡིན་ལ། ཕྱག་རྒྱ་དང། དཀྱིལ་འཁོར་རིམ་པར་ཕྱེ་བ་དང། དམ་ཚིག་གཅིག་གིས་རྗེས་སུ་ཞུགས་པ་  
ཡིན་ནོ༑ ༑དོན་ཡོད་པའི་རྣམ་པར་འཕྲུལ་པ་རྣམ་པར་ཐར་པའི་དཀྱིལ་འཁོར་དེ་བཞིན་གཤེགས་པའི་གསང་བ་བཟང་པོ་འདི་ནི། དོན་ཡོད་པའི་གསང་སྔགས་ཀྱི་ཞགས་པས་དྲངས་  
ཤིང་སྐུ་གཅིག་གི་དམ་ཚིག་ལ་བཀོད་པ་ཡིན་ཏེ། དེ་ནས་དོན་ཡོད་པའི་ཞགས་པ་ཞེས་བྱ་བར་བྱིན་གྱིས་བརླབས་སོ། །སྙིང་པོ་ཡི་གེ་གཅིག་པའི་གཟུངས་སྔགས་ནི། རྟག་ཏུ་  
བཀླགས་པས་གྲུབ་པ། དེ་བཞིན་གཤེགས་པ་ཐམས་ཅད་ཀྱི་བྱིན་གྱིས་བརླབས་པ་ཡིན་ནོ། །དེ་ནས་བཅོམ་ལྡན་འདས་དེ་བཞིན་གཤེགས་པ་ཤཱཀྱ་ཐུབ་པས་བྱང་ཆུབ་སེམས་  
  
  
༄༅། །དཔའ་སེམས་དཔའ་ཆེན་པོ་སྤྱན་རས་གཟིགས་དབང་ཕྱུག་ལ་ལེགས་སོ་ཞེས་བྱ་བ་བྱིན་ཏེ། སྙིང་རྗེ་ཆེན་པོ་དང་ལྡན་པ་ལེགས་སོ་ལེགས་སོ། །དེ་ཁོ་ན་ཉིད་སྒྲུབ་པ་  
གྲུབ་པ༑ དེ་བཞིན་གཤེགས་པའི་རིགས་སྤྱིའི་དམ་ཚིག་ཐམས་ཅད་གྲུབ་པ། དོན་ཡོད་པའི་ཞགས་པའི་སྙིང་པོ་སྒྲུབ་པ་བཀླགས་པས་འགྲུབ་པ་འདི་ནི། མཆོག་ཏུ་བཟང་བ་  
ཡིན་གྱི༑ ཡོན་ཏན་གྱི་ཕུང་པོ་ཤོད་ཅིག། སྙིང་པོ་ཡི་གེ་གཅིག་པ་འདི་ནི། དོན་ཡོད་པའི་ཞགས་པ་སྒྲུབ་པའི་ཆོ་ག་སྒྲུབ་པ་བདེ་བ་བཀླགས་པས་གྲུབ་པ། ཕྱག་རྒྱ་དང། དཀྱིལ་འཁོར་  
དང། སྐུ་གཟུགས་རི་མོ་དང་བཅས་པ་སྒྲུབ་པའི་ཆོ་ག་བླ་ན་མེད་པ་ཡིན་ནོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་  
ཕྱུག་གིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས། དོན་ཡོད་པའི་ཞགས་པ་པདྨ་ཡངས་པའི་དཀྱིལ་འཁོར་དང་པདྨའི་རིགས་ཀྱི་རྣམ་པར་  
ཐར་པའི་དཀྱིལ་འཁོར་དང། དེ་ཁོ་ན་ཉིད་ཀྱི་དམ་ཚིག་གསང་བ་ཆེན་པོ་དང། རིགས་སྤྱིའི་སྒྲུབ་པ་བཀླགས་པས་འགྲུབ་པ་འདིའི་ཡོ་བྱད་དང། ཆོ་ག་བཤད་པར་བགྱི་ཡི་  
བཅོམ་ལྡན་འདས་ཀྱིས་བྱིན་གྱིས་བརླབ་ཏུ་གསོལ། བཅོམ་ལྡན་འདས། གང་གིས་དྲན་པ་ཙམ་གྱིས་བདག་མདུན་ན་ཉེ་བར་མཆིས་ཤིང། བསམ་པ་ཐམས་ཅད་ཡིད་  
  
  
རིག་སྔགས་ཀྱི་དངོས་གྲུབ་ཐམས་ཅད་རྗེས་སུ་སྩལ་བར་བགྱིའོ། །བཅོམ་ལྡན་འདས་ཀྱིས་བཀའ་སྩལ་པ། སྤྱན་རས་གཟིགས་དབང་ཕྱུག་  
ལེགས་སོ་ལེགས་སོ། །དེ་ལྟར་ཁྱོད་ཀྱིས་སེམས་ཅན་ཐམས་ཅད་བསྒྲལ་བར་བྱ་ཞིང། རིག་སྔགས་འཆང་རྣམས་ཀྱི་དངོས་གྲུབ་དམ་པ་མཆོག་དེ་ཁྱོད་ཀྱིས་རབ་ཏུ་སྦྱིན་པར་གྱིས་  
ཤིག་དོན་ཡོད་པའི་ཞགས་པའི་སྙིང་པོ་གསང་བའི་དམ་ཚིག་དང་ཡི་གེ་གཅིག་པོ་རིགས་སྤྱིའི་རྗེས་སུ་ཞུགས་པ་དེ་བཞིན་གཤེགས་པས་བྱིན་གྱིས་བརླབས་ཀྱི། ཡོ་བྱད་དང་  
སྒྲུབ་པའི་ཆོ་ག་ཤོད་ཅིག། དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་བཅོམ་ལྡན་འདས་ཀྱིས་དབུགས་ཕྱུང་བདག་ཐོས་ནས་  
སྙིང་ཤིན་ཏུ་དགའ་སྟེ་ཡོ་བྱད་དང། ཆོ་ག་སྨྲས་པ། བཅོམ་ལྡན་འདས་ཀྱིས་མངོན་སུམ་ཉིད་དུ་སྡིག་པ་སྲེག་ཅིང་མ་ལུས་པར་ཟད་པར་བགྱིད་པ། སེམས་ཅན་དམྱལ་བ་རྩ་བ་  
ནས་འབྱིན་པའི་དཀྱིལ་འཁོར་གྱི་ཆོ་ག་སྨྲས་པ། དཀྱིལ་འཁོར་གྲུ་བཞིར་བྱས་ནས་སུ། །དབུས་སུ་པདྨའི་འཁོར་ལོ་བྱ། །ཚོན་རྩི་སྣ་ཚོགས་རྣམ་པར་དབྱེ། །པདྨ་ཟེ་བའི་དབུས་སུ་ནི་  
སྤྱན་རས་གཟིགས་དབང་བཞུགས་པར་བྱ། །བུམ་པ་བཀང་དང་འཕན་རྣམས་ཀྱིས། །དཀྱིལ་འཁོར་ཀུན་ནས་བརྒྱན་པར་བྱ། །མེ་ཏོག་སྣ་ཚོགས་ལེགས་པར་དགྲམ། །སྤོས་དྲི་  
  
  
༄༅། །བཟང་པོས་བསྒོས་པ་ཡི། །མར་མེའི་ཕྲེང་བ་ཀུན་ཏུ་བུད་།མཆོད་ཡོན་ཆུ་དག་གཞག་པར་བྱ། །གུ་གུལ་དང་ནི་ས་ལླ་ཀི་ཨ་ག་རུ་དང་དུ་རུ་སྐ། །བདུག་སྤོས་སྣོད་  
བཞི་དག་ནས་བདུག་རིག་སྔགས་འཆང་བ་ཁྲུས་བྱས་ནས། །གོས་གཙང་བགོས་ཏེ་སྨྱུང་བ་ལ། །ཉེ་བར་གནས་ནས་ཚེས་བརྒྱད་དམ་།བཅུ་བྮིའམ་ཚེས་ནི་བཅོ་ལྔ་སྟེ། །ཟླ་བ་  
ཡར་གྱི་ངོ་ལ་བསྒྲུབ། །ཤར་དུ་ཁ་བལྟས་འདུག་ནས་སུ། །དོན་ཡོད་ཞགས་པ་དུས་གསུམ་དུ། །ཉི་ཤུ་རྩ་གཅིག་བཟླས་བརྗོད་བྱ། །སྙིང་པོའང་བརྒྱ་རྩ་བརྒྱད་དུ་བཟླས། །ཡི་  
གེ་གཅིག་པོ་འབུམ་དུ་ནི། །མཚན་མོ་བར་ཆད་མེད་པར་བཟླས། །སྐྱ་རེངས་ཤར་ནས་འཇིག་རྟེན་དབང། །ཟེ་བའི་དབུས་ན་འབར་འགྱུར་ཞིང། །འགུལ་འགྱུར་འགུལ་བ་དེ་ཡིས་  
ནི༑ ༑དམྱལ་བ་ཆེན་པོ་བཅུ་དྲུག་གི། སྒོ་རྣམས་དག་ནི་དབྱེ་བར་འགྱུར། །དམྱལ་བའི་གནས་ནས་ཤུགས་ཆེན་གྱིས། །གཡོ་ལ་གཡོས་པ་ཙམ་དེས་ནི། །དམྱལ་བའི་ཚོར་ཀུན་རྣམ་  
པར་འཇིག་དམྱལ་བ་དེ་ཡང་རྣམ་པར་འཇོམས། །སེམས་ཅན་དམྱལ་བ་དེ་དག་ནི། །ཐར་ནས་ཕྱོགས་བཅུར་རྒྱུག་པ་ཡི། །དམྱལ་བའི་སྡུག་བསྔལ་ཀུན་ལས་གྲོལ། །མཐོ་  
རིས་ལམ་དུ་ཞུགས་པར་འགྱུར། །དུད་འགྲོའི་སྐྱེ་གནས་ཀྱི་སྡུག་བསྔལ་ཐམས་ཅད་དུ་དུད་འགྲོ་རྣམས་ལས་ཡོངས་སུ་གྲོལ་བར་འགྱུར། །བདག་ཉིད་ཀྱི་སྒྲིབ་པ་དང། སྡིག་  
  
  
སྡུག་བསྔལ་མི་བཟད་པ་ཐམས་ཅད་མཐར་གཏུགས་པར་ཡོངས་སུ་ཟད་པར་འགྱུར། འཁོར་བའི་སྡུག་བསྔལ་ཐམས་ཅད་ལས་ཡོངས་སུ་གྲོལ་བར་འགྱུར་རོ། །གལ་ཏེ་སྡིག་པ་ཐམས་  
ཅད་ཟད་པར་གྱུར་ན། དེའི་ཚེ་འཕགས་པ་སྤྱན་རས་གཟིགས་དབང་ཕྱུག་གི་སྐུ་མདོག་གསེར་གྱི་མདོག་ཅན་སྟོན་པར་མཛད་ལ་མཆོག་ཐམས་ཅད་སྦྱིན་པར་མཛད་དོ། །དོན་ཡོད་པ་དྲི་མ་  
མེད་པའི་ཡེ་ཤེས་རྒྱ་མཚོ་བཀོད་པ་ཞེས་བྱ་བའི་ཏིང་ངེ་འཛིན་ཐོབ་པར་འགྱུར། སྒྲིབ་པ་དང་པྲལ་བ་སེམས་ཅན་གྱི་རྒྱན་རྣམ་པར་དག་པའི་བདག་ཉིད་ཀྱི་ངོ་བོ་ཐོབ་པར་འགྱུར། དེ་བཞིན་  
གཤེགས་པ་གངྒཱའི་ཀླུང་གི་བྱེ་མ་བྱེ་བ་ཁྲག་ཁྲིག་འབུམ་ཕྲག་དགུ་བཅུ་རྩ་དགུ་པོ་རྣམས་མོད་ཉིད་ལ་མངོན་སུམ་དུ་སྟོན་པར་མཛད་ལ། དེ་བཞིན་གཤེགས་པ་དེ་དག་ཐམས་ཅད་  
ཀྱི་ཕྱག་གཡས་པ་མགོའི་སྤྱི་བོར་འཇོག་པར་མཛད། བསོད་ནམས་ཀྱི་ཕུང་པོ་ཆེན་པོ་དང་ལྡན་པར་འགྱུར། དགེ་བའི་རྩ་བ་ཆེན་པོ་ཡོངས་སུ་བཟུང་བར་འགྱུར། འཇིག་རྟེན་པ་ཀུན་  
གྱིས་གཅིག་པུ་མཆོད་པ་ཆེན་པོ་བྱས་པར་འགྱུར། གཤིན་རྗེ་དང། ཆུ་ལྷ་དང། ལུས་ངན་དང། ཟླ་བ་དང། ཉི་མ་དང། ཚངས་པ་དང། ཁྱབ་འཇུག་དང། དབང་ཕྱུག་ཆེན་པོ་རང་གི་  
གཟུགས་ཀྱིས་མངོན་སུམ་དུ་སྟོན་ཅིང། ཉེ་འཁོར་ལ་ཀུན་ནས་སྲུང་བ་དང། སྐྱོབ་པ་དང། སྦེད་པ་བྱེད་པར་འགྱུར། དངོས་གྲུབ་དང་དགོས་པ་ཐམས་ཅད་གྲུབ་པར་འགྱུར་  
  
  
༄༅། །གལ་ཏེ་སྡིག་པ་ཐམས་ཅད་ཟད་པར་མ་གྱུར་ན། དེའི་ཚེ་འཕགས་པ་སྤྱན་རས་གཟིགས་དབང་ཕྱུག་གི་སྐུ་མདོག་གསེར་གྱི་ཁ་དོག་ཅན་དུ་མི་མཐོང། དེས་  
སྒྲིབ་པ་དང། སྡིག་པ་མ་ལུས་པར་ཤེས་པར་བྱ་སྟེ། དེ་ཉིད་དུ་བཟླས་བརྗོད་ཀྱི་ཆོ་ག་སྨྱུང་བ་གཉིས་པ་བྱས་པ་དང། སྡིག་པ་དང། སྒྲིབ་པ་ཐམས་ཅད་རྩ་བ་དང་བཅས་པ་  
ཐམས་ཅད་ཕྱུང་བར་འགྱུར་རོ། །གལ་ཏེ་བཟླས་བརྗོད་ཀྱི་ཆོ་ག་སྨྱུང་བ་གསུམ་པ་བྱེད་ན། བཟླས་བརྗོད་ཀྱི་ཆོ་ག་གསུམ་རྫོགས་པ་དང། འཕགས་པ་སྤྱན་རས་གཟིགས་  
ཀྱི་ཕྱག་གཡས་པ་བརྐྱང་ནས་རིག་སྔགས་འཆང་བཏེག་སྟེ་མོད་ལ་འཇིག་རྟེན་གྱི་ཁམས་བདེ་བ་ཅན་དུ་འོད་དཔག་མེད་ཀྱི་སྤྱན་སྔར་འཇོག་པར་མཛད་ལ་མངོན་སུམ་དུ་  
བཞུགས་སོ། །དེ་བཞིན་གཤེགས་པ་ཚེ་དཔག་མེད་ཀྱིས་དབུགས་འབྱིན་པར་མཛད་ཅིང་ཕྱག་སྤྱི་བོར་འཇོག་པར་མཛད་དེ། ཚེ་དཔག་ཏུ་མེད་པར་འགྱུར་རོ། །གལ་ཏེ་སེམས་  
ཅན་གཞན་རིགས་ཀྱི་བུའམ། རིགས་ཀྱི་བུ་མོའམ། དགེ་སྦྱོང་ངམ་བྲམ་ཟེའམ། སྐྱེས་པའམ། བུད་མེད་དམ། ཁྱེའུ་འམ། བུ་མོའམ། ཐ་ན་དུད་འགྲོའི་སྐྱེ་གནས་སུ་སོང་  
བ་གང་ཞིག་སྡིག་པ་དང། སྒྲིབ་པ་ཟད་པར་འདོད་ན། རིག་སྔགས་འཆང་ཁྲུས་བྱས་ལ་གོས་གཙང་མ་བགོས། སྨྱུང་བ་བྱས་པ་དེས་དཀྱིལ་འཁོར་ལ་མངོན་དུ་ཕྱོགས་པར་  
  
  
རྗེས་སུ་དྲན་པར་བྱས་ནས་རྨ་བྱའི་སྒྲོས་བྱབ་པར་བྱའོ། །དེ་ཙམ་གྱིས་ཡོན་ཏན་གྱི་ཁྱད་པར་ཐོབ་པར་འགྱུར་ཏེ། སྡིག་པ་  
དང། སྒྲིབ་པ་ཐམས་ཅད་ཟད་པར་འགྱུར། ནད་ཐམས་ཅད་དང། གདུག་པ་ཐམས་ཅད་དང། ན་པ་ཐམས་ཅད་དང། མཚམས་མེད་པ་ཐམས་ཅད་ཟད་པར་འགྱུར་ཏེ། ཐེ་ཚོམ་མེད་དོ། །སྒྲིབ་  
པ་དང་བྲལ་བ་ཉིད་ཐོབ་པར་འགྱུར་ཞིང་ཚིག་གཟུང་བར་འོས་པར་འགྱུར། ལྷ་ཐམས་ཅད་ཀྱིས་བཟུང་ཞིང་ཀུན་ནས་སྲུང་བར་འགྱུར། དེ་བཞིན་གཤེགས་པའི་གསུང་ཐོབ་པར་འགྱུར་  
འཕགས་པ་སྤྱན་རས་གཟིགས་དབང་ཕྱུག་གཟིགས་བཞེད་པར་འགྱུར། ཚེ་རིང་བ་དང། སྒྲིབ་པ་དང། ནད་དང་བྲལ་བར་འགྱུར། ཚེ་འཕོས་ནས་འཇིག་རྟེན་གྱི་ཁམས་བདེ་བ་ཅན་དུ་  
སྐྱེ་བར་འགྱུར། ཚེ་རབས་སུ་ཚེ་རབས་དྲན་པར་འགྱུར། དགེ་བའི་རྩ་བ་བསོད་ནམས་ཀྱི་ཚོགས་ཐམས་ཅད་དང་ལྡན་པར་འགྱུར་ཏེ་སྙིང་རྗེ་དང། བྱམས་པ་ཆེན་པོ་ཡིད་ལ་བྱ་བ་རྩེ་  
གཅིག་ཏུ་བྱ་ཞིང་སྨྱུང་བ་དང། བཟླས་བརྗོད་བྱའོ། །སྡིག་པ་དང། སྒྲིབ་པ་ཟད་པར་བྱ་བའི་དཀྱིལ་འཁོར་ཆེན་པོའི་ཆོ་གའོ་།འཕགས་པ་དོན་ཡོད་པའི་ཞགས་པའི་ཆོ་ག་ཞིབ་མོའི་  
རྒྱལ་པོ༑ བམ་པོ་བཅུ་བདུན་པ། དེ་ནས་རྟག་ཏུ་བཟླས་པའི་དཀྱིལ་འཁོར་གྱི་ཆོ་ག་བཤད་པར་བྱ་སྟེ། དཀྱིལ་འཁོར་གྱི་ཚད་ཇི་ལྟ་བ་བཞིན་དུ་ལེགས་པར་ཕྱེ་བ། གྲུ་བཞི་  
  
  
༄༅། །པ༑ རྒྱར་གཟིངས་ཀྱི་ཚད་ཀྱིས་ཤིན་ཏུ་རྣམ་པར་ཕྱེ་བ་བྱ་སྟེ། དྲིའི་ཚོན་རྩི་རྣམ་པར་བཀྲ་བ་ཀུན་ནས་པདྨའི་ཕྲེང་བ་དང། རྡོ་རྗེའི་གེ་སར་ལ་བརྟེན་པའི་དབུས་སུ་  
པདྨ་བྱའོ། །རྡོ་རྗེའི་ཐིག་སྐུད་ཀྱིས་ཀུན་ནས་བསྐོར་བའི་དབུས་ཀྱི་པདྨའི་གེ་སར་ལ་འཕགས་པ་སྤྱན་རས་གཟིགས་དབང་ཕྱུག་ཚངས་པའི་ཆ་བྱད་འཛིན་པ་དགོད་པར་བྱའོ། །ཉི་མ་རེ་  
རེ་ཞིང་མེ་ཏོག་དང་བདུག་པ་དབུལ་བར་བྱ་ཞིང། ཉི་མ་རེ་རེ་ཞིང་ཨ་ག་རུའི་བདུག་པ་དང། ཁྲུས་བྱས་གོས་གཙང་མ་བགོས་ཏེ་དོན་ཡོད་རྒྱལ་པོའི་བཟླས་བརྗོད་དང། ཕྱག་རྒྱ་  
བཅིང་བར་བྱའོ། །ཡི་གེ་གཅིག་པོའི་སྙིང་པོའི་བཟླས་བརྗོད་ཐུན་གསུམ་དུ་ལན་གསུམ་མམ། ལན་བདུན་ནམ། ལན་ཉི་ཤུ་རྩ་གཅིག་ཏུ་བཟླའོ། །ཟས་ངན་པ་བཅུ་ཡོངས་  
སུ་སྤང་བར་བྱ་ཞིང། སེམས་ཅན་ངན་པ་ཡང་སྤང་བར་བྱའོ་།སྒྲུབ་ཐབས་ཀྱི་དེ་ཁོ་ན་ཉིད་ལས་ཐམས་ཅད་དུ་འཇིག་རྟེན་པའི་བྱ་བ་ཐམས་ཅད་འགྲུབ་བོ། །འཇིགས་པ་ཆེན་པོ་  
མི་བཟད་པ་བརྒྱད་པོ་དེ་རྣམས་ལས་གྲོལ་ལོ། །དོན་ཡོད་པའི་རྒྱལ་པོ་དྲན་པས་ནད་ཐམས་ཅད་རྣམ་པར་ཉམས་པར་བྱེད་དོ། །དུག་དང་སྦྱར་དུག་དང། བྱད་སྟེམས་དང་  
གདོན་ཐམས་ཅད་དང། འཇིགས་པ་དང། སྡང་བ་དང། སྐྲག་པ་དང་རིམས་དང། ནད་ཐམས་ཅད་དང། ཕོལ་མིག་དང། ལྷོག་པ་དང། མཚན་པར་རྡོལ་བ་དང། གཡན་པ་  
  
  
རྐང་ཤུ་དང། མཛེ་དང། མགོ་བོ་ན་བ་དང། མིག་ན་བ་དང། རྣ་བ་ན་བ་དང། སྣ་ན་བ་དང། ཁ་ན་བ་དང། རྐན་ན་བ་དང། མགུལ་ན་བ་དང། སྙིང་ན་བ་དང། ལྟོ་ན་བ་དང་སོ་དང་  
མཆུན་བ་དང། ལག་པ་ན་བ་དང། རྩིབ་ལོགས་ན་བ་དང། ཆུ་སོ་ན་བ་དང། ཕོ་བའི་ནད་དང། མ་ཞུ་བ་དང། རྐང་པ་ན་བ་དང། རྒྱབ་ན་བ་དང། ཡན་ལག་དང་ཉིང་ལག་ཐམས་ཅད་  
ན་བ་དང། ཚད་པ་དང། གཞང་ནད་དང། གཅིན་ནད་དང། གསུད་པ་དང། འཁོག་པ་ལ་ལན་གཅིག་བརྗོད་དེ་བྱས་པ་ཙམ་གྱིས་ཐམས་ཅད་སེལ་བར་བྱེད་དེ། མྱུར་དུ་རབ་ཏུ་ཞི་བར་  
བྱེད་ཅིང་སྐད་ཅིག་དེ་ཉིད་ལ་ཡང་དག་པར་གནས་པར་བྱེད་དོ་།འཇིག་རྟེན་པའི་བྱ་བ་གཞན་ཐམས་ཅད་འགྲུབ་པར་འགྱུར་རོ། །དེ་བཞིན་གཤེགས་པ་བྱེ་བ་ཁྲག་ཁྲིག་བརྒྱ་སྟོང་  
ཕྲག་དགུ་བཅུ་རྩ་དགུའི་དགེ་བའི་རྩ་བ་ཉི་མ་རེ་རེ་ཞིང་བསྐྱེད་པར་འགྱུར་རོ། །བསོད་ནམས་ཆེན་པོ་དང་ལྡན་པར་འགྱུར་རོ་།ཚིག་བཙུན་པར་ཡང་འགྱུར་རོ། །འཇིག་རྟེན་ཐམས་  
ཅད་ཀྱི་བླ་མར་ཡང་འགྱུར་རོ། །མཆོད་པའི་འོས་ཆེན་པོར་འགྱུར་རོ་།དོན་ཆེ་ཞིང་ཆེ་བ་དག་འོང་བར་འགྱུར་རོ། །དབང་ཕྱུག་དང་དཔོན་པོ་ལྷུན་གྱིས་གྲུབ་པ་ཉིད་དུ་རྙེད་དོ། །རྒྱལ་  
པོ་དང། བཙུན་མོའི་འཁོར་དང། གཡོག་ཏུ་བཅས་པས་གཅིག་ཏུ་མཆོད་པར་འོས་པར་འགྱུར་རོ། །ཉི་མ་རེ་རེ་ཞིང་འཕགས་པ་སྤྱན་རས་གཟིགས་དབང་ཕྱུག་མཐོང་བར་འགྱུར་  
  
  
༄༅། །རོ༑ ༑རྟག་ཏུ་ཡང་དེ་བཞིན་གཤེགས་པའི་སྐུ་མཐོང་བ་སོ་སོར་ཐོབ་བོ། །སངས་རྒྱས་ཀྱི་ཞིང་ཡང་དག་པར་བརྒྱན་པ་མཐོང་ངོ། །ཚེས་བརྒྱད་དང་བཅོ་ལྔ་ལ་  
པོ་ཊ་ལ་ཀའི་རི་བེའི་གཞལ་མེད་ཁང་འཕགས་པ་སྤྱན་རས་གཟིགས་དབང་ཕྱུག་གི་གནས་ན་འཕགས་པ་སྤྱན་རས་གཟིགས་དབང་ཕྱུག་བཞུགས་ཏེ་འཁོར་ཆེན་པོ་ལ་ཆོས་  
སྟོན་པར་མཛད་པ་དང། འོད་དཔག་མེད་བདེ་བ་ཅན་གྱི་གནས་ན་བཞུགས་པ་མཐོང་སྟེ། ཇི་སྲིད་བྱང་ཆུབ་སྙིང་པོའི་བར་དུ་མཐོང་ངོ། །འཆི་འཕོས་པ་ན་བསམས་པ་ཉིད་ཀྱི་མོད་  
ལ་བདེ་བ་ཅན་གྱི་འཇིག་རྟེན་གྱི་ཁམས་སུ་སྐྱེ་བར་འགྱུར་ཏེ། རྒྱན་ཐམས་ཅད་ཀྱིས་རྣམ་པར་བརྒྱན་པར་པདྨ་ལས་བརྫུས་ཏེ་སྐྱེ་བར་འགྱུར་རོ། །སྒྲིབ་པ་དང་བྲལ་ཞིང་རྣམ་པར་  
འཕྲུལ་པ་བྱིན་གྱིས་རློབ་པ་དོན་ཡོད་པའི་འོད་ཟེར་ཞེས་བྱ་བའི་ཏིང་ངེ་འཛིན་སོ་སོར་ཐོབ་བོ། །ཏིང་ངེ་འཛིན་གང་ཞིག་ཐོབ་པས་སངས་རྒྱས་ཀྱི་ཞིང་གངྒཱའི་ཀླུང་གི་བྱེ་མ་བྱེ་བ་  
ཁྲག་ཁྲིག་བརྒྱ་སྟོང་ཕྲག་སྙེད་ལས་འདས་པའི་དེ་བཞིན་གཤེགས་པ་ཐམས་ཅད་ལ་མངོན་པར་ཕྱག་བྱས་ནས་སེ་གོལ་གཏོགས་པ་ཙམ་ཉིད་ལ་སླར་ཡང་འོང་བ་དེ་ལྟ་བུའི་  
ཏིང་ངེ་འཛིན་སོ་སོར་ཐོབ་བོ། །ཏིང་ངེ་འཛིན་གཞན་ཁྲག་ཁྲིག་བརྒྱ་སྟོང་ཕྲག་སོ་སོར་ཐོབ་ཅིང། བཟླས་པའི་ཆོ་ག་གཅིག་པུས་ལས་ཐམས་ཅད་སྒྲུབ་པར་འགྱུར་རོ། །ཞེས་  
  
  
༑བཟླས་པའི་དཀྱིལ་འཁོར་ཆེན་པོའི་ཆོ་གའོ། །དེ་ནས་ཁྲུས་ཀྱི་དཀྱིལ་འཁོར་བཤད་པར་བྱ་སྟེ། ཁྲུས་བྱེད་པ་ལ་མཁས་པ་གང་གིས་དྲི་མ་ཐམས་ཅད་སེལ་བར་བྱེད་ཅིང་མཛེས་པ་  
སྡིག་པ་ཐམས་ཅད་རྣམ་པར་ཉམས་པར་བྱེད་པ། དངོས་གྲུབ་ཐམས་ཅད་བྱེད་པའི་དེ་ཁོ་ན་ཉིད་བསོད་ནམས་དང་གཟི་བརྗིད་རབ་ཏུ་འཕེལ་བར་བྱེད་པ། ནད་ཐམས་ཅད་སེལ་བར་  
གྲུབ་པ༑ སྡིག་པ་དང། སྡིག་ཏོ་ཉམས་པར་བྱེད་པ། དེ་བཞིན་དུ་ཟད་པ་དང་ཉམས་པ་བཅོམ་པ། དུག་དང་བྱད་སྟེམས་ཉམས་པ། ནད་ཡུན་རིང་པོ་ཡོངས་སུ་སྤངས་པ། དེ་བཞིན་  
དུ་གཅོད་ཡུན་རིང་པོ་དང་རིམས་ཡོངས་སུ་སྤངས་པ་སྟེ། འདི་དག་ཁྲུས་ཀྱིས་འགྲུབ་སྟེ། རིག་སྔགས་གང་ཡིན་པ་དེས་འགྲུབ་པར་དོན་ཡོད་པ་སྤྱན་རས་གཟིགས་དབང་ཕྱུག་གིས་  
ཡོངས་སུ་བསྒྲགས་སོ། །བགེགས་ཀྱིས་རེག་པ་གང་ཡིན་པ་དང། གྲིབ་གནོན་གྱི་གདོན་མི་བཟད་པས་རེག་པ་གང་ཡིན་པ་དང། ཕ་རོལ་གྱི་དམག་ཚོགས་ཀྱི་འཇིགས་པ་མི་བཟད་  
པ་དང། འཐབ་པ་དང། རྩོད་པ་ལ་ཡང་དགྲ་རྣམས་ཀྱིས་ཕམ་པ་དང། སྐྱེ་བོ་སྡང་བ་དང། གང་གི་འཁྲུག་པའི་གཡུལ་དུ་སོང་བ་དང། རྒྱུ་སྐར་གྱིས་བཅོམ་པ་གང་ཡིན་པ་དང་  
བློའི་སྐྱེ་བ་ཟད་པ་དང། མ་ནིང་དང། ཉམས་པའི་མ་ནིང་དང་དབང་པོ་ཉམས་པའི་བར་གང་ཡིན་པ་རྣམས་དང། བུ་མི་འཚོ་བ་གང་ཡིན་པ་རྣམས་ཀྱི་བུ་མཐུན་པར་སྐྱེ་བར་འགྱུར་  
  
  
༄༅། །རོ༑ ༑བསད་ཅིང་གཞོམ་པ་ཐོབ་པ་གང་ཡིན་པ་དང་འཆིང་བ་དང། གསོད་པར་སོང་བ་གང་ཡིན་པ་དང། ཆོམ་རྐུན་ནམ་རྐུན་མོའི་ནང་ངམ། གནོད་  
སྦྱིན་ནམ། སྲིན་པོའི་ནང་དུ་སོང་བ་གང་ཡིན་པ་དང། གཅན་གཟན་གཏུམ་པོའི་ནང་དུ་སོང་བ་གང་ཡིན་པ་དང། མཆེ་བ་གདུག་པ་དང་དུག་གི་ཁྲོད་དུ་སོང་བས་དུག་  
འཇིགས་པ་མི་བཟད་པ་ཟོས་པ་གང་ཡིན་པ་དང། ཁྱིམ་རྡིབ་པ་དང་གཡང་ས་དང། བྱི་བ་ཁ་གདུག་པའི་འཇིགས་པ་རྣམས་དང། མི་མངོན་པར་སྡིག་པ་བྱེད་པ་གང་ཡིན་པ་  
དང། མཚམས་མེད་པ་བྱེད་པ་གང་ཡིན་པ་དང། འཕགས་པ་ལ་སྐུར་པ་འདེབས་པ་དང། དམ་པའི་ཆོས་སྤོང་བ་འདི་རྣམས་དཀྱིལ་འཁོར་དུ་ཁྲུས་བྱས་པས་ཐམས་ཅད་  
ཡང་དག་པར་ཟད་པར་འགྲོ་ཞིང། མྱུར་དུ་ཐམས་ཅད་རྣམ་པར་ཉམས་པར་བྱེད་དེ། རྩྭ་རྣམས་མེས་སྲེག་པ་བཞིན་དུ་སྔོན་བསགས་པའི་མི་བཟད་པའི་ལས་འདི་དག་  
ཐམས་ཅད་རྣམ་པར་ཉམས་པར་བྱེད་དོ། །འཇིག་རྟེན་ཐམས་ཅད་ཀྱི་བླ་མ་དང། རྟག་ཏུ་མཆོད་པར་འོས་པར་འགྱུར་རོ། །ཚེ་ཡུན་རིང་པོར་གནས་ཏེ། རྟག་ཏུ་བདེ་བ་  
དང། དགའ་བར་བྱེད་དོ། །ཇི་སྲིད་འཚོའི་བར་དུ་ནད་མེད་ཅིང་རིམས་མེད་པ་ཉིད་དུ་གནས་སོ། །བདེ་བླག་ཏུ་བྱ་བ་བྱེད་ཅིང། དེའི་སྐྱེ་བ་བདུན་དྲན་པར་འགྱུར་རོ། །ལྷ་  
  
  
མཐར་ཐུག་རྟག་ཏུ་དཔལ་འབར་བར་བྱེད་དོ། །སངས་རྒྱས་རྣམས་རྟག་ཏུ་མཐོང་བ་དང་རྟག་ཏུ་འཇིག་རྟེན་དབང་ཕྱུག་གི་མཆོག་སྦྱིན་[?]  
པར་བྱེད་པ་དང། རྟག་ཏུ་མཐོང་པར་འདོད་པ་ཡང་ཐུན་མཚམས་རྟག་ཏུ་མངོན་སུམ་དུ་མཐོང་བས་གནས་པར་བྱེད་དོ། །རྟག་ཏུ་རིག་སྔགས་དང། དཀྱིལ་འཁོར་གྱི་ལྷ་དང་  
རིག་སྔགས་ཀྱི་དངོས་གྲུབ་ཏུ་འགྱུར་ཏེ། རྟག་ཏུ་དཀྱིལ་འཁོར་གྱི་མཆོག་གང་ཡིན་པ་ཡང་སྒྲུབ་པར་བྱེད་དོ། །རྒྱར་གཟིངས་ཀྱི་ཚད་ཀྱི་དཀྱིལ་འཁོར་གྲུ་བཞི་པ་བྱ་སྟེ། ཚོན་སྣ་ཚོགས་  
པས་རྣམ་པར་ཕྱེ་བའི་དཀྱིལ་འཁོར་གྱི་མཆོག་བྲི་བར་བྱའོ། །མེ་ཏོག་དང་འབྲས་བུ་སྣ་ཚོགས་པས་བཀྲ་བ། སྒོ་བཞི་ཀུན་ནས་རྣམ་པར་ཕྱེ་བ་དང། ལས་རྣམས་ལེགས་པར་ཟིན་  
ནས་དབུས་ཀྱི་དཀྱིལ་འཁོར་གྱི་སྙིང་པོར་འཁོར་ལོ་ཡང་དག་པར་བྲིའོ། །པདྨའི་ལྟེ་བ་དང། སྙིང་པོ་ཉིད་ཀྱང་འབར་བར་བྱའོ་།ཟུར་དང་ཟུར་རྣམས་སུ་ཞགས་པ་འབར་བ་པདྨ་  
ལ་གནས་པ་བྱའོ། །རིག་སྔགས་འདོད་པས་ཁྲུས་དང་གཏོར་མ་དཀར་པོ་ཡང་འདིར་དགོད་པར་བྱའོ། །ཨ་ག་རུའི་བདུག་པ་དབུལ་ཞིང། དཀྱིལ་འཁོར་གྱི་ཆོ་ག་ཇི་ལྟ་བ་བཞིན་  
དུ་དཀྱིལ་འཁོར་ལེགས་པར་བརྒྱན་པར་བྱའོ། །ལས་གཞན་སྒྲུབ་པ་ནི་རོ་སྣ་ཚོགས་པའི་གཏོར་མས་མཆོད་པར་བྱ་ཞིང་སྣ་ཚོགས་པའི་བདུག་སྤོས་དབུལ་ལོ། །བུམ་པ་  
  
  
༄༅། །ཆུས་བཀང་ནས་རྫས་ཀྱི་ཕྱེ་མ་རྣམས་དེར་གཞུག་ཅིང་རིན་ཆེན་སྣ་བདུན་བཅུག་སྟེ་དེ་ལ་རྒྱ་དར་གྱིས་བཅིངས་ལ། དོན་ཡོད་ཞགས་པ་བརྒྱ་དང་  
སྙིང་པོ་ཉིད་ཀྱང་ལན་བརྒྱར་བཟླས་སོ། །ཡི་གེ་གཅིག་པ་བརྒྱ་རྩ་བརྒྱད་དུ་བཟླའོ། །ཙནྡན་དང། ས་མའི་དང། སི་རི་ཥ་དང། ཧབ་ཤང་ཙིའུ་དང། གུར་གུམ་དང། ཡུངས་  
ཀར་དང། པདྨ་གེ་སར་རྣམས་ལེགས་པར་བཏགས་ནས་བུམ་པ་བཀང་བར་བྱ་སྟེ། འདི་རྣམས་ཀྱིས་ཁྲུས་བྱའོ། །ཉེའུ་ཤིང་ཤུ་ཏི་དང་བིལ་བ་སྟེ། འདི་རྣམས་ཀྱིས་ཉེད་པ་  
དང། རྟག་ཏུ་སྔོན་དུ་བྱབ་པར་བྱས་ལ། དེ་ནས་མཁས་པས་ཁྲུས་བྱའོ། །དེ་ནས་སྲུང་བའི་ཆོ་ག་ནི། དོན་ཡོད་རྒྱལ་པོས་བྱའོ། །དེ་ནས་རྩྭ་དུར་བ་བཏིང་ནས་དེ་ལ་སྐྱིལ་མོ་ཀྲུང་  
གིས་འདུག་སྟེ་བུམ་པའི་ཆུས་ཁྲུས་བྱ་ཞིང། པདྨའི་ཕྱག་རྒྱ་ཡང་བྱེད་དུ་གཞུག་གོ་དེ་ནས་གཙང་མ་གོས་གཙང་མ་བགོས་ཏེ་གཙུག་ཏོར་བཅིང་པར་བྱ་ཞིང། སྔོན་དུ་  
བཟླས་པ་འབུལ་བ་དང། བསྐོར་བ་བྱས་ནས་སྒོ་དང་སྒོ་ནས་ཕྱག་བྱའོ། །ཤར་གྱི་སྒོ་རུ་ཞུགས་ལ་དབུས་ཀྱི་དཀྱིལ་འཁོར་གྱི་སྙིང་པོར་སྐྱིལ་ཀྲུང་གིས་འདུག་ལ། དོན་  
ཡོད་པའི་རྒྱལ་པོས་ལན་བདུན་དུ་བྱབ་པར་བྱའོ། །ལག་ཏུ་རྡོ་རྗེ་དང། བགྲང་ཕྲེང་གིས་མངོན་པར་དབང་བསྐུར་ཞིང། ཆུ་དང་ཡུངས་ཀར་དང། ཕྱག་རྒྱས་དབང་བསྐུར་  
  
  
།དེ་ནས་དཀོན་མཆོག་གསུམ་ལ་མཆོད་པ་བྱའོ། །འདི་ནི། ཁྲུས་ཀྱི་གཙོ་བོར་འཇིག་རྟེན་དབང་ཕྱུག་གིས་གསུངས་སོ། །སེམས་ཅན་ཐམས་ཅད་ལ་ཕན་པའི་དོན་གྱི་  
ཆེད་དང། རིག་སྔགས་འཆང་རྣམས་ལ་ཁྱད་པར་དུ་སངས་རྒྱས་ཐམས་ཅད་ཀྱིས་བྱིན་གྱིས་བརླབས་པ་དང། ལྷ་ཐམས་ཅད་ཀྱིས་མཆོད་པ་དང། དོན་ཡོད་པའི་ཕུན་སུམ་ཚོགས་པ་  
གདོན་མི་ཟ་བར་བྱེད་དོ། །གང་དང་གང་དུ་ལས་ལ་ངེས་པར་སྦྱར་བ་ཐམས་ཅད་དུ་དོན་ཡོད་པའི་དངོས་གྲུབ་ཐོབ་པར་འགྱུར་ཏེ། ཐམས་ཅད་དུ་འདི་ལ་ཐེ་ཚོམ་མེད་དོ། །སྔགས་  
ཀྱི་དངོས་གྲུབ་བླ་ན་མེད་པ་མ་གྲུབ་པ་ཡང་གྲུབ་པར་འགྱུར་ཏེ་དོན་ཡོད་པའི་དངོས་གྲུབ་ཐོབ་ཅིང་འཕྲལ་ཉིད་དུ་འབྲས་བུ་མཐོང་བ་ཡིན་ནོ། །ལུས་ཡོངས་སུ་དག་ཅིང་ཤིན་ཏུ་དྲི་  
མ་མེད་པ་དང། ལེགས་པར་ཁྲུས་བྱས་པར་དེ་བརྗོད་པར་བྱའོ། །སྡིག་པ་ཐམས་ཅད་ཉམས་པར་བྱེད་པ། ཉོན་མོངས་པ་ཐམས་ཅད་ཟད་པར་བྱེད་པ། ནད་ཐམས་ཅད་ལས་  
ཡོངས་སུ་གྲོལ་བར་བྱེད་པ་སྟེ། མདོར་ན་ཐམས་ཅད་དུ་དངོས་གྲུབ་སོ་སོར་རྙེད་ཅིང། དཔལ་ཆེན་པོར་ལྷག་པར་འགྲོའོ། །རིག་སྔགས་དོན་དུ་གཉེར་བ་ཐོབ་སྟེ། རིག་སྔགས་  
དོན་ཡོད་པའི་དངོས་གྲུབ་ཀྱི་དེ་ཁོ་ན་ཉིད་ལས་བུ་འདོད་པས་ནི། བུ་ཐོབ་བོ། །ནོར་འདོད་པས་ནི། ནོར་ཐོབ་བོ། །དབང་ཕྱུག་འདོད་པས་ནི་དབང་ཕྱུག་ཐོབ་བོ། །མྱུར་དུ་དཔལ་  
  
  
༄༅། །འདོད་པས་ནི། དཔལ་ཐོབ་བོ། །མངོན་པར་འདོད་པ་ཐམས་ཅད་འཕྲལ་དུ་ཡོངས་སུ་རྫོགས་པར་བྱེད་དོ། །ཞེས་སོ། །ཁྲུས་ཀྱི་དཀྱིལ་འཁོར་གྱི་ཆོ་གའོ།། །།  
དེ་ནས་ནོར་བུའི་སྒྲུབ་ཐབས་ཀྱི་ཆོ་ག་དང། དཀྱིལ་འཁོར་གྱི་ཆོ་ག་བཤད་པར་བྱ་སྟེ། ཡིད་བཞིན་གྱི་ནོར་བུའི་སྒྲུབ་པ་རྨད་དུ་བྱུང་བ། དོན་ཡོད་པའི་ནོར་བུའི་དངོས་གྲུབ་དང་  
བྱ་བ་ཐམས་ཅད་སྒྲུབ་པར་བྱེད་པ། ཐམས་ཅད་དུ་ལྟུང་བའི་སྡུག་བསྔལ་ལས་བྱུང་བའི་འཇིགས་པ་ཐམས་ཅད་ལས་སྐྱོབ་པར་བྱེད་པ་བསོད་ནམས་ཐོབ་པ་མངོན་པར་  
ཐར་པར་བྱེད་པ། མཚོན་ཆ་དང། ཁོང་སྒྲིལ་གཅོག་པར་བྱེད་པར་ཐེ་ཚོམ་མེད་དོ། །སྡིག་པ་ཐམས་ཅད་རྣམ་པར་ཉམས་པར་བྱེད་པ་མཚམས་མེད་པ་ཟད་པར་བྱེད་པ་  
རྟག་ཏུ་གསོད་པ་མེད་པའི་གནས་ཐམས་ཅད་དུ་སོན་པར་བྱེད་པ། རྟག་ཏུ་འཁྲུགས་པ་དང། གཡུལ་ངོ་ལས་རྒྱལ་བ་སྦྱིན་པར་འགྱུར་རོ་།ཆོམ་རྐུན་གྱི་ནང་ནས་གྲོལ་  
བར་འགྱུར་ཞིང། རྐུན་མོ་ལས་ཀྱང་སྒྲོལ་བར་བྱེད་དོ། །གཅན་གཟན་གཏུམ་པོ་སེངྒེ་དང། གླང་པོ་ཆེ་དང། དོམ་དང། གཟིག་དང་དྲེད་དང། ཁྱི་དང། ཕག་དང་  
ལྕེ་སྤྱང་རྣམས་ལས་ནོར་བུའི་རྒྱལ་པོ་གང་དུ་གནས་པའི་མོད་ལ་ཐམས་ཅད་དུ་སྒྲོལ་བར་བྱེད་དོ། །དུག་དང། སྦྲུལ་ཐམས་ཅད་དམ་མཆེ་བ་གདུག་པ་དང། སྦྲུལ་  
  
  
བ་ཏ་ས་ནཱ་བྷ་དང། དུག་ཉིད་དང། དུག་ཤྲིངྒ་དང། དུག་མུ་སྟ་ཀ་ཉིད་དང། དར་དའི་དུག་དང། ལུས་ལ་བྱས་པ་དང། མི་བཟད་པའི་དུག་དང། དུག་ཧ་ལ་ཧ་ལ་དང་  
སྡིག་[?]པ་ལ་སོགས་པ་གང་ཡིན་པ་དང། མཐོང་བའི་དུག་གང་ཡིན་པ་དང། དབུགས་ཀྱི་དུག་མི་བཟད་པ་གང་ཡིན་པ་དང། རེག་པའི་དུག་འཇིགས་པ་དང། འཇོག་པོས་ཀྱང་ཟིན་  
པ་དང། གཞན་ཡང་སྲོག་ཆགས་མི་བཟད་པ་རྣམ་པ་སྣ་ཚོགས་པའི་དུག་མི་བཟད་པ་རྣམས་དཀྱིལ་འཁོར་མཐོང་བ་ཙམ་དང། ནོར་བུ་རེག་པ་ཙམ་གྱིས་དེ་རྣམས་ཐམས་  
ཅད་འཕྲལ་དུ་དུག་མེད་པར་འགྱུར་རོ། །གལ་ཏེ་གང་གར་འབབ་པའི་དུག་འཐུངས་ཀྱང་འཕྲལ་དུ་འཇོམས་པར་བྱེད་དོ། །ནམ་མཁའ་ལྡིང་གིས་སྦྲུལ་ཉིད་དང་ཀླུ་བཞིན་ནོ།།  
མེས་མི་འཚིག་གོ། སླར་ཡང་ཆུས་འཁྱེར་བར་མི་འགྱུར་རོ། །བྱི་བ་ཁ་གདུག་པའི་འཇིགས་པ་མི་འབྱུང། དེ་ལ་རྒྱལ་པོ་ཁྲོ་བར་མི་བྱེད་དོ། །ནམ་ཡང་ཕྱིར་རྒོལ་བ་དང། དགྲ་  
དང། འཐབ་མོ་དང། འཁྲུལ་འཁོར་བྱེད་པ་དང། སྡང་པ་གང་ཡིན་པ་དེ་རྣམས་མེད་དེ། ཆོ་ག་འདི་ནི། མཆོག་གོ་དུག་དང། བྱད་སྟེམས་དང། ཕྱེ་མའི་སྦྱོར་བ་ལ་སོགས་  
པ་ཐམས་ཅད་སྐད་ཅིག་དེ་ལ་ཉམས་པར་བྱེད་དོ། །གནོད་སྦྱིན་དང་སྲིན་པོ་དང། འབྱུང་པོ་དང། ཡི་དྭགས་དང། སྐེམ་བྱེད་དང་བརྗེད་བྱེད་དང། གསང་བ་པ་དང། བགེགས་  
  
  
༄༅། །དང། ལོག་འདྲེན་རྣམས་དཀྱིལ་འཁོར་མཐོང་བ་ཙམ་དང་ནོར་བུ་བཟུང་བ་ཉིད་ཀྱིས་ཐམས་ཅད་འབྲོས་པར་བྱེད་དེ། འདི་ལ་ཐེ་ཚོམ་མེད་དོ། །འདི་ཐམས་ཅད་  
ཀྱིས་ཐུན་མོང་དུ་ནོར་བུའི་དཀྱིལ་འཁོར་མཐོང་བ་ལ། བསམ་པ་གང་ཡིན་པའི་བསམ་པ་དེ་ཐམས་ཅད་ཡིད་ལ་དོན་དུ་གཉེར་བར་བྱ་བ་གང་ཡིན་པ་རྣམས་ཀྱང་ནོར་བུ་བཟུང་བ་  
ཉིད་ལ་ཐམས་ཅད་མྱུར་དུ་ཕུན་སུམ་ཚོགས་པར་བྱེད་དོ། །ཚེ་འཕེལ་བ་དང། སྔགས་ཀྱི་དངོས་གྲུབ་བླ་ན་མེད་པ་འགྲུབ་བོ། །བཀྲ་ཤིས་པ་དང། དམ་པ་དང། བསོད་ནམས་དང་  
དག་པ་དང། སྡིག་པ་ཉམས་པ་དང། རྨི་ལམ་ངན་པ་ཉམས་པ་དང། འཕྲལ་དུ་རྨི་ལམ་བཟང་པོར་བྱེད་པ་ཉིད་དང། རྟག་ཏུ་སངས་རྒྱས་དང། བྱང་ཆུབ་སེམས་དཔའ་མཐོང་  
བ་དང། རྟག་ཏུ་ལྷ་རྣམས་འགུགས་པ་ཉིད་དང། རྟག་ཏུ་འབྱོར་པ་ཐམས་ཅད་བྱེད་པ་དང། རྟག་ཏུ་ཟླ་བ་ཉ་བ་ལྟར་འོད་ཟེར་འབར་བས་རྣམ་པར་མཛེས་པ་དང། ཚིག་བཙུན་  
པ་དང། རྟག་ཏུ་དགའ་བ་དང། ཐམས་ཅད་དུ་མཆོད་པར་བྱ་བའོ་།དེ་ནས་རིག་སྔགས་འཆང་གིས་རྫས་ཀྱི་སྦྱོར་བ་བྱ་སྟེ། ཆ་མཉམ་པར་ལེགས་པར་ཕྱེ་ལ་གཙོ་བོའི་རྗེས་  
སུ་འབྲང་བར་བྱའོ། །འདི་ལྟ་སྟེ། རྒྱལ་བ་དང། རྣམ་པར་རྒྱལ་བ་དང། ནཱ་ཀུ་ལི་དང། དྲིའི་ནཱ་ཀུ་ལི་དང། ཨ་རུ་ར་དང། ལག་པ་དང། དབང་པོ་ལག་པ་དང། དྲིའི་པྲི་ཡང་  
  
  
རྒྱ་སྤོས་དང། འཁོར་ལོ་དང། འཁོར་ལོ་ཆེན་པོ་དང། ཁྱབ་འཇུག་གནོན་པ་དང། སོ་མ་རཱ་ཛ་དང། སུ་ན་ན་ད་དང། པདྨ་གེ་སར་དང། མ་ལ་ཡའི་ཙནྡན་ན་ལ་ད་དང། གུར་གུམ་དང་  
བ་བླ་དང། ཨུཏྤ་ལ་སྔོན་པོ་དང། ཀླུ་ཤིང་གི་མེ་ཏོག་དང་ཙམ་པ་ཀའི་མེ་ཏོག་དང། པ་ཊཱ་དང། བྲག་སྐྱེས་དང། སྤང་སྤོས་དང། ས་མཱ་མ་ཀ་རྣམས་མཉམ་པར་བྱས་ཏེ་ཕྱེ་མ་ཞིབ་མོར་  
ལེགས་པར་བཏགས་ལ་པུ་ཤེལ་ཙི་དང། ཙནྡན་གྱི་ཆུས་སྦྲུས་ཏེ་ཟངས་ཀྱི་སྣོད་དུ་བཞག་ལ། ཁྲུས་ཀྱི་དཀྱིལ་འཁོར་གྱི་སྟེང་དུ་བཀོད་དེ་དོན་ཡོད་ཞགས་པའི་སྙིང་པོ་བརྒྱ་རྩ་བརྒྱད་  
བཟླས་ནས་སྙིང་པོ་བརྒྱ་རྩ་བརྒྱད་ཉིད་དང། ཡི་གེ་གཅིག་པ་འབུམ་དུ་བཟླས་པས་རྫས་ཀྱི་སྣོད་འབར་བར་བྱེད་དོ། །དེ་ནས་ནོར་བུ་མགོ་བོ་ལ་བཅིངས་པའམ། ལག་པ་ལ་བཅིངས་  
ལ་གཟུང་བར་བྱ་སྟེ། མཆོག་ཏུ་སྐལ་པ་བཟང་པོ་ཐོབ་ཅིང། དབང་ཕྱུག་གི་མཆོག་དང། དཔོན་པོ་ཐོབ་བོ། །རྗེ་རིགས་བུ་མེད་པས་ཀྱང་མི་དང་ནོར་འཕེལ་བར་འགྱུར་རོ། །རྒྱལ་པོ་དང་  
དགྲ་རབ་ཏུ་འཇོམས་ཤིང་སྲུང་བའི་མཆོག་ཏུ་རྙེད་པར་དཀའ་བ་སྟེ། ནོར་བུ་གང་དུ་གནས་པ་དེར་གློག་གི་གནོད་པ་མེད་དོ། །དེར་བྱི་བ་ཁ་གདུག་པའི་འཇིགས་པ་དང། གཡོ་  
བ་མི་འབྱུང་ངོ། །ནོར་བུའི་རྒྱལ་པོ་གང་དུ་གནས་པའི་གནས་འདི་མཆོད་རྟེན་དུ་བཀུར་རོ། །སུམ་ཅུ་རྩ་གསུམ་ན་གནས་པའི་ལྷ་རྣམས་ཀྱིས་རྟག་ཏུ་སྲུང་བར་བྱེད་ཅིང། རྟག་ཏུ་  
  
  
༄༅། །ཡང་རྒྱལ་པོ་ཆེན་པོ་བཞི་དང། ལག་ན་རྡོ་རྗེ་སྟོབས་པོ་ཆེས་རྟག་ཏུ་ཡང་སྲུང་ཞིང། དུས་རྟག་ཏུ་རྗེས་སུ་འབྲང་བར་འགྱུར་ཏེ། ཐེ་ཚོམ་མེད་དོ། །དཀྱིལ་འཁོར་  
བཤད་པར་བྱ་སྟེ། རྒྱར་གཟིངས་ཀྱི་ཚད་ཀྱི་ལོགས་བཞི་པ། ཟུར་བཞི་པ། ཤིན་ཏུ་བཅགས་པ། ལེགས་པར་སྦྱར་བ་མཆོག་ཏུ་མཛེས་པ་བྱའོ། །ཁོར་ཡུག་ཏུ་མེ་ཏོག་སྣ་ཚོགས་  
ཀྱི་མགོ་ལྕོགས་ཀྱི་བཀྲ་བ་བྲིས་ལ་ཤར་གྱི་སྒོ་རྣམ་པར་ཕྱེ་སྟེ་དབུས་ཀྱི་དཀྱིལ་འཁོར་གྱི་པདྨ་རྡོ་རྗེའི་དཀྱིལ་འཁོར་གྱིས་ཡོངས་སུ་བསྐོར་པའི་དབུས་ཀྱི་པདྨའི་གེ་སར་ལ་ཡང་  
འཇིག་རྟེན་དབང་ཕྱུག་དགོད་པར་བྱའོ། །འཕགས་པ་སྤྱན་རས་གཟིགས་དབང་ཕྱུག་གི་ཞབས་དྲུང་དུ་རྫས་ཀྱི་སྣོད་གཞག་པར་བྱ་ཞིང་མེ་ཏོག་གཅལ་དུ་བཀྲམ་པར་བྱ་ལ། དཀྱིལ་  
འཁོར་བརྒྱན་པར་བྱ་སྟེ། དྲི་དང། ཡོན་ཆབ་དབུལ་བར་བྱ་ཞིང་ཙནྡན་གྱི་བདུག་པ་བསྲེག་གོ། ཉིན་མཚན་དུ་གོས་གཙང་མ་བགོ་ཞིང་བཅིང་བར་བྱ། ཤིན་ཏུ་དྲི་མ་མེད་པའི་  
སེམས་སུ་འགྱུར་བར་བྱ། བྱམས་པ་དང། སྙིང་རྗེ་མཆོག་ཏུ་འགྱུར་བར་བྱ་ཞིང། དེ་ནས་ནོར་བུའི་རྫས་བསྒྲུབ་བོ། །ཞེས་སོ། །ནོར་བུའི་དཀྱིལ་འཁོར་གྱི་ཆོ་གའོ།། །།  
དེ་ནས་ལྡོང་རོས་ཀྱི་མིག་སྨན་གྱི་ཆོ་གའི་དཀྱིལ་འཁོར་བཤད་པར་བྱ་སྟེ། རྒྱར་གཟིངས་ཀྱི་ཆེས་མཐར་ཐུག་པས་དཀྱིལ་འཁོར་གྲུ་བཞི་པ་བྱས་ཏེ་དྲི་སྣ་ཚོགས་དང། རྣམ་  
  
  
གྲ་རྣམས་སུ་མཁས་པས་བྲི་བར་བྱའོ། །དབུས་ཀྱི་དཀྱིལ་འཁོར་གྱི་སྙིང་པོར་པདྨ་འདབ་མ་ཕྱེད་ཁ་བྱེ་བའོ། །ལག་པ་གཉིས་ཀྱི་དབུས་  
སུ་པདྨ་གེ་སར་རྒྱས་པ་འཆང་བའོ། །ཤར་གྱི་སྒོ་རྣམ་པར་ཕྱེ་བ་བྱ་སྟེ། ལྡོང་རོས་དངུལ་གྱི་སྣོད་དུ་བཞག་ནས་དཀྱིལ་འཁོར་དུ་པདྨའི་སྟེང་དུ་དགོད་པར་བྱའོ། །སྣོད་ཀྱི་ཁོར་ཡུག་ཏུ་  
དར་དམར་པོའི་གོས་བཟང་པོས་གཡོགས་པར་བྱའོ། །ཡང་ན་པདྨའི་འདབ་མའམ། ཡང་ན་བྱང་ཆུབ་ཤིང་གི་འདབ་མའམ། ཡང་ན་ཤིང་འཛམ་བུའི་འདབ་མས་གཡོགས་  
པར་བྱའོ། །ཨ་ག་རུའི་བདུག་པ་དབུལ་བར་བྱའོ། །འཕགས་པ་སྤྱན་རས་གཟིགས་དབང་ཕྱུག་དོན་ཡོད་ཞགས་པའི་གཟུགས་འཛིན་པ་པདྨའི་འདབ་མའི་དྲུང་དུ་དགོད་པར་  
བྱའོ༑ ༑མེ་ཏོག་དང་དྲིས་མཆོད་པར་བྱ། རིག་སྔགས་འཆང་གིས་དཀར་གསུམ་ཟོས་ལ་འཕགས་པའི་ཡན་ལག་བརྒྱད་ཀྱི་བསྙེན་གནས་སུ་འགྱུར་བར་བྱའོ། །ཡང་ན་ཉིན་མཚན་  
དུ་སྨྱུང་བར་གནས་པར་བྱ། ཟླ་བ་ཡར་ངོའམ། ཚེས་བཅོ་ལྔའི་ཉའམ། ཚེས་བཅུ་བྮིའམ། ཚེས་བརྒྱད་ལ་གཙང་མར་ཁྲུས་བྱས་ཏེ་གོས་གཙང་མ་བགོ་བར་བྱ། དོན་ཡོད་ཞགས་  
པའི་སྙིང་པོ་བརྒྱ་རྩ་བརྒྱད་བཟླ་ཞིང། སྙིང་པོ་བརྒྱ་རྩ་བརྒྱད་ཀྱང་བཟླ་བར་བྱ། ཡི་གེ་གཅིག་པ་སྟོང་ཕྲག་བཅུར་བཟླས་ལ། དཀྱིལ་འཁོར་ཉེ་བར་སྤྲས་ཤིང་མེ་ཏོག་དང་  
  
  
༄༅། །བདུག་པ་དང། དྲི་དང་མར་མེ་དང། གཏོར་མ་དབུལ་བར་བྱའོ། །དེ་ནས་ཡུངས་ཀར་ལ་ལན་ཉི་ཤུ་རྩ་གཅིག་བཟླ་བར་བྱ་སྟེ། དཀྱིལ་འཁོར་གྱི་སྟེང་དུ་འཕང་  
བར་བྱའོ། །འཕངས་པ་ཙམ་གྱི་མོད་ལ་འཕགས་པ་སྤྱན་རས་གཟིགས་དབང་ཕྱུག་གི་ལུས་ལས་འོད་ཟེར་སྣ་ཚོགས་འབྱིན་པར་བྱེད་དོ་།ལྡོང་རོས་ཀྱི་སྣོད་དེ་ཡང་འབར་  
བར་བྱེད་དེ། འབར་བ་ཙམ་གྱི་མོད་ལ་མིག་ལ་བསྐུས་ན། ནམ་མཁའ་ལ་འགྲོའོ། །དོན་ཡོད་པའི་ཡེ་ཤེས་ཡངས་པ་ཡིད་བཞིན་གྱི་ནོར་བུའི་འོད་ཟེར་གྱི་བཀོད་པ་ཞེས་བྱ་  
བའི་ཏིང་ངེ་འཛིན་སོ་སོར་ཐོབ་བོ། །དོན་ཡོད་པའི་འཁོར་ལོ་ཀུན་ནས་རྣམ་པར་གཟིགས་པ་ཞེས་བྱ་བའི་རིག་སྔགས་འཆང་གི་འཁོར་ལོས་བསྒྱུར་བར་འགྱུར་ཏེ། རིག་  
སྔགས་འཆང་གི་འཁོར་ལོས་བསྒྱུར་བ་གངྒཱའི་ཀླུང་གི་བྱེ་མ་བྱེ་བ་ཁྲག་ཁྲིག་བརྒྱ་སྟོང་ཕྲག་དགུ་བཅུ་རྩ་དགུས་ཡོངས་སུ་བསྐོར་བར་འགྱུར་རོ། །ཐམས་ཅད་དུ་གནས་ཀྱི་  
མངའ་བདག་རྒྱལ་པོར་འགྱུར་རོ། །སངས་རྒྱས་ཀྱི་ཞིང་ཐམས་ཅད་དུ་འགྲོ་ཞིང། ཚེ་བསྐལ་པ་དཔག་ཏུ་མེད་པར་འགྱུར་རོ། །རྒྱལ་བ་འོད་དཔག་མེད་ཀྱི་ཅོད་པན་འཆང་  
བར་འགྱུར་རོ། །དོན་ཡོད་པ་དྲི་མ་མེད་པའི་སྤྱན་ཞེས་བྱ་བའི་རྫུ་འཕྲུལ་སོ་སོར་ཐོབ་སྟེ། རྫུ་འཕྲུལ་གང་གི་སེ་གོལ་གཏོགས་པ་ཙམ་གྱིས་སངས་རྒྱས་ཀྱི་ཞིང་གངྒཱའི་  
  
  
རྩ་དགུར་འགྲོ་བར་འགྱུར་རོ། །དེ་བཞིན་གཤེགས་པ་ཐམས་ཅད་ཀྱི་དོན་ཡོད་པའི་དངོས་གྲུབ་ཡངས་པའི་མཆོད་པར་འགྱུར་  
ཞིང་སྐད་ཅིག་གིས་སླར་ཡང་འོང་བར་བྱེད་དོ། །རང་གི་ལུས་ལ་འོད་ཟེར་བརྒྱ་སྟོང་ཕྲག་དུ་མ་འབར་བར་བྱེད་དོ། །གང་འདོད་པ་ཐམས་ཅད་བྱེད་དོ། །དེ་ནས་དུ་བ་འཐུལ་  
བཞིན་པ་ནི། བསྐུས་ན་མི་སྣང་བར་འགྱུར་ཏེ། མི་སྣང་བའི་རིག་པ་འཛིན་པ་ཐམས་ཅད་ཀྱི་འཁོར་ལོས་བསྒྱུར་བ་རིག་སྔགས་འཆང་གི་རྒྱལ་པོར་འགྱུར་རོ། །ལྷ་དང། ཀླུ་དང་  
གནོད་སྦྱིན་དང། སྲིན་པོ་དང། འབྱུང་པོ་དང། ལྷ་མ་ཡིན་དང་ནམ་མཁའ་ལྡིང་དང། མིའམ་ཅི་དང། ལྟོ་འཕྱེ་ཆེན་པོའི་གནས་ཀྱི་སྒོ་ཐམས་ཅད་བྱེ་ནས་གནས་ཏེ། གང་དུ་འདོད་  
པ་དེར་འཇུག་པར་བྱེད་དོ། །གནས་ཐམས་ཅད་ན་གནས་པ་རྣམས་འབངས་སུ་གྱུར་ནས་གནས་ཏེ། ཅི་བསྒོ་བ་བྱེད་དོ། །སེམས་ཅན་ཐམས་ཅད་ཀྱང་རྗེས་སུ་འབྲང་བར་འགྱུར་  
རོ༑ ༑རྒྱལ་པོ་དང། བཙུན་མོའི་འཁོར་གཡོག་དང་བཅས་པས་མཆོད་པ་དང། བླ་མར་བྱ་བའི་གནས་གཅིག་པུར་འགྱུར་རོ། །བཀའ་བསྒོ་བ་ཡང་བདག་ཉིད་དང། ནོར་  
གྱིས་ཀྱང་བྱེད་ཅིང་གནས་སོ། །དབུ་བ་འབྱུང་བཞིན་པ་བསྐུས་ན་ཆོ་ག་ཞིབ་མོ་དང། ཕྱག་རྒྱ་དང། དཀྱིལ་འཁོར་ཐམས་ཅད་དང་དེ་བཞིན་གཤེགས་པ་ཐམས་  
  
  
༄༅། །ཅད་རིགས་ཀྱི་གསང་བའི་དམ་ཚིག་མངོན་དུ་གྱུར་ནས་གནས་ཏེ། མ་འོངས་པ་དང། ད་ལྟར་བྱུང་བའི་དེ་བཞིན་གཤེགས་པ་ཐམས་ཅད་ཀྱིས་གསུངས་པ་  
རྣམས་མངོན་དུ་གྱུར་ནས་གནས་སོ། །ལྷ་དང། ཀླུ་དང། གནོད་སྦྱིན་དང། སྲིན་པོ་དང། འབྱུང་པོ་ཐམས་ཅད་ཡང་དག་པར་རྗེས་སུ་འབྲང་ཞིང། བསྲུང་བ་དང། བསྐྱབ་པ་  
དང། སྦ་བའི་ཆེད་དུ་རྟག་པ་ཁོ་ནར་རྗེས་སུ་འགྲོའོ། །སངས་རྒྱས་དང། བྱང་ཆུབ་སེམས་དཔའ་ཐམས་ཅད་མངོན་སུམ་དུ་མཐོང་བ་སྦྱིན་པར་འགྱུར་རོ། །དོན་ཡོད་པའི་  
འོད་ཟེར་དང་ལྡན་པ་ཞེས་བྱ་བའི་ཏིང་ངེ་འཛིན་སོ་སོར་ཐོབ་སྟེ། སའི་སྟེང་ནས་སོར་བཞི་ཚད་དུ་འཕགས་པའི་ནམ་མཁའ་ལ་གནས་སོ། །ལྡོང་རོས་ལ་བཟླས་ནས་མིག་  
ལ་བསྐུས་ནས་མིག་གིས་གང་མཐོང་བ་དེ་དབང་དུ་གྱུར་ནས་གནས་ཏེ་རྒྱལ་པོ་དང། བཙུན་མོའི་འཁོར་དང། བློན་པོ་དང། བཀྲབས་པ་དང། མདུན་ན་འདོན་དང་  
དཔུང་གི་ཚོགས་ཡན་ལག་བཞི་དང། བུད་མེད་དང། སྐྱེས་པ་དང་ཁྱེའུ་དང། བུ་མོ་དང། དགེ་སྦྱོང་དང། བྲམ་ཟེ་དང། རྒྱལ་རིགས་དང། རྗེ་རིགས་དང། མདངས་  
རིགས་རྣམས་དབང་དུ་གྱུར་ནས་གནས་སོ། །ཐ་ན་རི་དྭགས་དང། བྱ་ཡང་ལྟ་བར་བྱེད་བཞིན་དུ་དབང་དུ་གྱུར་ནས་ཉེ་བར་གནས་སོ་།འདིས་བྱུགས་པས་མིག་གི་  
  
  
གནོད་པ་དང། སྡིག་པ་དང། སྒྲིབ་པ་ཐམས་ཅད་རྣམ་པར་ཉམས་པར་བྱེད་དོ། །ལུས་ཀྱི་གདུང་བ་དང། སེམས་ཀྱི་གདུང་བ་ཐམས་ཅད་དང། རྨི་ལམ་ངན་པ་  
དང། མཚན་མ་ངན་པ་དང། བཀྲ་མི་ཤིས་པར་གྱུར་པ་ཐམས་ཅད་རྣམ་པར་ཉམས་པར་བྱེད་དོ། །སྐྱེ་བ་བརྗེས་ནས་ཀྱང་སྤྱན་ལྔ་ཡོངས་སུ་དག་པ་སོ་སོར་ཐོབ་བོ། །ཚེ་  
རབས་དྲན་པར་ཡང་སྐྱེ་བར་འགྱུར་རོ། །འཇིགས་པ་དང། སྒྲིབ་པ་དང་བྲལ་ཞིང། དོན་ཡོད་པ་ལེགས་པར་རབ་ཏུ་གནས་པ་ཀུན་ཏུ་གཟིགས་པ་ཞེས་བྱ་བའི་ལུས་དག་པ་  
སོ་སོར་ཐོབ་བོ། །ཀུན་ནས་དོན་ཡོད་པའི་དཀྱིལ་འཁོར་གྱི་གསང་བ་དེ་བཞིན་གཤེགས་པ་ཐམས་ཅད་ཀྱི་དམ་ཚིག་སོ་སོར་ཐོབ་བོ། །དེ་བཞིན་གཤེགས་པ་ཐམས་ཅད་  
ཀུན་ཏུ་གཟིགས་པའི་རྒྱལ་མཚན་ཞེས་བྱ་བ། བྱང་ཆུབ་སེམས་དཔའི་དབང་བསྐུར་བ་སོ་སོར་ཐོབ་བོ། །བྱང་ཆུབ་སེམས་དཔའ་ཐམས་ཅད་དང་རྟག་ཏུ་ཡང་འགྲོགས་ཤིང་  
གནས་པ་དང། དེ་བཞིན་གཤེགས་པ་ཐམས་ཅད་ཀྱིས་ལུང་བསྟན་པར་འགྱུར་རོ། །ཞེས་མིག་སྨན་གྱི་དཀྱིལ་འཁོར་གྱི་ཆོ་གའོ།། །།དེ་ན་བདུག་པ་རིམ་པར་ཕྱེ་  
བའི་ཆོ་ག་བཤད་པར་བྱ་སྟེ། རིག་སྔགས་འཆང་ཐམས་ཅད་ཀྱི་མཆོག་ཏུ་རྨད་དུ་བྱུང་བ། སངས་རྒྱས་དང། བྱང་ཆུབ་སེམས་དཔའ་ཐམས་ཅད་མཆོད་པའི་དོན་དང། དེ་  
  
  
༄༅། །བཞིན་དུ་འཇིག་རྟེན་གསུམ་པོ་ཐམས་ཅད་འགུགས་པ་གྲུབ་པ་དང། ལྷ་ཐམས་ཅད་སྤྱན་དྲང་བ་དང། དབང་པོ་དང། ཚངས་པ་དང། ཁྱབ་འཇུག་དང་  
དབང་ཕྱུག་ཆེན་པོ་རྣམས་སྡིགས་པར་བྱེད་པ། གནོད་སྦྱིན་དང་སྲིན་པོ་དང། ཤ་ཟ་དང། གདོན་མ་རུངས་པ་དེ་རྣམས་ཐམས་ཅད་བདུག་པའི་དྲིས་འབྲོས་པར་བྱེད་པར་  
ཐེ་ཚོམ་མེད་དོ། །བགེགས་དང། ལོག་པར་འདྲེན་པ་ཉིད་དང། སྡང་བ་དང། དེ་བཞིན་དུ་བདུད་ཀྱང་རུང་སྟེ། བདུག་པའི་དྲིས་རྣམ་པར་ཞིག་པར་འགྱུར་ཞིང། ཡན་ལག་  
དང། ཉིང་ལག་རྣམ་པར་འཐོར་བར་བྱེད་དོ། །རང་གི་དམག་དང་ཕ་རོལ་གྱི་དམག་ཚོགས་དང། ཤིན་ཏུ་འགྲས་པ་དང། ཕྱིར་རྒོལ་བ་དང། དེ་བཞིན་དུ་དགྲ་བོ་ཉིད་  
དང། སྐྱེ་བོ་སྡང་བ་དང། གང་དུ་འཐབ་པ་དང། རྩོད་པ་དང། འགྱེད་པ་དང། གཡུལ་ཉིད་ཀྱང་བདུག་པའི་དྲིས་ཐམས་ཅད་རབ་ཏུ་ཞི་བར་འགྱུར་བར་ཐེ་ཚོམ་མེད་དོ། །  
གལ་ཏེ་སྐྱེས་པའམ། བུད་མེད་དམ། ཁྱེའུ་འམ། བུ་མོའམ། དགེ་སྦྱོང་ངམ། བྲམ་ཟེ་ཉིད་དང། དེ་བཞིན་དུ་དགེ་བསྙེན་དང། དགེ་བསྙེན་མ་དང། དགེ་སློང་དང། དགེ་  
སློང་མ་དང། རྒྱལ་པོའམ། རྒྱལ་ཕྲན་དང། དེ་བཞིན་དུ་རྒྱལ་མོ་དང། བཙུན་མོའི་འཁོར་ཀྱང་རུང་སྟེ། ལེགས་པར་ཁྲུས་བྱས་གོས་གཙང་མ་བགོས་ནས་བདུག་  
  
  
གང་གིས་བདུག་པའི་དྲི་མ་ནམས་པ་དང་དེ་ལུས་ལ་རེག་པ་ཙམ་གྱིས་སྡིག་པ་ཐམས་ཅད་ལས་རྣམ་པར་གྲོལ་ལོ། །སྒྲིབ་པ་ཐམས་ཅད་རྣམ་པར་དག་པའི་  
བདག་ཉིད་ཐོབ་པར་འགྱུར་ཏེ། འདི་ལ་ཐེ་ཚོམ་མེད་དོ། །མཚམས་མེད་པ་ལྔའི་སྡིག་པ་རྣམས་འཕྲལ་དུ་ཐམས་ཅད་རྣམ་པར་དག་པར་འགྱུར་རོ། །ཞེས་སོ། །བདུག་པ་འདི་ཙམ་  
གྱིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་དྲིས་ཀུན་ཏུ་འགེངས་ཏེ་སུམ་ཅུ་རྩ་གསུམ་པའི་ལྷའི་གནས་ནས་ཇི་སྲིད་ཚངས་པའི་འཇིག་རྟེན་གྱི་བར་དྲིས་ཀུན་ཏུ་འགེངས་  
སོ༑ ༑སྟོབས་དང་ཤུགས་ཆེན་པོས་ལྷའི་གནས་ཐམས་ཅད་འགུལ་བར་བྱེད་ཅིང་སྐྱོད་པར་བྱེད་དོ། །ཆུ་རྒྱུན་གྱི་ཀླུ་རྣམས་འགུལ་བར་བྱེད་ཅིང་རི་རབ་ལས་གཞན་པའི་རི་གང་  
ཡིན་པ་འདར་ཡེད་ཡེད་བྱེད་དོ། །གསང་བར་གནས་པ་རྣམས་རྣམ་པར་སྐྲག་པར་བྱེད་དོ། །དམྱལ་བ་བཅུ་དྲུག་གི་འཇིགས་པ་རྣམས་རྣམ་པར་ཞིག་པར་བྱེད་དོ། །དེ་བཞིན་དུ་  
སའི་མཐིལ་ཐམས་ཅད་ཀྱང་དཀར་བསིལ་དུ་སྣང་བར་འགྱུར་རོ་།དམྱལ་བ་བའི་སེམས་ཅན་རྣམས་ཤིན་ཏུ་སྦྱངས་པ་དང། སྡུག་བསྔལ་མི་བཟད་པ་དེ་རྣམས་ཐམས་ཅད་ཡོངས་  
སུ་གྲོལ་ཏེ་བདེ་བ་ཅན་དུ་ཡང་འགྲོའོ། །མཐོ་རིས་ཐམས་ཅད་དུ་ཇི་ལྟ་བ་བཞིན་དུ་གནས་སོ། །དམྱལ་བ་ཐམས་ཅད་ཉམས་ཏེ་པདྨ་ཅན་དུ་རབ་ཏུ་འགྱུར་རོ། །ཉི་ཚེ་བའི་དམྱལ་  
  
  
༄༅། །བ་རྣམ་པ་སྣ་ཚོགས་པ་གཞན་རྣམས་དང། ས་འོག་གི་ནང་དུ་སོང་བ་གང་ཡིན་པ་དང། དགོན་པ་དང། རི་དང། ཚང་ཚིང་དང། དགོན་དུང་དང། གཡང་  
སར་གནས་པའི་དམྱལ་བའི་སྡུག་བསྔལ་མྱོང་བ་གང་ཡིན་པ་དེ་རྣམས་ཐམས་ཅད་བདུག་པའི་དྲིས་ཡོངས་སུ་གྲོལ་ལོ། །མི་གཙང་བ་ཟ་བའི་གནོད་སྦྱིན་དང། སྲིན་པོ་དང་  
འབྱུང་པོ་དང། ཤ་ཟ་གང་ཡིན་པ་རྣམས་དང། བཤང་བ་དང་ལྕི་བ་ཟ་བ་གང་ཡིན་པ་རྣམས་དང། མཆིལ་མ་དང། སྣབས་ཟ་བ་གང་ཡིན་པ་རྣམས་དང། འདྲེས་པ་ཟ་བ་  
གང་ཡིན་པ་དེ་རྣམས་ཐམས་ཅད་བདུག་པའི་དྲི་མ་ནམས་པ་ཙམ་གྱིས་ཡོངས་སུ་གྲོལ་ནས་འཕྲལ་ཉིད་དུ་ལྷའི་འཇིག་རྟེན་དུ་སྐྱེའོ། །རྣམ་པ་སྣ་ཚོགས་པའི་རོ་བྲོ་བའི་  
མཆོག་དང། དྲི་ཞིམ་པོའི་ཁ་ཟས་རྙེད་པར་འགྱུར་རོ། །དུད་འགྲོའི་སྐྱེ་གནས་སུ་སོང་བའི་སྲོག་ཆགས་རི་དྭགས་དང། བྱ་རྣམས་ཐམས་ཅད་དྲིལ་མནམས་པ་ཙམ་གྱིས་  
ནད་ཐམས་ཅད་ལས་ཡོངས་སུ་གྲོལ་ལོ། །བདུག་པ་མནམས་པ་ཙམ་འདིས་ནད་ཐམས་ཅད་ལས་ཡོངས་སུ་གྲོལ་ལོ། །རིམས་ཐམས་ཅད་ལས་ཡོངས་སུ་གྲོལ་ལོ། །ན་  
བ་ཐམས་ཅད་ལས་ཡོངས་སུ་གྲོལ་ལོ། །འབྲས་དང། ཕོལ་མིག་དང་ལྷོག་པ་དང། མེ་དབལ་དང། ཤུ་བ་དང། མཛེ་དང། གཡན་པ་དང། མིག་ན་བ་དང། མགོ་ན་  
  
  
གཞོགས་ཕྱེད་ན་བ་དང། རྣ་བ་ན་བ་དང། སྣང་བ་དང། སོ་ན་བ་དང། ཁ་ན་དང། སྦ་བ་དང། འཇིགས་པ་དང་སྐྲག་པ་དང། ནད་འགོ་བ་དང། འཁྲུག་པའི་སྡུག་  
བསྔལ་ཐམས་ཅད་བདུག་པའི་དྲི་མནམས་པ་ཙམ་གྱིས་རབ་ཏུ་ཞི་བར་བྱེད་དོ། །འཕགས་པ་སྤྱན་རས་གཟིགས་དབང་ཕྱུག་དེ་དང། དོན་ཡོད་པའི་རྒྱལ་པོའི་སྙིང་པོའི་མཐུས་  
སྡུག་བསྔལ་མྱོང་བར་འགྱུར་བའི་ལས་ཀྱི་སྒྲིབ་པ་ཐམས་ཅད་རྣམ་པར་ཉམས་པར་བྱེད་ཅིང། རྣམ་པར་གྲོལ་ཏེ་མི་འཇིགས་པའི་གྲོང་དུ་འགྲོ་བར་འགྱུར་རོ། །དེ་ནས་རྫས་རྣམས་  
ཀྱི་རང་གི་ཆ་ཤས་རྣམ་པར་ཕྱེ་བ་དང་ལྡན་པ་བཤད་པར་བྱ་སྟེ། ཙནྡན་སྲང་གསུམ་དང། ཨ་ག་རུ་སྲང་གསུམ་དང། ཏུ་རུ་སྐ་སྲང་ལྔ་དང། གུར་གུམ་སྲང་བཅུ་དང། སྤྲི་ཀ་  
སྲང་གཉིས་དན། ན་ལནྡ་སྲང་གཉིས་དང། མ་ཧེའི་མིག་སྲང་ཉི་ཤུ་དང། སྲ་རྩི་པོག་སྲང་བཅུ་དང། བོ་ལ་སྲང་གསུམ་དང་སལླ་ཀི་སྲང་བརྒྱད་དང། རྒྱ་སྤོས་སྲང་གཉིས་དང་  
སྤང་སྤོས་སྲང་གཅིག་དང། ཤཱ་མ་ཀ་སྲང་གཅིག་དང། གནྡྷ་པ་ཏྲ་སྲང་གཅིག་དང། པདྨ་གེ་སར་སྲང་གཅིག་དང། ཤྲཱི་རཱི་མའི་མེ་ཏོག་སྲང་གཅིག་དང། ལི་ཁ་ར་དཀར་པོ་སྲང་  
བཅུ་དང། དྲིའི་པྲི་ཡང་ཀུ་སྲང་གཅིག་དང། པུ་ཤེལ་ཙི་སྲང་ལྔ་དང། སྟག་སེན་སྲང་གཅིག་དང། སུག་སྨེལ་སྲང་གསུམ་དང་བཱ་ལ་ཀ་སྲང་ལྔ་དང། གུར་གུམ་དང། གླ་རྩི་  
  
  
༄༅། །ཚོར་བ་སྟེ། ཐམས་ཅད་ལགས་པར་རྣམ་པར་དབྱེ་བར་བྱས་ནས་ཕྱེ་མར་བྱས་ལ་མཐར་ཐམས་ཅད་གཅིག་ཏུ་བསྡོམས་ཏེ་སྦྲང་རྩིས་སྦྲུ་བར་བྱའོ། །ཚེས་  
བཅོ་ལྔ་ལ་རྒྱུ་སྐར་དང། ཚེས་གྲངས་ཀྱི་ལྷ་དགེ་བ་ལ་རིག་སྔགས་འཆང་གཙང་མར་གྱུར་པས་གོས་གཙང་མ་བགོས་ཏེ་ལེགས་པར་ཁྲུས་བྱས་པར་གྱུར་པས་བརྟུལ་ཞུགས་  
སྤྱད་པས་བདུག་པའི་མཆོག་སྦྱར་བར་བྱའོ། །དེ་ནས་བདུག་པའི་རྒྱལ་པོ་སྒྲུབ་པའི་དཀྱིལ་འཁོར་གྲུ་བཞི་པ་ཚད་ཤིན་ཏུ་རྣམ་པར་ཕྱེ་བ་བྱ་སྟེ། གཟིངས་ཀྱི་ཚད་ཀྱི་ཤིན་ཏུ་  
བཅགས་པ། འཇམ་ཞིང་བསྙེན་པ་ལ་ཚོན་རྣམ་པ་སྣ་ཚོགས་པས་སྒོ་བཞི་ཤིན་ཏུ་རྣམ་པར་ཕྱེ་བ་མཛེས་པར་བྲི་བར་བྱའོ། །དབུས་ཀྱི་དཀྱིལ་འཁོར་གྱི་སྙིང་པོར་པདྨའི་  
ཕྲེང་བ་བྲིའོ། །དབུས་ཀྱི་པདྨ་ཕྱེད་ཁ་བྱེ་བའི་ཕྲེང་བ་བྲི་སྟེ། ལག་པ་གཉིས་ཐོན་ནས་སྣ་ཚོགས་པའི་སྤྲིན་འཁྲིགས་པ་འཛིན་པར་བྱེད་པའོ། །དེའི་སྟེང་དུ་བདུག་པའི་  
སྣོད་བཀོང་ནས་མེའི་ཁ་དོག་ཅན་གྱི་གོས་ཀྱིས་གཡོགས་ལ། དཀྱིལ་འཁོར་གྱི་གྲ་བཞིན་རྣམས་སུ་རླུང་གི་རྒྱལ་པོ་བྲིའོ། །སྒོ་བཞིར་ཞགས་པ་བྲིས་ནས་ཁོར་ཡུག་ཏུ་ལག་པའི་  
ཕྱག་རྒྱའོ། །པདྨའི་ཕྲེང་བ་ལས་ངེས་པར་ཐོན་པའོ། །བདུག་སྤོས་འཁྱིལ་བ་འཆིང་བར་བྱེད་པ་དཀྱིལ་འཁོར་གྱི་སྟེང་དུ་སྤྲས་པར་བྱའོ། །ཇི་ལྟར་འབྱོར་པའི་གཏོར་མ་དང་  
  
  
མཆོད་ཡོན་གྱི་སྣོད་དང། གང་བའི་བུམ་པ་དང། བ་དན་དང། རྒྱན་དང། སྐྱུད་པ་དམར་པོས་མཚམས་བཅིངས་པ་དང། དཀྱིལ་འཁོར་ལ་དངུལ་དང་  
གསེར་གཞག་ཅིང། ཁོར་ཡུག་ཏུ་མར་མེའི་ཕྲེང་བ་དང། དྲི་སྣ་ཚོགས་རྒྱ་ཆེན་པོའོ། །འཕགས་པ་སྤྱན་རས་གཟིགས་དབང་ཕྱུག་བཀོད་ནས་ཁ་ཤར་དུ་ཕྱོགས་ནས་པདྨའི་ཕྲེང་བ་  
ལ་ཉེ་བར་དགོད་པར་བྱའོ། །དེ་ནས་རིག་སྔགས་འཆང་གིས་བདུག་པའི་རྒྱལ་པོ་ལ་ཡོངས་སུ་བཟླ་བར་བྱ་སྟེ། ཉི་མ་བདུན་ལ་ཐུན་གསུམ་དུ་དོན་ཡོད་པའི་རྒྱལ་པོ་བརྒྱ་རྩ་བརྒྱད་  
བཟླ་ཞིང་སྙིང་པོ་བརྒྱ་རྩ་བརྒྱད་བཟླའོ། །དོན་ཡོད་པའི་སྙིང་པོ་ཡི་གེ་གཅིག་པའི་བཟླས་བརྗོད་འབུམ་རྫོགས་པ་སྟེ། སྟོང་ཕྲག་བརྒྱ་རྫོགས་པ་ནི། བཟླས་བརྗོད་ཀྱི་ཆོ་གའོ། །  
དེ་ནས་འཕགས་པ་སྤྱན་རས་གཟིགས་དབང་ཕྱུག་ལ་མཆོད་པ་བྱ་ཞིང། སླར་ཡང་དོན་ཡོད་པའི་རྒྱལ་པོའི་བཟླས་བརྗོད་ཉི་ཤུ་རྩ་གཅིག་དང། ཁྲོ་བོའི་རྒྱལ་པོའི་བཟླས་  
བརྗོད་ཉི་ཤུ་རྩ་གཅིག་བྱའོ། །དེ་ནས་ཐོག་མར་སངས་རྒྱས་བཅོམ་ལྡན་འདས་ལ་བདུག་པ་དབུལ་བར་བྱ། དེ་ནས་འཕགས་པ་སྤྱན་རས་གཟིགས་དབང་ཕྱུག་ལ་བདུག་  
པ་དབུལ་ལོ། །འདི་ནི། བདུག་པ་སྒྲུབ་པའི་ཆོ་ག་གྲུབ་པར་འགྱུར་རོ་།བདུག་པའི་རྒྱལ་པོ་འདིས་བྱ་བ་དེ་སྒྲུབ་པར་འགྱུར་རོ། །གལ་ཏེ་རིག་སྔགས་འཆང་གིས་ཡུངས་  
  
  
༄༅། །ཀར་གྱི་འབྲས་བུ་གཅིག་གི་ཚད་ཙམ་གྱི་བདུག་པས་དེ་བཞིན་གཤེགས་པ་ཐམས་ཅད་མཆོད་པར་འདོད་པ་དང། སྟོང་གསུམ་གྱི་སྟོང་ཆེན་པོའི་  
འཇིག་རྟེན་གྱི་ཁམས་དྲི་གཅིག་གིས་རྒྱས་པར་འདོད་པ་དང། བདུག་པའི་སྤྲིན་འཁྲིགས་པས་ཀུན་ནས་གཡོགས་པར་འདོད་པ་དང། དྲི་སྣ་ཚོགས་པའི་ཆར་འབེབས་པར་  
བྱེད་པར་འདོད་པ་དེས་བདུག་པའི་རྒྱལ་པོས་བདུག་པ་དེ། རིག་སྔགས་འཆང་གིས་རྟག་ཏུ་རྒྱུན་མི་འཆང་པར་མངོན་པར་བརྩོན་པར་བྱའོ། །དེ་ནས་རིག་སྔགས་འཆང་  
གིས་ཉི་མ་རེ་རེ་ཞིང་སངས་རྒྱས་བཅོམ་ལྡན་འདས་དང། འཕགས་པ་སྤྱན་རས་གཟིགས་དབང་ཕྱུག་གི་སྤྱན་སྔར་དཀྱིལ་འཁོར་བྱས་ལ་མེ་ཏོག་གཅལ་དུ་བཀྲམ་པར་  
བྱའོ༑ ༑མཆོད་ཡོན་དང། ཞབས་བསིལ་ཡང་གཞག་པར་བྱ། བདུག་པའི་རྒྱལ་པོ་འདིས་བདུག་པར་བྱ་ཞིང། དོན་ཡོད་པའི་རྒྱལ་པོ་དུས་གཅིག་ཏུ་བརྗོད་པར་བྱ་སྟེ་  
ཕྱོགས་བཅུར་བདུག་པའི་པོག་ཕོར་དབུལ་བར་བྱའོ། །དེ་བཞིན་གཤེགས་པ་ཐམས་ཅད་ཡིད་ལ་བྱེད་པར་འགྱུར་བ་དང། སེམས་ཅན་འབྱུང་པོ་ཐམས་ཅད་ལ་  
བྱམས་པ་བསྒོམ་པར་བྱ། སངས་རྒྱས་ཀྱི་ཞིང་དུ་གཏོགས་པ་ཐམས་ཅད་དྲི་མ་མེད་པའི་སེམས་ཀྱིས་ཡིད་ལ་བསྒོམ་པར་བྱ། དཀྱིལ་འཁོར་ལ་མེ་ཏོག་དང། བདུག་  
  
  
མཆོད་ཡོན་དང། ཞབས་བསིལ་ཕུལ་ཏེ་ཡི་གེ་གཅིག་པ་ཡིད་ལ་བརྗོད་ཅིང། ཕྱག་རྒྱ་ཡང་ལན་གཅིག་བཅིངས་ལ་ཕྱག་བྱའོ། །ཞེས་སོ། །ཕུལ་བ་ཙམ་གྱི་མོད་ལ་  
ཕྱོགས་རེ་རེ་ཞིང་གངྒཱའི་ཀླུང་གི་བྱེ་མ་ཁྲག་ཁྲིག་བརྒྱ་སྟོང་ཕྲག་དགུ་བཅུ་རྩ་དགུའི་སངས་རྒྱས་བྱེ་བ་ལ་དྲིས་ཁྱབ་པར་བྱེད་ཅིང། བདུག་པ་ཆེན་པོ་འཁྲིགས་པས་ནམ་  
མཁའི་མཐིལ་དུ་ཁྱབ་པར་འགྱུར་རོ། །དྲི་སྣ་ཚོགས་ཀྱི་ཆར་འབབ་པར་འགྱུར་ཏེ། བཅོམ་ལྡན་འདས་མཆོད་པའི་ལས་སངས་རྒྱས་ཀྱི་ཞིང་རེ་རེ་ཞིང་གངྒཱའི་ཀླུང་གི་བྱེ་མ་  
ཁྲག་ཁྲིག་བརྒྱ་སྟོང་ཕྲག་ཕྱེ་བ་དགུ་བཅུ་རྩ་དགུའི་སངས་རྒྱས་བཅོམ་ལྡན་འདས་ལ་མཆོད་པར་འགྱུར་རོ། །དེ་བཞིན་གཤེགས་པ་ཐམས་ཅད་མཆོད་པས་དེ་བཞིན་གཤེགས་  
པ་དེ་རྣམས་ཐམས་ཅད་རིག་སྔགས་འཆང་ལ་དུས་སུ་དོན་ཡོད་པའི་རྒྱལ་པོ་དྲན་པར་བྱེད་པ་བསྲུང་བའི་དོན་དང། ཕྱག་རྒྱ་འཆིང་བར་བྱེད་པ་དེ་བསྲུང་བའི་དོན་དུ་  
ལེགས་སོ་ཞེས་བྱ་བའི་སྒྲ་རྗོད་པར་བྱེད་དོ། །དེ་བཞིན་གཤེགས་པ་ཐམས་ཅད་བྱམས་པ་རྒྱས་པར་བྱེད་པ་དེ་བཞིན་དུ་བྱའོ། །དོན་ཡོད་པ་ཆེན་པོའི་དངོས་གྲུབ་ཀྱང་  
སྦྱིན་པར་བྱེད་དོ། །དེ་བཞིན་གཤེགས་པ་དེ་རྣམས་ཀྱི་དྲུང་དུ་བསོད་ནམས་ཀྱི་ཚོགས་ཆེན་པོ་ཉེ་བར་གསོག་པར་བྱེད་དོ། །དེ་བཞིན་གཤེགས་པ་རེ་རེ་ཞིང་བྱེ་བ་  
  
  
༄༅། །བརྒྱ་སྟོང་ཕྲག་གི་དྲུང་དུ་བསོད་ནམས་ཀྱི་ཕུང་པོ་དང། དགེ་བའི་རྩ་བ་ཉེ་བར་གསོག་པར་བྱེད་དོ། །ཇི་ལྟར་རིག་སྔགས་འཆང་དེ་བཞིན་གཤེགས་པ་  
མཆོད་པའི་ཆོ་ག་བྱེད་བྱེད་པ་དེ་བཞིན་དུ་རྣམ་པ་དུ་མ་དེ་བཞིན་གཤེགས་པ་རེ་རེ་ཞིང་གི་སྤྱན་སྔར་རབ་ཏུ་འབྱུང་བར་འགྱུར་རོ་།རིག་སྔགས་འཆང་ཉི་མ་བདུན་དུ་  
རབ་ཏུ་བརྩོན་པས་དེ་བཞིན་གཤེགས་པ་དང། བླ་མ་མཆོད་དོ་།ཕྱོགས་བཅུའི་དེ་བཞིན་གཤེགས་པ་ཐམས་ཅད་མངོན་སུམ་དུ་མཐོང་བ་སྩོལ་བར་བྱེད་དོ། །དེ་  
རྣམས་ཐམས་ཅད་ཀྱིས་དབུགས་འབྱིན་པར་བྱེད་ལ་མཆོག་རབ་ཏུ་སྩོལ་བར་འགྱུར་རོ། །དོན་ཡོད་པའི་དངོས་གྲུབ་རྗེས་སུ་སྩོལ་བར་འགྱུར་རོ། །ཕྱིར་མི་ལྡོག་པ་  
ལ་རབ་ཏུ་གནས་པར་འགྱུར་རོ། །ས་བཅུ་ཡང་དག་པར་གནོན་ཏེ་མངོན་པར་ཤེས་པ་ལྔར་འགྱུར་རོ། །འཇིག་རྟེན་པའི་བདུག་པ་སྒྲུབ་པའི་ཆོ་གའོ།། །།དེ་བཞིན་  
ཉིད་དུ་འཇིག་རྟེན་ལས་འདས་པ་ལ་འཆི་འཕོ་བ་ན་དེ་བཞིན་གཤེགས་པའི་སྤྱན་སྔའི་ཞབས་དྲུང་དུ་པདྨ་ལ་བརྫུས་ཏེ་སྐྱེ་བར་འགྱུར་རོ། །ཚེ་རབས་དྲན་པར་ཡང་  
འགྱུར་རོ། །དེ་བཞིན་གཤེགས་པའི་སངས་རྒྱས་ཀྱི་ཞིང་གང་དང་གང་དུ་འགྲོ་བར་བྱེད་པ་དེ་ཐམས་ཅད་དུ་ཡང་དེ་བཞིན་གཤེགས་པས་རིག་སྔགས་འཆང་ལ་ལུང་སྟོན་  
  
  
།ཕྱིས་ཀྱང་སྐྱེ་བ་གཞན་དུ་སྐྱེ་བར་མི་འགྱུར་རོ། །ལུས་འདི་ཉིད་ཀྱིས་དེ་བཞིན་གཤེགས་པ་ཐམས་ཅད་ལ་བསྙེན་བཀུར་ནས་བདེ་བ་ཅན་གྱི་འཇིག་རྟེན་གྱི་ཁམས་  
སུ་སོང་སྟེ་སངས་རྒྱས་བཅོམ་ལྡན་འདས་ཀྱི་ཆོས་ཀྱི་འཁོར་ལོ་བསྐོར་བར་བྱེད་དོ། །ཚེ་དཔག་ཏུ་མེད་པར་འགྱུར་རོ། །དེ་བཞིན་གཤེགས་པ་ཚེ་དཔག་ཏུ་མེད་པ་ཇི་ལྟ་བ་དེ་བཞིན་  
དུ་འདིའི་རྫུ་འཕྲུལ་དང། རྣམ་པར་འཕྲུལ་པའི་ཁྱད་པར་སོ་སོར་ཐོབ་བོ། །འདི་ནི། འཇིག་རྟེན་ལས་འདས་པའི་བདུག་པ་སྒྲུབ་པའི་ཁྱད་པར་རོ།། །།དེ་ནས་འཇིག་རྟེན་པའི་  
བདུག་པ་སྒྲུབ་པའི་ཆོ་ག་བརྒྱ་སྟོང་ཕྲག་དུ་མ་འགྲུབ་པར་བྱེད་དོ། །ཇི་ལྟར་ཇི་ལྟར་བདུག་པ་ཉིད་ཡིད་ལ་བྱེད་པ་དེ་ལྟ་དེ་ལྟར་ཐམས་ཅད་ཡང་དག་པར་འགྲུབ་པར་འགྱུར་རོ། །  
ཀླུའི་གནས་སུ་བདུགས་ན། བདུགས་པ་ཙམ་གྱི་མོད་ལ་ཀླུའི་རྒྱལ་པོས་ཆར་རྒྱུན་ཆེན་པོ་འབྱིན་པར་བྱེད་དོ། །རྒྱལ་པོའི་སྒོར་བདུགས་ན་རྒྱལ་པོ་དང། བཙུན་མོའི་འཁོར་  
གཡོག་དང་བཅས་པ་དབང་དུ་གྱུར་ནས་གནས་སོ། །སྐྱེ་བོ་མང་པོའི་དབུས་སུ་བདུགས་ན། རིགས་བཞིའི་འཇིག་རྟེན་དབང་དུ་གྱུར་ནས་གནས་སོ། །བདག་ཉིད་ལ་བདུགས་ན་  
ཐམས་ཅད་དུ་མཆོད་པའི་འོས་ཆེན་པོར་འགྱུར་རོ། །ནད་ཐམས་ཅད་ལ་བདུགས་ན། ནད་ཐམས་ཅད་ཡོངས་སུ་གྲོལ་བར་བྱེད་དོ། །དུག་ལ་བདུགས་ན། དུག་མེད་པར་  
  
  
༄༅། །འགྱུར་རོ། །མཚམས་ཀྱི་ནང་དུ་བདུགས་ན། མེ་ཏོག་དང་འབྲས་བུ་ཐམས་ཅད་རོ་ཞིམ་པ་དང། ལེགས་པར་བསྲུངས་པར་འགྱུར་རོ། །ལོ་ཐོག་ལ་  
བདུགས་ན། འབྲུའི་ཕུང་པོ་ཆེན་པོར་འགྱུར་རོ། །ཁྱིམ་མམ། གཙུག་ལག་ཁང་ངམ། གྲོང་ངམ། གྲོང་ཁྱེར་ལ་བདུགས་ན། དུག་དང་སྦྱར་དུག་དང། དུག་དང་བཅས་  
པའི་སྲོག་ཆགས་ཐམས་ཅད་ནམ་ཡང་མི་འབྱུང་ངོ། །གཡུལ་གྱི་དབུས་སུ་བདུགས་ན། ཆེར་རྒྱལ་བར་འགྱུར་རོ། །བདག་ཉིད་དམ། གཞན་རྣམས་སམ། དོན་འཐུན་པ་  
རྣམས་ལ་བདུགས་ན། ལམ་དུ་འགྲོ་བ་ན་ཆོམ་རྐུན་དང། གཡོན་ཅན་དང། རྐུན་མོ་དང། གཅན་གཟན་གཏུམ་པོའི་འཇིགས་པ་ཐམས་ཅད་མི་སྣང་བར་འགྱུར་ཞིང་  
བདེ་བ་དང། ལེགས་པས་རང་གི་ཁྱིམ་དུ་འོང་ངོ། །དཔག་ཚད་སྟོང་དུ་འགྲོ་ཡང་ངལ་བ་མེད་ཅིང། སླར་ཡང་འོང་བར་བྱེད་དོ། །དུང་ལ་བདུགས་ནས་མཐོན་པོར་བུས་ན་  
ཇི་སྲིད་དུང་གི་སྒྲ་ཐོས་པ་དེ་སྲིད་དུ་གནོད་པ་ཐམས་ཅད་དང་འཇིགས་པ་ཐམས་ཅད་དང། ནད་ཐམས་ཅད་དང། མཚོན་ཆ་དང་འཐབ་མོ་དང། འཐབ་པ་དང། རྩོད་  
པ་དང། འགྱེད་པ་དང། ཕྱིར་རྒོལ་བ་དང། དགྲ་བོ་དང། སྡང་བ་དང། རབ་ཏུ་སྡང་བའི་སེམས་ཅན་ཐམས་ཅད་རྣམ་པར་ཉམས་པར་བྱེད་དོ། །ཡམས་ཐམས་ཅད་  
  
  
ཉེ་བར་འཚེ་བ་དང། ནད་འགོ་བ་ཐམས་ཅད་དང་འཁྲུགས་པ་ཐམས་ཅད་རྣམ་པར་ཉམས་པར་བྱེད་དོ། །བདེ་བ་དང། ལོ་ལེགས་པ་དང། དགའ་བར་འོས་པར་  
འགྱུར་རོ། །དགེ་བའི་རྩ་བ་ཐམས་ཅད་འདོད་པར་འགྱུར་རོ། །ནད་མེད་པ་དང། གནོད་པ་མེད་པ་དང། རིམས་མེད་པ་དང། ཐང་ཆད་པ་མེད་པར་ཇི་སྲིད་འཚོའི་བར་དུ་གནས་  
སོ༑ ༑ཁང་པའི་སྟེང་མཐོན་པོར་ཕྱོགས་བཞིར་བདུགས་ན། རླུང་དང། སད་དང། སྤྲིན་གྱི་སེར་བ་ཐམས་ཅད་བཅིངས་པར་འགྱུར་ཏེ་ཇི་སྲིད་ཡིད་ལ་བྱེད་པ་ནར་མར་  
ཡོད་པ་དེ་སྲིད་དུ་མཚམས་བཅིངས་པར་བྱས་པར་འགྱུར་རོ། །ཁྱིམ་གྱི་ནང་དུ་བདུགས་ན། བུད་མེད་དང། སྐྱེས་པ་དང། ཁྱེའུ་དང། བུ་མོ་དང། བྲན་ཕོ་དང། བྲན་མོ་ཐམས་  
ཅད་དང། ཇི་སྲིད་དུ་རྐང་གཉིས་པ་དང། རྐང་བཞི་པ་ཐམས་ཅད་བྱམས་པའི་ཡིད་དུ་འགྱུར་ཏེ། དབང་དུ་གྱུར་ནས་གནས་སོ། །ཇི་སྲིད་འཚོའི་བར་དུ་བསྙེན་བཀུར་བྱེད་དོ། །  
སླར་ཡང་ཡིད་གཞན་དུ་མི་འགྱུར་རོ། །འཆི་བའི་དུས་ཀྱི་ཚེ་བདུགས་ན། དྲི་མནམས་པའི་མཐུ་དེས་སངས་རྒྱས་རྗེས་སུ་དྲན་པ་སྐྱེས་ཏེ་དེ་བཞིན་གཤེགས་པ་བྱེ་བ་ཕྲག་  
དགུ་བཅུ་རྩ་དགུ་མངོན་སུམ་དུ་མཐོང་བ་སོ་སོར་ཐོབ་ཏེ། ཕྱིས་ཀྱང་ངན་འགྲོ་ལོག་པར་ལྟུང་བར་འགྲོ་བར་མི་འགྱུར་རོ། །དགེ་བའི་རྩ་བའི་ཚོགས་ཐམས་ཅད་ཡང་  
  
  
༄༅། །དག་པར་འཛིན་པར་འགྱུར་རོ། །འཆི་འཕོ་བ་ན་བདེ་བ་ཅན་གྱི་འཇིག་རྟེན་གྱི་ཁམས་སམ། མངོན་པར་དགའ་བར་སྐྱེས་ཏེ། འདི་ལ་དོགས་པ་དང་  
ཡིད་གཉིས་བསྐྱེད་པར་མི་བྱ་ཞིང། ཐེ་ཚོམ་བསྐྱེད་པར་མི་བྱའོ་།ཞེས་སོ། །མ་མོའི་དཀྱིལ་འཁོར་གྱི་ཁྱིམ་ལ་བདུགས་ན། ནག་པོ་ཆེན་པོ་ལ་སོགས་པ་མ་མོའི་  
ཚོགས་ཀྱིས་ཡོངས་སུ་བསྐོར་བ་དབང་དུ་འགྱུར་ཏེ། མདུན་དུ་ཉེ་བར་གནས་པར་བྱེད་དོ། །ལྷ་དང། ཀླུ་དང། གནོད་སྦྱིན་དང། སྲིན་པོ་ཐམས་ཅད་དང། ནག་པོ་  
ཆེན་པོའི་གཟུགས་བརྙན་གྱི་སྤྱི་བོའི་གཙུག་ཏུ་བདུགས་ན། བདུགས་པ་ཙམ་གྱི་མོད་ལ་ཁ་ནས་ཁྲག་སྐྱུག་གོ་རིག་སྔགས་འཆང་གིས་དེ་བླངས་ཏེ་ཐིག་ལེ་བྱས་ནས་  
ནམ་མཁའ་ལ་ལྡིང་བར་བྱེད་དོ། །མིག་ལ་བྱུགས་ན། མི་སྣང་བར་འགྱུར་ཏེ། བདེ་བླག་ཏུ་འབྱུང་པོའི་བདག་པོ་ཆེན་པོར་འགྱུར་རོ། །ལྟོ་བར་ཡོངས་སུ་བྱུགས་ན། གནོད་  
སྦྱིན་དང། སྲིན་པོའི་དཔོན་པོའོ། །ལུས་མཐའ་དག་ལ་བྱུགས་ན་སྟོབས་དང། བརྩོན་འགྲུས་དང། རྩལ་ཆེན་པོ་ནག་པོ་ཆེན་པོ་དང་མཚུངས་པའི་ཤུགས་སུ་འགྱུར་ཏེ་  
དེ་ཉིད་ཀྱི་གཟུགས་སུ་འགྱུར་རོ། །འཁོར་གྱི་ཚོགས་ཆེན་པོར་ཡང་འགྱུར་རོ། །ཚངས་པ་ལ་བདུགས་ན། བདུགས་པ་ཙམ་གྱི་མོད་ལ་འོ་མ་འཛག་པ་བླང་བར་བྱ་  
  
  
ལུས་ལ་བྱུག་པར་བྱའོ། །ཚངས་པ་དང་འདྲ་བའི་སྟོབས་དང་ཤུགས་སུ་འགྱུར་ཏེ། ནམ་མཁའ་ལ་འགྲོ་བར་བྱེད་དོ། །ཁྱབ་འཇུག་ལ་བདུགས་ན། བདུགས་པ་ཙམ་གྱི་མོད་ལ་  
ལུས་ལ་པ་ལ་ཤའི་ཁ་དོག་གི་དྲིའི་ཆུ་འཛག་སྟེ། རིག་སྔགས་འཆང་གི་ལུས་ལ་བྱུག་པར་བྱའོ། །སྲེད་མེད་ཀྱི་བུའི་གཟུགས་དང་སྟོབས་དང། ཤུགས་འཆང་བར་འགྱུར་ཏེ་  
ལག་ན་འཁོར་ལོ་ཐོགས་པས་ནམ་མཁའ་ལ་འགྲོའོ། །དབང་ཕྱུག་ཆེན་པོ་ལ་བདུགས་ན། དབང་ཕྱུག་ཆེན་པོའི་ལུས་ལ་རྡུལ་འབྱུང་ཏེ། རིག་སྔགས་འཆང་གི་ལུས་ལ་  
བྱུག་པར་བྱའོ། །དབང་ཕྱུག་ཆེན་པོའི་གཟུགས་སུ་འགྱུར་ཏེ། ལག་ན་མདུད་རྩེ་གསུམ་དང། སྟོབས་དང། བརྩོན་འགྲུས་དང། རྩལ་གྱིས་འབྱུང་པོའི་བདག་པོ་ཆེན་པོར་  
འགྱུར་ཏེ། ནམ་མཁའ་ལ་འགྲོའོ། །ཐམས་ཅད་ལ་དོན་ཡོད་རྒྱལ་པོའི་བཟླས་བརྗོད་ལན་གསུམ་གསུམ་རྣམ་པར་སྦྱིན་པར་བྱའོ། །སྙིང་པོ་ཡི་གེ་གཅིག་པས་སྤྱི་བོར་བཟླས་བརྗོད་  
ལན་བདུན་དུ་བཟླས་བརྗོད་སྦྱིན་པར་བྱའོ། །སྤྲ་ཚིལ་ལས་བྱུང་བའི་ཀླུ་མགོ་བོ་དགུ་པ་སོར་བཞི་པའི་ཚད་དུ་བྱ་སྟེ། གསེར་གྱིས་གཡོགས་པར་བྱ་ཞིང་དྲིའི་དཀྱིལ་འཁོར་བྱ་  
སྟེ༑ དཀྱིལ་འཁོར་གྱི་སྟེང་དུ་གཞག་པར་བྱའོ། །དོན་ཡོད་པའི་རྒྱལ་པོས་ལན་བརྒྱ་རྩ་བརྒྱད་དུ་བཟླའོ། །བདུག་པ་འདིས་བདུགས་པས་ཀླུ་ལྡང་བར་བྱེད་དོ། །རིག་སྔགས་  
  
  
༄༅། །འཆང་གིས་འཇིགས་པ་མེད་པར་བྱ་སྟེ། ཁྲོ་བོའི་རྒྱལ་པོ་ཡུངས་ཀར་ལ་བཟླས་ཏེ་སྤྱི་བོའི་གཙུག་ཏུ་བརྡེགས་ན། ལྡིང་བར་བྱེད་དོ། །གང་དུ་འདོད་པ་དེར་གནས་  
ནས་ཀླུ་ཆེན་པོའི་མཚོ་དང། གནས་དང། གཞལ་མེད་ཁང་རབ་ཏུ་འབྱུང་ངོ། །ཆུ་གང་ཡིན་པ་དེ་རྣམས་ཀྱང་འཐུང་བར་བྱེད་པ་དང། ཁྲུས་བྱེད་པའི་བུད་མེད་དང། སྐྱེས་པ་དང་  
ཁྱེའུ་དང། བུ་མོའམ། ཐ་ན་དུད་འགྲོའི་སྐྱེ་གནས་སུ་སོང་བས་འཐུང་བ་དང། ཁྲུས་བྱེད་པ་དེ་རྣམས་ཐམས་ཅད་ཀྱང་ནད་རྣམས་དང་བྲལ་བར་འགྱུར་རོ། །སྡིག་པ་དང། སྒྲིབ་  
པ་བྲེལ་བ་དང། འཇིགས་པ་ཐམས་ཅད་དང་བྲལ་བར་ཡང་འགྱུར་རོ་།ཀླུ་རྣམས་ཀྱང་དུས་སུ་ཆར་གྱི་རྒྱུན་ཆེན་པོ་འབྱིན་པར་བྱེད་ཅིང། ཆར་འབེབས་པར་བྱེད་དོ། །  
དུས་དུས་སུ་མེ་ཏོག་དང། འབྲས་བུ་དང། ལོ་ཐོག་རྣམས་རྫོགས་པར་བྱེད་དེ། རོ་ཞིམ་པོའི་རོ་མྱོང་བར་འགྱུར་རོ། །ཕྱིར་ཞིང་ལོག་པར་ལྟུང་བར་འགྲོ་བར་མི་འགྱུར་རོ། །  
ཕུག་དང་ཁུང་བུའི་སྒོར་འཁྲུལ་འཁོར་གྱི་སྒོ་གླེགས་ལ་བདུགས་ན་བྱེ་ཞིང་གཅོག་པར་འགྱུར་རོ། །འཁྲུག་པའི་དུས་སུ་བདུགས་ན། ཕམ་པར་འགྱུར་རོ། །ལག་མཐིལ་  
ལ་བདུགས་ན། གང་དང་གང་ལ་རེག་པ་ཐམས་ཅད་དུ་དབང་དུ་བྱེད་དོ། །བདུག་པའི་དཀྱིལ་འཁོར་གྱི་ཆོ་གའོ།། །།དེ་ནས་སྨན་གྱི་དཀྱིལ་འཁོར་གྱི་ཆོ་ག་བཤད་  
  
  
དོན་ཡོད་པར་ཐམས་ཅད་དུ་གཞན་གྱིས་མི་ཐུབ་པ། ནད་ཐམས་ཅད་སེལ་བར་གྲུབ་པ། ཐམས་ཅད་དུ་དུག་འཇོམས་པར་བྱེད་པ། ན་བ་ཐམས་ཅད་སེལ་བར་གྲུབ་  
པ༑ སྡང་བ་ཐམས་ཅད་ལྡོག་པར་བྱེད་པ། འབྱུང་པོ་ཐམས་ཅད་ལ་མི་འཇིགས་པ། མཚོན་དང། མེ་དང། ཆུ་དང། དུག་རབ་ཏུ་འཇོམས་པ་རྟག་ཏུ་སྲུང་བ་དང་སྐྱོབ་པ་དང་སྦ་  
བར་བྱེད་པ། དགྲ་རྣམས་དང། གཞན་རྒྱལ་བ་ཟློག་པར་བྱེད་པ་རྒྱལ་པོ་དང། རྒྱལ་ཕྲན་ནམ། བཙུན་མོའི་འཁོར་དུ་སོང་བ་དང་གཙོ་བོ་རྟག་ཏུ་དབང་དུ་བྱེད་ཅིང་ཐམས་ཅད་  
དུ་ཐོགས་པ་མེད་པར་འགྱུར་རོ། །ཕ་རོལ་གྱི་དམག་ཚོགས་དང་འཁྲུག་པ་དང། གཡུལ་རྣམས་རྟག་ཏུ་རབ་ཏུ་འཇོམས་པར་བྱེད་པ་གང་གི་ཚེ་ཆོམ་རྐུན་གྱི་ནང་དུ་སོང་བ་  
ཉིད་དང། དོན་འཐུན་གྱི་ནང་དང། རྐུན་མོ་དང། སེངྒེ་དང་སྟག་གི་ནང་དུ་སོང་བ་དེའི་ཚེ་ཐམས་ཅད་དུ་སྨན་གྱི་རྒྱལ་བ་སྟེར་རོ། །ཚེ་རིང་པོར་འགྱུར་ཏེ། རྟག་ཏུ་པདྨའི་ཕྱག་  
གིས་མཆོག་སྦྱིན་པར་འགྱུར་རོ། །ལྷ་རྣམས་ཀྱིས་རྟག་ཏུ་སྲུང་བར་བྱེད་དོ། །གནོད་སྦྱིན་དང། སྲིན་པོ་དང། ཀླུ་དང། ལྷ་མ་ཡིན་དང། ནམ་མཁའ་ལྡིང་ཉིད་དང། མིའམ་  
ཅི་དང། ལྟོ་འཕྱེ་ཆེན་པོ་ཉིད་དང། མི་མ་ཡིན་གདུག་པ་གང་ཡིན་པ་དེ་རྣམས་ཐམས་ཅད་ཉིན་དང་མཚན་དུ་བསྲུང་བའི་དོན་དུ་ཡང་དག་པར་སྒྲུབ་པར་འགྱུར་ཏེ། ཐེ་ཚོམ་  
  
  
༄༅། །མེད་དོ། །རྒྱལ་པོ་ཆེན་པོ་རྣམ་ཐོས་སྲས་དང། རྒྱལ་པོ་ཆེན་པོ་ཡུལ་འཁོར་སྲུང་དང། རྒྱལ་པོ་ཆེན་པོ་འཕགས་སྐྱེས་པོ་དང། མིག་མི་བཟང་དཔུང་དང་  
བཞོན་པ་དང་བཅས་པ་དང། སྐབས་གསུམ་པའི་ལྷའི་དབང་པོ་དང་ཚངས་པ་དང། ཁྱབ་འཇུག་དང། དབང་ཕྱུག་ཆེན་པོ་དང། ལྷ་དེ་རྣམས་ཐམས་ཅད་མཐུན་པས་  
རྟག་ཏུ་སྲུང་བར་བྱེད་དོ། །སངས་རྒྱས་ཀྱིས་རྣམ་པར་གཟིགས་ཤིང། རྟག་ཏུ་ཡང་མཐོང་བ་སྩོལ་བར་མཛད་དོ། །གང་སྨན་ལག་ཏུ་ཕྱིན་པར་འགྱུར་བ་འདི་ཡང་  
ནས་ཡང་དུ་རིག་སྔགས་ཀྱི་དངོས་གྲུབ་མྱུར་དུ་ཐོབ་བོ། །བྱད་སྟེམས་འཕོ་བ་མེད་དོ། །དེ་ལ་དུག་མེད་ཅིང་སྡིག་པ་མེད་ལ། མི་བཟད་པའི་སྦྱོར་བ་དང། ཕྱེ་མའི་སྦྱོར་  
བས་གནོན་པར་མི་འགྱུར་རོ། །སྔོན་གྱི་སྒྲིབ་པ་ཉམས་པར་བྱེད་དེ་དེ་བཞིན་དུ་ཡང་སྡིག་པ་ཐམས་ཅད་དང། རྨི་ལམ་ངན་པ་དང་མཚན་མ་ངན་པ་གང་ཡིན་  
པ་དང། གཞན་རྣམ་པ་སྣ་ཚོགས་པའི་སྡང་བ་ཉིད་དེ། དེ་རྣམས་ཐམས་ཅད་མྱུར་དུ་རྣམ་པར་ཉམས་པར་བྱེད་དོ། །སྨན་གང་དུ་གནས་པའི་དཔག་ཚད་ཁོར་ཡུག་  
ཏུ་སྲུང་བ་དང། དེ་བཞིན་ཉིད་དུ་མཚམས་བཅིང་བར་བྱེད་དོ་།བགེགས་དང། ལོག་པར་འདྲེན་པ་ཐམས་ཅད་དང། དེ་བཞིན་དུ་བདུད་དམ་སྡང་བ་དེ་རྣམས་  
  
  
།སྨན་གང་དུ་གནས་པར་གདོན་རབ་ཏུ་འབྲོས་པར་བྱེད་དོ། །མཁའ་འགྲོ་མ་གང་ཡིན་པ་དང་རྣལ་འབྱོར་མ་གང་ཡིན་པ་དང། སྐེམ་  
བྱེད་དང། གཟའ་དང། བརྗེད་བྱེད་དང། གྲིབ་གནོན་གང་ཡིན་པ་དང། མི་བཟད་པ་དེ་རྣམས་ཐམས་ཅད་རབ་ཏུ་ཞི་བར་འགྲོ་བར་འགྱུར་རོ། །ལྷ་རྣམས་དེར་གནས་པར་བྱེད་ཅིང་  
འཁྲུལ་འཁོར་ལ་སྨན་ཨ་ག་རུ་དེ་མཆོག་གོ་ཞེས་སོ། །རྒྱལ་བས་དབུགས་འབྱིན་པར་མཛད་ཅིང། དངོས་གྲུབ་ཐམས་ཅད་ཀྱི་དེ་ཁོ་ན་ཉིད་སྩོལ་བར་མཛད་དོ། །རྟག་  
ཏུ་འཇིག་རྟེན་དབང་ཕྱུག་གིས་མཆོག་སྩོལ་ཞིང། རྟག་པའི་མཐར་མཐོང་བ་སྩོལ་བར་འགྱུར་རོ། །དོན་ཡོད་པའི་ཞགས་པ་མྱུར་དུ་འགྲུབ་སྟེ། སྨན་འཆང་བ་ལ། སྨན་  
གང་དུ་གནས་པར་གང་གིས་ཀྱང་གླགས་མི་རྙེད་དོ། །དོན་ཡོད་པའི་མཆོག་སྦྱིན་པ་ཞེས་བྱ་བ་ཡིད་བཞིན་གྱི་ནོར་བུ། སྨན་གྱི་མཆོག་།རབ་ཏུ་འབད་པས་བཅངས་པས་  
ལེགས་པར་བསྒྲུབ་པར་བྱ་བ། དངོས་གྲུབ་ཀྱི་མཆོག་ལས་ཐམས་ཅད་བྱེད་པ་དེ་ཉིད་དེའི་ཚེ་ཤི་བ་ཡང་དག་པར་འཚེ་བར་བྱེད་པ། ལོ་རྫོགས་པར་བསྟེན་ཏེ་སྔགས་  
དང་ཕྱག་རྒྱས་གསོ་བར་བྱའོ། །ལོ་སྟོང་ཕྲག་ཏུ་རྟག་ཏུ་བདེ་བ་དང། དགའ་བར་བྱེད་དོ། །དབང་ཕྱུག་དང། ནོར་ཐོབ་པ་དང། འབྲུ་འཕེལ་བ་དང། བླ་ན་མེད་པ་དང། རྒྱལ་པོ་  
  
  
༄༅། །དགའ་བར་འགྱུར་ཏེ་རྟག་ཏུ་གནས་པ། །འབངས་དང། ཅི་བགྱི་དང། མཆོད་པ་ཆེན་པོ་རྙེད་དོ། །ཐམས་ཅད་དུ་དེ་དག་རྟག་ཏུ་ཚིག་བཙུན་པའོ། །ཐོས་  
པས་དངོས་གྲུབ་མཆོག་གྱུར་པའི། །རྫས་ཀྱང་འདིར་ནི་བཤད་བྱ་སྟེ། །ཙནྡན་རྒྱ་སྤོས་རུ་རྟ་དང། །སྤྲི་ཀ་ཤིང་ཚ་བཱ་ལ་ཀ་།བྲག་སྐྱེས་སྤང་སྤོས་སཱ་མ་ཀང། །སུག་སྨེལ་  
གླ་སྒང་ན་ལ་ད། །པདྨ་ཨུཏྤལ་པྲི་ཡང་ཀུ། ཤིང་ཀུན་འདབ་མ་ཚ་བ་གསུམ། །ཤི་རི་ཤ་ཡི་མེ་ཏོག་དང། །དེ་བཞིན་པ་རི་པཻ་ལ་བ། །འདི་རྣམས་ཆ་ནི་མཉམ་པར་  
ལྡན། །ཐམས་ཅད་ལེགས་གཞལ་ལེགས་པར་སྦྱར། །གསང་སྔགས་བརྒྱ་རྩ་བརྒྱད་བཟླས་ལ། །ཁྲོ་བོའི་རྒྱལ་པོས་དབང་བསྐུར་ཏེ། །ཡི་གེ་གཅིག་པས་སྟོང་ཕྲག་  
བཅུར་བཟླའོ། །འདིར་སྨན་རྣམས་བགྲང་ཕྲེང་གི་ཚད་ཙམ་དུ་བསྒོངས་ནས་གྲིབ་མ་ལ་ཡོངས་སུ་བསྐམ་པར་བྱའོ། །གླ་རྩི་དང་ག་ཕུར་གྱིས་བླངས་ལ་ལེགས་པར་  
སྦྱོར་བའི་བྱ་བ་བྱས་པ་དང། དཀྱིལ་འཁོར་དུ་འཇུག་པ་ནི། ཇི་ལྟ་བ་བཞིན་དུ་དཀྱིལ་འཁོར་གྱི་བྱ་བ་དང། ཕྱག་རྒྱ་དང། གསང་སྔགས་དང། དམ་ཚིག་ལ་རབ་ཏུ་འཇུག་  
པ་ལ༑ ཤར་གྱི་སྒོར་ཕྱག་བྱས་ནས་དཀྱིལ་འཁོར་མཆོག་ལ་བསྐོར་བ་བྱ་སྟེ། སྒོ་དང་སྒོ་རུ་ཕྱག་བྱ་ཞིང། ཤར་གྱི་སྒོ་རུ་འཇུག་པར་བྱའོ། །དབུས་ཀྱི་དཀྱིལ་འཁོར་  
  
  
མངོན་དུ་ཕྱོགས་པར་པདྨའི་གེ་སར་ལ་འདུག་ནས་དོན་ཡོད་བའི་རྒྱལ་པོའི་བཟླས་བརྗོད་བརྒྱ་རྩ་བརྒྱད་དང། ཁྲོ་བོའི་  
རྒྱལ་པོའི་བཟླས་བརྗོད་བརྒྱ་རྩ་བརྒྱད་བྱ་སྟེ། མངོན་པར་དབང་བསྐུར་བར་བྱ་ཞིང། ཕྱག་རྒྱ་དང། གསང་སྔགས་ལེགས་པར་བསྒྲུབ་བོ། །དེ་ནས་མཆོད་པས་འཇིག་རྟེན་  
མགོན་པོའི་དངོས་གྲུབ་མཐོང་བར་བྱེད་ཅིང་རྟག་ཏུ་གཡོ་བར་བྱེད་ལ་འཇིག་རྟེན་མགོན་པོའི་འོད་ཟེར་གྱི་སྦྱིན་སྲེག་རབ་ཏུ་གྲོལ་ལོ་།དཀྱིལ་འཁོར་བཤད་པར་བྱ་སྟེ། གྲུ་  
བཞི་པོ་ཀོ་ལའི་ཚད་དུ་ཆ་ལེགས་པར་ཕྱེ་བ་གྲུ་བཞི་དང། སྒོ་བཞི་ཡོད་པ། ཐེམ་སྐས་ཀྱི་རིམ་པ་ཅན་དུ་ཚོན་སྣ་ཚོགས་ཀྱི་སྐུད་པས་ཐིག་གདབ་ཅིང་དཀྱིལ་འཁོར་གྱི་སྙིང་པོ་  
མཛེས་པར་བྱ། དཀྱིལ་འཁོར་གྱི་དབུས་ཀྱི་སྙིང་པོ་པདྨ་མཆོག་ཁ་ཕྱེ་བ་འདབ་མ་བརྒྱ་རྩ་བརྒྱད་པ། སྙིང་པོ་དང། ཟེ་བ་ཤིན་ཏུ་མཛེས་པ། སྙིང་པོ་ལས་པདྨ་བྱུང་པ། ཁ་ཕྱེད་བྱེ་  
བ་དང། ལག་པ་གཉིས་བྱུང་བས་པདྨའི་འདབ་མ་འཛིན་པ་བྲིས་པར་དངུལ་གྱི་སྣོད་ཀྱི་ནང་དུ་སྨན་བཀང་སྟེ་དར་གྱིས་ཁ་གཡོགས་ནས་པདྨའི་འདབ་མའི་སྟེང་དུ་གཞག་པར་  
བྱ༑ འཕགས་པ་སྤྱན་རས་གཟིགས་དབང་ཕྱུག་རྟག་ཏུ་ཚངས་པའི་ཆ་བྱད་དུ་བཞུགས་པ། དར་གྱི་ཅོད་པན་བཅིངས་ཤིང་བརྒྱན་པ་པདྨའི་སྟེང་དུ་བཞུགས་པར་བྱའོ། །དཀྱིལ་  
  
  
༄༅། །འཁོར་ཕྱི་རོལ་ཀུན་ཏུ་ཕྱག་རྒྱའི་རྟགས་རྣམས་གསལ་པར་ཕྲིའོ། །སྒོ་སྒོར་དོན་ཡོད་པའི་ཞགས་པ་པདྨའི་སྟེང་དུ་བཞག་པ་ཁ་དོག་དང་འོད་ཟེར་འབར་  
བ་བྲིའོ། །གྲ་གྲར་བུམ་པ་གང་བར་བྲིའོ། །དཀྱིལ་འཁོར་ཀུན་ཏུ་འཕན་དང། བུམ་པ་གང་བ་དང། འབྲས་བུ་དང། མེ་ཏོག་བསྲེས་པ་མཛེས་པས་བརྒྱན་པར་བྱའོ། །གཏོར་  
མ་རྣམ་པ་སྣ་ཚོགས་གཞག་པར་བྱའོ། །མཆོད་ཡོན་གྱི་ཆུ་དབུལ་བར་བྱ། ཙནྡན་དང། ཨ་ག་རུའི་བདུག་སྤོས་དང། སྤོས་སྣ་ཚོགས་དབུལ་བར་བྱ། དཀྱིལ་འཁོར་ཀུན་  
ཏུ་མར་མེའི་ཕྲེང་བ་དང། མེ་ཏོག་ཕྲེང་བ་དགོད་ཅིང། ཀུན་ཏུ་འབྲས་ཡོས་དང། ཡུངས་ཀར་དགྲམ་པར་བྱའོ། །རིག་སྔགས་འཆང་གཙང་མར་གྱུར་པས་ལེགས་པར་ཁྲུས་བྱ་  
ཞིང་གོས་གཙང་མ་བགོས་པ་འཇིགས་པ་མེད་པས་ཟླ་བ་ཡར་གྱི་ངོ་ཉ་ལ་བསྒྲུབ་པར་བྱ་སྟེ། སེམས་ཅན་ཐམས་ཅད་ལ་བརྩེ་བར་གྱུར་ཅིང་བྱམས་པའི་སེམས་དང། སྙིང་རྗེའི་  
བདག་ཉིད་ཅན་གྱིས་བསྒྲུབ་པར་བྱའོ། །གང་གིས་ལག་གིས་བཟུང་བ་ཙམ་དང། རེག་པ་ཙམ་གྱི་མོད་ལ་དེ་དགའ་བ་འཐོབ་ཅིང་སྡིག་པ་ཐམས་ཅད་འཇིགས་པར་འགྱུར་  
སྔོན་གྱི་སྒྲིབ་པ་རྣམས་འཇིགས་པར་འགྱུར། མཚམས་མེད་པ་བྱེད་པ་རྣམས་ལས་གྲོལ་བར་འགྱུར། མོད་ལ་ནད་ཐམས་ཅད་འབྱང་ཞིང་ངན་འགྲོ་ཐམས་ཅད་འཇིག་  
  
  
བསོད་ནམས་ཆེན་པོའི་སྟོབས་ཀྱི་དངོས་གྲུབ་སྨན་གྱི་དེ་ཁོ་ན་ཉིད་མཐོང་བ་ནི། སངས་རྒྱས་ཐམས་ཅད་ཀྱིས་ལུང་བསྟན་ཅིང་དེ་བཞིན་གཤེགས་པ་ཐམས་ཅད་  
ཀྱི་བྱིན་གྱིས་བརླབས་པ། བྱང་ཆུབ་སེམས་དཔའ་རྣམས་ཀྱིས་བསྔགས་པ། འདྲེན་པ་འཇིག་རྟེན་དབང་ཕྱུག་གིས་སྤྲུལ་པ། དཀྱིལ་འཁོར་གྱི་ལྷ་ཐམས་ཅད་ཀྱིས་བསྔགས་  
པ༑ རིག་སྔགས་འཆང་གི་དབང་པོ་ཐམས་ཅད་ཀྱིས་ཕྱག་བྱས་པ་ལྷ་ཐམས་ཅད་ཀྱིས་བསྲུངས་པ། ཀླུའི་དབང་པོ་ཐམས་ཅད་རྗེས་སུ་འབྲང་བ། སུམ་ཅུ་རྩ་གསུམ་གྱི་ལྷའི་  
དབང་པོ་དང། ཚངས་པ་དང། ཁྱབ་འཇུག་དང། དབང་ཕྱུག་ཆེན་པོ་དང། གཤིན་རྗེ་དང། ཆུ་ལྷ་དང། ཀུ་བེ་ར་དང། ཉི་མ་དང། ཟླ་བས་མཆོད་པ་དེ་བཞིན་དུ་རྒྱུ་སྐར་གྱི་ཚོགས་  
དང། གཟའ་ཀུན་དང། མཇུག་རིང་དང། དེ་བཞིན་དུ་གཟའི་ཁྱིམ་དང། ཐམས་ཅད་དུ་བཀྲ་ཤིས་ཀྱིས་མཆོད་པ། ཆོ་ག་ཞིབ་མོ་ཐམས་ཅད་དང། དེ་བཞིན་དུ་དཀྱིལ་འཁོར་  
དང། ཕྱག་རྒྱ་དང། བཟླས་བརྗོད་ཐམས་ཅད་དང། གསང་སྔགས་ཐམས་ཅད་ཀྱི་རྗེས་སུ་ཞུགས་པ། རིགས་སྤྱིའི་དེ་བཞིན་གཤེགས་པ་གངྒཱའི་ཀླུང་གི་བྱེ་མ་སྙེད་བྱེ་བ་ཁྲག་  
ཁྲིག་འབུམ་ཕྲག་དྲུག་ཅུ་རྩ་བཞིའི་དེ་བཞིན་གཤེགས་པ་རྣམས་ཀྱིས་སྨན་གྱི་མཆོག་དབང་བསྐུར་བ། དུས་གསུམ་གྱི་དེ་བཞིན་གཤེགས་པ་རྣམས་ཀྱིས་ལུང་བསྟན་པ་  
  
  
༄༅། །ཡིད་བཞིན་གྱི་ནོར་བུ་ཐམས་ཅད་དང་མཐུན་པའི་སྨན་གྱི་རྫས་བཀྲ་ཤིས་པ་བྱེ་བ་ཁྲག་ཁྲིག་གམ། ལྷག་པར་གྱུར་པ་གཞན་གང་ཡང་མེད་དོ། །  
སྨན་དེ་ལྟ་བུ་ནི། རྟག་ཏུ་མཆོག་གཙོ་བོ་འབྱིན་པ་འཇིག་རྟེན་དབང་ཕྱུག་དང་འདྲ་བ་ཡིན་ནོ། །དེའི་ཕྱིར་ཐམས་ཅད་སྨན་འཆང་བར་འདོད་པས་གནས་གང་ཡང་རུང་བར་  
སྦྱར་བར་བྱ་སྟེ། གཙང་མ་ལེགས་པར་ཁྲུས་བྱས་པ་དེས་སྦྱར་བར་བྱའོ། །ཇི་ལྟ་ཇི་ལྟར་བཀྲ་ཤིས་ཀྱི་བསམ་པ་ཡིད་ལ་བྱེད་པ་དེ་ལྟ་དེ་ལྟར་བསམ་པ་ཡིད་ལ་བྱེད་པ་  
ཡངས་སུ་རྫོགས་པར་འགྱུར་ཏེ། སྦྱར་བ་ཙམ་གྱི་མོད་ལ་ཐམས་ཅད་འགྲུབ་པར་འགྱུར། འདོད་པ་ཐམས་ཅད་ཀྱི་བསམ་པ་ཡོངས་སུ་རྫོགས་པར་འགྱུར། རིག་སྔགས་  
འཆང་གཙང་མར་གྱུར་པ་གོས་གཙང་མ་བགོས་པ་སྤོས་ཆུས་ལེགས་པར་ཁྲུས་བྱས་ལ་ཉིན་རེ་སྨན་རེ་རེ་དོན་ཡོད་པའི་རྒྱལ་པོས་བཟླས་བརྗོད་བྱས་ཏེ་ཟོས་ན། ཟོས་པ་  
ཙམ་གྱི་མོད་ལ་དེ་བཞིན་གཤེགས་པ་ཐམས་ཅད་དང། བྱང་ཆུབ་སེམས་དཔའ་ཐམས་ཅད་དང། བྱང་ཆུབ་སེམས་དཔའ་འཕགས་པ་སྤྱན་རས་གཟིགས་དབང་ཕྱུག་  
གིས་དགོངས་ཤིང་སྣང་བ་རྣམ་པར་དག་པར་འཐོབ་པར་འགྱུར། ཉིན་ཞག་གསུམ་དུ་སྦྱར་ན། ངག་རྣམ་པར་དག་པ་འཐོབ་བོ། །ཉིན་ཞག་ལྔར་སྦྱར་ན། དྲན་པ་རྣམ་  
  
  
།ཉིན་ཞག་བདུན་དུ་སྦྱར་ན། རིག་སྔགས་ཆེན་པོའི་ཆོ་ག་ཞིབ་མོ་རྣམ་པར་དག་པ་འཐོབ་བོ། །ཉིན་ཞག་བཅུ་བཞིར་སྦྱར་ན། དོན་ཡོད་པའི་ཞགས་  
པ་དེ་ཁོ་ན་ཉིད་ཀྱི་དངོས་གྲུབ་ཀྱི་དམ་ཚིག་ཆེན་པོ་འཐོབ་བོ་།ཉིན་ཞག་ཉི་ཤུ་རྩ་གཅིག་ཏུ་སྦྱར་ན། དེ་བཞིན་གཤེགས་པ་ཐམས་ཅད་ཀྱི་རིགས་ཀྱི་དམ་ཚིག་དང། ཕྱག་རྒྱ་  
དང། དཀྱིལ་འཁོར་ཆེན་པོའི་དམ་ཚིག་གི་དངོས་གྲུབ་ཐོབ་བོ། །དེ་བཞིན་གཤེགས་པ་ཐམས་ཅད་ཀྱི་གསང་པ་དེ་ཁོ་ན་ཉིད་ཀྱི་དམ་ཚིག་གི་དངོས་གྲུབ་ཐོབ་བོ། །ཟླ་བ་  
གཅིག་གི་བར་དུ་སྦྱར་ན། འཕགས་པ་སྤྱན་རས་གཟིགས་དབང་ཕྱུག་གིས་དངོས་གྲུབ་སྒྱུ་མ་ལྟ་བུས་བརྒྱན་པ་ཐོབ་ཅིང་ཚེ་ལོ་སྟོང་ཐུབ་པར་འགྱུར་རོ། །ཟླ་བ་གསུམ་  
དུ་སྦྱར་ན། ལུས་ཡོངས་སུ་དག་པ་དང། མདོག་ཡོངས་སུ་དག་པ་འཐོབ་བོ། །ལོག་གཅིག་ཚང་བར་སྦྱར་ན། དོན་ཡོད་པའི་དངོས་གྲུབ་རིག་སྔགས་འཆང་འཁོར་ལོས་སྒྱུར་  
བར་འགྱུར་ཏེ། མིག་མཐོན་མཐིང་མདོག་བུང་བ་ལྟ་བུ་སྐྲ་རལ་བུ་འཁྱིལ་བར་འགྱུར། ཚེ་ལོ་བདུན་པ་ལྟ་བུའི་གཟུགས་དང་མཐུན་པར་འགྱུར་ལ། ཚེ་བསྐལ་པ་འབུམ་  
ཐུབ་པར་འགྱུར་རོ། །བདར་ནས་བདག་ཉིད་ལ་བྱུགས་ན། གང་དྲི་མནམས་པ་ཙམ་གྱིས་བགེགས་དང། ལོག་འདྲེན་དང། གནོད་སྦྱིན་དང་སྲིན་པོ་དང། འབྱུང་པོ་དང་  
  
  
༄༅། །ཤ་ཟ་དང། ཡི་དྭགས་དང། སྐེམ་བྱེད་དང། བརྗེད་བྱེད་དང། གྲིབ་གནོན་ཐམས་ཅད་དང། གདོན་ཐམས་ཅད་དང། གདུག་པ་ཐམས་ཅད་དང། དགྲ་  
ཐམས་ཅད་དཔག་ཚད་སྟོང་དུ་འབྲོས་སོ། །གལ་ཏེ་མྱུར་དུ་མི་འབྲོས་ན་ནི། སྤྱི་བོ་དུམ་བུ་འབུམ་དུ་མི་འབྲོས་ན་ནི། སྤྱི་བོ་དུམ་བུ་འབུམ་དུ་འགས་ཤིང་ཡན་ལག་དང། ཡན་ལག་རྣམས་ཞིག་པར་འགྱུར་ལ་  
བུ་དང་ཆུང་མར་བཅས་པ་འཇིག་པར་འགྱུར། སྔོན་གྱི་སྡིག་པ་དང་སྒྲིབ་པ་རྣམས་ཀྱིས་མི་ཚུགས་པར་འགྱུར། སེམས་ཅན་དམྱལ་བ་མྱོང་བར་འགྱུར་བ་མཚམས་  
མེད་པ་ལྔ་དག་འཇིག་པར་འགྱུར། རྨི་ལམ་ངན་པ་དང། ལྟས་ངན་པ་དང། མི་ཤིས་པ་དང། བཀྲ་མི་ཤིས་པའི་དངོས་པོ་ཐམས་ཅད་འཇིག་པར་འགྱུར། སྤོས་མནམས་  
པ་ཙམ་གྱིས་རྒྱལ་པོ་དང། རྒྱལ་པོའི་བློན་པོ་དང། བྲམ་ཟེ་དང། ཁྱིམ་བདག་དང། རྒྱལ་རིགས་དང། རྗེའུ་རིགས་དང། དམངས་རིགས་ཅི་བགྱི་ཞེས་བྱ་བ་བྱེད་ལ་  
དབང་དུ་གྱུར་ནས་འཁོད་དོ། །བྱུགས་པ་ཙམ་གྱིས་འབྲས་དང། ཕོལ་མིག་དང། ལྷོག་པ་དང། མེ་དབལ་དང། རྐང་ཤུ་དང། གཡན་པ་དང། མཛེ་དང། ཁྱི་རྔོ་དང་  
ཤུ་བ་དང། འབྲུམ་བུ་ཕྲ་མོ་དང། རྨ་དང། ཁོང་གི་རྨ་ཡོངས་སུ་སོས་པར་འགྱུར། དུག་ཐམས་ཅད་དང། ཟོས་པ་དང། དུག་མྱོས་དང་སྦྱར་དུག་དྲག་པོ་དང་  
  
  
སྦྱར་དུག་ཕྱེ་མ་དང། བྱད་རྣམས་ལ་བསྐུས་པ་ཙམ་དང། ཆུ་དྲོན་པོ་འཐུངས་པ་ཙམ་གྱིས་དུག་མེད་པར་འགྱུར་རོ། །དྲི་ཙམ་གྱིས་ཀླུའི་རྒྱལ་པོ་འཇོག་  
པོའི་དུག་ཀྱང་མེད་པར་འགྱུར་རོ། །རིགས་ཉིན་བཞི་པས་ཐེབས་པ་ལ་དཔྲལ་བར་བསྐུས་ན། ཀུ་ཅོ་འདོན་ཅིང་འབྲོས་སོ། །རིམས་ཐམས་ཅད་དང། ཉིན་གཅིག་པ་དང་  
ཉིན་གཉིས་པ་དང། ཉིན་གསུམ་པ་དང། རླུང་ལས་གྱུར་པ་དང་མཁྲིས་པ་ལས་གྱུར་པ་དང། བད་ཀན་ལས་གྱུར་པ་དང། འདུས་པ་ལས་གྱུར་པ་དང། ཝ་བ་དང། ཕོ་བའི་  
ནད་དང། མཆིན་བ་ན་བ་དང། ལྟོ་བ་ན་བ་དང། སྐྲན་དང་གཅིན་སྲི་བ་དང། སྙིང་ན་བ་དང། རྩིབ་ལོགས་ན་པ་དང། མགུལ་བ་ན་བ་དང། ཁ་ན་བ་དང། འཁྱིལ་ཞིང་ན་བ་  
དང། ཚད་པ་དང། མདོམས་ན་བ་དང། ཡན་ལག་དང། ཉིང་ལག་ན་བ་ཆུ་དྲོན་པོ་འཐུངས་པ་ཙམ་གྱིས་ཡོངས་སུ་སོས་པར་འགྱུར་རོ་།གཞོགས་ཕྱེད་ན་བ་དང། མགོན་བ་  
དང། མིག་ན་བ་དང། རྣ་བ་ན་བ་ལ་བསྐུས་པ་ཙམ་གྱིས་སོས་པར་འགྱུར་རོ། །ཐིག་ལེ་བྱས་ན། ཆོམ་རྐུན་དང། གནོད་བྱེད་དང། མེ་དང། ཆུ་དང། བྱི་བ་ཟ་བས་འཇིགས་  
པ་དང། གཅན་གཟན་ཁྲོ་བོས་འཇིགས་པ་ལས་ཐར་པར་འགྱུར་ཞིང་འཇིགས་པ་ཐམས་ཅད་ལས་ཡོངས་སུ་ཐར་པར་འགྱུར་རོ། །ཉེས་པར་བྱས་པ་ཐམས་ཅད་ཡོངས་  
  
  
༄༅། །སུ་ཐར་པར་འགྱུར་རོ། །ལག་པ་གདེངས་པའི་འཇིགས་པ་འབྱུང་བར་མི་འགྱུར། མི་མ་ཡིན་པ་གང་གིས་ཀྱང་མདངས་འཕྲོག་པར་མི་ནུས་ཤིང་བར་ཆད་བྱ་  
བར་མི་ནུས་སོ། །མཁའ་འགྲོ་མ་ཐམས་ཅད་མཐོང་བ་ཙམ་གྱིས་དབང་དུ་གྱུར་ནས་འཁོད་དོ། །རྒྱལ་པོ་བཙུན་མོ་དང། འཁོར་དང་བཅས་པའི་མཆོད་གནས་ཆེན་པོར་  
འགྱུར། གཞན་ཡང་གང་དང་གང་དུ་སྦྱར་བ་རང་གི་བློས་བྱེ་བ་ཕྲག་འབུམ་སྦྱར་ན། ལས་སྒྲུབ་པར་བྱེད་དེ། སྨན་གྱི་མཆོག་ཤིན་ཏུ་འབད་པས་བསྒྲུབ་པར་བྱའོ། །སྨན་  
གྱི་དཀྱིལ་འཁོར་གྱི་ཆོ་གའོ།། །།དེ་ནས་དེའི་ཕྱིར་གསེར་གྱི་རི་ལུའི་དཀྱིལ་འཁོར་བཤད་པར་བྱ་སྟེ། འཇིག་རྟེན་དབང་ཕྱུག་གི་དོན་ཡོད་པའི་སྙིང་པོ། དེ་  
བཞིན་གཤེགས་པ་ཐམས་ཅད་ཀྱི་དོན་ཡོད་པའི་རྣམ་པར་གཟིགས་པ། དེ་བཞིན་གཤེགས་པ་པདྨ་གཙུག་ཏོར་གྱི་རྒྱལ་པོ་ཞེས་བྱ་བས་བྱིན་གྱིས་བརླབས་པ། དེ་བཞིན་  
གཤེགས་པ་རྣམ་པར་སྣང་མཛད་དང། དེ་བཞིན་གཤེགས་པ་རིན་ཆེན་སྙིང་པོས་བྱིན་གྱིས་བརླབས་པ། དེ་བཞིན་གཤེགས་པ་འཇིག་རྟེན་དབང་ཕྱུག་འོད་ཀྱིས་བཀའ་སྩལ་པ་  
གཞན་ཡང་དེ་བཞིན་གཤེགས་པ་གངྒཱའི་ཀླུང་གི་བྱེ་མ་སྙེད་བྱེ་བ་ཁྲག་ཁྲིག་འབུམ་ཕྲག་དགུ་བཅུ་རྩ་དགུས་གསུངས་ཤིང་བསྔགས་བ། བྱིན་གྱིས་བརླབས་པ། དབང་བསྐུར་བ་  
  
  
ལུང་བསྟན་པ། མགོན་པོ་འཕགས་པ་སྤྱན་རས་གཟིགས་དབང་ཕྱུག་གི་གཙུག་གི་ནོར་བུ་ཅོད་པན་འཆང་བ། རྒྱལ་པ་འོད་དཔག་མེད་ཀྱི་  
གཙུག་ཏོར་གྱི་མཚན་ཉིད་ཀྱི་ཐིག་ལེ་ཡིད་བཞིན་གྱི་ནོར་བུ་རྒྱལ་མཚན་གྱི་ནོར་བུ་ཆེན་པོའི་རྒྱལ་པོ་མཆོག་ཏུ་གྲུབ་པ། རིག་སྔགས་དང། དཀྱིལ་འཁོར་དང། ཕྱག་རྒྱ་དང། ཆོ་ག་ཞིབ་མོ་  
ཐམས་ཅད་ཀྱི་གསང་བ། དེ་བཞིན་གཤེགས་པ་ཐམས་ཅད་གྱི་རིགས་དམ་ཚིག་སྤྱི། སྐུའི་སྙིང་པོ་གང་གིས་མཐོང་བ་ཙམ་ལ་སོགས་པ་འདིར་ཚང་བར་བསྟན་པ་ལྟ་སུ་ཞིག་གིས་ནུས་མོད་  
ཀྱི༑ འོན་ཀྱང་དེ་བཞིན་གཤེགས་པ་གངྒཱའི་ཀླུང་གི་བྱེ་མ་སྙེད་བྱེ་བ་དང། དུས་གསུམ་གྱི་དེ་བཞིན་གཤེགས་པ་རྫོགས་པར་མངོན་སུམ་དུ་མཐོང་བ་དང་འདྲ་བར་འགྱུར་ཞིང། དེ་བཞིན་  
གཤེགས་པ་དེ་དག་ཉིད་མངོན་སུམ་དུ་མཆོད་པར་བཟུང་བ་དང། ལུང་སྟོན་པ་འཐོབ་པར་འགྱུར། དེ་བཞིན་གཤེགས་པ་དེ་དག་གི་མངོན་སུམ་དུ་དགེ་བའི་རྩ་བ་བསོད་ནམས་  
ཀྱི་ཕུང་པོ་དང་ལྡན་པར་འགྱུར་རོ། །ནོར་བུ་གསེར་གྱི་ཁ་དོག་ཏུ་བསྟན་པའི་རིལ་བུ་འདི་གང་གིས་མཐོང་ཞིང་འཆང་བ་ནི། དགེ་བའི་རྩ་བ་བསོད་ནམས་ཀྱི་ཕུང་པོ་ཆེན་པོ་བསྐྱེད་བསྐྱེད་  
པར་འགྱུར། ནོར་བུ་རིལ་བུ་འདི་མཐོང་བ་ཙམ་གྱིས་སྒྲིབ་པ་དང་སྡིག་པ་ཐམས་ཅད་དང། གདུག་པ་དང། མཚམས་མེད་པ་ལྔ་དང་མནར་མེད་པར་གཞོལ་བ་དང། དམ་པའི་  
  
  
༄༅། །ཆོས་སྤོང་བ་དང། འཕགས་པ་ལ་སྐུར་པ་འདེབས་པ་དང་སྔོན་གྱི་ཚེ་རབས་ནས་བསགས་པའི་སྒྲིབ་པ་ཐམས་ཅད་རྣམ་པར་འཇིག་ཅིང་སྤང་བར་འགྱུར་  
རིམས་དང། ནད་ཐམས་ཅད་ལས་ཡོངས་སུ་ཐར་པར་འགྱུར། གང་གི་ལག་ན་སྨན་འདི་ཡོད་པར་འགྱུར་བའི་སེམས་ཅན་དེ་ནི། ལུང་བསྟན་པར་འགྱུར་རོ། །རིལ་བུ་གང་ལ་ཡོད་པ་  
ནི༑ ཕྱིར་མི་ལྡོག་པར་ལུང་བསྟན་ཅིང། མགོན་པོ་ས་བཅུ་དག་ལ་གནས། །རྟག་ཏུ་མཆོད་རྟེན་གྱུར་པ་སྟེ། །སྐུ་གདུང་སྙིང་པོའི་བདག་ཉིད་ཅན། །རྟག་ཏུ་སངས་རྒྱས་བདག་  
ཉིད་འགྱུར། །དུས་གསུམ་དག་ལ་བཞུགས་པ་ཡི། །སངས་རྒྱས་དེ་བཞིན་གཤེགས་པ་གང། །སངས་རྒྱས་དཔའ་བོ་དེ་ཀུན་གྱི། །སྲས་གཅིག་ཏུ་ནི་བརྗོད་པ་ཡིན། །འདི་ནི་དེ་  
བཞིན་གཤེགས་པའི་སྲས། །ཐུགས་ལས་སྐྱེས་དང་ཞལ་ལས་སྐྱེས་།ཆོས་ཀྱི་དབྱིངས་སྤྲུལ་ཆོས་ལས་སྐྱེས། །འཇིག་རྟེན་དབང་ཕྱུག་མཆོག་སྦྱིན་མགོན། །རྟག་ཏུ་རྗེས་སུ་  
འབྲང་བར་འགྱུར། །ཕྱག་གཡས་རྟག་ཏུ་སྤྱི་བོར་ནི། །འཇོག་མཛད་འདི་ནི་ཐེ་ཚོམ་མེད། །རིལ་བུ་མཐོང་བ་ཙམ་གྱིས་ནི། །སྡུག་བསྔལ་ཀུན་ལས་རབ་ཏུ་གྲོལ། །སྡིག་པ་ཐམས་  
ཅད་ལྷག་པར་འཚེད། །སྒྲིབ་པ་ཐམས་ཅད་རྣམ་པར་དག་དེ་ནི་ངན་འགྲོར་འགྲོ་མི་འགྱུར། །ཕྱིར་ཞིང་གནས་མཆོག་ཞི་བ་འཐོབ། །འཇིག་རྟེན་འདྲེན་པ་འོད་དཔག་མེད། །  
  
  
།བདེ་བ་ཅན་དུ་འཇུག་པར་བྱེད། །གང་ན་དེ་ཡི་མངོན་དགའ་བ། །དེ་བཞིན་གཤེགས་པ་མི་འཁྲུགས་པ། །རྟག་ཏུ་མི་འཁྲུགས་པར་འགྱུར་  
ཞིང། །དེ་བཞིན་མི་གཡོ་མི་འགུལ་ཏེ། །སེམས་དཔའ་རི་རབ་ཆེ་དང་མཉམ། །གཟུང་དུ་མེད་པས་མཆོ་དང་འདྲ། །དེ་ལ་བགེགས་དང་ལོག་འདྲེན་དག་ནམ་ཡང་འཇུག་པར་མི་འགྱུར་  
ལ༑ ༑སེམས་དཔའ་ཕྱག་བྱའི་གནས་སུ་འགྱུར། །གང་ལ་ནོར་རྒྱལ་འདི་ཡོད་ལ། །རྒྱལ་པོ་ཆེན་པོ་བཞི་པོ་དག་དཔུང་དང་བཅས་པ་བཀོལ་དང་བཅས། །རྟག་ཏུ་སྲུང་ཕྱིར་གནས་བྱེད་དེ། །  
འདིར་ནི་ཉིན་མཚན་དེ་བཞིན་ནོ། །ལྷ་ཚོགས་ཐམས་ཅད་སྲུང་བར་ནི། །ཐེ་ཚོམ་མེད་པར་བྱེད་པར་འགྱུར། །གཟི་བརྗིད་དཔལ་ཡང་རབ་ཏུ་འཕེལ། །དེ་ལ་ལེགས་པར་འཇུག་པར་  
འགྱུར༑ ༑འཇིགས་མེད་རྟག་ཏུ་རྨི་ལམ་ནི། །དངོས་པོ་ཆེན་པོ་སྣ་ཚོགས་མཐོང། །གྲུ་འཛིན་རི་ལ་གཞལ་མེད་ཁང། །ཚལ་དང་བཅས་ཤིང་རིན་ཆེན་བཅས། །གནས་དང་  
བཅས་པ་མཐོང་བར་འགྱུར། །ལྷ་དང་ཀླུ་དང་གནོད་སྦྱིན་དང་།དྲི་ཟ་ལྷ་མིན་གསང་བ་པ། །ནམ་མཁའ་ལྡིང་དང་མི་འམ་ཅི། །དེ་བཞིན་ལྟོ་འཕྱེ་འཁོར་དང་བཅས། །བྱང་ཆུབ་  
སེམས་དཔའི་འཁོར་རྣམས་ནི། །ཀུན་ནས་བསྐོར་བ་མཐོང་བར་འགྱུར་།རིན་ཆེན་ལྷ་ཡི་སེངྒེའི་གདན། །ཁང་པ་བརྩེགས་པ་རིན་ཆེན་དང། །ནོར་བུ་ཆེན་པོས་བརྒྱན་པ་དང། །  
  
  
༄༅། །འཇིག་རྟེན་དབང་ཕྱུག་ཐུབ་པའི་གཙོ། །པདྨ་སྙིང་པོ་ལ་ཞུགས་ནས། །དོན་ཡོད་ཞགས་པའི་ཕྱག་རྒྱ་དང། །དཀྱིལ་འཁོར་བཅས་པའི་ཆོས་བསྟན་ཏོ། །གསུང་  
ཀུན་ཐོབ་པར་གྱུར་ནས་ནི། །ཐུབ་པ་རང་གི་ངོ་བོ་མཐོང། །དེ་ལྟར་རྨི་ལམ་བཟང་རྨི་བ། །ཉིན་གཅིག་བཞིན་དུ་མཐོང་བར་འགྱུར་།ནོར་བུ་རྒྱལ་པོའི་མཐུ་ནི་དེ་འདྲ་བས། །  
དེ་བས་མི་ཡིས་འབད་པ་ཆེན་པོས་གཟུང། །དགེ་སྦྱོང་བྲམ་ཟེ་ཉིད་དང་རྒྱལ་རིགས་དང། །དམངས་རིགས་ཉིད་དམ་ཡང་ན་རྒྱལ་པོ་འམ་།བཙུན་མོ་སྲས་སམ་དཔུང་གི་གཙོ་བོ་  
འམ༑ ༑སྐྱེས་པའམ་བུད་མེད་ཁྱེའུ་དང་བུ་མོ་དག་ནོར་བུའི་རྒྱལ་པོ་རྟག་ཏུ་འཆང་བྱེད་པ། །དེ་ནི་སྟོན་པ་ཉིད་དང་འདྲ་བར་འགྱུར། །ཆོམ་རྐུན་གྱིས་ནི་མི་སླུ་ཞིང། །གནོད་  
བྱེད་ཀྱིས་ནི་འཇིགས་མི་འགྱུར། །འཇིགས་པ་མི་བཟད་བརྒྱད་ལས་ཐར་།དེ་ལ་དུག་དང་སྦྱར་བའི་དུག་སྦྱར་དུག་དྲག་པོས་མི་ཚུགས་ཤིང། །དེ་ལ་བྱད་ཀྱིས་ཚུགས་  
མི་འགྱུར། །གང་ལ་ནོར་བུའི་རྒྱལ་པོ་ཡོད། །དེ་ལ་ནད་ཀྱིས་མི་ཚུགས་ཤིང། །ན་བས་མ་ཡིན་སྡིག་པས་མིན། །པདྨ་ཆུ་ཡིས་མི་ཆགས་ལྟར། །རྟག་ཏུ་ཆགས་པ་མེད་  
པར་གནས། །གཡུལ་འགྱེད་པ་ཡི་ནང་ན་འམ། །འཐབ་བམ་འགྱེད་དམ་རྩོད་པ་ན། །ལན་ཐེབས་རྟག་ཏུ་རྒྱལ་བར་ནི། །ཐོབ་པར་འགྱུར་ཏེ་ཐེ་ཚོམ་མེད། །དེ་ནས་རྫས་  
  
  
།སྨན་ནི་བཀྲ་ཤིས་དང་ལྡན་པ། །གྲུབ་པའི་མཐའ་སྟེ་མཆོག་ཏུ་གཙང། །འཇིག་རྟེན་མགོན་དང་མཉམ་པར་གསུངས། །ཨ་ག་རུ་དང། ཙནྡན་དང། པདྨ་དང། ཨུཏྤ་  
ལ་དང། ཤི་རི་ཤའི་མེ་ཏོག་དང། ཨ་པ་མརྒ་དང། མེ་རུ་དང་ན་ལ་ད་དང། ཆུ་སྲིན་གྱི་སེན་མོ་དང། ཀ་ན་ཀའི་འབྲས་པུ་དང། ཙནྡན་གྱི་འབྲས་བུ་དང། པདྨའི་འབྲས་བུ་དང། རྡོ་དྲེག་  
དང། མ་ད་དང། བཙོད་དང། སཱུ་ཀ་རི་དང། མ་ཀ་ཊཱི་དང། ཛ་ཡ་དང། བི་ཛ་ཡ་དང། པ་རི་ཕེ་ལ་བ་དང། ར་ས་དང། བའི་རཱ་དང། དྷྱ་མ་ཀ་ཀ་དང། རྒྱ་སྤོས་དང། བུ་སཱ་དང། ཨ་བརྟ་ཀ་དང་  
རུ་རྟ་དང། བྱ་གྲ་ན་ཁ་དང། པ་ཏ་ཏྲ་དང། ཏྲ་ཙ་དང་ཀ་ད་མ་བཱ་རཱ་དང། པྲི་ཡང་ཀུ་དང། གི་ཝང་དང། སྤྲི་ཀ་དང། སྨྱིག་རྐང་དང། ཡུངས་ཀར་དང། ནཱ་ག་པུཥྤ་དང། ཨེ་ལ་དང་  
ལྡོང་རོས་དང། གུར་གུམ་དང། ག་བུར་དང། གླ་རྩི་དང། སྤང་སྤོས་དང། ན་ལེ་ཤམ་དཀར་པོ་དང། སུ་མ་དང། ཉེའུ་ཤིང་དང་ཤུ་ཏི་དང། སྦྲང་རྩི་དང། ཙམ་པ་ཀ་སྟེ། ད་  
བཞིན་རྫས་ནི་དེ་དག་ཀུན། །སུ་ཝརྞ་ནི་དཀར་པོས་སྦྱར། །རིལ་བུ་ནམ་གཅིག་ཙམ་དུ་ནི། །སྐྱེས་བུ་མཁས་པས་བྱ་བ་ཡིན། །སུ་ཝརྞ་ས་ནི་བཀབ་ནས་སུ། །རྫས་རྣམས་བསྲེས་  
ནས་སྦྱར་བར་བྱ། །ཆ་རྣམས་འཕེལ་བར་བྱ་བ་སྟེ། །གླ་རྩི་ཡིས་ནི་དྲི་བསྐྱེད་དོ། །ཕྱེ་མ་ཞིབ་མོར་བཏགས་ནས་སུ། །ཙནྡན་དཀར་པོའི་ཆུ་སྦྱར་ནས། །གྲིབ་མ་ལ་ནི་བསྐམ་པར་  
  
  
༄༅། །བྱ༑ ༑ཚེས་བརྒྱད་དག་ནས་བརྩམས་ནས་ནི། །ཚེས་ནི་བཅོ་ལྔ་ཉ་ཡི་བར། །ཉིན་གཅིག་བཞིན་དུ་དོན་ཡོད་པའི། །རྒྱལ་པོས་བརྒྱ་རྩ་བརྒྱད་དུ་བཟླས། །  
ཁྲོ་བོའི་རྒྱལ་པོས་ཉིན་གཅིག་བཞིན། །ལན་བདུན་བར་དུ་དབང་བསྐུར་རོ། །ཕྱག་རྒྱས་དབང་བསྐུར་བར་ཡང་བྱ། །དེ་ནས་ཚེས་ནི་བཅོ་ལྔ་སྟེ། །ཉ་ལ་ཆུ་དང་ཡུངས་ཀར་  
དག་དཀྱིལ་འཁོར་དུ་ནི་གཞག་པར་བྱ། །དེ་ནས་ནོར་བུའི་རྒྱལ་པོ་ནི། །བཞག་པའི་དཀྱིལ་འཁོར་བཤད་པར་བྱ། །ཆ་རྣམས་མ་ནོར་ལེགས་པར་དབྱེ། །རྒྱར་ནི་ཀོ་ལའི་  
ཚལ་དུ་བྱ། །ཤིན་ཏུ་འཇམ་ལ་བྱི་བདར་ལེགས། །ཚོན་རྩི་སྣ་ཚོགས་མཛེས་པ་དང། །དཀྱིལ་འཁོར་མཆོག་ནི་ཐིག་གདབ་པོ། །སྒོ་བཞི་གདོད་ཅིང་གྲ་བཞི་གདོད། །ཀུན་  
ནས་ཤིན་ཏུ་ཆ་ཕྱེ་ཞིང། །དཀྱིལ་འཁོར་སྙིང་པོ་ཆ་ཕྱེ་བ་།ཚད་དང་ཤིན་ཏུ་ལྡན་པར་བྱ། །པདྨ་ཆེན་པོ་བཞི་དག་དང་།དེ་བཞིན་ཕྱག་དང་སྤྱན་དུ་བཅས། །དོན་ཡོད་དངོས་  
གྲུབ་བྲི་བར་བྱ། །ནོར་བུ་རྒྱལ་པོ་འཆང་བ་ཡིས། །ཕྱག་རྒྱར་བཅས་པ་བྲི་བར་བྱ། །ཆུ་ཡི་རྒྱ་མཚོའི་ནང་དུ་ནི། །ལས་ཀྱི་རྡོ་རྗེ་ལེགས་པར་བྲི། །དཀྱིལ་འཁོར་སྙིང་པོ་དམ་པ་ལ། །  
ཀུན་ནས་ཁ་ཁྱེར་རྣམ་པ་དང། །མེ་ཏོག་སྣ་ཚོགས་པ་དག་བྲི་།དཀྱིལ་འཁོར་ཕྱི་རོལ་ཀུན་ཏུ་ནི། །ནོར་བུ་པདྨ་ལེགས་པར་བྲི། །སྒོ་བཞི་ཡི་ནི་གནས་རྣམས་སུ། །པདྨ་ཞགས་  
  
  
།རྡོ་རྗེའི་ཚུལ་མཆོག་ལེགས་པར་བྲི་།གྲ་བཞི་ཡི་ནི་གནས་རྣམས་སུ། །ལག་ནི་ནོར་བུ་ཡོད་པ་བྲི་།པདྨའི་སྟེང་ན་རབ་ཏུ་གནས། །དཀྱིལ་འཁོར་བཟང་པོ་འཕན་  
ཕྲན་དང། །བུམ་པ་རྐང་དང་མེ་ཏོག་དང། །བདུག་པ་འབྲས་བུ་རྣམས་ཀྱིས་བརྒྱན། །གཏོར་མ་རྣམ་པ་སྣ་ཚོགས་དག་ཅི་བདོག་བུངས་ཆེར་གཞག་པར་བྱ། །ཀུན་ཏུ་མར་མེ་ཕྲེང་བ་དང། །  
མཆོད་ཡོན་ཆུ་དང་ཨ་ག་རུ། །ཙནྡན་བདུག་སྤོས་དབུལ་བར་བྱ་།ནོར་བུ་རྒྱལ་པོ་འཇིགས་མེད་པ། །སྣོད་བཟང་ལེགས་པར་བཀང་ནས་སུ་།རྒྱ་དར་ལ་ཡིས་ཁ་གཡོགས་ཏེ། །དཀྱིལ་  
འཁོར་དེ་ཉིད་རིག་པས་གཞག་དཀྱིལ་འཁོར་སྙིང་པོར་འཇིག་རྟེན་དབང། །བཞག་སྟེ་དེ་ནས་ལས་རྡོ་རྗེ། །སྣོད་ཀྱི་སྟེང་དུ་བཞག་པ་ནི། །ནོར་བུ་དཀྱིལ་འཁོར་བྱ་བ་ཡིན། །དེ་ནས་  
རིག་སྔགས་འཆང་གིས་དོན་ཡོད་པའི་རྒྱལ་པོ་ལན་ཉི་ཤུ་རྩ་གཅིག་བཟླས་བརྗོད་བྱ། ཁྲོ་བོའི་རྒྱལ་པོས་ལན་བདུན་དབང་བསྐུར་བར་བྱ། དེ་ནས་གསང་སྔགས་ཡི་གེ་གཅིག་པོ་  
འབུམ་ཚང་བར་བཟླས་བརྗོད་བྱ་སྟེ། འབུམ་བཟླས་བརྗོད་བྱས་ན། ནོར་བུའི་རྒྱལ་པོ་འབར་བར་འགྱུར་རོ། །དེ་ནས་རིག་སྔགས་འཆང་གི་ལག་།གཡས་དང་ལྡན་པས་བཟུང་ནས་ནི། །  
ཆང་པ་དམ་དུ་བསྡམ་པར་བྱ། །བསྡམས་པ་ཙམ་གྱི་མོད་དག་ལ་།རྫུ་འཕྲུལ་གྱིས་ནི་མཁའ་ལ་འགྲོ་ནོར་བུ་དྲི་མ་མེད་པ་དོན་ཡོད་པའི་རྣམ་པར་འཕྲུལ་བ་བཀོད་པ་ཞེས་བྱ་བ་  
  
  
༄༅། །རིག་སྔགས་འཆང་གི་འཁོར་ལོས་བསྒྱུར་བ་འཐོབ་ལ་འཁོར་རིག་སྔགས་འཆང་འཁོར་ལོས་བསྒྱུར་བ་བྱེ་བ་ཕྲག་འབུམ་ཡོད་པར་འགྱུར། ཁུང་གི་  
སྒོ་ཐམས་ཅད་ཕྱེ་བར་འགྱུར། སངས་རྒྱས་ཀྱི་ཞིང་ཐམས་ཅད་ཕྱེ་བར་འགྱུར། དེ་བཞིན་གཤེགས་པ་ཐམས་ཅད་ཀྱི་རིགས་ཀྱི་དམ་ཚིག་དང། དཀྱིལ་འཁོར་དང། ཕྱག་  
རྒྱ་དག་ཁ་ཏོན་དུ་ལོབས་པར་འགྱུར། སངས་རྒྱས་ཀྱི་ཞིང་ཐམས་ཅད་དུ་འཇུག་པར་འགྱུར། དེ་བཞིན་གཤེགས་པ་ཐམས་ཅད་ལ་ཕྱག་འཚལ་བ་དང། འདུད་པ་དག་གིས་  
གསོང་པོར་སྨྲ་བར་བྱེད། ཐམས་ཅད་དུ་ཡང་དོན་ཡོད་པའི་དཀྱིལ་འཁོར་རྣམ་པར་ཐར་པའི་དཀྱིལ་འཁོར་རྣམ་པར་ཕྱེ་བ་ཐོབ་པར་འགྱུར། ཚེ་བསྐལ་པ་འབུམ་ཕྲག་  
བདུན་ཅུ་རྩ་གཉིས་སུ་རིང་བར་འགྱུར། དོན་ཡོད་པའི་པདྨའི་འཁོར་ལོ་མདུན་ནས་འགྲོ་བར་འགྱུར་རོ། །གལ་ཏེ་འབར་བར་མ་གྱུར་ན། སྔར་བསྟན་པའི་ཡོན་ཏན་གྱི་  
ཁྱད་པར་རྣམས་ཐོབ་པར་འགྱུར་ལ། མཉམ་པ་ཉིད་ཀྱིས་དེ་བཞིན་གཤེགས་པ་དང་འདྲ་བའི་ནོར་བུ་རྒྱལ་པོའི་རིལ་བུ་ནི། འཇིག་རྟེན་དང། འཇིག་རྟེན་ལས་འདས་  
པའི་ལས་རྣམས་སྒྲུབ་པ་ཡིན་ནོ། །ཚེ་བརྗེས་ནས་འཇིག་རྟེན་གྱི་ཁམས་བདེ་བ་ཅན་དུ་སྐྱེ་བར་འགྱུར་ལ། གང་དང་གང་དུ་སྐྱེ་བའི་ཚེ་རབས་ཐམས་ཅད་དུ་ཚེ་རབས་དྲན་  
  
  
ནོར་བུའི་རོལ་བུ་འདི་མཐོང་བཙམ་གྱིས་དུས་གསུམ་གྱི་དེ་བཞིན་གཤེགས་པ་མངོན་སུམ་དུ་མཐོང་ཞིང་བལྟ་བར་འགྱུར་འཕགས་པ་སྤྱན་རས་གཟིགས་དབང་ཕྱུག་  
མངོན་དུ་མཐོང་ཞིང་རྟག་ཏུ་བལྟ་བར་འགྱུར། རིལ་བུ་གང་གི་ལུས་ལ་ཡོད་པ་དེ་ཡང་ཕྱིར་མི་ལྡོག་པར་རིག་པར་བྱའོ། །དེ་བཞིན་གཤེགས་པའི་རིང་བསྲེལ་གྱི་སྙིང་པོ་མཆོད་  
རྟེན་དང་མཉམ་པ་ཞེས་བྱ་བ་སྟེ། འདི་ལ་སོམ་ཉི་དང། ཡིད་གཉིས་བསྐྱེད་པར་མི་བྱའོ། །མཐོང་བ་དང་རེག་པ་ཙམ་གྱི་མོད་ལ་སྔོན་གྱི་ལས་ཀྱི་སྒྲིབ་པ་གྲངས་དང་བགྲང་བའི་  
ཚུལ་གྱིས་བསྐལ་པ་འབུམ་དུ་བསགས་པ་མནར་མེད་པའི་གནས་སུ་འགྲོ་བར་འགྱུར་བ། མཚམས་མེད་པ་ལྔ་བྱེད་པ། འཕགས་པ་ལ་སྐུར་པ་འདེབས་པ། དམ་པའི་ཆོས་སྤོང་  
བ་དེ་དག་ཐམས་ཅད་དུས་གསུམ་གྱི་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེ་དག་གི་མཐུ་དང། འཕགས་པ་སྤྱན་རས་  
གཟིགས་དབང་ཕྱུག་གི་ནོར་བུའི་རྒྱལ་པོའི་མཐུས་ཐམས་ཅད་ཟད་པར་འགྱུར། སེམས་ཅན་དམྱལ་བའི་འགྲོ་བ་དག་ལས་ཡོངས་སུ་ཐར་པར་འགྱུར། བདེ་འགྲོའི་ལམ་ལ་  
གཞོལ་བར་འགྱུར། ཚེ་བརྗེས་ནས་འཇིག་རྟེན་གྱི་ཁམས་བདེ་བ་ཅན་དུ་སྐྱེ་བར་འགྱུར་རོ། །དེ་ལྟ་བས་ན། ལེགས་པར་སྒྲུབ་པ་མཐར་ཐུག་པར་བྱ་ཞིང་བསྒྲུབ་པར་བྱ་  
  
  
༄༅། །མཐུ་སྟོབས་ཀྱིས་སྦྱར་བར་བྱ། ཤིན་ཏུ་གསལ་ཞིང་རབ་ཏུ་གསལ་བའི་བསམ་པ་འབད་པས་སྦྱར་བར་བྱ། རང་གི་ཤ་དང་ཁྲག་ཀྱང་ཡོངས་སུ་བཏང་ནས་  
བཙལ་བར་བྱ་ཞིང། ཆོ་ག་ཞིབ་མོའི་རྒྱལ་པོ་ཡོངས་སུ་བཙལ་བར་བྱ་བ་ཡིན་ན། ཕྱི་རོལ་གྱི་དངོས་པོ་ནོར་དང། འབྲུ་དང། དབྱིག་དང། གསེར་དང། དངུལ་དང། གོས་དང་  
རྒྱན་རྣམས་ཡོངས་སུ་བཏང་ནས་ཡོངས་སུ་བཙལ་བར་བྱ་བ་ལྟ་སྨོས་ཀྱང་ཅི་དགོས་ཏེ། སྲོག་གཏང་བར་བྱའོ། དེ་གཏང་བར་མི་བྱའོ་།དོན་ཡོད་པའི་ཞགས་པའི་སྙིང་པོའི་རྣམ་  
པར་ཐར་པའི་དཀྱིལ་འཁོར་རིམ་པར་ཕྱེ་བ་སྒྲུབ་པ་འདི་བརྩལ་བར་བྱ་ཞིང་བསྒྲུབ་པར་བྱའོ། །འདིས་དུས་ཕྱི་མའི་ཚེ་ན་སེམས་ཅན་ཐམས་ཅད་ལ་སངས་རྒྱས་ཀྱི་མཛད་པ་  
བྱེད་པར་འགྱུར། སེམས་ཅན་ཐམས་ཅད་ཡང་དག་པ་ཉིད་ཀྱི་དད་པས་སངས་རྒྱས་ཉིད་དུ་མངོན་པར་རྫོགས་པར་འཚང་རྒྱ་བར་འགྱུར་ཕྱིར་མི་ལྡོག་པར་འགྱུར་ཞིང་  
ནམ་ཡང་ངན་འགྲོ་ལོག་པར་འགྲོ་བར་མི་འགྱུར་རོ། །ནོར་བུའི་རིལ་བུ་སྒྲུབ་པའི་དཀྱིལ་འཁོར་གྱི་ཆོ་གའོ།། །།དེ་ནས་དེའི་ཕྱིར་དོན་ཡོད་པ་ཡངས་པའི་དཀྱིལ་  
འཁོར་ཆེན་པོ་དོན་ཡོད་པ་ཆེན་པོའི་རྣམ་པར་འཕྲུལ་པའི་དངོས་གྲུབ་ཀྱི་སྨན་ནོར་བུ་དང། གསང་སྔགས་རྣམས་བཤད་པར་བྱ་སྟེ་སྨན་ནོར་བུ་དང། གསང་སྔགས་  
  
  
དཀྱིལ་འཁོར་དང། ཕྱག་རྒྱའི་མཐུ་དེས་ཕྱི་མའི་དུས་ཕྱི་མའི་ཚེ་ན་རིག་སྔགས་འཆང་རྣམས་ཀྱི་དེ་བཞིན་གཤེགས་པ་ཐམས་ཅད་ཀྱི་རིགས་ཀྱི་དམ་ཚིག་སྤྱིའི་གསང་  
བའི་དཀྱིལ་འཁོར་རྣམ་པ་སྣ་ཚོགས་སྒྱུ་མ་ལྟ་བུའི་ངོ་བོ་ཉིད་བསྟན་པ་ཡང་དག་པར་སྟོན་པར་མཛད། བཀླགས་པས་གྲུབ་པ། རིགས་ཀྱི་དམ་ཚིག་སྤྱིའི་གསང་བ་ཐམས་ཅད་  
དུ་ཉེ་བར་སྟོན་པར་མཛད་དོ། །རིག་སྔགས་འཆང་རྣམས་ཀྱི་ངལ་བ་འབྲས་བུ་མེད་པ་གཞན་དུ་འགྱུར་བ་མེད་དོ། །ངལ་བ་དང། དུབ་པ་དང། འབད་པའི་བཟླས་བརྗོད་ཀྱི་ཆོ་ག་  
འབྲས་བུ་མེད་པར་མི་འགྱུར་པར་བྱ་བའི་ཕྱིར་རང་གི་སེམས་ཀྱི་རྒྱུད་དད་པ་དང། གུས་པ་དང། གསང་ཆེན་དང། གསང་བར་བྱ་བ་གཞན་ལ་བསྟན་པར་མི་བྱ་སྟེ། དངོས་  
གྲུབ་མེད་པར་མི་འགྱུར་རོ། །དེ་ལྟ་བས་ན། གསང་སྔགས་སྒྲུབ་པ་ནི། ཤིན་ཏུ་གསང་བར་བྱ་ཞིང་ལེགས་པར་སྨྱུང་བ་བྱས་ལ་འབད་པར་བྱ། ཁ་ཟས་ངན་པ་སྤང་བར་  
བྱ༑ གོས་ངན་པ་དང། སེམས་ངན་པ་ཡང་ཡོངས་སུ་སྤང་བར་བྱ་མི་སྲུན་པ་དང། མི་བདེན་པ་དང། ཕྲ་མ་དང། སེམས་ཅན་སུན་འབྱིན་པར་བྱེད་པ་དང། གསང་སྔགས་  
རྐུ་བ་དང། ཆོ་ག་ཞིབ་མོ་བརྐུ་བར་བྱ་བ་དང། ཕྱག་རྒྱ་དང། དཀྱིལ་འཁོར་རྐུ་བར་བྱེད་པ་དེ་དག་གི་རྟོགས་པ་ནི། གང་ན་ཡང་མེད་དེ། དུས་གསུམ་གྱི་མགོན་པོས་སྨད་ཅིང་  
  
  
༄༅། །བྱང་ཆུབ་སེམས་དཔས་ཀྱང་སྨད་ལ། མགོན་པོ་འཕགས་པ་སྤྱན་རས་གཟིགས་དབང་ཕྱུག་གིས་ཀྱང་སྨད་པ་ཡིན་ནོ། །སེམས་ཅན་སྡོང་དུམ་བསྲེགས་པ་འདི་  
གསང་བསུན་འབྱིན་མ་རུངས་པ། འཇིག་རྟེན་འདི་དང་ཕ་རོལ་ཏུ་།རྟག་ཏུ་སྨད་པར་བྱ་བ་ཡིན། །ལྷ་རྣམས་ཀྱིས་ནི་ཡོངས་སུ་བཏང་།མ་རུངས་པས་ནི་བདུད་ཀྱིས་ཟོས། །མ་རུངས་  
པས་ནི་བགེགས་ཀྱིས་ཟོས། །བསླབ་གཞི་ཚུལ་ཁྲིམས་ཉམས་པ་དང་།མགོན་པོའི་བསྟན་པ་སུན་འབྱིན་པ། །དེ་ལ་དངོས་གྲུབ་ཇི་ལྟར་འབྱུང། །དེ་ལ་སྐྱོབ་པ་གང་ཡང་མེད།།  
མགོན་མེད་ཀུན་ཏུ་སྨད་པ་ཡིན། །དེ་བས་དེ་ལ་དངོས་གྲུབ་ནི། །ཆུང་ངུའང་མེད་ལ་ཉེས་པ་ཡིས། །གསང་སྔགས་དང་ནི་སྨན་མི་འགྲུབ་།ཉེས་པ་དེ་དག་རང་གིས་བྱས། །གཞན་  
ཡང་མ་རུངས་བྱེད་པ་ཡིན། །དེ་བས་སེམས་ཅན་མཁས་ལ་སྦྱིན། །སློབ་པ་འདོད་ཅིང་ཡོན་ཏན་དགའ། །སྙིང་རྗེའི་བདག་ཉིད་བྱམས་ལ་གནས་།སེམས་ཅན་ཀུན་ལ་བརྩེ་བའི་མཆོག་  
དེ་ཡི་ལག་ཏུ་སྦྱིན་བྱ་སྟེ། །དེ་ཡི་དངོས་གྲུབ་བླ་ན་མེད། །གསང་བ་འདི་ནི། ཤིན་ཏུ་གསང་བ་ཡིན་ཏེ། འཇིག་རྟེན་དབང་ཕྱུག་གི་སྙིང་པོ་གསང་བ་དེ་ཡང་རིག་སྔགས་འཆང་རྣམས་  
ཀྱི་དེ་ཁོ་ན་ཉིད་ཀྱི་གསང་བ་དང། གསང་སྔགས་དང། ཕྱག་རྒྱ་བསྒྲུབ་སླ་སྟེ། བཀླགས་པས་འགྲུབ་པ་དེ་བཞིན་དུ་སྨན་ནོར་བུ་འདི་ལ་རྟག་ཏུ་འཇུག་ཅིང་དངོས་གྲུབ་ཀྱི་དེ་ཁོ་ན་ཉིད་ར་  
  
  
།རིག་སྔགས་འཆང་ནི་བདག་ཉིད་ཀྱིས། །མཆོག་ཏུ་གསང་བ་བསྒྲུབ་བྱ་བ། །རིག་སྔགས་འཆང་ནི་གཙང་མ་ཡིས། །ཁྲུས་བྱས་གོས་གཙང་གྱོན་བྱེད་ལ། །འདིར་  
ནི་ཉིན་ཞག་སྨྱུང་བ་དང། །དད་དང་གུས་པས་མཆོད་པ་བྱ། །དོན་ཡོད་འཁོར་ལོ་སྒྲུབ་བྱེད་པས། །དངོས་གྲུབ་དཀྱིལ་འཁོར་དམ་པ་སྒྲུབ། །སྨན་སྤྲི་ཀ་དང། ཙནྡན་གྱི་ཕྱེ་མ་དང། ཨ་ག་  
རུ་དང། པདྨ་གེ་སར་དང། པདྨ་དང། པདྨའི་ལྡུམ་བུ་དང་པདྨའི་འདབ་མ་དང། དེ་བཞིན་དུ་གིའུ་ཝང་དང། ལྡོང་རོས་དང་ཙམ་པ་ཀ་དང། སུ་མ་ན་སྟེ། དེ་བཞིན་ཆ་ནི་མཉམ་སྦྱར་ཏེ།།  
ཕྱེ་མ་དག་ཏུ་བྱས་ནས་ནི། །དེ་ནས་དོན་ཡོད་རྒྱལ་པོ་ཡིས། །ཚེས་བརྒྱད་ནས་ནི་བཅོ་ལྔའི་བར། །བརྒྱ་རྩ་བརྒྱད་དུ་བཟླས་བརྗོད་བྱ། །ཁྲོ་བོའི་རྒྱལ་པོས་བརྒྱ་རྩ་བརྒྱད་བཟླས་བརྗོད་བྱས་  
ནས་དབང་བསྐུར་རོ། །དེའི་འོག་ཏུ་ཆ་ལྔར་བྱ་སྟེ། མིག་བསྐུ་བ་དང། རིལ་བུ་དང། ཕྱེ་མ་དང། ཏིལ་མར་ཚོས་པ་དང། ཁ་གདོང་བཀྲུ་ཞིང་ཁྲུས་བྱའོ། །མིག་སྨན་ནི། སོའུ་བྱི་རེ་  
དང་ལྷན་ཅིག་སྦྲུས་ལ་དོན་ཡོད་པའི་རྒྱལ་པོས་བརྒྱ་སྟོང་བཟླས་བརྗོད་བྱའོ། །རིལ་བུ་ནི། སྦྲང་རྩི་དཀར་པོ་དང་ལྷན་ཅིག་སྤྲུའོ། །ཕྱེ་མ་ནི། འཇིག་རྟེན་དབང་ཕྱུག་ལ་ཕུལ་བའི་  
མེ་ཏོག་དང་ལྷན་ཅིག་སྦྲུའོ། །ཏིལ་མར་བཙོས་པ་ནི། བྲཧྨ་ཏི་ལ་སྟེ། ཤིང་པ་ལ་ཤའི་མར་དང་ལྷན་ཅིག་སྦྲུའོ། །ཁ་གདོང་བཀྲུ་བ་ནི། ཙནྡན་དཀར་པོའི་ཆུ་དང་ལྷན་ཅིག་  
  
  
༄༅། །སྤྲུ་ཞིང། སུ་མ་ན་དང། གུར་གུམ་དང། སྤོས་ཆུས་ལྷན་ཅིག་བཀྲུས་ལ་སོ་སོར་བརྒྱ་རྩ་བརྒྱད་བཟླས་བརྗོད་བྱ། ཁྲོ་བོའི་རྒྱལ་པོས་ཉི་ཤུ་རྩ་གཅིག་བཟླས་  
བརྗོད་བྱས་ནས་དབང་བསྐུར་བར་བྱའོ། །དེ་ནས་རིག་སྔགས་འཆང་ཉིན་ཞག་གཅིག་སྨྱུང་བ་བྱས་པས་གཅིག་ཏུ་བཀྲུས་ཏེ་དངུལ་གྱི་སྣོད་ཀྱི་ནང་དུ་བཅུག་ལ། སོ་སོར་  
བརྒྱ་རྩ་བརྒྱད་བཟླས་བརྗོད་བྱས་ནས་ཤར་ཕྱོགས་ཀྱི་སྒོ་ནས་དཀྱིལ་འཁོར་དུ་གཞག་པར་བྱ་སྟེ། དཀྱིལ་འཁོར་མཆོག་ལ་ཕྱག་དང་བསྐོར་བ་བྱས་ལ་དེ་ནས་སོ་སོར་དར་  
གྱིས་ཁ་བཅད་དེ་དཀྱིལ་འཁོར་གྱི་སྙིང་པོར་བཞག་ལ་དོན་ཡོད་པའི་རྒྱལ་པོ་བརྒྱད་བཟླས་བརྗོད་བྱ། ཁྲོ་བོའི་རྒྱལ་པོ་བརྒྱ་རྩ་བརྒྱད་བཟླས་བརྗོད་བྱས་ནས་དབང་བསྐུར་  
བར་བྱ། དབང་བསྐུར་བར་བྱས་ནས་ཀྱང་རིག་སྔགས་འཆང་གིས་དབང་བསྐུར་བར་བྱ། དེ་ནས་དཀྱིལ་འཁོར་སྙིང་པོར་ནི། །འཇིག་རྟེན་དབང་ཕྱུག་མཆོད་བྱ་སྟེ། །བདུག་སྤོས་  
ལྔ་དག་དབུལ་བྱ་བ། །ཨ་ག་རུ་དང་ཙནྡན་དང། །སྤྲི་ཀ་གུ་གུལ་དུ་རུ་ཀ། མཆོད་ཡོན་སྣོད་ནི་ལྔ་དབུལ་ཞིང། །གཏོར་མ་ལྔ་ནི་ད་གང་བྱ་སྟེ། །རོ་ལྡན་སྣ་ཚོགས་དག་གིས་  
དགང། །རོ་ལྡན་འབྲས་བུ་སྣ་ཚོགས་པའི། །གཏོར་མ་ཆ་ལྔ་དབུལ་བར་བྱ། །ཀུན་ཏུ་ཕྲེང་བ་ཉི་ཤུ་དང། །མར་མེ་ཉི་ཤུ་ལྔ་དག་དང། །སྤོས་ཀྱི་ཕྱེ་མ་ལྔ་དག་དང། །སྤོས་ཀྱི་  
  
  
འཕན་ཕྲན་ཉི་ཤུ་རྩ་ལྔ་གདགས། །ཚོན་རྩི་ལྔ་ཡིས་མཛེས་པར་བྱ། །གསེར་དང་དངུལ་གྱིས་གཡོགས་པ་ཡི། །བུམ་པ་གང་བ་ཉི་ཤུ་ལྔ། །རིན་པོ་ཆེ་ནི་ལྔ་གཞུག་  
གོ། སྒོ་བཞི་གྲ་བཞིར་བུམ་པ་བརྒྱད། །རྒྱ་དང་ཉི་ཤུ་རྩ་ལྔ་ཉིད། །དཀྱིལ་འཁོར་མེ་ཏོག་འབྲས་ཡོས་དང། །ཡུངས་ཀར་ཉིད་ཀྱིས་མངོན་པར་དགྲམ། །སློབ་དཔོན་བླ་མ་མཆོད་པ་ནི།།  
གོས་དང་སྣོད་དང་ཡོན་གྱིས་སོ། །ཐུབ་པ་འཇིག་རྟེན་དབང་ཕྱུག་ལྟར། །སྟོན་པའི་འདུ་ཤེས་བསྐྱེད་ནས་སུ། །དཀྱིལ་འཁོར་སློབ་དཔོན་མཆོད་བྱས་ནས། །དེ་ནས་དཀྱིལ་འཁོར་  
གཤེགས་པར་གསོལ། །དེ་ནས་ལས་རྣམས་བྱ་བ་ནི། །ཇི་ལྟར་ཡིད་ལ་སྣ་ཚོགས་བྱ། །དོན་ཡོད་ཆེན་པོའི་གཞལ་མེད་ཁང། །རིག་སྔགས་འཆང་གིས་རྟག་ཏུ་གསང། །དེ་ཉིད་  
དངོས་གྲུབ་བསྒྲུབ་སླ་བ། །དེ་བཞིན་ནོར་བུ་སྨན་སྔགས་སོ། །དོན་འདི་ཤིན་ཏུ་བཀྲ་ཤིས་སོ། །མཁས་པ་མི་ཡིས་བྱ་བ་ཡིན། །ཕྲ་མའི་ཚིག་ཀྱང་མི་བསྟེན་ཏེ། །བརྫུན་ནི་  
ནམ་ཡང་སྨྲ་མི་བྱ། །འདི་ནི་གྲུབ་པའི་དེ་ཉིད་དེ། །དེ་ལ་འགྲུབ་པ་ཐེ་ཚོམ་མེད། །འདིར་ནི་དཀྱིལ་འཁོར་བཤད་པར་བྱ། །ཀུན་ནས་གྲུ་བཞི་ལྷམ་པ་སྟེ། །གྲ་བཞི་ཆ་ནི་  
ལེགས་པར་དབྱེ། །ཀོ་ལའི་ཚད་དེ་ལེགས་པ་དང། །སྣ་ཚོགས་ཚོན་གྱི་ཐིག་སྐུད་ཀྱིས། །དཀྱིལ་འཁོར་དམ་པ་ཐིག་གདབ་བོ། །དཀྱིལ་འཁོར་དབུས་ཀྱི་སྙིང་པོར་ནི།།  
  
  
༄༅། །འཁོར་ལོ་བཟང་པོ་བྲི་བར་བྱ། །དབུས་ཀྱི་ལྟེ་བར་པདྨོ་ཡི། །འཁོར་ལོ་གསལ་བ་བྲི་བར་བྱ། །པདྨའི་སྙིང་པོ་གསེར་དང་ནི། །དངུལ་ལམ་ཙནྡན་ལས་བྱས་  
པ༑ ༑འབར་བ་འཇིག་རྟེན་དབང་ཕྱུག་བཞུགས། །འཁོར་ལོ་ཀུན་ཏུ་རྩིབས་དང་ནི། །མུ་ཁྱུད་དག་གིས་ཆ་དབྱེའོ། །དཀྱིལ་འཁོར་སྙིང་པོའི་གྲ་རྣམས་དེར། །ལྷ་ཡི་དབང་པོ་  
ཚངས་པ་དང། །ཁྱབ་འཇུག་དབང་ཕྱུག་ཆེན་པོ་བྲི། །ཀུན་ཏུ་ཁ་ཁྱེར་རྣམ་པ་དང། །པདྨ་ཕྲེང་བ་རྣམས་བྱའོ། །དཀྱིལ་འཁོར་ཕྱི་རོལ་ཀུན་ཏུ་ནི། །རྟགས་དང་ཕྱག་རྒྱ་རྣམས་  
བྲི་སྟེ༑ ༑རྡོ་རྗེ་དགྲ་སྟ་མདུང་རྩེ་གསུམ། །རལ་གྲི་ཞགས་པ་ཐོ་བ་དང། །གཤིན་རྗེ་བེ་ཅོན་པདྨ་གདུགས། །དབྱུག་ཏོ་མངའ་བོ་ཆེ་རྣམས་སོ། །གྲ་རྣམས་ཀུན་ཏུ་ཕྲེང་བ་དང།།  
མེ་ཏོག་རྣམ་པ་སྣ་ཚོགས་དགྲམ། །སྒོ་སྒོ་དེར་ནི་དཀྱིལ་འཁོར་གྱི་།ལྷ་སྟེ་གཤིན་རྗེ་ཆུ་ལྷ་དང། །ལུས་ངན་དང་ནི་གཞོན་ནུ་བྲི་།དཀྱིལ་འཁོར་གྲ་བཞི་རྣམས་སུ་ནི།།  
རྒྱལ་པོ་ཆེན་པོ་བཞི་པོ་དག། གོ་ཆ་ལེགས་པར་བགོས་པ་དང། །ཁྲོ་བོར་ལྟ་བ་འཇིགས་བྱེད་བྲི། །འདི་ནི་དཀྱིལ་འཁོར་མཆོག་ཡིན་ཏེ་།དཀྱིལ་འཁོར་གྱི་ནི་དགོས་པ་རྣམས།།  
ལེགས་པར་ཡོངས་སུ་རྫོགས་པར་ནི། །རིག་སྔགས་ཇི་བཞིན་བསྟན་པ་ཡིན། །དེ་ནས་ལེགས་པར་ཁྲུས་བྱས་ལ། །གོས་གཙང་བགོས་པ་འཇིགས་མེད་པས། །སྨན་མཆོག་  
  
  
།རྨོངས་པའི་དྲ་བ་སྣ་ཚོགས་དང་།སྒྱུ་མ་ལྟ་བུའི་རྣམ་སྤྲུལ་པ། །གང་གིས་ངན་འགྲོ་ཐར་འགྱུར་བ། །སེམས་ཅན་ཀུན་ལ་བསྟན་པར་བྱ། །རྟག་ཏུ་དགའ་  
དང་དད་པ་དང། །གུས་པ་དེ་ཉིད་ཐོབ་པར་འགྱུར། །རིག་སྔགས་འཆང་གིས་སྒྲུབ་པའི་མཆོག། དངོས་གྲུབ་དེ་ཉིད་ཐོབ་པར་འགྱུར་།རིག་སྔགས་འཆང་གིས་སྔར་ཁྲུས་བྱས་ལ་  
རྫས་ཀྱི་དྲི་ཆབ་གཙང་མ་དོན་ཡོད་པའི་རྒྱལ་པོས་བརྒྱ་རྩ་བརྒྱད་བཟླས་བརྗོད་བྱ། །ཙནྡན་གྱི་ཆུ་ལ་བརྒྱ་རྩ་བརྒྱད་བཟླས་བརྗོད་བྱས་ནས་སྐྲ་ཡན་ཆད་ཙམ་བྱུགས་ལ་ཚོད་ཟིན་  
པར་བསྐུས་ནས་ཁ་གདོང་བཀྲུ་བར་བྱའོ། །མིག་སྨན་ལ་བརྒྱ་རྩ་བརྒྱད་བཟླས་བརྗོད་བྱས་ནས་བསྐུས་ན། མིག་བཟང་བར་འགྱུར་རོ་།བརྒྱ་རྩ་བརྒྱད་ཚང་བར་བཟླས་བརྗོད་  
བྱས་ནས་བདག་ཉིད་དང་ཕྱོགས་བཅུར་གཏོར་རོ། །དེ་བཞིན་དུ་ཏིལ་མར་ལ་བརྒྱ་རྩ་བརྒྱད་བཟླས་བརྗོད་བྱས་ནས་སྐྲ་ཡན་ཆད་བསྐུ་བ་དང། ཚོད་ཟིན་པར་བསྐུ་བ་དང་  
ལུས་རྐང་མཐིལ་ཡན་ཆད་བསྐུའོ། །ཡི་གེ་གཅིག་པོ་ཡིད་ལ་བྱ་བ་ལ་སེམས་བྱམས་པ་ཉིད་ལ་གནས་ནས་རྒྱལ་པོ་དང། བཙུན་མོའི་སྒོའམ་སྐྱེ་བོའི་ནང་ངམ། འདུས་  
པ་ཆེན་པོའམ། དགེ་འདུན་གྱི་ནང་ངམ། ཚོགས་དང་ཕྲད་པའམ། དེ་བཞིན་དུ་གཞན་དག་ཀྱང་རུང་སྟེ། དེ་དག་ཐམས་ཅད་ཀྱིས་འཇིག་རྟེན་མགོན་པོའི་གཟུགས་དང་  
  
  
༄༅། །ཁ་དོག་ཏུ་མཐོང་ཞིང་སའི་སྟེང་ནས་རྐང་པ་ཁྲུ་གང་ཙམ་གྱིས་སྤགས་ཏེ་འདུག་ལ། ཇི་ལྟ་ཇི་ལྟར་འདུལ་བ་རྣམས་ཀྱི་དད་པ་དེ་ལྟ་དེ་ལྟར་གཟུགས་  
རྣམས་སྟོན་པར་བྱེད་དེ། རྒྱལ་པོའམ། འཁོར་ལོས་བསྒྱུར་པའམ། མིའི་སེངྒེའམ། ཕག་གམ། སྲེད་མེད་ཀྱི་བུར་སྟོན་པའམ། ཚངས་པ་དང། སུམ་ཅུ་རྩ་གསུམ་གྱི་  
དབང་པོའམ། དབང་ཕྱུག་ཆེན་པོ་མིག་གསུམ་པའམ། གཞོན་ནུའམ། ཆུ་ལྷའམ། གཤིན་རྗེའམ། རྣམ་ཐོས་ཀྱི་བུའམ། དེ་བཞིན་དུ་རྒྱལ་པོ་ཆེན་པོ་བྮིའམ་  
ནག་པོ་ཆེན་པོའམ། དགའ་བྱེད་དབང་ཕྱུག་གམ། སེར་སྐྱའམ། གསང་བ་པའམ། ལག་ན་རྡོ་རྗེ་སྟོབས་པོ་ཆེའམ། ནོར་བུ་བཟང་པོའི་བུའམ། གང་བ་བཟང་པོའམ་  
སྟོབས་ཀྱི་ལྷ་འམ། གར་མཁན་མཆོག་གམ། རླུང་ལྷའམ། དྲང་སྲོང་ཉིད་དེ་ཇི་ལྟར་གཟུགས་རྣམ་པ་སྣ་ཚོགས་ཡིད་ལ་བྱས་པ་ཐམས་ཅད་སྟོན་པར་བྱེད་དོ། །མེ་  
ཏོག་དང། འབྲས་བུ་སྣ་ཚོགས་པ་ཉིད་འབྱུང་བར་བྱེད་དོ། །དེ་བཞིན་དུ་དགེ་འདུན་གྱི་ནང་དུ་ཞུགས་ན། དེ་སངས་རྒྱས་ཀྱི་གཟུགས་དང། གཟུགས་སྣ་ཚོགས་སུ་  
སྣང་ཞིང་གཞལ་མེད་ཁང་གི་རྣམ་པ་དག་ཀྱང་སྟོན་པར་བྱེད་དོ། །ཇི་ལྟར་འདོད་པར་འགྱུར་བ་ཡིད་ལ་བྱས་པ་དེ་ལྟར་གཟུགས་རྣམས་སྟོན་པར་བྱེད་དོ། །འཁོར་  
  
  
དགོན་པའམ། འཆགས་དག་ཀྱང་སྨན་ནོར་བུ་དང་གསང་སྔགས་ཀྱི་མཐུས་གཟུགས་སྣ་ཚོགས་སུ་སྟོན་པར་བྱེད་དོ་།འགྲོན་པོ་འབྲོག་གི་ནང་དུ་ཕྱིན་པ་ཉམ་  
ཐག་པ། འཇིགས་པ་མི་བཟད་པ། ཆུ་མེད་པ། དགོན་པར་མགོན་མེད་པ་སྡུག་བསྔལ་དྲག་པོ་དེ་ལྟ་བུའི་ནང་དུ་ཆུད་པའི་སྐྱེ་བོ་སྡུག་པར་གྱུར་པ། སྐྱབས་མེད་པ། མགོན་མེད་པར་  
གྱུར་པ། སྐྱོ་བ་པ་མེད་པ། དཔུང་གཉེན་མེད་པར་གྱུར་པ་ན་དེ་ལ་རིག་སྔགས་འཆང་གིས་ཕྱེ་མ་འདིས་ཕྱོགས་བཞིར་མཚམས་གཅད་པར་བྱ། ཕྱེ་མས་དཀྱིལ་འཁོར་གྱི་ཚུལ་དུ་རི་མོ་  
བྲིས་ལ་རིལ་བུ་ལ་དཀྱིལ་འཁོར་གྱི་དབུས་སུ་གཞག་གོ་ཡུངས་ཀར་ལ་ཏིལ་མར་གྱི་རྒྱལ་པོས་བསྐུས་ལ་དོན་ཡོད་པའི་རྒྱལ་པོས་བརྒྱ་རྩ་བརྒྱད་བཟླས་བརྗོད་བྱ། ཁྲོ་བོའི་རྒྱལ་པོས་  
བརྒྱ་རྩ་བརྒྱད་བཟླས་བརྗོད་བྱས་ཏེ་དབང་བསྐུར་ནས་ཁྲོ་བོའི་རྒྱལ་པོ་ཧཱུཾ་ཞེས་བྱ་བས་ཕྱག་རྒྱ་བཅིངས་ལ་ས་ལ་བསྣུན་ཅིང་ཕྱོགས་བཞིར་གཏོར་བར་བྱ་བ་ཕྱག་རྒྱ་དང་ལྡན་པར་བྱས་  
བ་ཙམ་གྱིས་ཆུ་བཟང་པོ་རྣམ་པ་སྣ་ཚོགས་འབབ་ཅིང་རྫིང་འབྱུང་བར་འགྱུར། ཚལ་དང། ཉེ་བའི་ཚལ་དང། མེ་ཏོག་དང་འབྲས་བུ་སྣ་ཚོགས་དང་ལྡན་པའི་གཞལ་མེད་ཁང་འབྱུང་  
བར་འགྱུར། ཕྱེ་མའི་དཀྱིལ་འཁོར་དེ་ལས་གྲོང་ཁྱེར་དང། ཁང་བཟང་འབྱུང་བར་འགྱུར། ཁྱིམ་གྱི་གནས་ལྔ་སྟོང་འབྱུང་བར་འགྱུར་ཞིང་བདེ་བ་དང། ལོ་ལེགས་པ་  
  
  
༄༅། །དང། ཉམས་དགའ་བ་དང། སྐྱེ་བོ་དང། མི་མང་པོས་གང་བ་འབྱུང་བར་འགྱུར། ཉོ་ཚོང་དང། བ་ལང་དང། མ་ཧེ་དང། རྟ་དང། གླང་པོའི་གནས་དག་  
འབྱུང་བར་འགྱུར། དགེ་སྦྱོང་དང། བྲམ་ཟེ་དང། ཚོང་པ་དང་ཁྱིམ་དང། ཁང་པ་བཟང་པོ་དག་འབྱུང་བར་འགྱུར་ཏེ། ཇི་སྲིད་དུ་བསམ་པ་དེ་སྲིད་དུ་འདུག་གོ་ཆུ་དང་ཡུངས་  
ཀར་ལ་ལན་བདུན་བཟླས་བརྗོད་བྱས་ནས་ཕྱོགས་བཞིར་གཏོར་ན། མི་སྣང་བར་འགྱུར་རོ། །ཡུངས་ཀར་དེ་གཡུལ་འགྱེད་པའི་ནང་དུ་གཏོར་ན། དཔུང་གི་ཚོགས་ཡན་ལག་  
བཞི་དང་ལྡན་པར་འབྱུང་བར་འགྱུར་ཏེ། ངེས་ཕ་རོལ་གྱི་དམག་ཚོགས་དང། དགྲ་འཇིགས་ཤིང་འཇོམས་པར་བྱེད་པ་ལས་རྒྱལ་བར་འགྱུར་རོ། །གྲོང་ཁྱེར་ཕྱོགས་བཞི་  
ཀུན་ཏུ་གཏོར་ན། གཏོར་བ་ཙམ་གྱི་མོད་ལ་འོབས་བཅད་ཅིང་ར་བ་ཁ་ཁྱེར་གྱིས་བསྐོར་ལ་གྲོང་ཁྱེར་ཀུན་ཏུ་སྐྱེས་བུ་གོ་ཆ་བགོས་པ་དག་སྣང་བས་གྲོང་ཁྱེར་མནན་  
པའམ༑ གཙེ་བར་སུས་ཀྱང་མི་ནུས་སོ། །མཚན་མོར་དྲིའི་ཏིལ་མར་དེ་ཉིད་ཡུངས་ཀར་ལ་བསྐུས་ཏེ། བརྒྱ་རྩ་བརྒྱད་བཟླས་བརྗོད་བྱས་ནས་ཆང་བ་གང་མེའི་ནང་དུ་  
གཏོར༑ ཆང་བ་གང་ཕྱོགས་བཞི་ཀུན་ཏུ་གཏོར་ན། ཀུན་ནས་མར་མེའི་ཕྲེང་བ་འབྱུང་བར་འགྱུར་ལ། ཇི་སྲིད་དགོས་པ་དེ་སྲིད་དུ་འབར་རོ། །གཙུག་ལག་ཁང་ངམ་  
  
  
རིའམ། ཕུག་གམ། འཆག་སའི་གནས་སམ། ཁྱིམ་དུ་གཏོར་ན། མར་མེའི་ཕྲེང་བ་འབྱུང་བར་འགྱུར་ལ། ཆུ་དང་ཡུངས་ཀར་གྱིས་མི་སྣང་བར་འགྱུར་གྲོང་ཁྱེར་  
གྱི་སྒོར་ཡུངས་ཀར་གཏོར་ན། གཏོར་བ་ཙམ་གྱི་མོད་ལ་དགྲ་ཐམས་ཅད་དང། ཕ་རོལ་གྱི་དམག་ཚོགས་ཀྱི་གྲོང་ཁྱེར་མི་སྣང་བར་འགྱུར་རོ། །གང་ན་ཕྱིར་རྒོལ་བ་དང། ཕ་  
རོལ་གྱི་དམག་ཚོགས་གནས་པའི་གྲོང་ངམ། གྲོང་ཁྱེར་རམ། ཚུལ་གྱི་ནང་ངམ། དགོན་པའི་གནས་སུ་གཏོར་ན། འབྲོག་དགོན་པ་འབྱུང་བར་འགྱུར་ལ། ཐམས་ཅད་ཕན་  
ཚུན་ངོ་མི་ཤེས་ནས་འཇིགས་ཤིང་སྐྲག་པ་ཆེན་པོས་རབ་ཏུ་འབྲོས་པར་བྱེད་དོ། །དགྲའི་ཚོགས་ཀྱི་ནང་དུ་གཏོར་ན། མཚོན་ཆ་ཐམས་ཅད་དང། འགྱེད་པའི་གོ་ཆ་ཐམས་ཅད་  
མི་སྣང་ཞིང་གཅེར་བུར་འགྱུར་རོ། །ཞལ་ཆེ་འགྱེད་པའི་ནང་དུ་གཏོར་ན། འགྱེད་ཟླ་གཙོ་བོ་དེ་གཅེར་བུར་འགྱུར་རོ། །དགྲའི་སྟེང་དུ་གཏོར་ན། མེ་འབར་བ་འབྱུང་བར་འགྱུར་ཏེ་  
དེ་དག་ལ་སོགས་པ་ཡིད་ལ་ཇི་ལྟར་བྱས་པའི་ལས་འབུམ་སྙེད་བྱེད་དོ། །དེ་ནས་ལས་རྒྱ་ཆེན་པོ་བྱེད་པར་འདོད་པའི་རིག་སྔགས་འཆང་གཙང་མ་ལེགས་པར་ཁྲུས་བྱས་པ་སྤོས་  
ཀྱིས་ལུས་བསྐུས་པ་དེས་ཡུངས་ཀར་དང། ཏིལ་མར་གྱི་རྒྱལ་པོས་བསྐུས་པ་ལ་བརྒྱ་རྩ་བརྒྱད་བཟླས་བརྗོད་བྱས་ནས་འཕགས་པ་སྤྱན་རས་གཟིགས་དབང་ཕྱུག་ལ་གཏོར་  
  
  
༄༅། །བར་བྱ། ཁྲོ་བོའི་རྒྱལ་པོས་ལན་བདུན་དབང་བསྐུར་ནས་ཕྱག་རྒྱ་བཅས་པའི་ལག་པས་རིལ་བུ་སྤྱི་བོར་བཞག་ལ་ཕྱེ་མས་གདབ་པར་བྱ། ཏིལ་མར་གྱི་རྒྱལ་  
པོས་རྐང་པ་ལ་བྱུག་པར་བྱ། དོན་ཡོད་པའི་རྒྱལ་པོ་ལན་གཅིག་དྲན་པར་བྱ་སྟེ། ཡོངས་སུ་སྦྱང་པའི་ལས་ལྷན་ཅིག་བྱ་བ་ལེགས་པར་བྱས་པས་འཕགས་པ་སྤྱན་རས་  
གཟིགས་དབང་ཕྱུག་གི་གཟུགས་གཡོ་སྟེ་གར་དགའ་བར་འགྲོ་ལ། གཟུགས་བརྙན་གང་དུ་འགྲོ་བ་དེ་ཉིད་དུ་རང་འགྲོ། ལྷའི་སྟེང་དུ་གཏོར་ན། ལྷ་ལྷའི་གནས་ནས་འཕོ་  
ཞིང་གར་དགའ་བ་དེར་འགྲོའོ། །ཕྱེ་མས་ལྷའི་སྟེང་དུ་གཏོར་ན་ཁྲོ་བོའི་རྒྱལ་པོ་ཧཱུཾ་ཞེས་བྱ་བ་མི་སྣང་བར་འགྱུར་རོ། །ཏིལ་མར་གྱི་རྒྱལ་པོ་ལ་ལན་བརྒྱ་རྩ་བརྒྱད་བཟླས་  
བརྗོད་བྱས་ལ་བདག་ཉིད་ཀྱི་པུས་མོ་དང་བྱིན་པ་ལ་བསྐུས་ན། ནམ་མཁའ་ལ་འགྲོ་བར་འགྱུར་རོ། །རྐང་མཐིལ་ལ་བསྐུས་ན་སའི་སྟེང་ན་རྐང་པ་སོར་བཞི་ཙམ་མི་  
རེག་གོ་རྡོའི་སྟེང་དུ་རྐང་པ་བཞག་པ་དང། རྐང་རྗེས་བྱུང་བའི་སྟེང་དུ་རྫ་མ་དང། བུམ་པ་དང། བུམ་བུ་བཞག་པའི་རྐུབ་ལ་བསྐུས་ན། སོར་བཞི་ཙམ་གྱི་ཚང་དུ་ནམ་མཁའ་  
ལ་འདུག་གོ་ཡུངས་ཀར་ལ་བཟླས་བརྗོད་བྱས་ནས་མེས་སྦྱིན་སྲེག་བྱས་པའི་ཐལ་བ་དེ་བླངས་ནས་ལན་བརྒྱ་རྩ་བརྒྱད་བཟླས་བརྗོད་བྱས་ལ། ཏིལ་མར་གྱིས་སྦྲུས་  
  
  
མིག་ལ་བསྐུས་ན། མིག་གསུམ་སྟོན་ཅིང་དབང་ཕྱུག་ཆེན་པོའི་གཟུགས་སུ་སྟོན་པར་བྱེད་དོ། །ཐལ་བས་ལུས་ལ་བྱུགས་ན་  
ཚངས་པའི་གཟུགས་སུ་སྟོན་ཏོ། །ཤིང་ཡལ་ཤ་དང། པརྞ་ཤ་བསྲེས་པས་ལུས་ལ་བྱུགས་ན། སྲེད་མེད་ཀྱི་བུའི་སྟོབས་དང། ཤུགས་དང། གཟུགས་སུ་སྟོན་ཏོ། །ཏིལ་མར་ཆེན་པོས་ཁར་བསྐུས་ལ་  
ཐལ་བས་དཔྲལ་བར་ཐིག་ལེ་བྱས་ན། གཞོན་ནུའི་གཟུགས་སུ་སྟོན་ཏོ་།ཡུངས་ཀར་གྱི་འབྲུ་ཁ་དོག་སྣ་ཚོགས་ཅན་ལ་ཏིལ་མར་ཆེན་པོ་བྱུགས་པས་བསྐུས་ལ་དོན་ཡོད་པའི་རྒྱལ་པོས་བརྒྱ་རྩ་བརྒྱད་  
བཟླས་བརྗོད་བྱ། ཕྱག་རྒྱས་བརྒྱ་རྩ་བརྒྱད་དབང་བསྐུར་ཅིང་ཁྲོ་བོའི་རྒྱལ་པོས་བརྒྱ་རྩ་བརྒྱད་དབང་བསྐུར་ལ། དེ་ནས་དངུལ་གྱི་སྣོད་ཀྱི་ནང་དུ་བཞག་དེ་ནས་ལས་ཐམས་ཅད་བྱེད་དེ་ནམ་མཁའ་ལ་  
གཏོར་ན། ནོར་བུ་དང། རིན་པོ་ཆེའི་ཆར་འབབ་པར་སྟོན་ཏོ། །དེ་བཞིན་གཤེགས་པ་མཆོད་པའི་ཚེ་ནམ་མཁའ་ལ་གཏོར་ན། མེ་ཏོག་གི་ཆར་སྣ་ཚོགས་འབབ་པར་འགྱུར། འདུས་པའི་ནང་དུ་ནམ་མཁའ་ལ་  
གཏོར་ན། འབྲས་བུ་དང། ནོར་གྱི་རྒྱུན་སྣ་ཚོགས་པ་སྟོན་ཏོ། །ཚལ་གྱི་ནང་དུ་གཏོར་ན། མེ་ཏོག་དང། འབྲས་བུ་སྣ་ཚོགས་པ་སྟོན་ཏོ་།རི་ཕུག་ཏུ་གཏོར་ན། རྫས་དང། སྨན་སྣ་ཚོགས་སྟོན་ཏོ། །མཆོད་རྟེན་  
རྙིང་པའམ། གཙུག་ལག་ཁང་ངམ། ལྷའི་གནས་སུ་གཏོར་ན། ཡོ་བྱད་ཐམས་ཅད་ཀྱིས་ཡོངས་སུ་གང་ཞིང་རྫོགས་པ་གང་བ་བཟང་པོ་ཡངས་པ་གནས་ཀྱི་མཆོག་སྟོན་ཏོ། །གྲོང་ཁྱེར་སྟོང་པར་གཏོར་  
  
  
༄༅། །ན༑ འཚོ་བའི་ཡོ་བྱད་ཐམས་ཅད་ཕུན་སུམ་ཚོགས་ཤིང་ཡོངས་སུ་རྫོགས་པ་དང། ཡུལ་གྱི་རྒྱལ་པོ་དང། སླས་དང། བཀྲབས་པ་དང་  
མདུན་ན་འདོན་པ་དང། བློན་པོ་དང། སྐྱེས་པ་དང། བུད་མེད་དང་ཁྱེའུ་དང། བུ་མོ་དག་སྟོན་ཏོ། །ཡང་ཁྲོ་བོའི་རྒྱལ་པོ་ཧཱུཾ་ཞེས་བྱ་བས་གཏོར་ན། དཔུང་གི་  
ཚོགས་ཡན་ལག་བཞི་པ་སྟོན་ཏོ། །དུར་ཁྲོད་ཀྱི་ནང་དུ་གཏོར་ན་ཤི་བའི་རུས་པ་གང་དང་གང་ལ་བབ་པ་དེ་དང་དེ་གང་དུ་སེམས་ཅན་དམྱལ་བའམ། དུད་འགྲོའི་  
སྐྱེས་གནས་སམ། གཤིན་རྗེའི་འཇིག་རྟེན་ནམ། ལྷ་མ་ཡིན་ནམ། ནམ་མཁའ་ལྡིང་ངམ། དྲི་ཟའམ། མི་འམ་ཅིའམ། ལྟོ་འཕྱེ་ཆེན་པོའམ་བྱའམ། ཉའམ་  
རུས་སྦལ་གྱི་རིགས་སུ་སྐྱེས་པའམ། ལྷའི་འཇིག་རྟེན་ནམ། སངས་རྒྱས་ཀྱི་ཞིང་དུ་སྐྱེས་པ་དེའི་རུས་པའམ། ཐོད་པ་ལ་ཚིག་འབྱུང་བར་འགྱུར་ལ། གང་དུ་སྐྱེས་  
པ་དེའི་གཏམ་ཡང་སྨྲའོ། །གང་དང་གང་གི་སྐྱེས་གནས་སུ་སྐྱེས་པ་དེ་ཐམས་ཅད་སྨྲ་ལ་ཐབས་ཇི་ལྟར་བྱ་བ་དེ་སྨྲའོ། །ཡུངས་ཀར་དེས་ཀྱང་རུས་གོང་འབྲེལ་  
བའམ༑ ཤི་བའི་རོའམ། རུས་པ་འཐོར་བ་ལ་བབ་ན། བབ་པ་ཙམ་གྱི་མོད་ལ་སེམས་ཅན་དམྱལ་བ་ལས་ཡོངས་སུ་ཐར་ནས་འཇིག་རྟེན་གྱི་ཁམས་བདེ་བ་  
  
  
།ཟོང་བཀྲམ་པའི་ནང་དུ་གཏོར་ན་ཐམས་ཅད་མི་མངོན་པར་འགྱུར་རོ། །ནམ་མཁའ་ལ་གཏོར་ན། སྐར་མ་རྣམས་མི་མཐོང་བར་འགྱུར་རོ། །སྐྱེ་  
བོ་མང་པོའི་ནང་དུ་གཏོར་ན། ཐམས་ཅད་གཅེར་བུར་འགྱུར་རོ། །འདུས་པའི་ནང་དུ་གཏོར་ན། ཐམས་ཅད་བྲོ་རྡུང་བར་བྱེད་དོ། །དགེ་འདུན་གྱི་ནང་དུ་གཏོར་ན། དགེ་སློང་  
ཐམས་ཅད་བསམ་གཏན་འཐོབ་པར་འགྱུར་རོ། །ཚོགས་ཀྱི་གཙོ་བོ་ལ་གཏོར་ན། རྣལ་འབྱོར་སྤྱོད་པར་འགྱུར་རོ། །མཁའ་འགྲོ་མའི་ཚོགས་ཀྱི་ནང་དུ་གཏོར་ན། ཐམས་  
ཅད་བོང་བུ་དང། ཝ་དང། ཁྱིའི་གཟུགས་ཅན་དུ་འགྱུར་རོ། །སྦྱོར་མའི་སྒོར་གཏོར་ན། སྦྱོར་མ་ཐམས་ཅད་འབར་ལ་མ་ཧེའི་གཟུགས་ཅན་དུ་སྣང་ངོ། །ཤི་བའི་སྟེང་དུ་  
གཏོར་ན། བྲོ་རྡུང་བར་བྱེད་དོ། །ཐོད་པའི་སྟེང་དུ་གཏོར་ན། བྲོ་རྡུང་བར་བྱེད་ཅིང་རྒྱུག་ལ་ཕན་ཚུན་རྒྱུག་པར་བྱེད་དོ། །ལམ་གྱི་བཞིར་མདོར་གཏོར་ན། གནོད་སྦྱིན་དང་  
སྲིན་པོ་དང། འབྱུང་པོ་ཐམས་ཅད་རང་གི་གཟུགས་ཀྱིས་མདུན་ན་ཉེ་བར་འཁོད་ལ་ཇི་སྲིད་འཚོའི་དབང་དུ་གྱུར་ནས་འཁོད་དོ། །ཉིན་གཅིག་བཞིན་བདག་ཉིད་ལ་གཏོར་ན་  
མཆོད་པ་ཆེན་པོའི་གནས་སུ་འགྱུར་ཏེ། གཞན་ཡང་རང་གི་བློ་རྣམས་ཀྱིས་ལས་འབུམ་སྙེད་བྱེད་དོ། །དོན་ཡོད་པ་ཆེན་པོ་རྣམ་པར་འཕྲུལ་པའི་དཀྱིལ་འཁོར་སྒྱུ་མ་  
  
  
༄༅། །ལྟ་བུའི་ཆོ་གའོ།། །།འཕགས་པ་དོན་ཡོད་པའི་ཞགས་པའི་ཆོ་ག་ཞི་བ་མོའི་རྒྱལ་པོ། བམ་པོ་བཅོ་བརྒྱད་པ། དེ་ནས་དེའི་ཕྱིར་གདུགས་  
པ་ཆེན་པོ་དང། ལག་ན་རྡོ་རྗེའི་གཟུགས་བསྟན་པའི་ཆོ་ག་བཤད་པར་བྱ་སྟེ། གང་གིས་ལྷ་རྣམས་མྱུར་དུ་འོང་བ་དང། ཕྱག་ན་རྡོ་རྗེའི་གཟུགས་མྱུར་དུ་སྟོན་ཏོ། །རྡོ་  
རྗེའི་སྐུ་དང་སྟོབས་པོ་ཆེ། །རྟ་མགྲིན་དང་ནི་མགུལ་སྔོན་དང་།དེ་བཞིན་རྟ་ནི་རྒོད་མའི་ཁ། །བདུད་རྩི་འཁྱིལ་ལྡན་གཟུགས་པོ་ཆེ། །ལོག་འདྲེན་རྣམས་ནི་རབ་  
འཇོམས་དང། །ཁྲོ་རྒྱལ་དེ་བཞིན་འཇིགས་བྱེད་སྤྱན། །ཀི་ལིའི་ཀི་ལིའི་རྒྱལ་པོ་ཆེ། །ཁྲོ་བོ་འཆོལ་བ་སྟོབས་པོ་ཆེ། །དེ་བཞིན་རྡོ་རྗེ་ས་འོག་གཟུགས། །རྡོ་རྗེ་རྩེ་མོ་དེ་  
ཉིད་དང། །ཀླུ་ཆེན་རབ་འཇོམས་སྤྱན་ཡངས་དང། །སོག་མ་མེད་ནི་འདུལ་བ་དང། །དེ་བཞིན་ཐིགས་ཁྲོ་ཁྲོས་ཆེན་དང། །དེ་བཞིན་མཆེ་བ་གཙིགས་མཛད་དང། །  
རྒྱལ་པོ་ཆེན་པོ་རྡོ་རྗེའི་སྒྲོག་ཀླུ་ཡི་དབང་པོ་སྟོབས་ཀྱིས་གནོན། །མགོན་པོ་གོས་སྔོན་གྱོན་པ་དང། །དབྱུག་སྔོན་དགྲ་ལས་རྒྱལ་བ་དང། །འཇིག་རྟེན་དབང་ཕྱུག་  
པདྨའི་ལྟེ། །ཕྱག་ན་པདྨ་པདྨ་བྱུག་དེ་བཞིན་འཇིགས་པ་བརྒྱད་སེལ་དང། །དེ་བཞིན་མཆོད་རྟེན་འཇིག་རྟེན་བླ། །སྣ་ཚོགས་གཟུགས་ཏེ་བཟང་པོ་དང། །སྲེད་མེད་  
  
  
།དྲག་པོ་དཎྜི་དབང་ཕྱུག་དང་།ནག་པོ་ཆེན་པོ་གཞོན་ནུ་དང། །གཤིན་རྗེ་དང་ནི་ཆུ་ལྷ་ཉིད་།ཉི་མ་དང་ནི་ཟླ་བ་དང། །རྒྱུ་སྐར་སྒྲ་གཅན་མཇུག་  
རིང་དང། །དེ་བཞིན་གཟའ་དང་ལྷ་མ་ཡིན། །ནམ་མཁའ་ལྡིང་དང་མི་འམ་ཅི། །གནོད་སྦྱིན་སྲིན་པོ་ལྟོ་འཕྱེ་ཆེ། །འབྱུང་པོ་དཔལ་ལྡན་རྣམ་ཐོས་བུ། །དེ་བཞིན་ཡུལ་སྐྱོང་  
མིག་མི་བཟང། །འཕགས་སྐྱེས་དེ་ཉིད་མཐོང་བ་དང། མིའུ་ཐུང་དང་ནི་དྲང་སྲོང་གཟུགས། །ནོར་བུ་བཟང་སྲས་གང་བ་བཟང། །སྣ་ཚོགས་གཟུགས་ཅན་སྟོན་པ་དང། །  
རྒྱལ་པོ་དང་ནི་དེད་དཔོན་དང། །ཚོང་དཔོན་དེ་བཞིན་ཁྱིམ་བདག་དང། །བྲམ་ཟེ་དང་ནི་རྒྱལ་རིགས་དང། །དགེ་སྦྱོང་སྟག་དང་སེངྒེ་དང། །ཁྱུ་མཆོག་དེ་བཞིན་ནགས་ཀྱི་  
ལྷ༑ ༑ཤིང་ལྷ་དེ་བཞིན་ལོ་ཏོག་ལྷ། །གངྒཱ་སཱི་ཏ་ཡ་མུ་ན་།ཟླ་བ་སྐལ་ལྡན་རུས་སྦལ་ཉ། །ལག་འགྲོ་དང་ནི་ཐོད་པ་ཅན་།སྐལ་ཡོད་དེ་བཞིན་འབྲས་བུ་དང། །མེ་ཏོག་རྒྱ་  
རླབས་ཆེན་པོ་དང། །སྣ་ཚོགས་གཟུགས་དང་རྣམ་སྣ་ཚོགས། །དེ་ལྟར་དགུག་པ་བསྟན་པ་དང། །དེ་ལྟར་སླར་གཤེགས་གསོལ་བ་ཉིད་།སྦྱིན་སྲེག་དྲ་བ་འདི་ཉིད་ཀྱིས།།  
རྒྱུ་འཕྲུལ་རྨད་བྱུང་གསང་སྔགས་གྲུབ། །རྫས་གྲུབ་ནོར་བུ་ཏིལ་མར་གྲུབ། །དོན་ཡོད་ཞགས་པ་བསྒྲུབ་པའི་ཕྱིར། །དེ་ཉིད་དངོས་གྲུབ་རབ་སྟོན་པ། །མཆོད་རྟེན་དགོན་  
  
  
༄༅། །པ་གཙུག་ལག་ཁང། །ལྷ་ཡི་གནས་དང་དེ་བཞིན་གྲོང་།གྲོང་ཁྱེར་ཉིད་དང་འབབ་ཆུའི་དོང། །མཚེའུ་དང་ལྟེང་ག་ཆུ་བོ་དང། །རྫིང་དང་དེ་བཞིན་  
ཆར་འབབ་དང། །འབྲུག་སྒྲོག་དང་ནི་གློག་འགྱུར་དང། །གཞན་ཡང་མེ་ནི་འབར་བ་དང། །དུད་པའི་ཕུང་པོ་བདེ་འགྱེད་དང། །སྐྱེས་བུ་གོ་ཆ་གྱོན་པ་དང། །དེ་བཞིན་  
མཚོན་ཆ་སྣ་ཚོགས་མཐོང། །ཁྱུ་མཐོང་གྲུབ་པ་མཐོང་བ་དང་།དེ་ཉིད་རྨད་དུ་བྱུང་བ་སྟེ། །རྫས་ཉུང་སྦྱར་བ་ཉུང་གྱུར་ཀྱང། །དེ་ཉིད་དངོས་གྲུབ་བླ་ན་མེད། །སེམས་ཅན་  
རྣམས་ལ་ཕན་འཚལ་ནས། །བཅོམ་ལྡན་དེ་ཉིད་བདག་གིས་བཤད། །རིག་སྔགས་འཆང་རྣམས་བཀླགས་པས་འགྲུབ། །དབུལ་པོ་རྣམས་ནི་ནོར་འཐོབ་ཅིང། །སྡང་  
བ་རྣམས་ནི་བྱམས་པར་བགྱིད། །མུ་སྟེགས་གཞན་རྣམས་དད་པར་བགྱིད་།མཁས་པ་རྣམས་ནི་དགའ་བར་བགྱིད། །གདུལ་དཀའ་རྣམས་ནི་ཐར་པར་འཚལ།།  
དགེ་སློང་རྣམས་ནི་བསམ་གཏན་འཐོབ། །ཏིང་འཛིན་བླ་ན་མེད་པ་འཐོབ། །ཆོས་འདོད་རྣམས་ནི་སངས་རྒྱས་མཐོང། །སྡིག་པ་བྱེད་རྣམས་སྡིག་པ་འཇིག་མི་རིགས་  
བྱས་རྣམས་ཐར་པ་འཐོབ། །མཚམས་མེད་ལྔ་རྣམས་རྣམ་དག་དོན་།དབུགས་མ་ཕྱིན་རྣམས་དབུགས་འབྱིན་མཆོག་མ་དུལ་བ་རྣམས་དེ་བཞིན་འདུལ། །མ་  
  
  
།ཐར་པའི་ལམ་དུ་འགྲོ་བར་གནས། །མ་གྲོལ་ངན་འགྲོ་ཀུན་ལས་གྲོལ། །སྡིག་པ་ཀུན་ལས་རྣམ་པར་གྲོལ། །ལུང་མ་བསྟན་པ་ལུང་སྟོན་  
བྱེད༑ ༑སྐྱོན་དང་དྲི་མ་སྡིག་པ་རྣམས། །ཐམས་ཅད་མོད་ལ་སྤོང་བགྱིད་དེ། །དེ་ལ་སོགས་པའི་ལས་རྣམས་ནི། །བཀླགས་པས་གྲུབ་པ་བགྱིད་པ་ལགས། །འཇིག་རྟེན་  
པ་དང་འཇིག་རྟེན་འདས། །དོན་གྱི་དངོས་གྲུབ་བླ་ན་མེད། །གང་དང་གང་དུ་སྦྱོར་བ་བགྱིད། །དགོས་པ་ཐམས་ཅད་འགྲུབ་པར་འགྱུར་།ཡིད་ལ་བསམ་པ་འགྲུབ་པར་  
འགྱུར༑ ༑འདིར་ནི་ཡིད་ཀྱིས་རྣམ་བསམ་པ། །ཇི་ལྟར་ཡིད་ལ་འདོད་པ་དང། །ཇི་ལྟར་ངོ་བོ་ཀུན་བསམ་པ། །དེ་ལྟར་རྣམ་འཕྲུལ་སྟོན་པར་བགྱི། །ཚེས་གྲངས་རྒྱུ་སྐར་  
སྦྱར་མི་འཚལ། །སྨྱུང་བ་བགྱི་བ་མི་འཚལ་ཏེ། །ཆོ་ག་ཇི་བཞིན་དུས་ཇི་བཞིན། །ཆོ་ག་རིག་སྔགས་རྒྱལ་པོ་བཟླས། །རིག་སྔགས་འཆང་བ་གཙང་གྱུར་ཅིང། །ལེགས་  
པར་ཁྲུས་བགྱིས་གོས་གཙང་དག་བགོས་པ་བདེན་པར་སྨྲ་བ་དང་།བླ་མ་ལ་ནི་གུས་བྱེད་པ། །རྟག་ཏུ་བྱམས་པའི་སེམས་ལ་གནས་།སེམས་ཅན་ཀུན་ལ་བརྩེ་བའི་  
མཆོག་སྡོམ་ལ་གནས་ཤིང་ཚངས་པར་སྤྱོད། །ཆོས་མ་ཡིན་པ་སྤོང་བྱེད་པ། །གལ་ཏེ་དེ་ཉིད་གྲུབ་འདོད་ན། །སྒོག་སྐྱ་ཤ་དང་ཀུན་དོང་དང། །འདྲེས་དང་ཟ་འཕྲོ་སྦགས་  
  
  
༄༅། །པ་སྤང། །སེམས་ཅན་ངན་པ་སུན་འབྱིན་པ། །རིག་སྔགས་རྐུ་དང་ཆོ་ག་རྐུ། །ཆོས་སྐུ་གསང་སྔགས་རྐུ་པ་དང། །དེ་བཞིན་རྐུན་མོ་ཆོམ་རྐུན་དང།།  
སེར་སྣ་རྟག་ཏུ་སྤང་བར་གྱིས། །དེ་དག་ལ་ནི་དངོས་གྲུབ་མེད། །མ་རུངས་པ་ཡི་དམ་ཚིག་ཉམས། །ཡིད་གཅུགས་པ་ནི་མེད་པར་བྱེད། །སྡིག་པའི་ཆོས་ནི་ཀུན་ཏུ་  
སྤྱོད༑ ༑དེ་བཞིན་གཤེགས་པ་ཀུན་གྱིས་སྨད། །བྱང་ཆུབ་སེམས་དཔའ་རྣམས་ཀྱིས་སྨད། །རྟག་ཏུ་ཆོས་ཀྱི་སྡོང་དུམ་འགྱུར། །ཤི་ནས་སེམས་ཅན་དམྱལ་བར་  
གཞོལ༑ ༑རྟག་ཏུ་སྨད་པའི་གནས་སུ་འགྱུར། །དབུལ་པོ་ལུས་ནི་བསྐམས་པ་དང། །མཛེ་དང་ཁྱི་རྔོ་ས་འདེབས་པ་དང། །སྡུག་བསྔལ་རྐུན་མ་ཆོས་སུན་འབྱིན། །ཆོས་  
རྐུ་བ་ཡི་ལུས་ཅན་ནི། །འཇིག་རྟེན་འདིར་ནི་བདེར་མི་འགྱུར། །འཇིག་རྟེན་ཕ་རོལ་ག་ལ་བདེ། །སེམས་ཅན་དམྱལ་བར་གཞོལ་བ་ཡིན། །དེ་ལྟ་བས་ན། ཆེན་པོ་  
འདོད་པས་ནི། རྟག་ཏུ་དམ་པའི་ཆོས་ཀྱི་རྗེས་སུ་འབྲང་བར་བྱ་ཞིང་རྟག་ཏུ་དཀོན་མཆོག་གསུམ་དང། ཕ་དང། མ་དང། བླ་མ་དང། སྟོན་པ་ནི། སྐྱོབ་པ་དང་  
སྐྱབས་དང། དཔུང་བསྙེན་མཛད་པ། སྟོན་པ་མཆོག་སྦྱིན་པ། དངོས་གྲུབ་དང། མི་འཇིགས་པ་སྦྱིན་པ། རྒ་ཤི་ལས་ཐར་པར་བྱེད་པ་དབང་ཕྱུག་སྦྱིན་པ། ནོར་