  
རྩལ་སྦྱངས། ཐམས་ཅད་དོན་ལ་དམ་ཞིང་ཆོས་ཉིད་ཀྱི་ནམ་མཁའ་མཐོང་ངོ། །དེ་ནས་བཅོམ་ལྡན་འདས་གསང་བ་མཆོག་གི་བདག་པོ་ཉིད་སྙིང་རྗེ་རྒྱུན་གྱི་  
ཏིང་ངེ་འཛིན་ཞེས་བྱ་བ་ལ་སྙོམས་པར་ཞུགས་སོ། །དེ་ནས་ཆོས་ཉིད་ཀྱི་ནམ་མཁའ་ལ་སྙིང་རྗེ་བྱང་ཆུབ་སེམས་ཀྱི་གཟུགས་བརྙན་ཉི་མའི་དཀྱིལ་འཁོར་ཞིག་ཤར་  
བར་གྱུར་ཏོ། །དེ་ནས་འདུས་པ་ཕལ་མོ་ཆེའི་འཁོར་རྣམས་ཡང་དག་པར་རྟོག་པ་འདི་ལྟར་སྐྱེས་ཏེ། ཨེ་མ་ཆོས་ཐམས་ཅད་ཀྱི་རང་བཞིན་འདི་ལྟར་ཡིན་པ་ལས་  
འདི་ལྟར་མ་ཤེས་པའི་འགྲོ་བ་རྣམས་འཁོར་བའི་རྒྱ་མཚོར་བྱིང་པ་འདི་ཡང་སྙིང་རྗེ་ཞེས་སྙིང་རྗེ་བྱང་ཆུབ་ཀྱི་སེམས་སྐྱེས་པར་གྱུར་ཏོ། །དེ་ནས་ཉི་མའི་སྙིང་པོའི་  
འོད་ཟེར་ལས་ཆོ་འཕྲུལ་གྱི་སྒྲ་ཕྱུང་ངོ། །ཡོངས་ལ་ཁྱབ་པའི་ཉི་མའི་འོད། །སྙིང་རྗེ་བྱང་ཆུབ་སེམས་ཡིན་ཏེ། །རྣམ་རྟོག་མུན་པ་སེལ་བར་སྣང། །ཡིད་བཞིན་  
རིན་ཆེན་འབར་བའོ། །ཞེས་སྒྲ་བྱུང་བ་ལས་ཆོས་ཐམས་ཅད་བྱང་ཆུབ་སེམས་ཀྱི་འོད་ཟེར་དུ་གསལ་བར་གྱུར་ཏོ། །དེ་ནས་ཡང་བཅོམ་ལྡན་འདས་གསང་བའི་  
མཆོག་གི་བདག་པོ་དེ་ཉིད་ཆོ་འཕྲུལ་འབྱུང་བའི་རྒྱུ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །དེ་ནས་འདུས་པ་ཕལ་མོ་ཆེའི་འཁོར་རྣམས་ཀྱིས་ཉི་  
  
  
༄༅། །མའི་སྙིང་པོ་ལས་ཆོས་ཐམས་ཅད་ཀྱི་རྒྱུད་ཡི་གེ་ཨ་དཀར་པོ་ཤར་བར་མཐོང་ངོ། །དེ་ནས་ཨ་ལས་ཆོ་འཕྲུལ་གྱི་སྒྲ་བྱུང་ངོ། །  
ཨ་ནི་ཆགས་མེད་ཡི་གེའི་མཛོད། །ཆོ་འཕྲུལ་རྟོག་པ་ཀུན་གྱི་རྒྱུ་།ཉོན་མོངས་སྐྱོན་བྲལ་ཟླ་བའི་མདོག་ཆོ་འཕྲུལ་སྣ་ཚོགས་འབྱུང་བའི་རྒྱུ། །ཞེས་སྒྲ་བྱུང་  
བས་འདུས་པའི་ཚོགས་རྣམས་ཀྱིས་ཆོས་ཐམས་ཅད་ཆོ་འཕྲུལ་གྱི་རང་བཞིན་དུ་གནས་པར་མཐོང་ངོ། །དེ་ནས་བཅོམ་ལྡན་འདས་གསང་བ་མཆོག་གི་  
བདག་པོ་དེ་ཅི་ཡང་མི་མཛད་པ་ཆོ་འཕྲུལ་སྣ་ཚོགས་ཀྱི་རང་བཞིན་དུ་སྣང་བར་གྱུར་ཏོ། །དེ་ནས་ཡུམ་ཆེན་མོ་ནམ་མཁའི་དབྱིངས་ཕྱུག་མ་ཞེས་བྱ་བ་དེ་ཆོས་  
ཐམས་ཅད་ནམ་མཁའ་བྷ་གར་བྱིན་གྱིས་རློབ་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །ཞུགས་པར་གྱུར་པ་དང། འདུས་པ་ཕལ་མོ་  
ཆེའི་འཁོར་གྱིས་ཆོས་ཐམས་ཅད་ནམ་མཁའ་ཁྱབ་པའི་རང་བཞིན་དུ་མཐོང་ངོ། །དེ་ནས་ཡུམ་གྱི་བྷ་གའི་སྙིང་པོ་ལས་འོད་ཟེར་མཐིང་ག་འཕྲོས་ནས་ཉི་  
མའི་སྙིང་པོའི་ཨ་ལ་བསྐུལ་བས་ཡི་གེ་ཨེ་མཐིང་ག་འཕྲོས་ཏེ་ལྡིང་ཞིང་གནས་པ་ལས་ཆོ་འཕྲུལ་གྱི་རང་སྒྲ་འདི་བྱུང་ངོ་།ཨ་ནི་ཨེ་ཡི་རང་བཞིན་ཏེ། །ཨ་  
  
  
།མི་འགྱུར་ཐོགས་མེད་བསམ་ལས་འདས། །མཐའ་དང་དབུས་མེད་ཀུན་ཏུ་བདལ། །ཞེས་སྒྲ་བྱུང་བས་ཐམས་ཅད་ནམ་མཁའི་  
རང་བཞིན་དུ་ཕྱམ་ཆད་པར་གྱུར་ཏོ། །དེ་ནས་ཡང་ཡུམ་ཆེན་མོ་ལས་ཀྱི་དབྱིངས་ཕྱུག་མས་ཡང་ཞིང་གཡོ་བ་རླུང་གི་དཀྱིལ་འཁོར་ཞེས་བྱ་བ་ལ་སྙོམས་པར་ཞུགས་  
སོ༑ ༑དེས་འདུས་པ་ཕལ་མོ་ཆེའི་འཁོར་གྱིས་ཆོས་ཐམས་ཅད་རླུང་གི་རང་བཞིན་དུ་གནས་པར་མཐོང་ངོ། །དེ་ནས་རླུང་དེ་ལས་ཆོ་འཕྲུལ་གྱི་སྒྲ་བྱུང་ངོ། །ཨ་ཡི་  
བྱིན་བརླབས་ཡེ་ཤེས་ལས། །རླུང་གི་ཆོ་འཕྲུལ་ཡཾ་དུ་ཤར། །ཐམས་ཅད་འདེགས་པའི་སྟོབས་ལྡན་ཞིང། །རང་བཞིན་གཡོ་ཞིང་ཐོགས་མེད་འཕྱོ། །ཞེས་སྒྲ་  
བྱུང་བས་རླུང་གི་དཀྱིལ་འཁོར་དུ་འཁྱིལ་བར་གྱུར་ཏོ། །དེ་ནས་ཡུམ་ཆོས་ཀྱི་དབྱིངས་ཕྱུག་མ་ཞེས་བྱ་བ་ངེས་འབར་འཕྲོ་མེའི་ཏིང་ངེ་འཛིན་ལ་སྙོམས་  
པར་ཞུགས་སོ། །འདུས་པ་ཕལ་མོ་ཆེའི་འཁོར་གྱིས་ཆོས་ཐམས་ཅད་མེའི་རང་བཞིན་དུ་གནས་པར་མཐོང་ངོ། །དེ་ནས་མེའི་འོད་ཟེར་ལས་ཆོ་འཕྲུལ་གྱི་སྒྲ་  
བྱུང་བ༑ ཨ་ཡི་བྱིན་བརླབས་ཡེ་ཤེས་ལས། །ཆོ་འཕྲུལ་མེ་ཡི་སྙིང་པོར་ཤར། །འབར་བས་གསལ་བྱེད་ཡེ་ཤེས་འཕྲོ། །དངོས་པོ་ཀུན་ཟང་མེ་ཀློང་འཚབ།།  
  
  
༄༅། །ཅེས་སྒྲ་བྱུང་བས་མེའི་བསྐལ་པ་འབྱམས་ཀླས་སོ། །དེ་ནས་ཡུམ་རིན་ཆེན་དབྱིངས་ཕྱུག་མ་ཞེས་བྱ་བ་དེས་སྡུད་པ་རྒྱ་མཚོའི་ཏིང་ངེ་འཛིན་ལ་སྙོམས་པར་ཞུགས་སོ། །དེས་འདུས་  
པ་ཕལ་མོ་ཆེའི་འཁོར་གྱི་ཆོས་ཐམས་ཅད་ཆུའི་རང་བཞིན་དུ་གནས་པར་མཐོང་ངོ། །དེ་ནས་རླབས་ཀྱི་འོད་ཟེར་ལས་ཆོ་འཕྲུལ་གྱི་སྒྲ་འདི་བྱུང་ངོ། །རྒྱུ་ཡི་ཡི་གེ་འོད་ཟེར་ལས། །ཆུ་ཡི་སྙིང་པོའི་ཆོ་  
འཕྲུལ་ཤར། །ནམ་མཁའི་མཐའ་དང་མཉམ་པའོ། །རླུང་མཚོ་ཐམས་ཅད་རྒྱས་པར་འགྱུར། །ཞེས་སྒྲ་བྱུང་བས་ཐམས་ཅད་ཡུམ་རིན་ཆེན་དབྱིངས་ཕྱུག་མའི་རང་བཞིན་གྱིས་ཁྱབ་པར་གནས་སོ། །  
དེ་ནས་ཡུམ་ཆེན་མོ་རྡོ་རྗེ་དབྱིངས་ཕྱུག་མ་ཞེས་བྱ་བས་ཞིང་ཁམས་ཐམས་ཅད་བྱིན་གྱིས་རློབ་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །དེ་ནས་འདུས་པ་ཕལ་མོ་ཆེའི་འཁོར་གྱིས་ཆོས་  
ཐམས་ཅད་ས་རྣམས་ཡོངས་སུ་རྫོགས་པའི་རང་བཞིན་དུ་མཐོང་ངོ་།དེ་ནས་ས་རྡོ་རྗེ་འབར་བ་ཞེས་བྱ་བ་ལས་ཆོ་འཕྲུལ་གྱི་སྒྲ་བྱུང་བ། མི་དམིགས་པ་ལ་སྣ་ཚོགས་པར། །སྣང་བའི་ཆོ་འཕྲུལ་  
འདི་བྱུང་བ། །རྣལ་འབྱོར་ས་བཅུ་རྫོགས་པའི་དོན། །ལྷུན་གྱིས་གྲུབ་པས་བདེ་བ་ཆེ། །ཞེས་སྒྲ་བྱུང་བས་ས་དགུ་འདུལ་བའི་བྱེ་བྲག་ཏུ་ཐུགས་སུ་ཆུད་པར་གྱུར་ཏོ། །དེ་ནས་སེམས་དཔའི་རྡོ་རྗེ་སྙིང་པོ་དེ་  
རི་བོ་བརྩེགས་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །དེས་འདུས་པ་ཕལ་མོ་ཆེའི་འཁོར་གྱིས་ཆོས་ཐམས་ཅད་རྡོ་རྗེ་འབར་བའི་རི་བོར་མཐོང་ངོ། །དེ་ནས་དེའི་འོད་ལས་ཆོ་འཕྲུལ་གྱི་སྒྲ་  
  
  
།རྣམ་དག་ཤེས་རབ་མཁའ་ཀློང་ནས། །རྡོ་རྗེ་འབར་བའི་རི་བོ་ཤར། །རྒྱ་ཆེ་གཏིང་ཟབ་ནམ་འཕང་གཅོད། །རྟོག་པའི་རི་བོ་འཇོམས་པར་བྱེད། །ཅེས་སྒྲ་བྱུང་བས་  
རྡོ་རྗེ་འབར་བའི་རི་བོས་ཉོན་མོངས་པའི་རི་བོ་ཐམས་ཅད་ཟིལ་གྱིས་མནན་ནོ། །དེ་ནས་དབྱིངས་ཕྱུག་མ་ཆེན་མོ་ལྔ་ཤེས་རབ་ཟབ་མོའི་གཞལ་ཡས་ཡུམ་གྱི་མཁའ་ཀློང་རྣམ་དག་ཅེས་བྱ་  
པའི་ཏིང་ངེ་འཛིན་ལ་སྙོམས་པར་ཞུགས་སོ། །བྷ་གའི་སྙིང་པོ་ལས་ཆོ་འཕྲུལ་གྱི་སྒྲ་འདི་བྱུང་ངོ། །བྷ་ག་གསང་བའི་འོད་ཟེར་ལས། །བདེ་གཤེགས་བཞུགས་པའི་གཞལ་ཡས་ཁང། །ནམ་  
མཁའི་མཐའ་ལྟར་དཔག་ཏུ་མེད། །དུས་གསུམ་རྒྱལ་བའི་རྒྱ་མཚོའི་དབྱིངས། །ཞེས་སྒྲ་བྱུང་ངོ། །བྱུང་བས་ནམ་མཁའ་ཐམས་ཅད་ཕོ་བྲང་གི་གཞལ་ཡས་འབྱམས་ཀླས་པར་  
གྱུར་ཏོ། །དེ་ནས་བཅོམ་ལྡན་འདས་གསང་བ་མཆོག་དེ་ཉིད་ཆོས་ཐམས་ཅད་སྐུ་ལ་ཡོངས་སུ་རྫོགས་པ་ཞེས་བྱ་བའི་ཏིང་ངེ་འཛིན་ནམ་ཕྱག་རྒྱ་ཐམས་ཅད་རྣམ་པར་སྤྲོ་  
བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །དེ་ནས་འདུས་པ་ཕལ་མོ་ཆེའི་འཁོར་རྣམས་ཀྱིས་འཁོར་བ་དང། མྱ་ངན་ལས་འདས་པའི་ཆོས་ཐམས་ཅད་བཅོམ་ལྡན་  
འདས་གསང་བ་མཆོག་གི་བདག་པོའི་ཞབས་ཀྱི་གདན་ཁྲི་ཡན་ཆད་ནས་དབུའི་གཙུག་ཏོར་མན་ཆད་དུ་རྫོགས་པར་མཐོང་ངོ། །དེ་ནས་ཡང་འཁོར་བ་འདོད་པ་ཁམས་ནི་ཆགས་པ་ཁྲག་གི་རྒྱ་  
  
  
༄༅། །མཚོར་རྫོགས། འཁོར་བ་གཟུགས་ཀྱི་ཁམས་ནི། ཞིང་ཆེན་གྱི་ས་གཞི་བདལ་ང་[?]ལ་རྫོགས་པར་མཐོང་ངོ། །ཀེང་རུས་ལ་  
གཟུགས་མེད་པའི་ཁམས་རྫོགས་པར་མཐོང་ངོ། །རི་རབ་ཀྱི་ཁ་མུ་ཏིག་གི་གཅལ་དང། ཨསྨ་གརྦྷ་འབར་བའི་འོད་འཁྲིགས་པའི་ནོར་བུ་རིན་པོ་ཆེ་འབར་བའི་  
བྲག་གཏམས་པ་ལ་ཉན་ཐོས་དང། རང་སངས་རྒྱས་དང། བྱང་ཆུབ་སེམས་དཔའ་རྣམས་རྫོགས་པར་མཐོང་ངོ། །ནོར་བུ་རིན་པོ་ཆེའི་སྟེང་དུ་རྡོ་རྗེ་རྩེ་  
གསུམ་དང་རྩེ་ལྔའི་བྲག་གཏམས་པ་ལ་ཀྲི་ཡ་དང། ཨུ་པ་ཡ་དང། ཡོ་ག་རྣམས་རྫོགས་པར་མཐོང་ངོ། །རྡོ་རྗེ་བྲག་ཆེན་གྱི་སྟེང་ན་པདྨ་དཀར་པོའི་  
མཎྜལ་ལ་བསྐྱེད་པའི་རྣལ་འབྱོར་པ་ཐམས་ཅད་རྫོགས་པར་མཐོང་ངོ། །པདྨའི་སྟེང་ན་ཉི་མ་ཉི་ཤུ་རྩ་བཞི་དང། ཟླ་བ་ཉི་ཤུ་རྩ་བཞི་ཁ་སྦྱོར་དུ་བཀོད་པ་ལ་  
དབང་ཕྱུག་ཕོ་ཉི་ཤུ་རྩ་བཞི་དང། མོ་ཉི་ཤུ་རྩ་བཞི་རྫོགས་པར་མཐོང་ངོ། །དབང་ཕྱུག་ཕོ་མོའི་སྟེང་བྱོལ་སོང་གི་གཙོ་བོ་བརྒྱད་ནི། རིག་འཛིན་ཆེན་པོའི་  
རྣལ་འབྱོར་ཉོན་མོངས་པ་སྦྱངས་ནས་ཤེས་བྱའི་སྒྲིབ་པ་སྦྱང་བའི་ཕྱིར་དཔའ་བརྟུན་སྟག་དང། འཇིགས་བྱེད་སེངྒེ་དང། གདུག་པའི་གཟིག་དང། གཏུམ་  
  
  
སྟོབས་ཀྱི་གླང་པོ་དང། བརྗིད་པའི་མ་ཧེ་དང། འཛིན་པའི་ཆུ་སྲིན་དང། ཞེ་སྡང་གི་སྦྲུལ་རྣམས་ལ་རིག་འཛིན་ཐམས་ཅད་ས་ལེ་ཡོངས་སུ་རྫོགས་  
པར་མཐོང་ངོ། །གཞལ་ཡས་ཆེན་པོ་འབར་བ་ལ་ཡུམ་ཀུན་ཏུ་བཟང་མོ་རྫོགས་པར་མཐོང་ངོ། །མེ་དཔུང་ཆེན་པོ་དགུ་ལ་ཡེ་ཤེས་ཀྱི་སྒོ་དགུ་བརྩེགས་སུ་ཡོངས་སུ་  
འབར་བར་མཐོང་ངོ། །ཞབས་བརྒྱད་ལ་གསང་བའི་ཡུམ་བཞི་དང་སྒོ་མ་བཞི་རྫོགས་པར་མཐོང་ངོ། །དུར་ཁྲོད་ཀྱི་རྒྱན་ཆེན་པོ་བཅོ་བརྒྱད་ནི། མ་མོ་ཆེན་མོ་བཅོ་བརྒྱད་  
ཡོངས་སུ་རྫོགས་པར་གསལ་ལོ། །ཕྱག་མཚན་བཞི་བཅུ་རྩ་གཉིས་ནི་ཕྲ་མེན་མ་བཅུ་དབྱུག་པ་འཕྱར་བའི་ལག་ན་ཁྱུང་བཅུ་འབར་བའི་ཁ་ནས་མཚོན་ཆ་སྣ་ཚོགས་འཕྲོ་  
བ༑ མཁའ་འགྲོ་བརྒྱད་དབྱུག་པ་འཕྱར་བའི་ལག་ན་སེངྒེ་ཁ་གླལ་བ་བརྒྱད་ཀྱི་ཁ་ནས་རལ་གྲི་འབར་བ་བརྒྱད་འཕྲོ་བ། ཤུགས་འགྲོ་བརྒྱད་དབྱུག་པ་འཁྱེར་བའི་ལག་  
ན་སྟག་མཆེ་བ་བརྩེགས་པ་བརྒྱད་ཀྱི་ཁ་ནས་རྡོ་རྗེ་སྣ་ཚོགས་འཕྲོ་བ། མ་མོ་བརྒྱད་དབྱུག་པ་འཕྱར་བའི་ལག་ན་མི་མགོ་བརྒྱད་རྡོ་རྗེ་ལུ་གུ་རྒྱུད་ཀྱིས་བཏགས་ནས་ཀླད་  
ལ་བསྐོར་བ། འབར་མ་བརྒྱད་དབྱུག་པ་འཕྱར་བའི་ལག་ན་མེ་དཔུང་འབར་བ་བརྒྱད་ལས་ཐུ་ལུམ་འཕྲོ་བ་སྟེ། བཞི་བཅུ་རྩ་གཉིས་སུ་གསལ་ལོ། །ཕྱག་བཞི་  
  
  
༄༅། །བཅུ་རྩ་གཉིས་ནི། ཁྲག་འཐུང་འབར་བ་བཞི། གིང་ཕོ་དགུ། མོ་དགུ། ཟ་བྱེད་ཕོ་བཅུ། གསོད་བྱེད་མ་བཅུ་སྟེ་བཞི་བཅུ་རྩ་གཉིས་སུ་  
གསལ་ལོ། །ཞལ་ཉི་ཤུ་རྩ་གཅིག་ནི། སྲིད་པ་ཟ་བྱེད་གསང་བའི་དུར་ཁྲོད་ཉི་ཤུ་རྩ་གཅིག་ཏུ་གསལ་ལོ། །སྤྱན་འབར་བ་དྲུག་ཅུ་རྩ་བཞི་ནི། ཧེ་རུ་ཀ་ཡབ་ཡུམ་  
དྲུག་ཅུ་རྩ་བཞིར་གསལ་ལོ། །དབུ་ཉི་ཤུ་རྩ་གཅིག་ནི། དུས་གསུམ་གྱི་སངས་རྒྱས་ཉི་ཤུ་རྩ་གཅིག་ཏུ་གསལ་ལོ། །གཡས་ཀྱི་དབུ་བདུན་གྱི་སྤྱི་གཙུག་ནས་སངས་  
རྒྱས་ཀྱི་སྐུ་རེ་རེ་བྱུང་བའི་དབུ་ལ་འཁོར་འོད་ཟེར་དང་བཅས་པ་རེ་རེ་འབར་བ། དབུས་ཀྱི་དབུ་བདུན་ལས་དབུ་རྒྱན་སངས་རྒྱས་ཀྱི་དབུ་རེ་རེ་བྱུང་བའི་སྐུ་ལ་རིན་པོ་  
ཆེའི་མཆོད་རྟེན་འབར་བ་བདུན་དུ་གསལ་བ། གཡོན་གྱི་དབུ་བདུན་ལས་དབུ་རྒྱན་སངས་རྒྱས་ཀྱི་སྐུ་རེ་རེ་བྱུང་བའི་དབུ་ལ་ནོར་བུ་རིན་པོ་ཆེ་བདུན་དུ་  
གསལ་བ་འཁོར་ལོ་དང་མཆོད་རྟེན་དང། རིན་པོ་ཆེ་དེ་དག་གི་ལྟེ་བ་དང། བུམ་པ་དང། རྩེ་མོ་ལས་རྒྱལ་མཚན་ཆེན་པོ་བཅུ་འབར་བ་ནི། རྒྱ་བྱེའུ་ལྕགས་  
ཀྱི་རྒྱལ་མཚན་དང། གདུལ་བྱ་ཤ་བའི་རྒྱལ་མཚན་དང། གཅན་གཟན་གཟིག་གི་རྒྱལ་མཚན་དང། སྤྲུལ་པ་རྡོ་རྗེའི་རྒྱལ་མཚན་དང། རིན་ཆེན་  
  
  
དཔའ་བོ་སྟག་གི་རྒྱལ་མཚན་དང། གཟི་མདངས་མིའི་རྒྱལ་མཚན་དང། དམར་གསལ་ཁྲག་གི་རྒྱལ་མཚན་དང་  
རྩལ་ཆེན་སེངྒེའི་རྒྱལ་མཚན་དང། གཏུམ་ཆེན་དོམ་གྱི་རྒྱལ་མཚན་དང། རྒྱལ་མཚན་དེ་རྣམས་ཀྱི་རྩེ་མོ་གཅིག་ཏུ་འདུས་ཏེ་གསེར་གྱི་གཙུག་ཏོ་རེ་  
ཏོག་སྟོང་འབར་བའོ། །དེ་ནས་འདུས་པ་ཕལ་མོ་ཆེའི་འཁོར་གྱིས་ཞབས་ཀྱི་གདན་ཁྲི་ཡན་ཆད་ནས་དབུའི་གཙུག་ཏོར་མན་ཆད་དུ་ཡོངས་སུ་རྫོགས་པར་  
མཐོང་ངོ། དབུ་ལས་བྱུང་བའི་སངས་རྒྱས་ཉི་ཤུ་རྩ་གཅིག་དང། རྒྱལ་མཚན་ཆེན་པོ་བཅུ་ལ་རྫོགས་པའི་རྣལ་འབྱོར་ཡོངས་སུ་རྫོགས་པར་མཐོང་ངོ། །  
དབུའི་གཙུག་ཏོར་རྒྱལ་མཚན་གྱི་རྩེ་མོ་ལ་གསེར་གྱི་ཏོག་སྟོང་ནི་རྫོགས་པ་ཆེན་པོའི་རྣལ་འབྱོར་ཉིད་དུ་གསལ་བར་མཐོང་ངོ། །དེ་ལྟར་མཐོང་ཞིང་གསལ་  
བར་གྱུར་པ་དང། ཆོས་ཐམས་ཅད་སྐུ་ལ་ཡོངས་སུ་རྫོགས་པའི་དོན་ལ་འཁོར་ཐམས་ཅད་ངམ་ཞིང་ངོ་མཚར་སྐྱེས་པར་གྱུར་ཏོ། །རྣལ་འབྱོར་ཆེན་པོ་རྣམས་ཀྱི་  
སྐུ་ལ་ཡོངས་སུ་བསྟོད་པ། ཨེ་མའོ་ཆོས་ཀུན་སྐུ་ལ་ཡོངས་སུ་རྫོགས་པས་ཆོས་ཀྱི་སྐུ། །རྡོ་རྗེ་ཆེ་མཆོག་ཕྱག་འཚལ་ཧེ་རུ་ཀ། ཆོས་ཉིད་མཁའ་ལ་སྐར་  
  
  
༄༅། །ཚོགས་རྒྱས་པའི་སྐུ། །དབྱར་གྱི་ཆར་སྤྲིན་གཏིབས་པ་ལྟ་བུའི་གཟུགས། །ཆུ་རླབས་ལྟ་བུར་བརྗོད་པའི་ཞལ་གདངས་  
ཤིང། །ཉི་མ་འབུམ་གྱི་འོད་ཟེར་བདལ་བ་བཞིན། །ཐེག་ཆེན་དགུ་དང་འཁོར་བའི་ཆོས་རྣམས་ཀུན། །ཕྱག་རྒྱ་གཅིག་ཏུ་བཀོད་ནས་རྫོགས་པའི་སྐུ། །སྐུ་  
གསུམ་ལྷུན་གྲུབ་ཆོས་སྐུ་ཏོག་སྟོང་འབར། །དབུ་སྐྲ་ཁམ་ནག་རལ་པའི་ཅོད་པན་ཅན། །ཀླུ་རྒྱལ་འབུམ་གྱིས་ཀླུབས་ཤིང་མཆོད་ཀུན་འབུལ། །རྡོ་རྗེ་  
གསུང་གི་ལྗགས་སྒྲ་བརྡབས་པས་ཀྱང། །ཧཱུཾ་དང་ཕཊ་གྱི་སྒྲ་སྐད་འཇིགས་པར་སྒྲོག་ཐེག་ཆེན་དོན་དམ་གསང་སྔགས་སྒྲོག་པའི་ཚིག་འབར་བའི་སྨིན་མ་  
མུན་རུམ་གློག་ལྟར་འགྱུ། །སྤྱན་དམར་ཟློག་པའི་སྡང་མིག་ཉི་ལྟར་འབར། །འབར་བའི་ཤངས་ནས་བསྐལ་པའི་ཚུབ་ནག་འཁྱིལ། །རྡོ་རྗེ་ཐོག་དང་གནམ་  
ལྕགས་སེར་ཆེན་འབེབས། །རྣོ་དབལ་མ་ཆེ་བ་ཟང་ཡག་གཙིགས་པ་ཡིས་།ཉོན་མོངས་ལོག་ལྟའི་ཚོགས་ལ་ངམ་ཞིང་འཁྲུག། །ཐོད་རུས་ཤ་ཁྲག་རྐང་  
རུས་འབུ་དང་རྣག་ཟ་བྱེད་རྔམ་པའི་ཞལ་དུ་ཆེམ་ཆེམ་གསོལ་།སྦྲུལ་གདུག་ཀོ་རློན་ལ་སོགས་འཇིགས་པའི་རྒྱན། །རྔམ་པའི་སྐུ་ལ་ཤིན་ཏུ་བརྗིད་པར་  
  
  
༑ཟ་བྱེད་རྔམ་དང་འཇིགས་བྱེད་མང་པོའི་ཚོགས་།འབར་བའི་ཕྱག་མཚན་སྤྲུལ་པའི་ཕོ་ཉ་མཛད། །འཁོར་བ་ཀུན་དང་ཐར་པའི་ཆོས་རྣམས་ཀུན། །དཔའ་  
བོ་ཆེན་པོའི་གདན་དུ་བརྗིད་ཅིང་རོལ། །འགྲན་གྱི་ཟླ་མེད་ཆེ་བཙན་གཅིག་པུ་ཉིད། །གསང་མཆོག་འབར་བའི་སྐུ་ལ་ཕྱག་འཚལ་བསྟོད་།དེ་སྐད་ཅེས་བསྟོད་པས་  
ཆོས་ཐམས་ཅད་སྐུ་ལ་ཡོངས་སུ་རྫོགས་ཤིང་སངས་མ་རྒྱས་པ་མེད་པར་གྱུར་ཏོ། །དེ་ནས་ཡང་བཅོམ་ལྡན་འདས་གསང་བ་མཆོག་གི་བདག་པོ་དེ་ཉིད་ཕྱག་རྒྱ་  
ཐམས་ཅད་ཕྱག་རྒྱ་བཀོད་པའི་ཕོ་བྲང་དུ་གྱུར་ཏོ། །སྤྲོ་བ་རྒྱུན་གྱི་ཏིང་ངེ་འཛིན་ཞེས་བྱའོ། །དེ་ནས་བཅོམ་ལྡན་འདས་གསང་བའི་མཆོག་བདག་པོ་ཆོས་ཉིད་རྒྱུན་  
གྱི་ཏིང་ངེ་འཛིན་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །ཆོས་ཀྱི་རྒྱུན་གྱི་ཏིང་ངེ་འཛིན་འདི་གསུངས་སོ། །ནམ་མཁའ་དོན་གྱི་གླེགས་བམ་ལ། །  
སྐར་ཚོགས་རིག་པའི་ཡིག་བྲིས་ཏེ། །འབྱུང་ཆེན་བཞི་ཡི་སྒྲ་བསྒྲགས་པས། །གསང་སྔགས་ཆོས་ཀྱི་རྒྱུན་མི་འཆད། །ཆོས་ཀྱི་རྒྱུན་གྱི་ཏིང་ངེ་འཛིན་ཞེས་བྱ་བ་  
ཡོངས་སུ་རྫོགས་སོ། །དེ་ནས་ཡང་བཅོམ་ལྡན་འདས་གསང་བ་མཆོག་གི་བདག་པོ་དེས་བདུད་རྩི་རྒྱུན་གྱི་ཏིང་ངེ་འཛིན་ལ་སྙོམས་པར་ཞུགས་ཏེ་འདི་སྐད་ཅེས་  
  
  
༄༅། །གསུངས་སོ། །སྟོང་གསུམ་བནྡྷའི་བཟང་ཁོང་དུ། །སྲིད་གསུམ་སེམས་ཅན་དུག་ཆེན་ལས། །དུས་གསུམ་སངས་རྒྱས་རྩི་སྦྱར་བས།།  
བདུད་རྩི་དཀྱིལ་འཁོར་ལྷུན་གྱིས་རྫོགས། །ཞེས་གསུངས་སོ། །དེ་ནས་ཡང་བཅོམ་ལྡན་འདས་སེམས་དཔའི་རྡོ་རྗེ་སྙིང་པོ་དེ་མཆོད་པ་རྒྱུན་གྱི་ཏིང་ངེ་འཛིན་ལ་  
སྙོམས་པར་ཞུགས་ཏེ་འདི་སྐད་ཅེས་གསུངས་སོ། འཁོར་བ་རྒྱ་མཚོའི་ཡོ་བྱད་རྣམས། །མཆོད་པ་རྒྱ་མཚོའི་རྒྱན་ཡིན་ཏེ། །སྲིད་པ་རྒྱ་མཚོ་མཐའ་ཡས་  
ཀུན༑ ༑ཀུན་བཟང་མཆོད་སྤྲིན་མཆོག་ཏུ་རོལ། །ཞེས་གསུངས་སོ། །དེ་ནས་ཡང་སེམས་དཔའི་རྡོ་རྗེ་སྙིང་པོ་དེ་བཟླས་བརྗོད་རྒྱུན་གྱི་ཏིང་འཛིན་ལ་སྙོམས་པར་  
ཞུགས་ཏེ་འདི་སྐད་ཅེས་གསུངས་སོ། །འཁོར་བ་ཆོས་ཀྱི་དབྱིངས་ཉིད་ལས། །སེམས་ཅན་སངས་རྒྱས་སྙིང་པོ་ཤར། །སྒྲ་སྐད་བསམ་གྱིས་མི་ཁྱབ་པ། །  
ཐམས་ཅད་བཟླས་བརྗོད་སྔགས་ཀྱི་ཚིག་ཅེས་གསུངས་སོ། །དེ་ནས་ཡང་སེམས་དཔའི་རྡོ་རྗེ་སྙིང་པོ་དེས་སྦྱོར་བ་རྒྱུན་གྱི་ཏིང་ངེ་འཛིན་ལ་སྙོམས་པར་  
ཞུགས་ཏེ་འདི་སྐད་ཅེས་གསུངས་སོ། །འཁོར་བ་ཤེས་རབ་ཡུམ་ཉིད་ལ་།སྙིང་རྗེ་ཐབས་ཀྱི་རྒྱལ་པོ་ཡིས། །འདུ་འབྲལ་མེད་པར་སྦྱར་བས་ནི། །ཐམས་ཅད་  
  
  
།ཅེས་གསུངས་སོ། །དེ་ནས་ཡང་སེམས་དཔའི་རྡོ་རྗེ་སྙིང་པོ་དེ་སྒྲོལ་མ་རྒྱུན་གྱི་ཏིང་ངེ་འཛིན་ཞེས་བྱ་བ་ལ་སྙོམས་པར་ཞུགས་ཏེ་འདི་སྐད་ཅེས་  
གསུངས་སོ། །འཁོར་བ་བསྒྲལ་བའི་ཞིང་འདི་དག་ཡེ་ཤེས་འབར་བའི་མཚོན་ཆེན་གྱིས། །རང་བཞིན་མེད་པར་བསྒྲལ་ནས་ནི། །མཉམ་ཉིད་ཆོས་སྐུ་ཆེན་པོར་སྟོན། །ཞེས་  
གསུངས་སོ། །དེ་ནས་ཡང་སེམས་དཔའི་རྡོ་རྗེ་སྙིང་པོ་དེ་སྐུ་གསུང་རྒྱུན་གྱི་ཏིང་ངེ་འཛིན་ཞེས་བྱ་བ་ལ་སྙོམས་པར་ཞུགས་ཏེ་འདི་སྐད་ཅེས་གསུངས་སོ། །འདོད་ཁམས་  
རྨང་གི་རི་རབ་ལ། །གཟུགས་ཁམས་བང་རིམ་ཁྲི་འཕང་བརྟན་།གཟུགས་མེད་བུམ་རྟེན་བུམ་པར་བཅས། །གདུང་ཆེན་ཆོས་སྐུར་རྒྱུན་དུ་གནས། །ཞེས་གསུངས་  
སོ༑ ༑དེ་ནས་ཡང་སེམས་དཔའི་རྡོ་རྗེ་དེས་འདི་སྐད་ཅེས་གསུངས་སོ་།ནམ་མཁའ་མེ་ཆུ་ས་རླུང་རྣམས། །རྨང་གཞི་རི་རབ་རྟེན་དུ་སྣང། །བང་རིམ་རི་བདུན་བཅས་པ་  
རྣམས། །དེ་ཉིད་བང་རིམ་ཁྲི་འཕང་བརྟན། །རི་བོ་བུམ་རྟེན་བུམ་པར་བཅས། །འདི་ཡང་ཆོས་སྐུ་རྒྱུན་མི་ཆད། །སེམས་དཔའི་རྡོ་རྗེ་དེས་ཡང་འདི་སྐད་ཅེས་གསུངས་སོ།།  
འཛུགས་པའི་ཡན་ལག་བཞི་རྨང་རྟེན། །འཁོར་ལོ་ཚོགས་ཆེན་ཁྲི་འཕང་བརྟན། །ཡན་ལག་དང་པོ་བུམ་རྟེན་བཅས། །ལྕང་ལོ་ཅོད་པན་ཕྲེང་བས་ཀླུབས། །ཞེས་གསུངས་  
  
  
༄༅། །སོ༑ ༑དེ་ནས་སེམས་དཔའི་རྡོ་རྗེ་སྙིང་པོ་དེས་ཤི་བ་ཡོངས་སུ་སློང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །རོ་ཡི་སྒྲུབ་  
ལུགས་ཆེན་པོ་ནི། །དུར་ཁྲོད་ཆེན་པོའི་གནས་རྣམས་སུ། །རོ་ཡི་རྫས་རྣམས་བཙལ་ནས་ཀྱང། །འདོད་པ་སྒྱུར་བའི་སྔགས་ཀྱིས་གདབ། །རོ་ཡི་སྟེང་དུ་གནས་ནས་ནི། །རོ་ཡི་གཉེན་  
བོར་བདག་བསམས་ནས། །རོ་སྔགས་རྒྱུན་མི་འཆད་པར་བཟླས། །རོ་ལ་བཀྲག་དང་མདངས་བྱུང་ན། །གྲུབ་པར་འགྱུར་བའི་རྟགས་ཡིན་ཏེ་།རྒྱུན་མི་འཆད་པར་ཏིང་འཛིན་  
བྱ༑ ༑རོ་ནི་འགུལ་བར་གྱུར་པ་དང། །གསེར་འགྱུར་རྩིས་ནི་བྱུག་པར་བྱ། །རོ་ཡི་ཡན་ལག་ཀུན་བཅིངས་ནས། །སྔགས་ནི་དག་པར་བཟླ་བར་བྱ། །རོ་ཉིད་ལངས་  
པར་གྱུར་པ་དང། །རོ་ཡི་ཆོ་འཕྲུལ་སྟོན་པར་བྱེད། །བརྟུལ་ཞུགས་ལྡན་པའི་སྐྱེས་བུ་ཡིས། །དེ་ཚེ་རོ་ཡི་ལྕེ་བཅད་ནས། །རོ་ལ་བརྡབས་ན་གསེར་དུ་འགྱུར། །  
དེ་བཞིན་ཇི་ལྟར་འདོད་པ་ཡི། །རྐྱེན་གྱིས་བསྒྱུར་ན་དེ་ལྟར་འགྱུར་།ལྕེ་བཅད་རས་གྲི་མཚོན་ཆ་དེས། །རོ་ཡི་བནྡྷ་བཅད་པ་དང། །ཇི་ལྟར་འདོད་པའི་རྫས་འགྲུབ་  
སྟེ༑ ༑བནྡྷ་གོ་རུ་བཟུང་ནས་ནི། །ལྕེ་ཡི་རལ་གྲི་ཐོགས་ནས་ནི་།ལྷ་མིན་གཡུལ་ཡང་བཟློག་པར་འགྱུར། །རོ་ལངས་གྲུབ་པའི་རྐང་མགྱོགས་ནི། །དཔག་པའི་ཚད་  
  
  
།སྐྱེས་བུ་རྩལ་དང་ལྡན་པ་བཞིས་།ཕྱོགས་བཞི་དག་ཏུ་ཁ་བལྟས་ནས། །དུས་གཅིག་མདའ་ཡི་རྒྱང་འཕངས་ནས། །མདའ་ནི་ས་ལ་མ་བབས་པར།།  
བཞི་ཀ་བར་སྣང་ལས་བླངས་ནས། །སྐད་ཅིག་ཙམ་གྱིས་འཇིག་རྟེན་བསྐོར། །སྐྱེས་བུ་ལག་ཚོད་མ་ཡལ་བར། །དེ་མ་ཐག་ཏུ་གནས་སུ་སླེབས། །རོ་ལས་འདོད་པ་  
ཀུན་འབྱུང་ཞེས། །དུས་གསུམ་རྒྱལ་བ་རྣམས་ཀྱིས་བཤད། །ཅེས་གསུངས་སོ། །རོ་ལངས་སྒྲུབ་པའི་ཏིང་ངེ་འཛིན་ཏོ། །དེ་ནས་ཡང་སེམས་དཔའི་རྡོ་རྗེ་སྙིང་པོ་  
དེ་རྡོ་རྗེ་ནམ་མཁའི་ཐེམ་སྐས་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་འདི་སྐད་ཅེས་གསུངས་སོ། །ནམ་མཁའ་རྡོ་རྗེར་བསྒོམས་ནས་ཀྱང། །ཏིང་འཛིན་རེད་  
བར་གྱུར་པ་ན། །ཕན་ཕུན་གྱ་གྱུའི་ཐབས་ཚུལ་དུ། །རྡོ་རྗེ་སྐས་ལ་བགྲོད་ནས་ནི། །ནམ་མཁའི་དབྱིངས་སུ་སོང་ནས་ཀྱང། །སྣང་སྲིད་འཇིག་རྟེན་ཁམས་ལ་བལྟ། །  
དེས་ནི་སེམས་ཡུལ་ཡངས་པར་འགྱུར། །ཞེས་གསུངས་སོ། །དེ་ནས་ཡང་སེམས་དཔའི་རྡོ་རྗེ་སྙིང་པོ་དེ་རྒྱ་མཚོ་ཆེན་པོ་གནོན་པ་ཞེས་བྱ་བའི་ཏིང་ངེ་འཛིན་ལ་སྙོམས་  
པར་ཞུགས་ཏེ་འདི་སྐད་ཅེས་གསུངས་སོ། །རྒྱ་མཚོ་རྡོ་རྗེས་གཏམས་པར་ནི། །ཏིང་འཛིན་གསལ་བར་གྱུར་པ་དང། །རྒྱ་མཚོ་ཆེན་པོར་བགྲོད་ན་ནི། །རྒྱ་མཚོར་གནས་  
  
  
༄༅། །པའི་སེམས་ཅན་རྣམས། །ཏིང་འཛིན་རྡོ་རྗེས་བསྒྲལ་བར་བྱ། །ཞེས་གསུངས་སོ། །དེ་ནས་ཡང་སེམས་དཔའི་རྡོ་རྗེ་སྙིང་པོ་དེ་  
ཐོགས་མེད་རླུང་ཟླའི་དཀྱིལ་འཁོར་ལ་སྙོམས་པར་ཞུགས་ནས་འདི་སྐད་ཅེས་གསུངས་སོ། །ནམ་མཁའ་དག་གི་ལིངྒ་ལ། །ཟླ་བའི་དཀྱིལ་འཁོར་དབུས་  
གནས་པར། །བསྒོམས་ཏེ་ཏིང་འཛིན་བརྟས་པ་དང། །ཞིང་ཁམས་ཀུན་ཏུ་བགྲོད་པར་བྱ། །ཞེས་གསུངས་སོ། །དེ་ནས་ཡང་སེམས་དཔའི་རྡོ་རྗེ་སྙིང་པོ་དེས་  
ཉི་མ་རབ་ཏུ་སྣང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་འདི་སྐད་ཅེས་གསུངས་སོ། །ནམ་མཁའ་དག་གི་ལིངྒ་ལ་།ཉི་མའི་དཀྱིལ་འཁོར་  
དབུས་གནས་པར། །བསྒོམས་ཏེ་ཏིང་འཛིན་བརྟས་པ་དང། །མུན་པའི་གནས་རྣམས་ཐམས་ཅད་བསལ། །ཅེས་གསུངས་སོ། །དེ་ནས་ཡང་སེམས་དཔའི་རྡོ་རྗེ་  
སྙིང་པོ་དེས་སྲེག་པའི་བསྐལ་པ་གཞིལ་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །རྣལ་འབྱོར་སྡིགས་མཛུབ་རྩེ་མོ་ལ་།ཟླ་བའི་དཀྱིལ་  
འཁོར་འོད་གསལ་འབར། །བསྒོམས་ཏེ་ཏིང་འཛིན་བརྟས་པ་དང། །ཆུ་རྒྱུན་བབས་ཏེ་གཞིལ་བར་བྱ། །ཞེས་གསུངས་སོ། །དེ་ནས་ཡང་སེམས་དཔའི་རྡོ་རྗེ་སྙིང་  
  
  
ཏིང་ངེ་འཛིན་ལ་སྙོམས་པར་ཞུགས་ཏེ་འདི་སྐད་ཅེས་གསུངས་སོ་།རྣལ་འབྱོར་ལས་ཀྱི་དཀྱིལ་འཁོར་  
དུ༑ ༑སྟོང་གི་འཇིག་རྟེན་འཁོར་ཡུག་བཅས། །ཤིན་ཏུ་གསལ་བར་བསྒོམས་པ་དང། །ཏིང་འཛིན་རྩལ་ཅན་རབ་སྦྱང་ཕྱིར། །ནམ་མཁའི་ཁམས་སུ་འཕངས་ནས་  
ནི༑ ༑ས་ནས་ས་རུ་སྤར་བར་བྱ། །དེ་སྐད་ཅེས་གསུངས་སོ། །དེ་ནས་སེམས་དཔའི་རྡོ་རྗེ་དེ་ཉི་མའི་དཀྱིལ་འཁོར་འབུམ་འགྱེད་པ་ཞེས་བྱ་བའི་ཏིང་ངེ་འཛིན་ལ་སྙོམས་  
པར་ཞུགས་ནས་འདི་སྐད་ཅེས་གསུངས་སོ། །རྣལ་འབྱོར་སྡིགས་པའི་མཛུབ་མོ་ལ། །ཉི་མའི་དཀྱིལ་འཁོར་འབར་བ་ལས། །འོད་ཟེར་འབར་བ་འབུམ་འཕྲོས་པས། །  
འོད་ཟེར་དེ་དག་རེ་རེ་ལས། །ཉི་མའི་དཀྱིལ་འཁོར་འབུམ་འཕྲོས་པས་།དེས་ནི་མུན་པ་ཐམས་ཅད་སེལ། །ཞེས་གསུངས་སོ། །དེ་ནས་ཡང་སེམས་དཔའི་རྡོ་རྗེ་སྙིང་པོ་དེ་  
འབྱུང་བ་ཆེན་པོ་བསྐལ་པའི་ཆུ་རྒྱུན་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་འདི་སྐད་ཅེས་གསུངས་སོ། །རྣལ་འབྱོར་ལག་པའི་འཁོར་ལོ་ལས། །ཆུ་ཟླའི་  
སྙིང་པོ་རབ་ཤར་ཏེ། །བདུད་རྩི་ཆུ་བོའི་རྒྱུན་བབས་པས། །སྲེག་པའི་བསྐལ་པའི་མེ་ཆེན་གསོད། །ཅེས་གསུངས་སོ། །དེ་ནས་ཡང་སེམས་དཔའི་རྡོ་རྗེ་དེ་སྐུའི་ཕྱག་རྒྱ་འབར་  
  
  
༄༅། །བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་འདི་སྐད་ཅེས་གསུངས་སོ། །རིན་ཆེན་འབར་བའི་ལིངྒ་ལ། །སངས་རྒྱས་  
ཡེ་ཤེས་དཔལ་གྱི་སྐུ། །རིན་ཆེན་འབར་བའི་ངོས་བརྒྱད་ལ། །རིག་པའི་མ་མོ་དཔལ་འབར་བ། །བརྒྱད་དུ་གསལ་བར་གྱུར་པ་དང། །ཡེ་ཤེས་རྩ་བའི་དཀྱིལ་  
འཁོར་རྫོགས། །ཞེས་གསུངས་སོ། །དེ་ནས་ཡང་སེམས་དཔའི་རྡོ་རྗེ་སྙིང་པོ་དེས་གསུང་གི་ཕྱག་རྒྱ་འབར་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་  
འདི་སྐད་ཅེས་གསུངས་སོ། །པདྨ་འབར་བའི་ལིངྒ་ལ། །རིན་ཆེན་འབར་བའི་ཡིག་འབྲུ་བརྒྱད། །ཤིན་ཏུ་འབར་བའི་འཕྲོ་འདུ་བ་།གསུང་གི་རྩ་བའི་ཕྱག་རྒྱ་ཡིན།།  
ཞེས་གསུངས་སོ། །དེ་ནས་ཡང་སེམས་དཔའི་རྡོ་རྗེ་དེ་ཐུགས་ཀྱི་ཕྱག་རྒྱ་འབར་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་འདི་སྐད་ཅེས་གསུངས་སོ། །རྡོ་རྗེ་  
འབར་བའི་ལིངྒ་ལ། །ཡི་གེ་ཧཱུཾ་གི་འབྲུ་ཡིས་བསྐོར། །མཐའ་མ་རིན་ཆེན་ཡིག་འབྲུ་བརྒྱད། །ཁ་དོག་མཐིང་གས་བསྐོར་བ་ནི། །ཐུགས་ཀྱི་གསང་བའི་ཡེ་ཤེས་ཡིན།།  
ཞེས་གསུངས་སོ། །དེ་ནས་སེམས་དཔའི་རྡོ་རྗེ་དེས་ཏིང་ངེ་འཛིན་གྱི་མདོ་འདི་གསུངས་སོ། །སེམས་ནི་སྒྱུ་མའི་རང་བཞིན་ཏེ། །ཇི་ལྟར་བརྟགས་པ་དེ་ལྟར་སྣང། །མདོ་  
  
  
།སེམས་ཉིད་བརྟགས་པ་དེ་ལྟར་འགྱུར། །གདོས་བཅས་དམིགས་བུས་མི་མཐོང་ཡང། །མངོན་ཤེས་ཡིད་གཟུགས་ཅན་གྱིས་མཐོང།།  
གང་ལྟར་བརྟགས་པར་ཡུན་བརྟགས་ན། །རྟོག་པ་བརྟས་པའི་འབྲས་བུ་ནི། །མངོན་སུམ་གསལ་བར་རེད་པར་འགྱུར། །དགེ་དང་མི་དགེའི་བག་ཆགས་དང། །ཡོད་དང་  
མེད་པའི་རང་བཞིན་རྣམས། །བག་ཆགས་བརྟས་པ་ཁོ་ནར་ཟད། །དེ་བས་ཏིང་འཛིན་སེམས་ཉིད་གཙོ། །ཞེས་གསུངས་སོ། །རྒྱུད་ཀྱི་རྒྱལ་པོ་ཆན་པོ་རྡོ་རྗེ་བཀོད་པ་ཀུན་  
འདུས་རིག་པའི་མདོ་ལས། རྒྱུན་གྱི་ཏིང་ངེ་འཛིན་གྱི་ལེའུ་སྟེ་དགུ་པའོ། །།དེ་ནས་སེམས་དཔའི་རྡོ་རྗེ་སྙིང་པོ་དེས་གསང་སྦྱོར་ཆེན་པོ་སྒྲུབ་པ་འདི་  
གསུངས་སོ། །འདུས་པ་ཆེན་པོའི་རྣལ་འབྱོར་རྣམས། །ཤིན་ཏུ་གསང་བའི་སྒྲུབ་པ་འདི། །བདེ་གཤེགས་རྒྱལ་བའི་གཤེགས་ཤུལ་ཏེ། །འཇིག་རྟེན་གང་ཟག་ལམ་  
ཡང་ཡིན། །མ་རྟོགས་པ་དང་ལོག་པར་རྟོག་ཕྱོགས་རྟོགས་ཡང་དག་ཉིད་མ་རྟོགས། །ལོག་པའི་ལམ་བཞིན་མཐའ་བསལ་ནས། །བདེ་གཤེགས་རྒྱལ་བའི་  
ལམ་ལ་འཇུག་དེས་ན་སྒྲུབ་པའི་ལམ་མཆོག་འདི། །འདུས་པའི་ཚོགས་ལ་བཤད་པར་བྱ། །ཤིན་ཏུ་གུས་པས་མཉན་པར་གྱིས། །དེ་ནས་འདུས་པའི་འཁོར་  
  
  
༄༅། །རྣམས་ཀྱིས་གསང་བ་སྦྱོར་བའི་ཕྱག་བྱས་ནས་འདི་སྐད་ཅེས་གསོལ་ཏོ། །བཅོམ་ལྡན་འདས་གསང་བའི་དབང་ཕྱུག་ཆེན་པོ་  
བདག་ཅག་རྣམས་ལ་གསང་བའི་ཡང་གསང་བ། བཀའ་གསང་བ་ཆེན་པོ་ཡེ་ཤེས་རྨད་དུ་བྱུང་བ། སངས་རྒྱས་གཤེགས་པའི་ཤུལ་ཡང་དག་པའི་དོན་བདག་  
ཅག་རྣམས་ལ་བཤད་དུ་གསོལ་ཞེས་གསོལ་བ་བཏབ་པ་ལས། སེམས་དཔའི་རྡོ་རྗེ་སྙིང་པོ་དེ་བཙུན་མོའི་ཚོགས་ལ་དགྱེས་པར་འཇུག་པ་ཞེས་བྱ་བའི་ཏིང་ངེ་  
འཛིན་ལ་སྙོམས་པར་ཞུགས་ནས་འདི་སྐད་ཅེས་གསུངས་སོ། །བྷ་ག་གསང་བའི་པདྨ་ནི། །བདེ་གཤེགས་རྒྱལ་བའི་ཕོ་བྲང་སྟེ། །སྔོན་འདས་རྒྱལ་བ་བརྣལ་བའི་  
དབྱིངས། །ད་ལྟར་བཞུགས་པ་གནས་པའི་རྟེན། །སླད་ཀྱིས་བྱོན་པ་གཤེགས་པའི་ཤུལ། །རྒྱལ་བ་རྣམས་ལ་དེ་ལྟར་སྣང། །དེ་ལྟར་མ་ཤེས་འཁོར་བའི་ལམ། །  
རྣལ་འབྱོར་ཅན་གྱིས་ཤེས་པར་གྱིས། །ཡུལ་གྱི་མཆོག་ནི་འདིར་བཟུང་བ། །མཚན་ལྡན་བཀྲ་ཤིས་གསང་བའི་ཡུམ། །སྨིན་དཀྱུས་རིང་ལ་ལག་སོར་ཕྲ། །  
ཚིགས་མིག་ཟླུམ་ལ་ཕྲ་བར་བཤད། །ཁ་ནས་ཨུཏྤལ་ངད་ལྡང་ཞིང། །ཡིད་འོད་མཚན་ལྡན་རྐེད་སྐབས་ཕྱེད། །སྐྲ་འཇམ་མཐོན་མཐིང་ལྕང་ལོར་འཁྲིལ།།  
  
  
།ཟར་མའི་མེ་ཏོག་རྒྱས་འདྲའི་སྤྱན། །དཔྲལ་བའི་དབྱེས་ཆེ་སྐྲ་མཚམས་འཁྱུག་སྣ་བཟང་མདོག་གསལ་པདྨའི་རིགས།།  
ལུས་དྲང་སྐེ་རིང་སེམས་མའི་ཚུལ། །ནུ་མའི་དཀྱིལ་འཁོར་ཟླ་རྒྱས་འདྲ། །ཤ་དཀར་ཚགས་དམ་འཁྲིལ་བག་ཅན། །ཁོང་དལ་འགྲོ་ན་གོམ་པ་འཇམ། །སྐད་ནི་  
དང་པ་གཞོན་ནུ་སྒྲོག་ཅི་ཡང་མཛེས་པའི་སྟབས་ཚུལ་ལྡན་།སྐྱེས་བུ་བླ་མས་ཡུམ་དུ་གཟུང། །གཟུགས་སུ་བྱིན་གྱིས་བརླབས་པ་ནི་།བདེ་གཤེགས་ཡུམ་ལྔའི་སྐུ་མདོག་  
པོ་ལ། །བདེ་བར་གཤེགས་པའི་ས་བོན་ལྔ། །འཕྲོ་འདུ་གསལ་བར་གྱུར་པ་དེ། །རྒྱས་བཏབ་བྱིན་རླབས་དབང་བསྐུར་ནས། །བདེ་གཤེགས་ཡུམ་ལྔའི་སྐུ་མདོག་  
གསལ། །རྡོ་རྗེ་ཐབས་ལའང་དེ་བཞིན་ཏེ། །དེ་ལྟར་གསལ་བར་གྱུར་པ་དང། །ཡུམ་གྱི་མཁའ་ལ་མེ་རི་བསྒོམ། །གསང་བ་དབུས་ཀྱི་ཟླ་གམ་ལ། །བྱང་ཆུབ་  
སེམས་ཀྱི་སྤྲོ་བསྡུ་བྱ། །གཟུགས་བརྙན་ཇི་ལྟར་གསལ་བ་བཞིན་།ཆགས་པའི་མཁའ་ལ་དེ་བཞིན་ནོ། །མ་སྐྱེས་པ་དང་མ་འགགས་པ་།རིག་པ་རང་སྣང་  
མཉམ་པ་འོ། །མཁའ་དབྱིངས་རྣམ་དག་བདེ་ཆེན་ཀློང། །མི་གནས་བདེ་བ་ཆེན་པོའི་ལུང། །རིག་པ་ཐབས་ཀྱི་རང་བཞིན་ལས། །བྱིན་རླབས་རང་དབང་དང་  
  
  
༄༅། །གིས་གསལ། །བཞིན་མདོག་མང་པོ་སོག་ཀ་ལ། །དཔྲལ་བཱ་དབྱེས་ཆེ་སྨིན་དཀྱུས་རིང། །མིག་གི་མདངས་གསལ་དཀྱུས་  
སུ་རིང། །དུང་ཆེན་ཐགས་དམ་ཤེལ་མདོག་ཆགས། །བཞིན་གྱི་གཟངས་རིང་ཀོས་ཀོ་ཕྲ། །ལུས་ལ་ཞིམ་པའི་དྲི་ལྡང་ཞིང། །ཁ་ནས་ག་པུར་ངད་ལྡང་བ། །ནུ་  
མའི་དཀྱིལ་མཐོ་ནུ་མར་འཁྱིལ། །པདྨ་ཅན་ཞེས་བྱ་བར་གྲགས་།དུང་ཅན་མ་ཞེས་བསྟན་བ་ནི། །དཀར་མོ་ཟླ་བའི་མདངས་སུ་གསལ་།བཞིན་ལུས་དུང་  
ལྟར་གཡས་སུ་གཡོ། །གཙུག་ཕུད་མཐོན་མཐིང་གཡས་སུ་འཁྱིལ་།སྐད་ཆེ་གདངས་སྙན་ཚིག་ཏུ་གསལ། །བོད་ཆུང་ལུས་ནི་མཛེས་པར་སྣང། །བུ་མོ་མིག་  
རིང་ཞེས་བྱ་བ། །ཤེས་རབ་གསལ་ཞིང་འདོད་པ་ཆེ། །གཙོ་བོ་དེས་པའི་བརྟུལ་ཞུགས་ཅན། །ཟླ་གསང་དཀར་དམར་རླུང་ཀར་ལྕི། །རྣམ་པར་བརྡིག་ཅིང་འཁྱིལ་  
པས་ནི༑ ༑ཀུན་གྱིས་དོད་ནི་ཡོད་མི་ལོན། །གསང་བ་སྦས་པའི་ཐབས་ལ་མཁས། །ཕྱི་ནང་རླང་ཀར་གསེར་ལྟར་ལྕི། །རྟོག་པ་མེད་ཅིང་དོན་ལ་གཞོལ། །བཞིན་ནི་གྲུ་  
བཞིའི་དབྱིབས་ལྡན་ལ། །མིག་རི་འཕྲ་བཤད་འཁྱིལ་བག་ཆགས་།དཀར་དམར་མཛེས་པའི་རྒྱན་གྱིས་བརྒྱན། །ལྗོན་པ་དག་གི་རིགས་སྨོས་པ། །སྡོང་པོ་ཡལ་  
  
  
།ཤིན་ཏུ་འདབ་རྒྱས་ཡལ་གར་ལེགས་།མཐོན་མཐིང་སྒྲ་ཡི་རང་བཞིན་ནོ། །བྱང་ཆུབ་སེམས་འདྲར་ལྕང་ལོར་བཤད། །སྟོད་སྨད་ཀུན་ཏུ་ཕྲ་  
ལ་ལེགས། །སྲིད་དུ་རིང་ཞིང་ལྡེམ་བག་ཅན། །ལྕུག་ཕྲན་ཞེས་བྱའི་མཚན་མ་ནི། །བཅུ་གཉིས་ཉི་ཤུ་རྩ་ལྔ་པ། །རྡོ་རྗེའི་མཚོན་གྱིས་མ་ཕོག་ཅིང། །མུ་ལ་རཀྟར་  
ལྡན་པ་ལ། །ཕྲ་ཞིང་བཤད་ལ་གཟངས་སུ་རིང། །བན་གླང་སོར་མོ་གྲུ་བཞི་ལ། །ཁམ་ལ་མིག་འབུར་སྨིན་ཚོགས་ཆེ། །སྐྲ་ཁམ་མ་ལ་སོ་ཆེ་ཞིང། །སྣ་རིང་འགྲམ་  
སྙོངས་རིང་བ་ཡིན། །རི་མོ་ཅན་གྱི་བུད་མེད་ནི། །ནག་མོ་གྲྭ་གསུམ་རྩིང་མགོ་མ། །ཁྲོ་གཉེར་ཅན་ལ་གེལ་བག་ཆགས། །སྡོང་གཅིག་ཡན་ལག་གཏན་མེད་པ་འོ། །  
སྐྱེ་བའི་རྒྱུ་མེད་བཀྲ་མི་ཤིས། །མི་རེག་ཡལ་ག་མེས་ཚིག་ཡིན་།སྤྱིར་ནི་དེ་ལྟར་བསྟན་མོད་ཀྱང། །གང་དག་དད་ལྡན་བརྟུལ་ཞུགས་ཅན། །ཡིད་དུ་འོང་དང་མི་འོང་  
རྣམས༑ ༑དད་པ་ཆགས་ཤིང་ལུས་འབུལ་ན། །ཐུགས་རྗེའི་ཡུལ་བས་ཀུན་སྙོམས་བྱ། །རྣམ་རྟོག་སྤོང་ལེན་གང་བྱེད་པ། །དེ་དག་སྒྲིབ་པ་མུ་མཐའ་ཡས། །རྨད་དུ་  
གསང་བའི་མཆོད་པ་ལ། །གསང་བའི་ཕྱག་ཚང་གང་བྱེད་པ་།ལས་ཀྱི་སྒྲིབ་པ་ཀུན་བསལ་ཏེ། །མན་ངག་གསང་བའི་དམིགས་བུ་འཐོབ། །དེ་ལྟར་བརྟགས་པའི་  
  
  
༄༅། །ཡུམ་དེ་ལ། །དྲི་སྤོས་ཙནྡན་ལ་སོགས་པ། །ཨ་ག་རུ་དང་སྦྱར་བའི་ཆུ། །ཁྲུས་ཀྱི་ཆོ་གས་དག་པར་བྱ། །དྲི་ཞིམ་ལ་སོགས་སྣ་ཚོགས་  
ཀྱིས༑ ༑ལུས་ལ་བྱུག་པ་སྣ་ཚོགས་བྱ། །དེ་ནས་ནང་གི་ཁྲུས་ཆེན་ཡང། །ཤིན་ཏུ་དག་པར་བྱ་བ་ནི། །རྫས་ཀྱི་ཆུ་དང་རྫས་སྦྱར་བས། །ནང་གི་རྫས་རྣམས་དག་པར་  
བྱ༑ ༑བུར་ཤིང་སྙིང་པོ་ལ་སོགས་པ། །རོ་ཡི་མཆོག་ཏུ་གྱུར་པ་ཀུན། །རྩི་འམ་བཅུད་དང་སྦྱར་ནས་ཀྱང། །ནང་གི་རྫས་རྣམས་སྦྱར་བར་བྱ། །རྫས་ཀྱི་ཆོ་ག་རྫོགས་པ་  
དང། །བྱང་ཆུབ་མཆོག་ཏུ་སེམས་བསྐྱེད་དེ། །མི་དམིགས་ཆོས་ལ་བློ་སྦྱང་ཕྱིར། །རྩ་བ་བྱང་ཆུབ་སེམས་ཀྱི་དོན། །རྒྱ་ཆེར་ཤིན་ཏུ་བཤད་པར་བྱ། །ཕུང་པོ་སྒྱུ་མར་  
སྣང་བས་ན། །སེམས་ལ་རང་བཞིན་མེད་པར་ངེས། །སྣང་སྲིད་ནམ་མཁར་གཅིག་པས་ན། །འཁོར་བ་སྒྱུ་མ་ཡིན་པར་ངེས། །ཀུན་གཞི་ཆོས་ཀྱི་མཛོད་ཡིན་པས། །  
སངས་རྒྱས་གཞན་ན་མེད་པར་ངེས། །བྱམས་ལ་དང་མ་ཆགས་པས་ན། །སྡང་ལ་སེམས་མི་འཁྲུག་པར་ངེས། །གནས་ལ་ངེས་པ་མེད་པས་ན། །ས་རྣམས་བགྲོད་  
པ་མེད་པར་ངེས། །སེམས་ལ་སྐྱེ་ཤི་མེད་པས་ན། །འཕོ་འགྱུར་དག་ལ་ཉམ་མི་ང། །དེས་ན་ཐམས་ཅད་སྒྱུ་མར་སྣང། །སྒྱུ་མ་རང་བཞིན་མེད་ཤེས་པས། །ཐམས་  
  
  
།མཚན་མ་རྟོག་པའི་དྲི་མ་དག་།ཆོས་ཉིད་ཆུ་བོ་དེས་བཀྲུས་ན། །འཛིན་པའི་དྲི་མ་དག་པར་འགྱུར་།དེ་ནས་རྒྱན་གྱི་ཆོ་ག་ནི། །རྫས་ཀྱི་ཡོ་  
བྱད་ཡིན་པས་ན། །རློབ་ཅིང་འཕུར་པའི་ཆོས་གོས་དང། །རིན་ཆེན་པྲོག་དང་རྣ་ཆར་བཅས། །འཇོ་སྒེག་མགུལ་རྒྱན་ལ་སོགས་པ། །དཔུང་རྒྱན་དོ་ཤལ་སེ་མོ་དོ། །  
ནོར་བུ་རིན་ཆེན་ལ་སོགས་བརྒྱན། །རྐད་གདུབ་ལག་གདུབ་ལ་སོགས་པ་།གསེར་དང་དངུལ་ལ་སོགས་པས་བརྒྱན། །རོལ་མོ་སྒྲ་དབྱངས་སྣ་ཚོགས་པའི། །མཆོད་  
རྫས་སྣ་ཚོགས་ཐོགས་པར་བྱ། །དེ་ནས་འདྲེན་པའི་ཆོ་ག་ནི་།གསང་བའི་ཚིག་གིས་བསྲེ་བ་ན། །རྡོ་རྗེ་ལྕེ་ཡི་དམ་ཚིག་གིས་།ཚིག་གི་བརྡས་ནི་མཚོན་པར་བྱ། །ས་  
མ་ཡ་ཧོ་ཞེས་བརྗོད་ན། །ས་མ་ཡ་སྟོཾ་ཞེས་ཀྱང་བསྲེ། །ར་ག་ཡ་མི་ཞེས་བརྗོད་ན། །ར་ཧོ་ཧཾ་ཞེས་བརྗོད་པར་བྱ། །ཏི་པ་སུ་ཀི་ཞེས་བརྗོད་ན། །གན་དེ་ཙི་ཏ་ཞེས་པས་  
མཚོན༑ ༑ཨ་ཏི་པུ་ཧོ་ཞེས་བརྗོད་ན། །པྲ་ཏི་པུ་ཧོ་ཞེས་པས་མཚོན་།གཡས་ཀྱི་སྨིན་མ་བསྐྱོད་བྱས་ན། །གཡོན་གྱི་སྨིན་མས་མཚོན་པར་བྱ། །ན་ས་གཡས་ཀྱིས་  
མཚོན་བྱས་ན། །དེ་བཞིན་ན་ས་གཡོན་གྱིས་མཚོན། །གཙུག་ཏོར་གཙུག་ཏུ་མཚོན་བྱས་ན། །དེ་བཞིན་དཔལ་བེའུ་ལིངྒར་མཚོན། །རྡོ་རྗེ་ལིངྒ་འོད་འཕྲོ་ན། །པདྨ་ཟེ་  
  
  
༄༅། །འབྲུ་འབར་འཕྲོ་འཁྱིལ། །ཞེས་པའི་ཚིག་གི་དོན་རྣམས་བསྲེ། །སྐུལ་བའི་ཆོ་ག་ཁྱད་པར་ཡང། །དོན་གྱིས་འདི་ལྟར་བསྐུལ་  
བར་རིགས། །ཤེས་རབ་ཉི་མའི་འོད་ཟེར་གྱིས། །ཐབས་མཆོག་ཟླ་བའི་འོད་ལ་བསྐུལ། །སྐུལ་བའི་ཆོ་ག་རྫོགས་པ་དང། །མཆོད་པའི་ཡོ་བྱད་དབུལ་  
བར་བྱ༑ ༑དེ་ནས་སངས་རྒྱས་ཐམས་ཅད་ཟླ་བའི་དཀྱིལ་འཁོར་གྱི་ངང་དུ་གསལ་བར་གྱུར་ཏོ། །ཤེས་རབ་ཉི་མའི་དཀྱིལ་འཁོར་གྱི་ནང་དུ་གསལ་བར་གྱུར་  
ཏོ༑ ༑དེ་ནས་ཉི་མའི་འོད་ཟེར་གྱིས་འདི་སྐད་ཅེས་བསྐུལ་ཏོ། །མི་གཡོ་མཆོག་གི་རྒྱལ་པོ་དགོངས་སུ་གསོལ། །རྣམ་པར་མི་རྟོག་ཤིན་ཏུ་དྲི་མེད་སྐུ། །འོད་ཟེར་མདངས་  
ལྡན་ཟླ་བ་རྒྱས་འདྲའི་ཞལ། །དགྱེས་པ་རོལ་པའི་དོན་ལ་བཞེངས་སུ་གསོལ། །དེ་སྐད་ཅེས་བསྐུལ་བ་དང། ཟླ་བའི་འོད་ཟེར་ལས་འདི་སྐད་ཅེས་བསྐུལ་ལོ། །  
ཡིད་འོང་འབྱོར་ལྡན་རྒྱལ་བ་རྒྱ་མཚོའི་དབྱིངས། །ཤེས་རབ་ཟབ་མོའི་རྣམ་དག་པདྨའི་མདངས། །སྒྱ་འཕྲུལ་རབས་ལ་མཁས་པའི་སྤྱོད་མཆོག་མ། །ཡིད་འོང་  
འབྱོར་ལྡན་ཆོ་འཕྲུལ་སྣ་ཚོགས་བསྟན། །ཞེས་གསུངས་སོ། །དེ་ནས་ཡོ་བྱད་ཀྱི་ཚོགས་ཐམས་ཅད་ཤིན་ཏུ་འབུལ་བ་ཞེས་བྱ་བའི་ཆོ་འཕྲུལ་བྱུང་སྟེ་ཉི་མའི་འོད་ཟེར་ལས་སྒྲ་བྱུང་བ་  
  
  
།འཛུམ་པའི་མདངས་ཀྱིས་འབུལ་ལགས་ན། །དགྱེས་པའི་རྡོ་རྗེ་ཆོ་འཕྲུལ་ལས། །བྱང་ཆུབ་ཆར་སྤྲིན་དབབ་ཏུ་གསོལ། །ཟླ་བའི་འོད་  
ཟེར་ལས་ཆོ་འཕྲུལ་གྱི་སྒྲ་ཕྱུང་བ། ཨེ་མ་ཡིད་ཀྱི་དགའ་བདེ་མོ་།གདུང་བའི་སྙིང་ཕྲེང་ཤེས་རབ་གཟུངས། །པདྨའི་ག་འུ་འཁྱིལ་བ་ལ། །བདེ་བའི་རྡོ་རྗེ་བྱང་ཆུབ་འབར།།  
ཞེས་སྒྲ་བྱུང་བས། ཕྱག་རྒྱ་སྣ་ཚོགས་ཀྱི་ཆོ་འཕྲུལ་འབྱུང་བའི་རྒྱུར་གྱུར་ཏོ། །དེ་ནས་སེམས་དཔའི་རྡོ་རྗེ་དམ་པ་དེས་འཁོར་བ་ཐམས་ཅད་ཐུགས་རྗེས་ཡོངས་སུ་བཟུང་བ་  
ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཐབས་མཆོག་ཟླ་བ་ཞེས་བྱ་བ་ལས་ཆོ་འཕྲུལ་གྱི་སྒྲ་འདི་བྱུང་ངོ། །འདོད་པའི་དབང་པོ་ཐམས་ཅད་ནི། །ཆགས་  
པའི་འགྱིང་བའི་གཙོ་མོ་ཡིན། །ཆགས་པའི་རྣམ་པར་སྦྱད་བའི་ཕྱིར། །འདོད་པ་གནས་སུ་དྲང་བར་བྱ། །ཞེས་ཕྱུང་བས། འཁོར་བ་ཐམས་ཅད་ཐུགས་རྗེ་ཆེན་པོའི་  
ལྷུང་བཟེད་ཀྱིས་བཟུང་ངོ། །དེ་ནས་སེམས་དཔའ་རྡོ་རྗེ་དེ་སྒྲིབ་པ་སྲེག་པ་ཞེས་བྱ་བའི་ཏིང་ང་འཛིན་ལ་སྙོམས་པར་ཞུགས་ནས་འདི་སྐད་ཅེས་གསུངས་སོ། །རྡོ་རྗེ་འབར་  
བའི་ལིངྒ་ལ། །ཨ་ཡི་ཡེ་ཤེས་འོད་འཕྲོས་པས། །ཆགས་པའི་སྒྲིབ་པའི་བུད་ཤིང་རྣམས། །མེ་ཡི་ཡེ་ཤེས་ཀྱིས་སྦྱངས་སོ། །དེ་ནས་ཡང་སེམས་དཔའི་རྡོ་རྗེ་དེས་བྷ་ག་  
  
  
༄༅། །བྱིན་གྱིས་རློབ་པ་ལ་སྙོམས་པར་ཞུགས་ནས་གསུངས་པ་འཁོར་བར་སྣང་བའི་ཆོས་རྣམས་ཀུན། །བྷ་གའི་སྙིང་པོར་རབ་གསལ་  
བ༑ ༑ཡུམ་གྱི་ལུས་ཀྱི་ཡན་ལག་རྣམས། །ཡུམ་ལྔའི་རང་བཞིན་ཉིད་དུ་གསལ། །ཞེས་གསུངས་སོ། །དེ་ནས་སེམས་དཔའི་རྡོ་རྗེ་སྙིང་པོ་དེས་ཆགས་པ་ཐམས་ཅད་  
གཅོད་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་འདི་སྐད་ཅེས་གསུངས་སོ། །ཆོས་ཉིད་ནམ་མཁར་རྟོགས་གྱུར་ན། །སྦྱོར་སྒྲོལ་མང་པོ་ཅི་བྱས་ཀྱང།།  
ཆགས་སྡང་དྲང་བའི་ཐབས་ཡིན་ཏེ། །རྡུལ་ཆ་ཙམ་ཡང་སྣང་བ་མེད། །ཅེས་གསུངས་སོ། །དེ་ནས་སངས་རྒྱས་ཐམས་ཅད་བཙུན་མོའི་ཚོགས་ཐམས་ཅད་ལ་  
དགྱེས་པའི་རོལ་པ་ལ་ཞུགས་པར་གྱུར་ཏེ་མི་དམིགས་པའི་བདེ་བ་ལ་ཅི་ཡང་མི་གཡོ་བར་གྱུར་ཏོ། །དེ་ནས་བྱང་ཆུབ་སེམས་ཀྱི་ཆར་ཆེན་པོ་པདྨའི་སྙིང་པོ་རྒྱུན་མི་  
འཆད་པར་འབབ་པར་གྱུར་ཏོ། །འཁོར་བ་ཐམས་ཅད་ནི། རྒྱལ་བའི་སྲས་པོར་བསྐྱེད། རྒྱལ་བ་འགོག་པ་ནི། བྱང་ཆུབ་སེམས་ཀྱིས་བརླན་པར་མཛད་ཅིང་  
སྲིད་པའི་མྱུ་གུ་མངོན་པར་བསྐྱེད། རྨད་དུ་བྱུང་བའི་མཆོད་པའི་ཡོ་བྱད་ནི། བསམ་གྱིས་མི་ཁྱབ་པའི་ལིང་ལོད་ཕྱད་པར་བྱུང་ངོ་།རིག་འཛིན་གྱི་སེམས་  
  
  
ཤེས་བྱའི་སྒྲིབ་པ་སྦྱངས་ནས་ཆོས་ཀྱི་སྐུའི་ནང་དུ་བརླན་པར་གྱུར་ཏོ། །དེ་ནས་སེམས་དཔའི་རྡོ་རྗེ་དེས་འགྲོ་བ་ཐམས་ཅད་ལ་དབང་བསྐུར་པ་  
ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །དཔག་ཏུ་མེད་པའི་རྒྱལ་བ་རྣམས། །འཁོར་བའི་སེམས་ཅན་རྒྱུ་ལས་བྱུང། །འཁོར་བའི་སེམས་ཅན་རྒྱུན་  
ཆད་ན༑ ༑སངས་རྒྱས་རྒྱུན་ཡང་འཆད་པར་འགྱུར། །འཁོར་བ་ཆོས་ཉིད་རང་བཞིན་དུ། །ཤེས་ནས་སྨྲ་བར་གང་བྱེད་པ། །རིག་པའི་ཡེ་ཤེས་རང་དབང་དེ། །ཆོས་  
ཀྱི་རྒྱལ་པོ་རྒྱལ་བའི་སྲས། །ཞེས་གསུངས་སོ། །དེ་ནས་སེམས་དཔའི་རྡོ་རྗེ་དམ་པ་དེས་ཆོས་ཐམས་ཅད་གྲུབ་པ་སྨོན་ལམ་གྱི་སྒོ་ནས་འཇུག་པར་མཁྱེན་ནས་སྨོན་  
གནས་ཆེན་པོའི་ལམ་འདི་གསུངས་སོ། །འགྲོ་དྲུག་རྒྱལ་བའི་སྲས་པོ་འདི། །མ་རྟོགས་ལོག་པར་འཁྱམས་པ་རྣམས། །རྒྱལ་བའི་སྲས་སུ་བསྐྱེད་ནས་ནི། །འཁོར་  
བའི་རྒྱུན་རྣམས་གཅད་པར་བྱ། །ཉི་ཟླའི་ནང་དུ་བཞག་ནས་ནི་།བཅུ་དྲུག་ས་ལ་རྫོགས་པར་འགྱུར། །དེས་ན་རིགས་ལྡན་མཚན་བཟང་ལ། །དོན་དང་ལྡན་པའི་མཁས་  
པ་ཡིས༑ ༑སྦྱོར་བའི་ཡན་ལག་ཀུན་རྫོགས་ནས། །ཡུམ་གྱི་མཁའ་དབྱིངས་ཟླ་གམ་ལ། །གྲུབ་པའི་གཞལ་ཡས་ཁང་དུ་བསྐྱེད། །རྩིབས་བརྒྱད་ཟླ་གམ་དགུར་  
  
  
༄༅། །གསལ་ལ། །བྱང་ཆུབ་སེམས་ལས་ཕྱག་རྒྱའི་ཚོགས། །ལྷ་དགུ་གསལ་པའི་ཡེ་ཤེས་བསྐྱེད། །དེས་ནི་ཐམས་ཅད་རྫོགས་པར་  
འགྱུར༑ ༑ཞེས་གསུངས་སོ། །རྒྱུད་ཀྱི་རྒྱལ་པོ་ཆེན་པོ་རྡོ་རྗེ་བཀོད་པ་ཀུན་འདུས་རིག་པའི་མདོ་ལས། གསང་སྦྱོར་སྒྲུབ་པའི་ལེའུ་སྟེ་བཅུ་པའོ།། །།  
དེ་ནས་སེམས་དཔའི་རྡོ་རྗེ་སྙིང་པོ་དེ་མི་འགྱུར་བ་གཏན་འཕོ་བ་མེད་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་འདི་སྐད་ཅེས་གསུངས་སོ། །  
རྣལ་འབྱོར་རིག་འཛིན་གང་ཞིག་རྣམས། །མི་འཕོ་བར་ནི་གནས་འདོད་པ། །ལོ་གཅིག་གམ་ནི་ཟླ་གཅིག་གམ། །དེ་བཞིན་ཞག་གི་རྣམ་གྲངས་ཀྱང། །བཅོ་  
ལྔའམ་ཡང་ན་བདུན་བར་དུ། །ཐོ་རངས་ཐུན་ཐའི་དང་པོའི་ཚེ་།རིག་འཛིན་རྣལ་འབྱོར་སྒྲུབ་པ་པོ། །ཤར་གྱི་ཕྱོགས་སུ་ཁ་བལྟས་ཏེ། །ཤར་ཕྱོགས་ནམ་མཁས་  
བསྡུས་པ་ཡི། །ལྷ་ཀླུ་གནོད་སྦྱིན་འཇིག་རྟེན་བཅས། །ཐམས་ཅད་ཁོང་དུ་བསྡུས་ནས་ཀྱང། །དབུགས་དེ་སླར་ལ་མི་དབྱུང་བར། །རང་གི་ཁོང་དུ་བསྟིམ་པར་བྱ། །  
ཐ་མར་སྣ་ཡི་ནང་དུ་བསྲེ། །དེ་ལྟར་མང་པོར་བསྒྲུབས་པ་དང་།དཔལ་ཆེ་གཟི་བརྗིད་ཐམས་ཅད་འཐོབ། །ཅེས་གསུངས་སོ། །དེ་ནས་ཡང་སེམས་དཔའི་རྡོ་རྗེ་  
  
  
སྙོམས་པར་ཞུགས་ནས་འདི་སྐད་ཅེས་གསུངས་སོ། །གང་ཞིག་རྟེན་ལ་གནས་འདོད་པ། །མཚན་མ་བཟང་པོའི་གནས་  
མཆོག་ཏུ། །ཐམས་ཅད་འབྱོར་བར་བྱས་ནས་ནི། །ས་ལས་བྱས་པའི་སྟེགས་བུ་བཤམ། །དབུས་ཀྱི་པདྨ་འདབ་བརྒྱད་ལ། །ཟླ་གམ་དམར་པོ་སྒོ་བཞིར་ལྡན། །མཐའ་  
མ་རྡོ་རྗེ་ར་བས་བསྐོར། །དཔལ་ལྡན་ཚེ་ཡི་ཕྱག་རྒྱ་དགོད། །རིན་ཆེན་ལུགས་ཀྱི་བུམ་པ་ལ། །ཚེ་རྫས་རྒྱས་པར་བྱས་ནས་ནི། །མཚན་ལྡན་སྣོད་ཀྱིས་ཁ་དག་བ་བྱ། །རྡོ་རྗེ་  
གཟུངས་ཀྱིས་བརྟགས་ནས་ནི། །ཚེ་ཚད་མེད་པར་མངའ་གསོལ་ལ། །དབུས་སུ་དེ་བཞིན་གཞག་པར་བྱ། །རིན་ཆེན་བུམ་པ་བཞི་རྣམས་ལ། །གསང་བའི་བུ་མོ་བཞི་  
བཀོད་གཞག་ཡ་མཚན་བྱུང་བའི་བུམ་པ་ལ། །རིགས་བཞི་སངས་རྒྱས་ཡབ་ཡུམ་དང། །སོ་སོའི་འཁོར་གྱི་སེམས་དཔའ་རྣམས། །ཐབས་དང་ཤེས་རབ་བསྡེབས་  
ནས་ནི༑ ༑ཕྱོགས་ཕྱོགས་གནས་སུ་ཚོམ་བུར་བྲི། །སྒོ་བཞིར་སྒོ་མ་བཞི་རྣམས་གཞག་སེམས་ཀྱི་ཕྱག་རྒྱ་ཀུན་བཀོད་ནས། །ཉི་ཟླ་ག་འུར་ཨཱ་ཡུ་ནི། །འཁྱིལ་འབར་  
འཚེར་ཞིང་གསལ་བར་བྱ། །ཨཱ་ཡུ་བྱང་ཆུབ་སེམས་སུ་ཞུ། །རྒྱལ་མཚན་མཆོག་ལྡན་རིན་ཆེན་གཏེར། །དབང་བསྐུར་དཔལ་ལྡན་མཛོད་ལྡན་མ། །གསང་བའི་བུ་མོ་  
  
  
༄༅། །ཚེ་གཏེར་འཛིན། །ཨཱ་ཡུ་ཡུམ་བཞིའི་ཐུགས་ཀང་འཕྲོས་།དེ་བཞིན་ཚོམ་བུ་རིམ་པར་བརྒྱུད། །རྡོ་རྗེ་ཚེ་མཆོག་ཀུན་བསྡུས་ནས། །དཀར་  
དམར་འོད་ཀྱིས་བདག་ལ་བསྟིམ། །དེ་ནས་རྡོ་རྗེ་ཚེ་ཕྲེང་བཟླས་།ནུབ་ཕྱོགས་ཚེ་ཡི་དབྱིངས་མཆོག་གིས། །པདྨ་དབང་གི་ཞིང་ཁམས་སུ། །བྱམས་ལྡན་ཡེ་ཤེས་  
ཚེ་དཔག་མེད། །ཐུགས་ཀྱི་དཔལ་བེའུ་ཆེན་པོ་ནི། །གཉིས་གསལ་འོད་ཀྱི་ག་འུ་ན། །བྱང་ཆུབ་སེམས་ཀྱི་ཨཱ་ཡུ་འབར། །དམར་གསལ་འབར་བའི་ཚེ་མཆོག་  
དེ༑ ༑རིག་འཛིན་རྣལ་འབྱོར་རྣམས་ལ་འཕྲོ། །འཕྲོས་པ་དགུ་ལུང་དམ་པ་ཡིས། །ཙི་ཏའི་དབུགས་ལ་བཀྲག་ཏུ་བསླན། །ཚེ་ཉམས་རྒྱུ་དྲུག་ཀུན་སྤངས་ནས། །གཟི་  
བྱིན་སྐྱེ་བའི་རྒྱུ་ལྔ་བསྒོམ། །བྱང་ཆུབ་སེམས་ཀྱི་ཨཱ་ཡུ་དེ་།སྐྱེ་མེད་དབྱིངས་སུ་སྦས་ནས་ཀྱང། །ཕྱག་རྒྱའི་ཐ་མར་བདུན་གྱིས་བཤད། །དང་པོ་སྐུ་གསུང་ཐུགས་  
ཀྱི་རྒྱ༑ ༑གཉིས་པ་གནོན་པའི་རྒྱ་གྲམ་འབར། །གསུམ་པ་རྟ་མཆོག་དཔལ་གྱི་རྒྱ། །བཞི་པ་རིན་ཆེན་དཔལ་བེའུ་སྟེ། །ལྔ་བ་གསེར་གྱི་གུ་ཧྱའོ། །དྲུག་བ་ཟླ་གམ་  
དམར་པོ་ལ། །བདུན་པ་ཉི་ཟླ་ག་འུར་འབར། །ཚེ་ཡི་ངོ་བོ་རྒྱུད་གསུམ་པོ། །སྲོག་གི་ངོ་བོར་གཞལ་ཡས་ཁང། །ལེ་བརྒན་འབར་བའི་དཀྱིལ་འཁོར་དུ། །ཨཱ་ཡུ་  
  
  
།འཆི་བ་མེད་པའི་སྲོག་བཙུགས་ཏེ་།འགྱུར་བ་མེད་པའི་གཡུང་དྲུང་ཡིན། །ཆོས་ཉིད་དབྱིངས་སུ་ཚེ་སྤས་པས། །དུས་གསུམ་རྒྱལ་བ་དགྲར་  
ལངས་ཀྱང། །དེ་ལ་གཟུང་ཞིང་བསྟན་དུ་མེད། །དེ་ནས་ཅི་བདེ་སྤྱད་པར་བྱ། །རྡོ་རྗེ་ཚེ་སྒྲུབ་པའོ། །དེ་ནས་སེམས་དཔའི་རྡོ་རྗེ་དམ་པ་དེ་རྡོ་རྗེ་ཁྲོ་བོ་ཚེ་ཀུན་ཏུ་འཕྲོག་པ་ཞེས་  
བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་འདི་སྐད་ཅེས་གསུངས་སོ། །གནས་འགྱུར་མཎྜལ་འབར་བྱས་ལ། །ཡེ་ཤེས་ཁྲོ་བོ་འབར་བ་ཡི། །ཐུགས་ཀྱི་དཔལ་  
བེའུ་འོད་ཟེར་ལས། །དབང་གི་ལྷ་མོ་མང་པོ་འཕྲོས། །ཟ་མ་ཏོག་དང་བཅས་པ་ཡི། །ལྕགས་ཀྱུ་དཀར་དམར་ལག་ན་ཐོགས། །དེ་ཡིས་འགྲོ་དྲུག་ཐམས་ཅད་ཀྱི། །ཚེ་  
དང་གཟི་བྱིན་ཐམས་ཅད་འཕྲོག་ཟ་མ་ཏོག་ཏུ་བསྡུས་ནས་ཀྱང་།ཚེ་ཡི་རིག་འཛིན་རྣམས་ལ་བསྟིམ། །ཇི་ལྟར་འདོད་པ་གོང་ལྟར་སྦྱར། །རྡོ་རྗེ་གཟི་མདངས་འཕྲོག་པ་  
ཞེས་བྱ་བའི་མདོའོ། །རྒྱུད་ཀྱི་རྒྱལ་པོ་རྡོ་རྗེ་བཀོད་པ་ཀུན་འདུས་རིག་པའི་མདོ་ལས། རྡོ་རྗེ་ཚེ་སྒྲུབ་པའི་ལེའུ་ཞེས་བྱ་སྟེ་བཅུ་གཅིག་པའོ།། །།དེ་ནས་  
སེམས་དཔའི་རྡོ་རྗེ་དམ་པ་དེ་ཚོགས་ཐམས་ཅད་ཡོངས་སུ་རྫོགས་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །སྙོམས་པར་ཞུགས་ནས་དུར་ཁྲོད་གསང་བ་  
  
  
༄༅། །མཆོག་གི་དཀྱིལ་འཁོར་ཞེས་བྱ་བ་འདི་རྒྱ་ཆེར་བཤད་དོ། །དཀྱིལ་འཁོར་དཀྱིལ་འཁོར་ཐམས་ཅད་ཀྱི། །རྩ་བའི་དཀྱིལ་འཁོར་  
དམ་པ་འདི། །འཁོར་བ་ཐམས་ཅད་བསྒྲལ་བའི་ཕྱིར། །རྣལ་འབྱོར་ཅན་ལ་བཤད་པར་བྱ། །ཉོན་ཅིག་འདུས་པ་ཆེན་པོའི་ཚོགས། །སྒྲུབ་པའི་གནས་མཆོག་  
དམ་པ་དག་སྐྱོན་ཡོན་གཉིས་ཀྱི་བྱེ་བྲག་ལས། །ངེས་པར་བརྟགས་ཏེ་ཤེས་པ་ལས། །བླང་དོར་གཉིས་སུ་སྦྱར་བར་བྱ། །རི་བོ་ཆེན་པོ་འདུས་པའི་རྩེ། །གངས་  
དཀར་ཤེལ་གྱི་འདབ་ཆེ་ནི། །སེང་ཕྲུག་འཁྲ་བའི་གནས་ཡིན་ཏེ་།ཐམས་ཅད་ཞི་བར་བྱེད་པའི་གནས། །རྡོ་རྗེ་བྲག་ཆེན་གཏམས་པའི་དཀྱིལ། །དགོན་པ་  
ཆེན་པོའི་ཕུག་ཆེན་ནི། །གཅན་ཆེན་འཁྲ་བའི་གནས་ཡིན་ཏེ། །མངོན་སྤྱོད་ཆེན་པོ་སྒྲུབ་པའི་གནས། །དུར་ཁྲོད་ངམ་གྲོག་བཤུང་བའི་གནས། །སུམ་མདོ་  
གྲོག་གླེ་རྩུབ་པའི་རི། །དུར་གཅན་འཁྲ་བའི་གནས་ཡིན་ཏེ། །ཆགས་པ་སྒྲུབ་པའི་གནས་ཡིན་ནོ། །ནགས་ཚལ་དྲ་བས་གཏིབས་པའི་ནང་།ཤིན་ཏུ་བཙན་  
ཞིང་འཇིགས་པའི་ངོགས། །སྟག་གཟིག་འཁྲ་བའི་གནས་ཡིན་ཏེ། །འདོད་པ་སྒྲུབ་པའི་གནས་སུ་ཤིས། །ཆུ་མདོ་ཆུ་འཇིགས་རྒྱ་མཚོའི་གླིང་།ཆུ་ཡི་ར་  
  
  
།ཆུ་གཅན་འཁྲ་བའི་གནས་ཡིན་པས། །བྱ་བ་མེད་པའི་ལས་ལ་བྱའོ། །དེར་ནི་ཡོ་བྱད་ཕུན་སུམ་ཚོགས། །ཅི་འདོད་བལྟས་ཏེ་མ་ཐོགས་པར།།  
ཁ་ན་མ་ཐོ་བཅས་དང་བྲལ། །འབྱོར་པས་ནན་ཏན་མཆོག་བསྐྱེད་པ་།ཁམས་ལས་གྱུར་པའི་ནད་ཆེན་རྣམས། །བཅུན་གྱི་མཆོག་གིས་བཟློག་བྱའི་ཕྱིར། །རྩིའམ་  
བཅུད་དམ་ཐར་པ་རྣམས། །ཉེར་རྫོགས་སུ་ནི་གཞག་པར་བྱ། །འདུས་པའི་ནད་དང་དུས་ཀྱི་ནད། །དུག་ལས་གྱུར་པའི་ནད་རྣམས་ཀྱིས་།རྐྱེན་གྱིས་བར་ཆད་འབྱུང་  
སྲིད་ཕྱིར། །སྨན་དང་མཁས་པས་བཅས་ཏེ་སྦྱར། །ཀ་པཱ་ལ་དང་ལྕང་ལོར་བཅས། །ག་འུ་ཆུང་ལ་སོགས་པའི་རྫས། །ཕྱག་རྒྱ་ཆེ་དང་ལྡན་བྱས་ལ། །དངོས་གྲུབ་  
འབྱུང་བའི་རྟེན་དུ་བྱ། །སྒྲུབ་མཆོག་གསང་བའི་རྣལ་འབྱོར་པ་།སྐྱོ་བའི་ཡིད་རྣམས་བསང་ཕྱིར་དང། །གཏི་མུག་མུན་པ་གཞོམ་པའི་ཕྱིར། །དུང་དང་ཁར་རྔ་རྫ་  
རྔ་དང། །ཅང་ཏེའུ་པི་ཝཾ་ཀོ་ཀི་ལ། །སྙན་པར་རྫོགས་པའི་རྫས་རྣམས་ཀུན། །སྣ་ཚོགས་འབྱུང་བའི་རོལ་མོ་སྟེ། །ཉེར་རྫོགས་སུ་ནི་འབྱོར་བར་བྱ། །ཤིན་ཏུ་གཏམས་  
པས་ཚོགས་ཆེན་ནི། །བླ་མ་རྡོ་རྗེ་འཁོར་ལོ་རྒྱལ། །གསང་བ་སྦྱོར་བའི་དུས་ཆེན་དུ། །གྲུབ་ཆེན་སྒྲུབ་པའི་རྣལ་འབྱོར་རྣམས་།སྙིང་རྗེ་བྱམས་དང་དགའ་སྙོམས་དང།།  
  
  
༄༅། །གདུང་བའི་བྱང་ཆུབ་སེམས་བསྐྱེད་དོ། །དེ་ཡང་ཤེས་དང་ཤེས་བྱ་ཡི། །རྩལ་ཆེན་ཀུན་ཏུ་རྫོགས་པ་ནི། །རྡོ་རྗེ་སྙིང་པོ་འབྲུ་མཆོག་དག་  
ཤིན་ཏུ་གཏམས་པས་ཚོགས་པ་ནི། །བླ་མ་རྡོ་རྗེ་འཁོར་ལོ་རྒྱལ་།ཡོན་ཏན་མཆོག་གི་གཏེར་གྱུར་ཅིང། །སྲིད་པས་ཞུས་ཀྱང་ཟད་མི་ཤེས། །རྐྱེན་ཐུབ་དབང་ལུང་  
རྫོགས་པར་གཟུང། །རྡོ་རྗེ་ཀུན་གྱི་གཟུགས་འཛིན་པ། །ཀུན་སྡུད་ཀུན་འབྱུང་འཁྲུག་མེད་ཅིང། །ནམ་མཁའི་ཁྱོན་ལྟར་ཀུན་ལ་ཁྱབ། །མ་ལྟར་བྱམས་པའི་ཡུམ་  
མཆོག་གཟུང། །རྒྱུད་སྦྱངས་བརྟུལ་ཞུགས་མཆོག་འཆང་ཞིང་།ཐོགས་མེད་ཐེ་ཚོམ་སོམ་ཉི་བྲལ། །འཛིན་ཆགས་མེད་ཅིང་བླང་དོར་མེད། །བརྟན་ལྡན་  
གཟུངས་ཐུབ་རྡོ་རྗེ་གིང། །རྡོ་རྗེ་དྲོད་ཀྱི་དུས་འཛིན་ཅིང། །ཚིག་གི་འཕེན་སྡུད་སྐབས་སུ་སྦྱོར། །ཡོན་ཏན་རླབས་ཀྱིས་འཕང་བཅད་དེ་།ལེགས་ཉེས་དམིགས་  
སུ་གལ་འཛུགས་སོ། །རྡོ་རྗེ་ཚིག་གི་གདངས་སྐད་ཅན། །རྡོ་རྗེ་མཐོང་བ་རྣམ་པར་དག་ངག་གི་དབང་ཕྱུག་ཚིག་ལ་མཁས། །ལས་ཀྱི་ཕྲེང་བ་རྫོགས་བྱེད་པ།།  
འདི་ལྟར་སྦྱར་བའི་དུས་ཆེན་ཡང། །ངེས་པར་བརྟགས་ཏེ་མདོ་གཟུང་བ། །རིག་བྱེད་དག་གི་ཡན་ལག་ལས། །ཤེས་པར་བྱ་སྟེ་ལེགས་སྦྱར་བ། །བཀྲ་  
  
  
།འབྱོར་དང་དུས་ཚིགས་བཟང་པོ་རྣམས། །འཇིག་རྟེན་མཚན་མའི་རྟོག་པ་སྟེ། །བརྟགས་ན་བཀྲ་ཤིས་མཚན་མ་འབྱུང། །དུས་ཆ་བཞི་ཡི་  
དང་པོ་ནི། །མཆོག་ཉིད་མངོན་སྤྱོད་རོ་ལངས་ཡིན། །དབྱར་ཚེ་སྟོན་སྨན་ཤིས་པ་སྟེ། །ཞི་དང་རྒྱས་པ་དེ་བཞིན་སྦྱར། །དབང་དུ་བསྡུས་པའང་དབང་ཡིན་ཏེ། །བམ་ཆེན་  
གསང་བའི་དུས་སུ་བཤད། །ནོར་འདོད་རྫུ་འཕྲུལ་ཐམས་ཅད་ཀྱང་།ཆ་བཞིར་ཁྱབ་པར་སྦྱར་བྱ་འོ། །སྒྲུབ་པ་ཆེན་པོའི་རྫས་མཆོག་དག་གལ་ཏེ་དུས་ལ་བབ་  
གྱུར་ན༑ ༑དུས་འདི་དངོས་གྲུབ་དུས་ཆེན་ཏེ། །དུས་འདི་མཁས་པས་ཡོང་མི་བཅག་རྣལ་འབྱོར་ལས་ཀྱི་དང་པོ་རྣམས། །ཅི་སྟེ་འདོད་པའི་མཚན་མ་དག་ཡིད་  
འོང་འབྱུང་ཞིང་རྟགས་རྙེད་པ། །དམ་ཚིག་གཟུངས་འདུ་དུས་ཆེན་ཡིན། །སྦྱངས་པས་རྩལ་གྱིས་མཐར་ཕྱིན་ཅིང། །ཤེས་བློའི་ཡོན་ཏན་ཚོགས་རྒྱས་པ། །འདི་  
དག་ཚད་ལ་བབ་པ་སྟེ། །དུས་ཀྱི་མཆོག་འདི་ཉེ་བར་བརྟག་འདི་ལྟར་རྒྱུ་བཞི་འབྱོར་པ་ལས། །འབྲས་བུའི་དངོས་པོར་གྲུབ་པ་སྟེ་།གྲུ་དང་མཉན་པ་མཁས་པ་ལ།།  
བརྟེན་པས་རིན་ཆེན་ལོན་པ་འདྲ། །ཇི་སྲིད་གནས་པའི་རྒྱ་མཚོ་རྣམས། །རང་བཞིན་མེད་པ་ཀུན་གཅིག་པའི། །བདག་མེད་ཚོགས་བྲལ་ལྷུན་གྱིས་གྲུབ། །གཅིག་  
  
  
༄༅། །ལས་རྣམ་གྲངས་ངང་གིས་མེད། །ཐ་སྙད་དག་པར་ཡོངས་ཆུད་ན། །ངེས་པའི་དོན་ཆེན་དེ་ཉིད་དེ། །ཐམས་ཅད་དག་པར་འགྱུར་  
བ་འོ༑ ༑བདག་དང་གཞན་དུ་མི་གཉིས་པས། །བདག་ཉིད་བདག་གི་རང་བཞིན་ཏེ། །སངས་རྒྱས་ཞེས་བྱ་གཞན་ན་མེད། །བདག་ཉིད་ལྷུན་གྲུབ་དབང་ཕྱུག་ཆེ། །  
གང་འདོད་པ་ཡི་དངོས་པོ་དག་ཇི་ལྟ་བ་བཞིན་འགྲུབ་འགྱུར་ཏེ་།རྫ་མཁན་འཕང་ལོ་སྲུབ་པ་ལྟར། །གང་ལྟར་དམིགས་པ་དེ་ལྟར་འགྱུར། །འགྲོ་བའི་  
ཁམས་སུ་གཟི་ཆེ་ཞིང། །འབྱུང་ཆེན་ལྔ་ལ་དབང་སྒྱུར་བའི་།ངོ་མཚར་རྩལ་གྱི་ཁྱད་པར་དག་གདོན་མི་ཟ་བར་འབྱུང་བ་ཡིན་།དེ་ལྟར་བརྩོན་པའི་  
སྒྲུབ་པ་དག་རྫས་དང་ཡོ་བྱད་ལ་སོགས་ཏེ། །ཤེས་དང་ཡོན་ཏན་ཕུན་སུམ་ཚོགས། །གཞན་དུ་རེག་ལས་མེད་པ་ནི། །ཐམས་ཅད་ཚང་བར་རྫོགས་པས་  
ན༑ ༑ཕུན་སུམ་ཚོགས་ཞེས་དེ་ལ་བྱ། །གསང་ཆེན་སྒྲུབ་པའི་ལས་འདི་དག་འཁོར་བའི་ལས་དང་མཐུན་སྤྱད་ཅིང། །ཉོན་མོངས་ལྔ་ལྟར་སྤྱོད་སྣང་ཡང། །  
འོད་ཀྱིས་མུན་པ་སྣང་འགྱུར་ལྟར། །སྐྱོན་གྱི་ཡོན་ཏན་ཆེན་པོ་ལ་།གཡོ་མཚང་དངོས་གྲུབ་ཆེན་པོར་འགྱུར། །དེ་ལྟར་འཁོར་བའི་རྐ་བཟློག་པས། །མི་གནས་  
  
  
།གནས་རབ་བརྟག་པའི་གལ་ཆེན་ཡང། །ནམ་མཁའ་འཁོར་ལོ་རྡོ་རྗེ་དང། །རིན་ཆེན་ཟུར་བརྒྱད་པདྨའི་དབྱིངས། །རྒྱ་གྲམ་ལ་  
སོགས་འདྲ་བར་བརྟག་ས་གཞི་ཡང་ནི་དེ་བཞིན་ཏེ། །རི་བོ་བརྩེགས་དང་བཟུར་བ་དང། །དེ་བཞིན་སྒྲེང་དང་གཏམས་པའི་ཚུལ། །འདྲ་བར་མཁས་པས་བརྟག་  
པར་བྱ༑ ༑དེ་ཡང་རིགས་ཀྱི་ཁྱད་པར་ནི། །ལྔ་ལ་སོགས་པ་སོ་སོ་ཡི། །གནས་གནས་དག་ཏུ་རྟོགས་ནས་ནི། །ནོར་བུ་རིན་ཆེན་དེ་བསྒྲུབ་བྱ། །སྐྱོན་གྱི་གནས་དག་  
སྤང་བ་ནི། །གཤིན་རྗེ་གདུག་པའི་མདུང་རྩེ་དང། །མ་མོ་རྔམ་པའི་སྤར་ཤད་དང། །སྲིན་མོ་དུས་པའི་མཆི་རྗེས་དང། །གནོད་སྦྱིན་ཁྲོ་བོའི་རྦབ་ཤུལ་དང། །  
འབྱུང་པོ་ཀུན་གྱི་འཇོལ་ལ་སོགས། །གནས་ཀྱི་སྐྱོན་རྣམས་དགྲ་དང་ཀུན། །མཁས་པས་ངེས་པར་སྤང་བར་བྱ། །ཁ་ན་མ་ཐོར་བཅས་པ་དང། །ཉམས་པ་  
ལས་བྱུང་ཉེན་དང་བྲལ། །མ་དག་པ་ཡི་ཡོ་བྱད་རྣམས། །གདུག་ཅན་སྤང་དུ་འོངས་པ་ལྟར། །ཝ་ཡི་བརྟུལ་ཞུགས་ཆེན་པོ་ཡི། །བསྐལ་བས་བཤུགས་  
ཏེ་སྤང་བར་བྱ། །དགོན་པ་ཆེན་པོའི་ས་ཕྱོགས་སམ། །བཀྲ་ཤིས་མཚན་མ་འབྱུང་བ་དག་དགའ་བ་སྐྱེ་བར་འགྱུར་བ་ཡི། །ཡིད་འོང་གནས་སུ་འདུག་ནས་  
  
  
༄༅། །ནི༑ ༑རྩོད་པ་ཉེ་བར་ཞི་བྱའི་ཕྱིར། །སྙིང་རྗེ་ལྡན་པའི་རྣལ་འབྱོར་གྱིས། །སྒྲུབ་པ་བརྣག་པ་མཐར་དབྱུང་ཕྱིར་།རྒྱལ་པོ་རྟེན་དང་  
འཁོར་བཅས་ལ། །བདེན་པས་བསྒོ་བའམ་ཡང་བསླད་བ། །དགོངས་ཤིག་ཐུགས་རྗེ་རྒྱལ་བའི་ལྷ། །ལྷ་ཀླུ་གནོད་སྦྱིན་སྡེ་དཔུང་བཅས་།གངས་རི་རྩེ་དང་  
རིན་ཆེན་རི། །ཀུན་དགའ་ལྡུམ་ར་སྐྱེད་མོས་ཚལ། །མཚོ་རྫིང་ལུ་མ་འབབ་ཆུའི་གནས། །འཇིག་རྟེན་འཇིག་རྟེན་ཐམས་ཅད་ཀྱི། །གང་དག་བདག་པོར་  
གྱུར་པ་རྣམས། །རྣལ་འབྱོར་དབང་ཕྱུག་བདག་ཉིད་ཀྱིས། །ས་འདི་ལྷུན་གྱིས་གྲུབ་བྱའི་ཕྱིར། །འཛམ་གླིང་གྲུབ་པའི་ས་སློང་ན་།འཁོར་དང་བཅས་པ་འདིར་  
འཁོར་ལ། །རིན་ཆེན་གཏེར་གྱི་ས་གཞི་བསླང། །ཞེས་པས་རིན་ཆེན་སྣ་ཚོགས་ཀྱིས། །ས་ལ་གནས་པས་དེ་མགུ་བྱ། །དེས་ནི་བདག་གིས་དེ་འགྱུར་ཞིང། །ཉེས་  
པ་དེ་དང་བྲལ་བ་ཡིན། །བྱང་ཆུབ་སྤྱོད་པ་གཡོ་བ་དང། །བསོད་ནམས་དགའ་བ་སྐྱེད་པ་ལ། །ཤེས་ལྡན་རྫུ་འཕྲུལ་ཅན་གྱི་བུ། །མ་སྐྲག་ཕྲག་  
དོག་ཡོང་མ་སྐྱེ། །རྣལ་འབྱོར་མཆོག་གི་སྒྲུབ་བ་པོ། །བདུད་འདུལ་ཕྱག་རྒྱ་རྫོགས་པའི་ཚེ། །རུ་དྲ་ཚོགས་ཀྱི་རྒོལ་བ་ལ། །སྐྱེས་བུ་ལས་ཀྱི་དོན་བགྲངས་ཏེ། །  
  
  
།རྒྱལ་བ་དབང་ཕྱུག་ཐམས་ཅད་ཀྱིས། །དོན་མཆོག་ཡང་དག་མཛད་པའི་ཚེ། །སྐྱེས་བུ་རྩལ་གྱི་ཁྱད་པར་ལས། །འདི་ཚེ་དཔང་  
མཁྱེན་དམིགས་འབྱེད་མ། །སྔོན་ཚེ་དཔལ་ཆེན་གར་དབང་གིས། །རུ་དྲ་སྡེ་བཞི་བསྒྲལ་ནས་ནི། །གསང་བ་བསྟན་པའི་རྒྱས་མཛད་ནས་།འགྲོ་དྲུག་ཐུགས་རྗེས་  
བསྒྲལ་བ་ལྟར། །རྣལ་འབྱོར་ས་ལ་སྦྱོར་ཚེ་འདིར། །ལྷ་མོས་མཁྱེན་པར་མཛད་ནས་ཀྱང། །བདེ་ཆེན་ས་ལ་བགྲོད་པའི་ཚེ། །རུ་དྲའི་རྒོལ་བ་འབྱུང་བ་འམ། །  
སྤྱན་ལྡན་ཁྱོད་ཀྱིས་དཔང་མཛོད་ཅིག་སྒྲུབ་པའི་ལས་མཆོག་ཁྱད་པར་གྱིས། །བརྩམ་པར་བྱ་བའི་ལས་རྣམས་ཀུན། །མཚན་མས་མཚན་མ་གཞོམ་པའི་  
ཕྱིར༑ ༑རོ་ལྔའི་མཚན་མ་བརྟག་པར་བྱ། །དགེ་བར་གྱུར་ན་དེར་གནས་བྱ། །གལ་ཏེ་ཤིས་པར་མ་གྱུར་ན། །སྐྱེས་བུ་ཐབས་ལ་མཁས་པ་ཡིས། །མནན་ནམ་སྤོ་  
བའི་ལས་ཀྱིས་སྦྱར། །དེར་ནི་བསོད་ནམས་གཏེར་ལྡན་ཕྱིར། །རིན་ཆེན་ལྔ་ལ་སོགས་པའི་རྫས། །ས་གཞི་གཏེར་ཆེན་རྒྱས་པར་བྱ། །བཀྲ་ཤིས་མཆོག་ཏུ་བསྔགས་  
པ་ཡིན༑ ༑ས་ཞག་སྤོས་ཆེན་རྣམ་ལྔའི་ཁུ། །བསྲེས་བས་ཀུན་ཏུ་གྲུ་བཞི་ནི། །མཎྜལ་རྒྱས་པའི་དབྱིབས་འདྲ་ལ། །ཏིང་འཛིན་ཕྱག་རྒྱ་སྔགས་ལྡན་པས། །མཚན་  
  
  
༄༅། །མའི་དངོས་པོ་ཀུན་སྦྱངས་ཏེ། །རྒྱལ་བ་ཞུགས་པའི་རྟེན་དུ་བྱ། །རྡོ་རྗེ་བྱིན་རླབས་འབྱུང་གནས་དང། །གནས་རྣམས་ཤིན་ཏུ་བརྟན་  
བྱའི་ཕྱིར། །མཆོག་གི་སྦྱོར་བ་དག་པ་ཡིས། །ས་གཞི་གཟུང་ཞིང་བྱིན་གྱིས་བརླབ། །དེ་དང་དེར་ནི་ས་སྦྱངས་ཏེ། །ཐིག་གིས་ཡུལ་བཅད་སྐབས་དག་ཏུ། །  
རྒྱལ་བ་བཞུགས་པའི་ཕོ་བྲང་དེར། །རྡོ་རྗེ་དྲག་པོའི་གིང་ཆེན་གྱིས། །ལྕེ་བག་ནག་པོའི་དུད་པས་བདུག་རྒྱུན་མི་འཆད་དུ་བྱས་ནས་ནི། །ཁྲོ་བོ་དྲག་པོའི་སྔགས་  
ཟློས་ཤིང། །རྡོ་རྗེ་ཁྲོ་བོའི་སྟབས་ཀྱིས་བསྐོར། །ཤེས་རབ་ཡུལ་གྱི་འཇོ་ཚུལ་གྱི། །རྣམ་གཉིས་རྫས་ཀྱི་འདེ་གུ་དག་སྲིན་བལ་ཡེ་འུ་སྦྱར་བ་ཡིས། །ཀུན་  
ཏུ་ཟླ་བའི་ཐིག་ལེ་བྱ། །རྡོ་རྗེ་རྒྱལ་པོ་འཕགས་རྣམས་ཀྱིས། །སོ་སོའི་སྔགས་དང་རྩ་བའི་རྒྱ། །སོ་སོའི་སྟང་སྟབས་སྦྱར་ནས་ཀྱང། །དེ་དག་གནས་སུ་བྱིན་  
གྱིས་རློབ། །གསང་བའི་དོན་ལ་ཞུགས་བྱའི་ཕྱིར། །གསང་བའི་ལས་ཀྱི་སྔོན་ལོགས་སུ། །བསྟན་པ་སྐྱོང་བའི་མགོན་པོ་ལ། །སྦྱིན་མཆོད་སྲུང་བའི་ལས་  
ཆེན་བཅོལ། །གཞལ་ཡས་གནས་ཀྱི་ཕྱི་རོལ་ཏུ། །མགོན་པོ་གནས་པའི་རྟེན་གཞི་དག་རིན་ཆེན་འབྲས་སམ་འབྱུང་ཁུངས་སམ། །ཤིང་ངམ་པ་སོ་དེ་  
  
  
།ལུགས་སམ་ཕྱག་རྒྱའི་གཟུགས་བྱས་ཏེ། །མགོན་པོ་བཞི་རུ་མངའ་གསོལ་ཏེ། །གནས་ཀྱི་སྒོ་སྲུང་སོ་བར་བྱ། །རི་རབ་གླིང་བཞིའི་ཕྱོགས་ཕྱོགས་  
ནས༑ ༑རྡོ་རྗེ་གསང་བདག་དབང་གི་མཐུས། །འཇིག་རྟེན་སྐྱོང་པའི་ཐ་ཚིག་ཅན། །མཐུ་ཆེན་མགོན་པོ་སྡེ་བཞི་རྣམས། །སོ་སོའི་བགེགས་རིས་འདུལ་ལ་མཁས།།  
ཆོས་སྐྱོང་ལོངས་སྤྱོད་རྫོགས་པའི་སྐུ། །འཕྲིན་ལས་རྣམ་བཞི་མཐར་ཕྱིན་པས། །རིགས་བཞི་ཁ་དོག་སོ་སོར་གསལ། །རང་རྟགས་ལྷ་ཡི་མཚན་མ་ཐོགས། །  
ཕྱི་འཁོར་སྐྱོང་བའི་རྫུ་འཕྲུལ་ཅན། །བདག་ཅག་རྣལ་འབྱོར་རྩལ་སྦྱོང་གིས། །རང་རང་འཁོར་རྣམས་ཐུབ་པར་མཛོད། །སྒྲུབ་པའི་རྩལ་འདི་མཐར་དབྱུང་ཞིང།།  
རྐྱེན་གྱི་བར་ཆད་བསལ་བ་དང། །གསང་བའི་མན་ངག་སྦྱང་བའི་ཕྱིར། །འཇུག་སྲིད་དམ་སྲི་གནོན་པར་བྱ། །དུར་ཁྲོད་ཆེན་པོའི་གནས་དག་ཏུ། །རྣལ་འབྱོར་  
གསང་བའི་གནས་དག་ཏུ། །དངོས་གྲུབ་ཆུ་ལ་རྡུལ་འཇུག་ཅིང། །ཁྲོ་བོ་ཧཱུཾ་ཆེན་ཀུན་འདུས་ནས། །གསོད་ཅིང་གནོན་པའི་ལས་བྱ་སྟེ། །རི་རབ་ཆེན་པོ་རྨད་དུ་  
གཏང། །ཡ་མ་རཱ་ཛའི་ཟས་སུ་སྦྱིན། །ཆུ་སྲིན་འབར་བའི་ཁ་རུ་བརྫངས། །འཁོར་ལོ་འབར་བའི་ཕྱག་རྒྱས་མནན། །བདུན་རྒྱུད་རིགས་ནི་བརླགས་གྱུར་ནས། །  
  
  
༄༅། །ནམ་ཡང་ལྡང་བར་མི་ནུས་ཏེ། །བྱང་ཆུབ་སེམས་ནི་སྐྱེས་ན་གཏང། །བཛྲ་མུཥྚི་བཾ། མ་མ་བ་ཤཾ་ཀུ་རུ་ནན། སུམྦྷ་ནི་སུམྦྷ། དེ་ལྟར་  
དྲག་པོའི་སྦྱོར་བ་ཡིས། །སྒོ་ནས་ཕྱི་རོལ་བར་ཁང་དུ། །མཁའ་འདྲའི་ཁུང་བུ་བྱས་ནས་ནི། །དུག་དང་རྩུབ་པའི་ཕྱེ་མ་དང་།ཁྲག་སྣ་ཚོགས་དང་མི་རོ་  
ཡིས༑ ༑ཤིན་ཏུ་བསུབ་ཅིང་གནོན་པར་བྱ། །དེ་ནས་རྡོ་རྗེ་ནང་དག་ཏུ། །སེངྒེའི་ལྟ་བས་བལྟས་ནས་ནི། །རྡོ་རྗེ་གོམ་པས་ཕྱོགས་ནས་ནི། །ཁྲོ་མིག་འབར་  
བས་ཕྱིར་བལྟས་ཏེ། །འགྱིད་བག་ཚུལ་དུ་བརྗིད་པ་ཡིས། །འབར་བའི་རྡོ་རྗེ་སྤར་ནས་ནི། །ཕྱི་ནང་རྡུལ་ཆེན་བསལ་བར་བྱ། །ཧཱུཾ་སྟོང་གསུམ་  
སྟོང་གི་འཇིག་རྟེན་ན། །སྐྱེ་འགྲོ་རྩི་ཤིང་ནགས་ཚལ་དང། །ཡོད་མཐོང་སྣང་གྲགས་ཇི་སྙེད་པ། །ཀུན་ཀྱང་འབར་བ་ཁྲག་འཐུང་སྟེ། །རྡམ་ཆེན་གཏུམ་  
ཐུང་ཤེ་དག་འབར། །དུར་ཁྲོད་དཀྱིལ་འཁོར་ལྷུན་གྱིས་གྲུབ་།རཀྵ་ཡཀྵ་ཧེ་རུ་ཀ། །རཀྟ་ཀྲོ་དཧི་ཛྭ་ལ་ཁ། །ཧ་ལ་ཧ་ལ་ཏིཥྛ་ཕཊ། །ཅེས་པས་ཁྲོ་བོ་རོལ་པ་ཡི།།  
སྟབས་དང་མ་མོའི་རྡམ་ཚུལ་དང། །ཕྲ་མེན་ལྷགས་པའི་རྔམ་སྟབས་ཀྱིས། །འབར་བའི་དཀྱིལ་འཁོར་བསྐོར་བར་བྱ། །རྡོ་རྗེ་དཀྲིགས་པའི་ཕྲེང་བ་དང། །  
  
  
།འཁོར་ལོ་རལ་གྲི་ལ་སོགས་རྫས། །ཀུན་གྱི་ཕྱག་རྒྱ་མཚན་མས་བསྐོར། །དེ་ལས་འབར་བའི་ཕྱག་རྒྱ་དང། །མིག་ལེས་  
འབར་བའི་མེ་མཆེད་པས། །མེ་འོད་འབར་བའི་ཕྲེང་བ་འདིས། །དམིགས་སམ་དངོས་སུ་སྦྱར་ནས་ཀྱང། །འབར་བ་དྲག་པོའི་ཡི་གེ་ལས། །སྲེག་པའི་  
དཔལ་ཆེན་གུར་དུ་གཏམས། །ཧཱུཾ་རཾ་རྡོ་རྗེ་མེ་ཡི་རི། །ལྷུན་པོ་འབར་བའི་རྩེ་བརྒྱད་ལ། །འབར་བའི་ལྷ་བརྒྱད་བསྒྱེལ་ནས་ཀྱང་།དབང་ཆེན་རྡོ་རྗེ་བཀའ་སྡོད་  
གནས༑ ༑ཤིན་ཏུ་མི་བཟད་འབར་བ་ཡི། །གཏུམ་ཆེན་ཧ་ལ་རྔམ་པའི་གཟུགས། །ལྷ་ཆེན་ཁྱབ་འཇུག་པགས་བཤུས་ནས། །ཞིང་ཆེན་གཡང་གཞིའི་ན་  
བཟའ་བསྣམས། །གཤིན་རྗེ་མ་ཏྲཾ་འབར་བ་ཡི། །རོ་དབྱུག་ཆེན་པོ་ཕྱག་ན་འཕྱར། །ཕྲ་མེན་དགུ་ཁྲི་མང་པོ་དག་འབར་བའི་ཚོགས་ནི་གཏིབས་ཐག་བཅད།།  
གང་ལ་ཅིས་འདུལ་དེར་སྟོན་པའི། །ཙི་ཏ་འབར་བའི་མེ་ཕྲེང་གིས་།དོ་ཤལ་མགུར་ཆུ་ཕྲེང་བས་སྦྲེངས། །བསྐལ་བའི་མེ་དཔུང་འབར་བའི་ཀློང། །སྲིད་  
པའི་རྩེ་མོར་འཁྱིལ་ཞིང་འཕྲོ། །ནམ་མཁའི་ཁམས་ཀུན་མེ་དཔུང་གཏིབས། །རྡོ་རྗེ་འཁོར་ལོ་མེ་ལྕེ་འཕྲོ། །དུར་ཁྲོད་དགོན་པའི་ས་ཕྱོགས་དག་མེ་ཡི་རི་བོ་  
  
  
༄༅། །འབར་བ་ལ། །མེ་ཡི་ཡི་དྭགས་མ་དག་ལས། །གང་ཡང་གནས་པར་མི་ཕོད་པ། །སྟེང་གི་མེ་ལྕེ་འབར་བ་ནི། །འོག་གི་ཕྱོགས་སུ་  
འཕྲོ་ཞིང་འཁྲུག་འོག་གི་མེ་ལྕེ་འབར་བ་ཡང། །གྱེན་དུ་འཁྱིལ་ཞིང་སྟེང་དུ་ཐལ། །མེ་ལྕེ་དགུ་ཕྲེང་འབར་བ་དག་འུར་ཆེམ་འཆད་པས་འཐབ་ཅིང་འཁྲུག་  
དུར་ཁྲོད་མེ་ནི་སྨུག་ཅིང་འབར། །ཞེ་སྡང་འཇོམས་པས་མཐིང་ནག་འཚུབ། །ང་རྒྱལ་སྲེག་པས་སེར་ནག་འཕྲོ། །འདོད་ཆགས་མཉམ་པས་དམར་ནག་འཕྲོ། །  
ཕྲག་དོག་སྲེག་པས་ལྗང་ནག་འཁྱིལ། །གཏི་མུག་སེལ་བས་སྨུག་ནག་འཁྱིལ། །འབར་ཆེན་ཀློང་གི་འཁོར་ལོས་གཏམས། །ཛྭ་ལ་མཎྜལ་ཧ་ལ་ཧ་ལ་རཾ། །  
མེའི་རི་ལག་ཆུའི་ཕྱག་རྒྱ་ཡིས། །གནས་སམ་དཀྱིལ་འཁོར་བསྐོར་བར་བྱ། །ཆོས་ཉིད་བདལ་བའི་ནམ་མཁའ་ལ། །ཡེ་ཤེས་ལྔ་ཡི་འབྱུང་ཆེན་བརྩེགས།།  
ཀུན་གཞི་བདལ་བའི་ནམ་མཁའ་ལ། །སྐྱེད་མའི་འབྱུང་ཆེན་རྣམ་ལྔ་བརྩེགས། །བྲུཾ་ལས་རིན་ཆེན་འབར་བའི་གཞལ། །མཐའ་དང་དབུས་མེད་ཀུན་ཏུ་  
ཁྱབ༑ ༑ཏ་ལའི་བསྐྱེད་ཅིང་གསེར་ཙོང་དྲིལ། །ཟླ་གམ་དམ་པོ་དབང་གི་རྒྱ། །བྲུཾ་ཁཾ་ཏྲཾ་ཁ་ལ་ཏི་བྲུཾ། །ཞེས་པས་རྣམ་ལྔའི་བྱུག་པ་ཡིས། །གཏོར་ཞིང་ཀུན་ཏུ་  
  
  
།སྒྲུབ་མཆོག་སྐྱོང་བའི་རྣལ་འབྱོར་རྣམས་།རྡོ་རྗེ་ཚིག་གིས་བཏབ་ནས་ནི། །རྒྱལ་སྲས་རིག་འཛིན་བཀའ་འཁོར་ལོ། །འབྲས་བུར་རེད་ཕྱིར་  
བྱིན་གྱིས་རློབ། །རྡོ་རྗེ་རྒྱལ་དབང་ཆེན་པོ་དས། །སྒྲིབ་པ་སྲེག་པའི་ཡི་གེ་ནི། །ཕྲེང་བར་བྱས་ཏེ་གནས་སུ་འཕྲོ། །ཉི་མའི་དཀྱིལ་འཁོར་ལ་བཞག་སྟེ། །རིག་  
འཛིན་ཕོ་མོའི་མཚན་མས་གདབ། །རྣམ་ལྔའི་བྱུག་པས་ཀུན་ལ་གཏོར་།རྟགས་ཀྱི་ཕྱག་རྒྱ་ལག་ཏུ་སྦྱིན། །རྣལ་འབྱོར་ཆེན་པོའི་ལུགས་སུ་སྤྱད། །འཇིག་  
རྟེན་སྤྱོད་ཚུལ་ཐམས་ཅད་ནི། །སྒྱུ་མ་ཡིན་ཕྱིར་ཤིན་ཏུ་ཡང་།འཇིག་རྟེན་འདས་པའི་སྤྱོད་ཚུལ་དག་ཇི་ལྟར་འབྱུང་བ་དེ་ལྟར་སྤྱད། །ཨེ་མ་དུར་ཁྲོད་གསང་  
བ་ཡི༑ ༑རྨད་བྱུང་ཞིང་ཁམས་དགའ་ཚལ་འདིར། །སྐལ་ལྡན་དབང་ཕྱུག་རྒྱལ་བའི་སྲས། །འདུས་པས་ཚེགས་པའི་རིག་འཛིན་རྣམས། །ཨེ་མ་ཧོ་དགའ་  
མཆོག་བདེ་ཆེན་གྲོགས། །དམ་ཚིག་སྲོག་གི་ལུ་གུ་རྒྱུད། །ཐབས་དང་ཤེས་རབ་འབྲེལ་པ་ཡིས། །སྤྲུལ་པའི་གཤོག་སྤྲུགས་གྲ་རྒྱས་པའི་།ཚོགས་གཉིས་  
རྩལ་གྱིས་རླབས་སྤར་ནས། །ཆོས་ཉིད་མཁའ་ལ་ལྡིང་བར་རིགས་།ཨ་ཡཾ་ཛ་ལཾ་ཁཾ་ལྷན། དེ་རིང་ཕན་ཆད་རྒྱལ་བའི་སྲས་།དབང་ཕྱུག་ཡིན་པས་ཅི་བདེར་  
  
  
༄༅། །སྤྱོད༑ ༑རྣལ་འབྱོར་ལོངས་སྤྱོད་བསྐྱེད་པ་དང། །དུག་རྣམས་བདུད་རྩིར་འགྱུར་བ་ཡི། །མཾ་ལས་སྐྱེས་པའི་ཡེ་ཤེས་ཀྱིས། །  
ཟངས་ཀྱི་དངོས་པོ་འཇུ་འདུལ་བྱ། །དམ་རྫས་ཡོ་བྱད་ལོངས་སྤྱོད་རྣམས། །གོང་ནས་ཆ་གསུམ་སོ་སོ་ནས། །ཤན་མ་འདྲེས་པར་སྟ་གོན་བྱ། །ཕྱི་ཡི་  
ཆ་ལ་འཇུག་པ་ཡི། །མཆོད་སྦྱིན་སྤེལ་བའི་ཡོ་བྱད་བྱ། །དེ་གཉིས་གཉིས་པའི་ཆ་དག་ལས། །མཇུག་གི་རྒྱལ་ཆོས་ལོངས་སྤྱོད་བྱ་།རྨད་བྱུང་ནང་  
གི་ཆ་དག་ནི། །ཐམས་ཅད་གཅིག་ཏུ་བྱས་ནས་ནི། །རས་སམ་ཤིང་ཁྱོན་དག་ཏུ་ནི། །བསྡུས་ཏེ་སྒྲུབ་པའི་རྫས་ཀྱིས་དགབ། །དབྱུག་པ་ཆེན་པོས་དེ་ལ་  
གཏོར༑ ༑ལྕེ་ཕོག་ནག་པོའི་དུད་པས་བདུག་རྡོ་རྗེ་གར་གྱི་ཕྱག་རྒྱ་དང། །འབར་བའི་ལྟ་བས་བརྗིད་པར་བྱ། །ཚམ་ངམ་ཆེན་པོའི་སྟབས་ཀྱིས་བསྐོར། །སྣ་  
ཚོགས་བསུར་གྱི་དྲི་ཆེན་གདོན། །དེ་ནས་རྒྱལ་པོའི་བྱིན་རླབས་ཀྱིས་།ཡོ་བྱད་དེ་དག་བདུད་རྩི་ལྔ། །དམ་རྫས་སོ་སོར་བསྡུས་ནས་ནི་།དེ་ལ་འབྲུ་ལྔའི་  
འཕྲོ་འདུ་ལས། །ཞུ་ནས་ཕྱག་མཚན་རྣམ་ལྔར་འབར། །དག་པའི་བདུད་རྩི་ཆེན་པོར་ཞུ། །ཤེས་རབ་ལྷ་མོ་རིག་འཛིན་མ། །བཞི་འམ་ཡང་ན་  
  
  
།རྫས་སམ་ཡོ་བྱད་རང་བཞིན་པས། །ཟས་མཆོག་གར་གྱིས་སྤྱིར་བླངས་ཏེ། །ལོངས་སྤྱོད་སྤེལ་བའི་དབྱངས་འདིས་བསྟན། །བདག་ཅག་  
རིག་འཛིན་ཤེས་རབ་མ། །རྒྱལ་སྲས་ལྷ་ཡི་དངོས་གྲུབ་འཛིན་།དགྱེས་པས་ཚིམ་པའི་ལོངས་སྤྱོད་དག་ཇི་ལྟར་ཡིད་བཞིན་ནོར་བུའམ། །དཔག་  
བསམ་ཤིང་ལྗོན་འདོད་འཇོའི་བ། །མ་རྨོས་ལོ་ཏོག་རྒྱས་པ་ལྟར་།རྣལ་འབྱོར་ལོངས་སྤྱོད་ཆེན་པོ་དག་ནམ་མཁའི་ཁམས་སུ་གཏིབས་ནས་ཀྱང།།  
རྡོ་རྗེ་དགྱེས་ཚོགས་ཀུན་འདུས་ནས། །སྐལ་ལྡན་རྣམས་ཀྱིས་རབ་སྤྲུལ་ཅིག་རྡོ་རྗེ་གར་གྱི་དབང་བསྒྱུར་ནས། །སྒེག་པས་ལྷ་མོ་འཇོ་ཚུལ་དག་འདུད་  
ཅིང་སྡོད་པའི་ཚུལ་གྱིས་ནི། །རོལ་མོའི་ཚོགས་ཀྱིས་དགའ་བ་བསྐྱེད་།ཨོཾ་ཤྲཱི་བཛྲ་ལཱ་སྱེ་ཧཱུཾ་ཧཱུཾ། བཛྲ་མཱ་ལེ་ཏྲཱཾ་ཏྲཱཾ་བཛྲ་གིརྟི་ཧྲཱིཧྲཱིབཛྲ་ནིརྟི་ཨཨརྡོ་རྗེ་ཀརྨའི་ཐབས་  
མཆོག་གིས། །རྡོ་རྗེ་གླུ་འདིས་གཟི་བྱིན་སྐྱེད། །རྡོ་རྗེ་བདུད་རྩི་ལོངས་སྤྱོད་འདི། །རྩི་མཆོག་བཅུད་ཀྱི་སྙིང་པོ་སྟེ། །གཟི་མདངས་རྒྱས་པར་བྱེད་པའི་མཆོག་  
བཀྲག་འཛིན་གཟུགས་མཆོག་དྲན་པའི་དཔལ། །རྡོ་རྗེ་ཅན་གྱི་བྱིན་སྟོབས་ཀྱིས། །སྐལ་པ་ཅན་གྱི་ཟས་སུ་བྱ། །སྐལ་མེད་རྣམས་ཀྱི་དུག་ཏུ་འགྱུར། །དཔེར་  
  
  
༄༅། །ན་སྦྲུལ་ལ་འོ་མ་བཞིན། །ས་མ་ཡ་ཛཀུ་སུ་ཙ་མ་མ་སྨུག་ཟིལ་ལྷ་མོ་མཉེན་གསལ་མ། །རླན་རྣམས་བདུད་རྩིར་སྒྱུར་  
བྱེད་མ༑ ༑བདུད་རྩི་ཆུ་རྒྱུན་དངོས་གྲུབ་འཛིན། །རང་གཉེར་ལས་སྐལ་ཆུ་རྒྱུན་འབེབས། །ཤིང་ལོ་འདབ་ལས་བདུད་རྩི་སྒྱུར། །འབྲུ་ཐོག་སྣ་ཚོགས་དངོས་གྲུབ་  
འཛིན༑ ༑རང་གཉེར་ལས་སྐལ་འབྲས་བུར་སྐྱེད། །ལྷ་མོ་སྲ་བརྟན་དབང་སྒྱུར་མ། །ཁུ་བ་བཅུད་ལས་བདུད་རྩིར་འགྱུར། །བདུད་རྩི་ཞུན་ཆེན་དངོས་གྲུབ་འཛིན།།  
རང་གཉེར་ལས་སྐལ་བརྟན་པར་བྱེད། །རྡོ་རྗེ་ལྷ་མོ་ཤེལ་མདོག་མ་།ཉི་ཟེར་བདུད་རྩིར་སྒྱུར་བྱེད་མ། །གསལ་བ་མདངས་ཀྱི་དངོས་གྲུབ་འཛིན། །རང་གཉེར་ལས་  
སྐལ་གཟི་བྱིན་སྐྱེད། །ལྷ་མོ་ཁྲོ་གཉེར་སྔོ་བསངས་མ། །དུར་ཁྲོད་རྫས་ལས་བདུད་རྩིར་སྒྱུར། །ཤ་ཆེན་སྣ་ཚོགས་དངོས་གྲུབ་འཛིན། །རང་གཉེན་ལས་སྐལ་  
བྱིན་འབེབས་མ། །རྩེ་ཡི་ལྷ་མོ་བློ་གྲོས་མ། །རྩི་ཐོག་བདུད་རྩིར་སྒྱུར་བྱེད་མ། །རྩྭ་མཆོག་ཀུན་གྱི་དངོས་གྲུབ་འཛིན། །རང་གཉེར་ལས་སྐལ་ཚིམ་བྱེད་མ། །སྨན་  
གྱི་ལྷ་མོ་ནོར་གྱི་རྒྱུན། །དུག་རྣམས་བདུད་རྩིར་སྒྱུར་བྱེད་མ་།བདུད་རྩི་སྨན་གྱི་དངོས་གྲུབ་འཛིན། །རང་གཉེར་ལས་སྐལ་འདི་ཀུན་ཡང། །རྡོ་རྗེ་གླུ་ཡིས་བརྟེན་  
  
  
༑རྣལ་འབྱོར་ཆེན་པོའི་ཡོ་བྱད་དུ། །རོལ་མོས་དགའ་སྟོན་ལོངས་སྤྱོད་བྱ། །དེ་ནས་ལས་ཀྱི་གནས་སྐབས་འདིར། །ཕྱི་ནང་མཐུན་འཇུག་བཀའ་སྡོད་  
པའི༑ ༑གཤིན་རྗེ་ཆོས་ཀྱི་ཕྱག་རྒྱ་ཡིས། །བྲན་གྱི་བྱ་བར་དབང་བསྡུས་ནས། །ཕྱི་མཚམས་སྲུང་བར་དབང་བསྐུར་ཏེ། །འབུར་རམ་ལུགས་སམ་རི་མོ་འམ། །  
ཅི་འདྲ་བར་ནི་བྱས་ནས་ཀྱང། །ཕྱི་ཁྱམས་སྒོ་ཡི་ཕྱི་རོལ་དུ་།མ་ཧེ་ཁྲི་ལ་བཞག་ནས་ནི། །མཐུན་པའི་རྫས་ཀྱིས་མགུ་བྱས་ལ་།དེ་ཚེ་འདི་ཡིས་བསྐོ་བར་བྱ། །  
གསང་ཆེན་ལྷུན་གྲུབ་ཕོ་བྲང་ནས། །ལས་ཀྱི་གཤིན་རྗེའི་ཕོ་བྲང་ནས། །བཅོམ་ལྡན་ཆོས་རྗེས་བཀའ་སྩལ་པ། །དེ་བཞིན་རིག་འཛིན་སྒྲུབ་པ་པོས། །བཀའ་གསང་  
གཞུང་ཚན་འདི་སྒྲུབ་ཅིང། །ཡང་དག་དོན་ལ་དེས་འཇུག་ན། །འདི་དག་ནོར་བུ་རིན་ཆེན་ཏེ། །འདི་ལ་རྟོད་ཅིང་བར་གཅོད་པ། །ལྷ་སྲིན་སྡེ་བརྒྱད་འབྱུང་པོ་ཀུན། །  
ཁྱོད་ཀྱི་འཁོར་དང་གཡོག་ཡིན་ཏེ། །རྣམ་པར་སྨིན་པའི་ཆོས་ཤོད་ལ། །གསང་བ་མཆོག་གི་རྣལ་འབྱོར་པས། །བླ་མེད་འབྲས་བུར་མ་གྱུར་ཚེར། །ས་འདི་ཡན་  
ཆད་མ་གཏང་བར། །དཔལ་ཆེན་མི་ཕམ་བཀའ་མ་འདའ། །བདག་ཅག་ཡེ་ནས་གཉིས་མེད་དེ། །དེ་ཙམ་དོན་གྱི་དབྱིངས་སུ་གཅིག། ཕྱི་རོལ་སྐྱོང་བའི་མུ་རན་  
  
  
༄༅། །ལ༑ ༑རྡོ་རྗེ་ཡལ་དམ་ཐུབ་པར་མཛོད། །བཛྲ་ཡ་མ་རཱ་ཛ་ས་མ་ཡ་སྟྭཾ། ཞེས་པས་གཤིན་རྗེ་མནས་བསྒགས་ཏེ། །གལ་ཏེ་  
འདས་ན་ཁོ་བདག་འཚིག་བརྩམ་པར་བྱ་བའི་ལས་ཆེན་པོ། །དངོས་གྲུབ་འབྱུང་བར་བྱེད་པའི་རྟེན། །ཕྱག་རྒྱ་ཆེ་དང་གཟུགས་མཆོག་གི་སྟེགས་བུ་ལེགས་  
པར་སྦྱངས་ན་འགྲུབ། །མཚོན་པས་ཁྲིད་པར་བྱེད་པ་ཡི། །རྡུལ་ཚོན་འདུས་བྱས་རྒྱུ་རྣམས་ལ། །བརྙན་མའི་དཀྱིལ་འཁོར་བཤད་བགྱི་བ་།སོ་སོར་བརྟགས་ཏེ་བཤད་བགྱི་བ་  
བརྟན་ཞིང་ངོས་འཇམ་ཁུང་བུ་ལ། །འབོར་ཁུང་ཁོད་སྙོམས་འཕང་མཐོ་བའི། །ཁ་དོག་ལྔ་ཡི་གཟུགས་བྱས་ནས། །དེས་ནི་མཚན་མའི་དངོས་གྲུབ་སྟེར། །ཤིང་ཤུན་རས་སམ་  
དུར་ཁྲོད་ཀྱི། །ཞིང་ཆེན་རས་ལ་ཁ་དོག་ལྔས། །ཕྱག་རྒྱ་འབར་བའི་གཟུགས་བྲིས་ན། །དེ་ཡང་མཚན་མ་འབྱུང་པའི་རྟེན། །རྡོ་དང་ཤེལ་རྡོ་ལ་སོགས་པ། །  
དུང་ངམ་བ་སོའི་རྒྱུ་ལས་ནི། །མཁས་པས་འབུར་དུ་དོད་བྱས་ནས་།མཚན་མ་འབྱུང་བའི་རྟེན་དུ་འགྱུར། །གསེར་དངུལ་རིན་ཆེན་ལ་སོགས་པ། །ཟངས་ལྕགས་  
ཁར་བའི་རྒྱུ་དག་ལས། །མཁན་གྱིས་བླུགས་ཏེ་མ་ཉམས་ན། །དེ་ཡང་མཚན་མའི་རྟེན་དུ་འགྱུར། །བླཀྵ་བྱང་ཆུབ་ཤིང་ལ་སོགས་།རྒྱུད་ཤིང་ཡལ་ག་  
  
  
།ཕྱག་རྒྱའི་གཟུགས་དེ་ལེགས་སྦྱར་ན། །དེ་ཡང་རྟེན་དུ་མཁས་པས་བཤད། །མཉེན་ཅིང་སྦྱིན་པའི་མཆོག་རྣམས་ལ། །བཞིན་དང་འདྲིལ་  
ཁུགས་ལེགས་སྦྱར་ཏེ། །ཕྱག་རྒྱ་ཆེན་པོའི་གཟུགས་བྱས་ན། །དེ་ཡང་བརྟེན་པའི་འོས་སུ་འགྱུར། །དེ་ལ་སོགས་པའི་རྒྱུ་རྣམས་ལ། །ཡི་གེའམ་ཡང་ན་  
མཚན་རྟགས་སམ། །མིང་ངམ་ཐིག་ལེར་རྫས་ལ་བྲི། །བསྒྲུབས་ན་མཚན་མའི་རྟེན་དུ་འགྱུར། །དེ་ལས་རེ་ཞིག་འདིར་བཤད་དེ། །སྟེགས་བུ་ལ་བརྟེན་  
མཚན་མ་དག་བསྒྲུབ་པའི་དོན་དུ་བརྟག་བཟུང་བ། །བརྩམ་པའི་ཐབས་ནི་འདི་ལྟ་སྟེ། །གོང་དུ་སྨོས་པའི་རྒྱུ་རྣམས་ལ། །སྟེགས་བུ་མཛེས་ཤིང་མཉམ་  
བྱས་ཏེ༑ ༑ཀུན་ཏུ་གྲུ་བཞི་ཆ་མཉམ་ལ། །བདུད་རྩི་ལྔ་ཡི་སྦྱོར་བ་ཡིས། །མེ་ལོང་ལྟ་བུར་སྙིང་པོར་བྱ། །སྣང་བྱུང་ཡང་དག་བྱིན་བརླབས་ཅན། །ཡེ་ཤེས་རང་  
བྱུང་གྲུབ་པའི་རྫས། །བཀའ་གསང་རྨད་བྱུང་ཕོ་བྲང་དུ། །དུར་ཁྲོད་རྫས་ལྔས་སྐྱང་ནུལ་བྱ། །རྡོ་རྗེ་སྲད་བུའི་ཐིག་གདབ་པ། །ཆོ་ག་རྣམ་པར་བཤད་བགྱི་བ། །  
གསང་བའི་ལྕང་ལོ་འཁྲིལ་མང་དང། །རྡོ་རྗེ་རྒྱུན་ཐག་ལ་སོགས་པ། །རིང་ཐུང་མཎྜལ་འཁོར་ཁྱུད་ལ། །འཇུར་མདུད་ཅན་དུ་མ་གྱུར་པའི། །སུམ་སྒྲིལ་  
  
  
༄༅། །སྙོམས་པར་ཚད་ལྡན་ལ། །ཡེ་ཤེས་ལྔ་ཡི་རང་བཞིན་གསལ། །རྒྱུ་དེ་བྱིན་གྱིས་བརླབ་པའི་ཐབས། །ཐབས་དང་ཤེས་རབ་  
འབྲེལ་བ་ཡི། །ཡི་གེ་གཉིས་ཀྱི་འཕྲོ་འདུ་ལས། །དཀར་དམར་འོད་ཀྱི་གསེར་ཕྲེང་འཕྲོ། །རྡོ་རྗེ་གསང་བའི་ཐབས་ཀྱིས་དེ། །བྱང་ཆུབ་སེམས་འདྲེན་འཁལ་  
བའི་ཡུམ། །ངེས་པར་བརྟགས་ཏེ་འདིར་བཟུང་བ། །མཚན་ལྡན་བཀྲ་ཤིས་གསང་བའི་ཡུམ། །སྨིན་དཀྱུས་རིང་ལ་ལག་སོར་ཕྲ། །ཚིགས་མིག་ཟླུམ་ལ་ཕྲ་  
བར་བཤད། །ཁ་ནས་ཨུཏྤལ་ངད་ལྡང་ཞིང། །ལུས་ལ་ག་པུར་ཙནྡན་དྲི། །ཡིད་འོང་མཚན་ལྡན་རྐེད་སྐབས་ཕྱེད། །སྐྲ་འཇམ་མཐོན་མཐིང་གཡས་སུ་  
འཁྱིལ༑ ༑སོ་དཀར་ཚགས་དམ་དཀར་དམར་ཕྱེད། །མིག་གི་དཀྱུས་རིང་སྨིན་དཀྱུས་ལེགས། །ཟར་མའི་མེ་ཏོག་རྒྱས་འདྲའི་སྤྱན། །དཔྲལ་བའི་དབྱེས་ཕྱེ་སྐྲ་  
མཚམས་འཁྱུག་སྣ་བཟང་མདོག་གསལ་པདྨའི་རིགས། །ལུས་དྲང་སྐེ་རིང་སེམས་མའི་ཚུལ། །ནུ་མའི་དཀྱིལ་མཐོ་ཟླ་རྒྱས་འདྲ། །ཤ་དཀར་ཚོགས་དམ་  
འཁྲིལ་བག་ཆགས། །ཁོང་དལ་འགྲོ་ན་གོམ་པ་འཇམ། །སྐད་ནི་ངང་པ་གཞོན་ནུ་སྒྲོག་ཅིར་ཡང་མཛེས་པའི་སྟབས་ཚུལ་ལྡན། །སྐྱེས་བུ་བླ་མས་ཡུམ་  
  
  
།གཟུངས་མར་བྱིན་གྱིས་བརླབ་པ་ནི། །ཡུམ་གྱི་ཕུང་པོ་གནས་ལྔར་ནི། །བདེ་བར་གཤེགས་པའི་ས་བོན་ལྔ། །འཕྲོ་འདུ་གསལ་བར་གྱུར་པ་དང།།  
སངས་རྒྱས་བྱིན་བརླབས་དབང་བསྐུར་ནས། །བདེ་གཤེགས་ཡུམ་ལྔའི་སྐུ་མཆོག་གསལ། །རྡོ་རྗེ་ཡབ་ལའང་དེ་བཞིན་ཏེ། །དེ་ལྟར་གསལ་བར་གྱུར་པ་  
དང། །ཡུམ་གྱི་མཁའ་ལ་མེ་རི་བསྒོམ། །གསང་བ་དབུགས་ཀྱི་ཟླ་གམ་ལ། །བྱང་ཆུབ་སེམས་ཀྱི་འཕྲོ་འདུ་བྱ། །གཟུགས་བརྙན་ཇི་ལྟར་གསལ་བ་  
བཞིན༑ ༑ཡུམ་གྱི་མཁའ་ལ་དེ་བཞིན་ནོ། །དེ་ནས་རྡོ་རྗེ་ཚིག་འདི་ཡིས། །ལུས་ཀྱི་ཡུམ་ལ་ངེས་པར་བསྒོ། །ཤེས་རབ་ལྷ་མོ་གསང་བའི་ཡུམ། །འདོད་  
རྐུར་སྒྱུར་བའི་འཕྲུལ་མེ་ཆེ། །ཆགས་པའི་ཚུལ་གྱིས་ཐབས་ལ་འདུད། །གཡོན་དུ་འཁྲིལ་ཅིང་གཡས་སུ་འཁྱུད། །འཛུམ་པའི་མདངས་ཀྱིས་ཟླ་གམ་སྦྱོར།།  
གསང་བའི་བྱང་ཆུབ་སེམས་འདྲེན་པ། །ཁྱོད་ནི་ལྷ་མོ་རྒྱལ་བའི་སྲས། །རང་བཞིན་ཆོས་ཀྱི་མཚན་ལྡན་མ། །རྡོ་རྗེ་ལས་ཀྱི་ཡུམ་ཡིན་གྱི། །གསང་བའི་ལས་  
རྣམས་ཀུན་བྱོས་ཤིག་ལག་པ་འཁོར་ལོའི་གཞལ་ཡས་སུ། །ཉི་ཟླ་འབར་བའི་ཚོགས་བཀོད་དེ། །གསང་བའི་བྱང་ཆུབ་དཀར་དམར་འདི་།ཐིག་ལེ་  
  
  
༄༅། །ཡི་གེའི་ངོ་བོར་གདབ་ལས་ཀྱི་རྡོ་རྗེ་འབར་བ་ཡི། །རྡོ་རྗེ་གར་གྱི་ཕྱག་རྒྱ་ཡིས། །བྱང་ཆུབ་སེམས་ཀྱི་ཐིག་འདི་དྲོངས་།རྡོ་རྗེ་གསང་  
བའི་ལས་འདི་དྲོངས། །རྡོ་རྗེ་གསང་བའི་ལས་འདི་གྱིས། །ཨོཾ་ཙནྡྲ་དྷ་ར་ཧྲཱི་ཞེས་པའི། །གསང་བའི་ཐབས་ཀྱི་སྦྱོར་བ་ཡིས། །རྫས་མཆོག་འབར་བའི་ཐིག་  
ལེ་ཡིས༑ ༑གནས་ལྔ་དག་གི་གཞལ་ཡས་སུ། །གསང་བའི་ཐབས་ཀྱི་ཐིག་ལེ་བྱ། །སྲད་བུའི་སྦྱོར་བ་དེ་རྫོགས་ནས། །གོལ་སྒྲིབ་རྟག་ཆད་སྐྱོན་བྲལ་  
བའི༑ ༑ཆེ་ཆུང་ཡ་ཡོ་མེད་པ་ཡི། །རྡོ་རྗེ་དབུ་མའི་ཐིག་འདི་དགྱེ། །ཆོས་ཀྱི་དབྱིངས་ཀྱི་གཞལ་ཡས་སུ། །མི་དམིགས་བདལ་བའི་མཎྜལ་ལ། །ཡེ་ཤེས་ལྔ་  
ཡི་ཐིག་འཕྲོས་པས། །བདེ་ཆེན་རྣམ་ཐར་ཕྱག་རྒྱའི་ཚོགས། །ཀུན་གཞི་ནམ་མཁའི་གཞལ་ཡས་སུ། །ཉོན་མོངས་རྟོག་པའི་མཎྜལ་ལ་།ཡེ་ཤེས་  
འོད་ཟེར་ཐིག་འཕྲོས་པས། །ཕྱག་རྒྱ་རྡོ་རྗེ་འབར་བའི་ཚོགས་།མཁའ་དབྱིངས་གསང་བའི་གཞལ་ཡས་སུ། །ཟླ་གམ་པདྨའི་མཎྜལ་ལ། །བྱང་ཆུབ་  
སེམས་ཀྱི་ཐིག་འཕྲོས་པས། །ཡེ་ཤེས་སེམས་དཔའ་གསལ་བའི་ཚོགས་།བཀྲ་ཤིས་དབེན་པའི་གཞལ་ཡས་སུ། །མཚན་མ་རྟེན་གྱི་མཎྜལ་ལ་  
  
  
།ཆོ་འཕྲུལ་གཟུགས་བརྙན་ཕྱག་རྒྱ་འབར། །སྟོང་གསུམ་གསང་བའི་དཀྱིལ་འཁོར་དུ། །རྨད་བྱུང་རྡོ་རྗེའི་ཐིག་འགྱེད་ན། །གསང་  
བའི་དམ་ལ་གནས་པ་ཡི། །འབྱུང་པོ་སྐྱེ་བོ་གདོལ་པ་ཅན། །རྡོ་རྗེ་རྩལ་གྱི་ཧཱུཾ་རིང་ལས། །རྡོ་རྗེ་མཚོན་ཆའི་བུ་ཡུག་འཚུབ་།ཕྱོགས་མཚམས་བླ་འོག་ཁྲོ་  
བོས་གཏམས། །འབར་བ་གསང་བའི་མཚམས་བཟུང་སྟེ། །ཕྱི་རོལ་སྡེ་པའི་འགྲུལ་རྣམས་གཅད། །རྡོ་རྗེ་མཚོན་ཆ་འབར་བའི་ཚོགས། །སྲེག་དང་འཇོམས་  
པའི་དྲག་ཤུལ་ཅན། །རྡོ་རྗེ་ལྕེ་ཡིས་འདིར་གདེག་བྱ། །རྡོ་རྗེ་ཉི་མའི་གཞལ་ཡས་སུ། །རྡོ་རྗེ་དཔལ་བེའུ་འོད་ཀྱི་ཐིག་མེ་ལོང་ཡེ་ཤེས་རང་བཞིན་ཅན། །རྣལ་  
འབྱོར་ཅན་གྱིས་གདབ་པར་བྱ། །དེ་བཞིན་རིན་ཆེན་འབར་བའི་ཞལ་།པདྨ་ཟླ་བའི་འཁོར་ལོ་ཡི། །དཔག་མེད་ནམ་མཁའི་གཞལ་ཡས་སུ་།རིགས་ཀྱི་  
དཔལ་བེའུ་འོད་ཀྱི་ཐིག་ཡེ་ཤེས་བཞི་ཡི་རང་བཞིན་ཅན། །རྣལ་འབྱོར་ཅན་གྱིས་གདབ་པར་བྱ། །རྡོ་རྗེ་མཁའ་ལ་འཁྲོ་ལོ་བསྐོར་།ཐབས་དང་ཤེས་རབ་  
ཟུང་ཡ་བཞིས། །སོ་སོའི་ཕྱག་ཏུ་གནས་ནས་ནི། །ནམ་མཁའ་དབུས་ཀྱིས་ཉིང་པོ་ལ། །སྲད་བུ་བཞི་ཡི་རྒྱ་གྲམ་བྲེ། །དེ་ནས་རྡོ་རྗེ་བརྟན་བའི་ས། །དབུས་ཀྱི་ཕོ་  
  
  
༄༅། །བྲང་དགུ་པ་ནི། །རྡོ་རྗེ་སྲད་བུའི་ཐིག་ཆེན་གྱིས་།ཕྱག་རྒྱ་བཞུགས་པའི་གནས་རྣམས་ཀུན། །ཆེ་ཆུང་མེད་པར་སྙོམས་པར་བྱ། །  
འདིར་ནི་རྡོ་རྗེ་མུ་ཁྱུད་བདུན། །འབྱུང་བའི་རིམ་པ་དྲུག་བར་དུ་།འཁོར་ལོ་དྲུག་བརྩེགས་སྙིང་པོར་འབར། །གྲུ་ཆད་རྩིབས་མཚན་མེ་རི་འཕྲོ། །མུ་ཁྱུད་  
ཚར་གསུམ་འབར་བའི་ཕྲེང། །བར་ཁྱམས་བཞིས་མཛེས་ཕྱི་ཁྱམས་དང། །ལྔར་གསལ་སྒོ་དགུ་ཤར་དུ་བརྩེགས། །ཕོ་བྲང་དེ་ཡི་གནས་གནས་སུ།།  
ཕྱག་རྒྱའི་ཚུལ་རྣམས་འབྱུང་བ་ནི། །མུ་ཁྱུད་མཐའ་ཟད་ཡན་ཆད་དུ། །ཡབ་ཡུམ་དྲུག་ཅུ་རྩ་བཞི་ཡི། །ཆོ་འཕྲུལ་དམ་ཚིག་ཚད་མེད་པ། །རོལ་པ་འཇིགས་  
བྱེད་འཇིགས་བྱེད་ཆེ། །ཀ་ཙ་ལི་ལ་སོགས་པར་བྲི། །དེ་བཞིན་ཟ་བྱེད་ཡབ་ཡུམ་བཞི། །ལས་ཀྱི་ལྷ་སྟེ་ཧེ་རུ་ཀ། །འཁོར་ལོ་མཐའ་མའི་རྩིབས་ལ་དགོད། །  
གནས་དང་ཡུལ་གྱི་ཕྱག་རྒྱ་དག་གྲུ་ཆད་ཕྱི་དང་ནང་ལ་དགྲམ། །ཧཱུཾ་ཆེན་བཅུ་ཡི་ཡབ་ཡུམ་དག་ཤིན་ཏུ་མཛེས་པར་དང་པོ་ལའོ། །དེ་ཉིད་ལ་ནི་མ་  
བརྒྱད་དང། །གིང་ཆེན་བཅོ་བརྒྱད་རྒྱས་པར་དགོད། །གཉིས་པའི་ཁྱམས་ལ་མཁའ་འགྲོ་བརྒྱད། །ཤུགས་འགྲོ་བརྒྱད་ཀྱང་དེ་བཞིན་ནོ། །གསུམ་པའི་  
  
  
།དེ་བཞིན་འབར་མ་བརྒྱད་རྣམས་བྲི། །བཞི་པའི་ཁྱམས་ལ་ཕོར་ཐོགས་བརྒྱད། །དེ་བཞིན་སྲིན་མོ་གཞོང་ཐོགས་བརྒྱད། །ཀུན་ཏུ་མཛེས་  
པར་བྲི་བར་བྱ། །ལྔ་པའི་ཁྱམས་ནི་ཐ་མ་ལ། །རྡོ་རྗེ་སླས་དང་བྲན་མོ་དང། །ཕོ་ཉ་ལ་སོགས་རྒྱས་པར་དགྲམ། །དེ་ཡང་ཚུལ་དུ་དགོད་པ་ནི། །གོང་མ་དག་ནི་རྒྱུ་  
རྣམས་ལས། །ཀ་ཙ་ལི་ལ་སོགས་པ་དང། །ཇི་ལྟར་འབྱོར་པ་དེ་ལྟར་བྲི། །མཆོད་པའི་ཡོ་བྱད་ཐམས་ཅད་དང། །རྨད་དུ་བྱུང་བའི་རྫས་མཆོག་དང། །རྡོ་རྗེ་  
གསང་བའི་རིམ་གྱིས་དཀོད། །རྡོ་རྗེ་གསང་སྒོ་ཕྱེ་ནས་ནི། །ཏིང་འཛིན་དཀྱིལ་འཁོར་ཀུན་རྫོགས་ནས། །རང་བཞིན་ཡུལ་ནས་ཕབ་ནས་ནི། །བསྒྲུབ་པའི་དཀྱིལ་  
འཁོར་དེར་རྫོགས་བྱ། །འདིར་ཡང་དོན་གྱི་ཁྱད་པར་གྱིས། །རིག་འཛིན་ཆེ་བའི་ས་སྦར་བ། །ཤར་གྱི་གདན་གྱི་ཁྱད་པར་ལ། །རྡོ་རྗེ་སེངྒེས་བཏེགས་འཁོར་ལོ། །  
ཟླ་བ་ཉི་མ་གཡས་གཡོན་གྱི། །ཞབས་རྟེན་ཚུལ་གྱི་མཎྜལ་ནི་།རྡོ་རྗེ་རྒྱལ་པོ་ཡབ་ཡུམ་བཞུགས། །ལྷོ་ཡི་གདན་གྱི་ཁྱད་པར་ལ་།གླང་ཆེན་རྡོ་རྗེས་བཏེགས་  
འཁོར་ལོ། །པདྨ་གཡས་གཡོན་ཞབས་བརྟེན་ཚུལ། །རྡོ་རྗེ་རྒྱལ་བ་ཡབ་ཡུམ་བཞུགས། །བྱང་གི་གདན་གྱི་ཁྱད་པར་ལ། །པདྨ་རྡོ་རྗེ་བཏེགས་རྒྱ་གྲམ། །རྡོ་རྗེ་  
  
  
༄༅། །ཀརྨ་ཡབ་ཡུམ་བཞུགས། །ནུབ་བམ་ཕྱོགས་སམ་མཚམས་གཞན་དུ། །གཞི་རྣམས་གཅིག་ཏུ་གྱུར་པ་ལ། །མཎྜལ་རྒྱུན་མ་  
ཆད་པ་ལ། །རྡོ་རྗེས་གཏམས་ཤིང་སྦྲེལ་བྱས་ནས། །པདྨ་ཕྱོགས་གཅིག་ཆེར་འབར་བ། །ཁ་དོག་འབར་བའི་འོད་ཀྱིས་དཀྲིགས། །རྩལ་འཕང་ཆེ་ཆུང་ཁྱད་  
པར་གྱིས། །སྐལ་དང་ལྡན་ནམ་མི་ལྡན་པའི། །ལ་ལ་དག་ལ་ཟླ་བ་ནི། །རངས་པའི་གདན་གྱི་མཚན་མ་ལ། །དེ་ཡང་རྩལ་འཕང་ཆེ་ཆུང་ལ། །ལ་ལ་རྩེ་  
གསུམ་རྡོ་རྗེས་མཚན། །ལ་ལ་རྡོ་རྗེ་ཕྱེད་མས་མཚན། །ལ་ལ་མ་རངས་ཟླ་གམ་ཁ། །ནང་དུ་བསྟན་པས་མཚན་པར་བྱའོ། །ལ་ལ་རྩེས་འབིགས་རྣམ་  
པར་མཚན། །ལ་ལ་པདྨ་བརྩེགས་པས་མཚན། །ལ་ལ་དག་ལ་མཚན་མ་མེད། །ལ་ལས་གདན་དེ་མི་ནོན་ཏེ། །ནར་མ་གང་ཟག་མི་ཡི་རྫས། །སོ་  
སོའི་བདེ་བའི་ཐབས་སུ་སྦྱར། །ཀུན་ཏུ་བདེ་བར་སྦྱར་བའི་ཕྱིར་།པི་པར་སྟན་ཞེས་གྲགས་པ་སྟེ། །ཀུན་ཏུ་ཁྱབ་པར་ལུས་བདེར་སྦྱར་།རྨད་བྱུང་བསྒྲུབ་  
པའི་དཀྱིལ་འཁོར་དུ། །འཇུག་དང་དངོས་གྲུབ་སྩོལ་བ་དང། །དབང་བསྐུར་བ་ཡི་ལས་རྣམས་བྱ། །འདོད་པར་བྱ་བ་སྒྲུབ་པ་དང། །གཏོར་མ་ལ་སོགས་རྫས་  
  
  
།ཆ་གསུམ་དག་ལ་བགོས་ནས་ཀྱང། །གཅིག་ནི་སྦྱིན་སྲེག་ལས་མཆོག་བྱ། །གཅིག་ལ་རྣལ་འབྱོར་ལོངས་སྤྱོད་གཏེར། །གཅིག་ནི་མཁའ་འགྲོའི་  
འཁོར་ཚོགས་བསྐྱང། །གནས་སུ་བཀྲ་ཤིས་ལ་སོགས་ཀྱིས། །སྒྲུབ་པ་རྫོགས་པས་མཐར་དབྱུང་ངོ། །དུར་ཁྲོད་གསང་མཆོག་དབྱིངས་ཉིད་ལ། །དཀྱིལ་འཁོར་  
དགུ་བརྩེགས་དཔལ་གྱི་རྒྱ། །ཡེ་ཤེས་དགུ་ཡི་ཁོང་གསེང་གསལ། །མེ་རི་འོད་ཀྱི་ཐིག་ཐག་གཅད། །འཁོར་ལོ་ཚོགས་ཆེན་བསྒྲུབ་པའི་ས་།རྣལ་འབྱོར་རྩལ་  
མཆོག་ཅན་གྱི་གནས། །སྒྲུབ་པ་རྩ་ཡི་དཀྱིལ་འཁོར་ཏེ། །དུར་ཁྲོད་གསང་བ་མཆོག་གི་མདོ། །རྒྱུད་ཀྱི་རྒྱལ་པོ་ཆེན་པོ་རྡོ་རྗེ་བཀོད་པ་ཀུན་འདུས་རིག་པའི་  
མདོ་ལས། །ཚོགས་ཆེན་འདུས་པའི་སྒྲུབ་ལུགས་ཀྱི་ལེའུ་སྟེ་བཅུ་གཉིས་པའོ།། །།དེ་ནས་སེམས་དཔའི་རྡོ་རྗེ་དམ་པ་དེས་འདི་སྐད་ཅེས་  
བཀའ་སྩལ་ཏོ། །འདུས་པ་ཆེན་པོའི་ཚོགས། རིག་འཛིན་ཐམས་ཅད་ངེས་པར་འགྲུབ་པར་འདོད་ན་འདི་ལྟར་རིག་པར་བྱའོ། །དེ་བཞིན་ཐམས་ཅད་  
ཀུན་རྫོགས་ནས། །རིགས་ཀྱི་ཁྱད་པར་འདི་དག་དབྱེ། །སོ་སོའི་རིགས་སུ་བསྒྲུབ་པར་བྱ། །རྡོ་རྗེ་ཅན་ལ་དཔལ་བེའུ་ནི། །དཀྱིལ་འཁོར་རྡོ་རྗེ་འབར་བ་འོ།།  
  
  
༄༅། །དེ་བཞིན་རིན་ཆེན་རིན་ཆེན་ཏེ། །པདྨ་དམར་པོ་འོད་ཀྱི་དཀྱིལ། །ལས་ནི་ཀུན་ཏུ་རྒྱ་གྲམ་འབར། །དེ་བཞིན་རིན་ཆེན་འཁོར་ལོ་འབར། །  
སོ་སོའི་རིགས་རྣམས་གཙོར་གཞག་སྟེ། །འཁོར་ནི་དེ་བཞིན་མི་འགྱུར་བ། །རྣམ་པར་བཀོད་དེ་ལེགས་སྦྱར་ནས། །བསྙེན་པ་དང་ནི་ཉེ་བསྙེན་པ། །སྒྲུབ་དང་  
སྒྲུབ་ཆེན་རྫོགས་པར་བསྒྲུབ། །ཏིང་འཛིན་རྩལ་གྱི་ཁྱད་པར་ནི་།སོ་སོའི་རིགས་ནི་གང་ཡིན་པ། །ཏིང་འཛིན་བྱེ་བྲག་མང་པོ་ལ་།ཡིད་ཀྱི་སྦྱོར་བ་གསལ་བར་  
བྱ༑ ༑ངེས་ནི་རིག་འཛིན་གང་འདོད་པ། །གསལ་བར་ངེས་པར་འགྲུབ་པ་ཡིན། །ཞེས་གསུངས་སོ། །རྒྱུད་ཀྱི་རྒྱལ་པོ་ཆེན་པོ་རྡོ་རྗེ་བཀོད་པ་ཀུན་འདུས་རིག་པའི་མདོ་ལས་  
རྡོ་རྗེ་རིག་འཛིན་སྒྲུབ་པའི་ལེའུ་སྟེ་བཅུ་གསུམ་པའོ།། །།དེ་ནས་ཡང་སེམས་དཔའི་རྡོ་རྗེ་དེས་འདི་སྐད་ཅེས་གསུངས་སོ། །འདུས་པ་ཆེན་  
པོའི་ཚོགས། ཆོས་ཐམས་ཅད་ནི། བླང་དོར་མེད་པར་རིག་པར་བྱའོ་།ཆོས་ཉིད་མཉམ་པའི་རང་བཞིན་ལ། །བཟང་ངན་རྟོག་པའི་ཚིག་དང་བྲལ། །བདག་དང་  
གཞན་དུ་དབྱེར་མེད་དེ། །གཙང་ངམ་མི་གཙང་གཉིས་སུ་མེད། །ཅེས་གསུངས་སོ། །དེ་ནས་འཁོར་དེར་འདུས་པར་གྱུར་པའི་རིག་འཛིན་མིའི་ཐོད་པ་ཅན་མང་པོ་  
  
  
ཨ་ལ་ལ་ཧོ་ཞེས་བྱ་བའི་སྒྲ་ཆེན་པོ་བརྗོད་ནས་འདི་སྐད་ཅེས་གསོལ་ཏོ། །བཅོམ་ལྡན་འདས་ཀྱིས་  
བཀའ་སྩལ་པ་ལ་བདག་ཅག་ཤིན་ཏུ་གནས་པར་འཚལ་ན། བདག་ཅག་རྣམས་ཀྱི་དམ་ཚིག་ནི། བཅོམ་ལྡན་འདས་ཀྱིས་མ་གསུངས་སོ། །ཞེས་གསོལ་  
པ་ལས༑ བཅོམ་ལྡན་འདས་ཀྱིས་བཀའ་སྩལ་པ། མིའི་ཐོད་པ་ཅན་རྣམས། རང་རང་ཇི་ལྟར་དགའ་བའི་དམ་ཚིག་རྣམས་སྤོབས་པ་སྐྱེད་ལ་ཕུལ་ཅིག་  
ཅེས་གསུངས་པ་ལས། འདོད་ཆགས་ཀྱི་རིག་འཛིན་བྲམ་ཟེ་མིའི་ཐོད་པ་ཅན་རྡོ་རྗེ་ཐལ་བའི་དབྱངས་ཞེས་བྱ་བས་འདི་སྐད་ཅེས་གསོལ་ཏོ་།བཅོམ་  
ལྡན་འདས། བདག་ཅག་གི་དམ་ཚིག་ནི། འདི་ལྟ་སྟེ། མ་དང་སྲིང་མོ་བུ་མོ་དང། །རྒྱུ་དང་མི་རྒྱུའི་འཇིག་རྟེན་གྱི། །བུད་མེད་ཐམས་ཅད་ཐམས་ཅད་ལ། །  
འདོད་པའི་ཆགས་བཅི་སྤྱད་ཀྱང། །ཡང་དག་རིག་ནི་མི་གོས་སོ་།ཞེས་གསོལ་ཏོ། །དེ་ནས་རིག་འཛིན་རཀྵ་མིའི་ཐོད་པ་ཅན་ཞེས་བྱ་བ་དེས་འདི་སྐད་ཅེས་གསོལ་  
ཏོ༑ ༑བཅོམ་ལྡན་འདས། བདག་གི་དམ་ཚིག་འདི་ལྟ་སྟེ། །སེམས་ཅན་ཐམས་ཅད་བསད་ནས་ཀྱང། །ཟག་པ་མི་གཙང་སྙིགས་མ་དང། །མི་ཤ་ལ་སོགས་  
  
  
༄༅། །ཐམས་ཅད་ཀུན། །ཟོས་ན་དམ་ཚིག་མཆོག་ལགས་ཏེ། །མཐུ་དང་གཟི་བྱིན་འཕེལ་བར་འགྱུར། །བདག་གི་དམ་ཚིག་དེ་ལག་  
སོ༑ ༑ཞེས་གསོལ་ཏོ། །དེ་ནས་ཡང་གནོད་སྦྱིན་རིག་འཛིན་ཡཀྵ་མིའི་ཐོད་པ་ཅན་ཞེས་བྱ་བས་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་གི་  
དམ་ཚིག་འདི་ལྟ་སྟེ། །མི་ཡི་བདག་པོ་ཐམས་ཅད་ལ། །འདོད་པ་ཐམས་ཅད་འཕྲོག་པ་དང། །གསེར་ལ་སོགས་པ་བརྐུ་སྤྱད་ཀྱང། །ཡང་དག་རིག་ནི་  
མི་གོས་ཏེ། །འདོད་པ་གྲུབ་པའི་མཆོག་ཏུ་འགྱུར། །བདག་གི་དམ་ཚིག་དེ་ལགས་སོ། །ཞེས་གསོལ་ཏོ། །དེ་ནས་ཡང་མུ་སྟེགས་རིག་འཛིན་འོད་སྲུང་  
རལ་པ་ཅན་ཞེས་བྱ་བས་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་གི་དམ་ཚིག་ནི། འདི་ལྟ་སྟེ། མི་ཡི་མགོ་བོ་བཅད་ནས་ཀྱང། །  
བཟང་དང་ངན་ནི་བྱེ་བྲག་རྣམས། །རིག་པས་བརྟགས་ཏེ་ཤེས་བྱས་ནས། །བཟང་བའི་རྟགས་ཅན་བསྟེན་བྱ་སྟེ། །དཀར་པོ་ར་རི་ལྕང་ལོ་ཅན། །འདི་དག་  
རྟག་ཏུ་སུ་འཆང་བ། །འདོད་པ་ཐམས་ཅད་འགྲུབ་པ་སྟེ། །རྒོལ་བ་ཐམས་ཅད་འཇོམས་པར་ནུས། །ཡིད་བཞིན་ནོར་བུ་ཅི་འདྲ་བར། །དེ་ཡི་ཡོན་ཏན་  
  
  
།བདག་གི་དམ་ཚིག་དེ་ལགས་སོ། །ཞེས་གསོལ་ཏོ་།དེ་ནས་ཡང་བྲམ་ཟེ་ཤ་ལ་དགའ་བ་དང། ཤ་ཟ་མོའི་རིག་འཛིན་རྣམས་ཀྱིས་འདི་སྐད་  
ཅེས་གསོལ་ཏོ། །བཅོམ་ལྡན་འདས། བདག་ཅག་གི་དམ་ཚིག་ནི། འདི་ལྟ་སྟེ། བ་གླང་ཁྱི་ཤ་རྟ་ཤ་དང། །མི་ཤ་གླང་ཆེན་ཤ་ལ་སོགས། །ཤ་རྣམས་  
འདྲ་བར་གཙང་སྨེ་མེད། །ཟོས་ན་ཡོན་ཏན་སྣ་ཚོགས་འགྲུབ། །བདག་གི་དམ་ཚིག་དེ་ལགས་སོ། །ཞེས་གསོལ་ཏོ། །དེ་ནས་ཡང་སྲིན་མོའི་རིག་འཛིན་ཁྲག་འཕྲོག་  
མ་ཞེས་བྱ་བ་ལ་སོགས་པས་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་ཅག་གི་དམ་ཚིག་ནི། འདི་ལྟ་སྟེ། །སྲོག་ཆགས་སེམས་ཅན་ཐམས་ཅད་ཀྱི། །བསད་  
པའི་ཁྲག་ནི་དྲོན་མོ་དག་འཐུངས་ན་གཟི་བྱིན་འབར་བར་འགྱུར་།བདག་གི་དམ་ཚིག་དེ་ལགས་སོ། །ཞེས་གསོལ་ཏོ། །ལྷ་མོ་ཀླུ་མོ་རིགས་ངན་མོ་ལ་སོགས་  
པ་བུད་མེད་ཀྱི་ཚོགས་ཐམས་ཅད་ཀྱིས་འདི་སྐད་ཅེས་གསོལ་ཏོ། །བདག་ཅག་རྣམས་ཀྱི་དམ་ཚིག་འདི་ལྟ་སྟེ། བྲོ་གར་གླུ་ཚིག་ཆེན་པོ་ནི་།ཐམས་ཅད་བསྟེན་  
པའི་མཆོག་ལགས་ཏེ། །བྲོ་ཡི་འཇོ་ཚུལ་སྟབས་ཆེན་དང། །གླུ་ཡི་སྙན་དངགས་དོན་བསྒྲགས་ནས། །ཡིད་ཀྱི་དབང་པོ་ཐམས་ཅད་འཕྲོག་བསྟེན་པའི་ཐབས་  
  
  
༄༅། །ཀྱིས་འཁྲིག་སྤྱོད་པ། །འདི་ནི་དགའ་བའི་དམ་ཚིག་སྟེ་།བདག་ཅག་རྣམས་ཀྱི་དམ་ཚིག་ལགས། །ཞེས་གསོལ་ཏོ། །དེ་ནས་རིག་  
འཛིན་དེ་ཀུན་གྱིས་འདི་སྐད་ཅེས་གསོལ་ཏོ། །བཅོམ་ལྡན་འདས། བདག་ཅག་རྣམས་ཀྱི་སྤྱིའི་དམ་ཚིག་ནི། འདི་ལྟ་སྟེ། དཀར་ནག་ལས་ནི་ཅི་སྤྱད་ཀྱང།།  
རྣམ་པར་སྨིན་པའི་འབྲས་བུ་དང། །རབ་འབྲིང་ཐ་དད་བྱེ་བྲག་མེད། །དེ་བཞིན་འདི་ལ་བདེ་སྡུག་གམ། །དགེ་དང་མི་དགེའི་རྩོད་པ་མེད། །རྣོན་པོའི་མཚོན་གྱིས་  
གཅད་དུ་མེད། །ཅི་ཕྱིར་རྣམ་པ་བདུན་སྟོང་པས། །ཐོགས་པ་མེད་པའི་དོན་ཕྱིར་རོ། །སྲོག་ཀྱང་གཅད་ཅིང་གསད་དུ་མེད། །ཅི་ཕྱིར་རྫས་འདི་འཇིགས་པས་སོ། །སྡིག་  
པ་ཆེན་པོའི་ལས་རྣམས་ཀུན། །བདག་གིས་བྱས་སམ་གཞན་བྱེད་བཅུག་།གལ་ཏེ་གངྒཱའི་བྱེ་སྙེད་ཀྱི། །སེམས་ཅན་དེ་ལ་སྦྱིན་བྱིན་དང། །དེ་བཞིན་གངྒཱའི་བྱེ་སྙེད་  
ཀྱི༑ ༑སེམས་ཅན་ཐམས་ཅད་བསད་པ་གཉིས། །ཡང་དག་རིག་ལ་ཐ་དད་མེད། །ནམ་མཁའ་དག་ལ་རྡུལ་དང་ཆུས། །ཇི་ལྟར་མི་ཆགས་པ་བཞིན་ནོ། །གང་ཞིག་  
ཁྲེལ་དང་འཛེམ་ལྡན་ན། །དོགས་པའི་རྟོག་པ་དེ་བཟུང་བས། །དམྱལ་བ་ཆེན་པོར་ལྟུང་བར་འགྱུར། །ཆགས་པའི་སྤྱོད་པ་ལ་སོགས་ཀྱིས་།ལུས་རྣམས་གདུང་  
  
  
།སེམས་ཅན་དེ་ནི་འདུ་ཤེས་ཆུང། །ཞེས་གསོལ་ཏོ། །དེ་ནས་བཅོམ་ལྡན་འདས་སེམས་དཔའི་རྡོ་རྗེས་འདི་སྐད་ཅེས་གསུངས་སོ། །ཨེ་མ་ཧོ་ཐོད་པ་ཅན་  
གྱི་ཚོགས། །ཁྱེད་ཀྱིས་སྨྲས་པའི་ཚིག་འདི་རྣམས། །མདུད་པས་བཅིངས་པའི་ཚིག་ཡིན་ཏེ། །ཁུར་དང་བྲལ་བར་མི་འགྱུར་རོ། །ཡང་དག་ཡང་དག་ཅེས་སྨྲ་བ། །  
ཡང་དག་ཉིད་ཀྱི་མདུད་པ་སྟེ། །མདུད་པ་བཀྲོལ་བ་མ་བྱས་ན། །ཐ་མར་ཕྱེད་པར་མི་འགྱུར་རོ། །ཆགས་པའི་ལས་རྣམས་སྦྱོར་བ་དག་།ཆགས་པའི་དབང་གིས་དེར་  
སྦྱོར་ན༑ ༑དེ་དག་དེ་ཡི་གྲོང་ཁྱེར་དུ། །གནས་འགྱུར་དེ་ཡི་སེམས་ཅན་ཡིན། །འདུ་ཤེས་སྒྱུར་བའི་ལས་ཆེན་དག་སྡང་བའི་དབང་གིས་སེམས་ཤོར་ནས། །ཤན་པ་གསོད་  
པའི་རིག་འཛིན་དུ། །ལྟུང་འགྱུར་སྡིག་པའི་རི་བོ་ཡིན། །རྒྱལ་བ་རྣམས་ནི་གཙང་བ་ན། །གང་ཆེ་བདེར་གཤེགས་རྒྱལ་བའི་ཞལ། །མི་གཅང་རྣམ་པ་སྣ་ཚོགས་ཀྱིས། །  
ཡོངས་སུ་བསྟབས་པར་གྱུར་ན་ཀོ། །དེ་ཚེ་ལས་ཀྱི་རྣམ་སྨིན་གྱིས་།ཐར་མེད་ནད་ཀྱིས་བཟུང་ནས་ནི། །འདམ་དུ་བྱིང་བར་མི་འགྱུར་རམ་།ཤ་དང་ཁྲག་ལ་སོགས་པའི་ཟས།།  
དཀུ་བའི་རྔད་ཟས་ཆེན་པོ་སྟེ། །གང་གིས་ཟོས་པའི་ལུས་རྣམས་ལ་།འབྱུང་པོ་དྲི་ཟ་ཀུན་འདུས་ནས། །དྲི་སྣོམ་རོ་དང་བཅུད་རྣམས་འབྱིན། །དེས་ནི་གཟི་མདངས་ཡལ་འགྱུར་  
  
  
༄༅། །ན༑ ༑ཅི་ཕྱིར་ཅི་སྟེ་དེ་རྣམས་བཟའ། །སེམས་ཉིད་རིན་ཆེན་ཡོད་བཞིན་དུ། །གཞན་གྱི་རིན་ཆེན་སྤྱོད་བྱེད་པ། །ལོག་པས་ལོག་པ་ལེན་  
པའི་ཆོས། །འདི་དག་མདུད་པ་དམ་པོ་ཡིན། །དཀར་ནག་ལས་ལ་ཁྱད་མེད་ཅེས། །ཐམས་ཅད་ཁྲ་བོས་སྤྱོད་པ་ནི། །རིགས་མེད་རིགས་ཆད་ལོག་པའི་ལས། །འབྲས་  
བུ་ལོག་པའི་ཁམས་སུ་འགྱུར། །བདེ་གཤེགས་མཉེས་བྱའི་ལས་རྣམས་ལ་།ཡན་ལག་ཚིག་ཏུ་མ་དག་ན། །ཉེས་བྱས་ལས་ཀྱི་རྒྱུ་དེས་ནི། །གང་གི་དུས་  
རྣམས་ཐམས་ཅད་དུ། །དབང་པོའི་ཡན་ལག་མ་ཚང་ཞིང། །དྲན་པའི་སྙིང་པོ་ཉམས་པར་འགྱུར། །རིག་པ་འཛིན་པའི་རྣལ་འབྱོར་པས། །བདེར་གཤེགས་  
རྒྱལ་བ་སྒོམ་ཟློས་པ། །ཆོ་འཕྲུལ་ཁྲོ་ཚུལ་བསྟན་པ་ལྟར་།མཚན་མ་ཉིད་དུ་དེར་གོ་ན། །ལས་ཀྱི་སྲིན་པོའི་རིག་འཛིན་ཡིན་།རྒྱན་དང་ཆ་ལུགས་ཐམས་ཅད་  
ཀུན༑ ༑མཚན་མ་ཉིད་དུ་བརྟགས་གྱུར་ན། །ཅི་ལའང་རྟོག་ཅིང་ཆགས་པ་ཡི། །འཛིན་པའི་ཕུར་པ་ཆེན་པོར་འགྱུར། །ཨ་དང་ཧཱུཾ་ལ་སོགས་པ་ཡི། །རྒྱུ་ཡི་ཡི་གེ་  
ཐམས་ཅད་ཀུན། །མཚན་མ་ཉིད་དུ་དེར་བརྟགས་ན། །ཙནྡན་སྦྲུལ་གདུག་ལ་སོགས་པར། །ལྟུང་འགྱུར་རྟོག་པའི་གེགས་ཆེན་ཡིན། །ཁྲག་ལ་སོགས་པའི་རྫས་  
  
  
༑དེ་ཉིད་དངོས་པོར་དེ་བརྟགས་ན། །འབྱུང་པོ་ཁྲག་གི་དྲི་སྣོམ་པའི། །ལུས་ལེན་རིགས་ནི་འཛིན་པ་ཡི། །མ་བདུན་རྔམ་པའི་ཆ་ལུགས་སུ། །གང་ཞིག་རྟོག་པར་དེར་གོ་ན།།  
སྲིན་མོ་མི་སྡུག་ཤ་ཟ་མོ། །ལངྐའི་ཡུལ་དུ་དེ་དག་འཁོར། །མཚན་མའི་བླ་ཐབས་མགོ་བརྙན་ཅན། །དེར་བཙན་དེར་བཟུང་དམིགས་པས་ནི་།ཤོ་གམ་གནས་ཀྱི་གཅན་ཆེན་  
རིགས༑ ༑འཛིན་ཅིང་གནས་དེར་རྟོག་པར་འགྱུར། །ལས་ཀྱི་དབང་བཙན་བྲན་མོའི་ཚོགས། །དེ་འདྲ་ཉིད་དུ་དེ་བརྟགས་ན། །གནོད་སྦྱིན་ཆེན་མོའི་ཚོགས་སུ་འགྱུར། །གཞན་  
གྱི་ཚེ་ལ་འཚེ་བ་ཡིན། །དེས་ན་མདུད་པ་ཆེན་པོ་འདི། །ཁུར་དུ་བཤལ་བའི་གདོངས་ཡིན་ཏེ། །འཚལ་པས་ལྟ་བའི་མིག་ལོང་སྟེ། །སེམས་ཀྱི་ནོར་བུ་རིན་ཆེན་དེ། །རྟག་  
ཆད་ཁམས་སུ་སྟོར་བར་འགྱུར། །དེ་ལྟའི་སྐྱོན་ཆེན་སྤང་བར་གྱིས། །དེ་སྐད་ཅེས་བཀའ་སྩལ་པ་ལས། ཐོད་པ་ཅན་གྱི་ཚོགས་རྣམས་རྟོག་པའི་འདུ་ཤེས་ཀྱིས་ཟིན་  
ཅིང་རང་རང་གི་སྤྱོད་པ་ལ་སྐྱོ་བ་སྐྱེས་པར་གྱུར་ཏོ། །དེ་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །ཨེ་མ་ཧོ། །བཅོམ་ལྡན་འདས། བདག་ཅག་རྣམས་ཀྱི་  
དམ་ཚིག་ནི། ལོག་པའི་དཀའ་ཐུབ་ཏུ་འགྱུར་བ་ལགས་ན། འདི་དག་ཡང་དག་པའི་དཀའ་ཐུབ་ཏུ་གནས་པར་འཚལ་ན། ཆོས་ཐམས་ཅད་ནི། སྒྱུ་མ་ལྟ་བུ་སྟེ་  
  
  
༄༅། །ཅིར་ཡང་འགྱུར་བ་ལགས་སོ། །གསང་སྔགས་ཆེན་པོའི་སྒོ་ནི། བསྐལ་པའི་མེ་དཔུང་ལྟ་བུ་སྟེ། བདག་ཅག་རྣམས་ཀྱིས་  
རྟོག་པ་སོ་སོར་ཇི་ལྟར་མོས་པ་ལྟར་བཤད་དུ་གསོལ། ཞེས་ཞུས་པ་ལས། བཅོམ་ལྡན་འདས་ཀྱིས་དགྱེས་པ་ཆེན་པོའི་བཞད་པ་མཛད་ནས་རིགས་ཀྱི་བུ་  
རྣམས་ནི། དེ་ལྟར་ཞུ་བ་ལེགས་ཀྱི། ཤིན་ཏུ་ཉོན་ཅིག་ཁྱེད་རྣམས་ཀྱི་སྤྱོད་པ་མི་དགག་པར་ཇི་ལྟར་དགའ་བའི་བསམ་པ་སོ་སོར་རབས་པར་བྱ་སྟེ། འཇིག་  
རྟེན་མཚན་མའི་སྤྱོད་པ་བསམ་གྱིས་མི་ཁྱབ་པ་རྣམས་གསང་སྔགས་ཀྱི་དཀའ་ཐུབ་ཆེན་པོར་བྱའོ། །རང་རང་གི་སྤྱོད་པ་མ་བཀག་པར་སྒོ་གསུམ་ལྷུག་  
པར་སྤྱོད་ཅིག་དེ་ནས་སེམས་དཔའི་རྡོ་རྗེས་ཡང་འདི་སྐད་ཅེས་གསུངས་སོ། །ཨེ་མ་ཧོ་ཐོད་པ་ཅན་གྱི་ཚོགས། །བུད་མེད་བུད་མེད་ཐམས་ཅད་ཀུན། །སྐྱེད་  
པར་བྱེད་པའི་རྟེན་ཡིན་ཏེ། །འབྲས་བུ་སྨིན་པའི་ཞིང་ཡང་ཡིན་།བསྒྲལ་ཞིང་གདོན་པའི་གནས་ཡིན་ཏེ། །ཤེས་རབ་དགའ་བའི་ཡུལ་ཡིན་ནོ། །འདི་ལ་སེམས་  
གསུམ་གནས་པ་སྟེ། །ཡེ་ནས་དག་པ་ཆོས་ཉིད་སེམས། །མཁའ་དང་སྦྱོར་བ་བྱང་ཆུབ་སེམས། །སྙིང་རྗེས་སྒྲོལ་བ་གསུམ་སྦྱར་ཏེ་།ཆོས་ཉིད་གསང་བ་ཉི་ཤར་ཁྱབ།།  
  
  
།ཏིང་འཛིན་བྱིན་བརླབས་ཡེ་ཤེས་ཀྱིས། །ཆོས་ཉིད་དུར་ཁྲོད་མཁའ་ལ་བསྒྲལ་།བསྒྲལ་བའི་རྒྱུ་མཆོག་མན་ཆད་ནས། །ཤེལ་  
ཆེན་ཅར་ལ་སོགས་པ། །དེ་ལ་རྒྱུ་དྲུག་ས་བོན་གདབ། །རང་བཞིན་ཡེ་ནས་དེ་གཞོམ་བྱ། །ཁྱད་པར་འདས་པའི་ཡི་གེ་ལྔ། །གནས་བཀོད་འཕྲོས་པས་མཐའ་ཡས་  
བཀང། །ཐམས་ཅད་སྟོངས་ཤིང་ཟད་བྱས་ནས། །འདུས་པའི་ཡི་གེ་ལྔ་རུ་གསལ། །དེ་ལས་ཕྱག་མཚན་ཡེ་ཤེས་ལྔ། །མི་གནས་ཡེ་ཤེས་ངང་དུ་ཐིམ། །སྒྲིབ་པའི་ཕུང་  
པོར་སྨིན་པ་དེ། །རྡོ་རྗེ་རོལ་པའི་རྔམ་ཚོགས་ཀྱིས། །འཇོ་ཚུལ་སྟབས་ཀྱིས་སྦྱར་བར་བྱ། །ཁ་ཊཱཾ་ལ་སོགས་སྔགས་བཅས་པས་།བསྒྱེལ་ཏེ་མ་རིག་སྒོ་དབྱེ་བྱ། །རྣམ་  
ཤེས་དབུགས་ཀྱི་སྒྲོམ་དྲངས་ལ། །རྡོ་རྗེ་རྒྱལ་པོའི་རླུང་སྒྲོམ་དུ། །བསྡུས་ཏེ་རྡོ་རྗེ་དབུགས་ཅན་ལ། །ཧཱུ་བྱས་སྒྲིལ་མ་དེ་ལ་བསླན། །གསང་བ་ཐུགས་ཀྱི་དཀྱིལ་  
འཁོར་དུ། །ཚོན་གང་འོད་དུ་བསྟིམ་པར་བྱ། །ཡུ་ཏི་ཨ་ཧཾ་གིས་སྦར་ཏེ། །གསལ་ན་དེ་དང་མཉམ་དུ་གསལ། །རྡོ་རྗེ་ཚེ་ལ་བསླན་པར་བྱ། །རྡོ་རྗེ་རླུང་གིས་དབུགས་  
སྦར་ཏེ༑ ༑ཐུགས་ལས་རླུང་སྒྲོམ་ལམ་དུ་སྦར། །ནམ་མཁའ་ཆོས་ཀྱི་གཞལ་ཡས་སུ། །ཉི་མའི་སྟེང་དུ་ཧཱུཾ་དུ་གསལ། །ཡེ་ཤེས་སེམས་དཔའ་ཚོན་གང་བ། །ཉི་ཟླ་ག་  
  
  
༄༅། །འུའི་བར་དུ་གསལ། །ཨ་ཡང་ཕཊ་ཀྱིས་བསྐྱོད་འཕངས་པས། །རྡོ་རྗེ་སེམས་དཔའི་ཐུགས་ཀར་འཕྲོས། །ཡེ་ཤེས་སེམས་དཔར་གསལ་བ་  
ལ༑ ༑དངོས་པོར་སྣང་བར་འཛིན་དང་བྲལ། །གཡོ་འགུལ་འཕར་འཕྲིག་མ་ཆད་པར། །རྡོ་རྗེ་མིང་གི་དབང་བསྐུར་ཏེ། །རིགས་ཀྱི་ལྷ་དང་སྙིང་པོ་སྦྱིན། །རྡོ་རྗེ་གདུང་པའི་  
གླུ་བླངས་ཏེ། །མན་ངག་གནས་ཀྱི་སྨོན་ལམ་གདབ། །བཞི་ཚལ་དག་ཏུ་བྱས་ནས་ནི། །སྨན་གྱིས་བསྟབས་ཏེ་ཕུང་པོར་བཙལ། །འཁོར་བའི་ཕུང་པོ་དེ་བསྡུས་ལ།།  
རྡོ་རྗེ་སྟབས་དང་ཀླུ་ཡིས་སྦྱང། །གནས་གནས་དག་ཏུ་བསྔོ་བར་བྱ། །ཕུང་པོ་མཆོད་པའི་རྫས་སུ་བསྟིམ། །རྡོ་རྗེ་པྲ་ཡི་ལས་རྣམས་གདབ། །དེས་ནི་མཉེས་དང་  
སྐོང་པ་དང། །རྡོ་རྗེ་ལས་རྣམས་འགྲུབ་པ་ཡིན། །རྣལ་འབྱོར་ལས་ཀྱི་དབང་ཕྱུག་ཆེ། །མཐོ་གཙང་ཤེས་རབ་གངས་རུམ་ནས། །རིག་པའི་སྡེར་མོ་སྤར་ཤད་  
ཅན༑ ༑ང་རྒྱལ་དྲེགས་པའི་གླང་པོ་འཇོམས། །རྣལ་འབྱོར་རྩལ་རྒྱས་སེང་ཕྲུག་རྣམས། །རྡོ་རྗེ་རྩལ་ཆེན་འདི་སྦྱངས་པས་།རྣལ་འབྱོར་ལྷ་མཆོག་གཤེགས་  
པའི་རྟེན། །དངོས་གྲུབ་འབྱུང་བའི་རིན་པོ་ཆེ། །མཐུ་སྟོབས་སྐྱེ་བའི་ཐབས་ཆེན་པོ། །བྱིན་རླབས་ཕེབས་པའི་དབང་མཆོག་འདིས་།རྒྱལ་བའི་དངོས་གྲུབ་མན་  
  
  
༑མཁའ་འགྲོའི་ཆོ་འཕྲུལ་ཐམས་ཅད་དང། །དྲེགས་པ་མ་རུངས་སྡེ་པ་རྣམས། །ཐམས་ཅད་དབང་དུ་འགྱུར་ངེས་ན་།འབྱུང་པོ་གཞན་ལྟ་སྨོས་ཅི་དགོས།།  
འཁོར་བའི་སྐམ་གླིང་ཆེན་པོ་ལ། །རིགས་དྲུག་འཁོར་བའི་སེམས་ཅན་རྣམས། །རྒྱུད་དྲུག་འདས་པའི་རྣམ་ཤེས་སྲོག་དུས་གསུམ་མཚོན་གྱིས་བསད་པས་ན།།  
རྟག་ཆད་མཐར་ཤིའི་རོ་གླིང་ནས། །གཏི་མུག་བམ་ཆེན་རོ་བླངས་ནས། །བདུད་རྩི་སྨན་ཆེན་ཡེ་ཤེས་ཀྱིས། །རྟག་ཆད་མཐའ་ལས་རོ་བླངས་ཤིང། །བྱང་ཆུབ་སེམས་  
སུ་གསལ་བའི་ཕྱིར། །རོ་ཡི་རྫས་རྣམས་བཙལ་བར་བྱ། །ཁྲོ་ཚོགས་རྔམ་པར་བདག་བྱས་ཏེ། །རྡོ་རྗེ་འབར་བའི་མིག་ནང་ནས། །མཐིང་ནག་ཧཱུཾ་གི་སེང་ཆེན་ནི། །  
འཁོར་བའི་རོ་གླིང་ཁམས་སུ་སྤྲོ། །བསྒྲལ་བའི་དུར་ཁྲོད་མཐའ་དག་ཀུན། །ཡེ་ཤེས་རོལ་པའི་ཞིང་དུ་བལྟ། །ཁྲོ་བོ་གྱད་ཀྱི་འདོར་ཐབས་ཀྱིས། །ཚམ་ངམ་ཆེན་  
པོའི་རྔམ་ཚུལ་གྱིས། །དཔའ་བོ་རྡོ་རྗེའི་འཛུར་འགྲོས་སྦྱར་།ཐབས་ཆེན་བཅོ་བརྒྱད་སྟབས་ཀྱིས་སྦྱར། །འཇོ་ཚུལ་ཐབས་ཀྱིས་འགྲོ་སྟབས་ཀྱིས། །འཛེམ་ཚུལ་ལྟ་  
ཞིང་རྣམ་པར་རྩེན། །སྒྲ་སྐད་བསྒྱུར་ཞིང་ཧེ་ཧེས་སྒྲོག་འཐབ་ཅིང་རྩོད་པས་རྣམ་པར་རྔམ། །འབྲི་ཆུགས་ལྟ་ཞིང་འདྲོག་ཚུལ་སྤྱོད། །གཡས་སུ་ལྟ་ཞིང་གཡོན་དུ་  
  
  
༄༅། །འགྱུར༑ ༑ཡིད་མ་ཆེས་ཏེ་ཕྱིར་ཡང་ལྟ། །སྡང་མིག་ལོགས་ཀྱིས་ཁྱབ་པར་བལྟ། །རྡོ་རྗེ་འགྲོས་སུ་རྒྱུག་ཅིང་འགྲོ། །ཧ་ཧ་རུ་ལུའི་རྔམ་སྒྲ་  
སྒྲོག་སོ་སོའི་བརྡ་སྐད་འབྱིན་བྱེད་ཅིང། །བསྟོད་པའི་ཚུལ་གྱིས་མཆོད་ཞིང་རྒྱུག་ཡིད་བཞིན་གཏེར་ཆེན་ཁ་ཕྱེ་ནས། །འདོད་འབྱུང་རིན་ཆེན་ཕུང་པོ་དེ། །  
འཁོར་བའི་རྣམ་སྨིན་དཔྱིས་ཕྱུང་ནས། །རྣམ་གསུམ་དུག་ཆེན་གཏན་སྤྲུགས་ནས། །ཐུགས་རྗེ་རྔམ་པའི་ཁ་ལོང་ཁ། །རྡོ་རྗེ་འབར་བའི་ཚོགས་ཆེན་གྱིས། །  
དངོས་གྲུབ་ལོ་ཏོག་ཕྲལ་ནས་ཀྱང། །རྡོ་རྗེ་བཞིན་ཕྱོགས་མ་ནོར་བར། །ཤེལ་ཕུར་གཉིས་ཀྱིས་གསང་ནས་བཟུང། །ངེས་པར་གཤིན་པའི་གཞི་མ་ལ། །ཅུང་ཞིག་  
བརྟོད་དེ་ཉེ་འཁོར་བསྒྱུར། །བཞིན་ཕྱོགས་གང་བལྟས་ལེགས་ཉེས་བརྟག་ཕྱི་ཡི་བཟང་ངན་དེ་ཉིད་ནི། །ནང་དུ་ངེས་པར་གསལ་བ་ཡིན། །ཉེས་པའི་མཚན་  
བྱུང་མཁས་པས་མནན། །གལ་ཏེ་དྲི་བས་གླེང་སློང་ན། །དེ་ཡི་ཐེ་ཚོམ་གསལ་བ་དག་དངོས་པོར་སྤྱོད་ལ་ཞུགས་རྣམས་ཀྱིས། །མཚན་མར་རྟོག་པ་འདི་དག་  
རྣམས༑ ༑འཇིགས་བྱེད་བཀའ་ལ་བཏགས་པ་ཡི། །འདོད་ཆགས་བདག་པོ་ང་ལ་གསོལ། །ཇི་སྐད་སྨྲས་པ་དེ་བཤད་ཀྱི་[?]།མཚན་མའི་རྫས་རྣམས་རྟོགས་པར་  
  
  
༑འཇིག་རྟེན་མགོན་ཁྱོད་བདག་ལ་གསོན། །བདག་ཅག་སྤྱོད་པ་གསོལ་བར་བགྱི། །སྣོད་ཀྱི་མཚན་ཉིད་བཟང་ངན་གྱིས། །ཉེ་[?]དང་ལེགས་པ་འདི་ལས་བྱུང། །སྐྱོན་  
གྱི་མཚན་མ་བདུན་པ་སྟེ། །ཁ་སྦུབ་པ་དང་གདན་ལས་བསྐྱོད་།རྒྱུད་མི་འཕེལ་དང་མཚམས་སུ་གས། །བར་ཆད་འབྱུང་དང་བགེགས་ལྡང་བ། །མཚན་མ་ངན་པ་  
འབྱུང་བ་འོ། །འདི་དག་མཁས་པས་ཡོངས་མི་འཆང། །ལེགས་པའི་རྒྱུ་ནི་བཅུ་གཅིག་སྟེ། །གསུམ་གྱི་དངོས་གྲུབ་ཐོབ་པ་དང། །རིག་འཛིན་ལམ་འགྲོ་ནམ་མཁར་  
འཕུར༑ ༑ཁམས་གསུམ་དབང་བསྡུ་རྡོ་རྗེ་སྤྱན། །ཕ་རོལ་གཡུལ་ཟློག་ཟིལ་གྱིས་གནོན། །མཐུ་དང་བྱིན་རླབས་ཚེ་འཕེལ་དང། །མཚན་མ་གསལ་པོ་འབྱུང་བ་དང། །  
སློབ་མ་ཆུ་ཡི་རྒྱུད་འཕེལ་དང། །དམིགས་པའི་བསམ་པ་འགྲུབ་པ་དང། །ཕྱི་མར་སངས་རྒྱས་མྱུར་བ་དང། །དངོས་གྲུབ་རྣམ་གསུམ་ཐོབ་པ་སྟེ། །སྨོན་ལམ་བཞིན་  
དུ་འགྲུབ་པ་འོ། །དེ་ཡང་བྱེ་བྲག་འདི་ལྟ་སྟེ། །ཕྱེད་དུ་འགྱུར་ན་ཐོབ་ཐང་ཡིན། །སུམ་ཆ་ཙམ་ལ་བཏང་སྙོམས་སོ། །དེ་ཡང་སོ་སོའི་མཚན་རྟགས་སུ། །བརྟག་ཅིང་  
མིང་དུ་བརྗོད་བྱ་བ། །དཀར་པོ་སྤྲོས་མེད་ཆོས་ཀྱི་སྐུ། །ལྕང་ལོ་ཀུན་རྫོགས་ལོངས་སྤྱོད་ལྡན། །མ་འོངས་སྤྲུལ་པ་མཛད་པའི་རྒྱུན་།འདས་དང་ད་ལྟར་མ་འོངས་པའི། །རྣལ་  
  
  
༄༅། །འབྱོར་ས་ལ་འགྲོ་བའི་རིགས། །བདེར་གཤེགས་དུས་གསུམ་འབྱུང་བའི་རྟགས། །རིན་ཆེན་གཏེར་གྱི་གའུ་འདི། །ཐབས་ཀྱི་རྒྱལ་པོ་དཔལ་  
གྱི་དཀོར། །ཕོ་བྲང་རྟགས། ལྡན་སྣོད་བཅུད་རྫོགས། །འཕྲུལ་ཞལ་ཡིད་བཞིན་འདོད་ཞོའི་བ། །རྐང་མེད་མཁའ་ལ་འགྲོ་བའི་མཆོག་ངོ་མཚར་ཐོག་ཐོག་རྐན་སྒྲ་ཅན། །  
རྨད་བྱུང་གསང་བའི་རང་སྒྲ་དག་རིག་འཛིན་རྩལ་ཅན་ཀུན་ལ་སྒྲོག་ང་ནི་སྐྱེས་མཆོག་རྩལ་ཅན་གྱི། །རྨད་བྱུང་སྒྲུབ་པའི་རྫས་ཡིན་པས། །སུ་ཞིག་དངོས་གྲུབ་གང་  
འདོད་པ། །ཐེ་ཚོམ་མེད་པར་དུས་འདིར་ལོངས། །གང་དག་བཀའ་ལྟར་མི་བྱེད་ཅིང། །སུ་ཞིག་དམ་ལ་མི་གནས་པར། །ང་ཡི་གཟུགས་མཐོང་ཙམ་གྱིས་འཚིག་སྒྲ་  
ཐོས་ཙམ་གྱིས་བརླག་པར་འགྱུར། །ཞེས་པའི་སྒྲ་བྱུང་ཆོ་འཕྲུལ་ནི། །རྒྱལ་བའི་གཞལ་ཡས་ཀུན་ལས་སྒྲོག་འདི་དག་དོན་དང་ལྡན་པར་སྤྱོད། །འདི་ལྟར་གྲགས་  
པས་ངེས་དོན་ནི། །རྣལ་འབྱོར་ཅན་གྱིས་ཤེས་བྱ་བ། །ཐམས་ཅད་དཔལ་ལྡན་ལྕང་ལོ་ཅན། །ལ་ལ་བཀྲ་ཤིས་མཚན་ལྡན་ཏེ། །དེ་བཞིན་པཾ་ཙ་ཀུ་ལ་ཡིན། །ལ་ལ་  
དཔྱད་ཀྱི་ན་ཤ་ཡིན། །དེ་བཞིན་མི་འགྱུར་སྲ་མཁྲེགས་ཡིན། །མ་ཧཱ་ཀེ་ས་དཔལ་དང་ལྡན། །ཡེ་ཤེས་ལྔ་ལྡན་ཞེས་ནི་བྱ། །ཨཱ་ཡུ་པཱ་ལ་ཚེ་ཡི་མཆོག་ལ་ལ་མེ་ལེ་  
  
  
།ལ་ལ་དེ་བཞིན་ཁ་སྭ་ཁ། །ཁ་ཧུ་པ་ཡི་དཔལ་དང་ལྡན། །བཀྲ་ཤིས་དོན་འབྱུང་དེ་ལྟའོ། །བདེ་གཤེགས་མཚན་ལྡན་རྫོགས་པ་ཡིན། །གཙུག་ཕུད་དགེ་  
གཙུག་དཔལ་དང་ལྡན། །ཛྙཱ་ན་མཱུརྟི་དེ་བཞིན་ནོ། །ལ་ལ་ཛྙཱ་ན་ཀུཎྜ་ལི། །དེ་བཞིན་ཁྲོ་བོ་ཀུཎྜ་ལི། །ཨེ་ཀ་ཛ་ཊི་མཚན་ལྡན་པ། །ཨ་བི་མུ་ཀ་རྫོགས་པའོ། །འདོད་པ་  
བརྟན་ཞིང་བདེ་བ་སྐྱེ། །གཉིས་མེད་དོན་ལྡན་ཐོབ་པའོ། །བུ་ཏྲ་མང་འཕེལ་ལྕུག་ཕྲན་རྒྱས། །རྡོ་རྗེ་བསེ་ཕོར་མཚན་རྫོགས་ནས་།ཤེལ་ཕོར་གསང་བའི་དོན་འབྱུང་  
བ༑ ༑སྐུ་གསུང་ལྷུན་གྲུབ་ཀ་པཱ་ལ། །ཐམས་ཅད་རེ་བ་ཡིད་བཞིན་སྐོང། །དེ་བཞིན་ཡོན་ཏན་རྫོགས་ཀུན་རྫོགས། །བཀྲ་ཤིས་མཚན་ནི་ཀུན་ལྡན་པ། །དེ་བཞིན་མི་  
འགྱུར་གཡུང་དྲུང་བརྟན། །མི་ཤིགས་མཛོད་ཡིན་ཀུན་འབྱུང་བའོ་།ཆོ་འཕྲུལ་རྟགས་འབྱིན་དམ་པ་འབྱུང། །སྲིད་པ་ཡོངས་སྒྲོལ་ལས་ཀྱི་མཆོག་ཁམས་གསུམ་  
དབང་སྡུད་ཁྱད་པར་ལྡན། །དྲུག་གསུམ་གཏན་སྤྲུགས་ལས་མཆོག་ཅན་།མཚན་མའི་སྤྲོས་བྲལ་ངེས་པའི་དོན། །རིགས་དྲུག་མདོག་དྲུག་དབྱིབས་དྲུག་དང། །ཡོན་  
ཏན་སྐྱོན་རྣམས་སྦྱར་བར་བྱ། །མང་དང་ཉུང་བའི་གསང་བ་ནི་།བཅས་དགར་འཕེལ་དང་མགོན་མི་འབྱུང། །རྗེས་འདྲ་ལ་སོགས་སྐྱོན་རྣམས་སྤང། །དུག་གསུམ་  
  
  
༄༅། །སྟོང་མཛད་རྒྱལ་བའི་བཀའ། །སྐུ་གསུམ་སྨིན་པའི་གཡུང་དྲུང་རྟགས། །སྦ་ཐབས་གསང་བའི་མན་ངག་འདི། །སྐལ་ལྡན་རྣལ་  
འབྱོར་རྣམས་ཀྱི་སྟེ། །སྐལ་མེད་ཀུན་གྱི་རྟོག་པའི་བདུད། །མིང་ཙམ་འཛིན་ལ་ག་ལ་བརྟན། །མཁས་པས་བརྟག་ཅིང་བཟང་པོ་བརྟེན་།དངོས་གྲུབ་འབྱུང་  
བའི་དུས་ཆེན་ཡང། །གཅིག་དང་གསུམ་ནི་རབ་ཏུ་བཤད། །དེ་བཞིན་ལྔ་བདུན་འབྲིང་དུ་གྲགས། །དགུ་ནི་དངོས་གྲུབ་ཐ་མ་སྟེ། །བཅུ་གཅིག་ཕན་ཆད་  
ཡལ་བར་བཤད། །དེ་བས་རྣལ་འབྱོར་རྩལ་ཆེན་གྱིས། །ངེས་པར་བརྩོན་དེ་བརྟག་པར་རིགས། །འདོད་ཆགས་བདག་པོས་དེ་སྐད་བཤད་།མཚན་མ་ཡིན་  
ཕྱིར་དེར་ངེས་པ། །མཚན་མ་ཅན་དང་མཐུན་བྱའི་ཕྱིར། །ཐབས་ཀྱིས་དེ་དང་མཐུན་སྤྱོད་ལ། །ཡང་དག་དོན་ལ་ཁ་ལོ་སྒྱུར། །དེ་དག་རྣམ་པར་སྤྱད་པ་དང། །  
འགྲོ་དྲུག་ཤིན་ཏུ་གཡེང་བ་ཅན། །ཡིད་རྣམས་དྲངས་ཏེ་བརྟེན་བྱས་ནས། །ཐབས་ཀྱི་དོན་ལ་སྦྱར་བའི་ཚིག་རྒྱུ་དྲུག་འདུས་པའི་ས་གཞི་ལ། །གླུ་བྲོ་གར་  
གྱི་རོལ་པ་ཡིས། །སྲིད་གསུམ་ཟིལ་གནོན་དབང་སྡུད་པ། །འཇིག་རྟེན་མཐུན་འཇུག་སྤྱད་པར་བྱ། །དཔེར་ན་འཇིག་རྟེན་ཁམས་དག་ན། །འགྲོ་བས་འགྲོ་བ་  
  
  
།དེ་དགའི་ལས་ལ་དེ་ཞུགས་ཏེ། །དེ་དང་བསམ་པ་མཐུན་སྤྱད་པས། །དེ་དང་འདྲིས་ནས་དེ་དགའ་བྱས། །དེ་ནས་དེ་ཡི་དྲོད་ལོན་ནས། །དེ་ཡི་འདུ་ཤེས་  
སྒྱུར་བའི་ཚིག་དེ་སྔ་བདག་གི་གྲོགས་ཁྱོད་ཀྱི། །ལས་ལ་ཞུགས་པ་ཤིན་ཏུ་ནོར། །འདིར་ཉེས་ལས་ཀྱིས་བསགས་པ་བགྲང། །ཉེས་ཀྱང་བདག་གིས་ཁྱོད་དག་  
བྱ། །དེ་ནི་བདག་དགའི་ལས་འདི་ལ། །གྲོགས་ཁྱོད་ཤིན་ཏུ་འཇུག་དགོས་སོ། །བྱས་པས་དེ་ཡི་སྔ་སེམས་དེ། །ཟིན་པས་གཅིག་གི་ཕྱེ་སེམས་ཀྱང། །འཛིན་  
ཅིང་དེ་དགའི་ལས་ལ་འཇུག་སྤྱོད་པའི་ལས་ཀྱང་འདི་ལྟ་སྟེ་།རྒྱུ་དྲུག་འདུས་པའི་ཕུང་པོ་ལ། །ངན་སོང་གནས་འཇོམས་རྡོ་རྗེའི་བརྟགས། །ཡེ་ཤེས་ཐབས་ཀྱིས་  
སྙན་པའི་གླུ། །རྨད་བྱུང་གསང་ཆེན་སྒྲོག་པའི་ཚིག་ཉོན་མོངས་ལྔ་ཡི་ས་གཞི་ལ། །ཡི་གེ་ཡེ་ཤེས་སྔ་གསལ་བས། །འབར་བ་ཁྲག་འཐུང་སྤྲིན་ཕུང་བཞིན།།  
ཁྱུ་མཆོག་ལྔ་ཡི་སྟོབས་ཀྱིས་རོལ། །སེངྒེ་ང་རོ་རྔམ་པའི་གླུ། །རྡོ་རྗེ་དོན་རབ་སྒྲོག་པའི་ཚིག་རྨད་བྱུང་རོལ་པའི་དོན་བྱུང་བ། །ཨེ་མ་ངོ་མཚར་ཡ་མཚན་ཆེ། །དགྱེས་  
པས་རོལ་པའི་བྱིན་རླབས་ལས། །རྒྱུད་དྲུག་རྩད་གཅོད་ངོ་མཚར་ཆེ། །མཉམ་པ་ཆེན་པོའི་ནམ་མཁའ་ལས། །ཡེ་ཤེས་འབར་བའི་མེ་བྱུང་བས། །འཁོར་  
  
  
༄༅། །བའི་ཁྲག་གི་རྒྱ་མཚོ་བསྐམས། །སྡུག་བསྔལ་དབྱིངས་སུ་ཟད་མཛད་དོ། །མི་གནས་ཀློང་ནས་ཆོ་འཕྲུལ་པ། །གཏུམ་རྔམ་འཁྲུག་  
པའི་ངོ་བོར་འབར། །ཁྲག་འཐུང་འབར་བའི་སྤྲིན་འཕྲོས་པས་།སྲིད་གསུམ་ཁྲག་མཚོ་རྔོ་ནས་བསྐམས། །དཔའ་བོ་ཚམ་ངམ་གྱད་ཀྱི་སྟབས། །སྲིན་པོ་མ་གྲངས་  
ཁྲོས་པའི་གླུ། །ཐེག་ཆེན་རྨད་བྱུང་གསང་བའི་ཚིག་ཆགས་པའི་རྟོད་ཕུར་གཏིང་ནས་ཕྱུང། །མཁའ་བཞི་དབྱིངས་ཀྱི་བདེ་ཀློང་ནས། །ཚོམ་བུ་འབུམ་གྱི་ཆོ་འཕྲུལ་  
འཕྲོས༑ ༑དགྱེས་མཆོག་རོལ་པའི་འཕྲིན་ལས་ལས། །ལ་ལ་ཤེས་རབ་ཐབས་ལ་རོལ། །ལ་ལ་ཐུགས་རྗེ་ལས་ལ་རོལ། །ལ་ལ་གདུལ་བྱའི་ཡུལ་ལ་  
རོལ༑ ༑ལ་ལ་ཡེ་ཤེས་དབྱིངས་ལ་རོལ། །ཐབས་ཀྱི་རྒྱལ་པོ་རྟོགས་པའི་དབང། །ཆེ་བ་ལུང་གི་ཁྱད་པར་ལས། །རྒྱལ་བ་ཀུན་དང་མཉམ་པར་སྦྱོར། །རྡོ་རྗེ་པདྨ་  
རོལ་པའི་སྟབས། །ཆགས་མེད་མཁའ་ལ་གསལ་བའི་ཚིག་དུས་གསུམ་ཟིལ་གྱིས་གནོན་པའི་གླུ། །འཇིག་རྟེན་རིམ་གྱིས་སྦྱང་བའི་ཕྱིར། །འཇིག་རྟེན་  
ཁམས་སུ་རོལ་པ་བྱུང། །འཇིག་རྟེན་དྲུག་གི་སྙིང་ལ་རོལ། །བདག་པོ་གཙོ་བོ་ཟིལ་མནན་ནས། །འཁོར་ནི་སྙན་པའི་ཚིག་གིས་བསྟེན། །འཁོར་བའི་ལམ་  
  
  
།རྣམ་ཐར་ནམ་མཁའི་ངང་དུ་བསླན་།གར་མཆོག་གློག་ལྟར་འགྱུར་བ་ཡི། །རྨད་བྱུང་གསང་བའི་དཀྱིལ་འཁོར་ནས། །ཡི་གེ་འབར་བའི་ཆོ་འཕྲུལ་  
འཕྲོས༑ ༑འཕྲོ་འདུ་སྐར་ལྟར་འཁྲུགས་པ་ལས། །ཁམས་གསུམ་བུད་ཤིང་ཐལ་བར་བརླགས། །རྡོ་རྗེ་བུ་ཡུག་སྐར་མདའི་སྟབས། །རྡོ་རྗེ་འབྲུག་ཆེན་ལྡིར་བའི་  
གླུ༑ ༑དོན་གྲུབ་རྡོ་རྗེ་གསང་བའི་ཚིག་གདུག་པའི་དཔུང་རྣམས་རྣམ་པར་འཇོམས། །རྡོ་རྗེ་སྤྲུལ་པའི་དཀྱིལ་འཁོར་བས། །ཐབས་ཀྱི་བྱང་ཆུབ་སེམས་སྤྲིན་  
སྤྲོས༑ ༑དབང་སྡུད་ཆགས་པའི་ཁྱད་པར་ལས། །འཇིག་རྟེན་བུ་མོ་དྲུག་དང་རོལ། །སེངྒེ་རྣམ་པར་རོལ་པའི་སྟབས། །རྡོ་རྗེ་ཁྱུང་སྐད་འགྱུར་བའི་གླུ། །ཆགས་པ་  
རྩད་ནས་གཅོད་པའི་ཚིག་རྡོ་རྗེ་རོལ་པའི་དོན་ཆེན་པོ། །འཁོར་ལོ་འབར་བའི་དཀྱིལ་འཁོར་ནས། །མཚོན་ཆ་འབར་བའི་ཡིག་འབྲུ་འཕྲོས་།རྒྱུ་དྲུག་ངོ་བོ་རྩད་  
ནས་གཅོད། །དུག་ལྔའི་ཕུང་པོ་རྣམ་པར་སྤྲོས། །ཡེ་ཤེས་རྣོ་དབལ་མཚོན་ཆེན་པོ། །ཆོས་ཉིད་བདལ་བའི་ཀློང་ནས་འཕྲོ། །ཐབས་མཆོག་དབྱིག་གི་རྩལ་ཤུགས་  
ལས༑ ༑འབར་བའི་མཚོན་ཆ་ཆར་ལྟར་འབབ། །ཡི་གེ་ཡེ་ཤེས་མཚོན་ཆའི་ཆར། །རྡོ་རྗེ་ལྕེ་ཡི་ཤུགས་ཀྱིས་དབབ། །རིན་ཆེན་གཏེར་གྱི་ལོངས་སྤྱོད་རྣམས། །  
  
  
༄༅། །རྟོག་པའི་རི་བོ་གཞོམ་པ་དང། །དུག་གསུམ་ཕུང་པོ་གཞིག་པའི་ཕྱིར། །འཁོར་ལོ་ལྕགས་ཀྱུ་ལ་སོགས་པ། །རྟེན་དང་གསང་ཆེན་  
ཏིལ་མཆོག་དང། །དྭངས་མ་ལ་སོགས་སྒོ་ཀུན་རྣམས། །སོ་སོའི་ཆ་རུ་ཕྱེ་ནས་ནི། །ཐུགས་རྗེས་ཉོན་མོངས་སྦྱོང་བ་ཡི། །སོ་སོ་གཉེར་གྱི་རང་སྐལ་དུ། །ཕྱག་རྒྱ་  
སོ་སོའི་སྐབས་སུ་གདབ། །དེ་ལྟར་རྫོགས་པར་གྱུར་པ་དང། །མཎྜལ་ཀུན་གྱི་ཚད་འདྲ་ལ། །དབུས་སུ་ཐིག་བཞི་ལེ་ཚེ་དགུ། །མཐའ་བསྐོར་འཁོར་ལོའི་རྩིབས་  
བརྒྱད་བྱ། །དེ་ལ་སྒོ་བཞི་སྒོ་ཁྱུད་བྱ། །མཐའ་ཟད་བསྐལ་པའི་མེ་རི་བྲི། །དབུས་སུ་དཀར་དམར་ཁ་སྤྲོད་བྲི། །ཕྱོགས་མཚམས་བརྒྱད་དུ་ཁཾ་བརྒྱད་བྲི། །འཁོར་  
ལོའི་བར་མཚམས་མུ་ཁྱུད་ལ། །ནང་དུ་བལྟས་པའི་ཁཾ་བརྒྱད་གསལ། །རྩིབས་ལ་ནང་དུ་ལྟ་བ་བརྒྱད། །མུ་ཁྱུད་བརྒྱད་ལ་ཕྱིར་ལྟ་བརྒྱད། །གྲུ་ཆད་བཞི་ལ་ནང་དུ་  
ལྟ༑ ༑ཐིག་ལེ་རྣམ་བཞི་བྲི་བར་བྱ། །ཕྱི་རིམ་བར་ཁྱམས་དེ་དག་ལ། །ཐིག་ལེ་ཉི་ཤུ་རྩ་བརྒྱད་ནི། །ཕྱི་རུ་ལྟ་བ་བྲི་བར་བྱ་།བསྐལ་པ་ཆེན་པོའི་མེ་ཁྱམས་ལ། །  
ཐིག་ལེ་ཕྱིར་ལྟ་བཅུ་གསལ་ཡི། །དེ་ལ་ཕྱག་རྒྱ་རིམ་པར་དགོད་།མཎྜལ་སྒོ་རུ་བམ་ཆེན་གཅིག་གླུ་བྲོ་གར་གྱིས་རྣམ་སྦྱངས་ཏེ་།དབུས་སུ་བཞག་སྟེ་ཤར་  
  
  
།དེ་ཡི་ཕུང་པོ་གཞལ་ཡས་ཁང། །བཧྲུཾ་ལས་བསྐྱེད་དེ་གསལ་བར་བྱ། །དེ་རུ་ཕྱག་རྒྱའི་ཚོགས་ཆེན་བསྒོམ་།རྫས་ཀྱི་གནས་རྣམས་སོ་སོ་ལ། །རིགས་ཀྱི་  
ལྷ་རྣམས་རིམ་པར་དགོད། །དེ་ནས་རྡོ་རྗེ་བསྙེན་པ་བྱ། །བྱིན་ཕེབས་རྟགས་ལུང་མགུ་བ་ན། །བམ་དེ་བྱང་ཤར་མཚམས་སུ་བསྒྲལ་།རྫས་རྣམས་སོ་སོར་བསྔོས་ནས་  
ཀྱང། །ཕྱག་རྒྱ་བཞུགས་པའི་གནས་རྣམས་སུ། །མ་ནོར་བར་ཡང་དགོད་དེ་སྦྱར། །དཔལ་དང་ལྡན་པའི་སྣོད་དགུ་ལ། །རྨད་དུ་བྱུང་བ་དགུ་བཀོད་དེ། །འབར་བ་ཆེན་  
པོའི་གནས་གནས་སུ། །བརྗིད་པའི་ཚུལ་དུ་གསལ་བར་བསྒོམ། །ཕྱག་རྒྱ་གཞན་ཡང་རྫོགས་པར་དགོད། །ཡེ་ཤེས་རྫོགས་པའི་དཀྱིལ་འཁོར་དུ། །དབང་ཆེན་ཟླ་  
གམ་སྐར་ཚོགས་བཀྲམ། །རྡོ་རྗེ་མི་ཕྱེད་དགུར་འབར་བ། །ཆེ་བ་དགུ་ཡི་ཁྱད་པར་ལས། །དཔལ་ཆེན་དགུ་ནི་སྐུ་ལ་རྫོགས། །ཡུམ་ཆེན་དགུ་ནི་དབྱིངས་ལ་རོལ། །  
དཔལ་བའུ་དགུ་ནི་ཐུགས་ལ་འབར། །འབྱུང་ཆེན་དགུ་ནི་ཀློང་དུ་འཁྱིལ། །ཁུ་བྱུག་དགུ་ནི་རང་སྐད་རྫོགས། །བྷནྡྷ་དགུ་ནི་དཔལ་དང་ལྡན། །ཟླ་གམ་དགུ་ནི་ཡུམ་  
གྱི་དབྱིངས། །ཐིག་ལེ་དགུ་ནི་བྱང་ཆུབ་སེམས། །ཉི་ཟླ་དགུ་ནི་འོད་འཕྲོ་འབར། །དེ་ལྟར་དགུ་དགུར་གསལ་བ་ཡི། །དགུ་ཀློང་བྷ་ག་གཅིག་གི་ངང། །དགུ་བཀག་  
  
  
༄༅། །གཅིག་ཕྱེ་ཐིག་ལེའི་དོན། །ཐམས་ཅད་འབྱོར་པ་རྒྱས་བྱས་ལ། །བམ་དགུ་ཕན་ཆད་སྨན་དུ་སྦྱར། །རྫས་ཀྱི་དངོས་གྲུབ་བླངས་ཏེ་སྤྱད། །  
ཅེས་བཅོམ་ལྡན་འདས་སེམས་དཔའི་རྡོ་རྗེས་གསུངས་སོ། །རྒྱུད་ཀྱི་རྒྱལ་པོ་ཆེན་པོ་རྡོ་རྗེ་བཀོད་པ་ཀུན་འདུས་རིག་པའི་མདོ་ལས། རྨད་བྱུང་རྫས་ཀྱི་ལེའུ་སྟེ་བཅུ་  
བཞི་པའོ།། །།དེ་ནས་ཡང་སེམས་དཔའི་རྡོ་རྗེ་དེས་འདི་སྐད་ཅེས་གསུངས་སོ། །འདུས་པ་ཆེན་པོའི་ཚོགས། ཆོས་ཐམས་ཅད་ནི། མངོན་  
སུམ་དུ་ཤེས་ཤིང་རིག་པར་བྱའོ། །མངོན་སུམ་གང་ཞེ་ན། དྲན་པ་མངོན་དུ་བཞག་པའི་ཡུལ་ལ་མི་གནས་པའི་ཆོས་ཐམས་ཅད་དང་ཕྱིས་འབྱུང་བའི་  
ཆོས་ཐམས་ཅད་དང། སྔོན་དུ་བྱུང་བའི་ཆོས་ཐམས་ཅད་མངོན་སུམ་མར་རིག་པའོ། །དེ་ཅིའི་ཕྱིར་ཞེ་ན། མངོན་སུམ་མར་ཤེས་པ་ནི། ཡེ་ཤེས་ཆེན་པོའི་  
རྒྱུ་ཡིན་པའི་ཕྱིར་རོ། །དེ་ཡང་ཇི་ལྟ་ཞེ་ན། ཆོས་ཐམས་ཅད་སྒྱུ་མའི་རང་བཞིན་དུ་དྲན་པ་མངོན་དུ་བཞག་ན། མངོན་དུ་གྱུར་པའི་ཆོས་ཉིད་ཕྱིན་ཅི་མ་ལོག་པར་  
ཤེས་པ་ཡིན་ནོ། །ཆོས་ཉིད་ཕྱིན་ཅི་མ་ལོག་པར་མངོན་དུ་གྱུར་ན་མི་གནས་པའི་ཡེ་ཤེས་ཆེན་པོ་ཉིད་དེ་ཡིན་ནོ། །དེ་བས་ན། མངོན་པར་ཤེས་པ་རྣམས་  
  
  
དེ་སྐད་ཅེས་གསུངས་པ་དང། མངོན་ཤེས་རིག་པའི་དྲང་སྲོང་ཆེན་པོ་རྣམས་ཀྱིས་འདི་སྐད་ཅེས་གསོལ་ཏོ། །བཅོམ་  
ལྡན་འདས། མངོན་པར་ཤེས་པ་ནི། བདག་ཅག་རྣམས་ཀྱི་དམ་ཚིག་ལགས་སོ། །བཅོམ་ལྡན་འདས་ཀྱིས་བདག་ཅག་རྣམས་ཀྱི་དམ་ཚིག་བཤད་དུ་གསོལ་ཞེས་  
ཞུས་པ་ལས། བཅོམ་ལྡན་འདས་ཀྱིས་བཀའ་སྩལ་པ། རིག་འཛིན་ཆེན་པོ་རྣམས། ཡེ་ཤེས་ཆེན་པོའི་རྒྱུ་མངོན་པར་ཤེས་པ་ནི། རྣམ་པར་ལྔར་རིག་པར་  
བྱའོ༑ ༑མིག་གི་དབང་པོ་ཐམས་ཅད་ལས། །ཞིབ་ཏུ་བཏགས་པའི་ཕྱེ་མར་བྱ། །བཅུད་ཀྱི་སྙིང་པོར་སྦྱར་བྱས་ནས། །མཐོང་བའི་སྙིང་པོ་འབུམ་བཟླས་ན། །ཐམས་  
ཅད་མ་ལུས་མཐོང་བར་འགྱུར། །འདི་ནི་མིག་གི་མངོན་ཤེས་སོ། །རྡོ་རྗེ་ལྕེ་ཡིས་བརྗོད་པའི་ཚིག་དུས་སམ་རྒྱུན་དུ་བརྗོད་པར་བྱའོ་།བཛྲ་ཙཀྵུ་གརྦྷ་བིདྱཱ་ཧཱུཾ། རྣ་  
བའི་དབང་པོ་ཐམས་ཅད་ཀྱང། །བཏགས་སམ་ཕྱེ་མར་བྱས་ནས་ནི་།བཅུད་ཀྱི་སྙིང་པོར་སྦྱར་བྱས་ཏེ། །ཐོས་པའི་སྙིང་པོ་འབུམ་བཟླས་ན། །སྒྲ་ཡི་བྱེ་བྲག་ཐམས་  
ཅད་ཐོས། །འདི་ནི་རྣ་བའི་མངོན་ཤེས་སོ། །རྡོ་རྗེ་ཚིག་ཏུ་བརྟག་པ་ནི། །བཛྲ་གརྦྷ་སྟ་མ་སི་ཧོ། སྣ་ཡི་དབང་པོ་ཐམས་ཅད་ཀུན། །བསྐམས་སམ་ཕྱེ་མར་བྱས་ནས་ནི།།  
  
  
༄༅། །བཅུད་ཀྱི་སྙིང་པོར་སྦྱར་བྱས་ཏེ། །དྲི་སྣ་ཚོགས་དང་བསྲེས་པ་ལས། །ཚོར་བའི་སྙིང་པོ་འབུམ་བཟླས་ན། །སྣ་ཡི་མངོན་ཤེས་ཐོབ་པར་  
འགྱུར༑ ༑རྡོ་རྗེ་ཚིག་ཏུ་གཟུང་བ་ནི། །བཛྲ་ན་མ་སི་ཏཾ་ཧཱུཾ་ལྕེ་ཡི་དབང་པོ་ཐམས་ཅད་ཀུན། །བསྐམས་སམ་ཕྱེ་མར་ཕྱས་ནས་ནི་།བཅུད་ཀྱི་སྙིང་པོར་སྦྱར་བྱས་ཏེ།།  
རོ་ཡི་མཆོག་ལ་སོགས་པ་ལས། །རོ་ཡི་སྙིང་པོ་འབུམ་བཟླས་ཏེ། །སྨྲ་བྱེད་ལྕེ་ཡི་དཀྱིལ་འཁོར་ནི། །སྟེགས་བུ་ཁྲུ་གང་གྲུ་བཞི་ལ་།དབུས་སུ་གསང་བའི་རྡོ་  
རྗེ་བྲི༑ ༑མཐའ་མ་ལྕེ་ཡི་པདྨས་བསྐོར། །ལྕེ་ལ་ཚིག་གི་འོད་ཟེར་འཕྲོ། །སྨྲ་བའི་སྒྲུབ་པས་འདི་རྫོགས་ན། །སྨྲ་བའི་དབང་པོ་ཁ་དབྱེ་ཞིང། །རོ་རྣམས་ཐམས་ཅད་  
ཤེས་པར་འགྱུར། །འདི་ནི་ལྕེ་ཡི་མངོན་ཤེས་ཡོན། །རྡོ་རྗེ་ཚིག་ཏུ་བརྟག་པ་ནི། །བཛྲ་པཱ་ཤ་སིདྱཱ་ཧཱུཾ། སྙིང་གི་དབང་པོ་ཐམས་ཅད་ཀུན། །བསྐམས་སམ་ཕྱེ་  
མར་བྱས་ནས་ཀྱང། །སྙིང་པོ་མཆོག་དང་སྦྱར་བྱས་ཤིང། །དྲན་པའི་སྙིང་པོ་འབུམ་བཟླས་ཤིང། །དཔལ་བེའུ་ཙི་ཏའི་དཀྱིལ་འཁོར་ནས། །དྲན་པའི་རྟེན་གྱིས་  
ཡོངས་བསྐོར་ཏེ། །སྙིང་གི་དཀྱིལ་འཁོར་རྫོགས་པ་དང། །དབང་པོ་ཐམས་ཅད་གསལ་བ་དང། །ཐམས་ཅད་མ་ལུས་ཤེས་པར་འགྱུར། །གཞན་གྱི་སེམས་ནི་  
  
  
བཛྲ་ཙིཏྟ་སིདྱཱ་ཧཱུཾ། ལུས་ཀྱི་དབང་པོ་ཐམས་ཅད་ཀུན། །བཏགས་སམ་ཕྱེ་མར་བྱས་ནས་ནི། །སྲ་མཁྲེགས་བཅུད་ངང་སྦྱར་བྱས་ཏེ། །རེག་  
བྱའི་སྙིང་པོ་འབུམ་བཟླས་ན། །ལུས་ཀྱི་མངོན་ཤེས་ཐོབ་པར་འགྱུར། །མངོན་ཤེས་འདི་དག་ཀུན་རྫོགས་ན། །མི་གནས་ཡེ་ཤེས་ཆེན་པོའི་རྒྱུ། །ཕྲ་མོའང་ནན་  
ཏན་མཆོག་ཏུ་བྱའོ། །ཞེས་གསུངས་སོ། །རྒྱུད་ཀྱི་རྒྱལ་པོ་ཆེན་པོ་རྡོ་རྗེ་བཀོད་པ་ཀུན་འདུས་རིག་པའི་མདོ་ལས། མངོན་ཤེས་རིག་པའི་སྒྲུབ་ལུགས་ཀྱི་ལེའུ་  
སྟེ་བཅོ་ལྔ་པའོ།། །།དེ་ནས་སེམས་དཔའི་རྡོ་རྗེ་དེས་འདི་སྐད་ཅེས་གསུངས་སོ། །འདུས་པ་ཆེན་པོའི་ཚོགས། མཆོག་ཆེན་པོའི་སྒྲུབ་ལུགས་  
ནི༑ འདི་ལྟར་རིག་པར་བྱའོ། །དོན་ལ་བརྩོན་པའི་རྣལ་འབྱོར་པས་།ལས་ཀྱི་སྟེགས་བུ་ཆག་ཕྱེད་པ། །མེ་རིས་བསྐོར་ཏེ་འབར་བར་བྱ་།དཀྱིལ་འཁོར་དེ་ཡི་  
མཎྜལ་ནི། །སུམ་བརྩེགས་བྱས་པའི་དབུས་ཟླ་གམ། །བརྒྱད་ཀྱིས་མཛེས་པར་བྱ་བའོ། །ཕྱི་མཐའ་ཐོད་པའི་ཕྲེང་བས་བསྐོར། །དེ་མཐའ་མེ་དཔུང་འབར་བས་  
བསྐོར༑ ༑དེ་ཡི་ཕྱི་མཐའ་དམར་ཆེན་རྒྱས། །ཟླ་གམ་དབུས་སུ་དཔལ་ཆེན་འབར། །ཟླ་གམ་བརྒྱད་ལ་གནས་བདག་བརྒྱད། །མཐིང་ནག་ཡ་ཐ་མེ་རིར་འབར། །དེ་  
  
  
༄༅། །འོག་ཐོད་པ་ཚར་གསུམ་དང། །སྒོ་ཁྱམས་དུར་ཁྲོད་རྫས་ཀྱིས་བསྐོར། །སྒོ་བརྩེགས་སྒོ་ཁྱུད་ཐ་མ་བྲན། །ཐམས་ཅད་གང་ཡིན་དེ་  
ལྟར་སྦྱར། །ཕུན་སུམ་ཚོགས་པར་གྱུར་པ་ན། །རྣམ་བཞི་ལས་ཀྱི་མཎྜལ་བརྩམ། །འཇིགས་བྱེད་བསྐལ་པའི་དཀྱིལ་འཁོར་དུ། །ཟ་བྱེད་འབར་བའི་ཕྱག་  
རྒྱ་ཡིས༑ ༑ཐར་པ་ཙ་ར་བསྒྲལ་བའི་ཕྱིར། །དྲོད་ལྡན་མན་ངག་འཆང་བ་དེས། །མཆོག་གི་བྱིན་བརླབས་གཞག་པར་བྱ། །དག་པ་གསུམ་གྱིས་གཞུང་བསྲངས་  
ནས༑ ༑གནས་མཆོག་དབེན་པའི་རི་བོ་རྩེ། །རྣ་ཉན་ཕྲ་གསག་ཅན་དང་བྲལ། །འདུ་འཛི་འགྲོ་འོང་ཆད་པ་དང། །གསང་ཆེན་སྤྱོད་པའི་གནས་སུ་ཤིས། །རྣམ་  
བཞི་ལས་ཀྱི་རྟགས་ཉུང་ནའང། །གཅིག་གཉིས་ལྡན་ན་འབྲིང་དུ་བཤད། །སྒྲུབ་པའི་རྒྱལ་པོ་གདེང་ལྡན་པ། །ཤིན་ཏུ་བརྗིད་ཅིང་སྲན་ཚུགས་པའི། །ཁུ་  
འཕྲིག་རྟོག་བྲལ་བརྟུལ་ཞུགས་ཅན། །ལས་ཀྱི་ཕྲེང་བ་ལྷག་ཆད་མེད། །དྲི་ཞིམ་དག་པའི་སྨན་དག་གིས། །ཕྱི་བཀྲུ་ཤི་ནེ་ད་ཧུ་ལས། །ནང་ཡང་དག་པ་ཆེན་  
པོར་བྱ༑ ༑ཚད་མར་སྦྱར་བའི་བཀའ་དང་ནི། །ལྡན་ནས་དུས་བཏབ་ཤིན་ཏུ་བརྩམ། །དེ་ཡང་བརྟག་པའི་གལ་ཆེ་ནི། །བཀྲ་ཤིས་མཛེས་དང་ལྡན་འགྱུར་བ། །བོང་  
  
  
།རིགས་ལྔའི་མཚན་དང་ལྡན་པ་ལ་།བསྒྲལ་བའི་རྫས་སུ་རུང་བ་དང། །ཡིད་འོང་འབྱོར་ལྡན་བཙལ་ནས་ནི། །བསྒྲུབ་པའི་རྫས་སུ་བྱ་བ་  
དེ༑ ༑དེ་འདྲའི་མཚན་རྟགས་ཡོད་པ་ནི། །མ་སྦྱངས་ས་ལ་སླེབས་པའོ། །སྒྲུབ་པའི་རྒྱུ་མཆོག་དེ་དག་ནི། །ད་ཧུ་མནྡས་དབང་པོ་བསྒྱུར། །རྡོ་རྗེ་པྲ་མཁན་ཕབ་  
ནས་ནི༑ ༑སྣང་སྲིད་ཐམས་ཅད་དྲི་བའམ། །ལེགས་ཉེས་ཐམས་ཅད་དྲི་བར་བྱ། །དབང་པོ་སྒོ་ལྔའི་དཀྱིལ་འཁོར་དུ། །བདུད་རྩི་རྣམ་ལྔའི་ཐིག་ལེ་གདབ། །  
རྣམ་ཤེས་འབྱུང་བའི་སྒོ་ལྔ་རུ། །སོ་སོ་འབྱུང་བའི་རྫས་རྣམས་གདབ། །སོ་སོ་རིགས་ཀྱི་ཕྱག་རྒྱས་གདབ། །ཕྱག་རྒྱ་བཀོད་དེ་ཉོན་མོངས་བསྒྲལ། །བསྒྲལ་སྦྱར་  
ཐམས་ཅད་སྦྱངས་ནས་ནི། །མཆོད་དང་མཉེས་དང་དམ་སྐོང་དང་།དངོས་གྲུབ་རྣམ་གསུམ་གང་ཐོབ་བླང། །ཐོབ་ནས་ཐམས་ཅད་ཅི་བདེར་སྤྱད། །ཅེས་གསུངས་  
སོ༑ ༑དེ་ནས་སེམས་དཔའི་རྡོ་རྗེས་ཡང་འདི་སྐད་ཅེས་གསུངས་སོ་།འདུས་པ་ཆེན་པོའི་ཚོགས། བར་དུ་གཅོད་པ་ཐམས་ཅད་ཟློག་པའི་སྒྲུབ་པ་ཆེན་པོ་ནི། འདི་  
ལྟར་རིག་པར་བྱའོ། །གོང་མ་བཞིན་དུ་ལས་བརྩམས་ནས། །ཐར་པའི་རྒྱུ་མཆོག་དེ་དག་ནི། །རུས་པ་རྡོ་རྗེ་ཐལ་བར་བསྒྲུབ། །རུས་པའི་ཚོགས་ནི་ཐམས་ཅད་ཀུན། །  
  
  
༄༅། །བསྲེགས་དང་ལྕེ་པོག་ནག་པོར་སྦྱར། །ཁྱབ་འཇུག་གའུ་ཁ་སྦྱར་དུ། །བཅུག་སྟེ་འཇོམས་པའི་ཕྱག་རྒྱ་དང། །དྲག་པོ་སྔགས་  
ཀྱིས་བསྒྲུབས་བྱས་ནས། །གྲུབ་ན་རྣལ་འབྱོར་དོན་ལྡན་གྱི། །བར་ཆད་ཟློག་པའི་གཉེན་པོར་སྦྱར། །ཞེས་གསུངས་སོ། །རྒྱུད་ཀྱི་རྒྱལ་པོ་ཆེན་པོ་རྡོ་རྗེ་བཀོད་པ་ཀུན་  
འདུས་རིག་པའི་མདོ་ལས། རྡོ་རྗེ་ཐལ་ཆེན་གྱི་སྒྲུབ་ཐབས་ཀྱི་ལེའུ་སྟེ་བཅུ་དྲུག་པའོ།། །།དེ་ནས་ཡང་སེམས་དཔའི་རྡོ་རྗེ་དེས་འདི་སྐད་ཅེས་  
གསུངས་སོ། །འདུས་པ་ཆེན་པོའི་ཚོགས། པྲ་ཐམས་ཅད་ནི། འདི་ལྟར་རིག་པར་བྱའོ། །མཎྜལ་གྲུ་བཞི་པ་གཅིག་ལ། །ཟླ་གམ་སྒོ་གཅིག་རྡོ་རྗེས་བསྐོར། །  
མཐའ་ཁྱུད་སྒོ་བཞི་ལྡན་པར་བྲི། །རྒྱུ་མཆོག་དབང་པོ་ཕྱེད་ལྡན་ཤིས། །ཕྱི་ཡི་ཁྲུས་རྣམས་བྱས་ནས་ནི། །ཤར་དུ་ཁ་བསྟན་དབུས་སུ་གཞག་ལྕེ་ལ་གཟུངས་  
ཐག་སྣ་ལྔས་གདགས། །རྣལ་འབྱོར་རྣམས་ཀྱིས་བསྐོར་བར་བྱ་།ཕྱག་རྒྱ་རྫས་དང་བཅས་པར་དགྲམ། །དེ་ཡི་ཁོང་དུ་གཞལ་ཡས་བསྐྱེད། །རིམ་པར་བརྩེགས་  
པའི་དཀྱིལ་འཁོར་ནི། །འབར་བའི་འབྱུང་ཆེན་འབར་བ་ལྔ། །དོན་གྱི་ལྷ་མོ་ལྔ་རུ་གསལ། །ཀུན་གཞི་ཀུན་ཏུ་བཟང་མོར་གསལ། །དེ་ཡི་ཐུགས་ཀྱི་ཁོང་ཐག་ཏུ།།  
  
  
།ཡེ་ཤེས་སེམས་དཔའ་ཚོན་གང་པ། །ཐུགས་ཀར་ནོར་བུ་རིན་ཆེན་འབར། །དབུས་སུ་ཉི་མའི་གའུ་ལ་།དཔལ་བེའུ་ཡུངས་འབྲུའི་བུམ་པ་  
ལ༑ ༑ཧཱུཾ་དམར་ཏིལ་འབྲུར་གནས་པ་ནི། །བདེ་ཆེན་བྱང་ཆུབ་སེམས་ཞེས་བྱ། །རྡོ་རྗེ་གསང་ཐག་རྒྱུན་མི་གཅད། །རྡོ་རྗེ་ཁ་བྲ་གདབ་པར་བྱ། །དེ་ནས་མཚན་མ་བྱུང་  
གྱུར་ན༑ ༑དངོས་གྲུབ་བླངས་ཏེ་དེ་བསྒྲལ་ལ། །བསྐམས་ཏེ་བདུད་རྩི་རྩ་བར་བྱ། །ཞེས་གསུངས་སོ། །རྒྱུད་ཀྱི་རྒྱལ་པོ་ཆེན་པོ་རྡོ་རྗེ་བཀོད་པ་ཀུན་འདུས་རིག་པའི་མདོ་  
ལས༑ མཆོག་ཕྲན་ཐབས་ཀྱི་སྒྲུབ་ལུགས་ཀྱི་ལེའུ་སྟེ་བཅུ་བདུན་པའོ།། །།དེ་ནས་ཡང་སེམས་དཔའི་རྡོ་རྗེ་དེས་འདི་སྐད་ཅེས་གསུངས་སོ། །  
འདུས་པ་ཆེན་པོའི་ཚོགས། ཐམས་ཅད་ནི། སྒྱུ་མའི་རང་བཞིན་དུ་ཤེས་པར་བྱའོ། །དེ་ཅིའི་ཕྱིར་ཞེ་ན། སྒྱུ་མ་ནི། དངོས་པོར་སྣང་ཡང་རང་བཞིན་མེད་པ་ཡིན་  
ཏེ༑ རང་བཞིན་མེད་པའི་དོན་ནི། ཆོས་ཉིད་རྡོ་རྗེ་ཡིན་ནོ། །དེ་བས་ན། སྒྱུ་མའི་ཆོས་ཐམས་ཅད་ཁོང་དུ་ཆུད་པར་བྱའོ། །དེ་ནས་འཁོར་དེར་འདུས་པར་གྱུར་པའི་ལྷ་  
མ་ཡིན་གྱི་ཚོགས་བདག་སྒྱུ་མ་མཁན་ཞེས་བྱ་བས་འདི་སྐད་ཅེས་གསོལ་ཏོ། །བཅོམ་ལྡན་འདས། བདག་ཅག་རྣམས་ཀྱི་དམ་ཚིག་ནི། ས་མའི་ཆོ་འཕྲུལ་[?]ལ་  
  
  
༄༅། །གནས་ཤིང་སྒྱུ་མ་ཆེད་དུ་བགྱིད་ལགས་ཀྱི། བདག་ཅག་རྣམས་ཀྱི་དོན་ཆེད་དུ་སྒྱུ་མའི་ཆོས་ཐམས་ཅད་བཤད་དུ་གསོལ་ཞེས་གསོལ་པ་  
ལས༑ བཅོམ་ལྡན་འདས་ཀྱིས་བཀའ་སྩལ་པ། ཚོགས་བདག་ཆེན་པོ། སྒྱུ་མའི་ཆོ་འཕྲུལ་ནི། འདི་ལྟར་རིག་པར་བྱའོ། །ཆོས་རྣམས་ཐམས་ཅད་སྒྱུ་  
མར་སྣང། །སྒྱུ་མའི་རང་བཞིན་སྟོང་པ་སྟེ། །སྟོང་པའི་དོན་རྣམས་གང་ཡིན་པ། །མི་འགྱུར་མི་ཤིགས་རྡོ་རྗེའི་དོན། །སྟོང་པ་ཉིད་ལ་སྒྱུ་མ་ཡི། །ཆོ་འཕྲུལ་བྱེ་བ་  
མང་པོ་འབྱུང། །དེ་བཞིན་སྒྱུ་མའི་ཆོ་འཕྲུལ་ཡང། །གྱིན་ད་ཙམ་གྱི་རྒྱུ་རྐྱེན་ལས། །ཆོ་འཕྲུལ་གཟུགས་ནི་ཐ་དད་སྣང་།སྣང་ཡང་དངོས་པོར་མ་གྲུབ་སྟེ། །འགྱུར་  
འཇིག་མེད་པས་རྡོ་རྗེའི་དོན། །ཀུན་རྫོབ་སྒྱུ་མའི་མཚན་ཉིད་ཀྱང། །རྡེའུ་དང་ཤིང་བུའི་རྒྱུ་དག་ལས། །སྨན་དང་སྔགས་ཀྱིས་རྐྱེན་སྦྱར་ནས། །འབྲས་བུ་སྒྱུ་མའི་ཆོ་  
འཕྲུལ་འབྱུང། །སྒྱུ་མའི་གསང་ཆིག་སྦྱོར་བ་ནི། །སྒྱུ་མའི་བདག་པོས་འདི་སྐད་བཤད། །སྒྱུ་ལ་འདོད་པའི་གཟུགས་བྱས་ལ། །ཤེའུ་རེའུ་སྨན་གྱིས་བཏབ་ནས་ནི།།  
གསང་སྔགས་འདི་ཡི་སྦྱོར་བ་བྱ། །ཤེ་འུ་རེ་འུ་ཨི་ན་ཡ། །ཨ་མོ་ཁ་ཨ་འགུས་ས་འགུས། །ཆག་ཤིང་དག་གིས་བརྡབས་བྱས་ན། །ཇི་ལྟར་འདོད་པ་སྣ་ཚོགས་བྱ། །  
  
  
།དེས་ན་སྒྱུ་མའི་གཡེང་བ་ཅན། །དྲང་བའི་ཐབས་ཀྱིས་དཀྲི་བར་བྱ། །རྒྱུད་ཀྱི་རྒྱལ་པོ་ཆེན་པོ་རྡོ་རྗེ་བཀོད་པ་ཀུན་འདུས་རིག་པའི་མདོ་ལས་  
སྒྱུ་མ་རྡོ་རྗེ་སྒྲུབ་ལུགས་ཀྱི་ལེའུ་སྟེ་བཅོ་བརྒྱད་པའོ།། །།དེ་ནས་ཡང་སེམས་དཔའི་རྡོ་རྗེ་དེས་འདི་སྐད་ཅེས་གསུངས་སོ། །འདུས་པ་ཆེན་པོའི་ཚོགས་  
ཆོས་ཐམས་ཅད་ལ་དབང་སྒྱུར་བར་འདོད་ན། འདི་ལྟར་རིག་པར་བྱའོ། །ཕུན་སུམ་ཚོགས་པ་ཀུན་ལྡན་བྱས། །སྟེགས་བུ་ཀུན་ཏུ་གྲུ་བཞི་ལ། །མུ་ཁྱུད་གཅིག་ཏུ་  
བསྐོར་ནས་ནི། །ཟླ་བ་ཁམ་པའི་དབྱིབས་སུ་སྦྱར། །སྒོ་བཞི་གྲུ་ཆད་བཞིར་ལྡན་བྱ། །དབྱིབས་ཀྱི་ཐིག་ལེ་ཟླུམ་པོ་ལ། །རྡོ་རྗེ་དང་ནི་ཉི་མས་བསྐོར། །དབུས་སུ་བྷནྡྷ་  
དཔལ་ལྡན་ལ། །དཔལ་ཆེན་ཡབ་ཡུམ་སྦྱར་ལ་གཞག་ཚལ་བུ་བརྒྱད་ལ་གནས་བརྒྱད་སྦྱར། །ལྟེ་བ་བསྐོར་ཏེ་རིམ་པར་གཞག་ཐིག་ལེ་ཤར་གྱི་སྒོ་གང་དུ། །རྡོ་རྗེ་  
རྣལ་འབྱོར་གསང་མིང་དང། །དངོས་གྲུབ་གསོལ་བྱ་བྲིས་ལ་གཞག་།མཆོད་པའི་ཁྱམས་སུ་གྱུར་པ་ལ། །སྒྲུབ་པའི་རྫས་དང་མཆོད་པ་རྣམས། །རིམ་པ་བཞིན་དུ་  
མཛེས་པར་དགྲམ། །རྡོ་རྗེ་རྣལ་འབྱོར་དེ་དག་རྣམས། །རྡོ་རྗེ་ལྷག་པའི་རྟགས་ཀྱིས་མཚན། །ཏིང་འཛིན་དཀྱིལ་འཁོར་རྫོགས་བྱས་ནས་།སྤྱན་དྲངས་མཆོད་པ་ཀུན་  
  
  
༄༅། །བསགས་ཏེ། །འཇུག་དང་དངོས་གྲུབ་གསོལ་བ་དང། །དབང་བསྐུར་ལས་རྣམས་ཀུན་རྫོགས་ནས། །རྨད་དུ་བྱུང་བའི་གཏོར་མ་དང། །  
ཆ་གསུམ་དྲག་པོ་སྦྱིན་སྲེག་བྱ། །བར་མ་མི་ཟད་གཏེར་དུ་སྦ་།བྱང་ཆུབ་སེམས་ཀྱི་ཆུ་བོ་དང། །ཆོས་ཉིད་ནམ་མཁའི་དབྱིངས་ཆེན་དང། །བྷ་ག་ཡུམ་གྱིས་  
གཞི་ལ༑ ༑ཤིན་ཏུ་སྦ་བའི་ཚུལ་དུ་སྦྱར། །ཆ་གཅིག་གཞལ་ཡས་ཤར་སྒོ་ནས། །བཅུ་གསུམ་གཅལ་བར་སྟེགས་བུ་བྱ། །དེར་ནི་གནས་བདུན་གཙོ་རྣམས་  
ཀྱང། །དེ་བཞིན་བཅུ་གསུམ་ལན་རེ་ལ། །གནས་ཀྱི་མགྲོན་ནི་མ་སྲིང་རྣམས། །བདུན་ཅུ་བར་དུ་ཀུན་རྫོགས་བྱ། །ཐ་མར་མཎྜལ་ཟླ་གམ་ལ། །ནུས་ན་མཁའ་  
འགྲོ་ནམ་མཁའི་ཧོམ། །རྫོགས་བྱ་མ་ལུས་དེ་མགུ་བྱ། །ལྷག་མར་གྱུར་པ་ཀུན་རྫོགས་བྱ། །སྙིགས་མར་གྱུར་པ་ཐམས་ཅད་ཀྱང། །སྦ་འམ་བསྲེག་གམ་ཆུ་  
ཀླུང་འདོར། །རྡོ་རྗེ་གནས་ཆེན་དེ་བསྲུངས་ཏེ། །གནས་ནི་སྦ་ཕྱིར་སུ་དག་གསང། །མི་རིག་ཕྱིར་ན་མཚན་མ་དག་རང་རང་གནས་སུ་སླེབ་པར་བྱ། །གང་དག་འདུ་  
ཚེའང་དེ་བཞིན་ནོ། །འདི་ནི་ཐིག་ལེ་གཅིག་པ་ཡི། །སྒྲུབ་ལུགས་ཡིན་པར་རྒྱལ་བས་བཤད། །འདི་དག་སྒྲུབ་པའི་སྐྱེས་བུ་ནི། །ཟླ་བའི་འཁོར་ལོ་ལ་གནས་  
  
  
༑ཉི་མའི་འཁོར་ལོ་ཐོགས་ནས་ནི། །ཡང་དག་ཆོས་ཀྱི་དབྱིངས་ཉིད་ལ། །དབང་སྒྱུར་བྱེད་པའི་རྒྱལ་པོར་འགྱུར། །ཞེས་གསུངས་སོ། །ཡང་སེམས་དཔའི་རྡོ་རྗེ་  
དེས་འདི་སྐད་ཅེས་གསུངས་སོ། །འདུས་པ་ཆེན་པོའི་རྣལ་འབྱོར་པ་།འདི་ཡང་རིམ་གྱིས་གོང་མ་ལྟར། །ཐམས་ཅད་ཚུལ་བཞིན་སྦྱར་བྱས་ནས། །ཕྱི་རུ་ཀུན་ཏུ་གྲུ་བཞི་  
ལ༑ ༑ཐིག་ལེ་ཟླ་བ་གཅིག་ཏུ་བྱ། །དེ་ལ་སྲད་བུ་བཞི་བསྣོལ་བས་།ལེའུ་ཚེ་དགུ་རུ་གྱུར་པར་བྱ། །ཕྱི་རོལ་མུ་ཁྱུད་ཐོད་པས་བསྐོར་།གྲུ་བཞི་གྲུ་ཆད་རབ་མཛེས་བརྒྱན། །  
དེ་ཡི་མཐའ་ཟད་ཁྱམས་གཅིག་ལ། །སྒོ་གདོང་སྒྲུབ་པ་པོ་ལ་ལྟ་།དབུས་སུ་ཐིག་ལེ་དཀར་དམར་ལ། །ཁ་སྦྱོར་བར་དག་རྡོ་རྗེས་འབྲེལ་།དེར་ནི་དཔལ་ཆེན་ཡབ་  
ཡུམ་བཞུགས། །ཕྱི་མཚམས་ལེའུ་ཚེ་དེ་བརྒྱད་ལ། །ཟླ་གམ་བརྐྱང་བ་བརྒྱད་བྱས་ཏེ། །ཡེ་ཤེས་གནས་ཀྱི་མ་བརྒྱད་དགོད། །ཕྱི་རོལ་སྒོ་གཅིག་ཁྱམས་དེ་ལ། །སྒྲུབ་  
པའི་རྫས་ཀྱིས་མཛེས་པར་དགྲམ། །བསམ་བྱ་སྒྲུབ་པ་ལ་སོགས་ཀུན་།ཐམས་ཅད་དེ་བཞིན་འདིར་སྦྱར་བྱ། །འདི་ལྟར་གྲུབ་པའི་སྐྱེས་བུ་གང། །ཆོས་ཀྱི་རྒྱལ་པོར་  
གྱུར་པ་སྟེ། །ཐམས་ཅད་ཀུན་ལ་དབང་སྒྱུར་བའི། །སྐྱེས་བུ་ཆེན་པོར་དེ་འགྱུར་རོ། །ཞེས་གསུངས་སོ། །དེ་ནས་ཡང་སེམས་དཔའི་རྡོ་རྗེ་དེས་ཆོ་འཕྲུལ་ཐམས་ཅད་ལ་  
  
  
༄༅། །དབང་སྒྱུར་བ་ཞེས་བྱ་བ་འདི་གསུངས་སོ། །འདུས་པ་ཆེན་པོའི་རྣལ་འབྱོར་པ། །འདི་ཡང་ཐམས་ཅད་དེ་འདྲར་སྦྱར། །ཀུན་ཏུ་གྲུ་བཞིར་  
ལྡན་འགྱུར་བ། །འཁོར་ལོ་རྩིབས་བརྒྱད་དག་ཏུ་བྱ། །གྲུ་ཆང་བཞི་ཡི་ཕྱི་རོལ་དུ། །སྒོ་བཞི་དག་དང་ལྡན་པར་བྱ། །ཕྱི་ཁྱམས་དམར་ནག་མེ་རི་ཀློང། །ཤིན་ཏུ་  
བརྗིད་ཅིང་འཇིགས་པར་བྲི། །ཐིག་ལེ་དབུས་ཀྱི་སྙིང་པོ་ལ། །ཟླ་གམ་འབར་བས་མཚན་པར་བྱ། །རྩིབས་མཆོག་བརྒྱད་ལ་ཟླ་གམ་ནི་།ནང་དུ་ལྟ་བདེ་བརྒྱད་  
དྲི༑ ༑རྩིབས་མཚན་བརྒྱད་ལའང་དེ་བཞིན་ཏེ། །རྡོ་རྗེ་སྒོ་མ་བཞི་རྣམས་ཏེ། །ཕྱག་རྒྱ་རིམ་པར་བཀྲམ་བྱས་ནས། །སྒྲུབ་པའི་ལས་རྣམས་ཀུན་རྫོགས་བྱའོ། །དེ་  
ལྟར་གྲུབ་པའི་རྣལ་འབྱོར་པ། །འཇིག་རྟེན་པ་དང་འཇིག་རྟེན་ལས་།འདས་པའི་ཆོ་འཕྲུལ་ཐམས་ཅད་ལས། །དབང་སྒྱུར་བྱེད་པའི་རྒྱལ་པོར་འགྱུར། །ཞེས་  
གསུངས་སོ། །རྒྱུད་ཀྱི་རྒྱལ་པོ་ཆེན་པོ་རྡོ་རྗེ་བཀོད་པ་ཀུན་འདུས་རིག་པའི་མདོ་ལས། ཐིག་ལེ་སྒྲུབ་པའི་ལེའུ་ཞེས་བྱ་སྟེ་བཅུ་དགུ་པའོ།། །།དེ་  
ནས་སེམས་དཔའི་རྡོ་རྗེ་དེས་འདི་སྐད་ཅེས་གསུངས་སོ། །འདུས་པ་ཆེན་པོའི་རྣལ་འབྱོར་རྣམས། དྲེགས་པ་ཅན་གྱི་ཚོགས་ཐམས་ཅད་ལ་དབང་བསྒྱུར་བར་  
  
  
འདི་ལྟར་རིག་པར་བྱའོ། །འདི་ནི་བྱས་ལ་སོགས་པའི་ལས། །འདི་ལྟར་སྦྱོར་དང་ཕུན་སུམ་ཚོགས། །ཐབས་ལ་མཁས་དང་ཡོ་བྱད་དང། །ཇི་ལྟར་རིག་པར་འདིར་  
བསྡུ་བྱ༑ ༑དེ་ནས་མཎྜལ་འདྲ་གཅིག་ལ། །དུར་ཁྲོད་མགོ་མ་ཡང་དུ་བྱ། །ཟུར་བཞི་མཎྜལ་བཞི་བྱས་ལ། །བཞི་ལས་དེ་བཞིས་ཆགས་རེས་བསྟོད། །དེ་ཉིད་མ་ཏང་བཟུགས་  
སུ་བྱ༑ ༑སྙིང་ག་མན་ཆད་དབུས་སུ་བསྣོལ། །དཀྱིལ་འཁོར་ཆེན་པོའི་འོག་ཏུ་གཞུག་འཁོར་ལོ་འདར་བའི་ཐིག་བཏབ་སྟེ། །དཔལ་ཆེན་ལྔ་ཡི་ཕྱག་རྒྱ་བྱ། །ཁྱམས་  
གཉིས་དག་གིས་མཛེས་པ་ལ། །གནས་དང་ཡུལ་གྱི་ཕྱག་རྒྱ་དགོད་།སྒོ་བཞིར་རྡོ་རྗེ་སྒོ་བ་བཞི། །ཡན་ལག་སྤྲུལ་པའི་མགོ་བརྙན་གནས། །ཕྱི་ཁྱམས་རྡོ་རྗེ་མེ་  
རི་བྱ༑ ༑དེ་ཡི་ཕྱི་རོལ་ཕྲེང་ཆེན་གཏམས། །སྐམ་དང་ར་རི་རློན་པས་བསྐོར། །དེ་ཡི་ཕྱི་རོལ་མེ་གུར་འཚུབ། །བསྐལ་པའི་བུ་ཡུག་བྲི་བར་བྱ། །རྡོ་རྗེ་སྒོ་ཁྱུད་སྒོ་གང་  
དུ༑ ༑གུ་གུ་ཐུལ་དང་ཟར་ཚགས། །ཞིང་དང་སྦྲུལ་ཀྱི་ཆུན་པོ་བྲི། །དེ་ནས་བྷནྡྷ་དཔལ་ལྡན་ལ། །རྡོ་རྗེ་དཔལ་གྱི་ཡི་གེ་དག་།བྲིས་ལ་ཁ་སྦྱར་སྒྲུབ་སྟེ་གཞག་གའུ་  
ཆུང་ལ་རལ་པ་ཅན། །བརྒྱད་བྲིས་འབྱུང་བའི་གནས་སུ་གཞག་ལས་བྱེད་བརྒྱ་དང་བཅུ་གཉིས་ལ། །ལས་བྱེད་བཅུ་གཉིས་བྲིས་ལ་འགོད་།ཐར་པ་གནས་ཀྱི་  
  
  
༄༅། །དཀྱིལ་འཁོར་དུ། །གདོལ་པ་འབྱུང་པོ་ང་རྒྱལ་ཅན་།ཆགས་སྡང་རྣམས་ཀྱིས་བསླད་པའི་རྒྱུ། །དེ་ཡི་དུག་གསུམ་བཤིག་པའི་ཕྱིར།།  
དོན་གྱི་སྒྲུབ་པ་ཆེན་པོ་བཤད། །རུ་ཏྲ་ལྔ་ཡི་ཚོགས་ཆེན་ཏེ་།ཏིང་འཛིན་ཡེ་ཤེས་ལྔས་བཅོམ་ནས། །རྡོ་རྗེ་དྲོད་ཀྱིས་རྣམ་པར་སྦྱར། །མདོ་ཡིས་ལ་སྟབས་གཅིག་  
ཏུའོ༑ ༑བགེགས་ཀྱི་བགེགས་ཏེ་བགེགས་ཆེན་པོ། །དུག་ལྔ་རྟོག་པ་ཉིད་ལས་སྐྱེས། །ཕྱེད་དང་གསུམ་གྱི་དུར་ཁྲོད་ནས། །གཞི་རྩ་ངག་དང་ལུས་སེམས་སོ། །བརྗིད་  
ལྡན་དཔལ་ཆེན་དུར་ཁྲོད་བདག་བདག་རྟོག་རྟོག་འཇོམས་ཏིང་འཛིན་གྱིས། །སྲིད་གསུམ་རུ་ཏྲ་དུར་ཁྲོད་དུ། །ཚོགས་བདག་ཆེན་པོ་དེ་བརྒྱད་བྱ། །མ་རིག་མུན་  
ཁང་སྒོ་ཕྱེད་ནས། །གླང་ཆེན་སྨོན་པ་དེ་བཟུང་ནས། །གཟུང་འཛིན་དམ་པོའི་རྟོད་ཐག་གཅད། །དུག་གསུམ་རྣམ་རྟོག་རྟོད་ཕུར་དབྱུང། །ངན་སོང་འདམ་ནས་  
དྲངས་ནས་ནི། །ཉོན་མོངས་དཔུང་རྒོད་དེ་བཏུལ་ནས། །ཡེ་ཤེས་ཐབས་ཀྱིས་རྣམ་སྦྱངས་ཏེ། །ནམ་མཁའི་ཀློང་དུ་དམིགས་མེད་པར། །བདེ་ཆེན་མཆོད་པའི་  
ཚོགས་ཆེན་དག་རོ་མཆོག་ལྔ་དང་མཉམ་སྦྱར་བས། །ཆོས་ཀྱི་ལོངས་སྤྱོད་རྒྱས་པར་སྦྱར། །མཉམ་ཉིད་བདེ་བའི་སྙིང་རྗེ་ཡིས་།དྲེགས་པ་ཆེན་པོ་གཞོམ་པ་དང།།  
  
  
།ཁྲོ་ཚོགས་འབར་བའི་སྤྲིན་འཕྲོས་པས། །གཏུམ་ཐུང་རྔམ་པ་མགྱོགས་པ་ཚོགས། །ཕྱག་བརྙན་ཆར་ཆེན་ཕབ་ནས་ནི། །  
འཁོར་བའི་ཐ་བ་སྤངས་ནས་ནི། །བདེ་བ་ཆེན་པོའི་ཞིང་བཟློག་སྟེ། །བྱང་ཆུབ་མྱུ་གུ་བསྐྱེད་ནས་ནི། །བྱང་ཆུབ་སེམས་དཔའི་ལོ་ཏོག་བསྐྱེད། །  
དུར་ཁྲོད་ཆེན་པོའི་བཞིན་ཕྱོགས་ནི། །མགོ་ནི་ལྷོ་ནུབ་མཚམས་སུ་བཏིང། །རྐང་པ་བྱང་ཤར་མཚམས་སུ་བཏིང། །ང་ནི་དུར་ཁྲོད་དབང་ཕྱུག་ཆེ། །སངས་རྒྱས་སྐུ་  
སྟེ་ཡེ་ཤེས་ཡིན། །ཐུགས་རྗེ་རྣོན་པོའི་དམག་ཚོགས་ལ། །ཡེ་ཤེས་རྣོན་པོའི་མཚོན་ཆ་ཡིས། །ལོ་ཏོག་འཁོར་བའི་རྒྱུན་གཅོད་དོ། །གྲུ་བཞི་ཁ་བཞིར་རྡོ་རྗེ་ཡི་  
དབྱིབས་འདྲའི་ཐབ་ནི་བརྩིགས་ནས་ཀྱང། །སྙིང་གར་འཁོར་ལོའི་ཐབ་ཏུ་བྱ། །རིགས་ཀྱི་ཡམ་ཤིང་ལྔ་བརྩིགས་ཏེ། །ཧོམ་ལྔ་འབྲེལ་པའི་ལས་ཆེན་བརྩིག་ཐབ་ཆེན་  
ལྔ་ཡི་ཧོམ་ཁུང་དུ། །འཁོར་བའི་སྡུག་བསྔལ་ཡམ་ཤིང་ལ། །ཡེ་ཤེས་ཆེན་པོའི་མེ་ཀློང་དུ། །ཉོན་མོངས་ལྔ་ཡི་བསྲེགས་སྦྱངས་རྫོགས། །བྱ་བར་སྦྱོར་བ་  
མཐའ་དག་ཀུན། །ཇི་ལྟར་འབྱོར་ཅིང་འཚམ་པར་འོས། །ཞེས་གསུངས་སོ། །རྒྱུད་ཀྱི་རྒྱལ་པོ་ཆེན་པོ་རྡོ་རྗེ་བཀོད་པ་ཀུན་འདུས་རིག་པའི་མདོ་ལས། དྲེགས་པ་  
  
  
༄༅། །ཅན་གནོན་པ་ཞེས་བྱ་བའི་ལེའུ་སྟེ་ཉི་ཤུ་པའོ།། །།དེ་ནས་ཡང་སེམས་དཔའི་རྡོ་རྗེ་དེས་འདི་སྐད་ཅེས་གསུངས་སོ།།  
འདུས་པ་ཆེན་པོའི་ཚོགས། འཁོར་བའི་རྒྱ་མཚོ་ཟད་པར་བྱེད་པའི་ཞལ་གྱི་དཀྱིལ་འཁོར་ཞེས་བྱ་བ་སྒྲུབ་པའི་དོན་འདི་ནི། འདི་ལྟར་རིག་པར་བྱའོ། །འདི་ཡང་  
དེ་འདྲར་ཀུན་སྦྱར་ནས། །འཁོར་ཁང་ཅན་གྱི་གཞལ་ཡས་སུ། །ཁྲུ་གང་གྲུ་བཞིའི་ཚད་དེ་ལ། །བཞི་ནི་འཁོར་ཁང་ཁྱམས་དེ་དག་།ཕྱོགས་བཞི་དག་ཏུ་བརྩམ་  
པར་བྱ༑ ༑དྲི་ཞིམ་ཙནྡན་འདེ་གུ་གཏང། །དྲི་སྤོས་ཚོམ་བུ་རིན་ཆེན་འཕྲོ། །སྦྱིན་མཆོག་རྒྱས་པར་དེ་བཤམ་བྱ། །ལྷ་ཡི་དགེ་བསྙེན་རྣམ་པ་བཞི། །ཕྱོགས་  
མཚམས་སྲུང་བའི་ལས་རྣམས་བསྒོ། །ཁྱམས་ཀྱི་ནང་རིམ་ཕྱོགས་མཚམས་སུ། །ཆག་ཕྱེད་པ་ཡི་སྟེགས་བུ་བཅུ། །བསྐལ་པའི་མེ་དཔུང་འབར་བྲིས་  
ལ༑ ༑སྣ་ཚོགས་རྒྱུ་ལས་བྱས་པ་ཡི། །མཐུན་པའི་གཟུགས་བཅུ་དབང་བསྐུར་ཏེ། །ཁྲོ་བོ་གར་གྱི་ནང་མཚམས་བཅད། །དེ་ནས་མ་ཏྲཾ་གནོན་པར་བྱ། །དྲེགས་  
པ་རུ་ཏྲ་སྡིག་ཅན་འདི། །ནམ་ཡང་བསྒྲལ་བའི་ཞིང་ཡིན་ཏེ། །ཛཿ་ཧཱུཾ་བཾ་ཧོ་མ་ཧཱ་ཤྲཱི་ཧེ་རུ་ཀ་མ་ཏྲང་རུ་དྲ་ཧ་ཧ་པྲ་བེ་ཤ་ཕཊ། ཁ་ཊཱཾ་ཕྱག་རྒྱས་བསྐྱེལ་ནས་ནི། །མ་