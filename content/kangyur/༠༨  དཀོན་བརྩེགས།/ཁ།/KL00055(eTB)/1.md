  
།རྒྱ་གར་སྐད་དུ་ཨཱརྱ་པྲ་བྷ་ས་མནྟ་མུཀྟོ་ནིར་དེ་ཤ་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། འཕགས་པ་  
འོད་ཟེར་ཀུན་ཏུ་བསྐྱེ་བ་བསྟན་པ་ཞེས་བྱ་བ་ཐེག་པ་ཆེན་པོའི་མདོ། བམ་པོ་དང་པོ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་སྐད་བདག་  
གིས་ཐོས་པ་དུས་གཅིག་ན། བཅོམ་ལྡན་འདས་རྒྱལ་པོའི་ཁབ་ན་བྱ་རྒོད་ཀྱི་ཕུང་པོའི་རི་ལ་དགེ་སློང་གི་དགེ་འདུན་ཆེན་པོ་ཐམས་ཅད་ཀྱང་རང་དབང་ཆེན་པོ་ཐོབ་པ་ལྔ་  
བརྒྱ་དང། གཞན་ཡང་ཚེ་གཅིག་གིས་ཐོགས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ལ་སོགས་པ་ཁྲག་ཁྲིག་ཕྲག་བརྒྱད་ཅུ་དང། གཞན་ཡང་བྱང་  
  
པ་ལ་སོགས་པ་ཁྲག་ཁྲིག་ཕྲག་བཞི་བཅུ་དང་ཐབས་ཅིག་ཏུ་བཞུགས་ཏེ། དེའི་ཚེ་འཁོར་འདུས་པ་དེ་ཉིད་  
དུ་ཟླ་འོད་གཞོན་ནུར་གྱུར་པ་ཞེས་བྱ་བ་ཞིག་འདུས་པར་གྱུར་ཏེ་འདུག་པ་དེ་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ཏེ་པུས་མོ་གཡས་པའི་ལྷ་ང་ས་ལ་གཙུགས་ནས་  
བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་བྱས་ནས་གུས་པས་ཐལ་མོ་སྦྱར་ཏེ་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས། དེ་བཞིན་གཤེགས་  
པས་སྔོན་འཕྲིན་ལས་ཅི་ཞིག་མཛད་ན། འདི་ལྟར་རྣམ་པར་ངེས་པའི་འོད་ཟེར་དང། ཡོངས་སུ་སྡུད་པའི་འོད་ཟེར་དང། ཀུན་ནས་སློང་བའི་འོད་ཟེད་དང། རབ་ཏུ་སྟོན་པའི་འོད་  
ཟེར་དང། ཁ་དོག་སྣ་ཚོགས་ཀྱི་འོད་ཟེར་དང། ཁ་དོག་འདྲེས་པ་མ་མཆིས་པའི་འོད་ཟེར་དང། རྒྱ་ཆུང་དུའི་འོད་ཟེར་དང། རྒྱ་ཆེན་པོའི་འོད་ཟེར་དང། རྣམ་པར་དག་པའི་འོད་  
ཟེར་དང། ཤིན་ཏུ་རྣམ་པར་དག་པའི་འོད་ཟེར་དང། དྲི་མ་མ་མཆིས་པའི་འོད་ཟེར་དང། ཤིན་ཏུ་དྲི་མ་མ་མཆིས་པའི་འོད་ཟེར་དང། དྲི་མ་དང་བྲལ་བའི་འོད་ཟེར་དང། རིམ་  
གྱིས་འཕེལ་བའི་འོད་ཟེར་དང། གསལ་བའི་འོད་ཟེར་དང། ཤིན་ཏུ་གསལ་བའི་འོད་ཟེར་དང། མཐའ་མ་མཆིས་པའི་འོད་ཟེར་དང། ཤིན་ཏུ་མཐའ་མ་མཆིས་པའི་འོད་ཟེར་  
  
  
༄༅། །དང། ཚད་མ་མཆིས་པའི་འོད་ཟེར་དང། ཤིན་ཏུ་ཚད་མ་མཆིས་པའི་འོད་ཟེར་དང། གྲངས་ཀྱི་ཚད་མ་མཆིས་པའི་འོད་ཟེར་དང། ཤིན་ཏུ་གྲངས་  
ཀྱ་ཚད་མ་མཆིས་པའི་འོད་ཟེར་དང། མྱུར་བའི་འོད་ཟེར་དང། ཤིན་ཏུ་མྱུར་བའི་འོད་ཟེར་དང། གནས་མ་མཆིས་པའི་འོད་ཟེར་དང། ཀུན་ཏུ་འབར་བའི་འོད་ཟེར་དང། སྣང་བར་  
བགྱིད་པའི་འོད་ཟེར་དང། མོས་པར་བགྱིད་པའི་འོད་ཟེར་དང། ཕ་རོལ་ཏུ་ཕྱིན་པར་བགྱིད་པའི་འོད་ཟེར་དང། ཐོགས་པ་མ་མཆིས་པའི་འོད་ཟེར་དང། གཡོ་བ་མ་མཆིས་  
པའི་འོད་ཟེར་དང། དྲང་པོའི་འོད་ཟེར་དང། དཔག་ཏུ་མ་མཆིས་པ་ལ་གནས་པའི་འོད་ཟེར་དང། གཟུགས་ཀྱི་མཚན་གྱི་འོད་ཟེར་དང་གཟུགས་ཀྱི་མཚན་སྣ་ཚོགས་ཀྱི་འོད་ཟེར་དང་  
གཟུགས་ཀྱི་མཚན་ཉིད་ཚད་མ་མཆིས་པའི་འོད་ཟེར་དང། ཁ་དོག་སྔོན་པོ་དང། སེར་པོ་དང། དམར་པོ་དང། དཀར་པོའི་མཚན་ཉིད་ཀྱི་འོད་ཟེར་དང། ཁ་དོག་ལེབ་  
རྒན་གྱི་འོད་ཟེར་དང། ཆུ་ཤེལ་གྱི་ཁ་དོག་གི་མཚན་ཉིད་ཀྱི་འོད་ཟེར་དང། ནམ་མཁའི་ཁ་དོག་གི་མཚན་ཉིད་ཀྱི་འོད་ཟེར་དང། དེ་ལྟ་བུ་ལ་སོགས་པ་རྣམ་པ་སྣ་ཚོགས་  
ཀྱི་འོད་ཟེར་རེ་རེ་ཀུན་ཀྱང་ཁ་དོག་རྣམ་པ་ལྔའི་འོད་ཟེར་འདྲེས་པར་གྱུར་པ་སྟོན་པར་མཛད་པ་ནས་ཁ་དོག་སྔོན་པོ་དང། སེར་པོ་དང། དམར་པོ་དང། དཀར་པོའི་དངོས་  
  
  
མ་མཆིས་པ་དཔག་ཏུ་མ་མཆིས་པ་དག་དང་འདྲེས་པར་གྱུར་པ་རབ་ཏུ་སྟོན་པར་མཛད་པའི་བར་དུ་བརྙེས་པར་གྱུར་ལགས།།  
དེ་ནས་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་ཚིགས་སུ་བཅད་དེ་བཀའ་སྩལ་པ། ང་ནི་བསམ་གྱིས་མི་ཁྱབ་པའི། །དགེ་བའི་ལས་ཀྱི་རྒྱུ་རྐྱེན་གྱིས། །རྨོངས་པ་  
རྣམས་ནི་རབ་སྤངས་ནས། །འོད་ཟེར་སྣ་ཚོགས་གྲུབ་པ་ཡིན། །གཞན་ཡང་སྤྱོད་པ་སྣ་ཚོགས་ཀྱིས། །སངས་རྒྱས་ལམ་ལ་རབ་གནས་ཤིང་།སྟོང་པ་བྱེད་མེད་ཤེས་རབ་ཀྱིས།།  
འདྲེས་པའི་འོད་ཟེར་བསྟན་པ་ཡིན། །ཇི་ལྟར་ཕྱི་རོལ་ཆོས་དག་ལ་།མཚན་ཉིད་བྱེ་བྲག་སྣ་ཚོགས་སྣང། །དེ་ནི་སྟོང་ཞིང་བདག་ཀྱང་མེད། །བྱེད་པ་མེད་ཅིང་སེམས་ཡིད་མེད།།  
གཞན་ཡང་ཇི་ལྟར་ནང་གི་ལུས། །སྟོང་ཞིང་བདག་མེད་བྱེད་མེད་ཀྱང། །དེ་ལས་རྣམ་པ་སྣ་ཚོགས་གྱི། །སྒྲ་སྐད་དག་ནི་རབ་ཏུ་སྟོན། །དེ་ལྟར་བྱེད་མེད་དབང་གིས་ནི། །ཁ་  
དོག་དཔག་མེད་འོད་བསྟན་ནས། །མོས་པ་དག་ནི་ཇི་བཞིན་དུ། །རེ་བ་དག་ནི་སྐོང་བར་མཛད། །རེས་འགའ་འོད་ཟེར་གཅིག་ལས་ནི། །ཁ་དོག་རྣམ་པ་གཉིས་བསྐྱེད་ནས། །སོ་  
སོར་རབ་འབྲིང་ཐ་མ་ཡི། །བྱེ་བྲག་ཡོད་པར་རབ་ཏུ་སྟོན། །རེས་འགའ་འོད་ཟེར་གཅིག་ལས་ནི། །ཁ་དོག་རྣམ་པ་གསུམ་བསྐྱེད་ནས། །སོ་སོར་རབ་འབྲིང་ཐ་མ་ཡི། །བྱེ་བྲག་  
  
  
༄༅། །ཡོད་པར་རབ་ཏུ་སྟོན། །རེས་འགའ་འོད་ཟེར་གཅིག་ལས་ནི་།ཁ་དོག་རྣམ་པ་བཞི་བསྐྱེད་ནས། །སོ་སོར་རབ་འབྲིང་ཐ་མ་ཡི་།བྱེ་བྲག་ཡོད་པར་  
རབ་ཏུ་སྟོན། །རེས་འགའ་འོད་ཟེར་གཅིག་ལས་ནི། །ཁ་དོག་རྣམ་པ་ལྔ་འབྱུང་བ། །སོ་སོར་རབ་འབྲིང་ཐ་མ་ཡང། །ལས་གཙང་ལས་ནི་སྐྱེས་པ་ཡིན། །རེས་འགའ་འོད་  
ཟེར་གཅིག་ལས་ནི། །ཁ་དོག་རྣམ་པ་དྲུག་འབྱུང་བ། །སོ་སོར་རབ་འབྲིང་ཐ་མ་ཡང། །ཐབས་མཁས་ལས་ནི་སྐྱེས་པ་ཡིན། །རེས་འགའ་འོད་ཟེར་གཅིག་ལས་ནི། །ཁ་  
དོག་རྣམ་པ་བདུན་འབྱུང་བ། །སོ་སོར་རབ་འབྲིང་ཐ་མ་ཡང། །ལས་དགེ་ལས་ནི་སྐྱེས་པ་ཡིན། །རེས་འགའ་འོད་ཟེར་གཅིག་ལས་ནི། །ཁ་དོག་རྣམ་པ་བརྒྱད་འབྱུང་བ།།  
སོ་སོར་རབ་འབྲིང་ཐ་མ་ཡང། །དགེ་བའི་ཆོས་ལས་སྐྱེས་པ་ཡིན་།རེས་འགའ་འོད་ཟེར་གཅིག་ལས་ནི། །ཁ་དོག་རྣམ་པ་དགུ་འབྱུང་བ་།སོ་སོར་རབ་འབྲིང་ཐ་མ་ཡང། །  
ཚོགས་དག་ལས་ནི་སྐྱེས་པ་ཡིན། །རེས་འགའ་འོད་ཟེར་གཅིག་ལས་ནི་།ཁ་དོག་རྣམ་པ་བཅུ་འབྱུང་བ། །སོ་སོར་རབ་འབྲིང་ཐ་མ་ཡང་།སྦྱིན་པ་ལས་ནི་སྐྱེས་པ་  
ཡིན༑ ༑རེས་འགའ་དངོས་པོ་གཅིག་ལས་ནི། །ཁ་དོག་ཉི་ཤུ་གང་འབྱུང་བ། །སོ་སོར་རབ་འབྲིང་ཐ་མ་ཡང། །ཚུལ་ཁྲིམས་བསྲུངས་ལས་སྐྱེས་པ་ཡིན། །རས་འགའ་  
  
  
།ཁ་དོག་སུམ་ཅུ་གང་འབྱུང་བ། །སོ་སོར་རབ་འབྲིང་ཐ་མ་ཡང། །བཟོད་པ་ལས་ནི་སྐྱེས་པ་ཡིན། །རེས་འགའ་དངོས་པོ་གཅིག་ལས་ནི། །ཁ་དོག་བཞི་བཅུ་  
གང་འབྱུང་བ། །སོ་སོར་རབ་འབྲིང་ཐ་མ་ཡང། །བརྩོན་འགྲུས་ལས་ནི་སྐྱེས་པ་ཡིན། །རེས་འགའ་དངོས་པོ་གཅིག་ལས་ནི། །ཁ་དོག་ལྔ་བཅུ་གང་འབྱུང་བ། །སོ་སོར་རབ་འབྲིང་  
ཐ་མ་ཡང། །བསམ་གཏན་ལས་ནི་སྐྱེས་པ་ཡིན། །རེས་འགའ་དངོས་པོ་གཅིག་ལས་ནི། །ཁ་དོག་དྲུག་ཅུ་གང་འབྱུང་བ། །སོ་སོར་རབ་འབྲིང་ཐ་མ་ཡང། །ཤེས་རབ་ལས་ནི་སྐྱེས་  
པ་ཡིན༑ ༑ངེས་འགའ་དངོས་པོ་གཅིག་ལས་ནི། །ཁ་དོག་བདུན་ཅུ་གང་འབྱུང་བ། །སོ་སོར་རབ་འབྲིང་ཐ་མ་ཡང། །བྱམས་པའི་སེམས་ལས་སྐྱེས་པ་ཡིན། །རེས་འགའ་དངོས་པོ་  
གཅིག་ལས་ནི། །ཁ་དོག་བརྒྱད་ཅུ་གང་འབྱུང་བ། །སོ་སོར་རབ་འབྲིང་ཐ་མ་ཡང། །སྙིང་རྗེའི་སེམས་ལས་སྐྱེས་པ་ཡིན། །རེས་འགའ་དངོས་པོ་གཅིག་ལས་ནི། །ཁ་དོག་དགུ་བཅུ་  
གང་འབྱུང་བ། །སོ་སོར་རབ་འབྲིང་ཐ་མ་ཡང། །དགའ་བའི་སེམས་ལས་སྐྱེས་པ་ཡིན། །རེས་འགའ་དངོས་པོ་གཅིག་ལས་ནི། །ཁ་དོག་རྣམ་བརྒྱ་གང་འབྱུང་བ། །སོ་སོར་རབ་འབྲིང་  
ཐ་མ་ཡང། །བཏང་སྙོམས་སེམས་ལས་སྐྱེས་པ་ཡིན། །རེས་འགའ་དངོས་པོ་གཅིག་ལས་ནི། །ཁ་དོག་སྟོང་ནི་གང་འབྱུང་བ། །སོ་སོར་རབ་འབྲིང་ཐ་མ་ཡང། །ཡོན་ཏན་སྟོན་  
  
  
༄༅། །ལས་སྐྱེས་པ་ཡིན། །རེས་འགའ་དངོས་པོ་གཅིག་ལས་ནི། །ཁ་དོག་ཁྲི་ནི་གང་འབྱུང་བ། །སོ་སོར་རབ་འབྲིང་ཐ་མ་ཡང། །བསོད་ནམས་ཚོགས་  
ལས་སྐྱེས་པ་ཡིན། །རེས་འགའ་དངོས་པོ་གཅིག་ལས་ནི། །ཁ་དོག་བྱེ་བ་གང་བསྟན་པ། །སོ་སོར་རབ་འབྲིང་ཐ་མ་ཡང། །ཡིད་ཆེས་པ་ལས་སྐྱེས་བ་ཡིན། །རེས་འགའ་དངོས་  
པོ་གཅིག་ལས་ནི། །ཁ་དོག་བྱེ་བ་གཉིས་སྟོན་པ། །སོ་སོར་རབ་འབྲིང་ཐ་མ་ཡང། །རྗེས་སུ་ཡི་རང་ལས་སྐྱེས་ཡིན། །རེས་འགའ་དངོས་པོ་གཅིག་ལས་ནི། །ཁ་དོག་བྱེ་བ་  
གསུམ་སྟོན་པ། །སོ་སོར་རབ་འབྲིང་ཐ་མ་ཡང། །ཤིན་ཏུ་སྦྱངས་ལས་སྐྱེས་པ་ཡིན། །རེས་འགའ་དངོས་པོ་གཅིག་ལས་ནི། །ཁ་དོག་བྱེ་བ་བཞི་སྟོན་པ། །སོ་སོར་རབ་འབྲིང་  
ཐ་མ་ཡང། །སངས་རྒྱས་གུས་ལས་སྐྱེས་པ་ཡིན། །རེས་འགའ་དངོས་པོ་གཅིག་ལས་ནི། །ཁ་དོག་བྱེ་བ་ལྔ་སྟོན་པ། །སོ་སོར་རབ་འབྲིང་ཐ་མ་ཡང། །ཆོས་ལ་གུས་ལས་སྐྱེས་  
པ་ཡིན༑ །རེས་འགའ་དངོས་པོ་གཅིག་ལས་ནི། །ཁ་དོག་བྱེ་བ་དྲུག་སྟོན་པ། །སོ་སོར་རབ་འབྲིང་ཐ་མ་ཡང། །དགེ་འདུན་གུས་ལས་སྐྱེས་པ་ཡིན། །རེས་འགའ་དངོས་པོ་གཅིག་  
ལས་ནི༑ ༑ཁ་དོག་བྱེ་བ་བདུན་སྟོན་པ། །སོ་སོར་རབ་འབྲིང་ཐ་མ་ཡང། །ཚུལ་ཁྲིམས་གུས་ལས་སྐྱེས་པ་ཡིན། །རེས་འགའ་དངོས་པོ་གཅིག་ལས་ནི། །ཁ་དོག་བྱེ་བ་བརྒྱད་  
  
  
།སོ་སོར་རབ་འབྲིང་ཐ་མ་ཡང། །ཏིང་འཛིན་གུས་ལས་སྐྱེས་པ་ཡིན། །རེས་འགའ་དངོས་པོ་གཅིག་ལས་ནི། །ཁ་དོག་བྱེ་བ་དེ་གུ་སྟོན་པ། །སོ་སོར་རབ་འབྲི་བ་ཐ་མ་ཡང་  
ཀུན་བརྩེ་ལས་ནི་སྐྱེས་པ་ཡིན། །རེས་འགའ་དངོས་པོ་གཅིག་ལས་ནི་།ཁ་དོག་བྱེ་བ་བཅུ་སྟོན་པ། །སོ་སོར་རབ་འབྲིང་ཐ་མ་ཡང། །བག་ཡོད་ལས་ནི་སྐྱེས་པ་ཡིན། །གཞན་ཡང་  
སྤུ་ཁུང་གཅིག་ལས་ནི། །འོད་ཟེར་མང་པོ་གང་སྟོན་པ། །འོད་ཟེར་སྣ་ཚོགས་མིང་དེ་དག་དེང་འདིར་ཁྱོད་ལ་བཤད་པར་བྱ། །ང་ལ་འོད་ཟེར་གཅིག་ཡོད་དེ། །དེ་མིང་སྦྲིན་གཙང་  
སྣང་ཞེས་བྱ། །འོད་ཟེར་དེ་ནི་དགེ་བའི་རྩ། །དཔག་མེད་བསགས་ལས་སྐྱེས་པ་ཡིན། །དེ་ལྟར་འདས་པའི་དུས་ཀྱི་ཚེ། །སེམས་ཅན་རྣམ་པ་ཇི་སྙེད་པ། །ནད་རྣམས་སྣ་ཚོགས་བཏབ་  
པ་ལས། །སྙིང་བརྩེའི་སེམས་ནི་རབ་བསྐྱེད་ནས། །སྨན་ནི་མང་པོ་རབ་བཏང་ཞིབ། །དེ་དག་གསོས་པར་བྱས་པ་ཡི། །རྒྱ་དང་རྐྱེན་ནི་འདི་ཡི་ཕྱིར། །དེ་འདྲའི་འོད་ཟེར་ཐོབ་པ་ཡིན། །  
ང་ལ་འོད་ཟེར་ཡང་ཡོད་དེ། །དེ་མིང་རྣམ་དག་མིག་ཅེས་བྱ། །མར་མེས་སངས་རྒྱས་མཆོད་པས་ན། །དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ། །དེ་མིང་རྣམ་  
དག་སྣ་ཞེས་བྱ། །སྒྲ་དབྱངས་དག་གིས་མཆོད་བྱས་པས། །དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ། །དེ་མིང་རྣམ་དག་སྣ་ཞེས་བྱ། །སྦོས་ཆུ་དག་གིས་  
  
  
༄༅། །མཆོད་བྱས་པས། །དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ། །དེ་མིང་རྣམ་དག་ལྕེ་ཞེས་བྱ། །རོ་མཆོག་དག་གིས་མཆོད་བྱས་  
པས༑ ༑དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ་།དེ་མིང་རྣམ་དག་ལུས་ཞེས་བྱ། །འདི་ལྟར་གོས་ཀྱིས་མཆོད་བྱས་པས། །དེ་ཕྱིར་དེ་ལས་སྐྱེས་པ་ཡིན། །  
ང་ལ་འོད་ཟེར་ཡང་ཡོད་དེ། །དེ་མིང་རྣམ་དག་སེམས་ཞེས་བྱ་།རྟག་ཏུ་སངས་རྒྱས་ཡིད་ཆེས་པས། །དེ་ཕྱིར་དེ་ལས་སྐྱེས་པ་ཡིན་།ང་ལ་འོད་ཟེར་ཡང་ཡོད་དེ། །དེ་མིང་  
རྣམ་དག་གཟུགས་ཞེས་བྱ། །སངས་རྒྱས་གཟུགས་ནི་བྲིས་པས་ན། །དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ། །དེ་མིང་རྣམ་དག་སྒྲ་ཞེས་བྱ། །རྟག་ཏུ་ཆོས་  
ལ་བསྔགས་པས་ན། །དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ། །དེ་མིང་རྣམ་དག་དྲི་ཞེས་བྱ། །རྟག་ཏུ་དགེ་འདུན་གུས་པས་ན། །དེ་ཕྱིར་དེ་ལས་སྐྱེས་  
པ་ཡིན༑ ༑ང་ལ་འོད་ཟེར་ཡང་ཡོད་དེ། །དེ་མིང་རྣམ་དག་རོ་ཞེས་བྱ། །ཡིད་བཞིན་དུ་ནི་སྦྱིན་བཏང་བས། །དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ། །དེ་མིང་  
རྣམ་དག་རེག་ཅེས་བྱ། །བྱུག་སྤོས་དག་གིས་མཆོད་པས་ན། །དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ། །དེ་མིང་རྣམ་དག་ཆོས་ཞེས་བྱ། །ཆོས་རྣམས་  
  
  
།དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ། །དེ་མིང་རྣམ་དག་ས་ཞེས་བྱ། །སངས་རྒྱས་དགེ་འདུན་ས་ཕྱག་བས། །དེ་ཕྱིར་དེ་ལས་སྐྱེས་པ་  
ཡིན༑ ༑ང་ལ་འོད་ཟེར་ཡང་ཡོད་དེ། །དེ་མིང་རྣམ་དག་ཆུ་ཞེས་བྱ་།ཆུ་མིག་ཁྲོན་པས་མཆོད་པས་ན། །དེ་ཕྱིར་དེ་ལས་སྐྱེས་པ་ཡིན་།ང་ལ་འོད་ཟེར་ཡང་ཡོད་དེ། །དེ་མིང་རྣམ་དག་  
མེ་ཞེས་བྱ། །མེ་འཛིན་མཆོད་ཅིང་སྦྱིན་བཏང་བས། །དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ། །དེ་མིང་རྣམ་དག་རླུང་ཞེས་བྱ། །རླུང་གཡབ་ཐོགས་ནས་མཆོད་པས་  
ན༑ ༑དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ་།དེ་མིང་རྣམ་དག་ཕུང་ཞེས་བྱ། །ལུས་ཀྱིས་སངས་རྒྱས་མཆོད་པས་ན། །དེ་ཕྱིར་དེ་ལས་སྐྱེས་པ་ཡིན། །ང་ལ་འོད་  
ཟེར་ཡང་ཡོད་དེ། །དེ་མིང་རྣམ་དག་ཁམས་ཞེས་བྱ། །རྟག་ཏུ་བྱམས་པའི་སེམས་བསྒོམས་པས། །དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ། །དེ་མིང་རྣམ་དག་  
བདེན་ཞེས་བྱ། །རྟག་ཏུ་རྫུན་ནི་སྤངས་པས་ན། །དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ། །དེ་མིང་རྣམ་དག་ཞི་ཞེས་བྱ། །རྟག་ཏུ་སྦྱིན་པ་བཏང་བས་ན། །དེ་ཕྱིར་དེ་  
ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ། །དེ་མིང་རྣམ་དག་སྒྲ་ཞེས་བྱ། །སངས་རྒྱས་རྣམས་ཀྱིས་བསྔགས་བརྗོད་པས། །དེ་ཕྱིར་ད་ལས་སྐྱེས་པ་ཡིན། །ང་ལ་འོད་ཟེར་  
  
  
༄༅། །ཡང་ཡོད་དེ། །དེ་མིང་རྣམ་དག་དྲན་ཞེས་བྱ། །ཏིང་འཛིན་བསྔགས་པ་བརྗོད་པས་ན། །དེ་ཕྱིར་དེ་ལས་སྐྱེས་པ་ཡིན་།ང་ལ་འོད་ཟེར་ཡང་ཡོད་དེ།།  
དེ་མིང་རྣམ་དག་སྤོབས་ཞེས་བྱ། །ཀུན་འཛིན་བསྔགས་པ་བརྗོད་པས་ན། །དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ་།དེ་མིང་མཐུན་ཞེས་བྱ་བ་ཡིན། །རྩོད་  
བ་དག་ནི་བསྡུམས་པས་ན། །དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ། །དེ་མིང་དོན་རབ་བསྟན་ཞེས་བྱ། །སྟོང་ཉིད་རབ་ཏུ་རྟོགས་པས་ན། །དེ་ཕྱིར་དེ་ལས་སྐྱེས་  
པ་ཡིན༑ ༑ང་ལ་འོད་ཟེར་ཡང་ཡོད་དེ། །དེ་མིང་ཁ་དོག་སྔོ་ཞེས་བྱ། །པདྨ་སྔོན་པོས་མཆོད་པས་ན། །དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ། །དེ་མིང་ཁ་དོག་  
སེར་ཞེས་བྱ། །ཙམྤ་ཀས་ནི་མཆོད་པས་ན། །དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ། །དེ་མིང་ཁ་དོག་དམར་ཞེས་བྱ། །མུ་ཏིག་དག་གིས་མཆོད་པས་  
ན༑ ༑དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ་།དེ་མིང་ཁ་དོག་དཀར་ཞེས་བྱ། །གསེར་གྱི་གདུགས་ཀྱིས་མཆོད་པས་ན། །དེ་ཕྱིར་དེ་ལས་སྐྱེས་པ་ཡིན། །  
ང་ལ་འོད་ཟེར་ཡང་ཡོད་དེ། །དེ་མིང་ཡོན་ཏན་མཆོག་ཅེས་བྱ། །ཚོན་སྣ་མང་པོས་བརྒྱན་པས་ན། །དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ། །དེ་མིང་ཀླུ་  
  
  
།ཀླུ་ཡི་བ་དན་གྱིས་མཆོད་པས། །དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ། །དེ་མིང་གླང་པོའི་གཟི་ཞེས་བྱ། །གླང་པོའི་བདན་གྱིས་མཆོད་པས། །  
དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ། །དེ་མིང་སེངྒེའི་རྒྱལ་ཞེས་བྱ། །སེངྒེའི་བ་དན་གྱིས་མཆོད་པས་།དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་  
ཡོད་དེ༑ ༑དེ་མིང་ཁྱུ་མཆོག་རྒྱལ་ཞེས་བྱ། །ཁྱུ་མཆོག་བདན་གྱིས་མཆོད་པས། །དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ། །དེ་མིང་རྣམ་དག་ཟླ་བ་ཡིན། །  
སངས་རྒྱས་མཆོད་རྟེན་ཕྱགས་པས་ན། །དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ། །དེ་མིང་ཀླུ་འདུལ་ཞེས་བྱའོ་།དར་གྱི་ལྡ་ལྡི་ཕུལ་བས་ན། །དེ་ཕྱིར་དེ་ལས་སྐྱེས་  
པ་ཡིན༑ ༑ང་ལ་འོད་ཟེར་ཡང་ཡོད་དེ། །དེ་མིང་གནོད་སྦྱིན་འདུལ་ཞེས་བྱ། །སོ་སོར་ལེགས་པར་བརྟགས་པས་ན། །དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ།།  
དེ་མིང་བུད་མེད་རྟོགས་ཞེས་བྱ། །བུད་མེད་མཚན་མ་སྤངས་པས་ན་།དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ། །དེ་མིང་སྐྱེས་པ་རྟོགས་ཞེས་བྱ། །སྐྱེས་པའི་  
མཚན་མ་སྤངས་པས་ན། །དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དོ། །དེ་མིང་རྡོ་རྗེ་སྟོབས་ཞེས་བྱ། །ལས་ཀྱི་ཤེས་བ་དག་པས་ན། །དེ་ཕྱིར་དེ་ལས་སྐྱེས་པ་ཡིན།།  
  
  
༄༅། །ང་ལ་འོད་ཟེར་ཡང་ཡོད་དེ། །དེ་མིང་སྟོང་པ་སྟན་ཞེས་བྱ། །འཇིག་རྟེན་རྣམ་སྨིན་སྟོན་པས་ན། །དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་  
ཡོད་དེ༑ ༑དེ་མིང་རྣམ་དག་རྟོགས་ཞེས་བྱ། །ཕྱིན་ཅི་ལོག་ནི་སྤངས་པས་ན། །དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ། །སངས་རྒྱས་གསུངས་ནི་སྟོན་ཞེས་  
བྱ༑ ༑ཆོས་དབྱིངས་བསྔགས་པ་བརྗོད་པས་ན། །དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ། །སྐྱོན་རྣམས་སྤངས་པ་ཞེས་བྱའོ། །མོས་པའི་བསྔགས་པ་བརྗོད་  
པས་ན༑ ༑དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ། །བཀོད་པ་ཀུན་ཏུ་སྣང་ཞེས་བྱ། །མར་མེ་ཕུལ་བའི་བསྔགས་བརྗོད་པས། །དེ་ཕྱིར་དེ་ལས་སྐྱེས་པ་ཡིན།།  
ང་ལ་འོད་ཟེར་ཡང་ཡོད་དེ། །དེ་མིང་སྲིད་པ་སྤངས་ཞེས་བྱ་།ཏིང་འཛིན་ཤེས་རབ་བསྔགས་བརྗོད་པས། །དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ། །དེ་མིང་  
བག་ཆགས་སྤངས་ཞེས་བྱ། །སྔོན་མཐའི་ཤེས་པ་སྤངས་པས་ན་།དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ། །དེ་མིང་ཆགས་པ་སྤངས་ཞེས་བྱ། །མི་སྐྱེ་ཡེ་  
ཤེས་སྤངས་པས་ན། །དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ། །འགྲོ་བ་རྣམས་ནི་སྤངས་ཞེས་བྱ། །ཟག་ཟད་ཡེ་ཤེས་བསྔགས་པས་ན། །དེ་ཕྱིར་དེ་ལས་  
  
  
།ང་ལ་འོད་ཟེར་ཡང་ཡོད་དེ། །དེ་མིང་གནས་སྤངས་ཞེས་བྱ་སྟེ། །སྡུག་བསྔལ་ཤེས་པ་བསྔགས་པས་ན། །དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་  
དོ༑ ༑སངས་རྒྱས་ཆོ་འཕྲུལ་ཞེས་བྱའོ། །རྫུ་འཕྲུལ་མཐུ་ཡི་བསྔགས་བརྗོད་པས། །དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ། །དེ་མིང་གཟུགས་མང་སྟོན་ཞེས་བྱ། །  
རྫུ་འཕྲུལ་རྐང་གི་བསྔགས་བརྗོད་པས། །དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ། །དགེ་བའི་གྲོགས་ལ་མོས་ཞེས་བྱ། །རྟོགས་པའི་རང་བཞིན་བསྔགས་བརྗོད་  
པས༑ ༑དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ་།མིག་གི་སྔོན་མཐའ་ཞེས་བྱའོ། །མིག་གི་སྔོན་མཐའ་བསྔགས་བརྗོད་པས། །དེ་ཕྱིར་དེ་ལས་སྐྱེས་པ་ཡིན། །ང་  
ལ་འོད་ཟེར་ཡང་ཡོད་དེ། །མིག་གི་མཐའ་ཟད་ཅེས་བྱའོ། །མིག་ཟད་བསྔགས་པ་བརྗོད་པས་ན། །དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ། །དེ་མིང་སྲིད་པའི་  
མཐའ་ཞེས་བྱ། །སྲིད་མེད་བསྔགས་པ་བརྗོད་པས་ན། །དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ། །དེ་མིང་འཇིགས་པ་མེད་ཅེས་བྱ། །འགོག་པ་ཉིད་ཀྱི་བསྔགས་  
བརྗོད་པས། །དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ། །དེ་མིང་མཐའ་མེད་ཅེས་བྱའོ། །མཐའ་མེད་བསྔགས་པ་བརྗོད་པ་ན་འདེ་ཕྱིར་དེ་ལས་སྐྱེས་པ་ཡིན། །  
  
  
༄༅། །ང་ལ་འོད་ཟེར་ཡང་ཡོད་དེ། །དེ་མིང་མཚན་མ་མེད་ཅེས་བྱ། །འདུས་མ་བྱས་ཀྱི་བསྔགས་བརྗོད་པས། །དེ་ཕྱིར་དེ་ལས་སྐྱེས་པ་ཡིན། །ང་ལ་འོད་  
ཟེར་ཡང་ཡོད་དེ། །དེ་མིང་འགྱུར་བ་མེད་ཅེས་བྱ། །ཁྱད་པར་མེད་པའི་བསྔགས་བརྗོད་པས། །དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ། །དེ་མིང་འཇུག་པ་མེད་  
ཅེས་བྱ༑ ༑ཞེན་པ་མེད་པའི་བསྔགས་བརྗོད་པས། །དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ། །དེ་མིང་འབྱུང་བ་མེད་ཅེས་བྱ། །སྐྱེ་བ་མེད་པའི་བསྔགས་  
བརྗོད་པས། །དེ་ཕྱིར་དེ་ལས་སྐྱེས་པ་ཡིན། །ང་ལ་འོད་ཟེར་ཡང་ཡོད་དེ། །དེ་མིང་སྐྱེ་བ་མེད་ཅེས་བྱ། །འབྱུང་བ་མེད་པའི་བསྔགས་བརྗོད་པས། །དེ་ཕྱིར་དེ་ལས་སྐྱེས་པ་  
ཡིན༑ ༑ང་ལ་འོད་ཟེར་བསྟན་མེད་ཅེས་བྱ་ཡོད། །སྐྱེ་རྒུ་རྣམས་ནི་ཡོངས་སུ་སྨིན་པར་བྱེད། །ང་ལ་འོད་ཟེར་ཆོས་ཉིད་ཅེས་བྱ་ཡོད་།སངས་རྒྱས་ཞིང་ནི་བྱེ་བ་གཡོ་བར་  
བྱེད༑ ༑ང་ལ་འོད་ཟེར་བདུད་འདུལ་ཞེས་བྱ་ཡོད། །འོད་ཟེར་དེ་ཡི་གཟིས་ནི་བདུད་སྐྲག་བྱེད། །ང་ལ་འོད་ཟེར་བསོད་ནམས་རྒྱལ་མཚན་ཡོད་།དེ་ཡེ་མིང་འཛིན་དག་ནི་  
གནོད་པ་སྤོང། །ང་ལ་འོད་ཟེར་སྟོབས་ལྡན་རྒྱལ་མཚན་ཡོད། །ད་ཡི་མིང་འཛིན་དག་ནི་དགྲ་རབ་སྤོང། །ང་ལ་འོད་ཟེར་རབ་ཞི་རྒྱལ་མཚན་ཡོད། །དེ་ཡི་མིང་འཛིན་  
  
  
།ང་ལ་འོད་ཟེར་བསམ་གཏན་རྒྱལ་མཚན་ཡོད། །དེ་ཡི་མིང་འཛིན་དག་ནི་ལོག་སྤྱོད་སྤོང། །ང་ལ་འོད་ཟེར་གྲགས་པའི་རྒྱལ་མཚན་ཡོད། །དེ་ཡི་མིང་  
འཛིན་དག་ནི་གྲགས་པ་ཐོབ། །ང་ལ་འོད་ཟེར་ཡིད་དགའ་རྒྱལ་མཚན་ཡོད། །དེ་ཡི་མིང་འཛིན་དག་ནི་མྱ་ངན་སྤོང། །ང་ལ་འོད་ཟེར་སྡོམ་གཙང་རྒྱལ་མཚན་ཡོད། །དེ་ཡི་མིང་  
འཛིན་ཚུལ་ཁྲིམས་འཆལ་པ་སྤོང། །ང་ལ་འོད་ཟེར་སྤོས་མཆོག་རྒྱལ་མཚན་ཡོད། །དེ་ཡི་མིང་འཛིན་མི་གཙང་མེད་པར་འགྱུར། །ང་ལ་འོད་ཟེར་ཆོས་ཟབ་ཅེས་བྱ་ཡོད། །དེ་  
ཡི་མིང་འཛིན་ཐེ་ཚོམ་མེད་པར་འགྱུར། །ང་ལ་འོད་ཟེར་གནས་པ་མེད་པ་ཡོད། །དེ་ཡི་མིང་འཛིན་སྲིད་པ་སྤོང་བར་བྱེད། །ང་ལ་འོད་ཟེར་རྟོག་བྲལ་ཞེས་བྱ་ཡོད། །དེ་ཡི་མིང་  
འཛིན་འཛིན་པ་མེད་པར་འགྱུར། །ང་ལ་འོད་ཟེར་རི་རབ་ཅེས་བྱ་ཡོད་།དེ་ཡི་མིང་འཛིན་གཡོ་བ་མེད་པར་ནི། །ང་ལ་འོད་ཟེར་གསང་བའི་སྤྱོད་པ་ཡོད། །དེ་ཡི་མིང་འཛིན་མངོན་  
པར་ཞེན་པ་མེད། །ང་ལ་འོད་ཟེར་རྣམ་གྲོལ་སྤྱོད་པ་ཡོད། །དེ་ཡི་མིང་འཛིན་འཆི་བ་མེད་པར་འགྱུར། །ང་ལ་འོད་ཟེར་ལེགས་འདུལ་ཞེས་བྱ་ཡོད། །དེ་ཡི་མིང་འཛིན་མཉེན་དེས་  
འཐོབ་པར་འགྱུར། །ང་ལ་འོད་ཟེར་མི་གཡོ་ཞེས་བྱ་ཡོད། །དེ་ཡི་མིང་འཛིན་འདོད་ཆགས་ཞེན་སྤང་འགྱུར། །ང་ལ་འོད་ཟེར་རབ་འདུལ་ཞེས་བྱ་ཡོད། །དེ་ཡི་མིང་འཛིན་ཚུལ་  
  
  
༄༅། །ཁྲིམས་རྫོགས་པར་འགྱུར། །ང་ལ་འོད་ཟེར་དགེ་མང་སྦྱོད་པ་ཡོད༑ །དེ་ཡི་མིང་འཛིན་གོས་པ་མེད་པར་འགྱུར། །ང་ལ་འོད་ཟེར་ཕན་མང་བྱེད་  
པ་ཡོད༑ ༑གང་གིས་མིང་ཐོས་ཉེས་པ་རྣམ་སྤང་འགྱུར། །ང་ལ་འོད་ཟེར་མཆོག་ཤེས་མཐོང་བ་ཡོད། །གང་གིས་མིང་ཐོས་རྨོངས་པ་མེད་པར་འགྱུར། །ང་ལ་འོད་ཟེར་ཕན་  
ཚོལ་ཞེས་བྱ་ཡོད། །གང་གིས་མིང་ཐོས་ཞེ་སྡང་མེད་པར་འགྱུར་།ང་ལ་འོད་ཟེར་སེམས་དགའ་བྱེད་པ་ཡོད། །གང་གིས་མིང་ཐོས་བདེ་བ་ཐོབ་པར་འགྱུར། །ང་ལ་འོད་  
ཟེར་གདུང་བ་མེད་པ་ཡོད། །གན་གིས་མིང་ཐོས་སྟོང་ཉིད་རྟོགས་པར་འགྱུར། །ང་ལ་འོད་ཟེར་ངོ་བོ་ཉིད་མེད་ཡོད། །གང་གིས་མིང་འཛིན་སྤྲོས་ལས་འདའ་བར་འགྱུར། །  
ང་ལ་འོད་ཟེར་རྟེན་པ་མེད་པ་ཡོད། །གང་གིས་མིང་འཛིན་གཡོ་བ་མེད་པར་འགྱུར། །ང་ལ་འོད་ཟེར་རྨོངས་དང་བྲལ་བ་ཡོད། །གང་གིས་མིང་འཛིན་སོམ་ཉི་མེད་པར་  
འགྱུར༑ །ང་ལ་འོད་ཟེར་གནས་མེད་ཅེས་བྱ་ཡོད། །གང་གིས་མིང་འཛིན་གཏི་མུག་མུན་པ་སྤོང། །ང་ལ་འོད་ཟེར་ནང་ལུས་སྐྱེས་པ་ཡོད་།གང་གིས་མིང་འཛིན་དེ་ནི་  
ལེན་མི་འགྱུར། །ང་ལ་འོད་ཟེར་འཛིན་མེད་ཅེས་བྱ་ཡོད། །གང་གིས་མིང་འཛིན་ཡི་གེ་ཚིག་འབྲུ་སྤོང། །ང་ལ་འོད་ཟེར་རྨོངས་པ་མེད་པ་ཡོད། །གང་གིས་མིང་འཛིན་  
  
  
།ང་ལ་འོད་ཟེར་འགྲོ་མེད་ཅེས་བྱ་ཡོད། །གང་གིས་མིང་འཛིན་མ་འོབས་ཤེས་པར་འགྱུར། །ང་ལ་འོད་ཟེར་ཀུན་མཐའ་ཞེས་བྱ་མོད། །གང་གིས་  
མིང་འཛིན་འདས་པ་ཤེས་པར་འགྱུར། །ང་ལ་འོད་ཟེར་མཚུངས་མེད་ཅེས་བྱ་ཡོད། །གང་གིས་མིང་འཛིན་ཟག་མེད་རྟོགས་པར་འགྱུར། །ང་ལ་འོད་ཟེར་འཕགས་ཐོབ་ཅེས་  
བྱ་ཡོད༑ ༑གང་གིས་མིང་འཛིན་མཆོག་གྱུར་ཤེས་པར་འགྱུར། །ང་ལ་འོད་ཟེར་དྲི་མ་མེད་པ་ཡོད། །གང་གིས་མིང་འཛིན་མངོན་པར་ཞེན་པ་སྤོང། །ང་ལ་འོད་ཟེར་རྡུལ་སྤོང་ཞེས་  
བྱ་ཡོད༑ ༑གང་གིས་མིང་འཛིན་མུན་པ་མེད་པར་འགྱུར། །ང་ལ་འོད་ཟེར་སྲེད་པ་མེད་པ་ཡོད། །གང་གིས་མིང་འཛིན་རྟེན་དག་སྤོང་བར་འགྱུར། །ང་ལ་འོད་ཟེར་མཆོག་རྒྱལ་ཞེས་  
བྱ་ཡོད༑ ༑གང་གིས་མིང་འཛིན་ཕ་རོལ་སྨྲ་བ་གནོན། །ང་ལ་འོད་ཟེར་དར་ལ་བབ་པ་ཡོད། །གང་གིས་མིང་འཛིན་སྤྱོད་པ་དྲུག་འགྲུབ་འགྱུར། །ང་ལ་འོད་ཟེར་མཆོག་བཙུན་  
ཞེས་བྱ་ཡོད། །གང་གིས་མིང་འཛིན་ཤེས་པ་ཐོགས་མེད་འགྱུར། །ང་ལ་འོད་ཟེར་མྱུར་བ་ཞེས་བྱ་ཡོད། །གང་གིས་མིང་འཛིན་དགེ་སློང་མཆོག་འགྲུབ་འགྱུར། །ང་ལ་འོད་ཟེར་  
མཚན་ལྡན་ཞེས་བྱ་ཡོད། །གང་གིས་མིང་འཛིན་ཆོས་ལྷ་རྟོགས་པར་འགྱུར། །ང་ལ་འོད་ཟེར་མཚན་མ་མེད་པ་ཡོད། །གང་གིས་མིང་འཛིན་ང་རྒྱལ་སྤོང་བར་འགྱུར། །ང་  
  
  
༄༅། །ལ་འོད་ཟེར་སྐྱེ་མེད་ཅེས་བྱ་ཡོད། །གང་གིས་མིང་འཛིན་ཐོབ་མེད་རྙེད་པར་འགྱུར། །ང་ལ་འོད་ཟེར་སངས་རྒྱས་དྲན་པ་ཡོད། །དེ་བཞིན་གཤེགས་  
པ་རྣམས་ཀྱིས་རབ་ཏུ་བསྔགས། །སངས་རྒྱས་མང་ལ་སྤྱོད་པ་རྣམས་བསྒྲུབས་པས། །འདི་ལྟ་བུ་ཡི་འོད་ཟེར་གྲུབ་པ་ཡིན། །སངས་རྒྱས་སྐུ་ལས་བྱུང་བའི་འོད་ཟེར་རྣམས། །  
རྡུལ་ཕྲན་གྲངས་ནི་བརྒྱ་སྟོང་བྱེ་སྙེད་མངའ། །དེ་བཞིན་ཞིང་ནི་ཚད་མེད་བྱེ་སྙེད་མངའ། །དེ་ཡི་གྲངས་ནི་རྒྱ་མཚོའི་བྱེ་མ་སྙེད། །རྡུལ་དེ་སྙེད་ཀྱི་འོད་ཟེར་རྣམས་ཀྱང་ནི། །སོ་སོ་  
ལ་ཡང་འཁོར་ནི་མང་བ་ཡོད། །འོད་ཟེར་དེ་ནི་སངས་རྒྱས་མེད་ཞིང་དུ། །དེ་བཞིན་གཤེགས་པའི་རྣམ་དག་སྐུར་སྤྲུལ་ནས། །ཤིན་ཏུ་ཟབ་མོའི་ཆོས་ནི་སྟོན་མཛད་པས།།  
སེམས་ཅན་ཐམས་ཅད་བཟོད་ལ་རབ་ཏུ་འགོད། །ང་ལ་འོད་ཟེར་སངས་རྒྱས་ཞེས་བྱ་ཡོད། །སེམས་ཅན་སངས་རྒྱས་ལམ་ལ་གནས་པར་མཛད་།ང་ལ་འོད་ཟེར་ཆོས་  
ཞེས་བྱ་བ་ཡོད། །ཤིན་ཏུ་རྣམ་དག་གསལ་བྱེད་དྲི་མ་མེད། །ང་ལ་འོད་ཟེར་དགེ་འདུན་ཞེས་བྱ་ཡོད། །དེ་བཞིན་གཤེགས་པ་རྣམས་ཀྱིས་རབ་ཏུ་བསྔགས། །ང་ལ་འོད་  
ཟེར་རྣམ་དག་ཅེས་བྱ་ཡོད། །འོད་ཟེར་དེ་ནི་ཁྱད་འཕགས་རྙེད་པར་དགའ། །ང་ལ་འོད་ཟེར་པདྨ་ཞེས་བྱ་ཡོད། །སེམས་ཅན་ཕན་འདོགས་ཡོངས་སུ་སྨིན་པར་བྱེད། །ང་  
  
  
།ཁ་ཅིག་བརྒྱ་བྱིན་ཡང་ན་ལྷ་ཞེས་བྱ། །ཟླ་བ་ཀླུ་དང་གནོད་སྦྱིན་ཞེས་ཀྱང་བྱ། །ལྷ་མ་ཡིན་དང་ནམ་མཁའ་ལྡིང་ཞེས་བྱ། །ཁ་ཅིག་རྒྱལ་  
པོ་བུད་མེད་ཅེས་ཀྱང་བྱ། །ཁ་ཅིག་བུ་མོ་ཁ་ཅིག་ཁྱེའུ་ཞེས། །དེ་ལྟར་འོད་ཟེར་སྣ་ཚོགས་མང་པོ་རྣམས། །སོ་སོར་དགེ་ཆོས་དག་གིས་སྐལ་མཚུངས་འདུལ། །འཁོར་ནི་  
ཚད་མེད་བྱེ་བ་སྙེད་དག་ཀྱང། །ཐམས་ཅད་བྱང་ཆུབ་ཡོངས་སུ་སྨིན་པར་བྱེད། །ང་ལ་འོད་ཟེར་ཤེས་རབ་ཅེས་བྱ་ཡོད། །ཁ་ཅིག་ཚུལ་ཁྲིམས་ཁ་ཅིག་མིང་བྱམས་པ། །ཁ་ཅིག་  
སྙིང་རྗེ་དགའ་དང་སྒྲོན་ཞེས་བྱ། །ཁ་ཅིག་བྱུག་སྤོས་ཁ་ཅིག་རོལ་མོའི་སྒྲ། །འདི་ལྟ་བུ་ལ་སོགས་པའི་འོད་ཟེར་རྣམས། །སྔོན་གྱི་སྤྱོད་པའི་རྗེས་སུ་མཐུན་པ་ནི། །སྐྱེ་རྒུའི་རྣམ་པ་  
ཚད་མེད་ཡོངས་བསྡུས་པས། །དེས་ན་འོད་ཟེར་དེ་དག་རྫོགས་པ་ཡིན་།ང་ལ་འོད་ཟེར་གཙོ་བོ་ཞེས་བྱ་ཡོད། །དེ་བཞིན་གཤེགས་པ་རྣམས་ཀྱིས་རབ་ཏུ་བསྔགས། །སངས་རྒྱས་  
བསྟན་པ་རྣམས་ལ་རྟག་གུས་པས། །དེས་ན་འོད་ཟེར་འདི་ནི་རྫོགས་པ་ཡིན། །སངས་རྒྱས་སྤྱན་གྱིས་སེམས་ཅན་གྲངས་གཟིགས་ནས། །སྤུ་ཁུང་ཀུན་ནས་འོད་ཟེར་སྣ་ཚོགས་  
གཏོང། །འོད་ཟེར་མང་པོ་དེ་དག་རེ་རེ་ཡང། །སོ་སོར་འཁོར་མང་དག་གིས་རབ་ཏུ་བསྐོར། །སེམས་ཅན་རྣམས་ཀྱི་མོས་པ་ཇི་བཞིན་དུ། །སངས་རྒྱས་འོད་ཟེར་གཏོང་ཞིང་སྨིན་པར་  
  
  
༄༅། །མཛད༑ ༑གང་གིས་འོད་ཟེར་བསྟན་པ་འདི་ཐོས་ནས། །རབ་ཏུ་དགའ་ཞིང་མོས་པར་གང་བྱེད་པ། །དེ་སྔོན་སངས་རྒྱས་མང་པོ་དག་ལས་ནི། །མདོ་  
སྡེ་འདི་ནི་ཐོས་པར་གྱུར་པ་ཡིན། །ང་ལ་འོད་ཟེར་ཁྱད་པར་འཕགས་པ་ཡོད། །འཁོར་ནི་བྱེ་བ་བརྒྱད་ཅུ་གྲངས་སྙེད་མོད། །སྔོན་གྱི་སངས་རྒྱས་དག་ལ་ཚིགས་བཅད་གཅིག་  
བསྔགས་པས་དེ་ཕྱིར་འོད་ཟེར་འདི་གྲུབ་བོ། །ང་ལ་འོད་ཟེར་མྱ་ངན་མེད་པ་ཡོད། །འཁོར་ནི་ཁྲག་ཁྲིག་བརྒྱད་ཅུ་སྙེད་ཡོད་དོ་།དེ་བཞིན་གཤེགས་པའི་བསྟན་པ་གཅིག་  
བཟུང་བས། །དེ་ཕྱིར་འོད་ཟེར་འདི་ནི་གྲུབ་པ་ཡིན། །ང་ལ་འོད་ཟེར་རྣམ་དག་མཆོག་ཡོད་དེ། །འཁོར་ནི་བྱེ་བ་བརྒྱད་ཅུའི་གྲངས་སྙེད་ཡོད། །ཏིང་འཛིན་གཅིག་ནི་ཡོངས་སུ་  
བཟུང་བས་ན། །དེ་ཕྱིར་འོད་ཟེར་འདི་ནི་གྲུབ་པ་ཡིན། །འདས་པའི་དུས་ཀྱི་སངས་རྒྱས་མཚན། །ཁྱད་པར་འཕགས་པ་ཞེས་བྱ་བྱུང་།སངས་རྒྱས་དེ་ནི་འཇིག་རྟེན་ན། །སྐུ་  
ཚེའི་ཚད་ནི་མེད་པར་བཞུགས། །དང་པོ་མངོན་པར་སངས་རྒྱས་ཚེ་།ཆོས་བསྟན་འཁོར་དུ་འདུས་པ་ཡི། །གྲངས་ནི་ཁྲག་ཁྲིག་བརྒྱད་ཅུ་སྙེད། །དེ་ཉིད་དུ་ནི་འདུས་པར་  
གྱུར༑ ༑དེ་ཡི་ཚེ་ན་འཛམ་བུ་ཡི། །གླིང་ཆེན་དག་ནི་འདི་དག་ཏུ་།ཡུལ་གྱི་རྒྱལ་པོ་དེ་ཡི་མིང། །སྒྲ་ལ་མོས་ཞེས་བྱ་བ་བྱུང་།རྒྱལ་པོ་ཆེན་པོ་དེ་ལ་ནི། །བུ་ཕོ་དག་ནི་ལྔ་  
  
  
།བྱད་བཞིན་དག་ནི་སྡུག་མཛེས་པས། །མཐོང་བ་དག་ནི་དགའ་བར་འགྱུར། །དེ་ཡི་ཚེ་ན་རྒྱལ་པོའི་ཁབ། །གཟི་བྱིན་རང་དབང་རབ་ལྡན་ཞིང། །དཀོན་མཆོག་དག་  
ནི་གསུམ་པོ་ལ། །ཤིན་དུ་དད་པ་སྐྱེས་པར་གྱུར། །རྒྱལ་པོ་དེ་ལ་སྐྱེད་མོས་ཚལ། །མཆོག་ཏུ་གྱུར་བ་ཇི་སྙེད་པ། །དེ་དག་ཐམས་ཅད་གུས་པས་ནི། །བཅོམ་ལྡན་དེ་ལ་རབ་ཏུ་  
ཕུལ༑ ༑སྐྱེད་མོས་ཚལ་ནི་དེ་དག་ཏུ། །འཆག་ས་དག་ནི་ཇི་སྙེད་པ་།དེ་དག་ཐམས་ཅད་ཀུན་ཏུ་ནི། །ལྗོན་ཤིང་ཙམྤ་ཀ་དག་དང་།ལྗོན་ཤིང་ནྱ་གྲོ་དྷ་དང། །ལྗོན་ཤིང་ཀིངཤུ་ཀ་དང་  
ནི༑ ༑ལྗོན་ཤིང་ཨུ་དུམ་ཝ་ར་དང། །ལྗོན་ཤིང་པ་ལ་པ་ཏྲ་དང་།ལྗོན་ཤིང་ཤི་རི་ཤ་དག་དང། །ལྗོན་ཤིང་མྱ་ངན་འཚང་ལ་སོགས། །དེ་དག་གྲངས་ནི་སོ་སོར་ཡང། །བྱེ་བ་  
ཕྲག་ནི་བརྒྱད་ཅུ་ཡོད། །ལྗོན་ཤིང་མང་པོ་དེ་དག་ཀྱང། །དབྱར་དང་དགུན་ནི་འདྲ་བར་ཡང། །མེ་ཏོག་འབྲས་བུ་ཡལ་ག་དག་ཁ་དོག་དག་ནི་གསལ་ཞིང་རྒྱས། །དྲི་མཆོག་  
དམ་པ་རབ་བྱུང་ཞིང། །དེ་བཞིན་གཤེགས་པའི་སྐུ་ལ་ཕུལ། །དགེ་སློང་དག་ནི་ཇི་སྙེད་པ། །ལུས་ཀྱི་ཁ་དོག་གསེར་དང་འདྲ། །དེ་དག་ཐམས་ཅད་ཀུན་ཀྱང་ནི། །ལྗོན་ཤིང་  
དག་ནི་དེ་དྲུང་དུ། །འདུག་ནས་རབ་ཏུ་བརྩོན་པས་ན། །གཟུངས་ནི་རབ་ཏུ་ཐོབ་པར་གྱུར། །དེ་ཚེ་དེ་བཞིན་གཤེགས་པ་དེ། །རྒྱལ་པོ་ཡབ་དང་སྲས་རྣམས་དང། །གཞན་ཡང་  
  
  
༄༅། །འཁོར་ནི་མང་པོ་ལ། །ཤིན་ཏུ་ཐུགས་ནི་བརྩེ་བའི་ཕྱིར། །རྣམ་པར་ངེས་པའི་འོད་ཟེར་མདོ། །དེ་དག་ལ་ནི་རབ་ཏུ་བསྟན། །རྒྱལ་པོ་དེས་ནི་ཐོས་  
གྱུར་ནས། །སེམས་ནི་རབ་ཏུ་དགའ་བར་གྱུར། །ཚིགས་སུ་བཅད་པ་ཚད་མེད་པས། །དེ་བཞིན་གཤེགས་པའི་བསྔགས་པ་བརྗོད། །གཞན་ཡང་རྒྱལ་པོ་ཆེན་པོ་དེས།།  
རིན་པོ་ཆེ་ཡི་གདུགས་དམ་པ། །བྱེ་བ་ཕྲག་ནི་བརྒྱད་ཅུ་སྙེད་།བཅོམ་ལྡན་དེ་ལ་རབ་ཏུ་ཕུལ། །རིན་ཆེན་གདུགས་ནི་རེ་རེ་ལ། །ཡིད་བཞིན་ནོར་བུའི་དྲ་བ་དག་མཐའ་  
མ་འཁོར་བར་རབ་ཏུ་བརྒྱན། །ཡིད་བཞིན་ནོར་བུ་རིན་པོ་ཆེ། །དེ་དག་རེ་རེའི་རིན་ཐང་ཡང། །འཛམ་བུའི་གསེར་ནི་བཙོ་མ་དག་སྲང་ནི་བྱེ་བ་བརྒྱད་ཅུ་རི། །རིན་ཆེན་  
གདུགས་ནི་རེ་རེ་ཡང། །ཡིད་བཞིན་ནོར་བུ་རིན་པོ་ཆེ། །བྱེ་བ་ཕྲག་ནི་བརྒྱད་ཅུ་སྙེད། །གྲང་བ་དག་ཀྱང་བྱས་པར་གྱུར། །ཡིད་བཞིན་རིན་ཆེན་དེ་དག་ཀྱང། །ཁ་དོག་དག་  
ནི་རབ་གསལ་བས། །ཉིན་མཚན་དག་ནི་མེད་པར་ཡང། །རྟག་ཏུ་འོད་ཟེར་རབ་ཏུ་གཏོང། །འོད་ཟེར་དེ་དག་རེ་རེས་ཀྱང། །དཔག་ཚད་བརྒྱ་ནི་སྣང་བར་བྱེད། །འོད་ཟེར་དེ་  
དག་རབ་གསལ་བས། །ཉི་ཟླ་དག་ནི་ཟིལ་གྱིས་གནོན། །གཞན་ཡང་རིན་ཆེན་གདུགས་དེ་དག་སེངྒེ་རིན་ཆེན་ཆུན་འཕྱང་ནི། །བྱེ་བ་ཕྲག་ནི་བརྒྱད་ཅུ་དང། །གསེར་སྐུད་  
  
  
།བྱེ་བ་ཕྲག་ནི་བརྒྱད་ཅུ་དག་།ངོས་བཞི་དག་ནི་རབ་ཏུ་བརྒྱན། །གཞན་ཡང་རིན་ཆེན་དམ་པ་ནི་།འདི་ལྟར་རྣམ་པ་སྣ་ཚོགས་ཀྱིས། །མུ་ཏིག་རིན་  
ཆེན་དྲ་བ་དག་སྤེལ་བ་དག་གིས་རྣམ་པར་བརྒྱན། །འདི་ལྟ་བུ་ཡི་གདུགས་དག་གིས། །སྐྱེད་མོས་ཚལ་ནི་ཀུན་ཏུ་གཡོགས། །དེ་ཡི་སྟེང་དུ་གཞན་ཡང་ནི། །པདྨ་སུ་མན་  
ད་དང་ནི། །པདྨ་ཨ་ཏི་མུཀྟ་ཀ་བཏང་བཟུང་ཞེས་ནི་བྱ་བ་དང། །པདྨ་ཨུ་དུམ་ཝ་ར་དང། །པདྨ་སྔོན་པོ་ལ་སོགས་དང། །དེ་བཞིན་རྣམ་པ་སྣ་ཚོགས་ཀྱི། །པདྨའི་གདུགས་ནི་  
ཚད་མེད་པ། །རེ་རེ་ཐམས་ཅད་ཀུན་ཀྱང་ནི། །རིན་ཆེན་དྲ་བ་འཚམ་པར་བྱས། །གཞན་ཡང་གསེར་གྱི་སྐུད་པ་ལས། །བྱས་པའི་གོས་བཟང་དག་གིས་ནི། །བླ་རེ་དག་ཏུ་  
རབ་བྱས་ནས། །དེ་ཡི་སྟེང་དུ་ཁྱབ་པར་གཡོགས། །གཞན་ཡང་ཙནྡན་རིན་ཆེན་ཁྲི། །གསེར་དག་ལས་ནི་རྐང་བྱས་པ། །དེ་ཡི་གྲངས་ཀྱང་བྱེ་བ་ཕྲག་བརྒྱད་ཅུ་སྙེད་ནི་  
རབ་ཏུ་བཤམས། །རིན་ཆེན་ཁྲི་ནི་དེ་དག་ལ། །ཟབ་དར་དག་ལས་བྱས་པ་ཡི། །སྟན་ནི་བྱེ་བ་ཕྲག་བརྒྱད་ཅུ། །དེ་ཡི་སྟེང་དུ་རབ་བརྒྱན་ཏོ། །དེ་ཡི་ཚེ་ན་སེམས་ཅན་གྱི། །  
རྣམ་པ་དག་ནི་ཇི་སྙེད་པ། །སྲིད་པའི་རྩེ་མོ་མན་ཆད་ཀྱང་།ཐམས་ཅད་དེར་ནི་འདུས་གྱུར་ནས། །དེ་བཞིན་གཤེགས་པ་དེ་ལས་ནི་།མདོ་སྡེ་འདི་ནི་རབ་ཏུ་ཉན། །ལྷ་  
  
  
༄༅། །དང་ཀླུ་དང་གནོད་སྦྱིན་དང། །དྲི་ཟ་ཡི་ནི་རྒྱལ་བོ་དང། །ལྟོ་འཕྱེ་ཆེན་པོ་ལྷ་མ་ཡིན། །དེ་དག་མདོ་སྡེ་འདི་ཐོས་ནས། །རབ་ཏུ་དགའ་བའི་  
སེམས་བསྐྱེད་ནས། །ཚིགས་སུ་བཅད་པ་བརྒྱད་སྟོང་གིས། །དེ་བཞིན་གཤེགས་པའི་བསྔགས་བརྗོད་ནས། །དེ་དག་ཐམས་ཅད་ཀུན་གྱིས་ཀྱང་།བྱང་ཆུབ་ཆེན་པོར་  
སྨོན་ལམ་བཏབ། །ལྷ་དང་ཀླུ་དང་ལྷ་མ་ཡིན། །དེ་ལ་སོགས་པ་ཐམས་ཅད་ཀྱང། །ཡོངས་སུ་དང་བའི་སེམས་ཀྱིས་ནི། །མེ་ཏོག་མནྡཱ་ར་བ་དང། །མུ་ཏིག་རིན་ཆེན་ལ་  
སོགས་པའི། །ཆར་ཕབ་མཆོད་པ་རབ་ཏུ་བྱས། །དེ་ཡི་ཚེ་ན་གཞན་ཡང་ནི། །ལྷ་ཆེན་མཐུ་དང་གཟི་ལྡན་པ། །བྱེ་བ་ཕྲག་ནི་བརྒྱད་ཅུ་སྙེད། །མདོ་སྡེ་འདི་ནི་ཐོས་པས་  
ན༑ ༑རབ་ཏུ་དགའ་བའི་སེམས་བསྐྱེད་ནས། །བྱང་ཆུབ་ཆེན་[?]པོར་སྨོན་ལམ་བཏབ། །མ་འོངས་པ་ཡི་དུས་ཀྱི་ཚེ། །འོད་ཟེར་འདི་འདྲ་ཐོབ་པར་ཤོག་དེ་བཞིན་གཤེགས་  
པས་དེ་ཡི་ཚེ། །དེ་ཡི་བསམ་པ་ཐུགས་ཆུད་པས། །མ་འོངས་སངས་རྒྱས་འགྲུབ་འགྱུར་ཞེས། །བྱང་ཆུབ་ཏུ་ནི་ལུང་ཡང་བསྟན། །དེ་ཡི་ཚེ་ན་གཞན་ཡང་ནི། །བརྒྱ་  
བྱིན་ལྷ་ཡི་དབང་པོ་དང། །ཚངས་པ་འཁོར་དང་བཅས་པ་ཡང་།བྱེ་བ་ཕྲག་ནི་བརྒྱད་ཅུ་སྙེད། །འོད་ཟེར་རབ་ཏུ་སྟོན་པ་ཡི་།མདོ་སྡེ་འདི་ནི་ཐོས་པས་ན། །རབ་  
  
  
།བྱང་ཆུབ་ཏུ་ནི་སེམས་ཀྱང་བསྐྱེད། །མ་འོངས་སངས་རྒྱས་འགྲུབ་འགྱུར་ཞེས། །བྱང་ཆུབ་ཏུ་ནི་ལུང་ཡང་བསྟན། །དེ་ཡི་ཚེ་ན་གཞན་ཡང་  
ནི༑ ༑ཀླུ་ནི་བྱེ་བ་ཁྲག་ཁྲིག་ཕྲག་བརྒྱད་ཅུ་སྙེད་ནི་འདུས་པ་དག་མདོ་སྡེ་འདི་ནི་ཐོས་པས་ན། །བྱང་ཆུབ་ཏུ་ནི་སེམས་བསྐྱེད་པས། །ལུང་བསྟན་པ་ཡང་ཐོབ་པར་གྱུར། །དེ་  
ཡི་ཚེ་ན་གཞན་ཡང་ནི། །གསེར་འདབ་རྒྱལ་པོ་བྱེ་བ་ཕྲག་བརྒྱད་ཅུ་སྙེད་ནི་འདུས་པ་དག་མདོ་སྡེ་འདི་ནི་ཐོས་པས་ན། །སྡོམ་པ་ལྔ་ནི་རབ་བསྲུངས་ཏེ། །ལུང་བསྟན་པ་  
ཡང་ཐོབ་པར་གྱུར། །དེ་ཡི་ཚེ་ན་གཞན་ཡང་ནི། །དྲི་ཟའི་རྒྱལ་པོ་བྱེ་བ་ཕྲག་བརྒྱད་ཅུ་སྙེད་ནི་འདུས་པ་དག་མདོ་སྡེ་འདི་ནི་ཐོས་པས་ན། །རོལ་མོ་བརྒྱ་སྟོང་རྣམས་བྱས་  
ཏེ༑ ༑སྒྲ་སྙན་དག་ནི་རབ་ཕྱུང་ནས། །བཅོམ་ལྡན་དེ་ལ་མཆོད་བྱས་པས། །ལུང་བསྟན་པ་ཡང་ཐོབ་པར་གྱུར། །དེ་ཡི་ཚེ་ན་གཞན་ཡང་ནི། །གནོད་སྦྱིན་རྒྱལ་པོ་ཁྲག་ཁྲིག་  
སྙེད༑ ༑མདོ་སྡེ་འདི་ནི་ཐོས་པས་ན། །སངས་རྒྱས་ཡེ་ཤེས་དག་ལ་ནི། །ཤིན་ཏུ་དང་བ་སྐྱེས་པར་གྱུར། །དེ་དག་ཐམས་ཅད་ཀུན་གྱིས་ཀྱང། །བྱང་ཆུབ་ལུང་བསྟན་ཐོབ་པར་  
གྱུར༑ ༑ཟླ་འོད་འདི་ལྟར་ཤེས་པར་གྱིས། །དེ་ཚེ་རྒྱལ་པོ་སྒྲ་མོས་པས། །མཆོད་པ་རྣམ་པ་སྣ་ཚོགས་ཀྱིས། །བཅོམ་ལྡན་དེ་ལ་མཆོད་བྱས་པ། །གཞན་ཡིན་སྙམ་དུ་མི་  
  
  
༄༅། །བལྟ་སྟེ། །དེ་ནི་ཁྱོད་བདག་ཉིད་ཡིན་ནོ། །ཁྱོད་ནི་སྔོན་འདས་དུས་ཀྱི་ཚེ། །མདོ་སྡེ་འདི་ནི་ཐོས་པའི་རྒྱུས། །དེ་ལྟ་བས་ན་དེང་འདིར་ཡང། །འདི་  
ཉིད་སླར་ཡང་ཞུས་པ་ཡིན། །ང་ནི་མྱ་ངན་འདས་པའི་འོག་གང་ཡང་རུང་བ་སུ་ཞིག་གིས། །དམ་པའི་ཆོས་ཀྱི་འཁོར་ལ་དག་རྣམ་པར་འཇིག་པའི་དུས་ཀྱི་ཚེ། །  
ཆོས་ཀྱི་བསྟན་པ་འདི་དག་ལ། །དང་བའི་སེམས་ནི་གང་བསྐྱེད་པ་།འདི་ལྟ་བུ་ཡི་མདོ་སྡེ་དག་རྒྱ་ཆེར་ཡང་དག་སྟོན་པར་ནུས། །མ་འོངས་མདོ་སྡེ་འདི་ནི་གང་སྟོན་པ། །  
དེས་ནི་ང་ཡི་ཆོས་འཛིན་སྲུང་བར་བྱེད། །དེ་ནི་འགྲོ་མང་འདེང་པའི་དེད་དཔོན་འདྲ། །རིན་ཆེན་གཏེར་འཛིན་སྲུང་བ་ཞེས་ཀྱང་བྱ་།མ་འོངས་དུས་ཚེ་མདོ་སྡེ་གང་ཐོས་ནས། །  
སྐད་ཅིག་ཙམ་དུ་མོས་པ་སྐྱེད་བྱེད་པ། །དེ་ནི་སངས་རྒྱས་བྱིན་གྱིས་བརླབས་པ་ཡིན། །འཇམ་དཔལ་བྱིན་གྱིས་བརླབས་པར་རིག་བར་བྱ་།དེས་ནི་སངས་རྒྱས་མང་པོ་  
མཐོང་འགྱུར་པས། །གསང་བའི་ཆོས་གཏད་ཤེས་རབ་རྣོ་བར་འགྱུར་།སེམས་ཅན་གང་དག་སེམས་དྲང་མཉེན་དེས་ཤིང། །རྟག་ཏུ་སངས་རྒྱས་རིམ་གྲོ་བྱེད་ལ་བརྩོན། །  
བདག་མེད་སྒོམ་ཞིང་བྱམས་དང་བཟོད་སྐྱེད་པ། །དེས་ནི་མདོ་སྡེ་འདི་ལ་མོས་པར་འགྱུར། །གང་ཞིག་རྟག་ཏུ་མི་དགེའི་སེམས་འཆང་ཞིང་།རྙེད་ལ་གདུ་ཞིང་ཆོག་མི་  
  
  
།རབ་དབེན་རྣམས་ལ་མོས་པར་མི་འགྱུར་བ། །དེས་ནི་མདོ་སྡེ་འདི་ལ་མོས་མི་འགྱུར། །གང་ཞིག་དེ་བཞིན་གཤེགས་པ་རྣམས་མཆོད་དང། །དམ་ཆོས་ཟབ་མོ་  
ལེགས་པར་རྟོགས་པ་དང། །སངས་རྒྱས་ཡང་དག་ཡེ་ཤེས་ཡིད་ཆེས་པ། །དེས་ནི་མདོ་སྡེ་འདི་ལ་མོས་པར་འགྱུར། །གང་ཞིག་སེམས་གཡེང་དང་བའི་སེམས་མེད་ཅིང། །རྟག་  
ཏུ་སྲོག་གཅོད་འདུལ་བར་རབ་དཀའ་དང། །འདོད་པའི་ཡུལ་རྣམས་ཀྱི་ནི་བྲན་བྱེད་པ། །དེས་ནི་མདོ་སྡེ་འདི་ལ་མོས་མི་འགྱུར། །གང་ཞིག་རྟག་ཏུ་དགོན་གནས་རབ་མོས་  
ཤིང། །གཅིག་བུ་དབེན་པར་འདུག་ཅིང་སེམས་ཞི་དང། །རྙེད་དང་གཉེན་ལ་མངོན་པར་ཞེན་མེད་པ། །དེས་ནི་མདོ་སྡེ་འདི་ལ་མོས་པར་འགྱུར། །གང་ཞིག་གྲོགས་ངན་དག་  
གི་རྗེས་འབྲང་ཞིང། །བདག་དང་གཞན་གྱི་དགེ་བ་འཇིག་བྱེད་དང་།ཚུལ་ཁྲིམས་ཏིང་འཛིན་དག་ནི་ཆེར་ཉམས་པ། །དེས་ནི་མདོ་སྡེ་འདི་ལ་མོས་མི་འགྱུར། །གང་ཞིག་  
ཡིད་མོས་ཤིན་ཏུ་རྣམ་དག་ཅིང། །རྟག་ཏུ་ཤེས་རབ་ཆོས་རྣམས་རབ་འབྱེད་དང། །དགེ་བའི་བཤེས་གཉེན་དག་གིས་རབ་བསྲུངས་པ། །དེས་ནི་མདོ་སྡེ་འདི་ལ་མོས་པར་  
འགྱུར༑ ༑གང་ཞིག་གཉེན་གྱི་ཁྱིམ་ལ་རབ་ཆགས་ཤིང། །མེ་ཏོག་འབྲས་བུ་བྱིན་ན་དགའ་བྱེད་དང། །སེམས་ལ་དྲང་པོ་མེད་ཅིང་སྒྱུ་འཆང་བ། །དེས་ནི་མདོ་སྡེ་འདི་ལ་མོས་  
  
  
༄༅། །མི་འགྱུར། །གང་ཞིག་རྟག་ཏུ་སངས་རྒྱས་དྲིན་དྲན་ཞིང། །དགེ་བའི་རྩ་བ་མཆོག་ལ་མོས་པ་དང། །བྱང་ཆུབ་བསྔོ་ཞིང་གཡོ་སྒྱུ་མེད་གྱུར་  
པ༑ ༑དེས་ནི་མདོ་སྡེ་འདི་ལ་མོས་པར་འགྱུར། །གང་ཞིག་ཆུང་མ་བུ་མོར་སྲེད་ཆགས་ཤིང། །གོས་མཆོག་སྣ་ཚོགས་དག་གིས་རབ་བརྒྱན་ནས། །རྟག་ཏུ་བདེ་དང་  
ལྷན་ཅིག་རྩེ་སྨོན་པ། །དེས་ནི་མདོ་སྡེ་འདི་ལ་མོས་མི་འགྱུར། །གང་ཞིག་སེམས་ཟབ་གནས་བ་མེད་གྱུར་ཅིང། །འདོད་པའི་ཡུལ་གྱིས་གོས་པ་མེད་པ་དང། །  
ཟས་སྐོམ་དག་གིས་གཡོ་སྒྱུ་མི་སྐྱེད་པ། །དེས་ནི་མདོ་སྡེ་འདི་ལ་མོས་པར་འགྱུར། །གང་ཞིག་སྐྱེ་རྒུ་རྣམས་ལ་འདི་སྐད་དུ། །འདོད་ཆགས་སྦྱད་ཀྱང་ཉེས་མེད་གང་  
ཟེར་བ༑ ༑དུས་གསུམ་སངས་རྒྱས་རྣམས་ལ་སྐུར་བ་ཡིན། །དེས་ནི་མདོ་སྡེ་འདི་ལ་མོས་མི་འགྱུར། །གང་ཞིག་ཡིད་ཆེས་རྟག་ཏུ་རབ་བརྟན་ཞིང། །ནན་ཏན་བསྐྱེད་  
ནས་ཆོས་རྣམས་ཚོལ་བ་ལ། །སྐྱེ་བ་མེད་ཅིང་བརྙས་པར་མི་བྱེད་པ། །དེས་ནི་མདོ་སྡེ་འདི་ལ་མོས་པར་འགྱུར། །གང་ཞིག་ཆུང་མ་བུ་མོར་མངོན་ཞེན་ཅིང། །  
རྟག་ཏུ་འདོད་པའི་ཡུལ་ནི་རྗེས་དྲན་དང། །ཤེས་རབ་མི་སྒོམ་རྒྱ་ཆེར་ཕན་མི་འདོགས། །དེས་ནི་མདོ་སྡེ་འདི་ལ་མོས་མི་འགྱུར། །གང་ཞིག་རི་དང་ནགས་ཁྲོད་རབ་  
  
  
།ཤེས་རབ་བསྒོམས་ནས་ཤིན་ཏུ་དགའ་འགྱུར་དང་།འཚོ་བའི་ཡོ་བྱད་དག་ལ་འདོད་མེད་པ། །དེས་ནི་མདོ་སྡེ་འདི་ལ་མོས་པར་འགྱུར། །གང་ཞིག་མིག་  
གི་སྔོན་དང་ཕྱི་མའི་མཐའ། །རྟག་ཏུ་རྨོངས་དང་མི་རྟོག་གང་ཡིན་པ། །དེ་ནི་གཏི་མུག་བདུད་ཀྱིས་བཅིངས་པས་ན། །དེས་ནི་མདོ་སྡེ་འདི་ལ་མོས་མི་འགྱུར། །གང་ཞིག་  
མིག་གི་སྔོན་དང་ཕྱི་མའི་མཐའ། །རྟག་ཏུ་རྟོགས་ཤིང་རྨོངས་པ་མེད་གྱུར་པ། །དེ་ནི་བདུད་ཀྱི་བཅིངས་ལས་གྲོལ་བས་ན། །དེས་ནི་མདོ་སྡེ་འདི་ལ་མོས་པར་འགྱུར། །གང་  
ཞིག་མིག་མཐའ་ཡོད་དང་མེད་པ་ལ། །རྟག་ཏུ་རྨོངས་ནས་ཁོང་དུ་མ་ཆུད་པ། །དེ་ནི་གཏི་མུག་བདུད་ཀྱིས་བཅིངས་པས་ན། །དེས་ནི་མདོ་སྡེ་འདི་ལ་མོས་མི་འགྱུར། །གང་  
ཞིག་མིག་མཐའ་ཡོད་དང་མེད་པ་དག་རྟག་ཏུ་རྟོགས་ཤིང་རྨོངས་པ་མེད་གྱུར་པ། །དེས་ནི་བདུད་གྱི་བཅིངས་ལས་གྲོལ་བས་ན། །དེས་ནི་མདོ་སྡེ་འདི་ལ་མོས་པར་  
འགྱུར༑ ༑གང་ཞིག་མིག་གནས་འཇིག་པའི་མཚན་ཉིད་ལ། །རྟག་ཏུ་རྨོངས་ཤིང་ཁོང་དུ་མི་ཆུད་པ། །དེ་ནི་གཏི་མུག་བདུད་ཀྱི་བཅིངས་པས་ན། །དེས་ནི་མདོ་སྡེ་འདི་  
ལ་མོས་མི་འགྱུར། །གང་ཞིག་མིག་གནས་འཇིག་པའི་མཚན་ཉིད་དག་།རྟག་ཏུ་ཁོང་དུ་ཆུད་ཅིང་རྨོངས་མེད་པ། །དེ་ནི་བདུད་ཀྱིས་བཅིངས་ལས་གྲོལ་བས་ན། །  
  
  
༄༅། །དེས་ནི་མདོ་སྡེ་འདི་ལ་མོས་པར་འགྱུར། །རྣ་བ་སྣ་དང་ལྕེ་ལུས་ཡིད་དག་དང། །གཟུགས་སྒྲ་དྲི་རོ་རེག་བྱ་ཆོས་རྣམས་དང་།ས་ཆུ་མེ་རླུང་  
ངོ་བོ་ཉིད་དག་དང། །དངོས་པོ་སེམས་ཅན་སྡུག་བསྔལ་ཕུང་པོ་དང། །ཁམས་དང་འཇིག་རྟེན་སྐྱེ་སྒྲ་མི་བདེན་དང། །འདོད་ཆགས་ཞེ་སྡང་གཏི་མུག་ང་རྒྱལ་སྲེད། །  
འཆབ་རྒྱགས་སེར་སྣ་ཕྲག་དོག་གཡོ་སྒྱུ་དང། །ཁྲོ་སོགས་པ་ཡང་དེ་བཞིན་རིག་པར་གྱིས། །གང་ཞིག་མིག་ཟད་མཐའ་ནི་དེ་དག་ལ་།རྟག་ཏུ་རྨོངས་ཤིང་ཁོང་དུ་མི་ཆུད་  
པ༑ ༑དེ་ནི་སྐྱེ་བའི་སྤྱོད་པར་ལྷུང་བས་ན། །དེས་ནི་མདོ་སྡེ་འདི་ལ་མོས་མི་འགྱུར། །གང་ཞིག་མིག་ཟད་མཐའ་ནི་དེ་དག་ལ། །རྟག་པར་ཁོང་དུ་ཆུད་ཅིང་རྨོངས་མེད་པ། །  
དེ་ནི་སྐྱེ་བའི་སྤྱོད་དང་བྲལ་པས་ན། །དེས་ནི་མདོ་སྡེ་འདི་ལ་མོས་པར་འགྱུར། །གང་ཞིག་མིག་གི་འཇིག་པ་དེ་དག་ལ། །རྟག་ཏུ་རྨོངས་ཤིང་ཁོང་དུ་མ་ཆུད་པ། །དེ་  
ནི་སྐྱེ་བའི་སྤྱོད་པར་ལྷུང་བས་ན། །དེས་ནི་མདོ་སྡེ་འདི་ལ་མོས་མི་འགྱུར། །གང་ཞིག་མིག་གི་འཇིག་པ་དེ་དག་ལ། །རྟག་པར་ཁོང་དུ་ཆུད་ཅིང་རྨོངས་མེད་པ། །དེ་ནི་སྐྱེ་  
བའི་སྤྱོད་དང་བྲལ་བས་ན། །དེས་ནི་མདོ་སྡེ་འདི་ལ་མོས་པར་འགྱུར། །གང་ཞིག་མིག་གི་རབ་དབེན་དེ་དག་ལ། །རྟག་ཏུ་རྨོངས་ཤིང་ཁོང་དུ་མ་ཆུད་པ། །དེ་ནི་སྐྱེ་བའི་  
  
  
།དེས་ནི་མདོ་སྡེ་འདི་ལ་མོས་མི་འགྱུར། །གང་ཞིག་མིག་རི་རབ་དབེན་དེ་དག་ལ། །རྟག་པར་ཁོང་དུ་ཆུད་ཅིང་རྨོངས་མེད་པ། །དེ་ནི་སྐྱེ་བའི་སྤྱོད་དང་བྲལ་  
བས་ན༑ ༑དེས་ནི་མདོ་སྡེ་འདི་ལ་མོས་པར་འགྱུར། །གང་ཞིག་མིག་གི་འགྲོ་འོང་མེད་པ་ལ། །རྟག་ཏུ་རྨོངས་ཤིང་ཁོང་དུ་མ་ཆུད་པ་།དེ་ནི་སྐྱེ་བའི་སྤྱོད་པར་ལྟུང་བས་ན། །དེས་  
ནི་མདོ་སྡེ་འདི་ལ་མོས་མི་འགྱུར། །གང་ཞིག་མིག་གི་འགྲོ་འོང་མེད་པ་དག་རྟག་ཏུ་ཁོང་དུ་ཆུད་ཅིང་རྨོངས་མེད་པ། །དེ་ནི་སྐྱེ་བའི་སྤྱོད་དང་བྲལ་བས་ན། །དེས་ནི་མདོ་སྡེ་  
འདི་ལ་མོས་པར་འགྱུར། །གང་ཞིག་མིག་ལ་བདག་མེད་མ་རྟོགས་ནས་།མིག་ཟད་ངོ་བོ་ཉིད་ལ་རྟག་རྨོངས་པ། །དེ་ནི་སྐྱེ་བོའི་སྤྱོད་པར་ལྟུང་བས་ན། །དེས་ནི་མདོ་སྡེ་འདི་  
ལ་མོས་མི་འགྱུར། །གང་ཞིག་མིག་ལ་བདག་མེད་རབ་རྟོགས་ནས། །མིག་ཟད་ངོ་བོ་རྟག་ཏུ་རྟོགས་གྱུར་པ། །དེ་ནི་སྐྱེ་བའི་སྤྱོད་དང་བྲལ་བས་ན། །དེས་ནི་མདོ་སྡེ་འདི་ལ་མོས་  
པར་འགྱུར། །གང་ཞིག་མིག་ལ་བདག་མེད་མ་རྟོགས་ནས། །བཟོད་པའི་གནས་ལ་རྟག་ཏུ་རྨོངས་གྱུར་པ། །དེ་ནི་སྐྱེ་བའི་སྤྱོད་པར་ལྟུང་བས་ན། །དེས་ནི་མདོ་སྡེ་འདི་ལ་མོས་  
མི་འགྱུར། །གང་ཞིག་མིག་ལ་བདག་མེད་རབ་རྟོགས་ནས། །བཟོད་པའི་གནས་ནི་རྟག་ཏུ་རྟོགས་གྱུར་པ། །དེ་ནི་སྐྱེ་བའི་སྤྱོད་དང་བྲལ་བས་ན། །དེས་ནི་མདོ་སྡེ་འདི་ལ་མོས་  
  
  
༄༅། །པར་འགྱུར། །གང་ཞིག་མིག་ཟང་ངོ་བོ་མ་རྟོགས་པ། །དེ་ནི་མི་གནས་ཚུལ་ཁྲིམས་སྒྲུབ་མི་ནུས། །མི་གནས་ཚུལ་ཁྲིམས་མངོན་པར་མི་སྒྲུབ་  
པས༑ ༑དེས་ནི་མདོ་སྡེ་འདི་ལ་མོས་མི་འགྱུར། །གང་ཞིག་མིག་ཟད་ངོ་བོ་རབ་རྟོགས་པ། །དེ་ནི་མི་གནས་ཚུལ་ཁྲིམས་སྒྲུབ་པར་ནུས། །མི་གནས་ཚུལ་ཁྲིམས་མངོན་  
པར་སྒྲུབ་པས་ན། །དེས་ནི་མདོ་སྡེ་འདི་ལ་མོས་པར་འགྱུར། །གང་ཞིག་མིག་ཟད་ངོ་བོ་མ་རྟོགས་པ། །དེས་ནི་ཟག་མེད་ཚུལ་ཁྲིམས་སྒྲུབ་མི་ནུས། །ཟག་མེད་ཚུལ་  
ཁྲིམས་མངོན་པར་མི་སྒྲུབ་པས། །དེས་ནི་མདོ་སྡེ་འདི་ལ་མོས་མི་འགྱུར། །གང་ཞིག་མིག་ཟད་ངོ་བོ་རབ་རྟོགས་པ། །དེས་ནི་ཟག་མེད་ཚུལ་ཁྲིམས་སྒྲུབ་པར་ནུས། །  
ཟག་མེད་ཚུལ་ཁྲིམས་མངོན་པར་སྒྲུབ་པས་ན། །དེས་ནི་མདོ་སྡེ་འདི་ལ་མོས་པར་འགྱུར། །གང་ཞིག་མིག་ཟད་ངོ་བོ་མ་རྟོགས་པ། །དེས་ནི་ཟག་མེད་ཤེས་རབ་སྒྲུབ་  
མི་ནུས༑ ༑ཟག་མེད་ཤེས་རབ་མངོན་པར་མི་སྒྲུབ་པས། །དེས་ནི་མདོ་སྡེ་འདི་ལ་མོས་མི་འགྱུར། །གང་ཞིག་མིག་ཟད་ངོ་བོ་རབ་རྟོགས་པ། །དེས་ནི་ཟག་མེད་ཤེས་རབ་  
སྒྲུབ་པར་ནུས། །ཟག་མེད་ཤེས་རབ་མངོན་པར་སྒྲུབ་པས་ན། །དེས་ནི་མདོ་སྡེ་འདི་ལ་མོས་པར་འགྱུར། །གང་ཞིག་མིག་ཟད་ངོ་བོ་མ་རྟོགས་པ། །མིག་སྟོང་ཉིད་ལ་  
  
  
།དེས་ནི་ཀུན་འཛིན་ཡེ་ཤེས་མི་སྐྱེད་པས། །མདོ་སྡེ་འདི་ལ་རབ་ཏུ་མོས་མི་འགྱུར། །གང་ཞིག་མིག་ཟད་ངོ་བོ་རབ་རྟོགས་པ། །མིག་སྟོང་ཉིད་  
ནི་རྟག་པར་རྟོགས་པར་འགྱུར། །དེས་ནི་ཀུན་འཛིན་ཡེ་ཤེས་རབ་སྐྱེད་པས། །མདོ་སྡེ་འདི་ལ་རབ་ཏུ་མོས་པར་འགྱུར། །གང་ཞིག་མིག་ཟད་ངོ་བོ་རབ་རྟོགས་པ། །དེས་ནི་  
ཀུན་འཛིན་ཡེ་ཤེས་སྒྲུབ་པ་ན། །བླ་མེད་མ་ཆགས་ཡེ་ཤེས་རབ་སྒྲུབ་པས། །མདོ་སྡེ་འདི་ལ་རབ་ཏུ་མོས་པར་འགྱུར། །གང་ཞིག་མདོ་སྡེ་འདི་ལ་མ་མོས་པ། །མིག་  
ཟད་ངོ་བོ་ཉིད་ལ་རྟག་ཏུ་རྨོངས། །དེ་ནི་ཏིང་འཛིན་རྣམས་ལས་ཉམས་པས་ན། །བླ་མེད་ཡེ་ཤེས་ཐོབ་པར་ཤིན་ཏུ་དཀའ། །གང་ཞིག་མདོ་སྡེ་འདི་ལ་རབ་མོས་ཤིང། །  
མིག་ཟད་ངོ་བོ་ཉིད་ནི་མངོན་རྟོགས་པ། །དེ་ནི་ཏིང་འཛིན་མངོན་པར་སྒྲུབ་པས་ན། །བླ་མེད་ཡེ་ཤེས་མངོན་བྱེད་དཀའ་བ་མེད། །གང་ཞིག་མིག་ཟད་ངོ་བོ་ཉིད་རྟོགས་ཤིང།།  
བདག་མེད་པ་ཡི་མཚན་ཉིད་རབ་རྟོགས་པ། །དེས་ནི་རྟག་ཏུ་ཆོས་འདི་ཐོས་པས་ན། །མངོན་པར་ཡིད་ཆེས་ཐེ་ཚོམ་མེད་པ་འཐོབ། །གང་ཞིག་མིག་ཟད་ངོ་བོ་ཉིད་སེམས་  
ཤིང། །ཉིན་མཚན་རབ་བརྩོན་ལེ་ལོ་མེད་གྱུར་པ། །དེས་ནི་ཀུན་འཛིན་སྤོབས་པ་མངོན་སྒྲུབས་ནས། །མདོ་སྡེ་འདི་ནི་རྟག་ཏུ་སྟོན་པར་འགྱུར། །གང་ཞིག་མདོ་  
  
  
༄༅། །སྡེ་འདི་ནི་སེམས་བྱེད་པ། །འོད་ཟེར་འབྱིན་པའི་ཡེ་ཤེས་རྫོགས་པར་འགྱུར། །དེས་ནི་དེ་བཞིན་གཤེགས་པ་རབ་སྟོན་ཅིང། །མིག་སྟོང་  
ཉིད་ནི་རབ་ཏུ་རྟོགས་པར་འགྱུར། །གང་གིས་མཆོད་རྟེན་བརྒྱ་སྟོང་རབ་བྱས་ཤིང། །སངས་རྒྱས་ཐམས་ཅད་མཆོད་པ་བྱས་པ་བས་།གང་ཞིག་མདོ་སྡེ་འདི་ནི་སེམས་  
བྱེད་ན༑ ༑འདི་ཡི་ཡོན་ཏན་དེ་བས་ཁྱད་པར་འཕགས། །གང་གིས་རོལ་མོ་བརྒྱ་སྟོང་རབ་བྱས་ནས། །དེ་བཞིན་གཤེགས་པའི་རིང་བསྲེལ་མཆོད་པ་པས། །གང་ཞིག་  
མདོ་སྡེ་འདི་ནི་ཐོས་གྱུར་ན། །འདི་ཡི་ཡོན་ཏན་དེ་བས་ཁྱད་པར་འཕགས། །སངས་རྒྱས་སྤྱན་གྱིས་གཟིགས་པའི་སེམས་ཅན་རྣམས། །བསྐལ་པ་དག་ནི་བྱེ་བ་ཚད་  
མེད་པར། །དེ་བཞིན་གཤེགས་དང་མཚུངས་པར་མཆོད་པ་བས། །མདོ་སྡེ་འདི་བཟུང་བསོད་ནམས་ཁྱད་པར་འཕགས། །གང་གིས་མདོ་སྡེ་འདི་ལས་ཚིག་བཞི་པའི།།  
ཚིགས་བཅད་གཅིག་ཙམ་འཛིན་ཅིང་སྟོན་བྱེད་ན། །དེ་ལ་རྒྱལ་བ་ཐུགས་རྗེ་ཆེན་པོ་ཡི། །གཙོ་ལྟར་གུས་པ་རབ་ཏུ་བསྐྱེད་པར་བྱ་།ང་ནི་འདས་པའི་བསྐལ་པ་བརྒྱ་  
སྟོང་དུ༑ ༑སྲིད་པ་གསུམ་དུ་འཁོར་བར་གྱུར་པའི་ཚེ། །སངས་རྒྱས་དག་ནི་ཚད་མེད་པ་རྣམས་ལ། །མདོ་སྡེ་འདི་ཡི་ཕྱིར་ནི་རིམ་གྲོ་བྱས། །རེས་འགའ་མར་མེ་བརྒྱ་  
  
  
།སྙིང་པོ་རེ་རེའི་ཚད་ཀྱང་དཔག་ཚད་ཙམ། །སྤར་ནས་མདོ་སྡེ་འདི་ལ་རང་དབང་དག། འཐོབ་པར་བྱ་ཕྱིར་འདྲེན་པ་རྣམས་ལ་མཆོད། །རེས་འགའ་མེ་ཏོག་ཙམ་པ་  
ཀ་དང་ནི། །སུ་མ་ན་དང་མྱ་ངན་མེད་པ་ཡི། །ཕྲེང་བ་རྒྱལ་མཚན་གདུགས་ནི་སྣ་ཚོགས་ཀྱིས། །དེ་བཞིན་གཤེགས་པའི་མཆོད་རྟེན་མཆོད་པ་བྱས། །ང་སྔོན་འཁོར་བའི་འཁོར་  
བར་གྱུར་པའི་ཚེ། །སློང་དུ་འོངས་པ་དག་ལ་སྦྱིན་བཏང་སྟེ་།རེས་འགའ་མེ་ཏོག་འབྲས་བུ་དག་ཀྱང་བཏང། །རེས་འགའ་བྲམ་པ་ཁྲོན་པ་ཆུ་མིག་བཏང། །རེས་འགའ་གླང་  
པོ་ཆེ་དང་བཞོན་པ་དང། །རེས་འགའ་རིན་ཆེན་རྟ་དང་ཆུང་མ་བཏང། །རེས་འགའ་གསེར་གྱི་ཁྲི་དང་རིན་ཆེན་གུར། །རེས་འགའ་སེ་མོ་དེ་དང་ཕྲེང་བ་བཏང། །དེ་བཞིན་  
བསྐལ་པ་བརྒྱ་སྟོང་རྫོགས་པར་ནི། །མདོ་སྡེ་འདི་ཕྱིར་སེམས་ལ་སེར་སྣ་མེད།། །བམ་པོ་གཉིས་པ། ང་སྔོན་མདོ་སྡེ་འདི་ཡི་ཕྱིར་།ཚུལ་ཁྲིམས་ཡོངས་  
སུ་དག་པར་བསྲུངས། །ཏིང་འཛིན་ཤེས་རབ་རྟག་ཏུ་བསྒོམས། །སེམས་ཅན་རྣམས་ལ་སྦྱིན་པ་བཏང། །ང་སྔོན་མདོ་སྡེ་འདི་ཡི་ཕྱིར་།གཏུམ་པོ་དག་གིས་བརྒྱད་བཀག་  
ཀྱང། །དེ་ཚེ་ང་ནི་སྙིང་བརྩེ་བས། །དེ་ལ་གནོད་པ་ཡོང་མ་བྱས། །ང་སྔོན་མདོ་སྡེ་འདི་ཡི་ཕྱིར། །སློང་དུ་འོངས་པ་དག་ལ་ནི། །ཇི་ལྟར་མོས་བཞིན་རབ་བཏང་བས། །ཐམས་  
  
  
༄༅། །ཅད་རབ་ཏུ་དགའ་བར་བྱས། །ང་སྔོན་མདོ་སྡེ་འདི་ཡི་ཕྱིར། །གཞལ་མེད་ཁང་ཆེན་རྣམས་ལ་ནི། །རིན་ཆེན་དྲ་བས་རབ་བརྒྱན་ནས། །སངས་རྒྱས་  
རྣམས་ལ་ཡོངས་སུ་ཕུལ། །ང་སྔོན་མདོ་སྡེ་འདི་ཡི་ཕྱིར། །རིན་ཆེན་རྣམ་པ་སྣ་ཚོགས་དང། །ཡིད་བཞིན་ནོར་བུ་རིན་པོ་ཆེས་།སངས་རྒྱས་རྣམས་ལ་མཆོད་པ་བྱས། །ང་  
སྔོན་མདོ་སྡེ་འདི་ཡི་ཕྱིར། །དྲིན་ཡོད་རྣམས་ནི་རྟག་དྲ་ན་བྱས་།ཐ་ན་ཚིགས་བཅད་གཅིག་ཉན་པ། །དེ་ལ་ཡང་ནི་བཀུར་སྟི་བྱས་།ང་སྔོན་མདོ་སྡེ་འདི་ཡི་ཕྱིར། །ཚུལ་ཁྲིམས་  
ལྡན་ལ་རབ་བཀུར་བས། །ཐ་ན་འཆག་པའི་ཚེ་ན་ཡང། །དེ་ལ་རྟག་ཏུ་གུས་པ་བསྐྱེད། །ང་སྔོན་མདོ་སྡེ་འདི་ཡི་ཕྱིར། །འཁོར་བ་དག་ན་འཁོར་བའི་ཚེ། །དྲི་ན་ནི་ཅུང་ཟད་  
ཡོད་པ་ལའང། །དེ་ལ་རྟག་ཏུ་དྲིན་དུ་གཟོས། །ང་སྔོན་མདོ་སྡེ་འདི་ཡི་ཕྱིར། །རྙེད་པ་མ་བཙལ་ཆོས་མ་སྐུར། །ཉེ་བཤེས་སེམས་ཅན་རྣམས་ལ་ནི། །སྙིང་བརྩེ་དག་ནི་རབ་  
ཏུ་བསྐྱེད། །ང་སྔོན་མདོ་སྡེ་འདི་ཡི་ཕྱིར། །མང་ཐོས་ལེགས་བཤད་ལྡན་པས་ན། །ཆོས་ལ་མངོན་པར་ཞེན་བྱེད་ཅིང། །བཤེས་པའི་ཁྱིམ་ལ་སེར་སྣ་མེད། །ང་སྔོན་མདོ་  
སྡེ་འདི་ཡི་ཕྱིར། །མི་དགེའི་སེམས་ནི་སྐྱེས་གྱུར་ན། །མྱུར་བ་ཉིད་དུ་རབ་བཤགས་པས། །འཕེལ་བར་ཡང་ནི་ཡོང་མ་བྱས། །ང་སྔོན་མདོ་སྡེ་འདི་ཡི་ཕྱིར། །རྒྱལ་པོའི་  
  
  
།རིན་པོ་ཆེ་དང་བྱུག་སྤོས་དང། །སྤོས་ཀྱི་ཕྱེ་མ་ཇི་སྙེད་པ། །དད་པའི་སེམས་ནི་ངས་བསྐྱེད་ནས་།སངས་རྒྱས་རྣམས་ལ་བསྔོས་ཤིང་ཕུལ། །ང་སྔོན་མདོ་སྡེ་འདི་  
ཡི་ཕྱིར། །ཁྲི་མོན་བཙོན་ལ་སྙིང་བརྩེ་བས། །སྡུག་བསྔལ་སྣ་ཚོགས་གང་མྱོང་བ། །ལུས་ཀྱི་སྐྱིན་པར་དང་དུ་བླངས། །ང་སྔོན་མདོ་སྡེ་འདི་ཡི་ཕྱིར། །འདོད་པའི་ཡོན་ཏན་ལྔ་  
སྤངས་ནས། །རྟག་ཏུ་དུས་དྲུག་དག་གི་ཚེ། །སྡོམ་པ་དག་ནི་རབ་ཏུ་བླངས། །ང་སྔོན་མདོ་སྡེ་འདི་ཡི་ཕྱིར། །རྟག་ཏུ་བཟོད་པ་རབ་བསྒོམས་པས། །ཐ་ན་ཆུང་མ་དག་ལ་ཡང། །  
འདོད་པའི་སེར་སྣ་ཡོང་མ་བསྐྱེད། །ང་སྔོན་མདོ་སྡེ་འདི་ཡི་ཕྱིར། །དབུལ་ཕོངས་དག་ནི་ཐམས་ཅད་ཀུན། །བདེ་བ་དག་ནི་ཐོབ་བྱའི་ཕྱིར། །ནོར་དག་གིས་ནི་ཕྱུག་པོར་བྱས།།  
ང་སྔོན་མདོ་སྡེ་འདི་ཡི་ཕྱིར། །དགེ་སྦྱོང་དང་ནི་བྲམ་ཟེ་དང་།སྐྱེ་རྒུ་རྣམ་པ་སྣ་ཚོགས་ཀུན། །ཐམས་ཅད་དག་ནི་རབ་ཏུ་བསྡུས་།ང་སྔོན་མདོ་སྡེ་འདི་ཡི་ཕྱིར། །ཐམས་ཅད་  
ཀུན་ལ་ཕན་གདགས་ཕྱིར། །རྟག་ཏུ་སྦྱིན་བདག་ཆེར་བྱས་ནས་།སློང་བ་དག་ལ་ཡོངས་སུ་བཏང། །རེས་འགའ་མེ་ཏོག་འབྲས་བུ་དག་།གཞན་དག་གཅོད་དུ་མི་གཞུག་  
པར༑ ༑སེམས་ཅན་རྣམས་ལ་ཡོངས་བཏང་ཞིང། །ཡིད་བཞིན་དུ་ནི་ཚིམ་པར་བྱས། །ང་སྔོན་སྦྱིན་པ་གཏོང་བའི་ཚེ། །སེམས་ནི་སྟག་ཏུ་སྙོམས་པས་ན། །ཚུལ་ཁྲིམས་  
  
  
༄༅། །ཡོན་ཏན་ལྡན་པ་དང། །ཚུལ་ཁྲིམས་འཆལ་དང་ངོ་ཚ་མེད། །རྫུ་འཕྲུལ་ཆེན་པོ་ཐོབ་པ་ནས། །སོ་སོའི་སྐྱེ་བོའི་བར་དག་ལ། །ངོ་མཚར་སྙམ་  
པའི་སེམས་བསྐྱེད་ནས། །གུས་པས་ཀུན་ལ་སྦྱིན་པ་བཏང། །ང་སྔོན་སྦྱིན་པ་གཏོང་བའི་ཚེ། །སེམས་ལ་མཐོ་དམན་མེད་པས་ན། །སྡུག་བསྔལ་འགྲོ་བ་མི་ཚོལ་ཞིང། །  
མདོ་སྡེ་འདི་ལ་རྩེ་གཅིག་མོས། །རེས་འགའ་ཡུལ་ཁམས་དག་ཏུ་ནི་།ཕྱིར་རྒོལ་ཐམས་ཅད་མེད་བྱས་ཤིང། །ཀླུ་རྣམས་ཀུན་ནི་རབ་བཏུལ་ནས། །དུས་བཞིན་ཆར་ནི་  
རབ་ཏུ་ཕབ། །ཟླ་འོད་ཁྱོད་ཀྱིས་ཤེས་པར་གྱིས། །ངས་ནི་ཚེ་རབས་དཔག་མེད་ནས། །མདོ་སྡེ་འདི་ནི་གཉེར་བའི་ཕྱིར། །དཀའ་བ་རྣམས་ནི་རབ་ཏུ་སྤྱད། །བསྐལ་པ་བརྒྱ་  
སྟོང་སྙེད་དུ་ནི། །བརྗོད་ཀྱང་མཐར་ཐུག་མི་འགྱུར་རོ། །ཡིད་ཆེས་པ་ལ་ཁྱོད་གནས་ནས། །མ་འོངས་ཐ་མའི་དུས་ཀྱི་ཚེ། །ཡང་དག་དྲན་པའི་སེམས་བསྐྱེད་ལ། །མདོ་སྡེ་  
འདི་ནི་བཤད་པར་གྱིས། །ངས་ནི་སངས་རྒྱས་སྤྱན་དག་གིས། །མ་འོངས་དུས་ནི་གསལ་གཟིགས་པས། །སྤྱོད་པ་སྣ་ཚོགས་ཇི་ལྟ་བ་།ཐམས་ཅད་རབ་ཏུ་མཁྱེན་པ་  
ཡིན༑ ༑དགེ་སློང་དག་ནི་གང་ཞིག་གིས། །བླ་མེད་ཡེ་ཤེས་བཙལ་བའི་ཕྱིར། །ཤིན་ཏུ་དང་བའི་སེམས་ཀྱིས་ནི། །མདོ་སྡེ་འདི་ནི་གང་སྟོན་པ། །གང་ཟག་དེ་དང་ཕྱོགས་  
  
  
།ཐམས་ཅད་མ་ལུས་ཐུགས་སུ་ཆུད། །མ་འོངས་ཐ་མའི་དུས་ཀྱི་ཚེ། །མདོ་འདི་ཐོས་ནས་གང་མོས་པ། །བསམ་པ་དང་ནི་ཐབས་རྣམས་ཀྱང། །ཐམས་ཅད་མ་ལུས་  
ཐུགས་སུ་ཆུད། །དམན་པ་དག་ནི་གང་ཞིག་གིས། །མདོ་སྡེ་འདི་ནི་མ་ཐོས་པས། །ཆོས་བསྟན་པ་ལ་སྐུར་འདེབས་པ། །ཐམས་ཅད་མ་ལུས་ཐུགས་སུ་ཆུད། །དགེ་སློང་རྣམས་  
ནི་གང་ཞིག་དང། །དགེ་སློང་མ་ནི་གང་ཞིག་གིས། །མདོ་སྡེ་འདི་ནི་ཐོས་གྱུར་ནས། །ཤིན་ཏུ་གདུང་བས་གདུང་བྱེད་པ། །དེ་ཀུན་ངས་ནི་ལུང་བསྟན་ནས། །རྒྱལ་བ་གཙོ་བོ་མཐོང་  
བར་འགྱུར། །ཟླ་འོད་ཁྱོད་ཀྱིས་ཤེས་པར་གྱིས། །སངས་རྒྱས་རྫུ་འཕྲུལ་སྟོབས་ཀྱིས་ནི། །གང་དག་ཡིད་ནི་དག་པ་དང། །གང་དག་གི་ནི་མ་དག་དང། །ཐ་ན་མོས་པ་གང་ཡིན་  
པ༑ ༑ཐམས་ཅད་མ་ལུས་ཐུགས་སུ་ཆུད། །སེམས་ཅན་དག་ནི་གང་ཞིག་གིས། །རབ་ཞི་དབེན་ལ་རྟག་མོས་ཤིང། །ཏིང་འཛིན་རྣམས་ལ་རབ་གནས་ནས། །འཁོར་བ་དག་ལ་  
མ་ཆགས་པས། །ཐ་ན་བག་ཆགས་རྣམས་ཀྱང་ནི། །གཏན་ནས་རབ་ཏུ་གང་སྤངས་དང། །དེ་ལ་སོགས་པའི་ཡོན་ཏན་རྣམས། །ཐམས་ཅད་མ་ལུས་ཐུགས་སུ་ཆུད། །སེམས་ཅན་  
དག་ནི་གང་ཞིག་གིས། །མི་བདེན་ཆོས་ལ་ཞེན་པ་དང། །སེམས་ཅན་དག་ནི་གང་ཞིག་གིས། །སངས་རྒྱས་ལ་ནི་རབ་མོས་ཤིང། །མ་འོངས་དངོས་པོ་འདི་ལྟ་བུ། །ཐམས་ཅད་  
  
  
༄༅། །མ་ལུས་ཐུགས་སུ་ཆུད། །སེམས་ཅན་དག་ནི་གང་ཞིག་གིས་།འཇིག་རྟེན་བདེ་ལ་རབ་ཆགས་པས། །སངས་རྒྱས་བྱང་ཆུབ་ས་བོན་དག་ལེགས་  
པ་ཉིད་དུ་མི་བསྐྱེད་པ། །རྒྱུ་དང་རྐྱེན་ནི་དེ་ཡི་ཕྱིར། །སྦྱོར་བ་རྣམས་ནི་ཉམས་པར་འགྱུར། །སུ་ཡང་རུང་བ་གང་ཞིག་གིས་།བྱང་ཆུབ་ས་བོན་རྟོགས་གྱུར་ན། །གང་ཟག་  
དེ་ཡིས་ངེས་པར་ནི། །རྣམ་དག་འོད་ཟེར་དཔག་མེད་ཐོབ། །ཟླ་འོད་ཁྱོད་ཀྱིས་འདི་ལྟ་བུ། །འོད་ཟེར་འདི་ལ་སོགས་པ་ཡི། །རྒྱུན་དུ་རྐྱེན་ནི་རེ་རེ་ཀུན། །སོ་སོ་ཐ་དད་ཉིད་དུ་  
ལྟོས༑ ༑ཁྱོད་ཀྱི་ཤེས་རབ་སྟོབས་ཀྱིས་ནི། །ཐམས་ཅད་དེ་ལྟར་རིག་པར་བགྱི། །གང་ཞིག་མི་དགེའི་གྲོགས་སྤངས་ཏེ། །དགེ་བའི་བཤེས་གཉེན་ལ་བརྟེན་ནས། །ཚུལ་  
ཁྲིམས་རྣམ་དག་གང་སྲུང་བ། །སངས་རྒྱས་འོད་ཟེར་སྒྲུབ་པར་འགྱུར། །ཁྱོད་ཀྱིས་དབང་པོ་རབ་སྲུངས་ལ། །ངོ་ཚ་ཁྲེལ་མེད་རབ་ཏུ་སྤོངས། །དགེ་བའི་ཆོས་ནི་རབ་བསྒོམས་  
ལ༑ ༑སེམས་ཅན་རྣམས་ནི་སྲུང་བར་གྱིས། །ཁྱོད་ཀྱིས་རྩོད་པ་རབ་སྤོངས་ལ། །སྟོང་ཉིད་དག་ནི་རྟོགས་པར་གྱིས། །རྙེད་པ་དག་ལ་མ་གདུ་བར། །མང་ཐོས་ལེགས་  
བཤད་ལྡན་པར་གྱིས། །ཁྱོད་ཀྱིས་རྙེད་པ་དག་ལ་ནི། །མི་གཙང་ལྟ་བུར་བལྟ་བར་གྱིས། །རྙེད་བའི་དྲི་མ་དག་གིས་ནི། །རྣམ་དག་སེམས་ནི་སྤགས་མ་བྱེད། །རྣམ་པར་  
  
  
།བླ་མེད་རྙེད་པ་ཐོབ་པར་འགྱུར་།ཁྱོད་ཀྱིས་སངས་རྒྱས་ལམ་བསྒྲུབས་ལ། །སངས་རྒྱས་ཆོས་ཉིད་འདྲ་བར་ལྟོས། །ཆོས་ཀྱི་སྒྲོན་མ་རྟག་སྦྱོར་ལ། །  
འཇིག་རྟེན་ཀུན་ནི་སྣང་བར་གྱིས། །ཁྱོད་ཀྱི་སེམས་ནི་རི་རྒྱལ་ལྟར། །མི་གཡོ་ཉིད་དུ་རབ་ཏུ་བྱོས། །ཁ་ངན་དང་ནི་བརྡེག་པ་ཡང། །ཐམས་ཅད་བཟོད་པ་དང་དུ་ལོངས། །ཁྱོད་  
ནི་སེམས་ཅན་རྣམས་ཀྱི་ཕྱིར། །དགེ་བཤེས་ཡང་དག་རབ་ཏུ་བྱོས་།དམན་པའི་སེམས་ནི་ཡོངས་སྤོངས་ལ། །རྣམ་དག་ལས་ནི་རྟག་ཏུ་སྒྲུབས། །ཁྱོད་ཀྱི་སེམས་ནི་བརྟན་  
བྱོས་ལ༑ ༑བླ་མེད་ཆོས་ནི་རབ་ཏུ་སྟོན། །མདོ་སྡེ་དམ་པ་འདི་ལྟ་བུ། །བརྩེ་བ་ཅན་ལ་སྦྱིན་པར་གྱིས། །བླ་མེད་ཡེ་ཤེས་གང་ཚོལ་བ། །འཁོར་བ་དག་ལ་འཇིགས་མ་བྱེད། །དེས་  
ནི་སྡིག་པ་རྣམ་སྤངས་ནས། །ཕན་ཡོན་མཆོག་ནི་ཐོབ་པར་འགྱུར་།དཔེར་ན་བློ་དང་ལྡན་པ་དག་མེ་ལ་སྤྱོད་པར་མཁས་པ་གང། །རོ་རྣམས་སྣ་ཚོགས་སྦྱིན་བྱེད་ཀྱང། །  
མེས་ནི་བསྲེག་པར་ཡོང་མི་འགྱུར། །གང་ཞིག་བློ་དང་མི་ལྡན་པ་།ཐབས་དག་ལ་ནི་མི་མཁས་པས། །མེ་ཁྱེར་ལག་མཐིལ་གང་བཞག་པ་།མེས་ནི་རབ་ཏུ་བསྲེག་པར་འགྱུར་  
ཇི་ལྟར་མི་ཞིག་དུག་དག་གིས། །སེམས་ནི་འཁྲུགས་ནས་མྱོས་བ་གང་།མེ་ལ་རབ་ཏུ་བ་སྲོས་ན་ནི། །དེ་ཡི་རྒྱུ་ཡིས་སོས་པར་འགྱུར། །ཟླ་འོད་ཁྱོད་ཀྱིས་ཤེས་པར་ཀྱིས། །བློ་དང་  
  
  
༄༅། །ལྡན་པའང་དེ་བཞིན་དུ། །ཡིད་བརྟེན་ཡིད་ནི་སྟོང་པར་རིག་དེ་ཕྱིར་འཁོར་བར་གནས་ཀྱང་ནི། །མིག་བརྟེན་མིག་ནི་སྟོང་རིག་པས། །མིག་ལ་  
མངོན་པར་ཞེན་པ་མེད། །གལ་ཏེ་དེ་ལྟར་རབ་ཤེས་ན། །མིག་ལ་གནས་ཀྱང་ཉོན་མོངས་མེད། །གལ་ཏེ་མིག་ཉིད་སྟོང་རིག་ན། །ཡང་དག་ཡེ་ཤེས་སྒྲུབ་པར་འགྱུར། །ཡང་  
དག་ཡེ་ཤེས་ཐོབ་པའི་ཕྱིར། །འོད་ཟེར་དག་ནི་འབྱུང་བར་འགྱུར་།གལ་ཏེ་མིག་ཉིད་སྟོང་རིག་ན། །འདོད་ཆགས་དག་ནི་གཏན་ནས་སྤོང་།འདོད་ཆགས་དག་ནི་མེད་  
པའི་ཕྱིར། །འོད་ཟེར་དག་ནི་འབྱུང་བར་འགྱུར། །དེ་བཞིན་ཞེ་སྡང་གཏི་མུག་དང། །ངར་འཛིན་འཆབ་དང་ཁྲོ་བ་དང། །སེར་སྣ་ཕྲག་དོག་ངོ་ཚ་མེད། །མི་བཟོད་སེམས་  
ནི་མཐོ་བ་དང། །རྒྱགས་དང་མངོན་པའི་ང་རྒྱལ་དང། །གཡོ་སྒྱུ་དང་ནི་བག་མེད་དང། །གྱ་གྱུ་ལ་སོགས་བར་དུ་ཡང། །ཐམས་ཅད་འདོད་ཆགས་བཞིན་དུ་བཤད། །  
ཡང་དག་ཡེ་ཤེས་ཐོབ་གྱུར་ན། །མིག་ནི་ཞི་བ་ཉིད་དུ་རྟོགས། །ཞི་བ་ཉིད་དུ་རྟོགས་པའི་ཕྱིར། །འོད་ཟེར་དག་ནི་འབྱུང་བར་འགྱུར་།ཡང་དག་ཡེ་ཤེས་ཐོབ་གྱུར་ན། །  
སངས་རྒྱས་ཚུལ་ལ་རབ་ཏུ་གནས། །ཚུལ་ལ་རབ་ཏུ་གནས་པའི་ཕྱིར་།འོད་ཟེར་དག་ནི་འབྱུང་བར་འགྱུར། །ཡང་དག་ཡེ་ཤེས་ཐོབ་གྱུར་ན་།སངས་རྒྱས་ཐབས་ལ་  
  
  
།ཐབས་ལ་རབ་ཏུ་གནས་པའི་ཕྱིར། །འོད་ཟེར་དག་ནི་འབྱུང་བར་འགྱུར། །ཡང་དག་ཡེ་ཤེས་མ་བསྒྲུབས་པར། །སྒྲིབ་པ་དག་ནི་གཏན་སྤོང་ཞིང། །འོད་ཟེར་  
འབྱུང་བ་སྒྲུབ་པར་ནི། །བསྔོན་མ་ཐོས་མ་མཐོང་ངོ། །ཡང་དག་ཡེ་ཤེས་རབ་བསྒྲུབས་ནས། །སྒྲིབ་པའི་གནོད་པ་གཏན་སྤོང་ཞིང་།སྤྱོད་པ་འདི་རྗེས་གང་འབྲང་བ། །འོད་ཟེར་  
འགྱེད་པ་འཐོབ་པར་འགྱུར། །རྒྱལ་བའི་སྤྱོད་པ་ཡོངས་ཚོལ་ཞིང་།མདོ་སྡེ་འདི་ལ་བསླབ་བྱས་ནས། །དེ་བཞིན་གཤེགས་ལ་གང་མཆོད་པ། །ཡང་དག་ཡེ་ཤེས་ཐབས་ཐོབ་  
འགྱུར༑ ༑ཡང་དག་ཡེ་ཤེས་གང་སྒྲུབ་པ། །སངས་རྒྱས་རྣམས་ལ་མཆོད་པར་གྱིས། །འོད་ཟེར་འགྱེད་པ་རྫོགས་པར་འགྱུར། །ལག་མཐིལ་འབྲས་བུ་ཇི་བཞིན་ནོ། །མིག་ལ་  
བདག་མེད་གང་རྨོངས་པ། །དགེ་སྦྱོང་ཆོས་ནི་ཉམས་པར་འགྱུར་།གང་ཟག་དེ་ཡིས་དེ་ལྟ་བུའི། །འོད་ཟེར་འགྱེད་པ་ཐོབ་མི་འགྱུར་།མིག་ལ་བདག་མེད་གང་རྟོགས་པ། །དགེ་  
སྦྱོང་ཆོས་ནི་སྒྲུབ་པར་འགྱུར། །གང་ཟག་དེ་ཡིས་དེ་ལྟ་བུའི་།འོད་ཟེར་འགྱེད་པ་ཐོབ་པར་འགྱུར། །མིག་གི་མཐའ་ཟད་གང་རྟོགས་པ། །རྣ་བ་སྐྱེ་བའི་མཐའ་ཡང་རྟོགས། །རྣ་  
བ་སྐྱེ་བའི་མཐའ་རྟོགས་པས། །དགེ་སྦྱོང་ཆེན་པོའི་ཆོས་ཞེས་བྱ། །གལ་ཏེ་མིག་ནི་ངོ་བོ་ཉིད། །མཐའ་ནི་ཡོངས་སུ་མ་ཤེས་ན་།མིག་ནི་སྐྱེ་བའི་མཐའ་དག་ཀྱང། །ཡོངས་  
  
  
༄༅། །སུ་ཤེས་པར་མི་འགྱུར་བས། །གང་ཟག་དེ་ཡིས་དེ་ལྟ་བུའི་།འོད་ཟེར་འགྱེད་པ་འཐོབ་མི་འགྱུར། །གལ་ཏེ་མིག་གི་ངོ་བོ་ཉིད་།མཐའ་ནི་ཡོངས་སུ་  
ཤེས་གྱུར་ན། །མིག་ནི་སྐྱེ་བའི་མཐའ་དག་ཀྱང། །ཡོངས་སུ་ཤེས་པ་ཉིད་དུ་འགྱུར། །གང་ཟག་དེ་ཡིས་དེ་ལྟ་བུའི། །འོད་ཟེར་འགྱེད་པ་འཐོབ་པར་འགྱུར། །གལ་ཏེ་མིག་གི་ངོ་  
བོ་ཉིད༑ ༑མཐའ་ནི་ལེགས་པར་མ་ཤེས་ན། །མིག་ནི་སྐྱེ་བའི་མཐའ་དག་ཀྱང། །ལེགས་པ་ཉིད་དུ་མི་ཤེས་པས། །གང་ཟག་དེ་ཡིས་དེ་ལྟ་བུའི། །འོད་ཟེར་འགྱེད་པ་འཐོབ་མི་  
འགྱུར༑ ༑གལ་ཏེ་མིག་གི་ངོ་བོ་ཉིད། །མཐའ་ནི་ལེགས་པར་ཤེས་གྱུར་ན། །མིག་ནི་སྐྱེ་བའི་མཐའ་དག་ཀྱང། །ལེགས་པ་ཉིད་དུ་ཤེས་འགྱུར་བས། །གང་ཟག་དེ་ཡིས་དེ་  
ལྟ་བུའི༑ ༑འོད་ཟེར་འགྱེད་པ་འཐོབ་པར་འགྱུར། །གལ་ཏེ་མིག་གི་ངོ་བོ་ཉིད། །མཐའ་ནི་མངོན་སུམ་མ་ཤེས་ན། །མིག་ནི་སྐྱེ་བའི་མཐའ་དག་ཀྱང། །མངོན་སུམ་ཉིད་དུ་  
མི་ཤེས་པས། །གང་ཟག་དེ་ཡིས་དེ་ལྟ་བུའི། །འོད་ཟེར་འགྱེད་པ་འཐོབ་མི་འགྱུར། །གལ་ཏེ་མིག་གི་ངོ་བོ་ཉིད། །མཐའ་ནི་མངོན་སུམ་ཤེས་གྱུར་ན། །མིག་ནི་སྐྱེ་བའི་  
མཐའ་དག་ཀྱང། །མངོན་སུམ་ཉིད་དུ་རབ་ཤེས་པས། །གང་ཟག་དེ་ཡིས་དེ་ལྟ་བུའི། །འོད་ཟེར་འགྱེད་པ་འཐོབ་པར་འགྱུར། །གལ་ཏེ་མིག་གི་ངོ་བོ་ཉིད། །མཐའ་ནི་  
  
  
།མིག་ནི་སྐྱེ་བའི་མཐའ་དག་ཀྱང་།ཡོངས་སུ་ཤེས་པར་མི་འགྱུར་བས། །གང་ཟག་དེ་ཡིས་དེ་ལྟ་བུའི་།འོད་ཟེར་འགྱེད་པ་འཐོབ་མི་འགྱུར། །གལ་ཏེ་མིག་  
གི་ངོ་བོ་ཉིད། །མཐའ་ནི་ལེགས་པར་ཤེས་གྱུར་ན། །མིག་ནི་སྐྱེ་བའི་མཐའ་དག་ཀྱང། །མངོན་སུམ་ཉིད་དུ་ཤེས་འགྱུར་བས། །གང་ཟག་དེ་ཡིས་དེ་ལྟ་བུའི། །འོད་ཟེར་འགྱེད་པ་  
འཐོབ་པར་འགྱུར། །གལ་ཏེ་མིག་གི་ངོ་བོ་ཉིད། །རྣམ་དག་ལེགས་པར་མ་ཤེས་ན། །རྣ་བའི་ངོ་བོ་རྣམ་དག་པ། །ལེགས་པ་ཉིད་དུ་མི་ཤེས་པས། །གང་ཟག་དེ་ཡིས་དེ་ལྟ་བུའི། །  
འོད་ཟེར་འགྱེད་པ་འཐོབ་མི་འགྱུར། །གལ་ཏེ་མིག་གི་ངོ་བོ་ཉིད་།རྣམ་དག་ལེགས་པར་ཤེས་གྱུར་ན། །རྣ་བའི་ངོ་བོ་རྣམ་དག་པ་།ལེགས་པ་ཉིད་དུ་རྟོགས་འགྱུར་བས། །གང་  
ཟག་དེ་ཡིས་དེ་ལྟ་བུའི། །འོད་ཟེར་འགྱེད་པ་འཐོབ་པར་འགྱུར། །དེ་བཞིན་སྣ་དང་ལྕེ་དང་ལུས། །ཡིད་དང་གཟུགས་སྒྲ་དྲི་རོ་དང་།རེག་བྱ་ཆོས་དང་ས་ཆུ་དང། །མེ་རླུང་དག་གི་  
དངོས་པོ་དང། །འཇིག་རྟེན་སྡུག་བསྔལ་ཕུང་པོ་དང། །ཁམས་དང་འཇིག་རྟེན་སྐྱེ་མཆེད་དང། །སྒྲ་དང་མིང་ལ་སོགས་པ་ཡང་།ཐམས་ཅད་དེ་བཞིན་རིག་པར་གྱིས། །དེ་ནས་བཅོམ་  
ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་འདི་སྐད་ཅེས་བཀའ་སྩལ་ཏོ། །རིགས་ཀྱི་བུ། སེམས་ཅན་གང་ཐེག་པ་ཆེན་པོ་ལ་ཡང་དག་པར་གཞོལ་ཞིང་འོད་ཟེར་འགྱེད་པ་  
  
  
༄༅། །དེ་ལྟ་བུ་ཡོངས་སུ་རྫོགས་པར་བྱ་བར་འདོད་པ་དེས་དགེ་བའི་རྩ་བའི་ཚོགས་རྣམ་པ་བརྒྱད་ཅུ་པོ་འདི་དག་མངོན་པར་བསྒྲུབ་པར་བྱའོ། །རྣམ་པ་བརྒྱད་  
ཅུ་གང་ཞེ་ན། འདི་ལྟ་སྟེ། སེམས་ཅན་ཡོངས་སུ་སྲུང་ཞིང་རྗེས་སུ་དྲན་པ་དང། གནོད་སེམས་མེད་པ་དང། ཚུལ་ཁྲིམས་ཡོངས་སུ་དག་པ་སྲུང་ཞིང་ཉམས་པར་མི་  
བྱེད་པ་དང། སེམས་ཤིན་ཏུ་མཉམ་པ་དང། གཡོ་སྒྱུ་མེད་པ་དང་།སེར་སྣ་མེད་པ་དང། ཕྲག་དོག་མེད་པ་དང། འདོད་ཆགས་ཀྱི་བསམ་པ་མེད་པ་དང། སླུ་བའི་བསམ་  
པ་མེད་པ་དང། ཐེག་པ་ཆེན་པོའི་མདོ་སྡེ་དམ་པ་དག་ལ་མངོན་པར་ཡིད་ཆེས་པ་དང། དབང་ཕྱུག་དང། རྒྱགས་པ་ལ་ཞེན་ཅིང་སྲེད་པ་མེད་པ་དང། བཟོད་པའི་སྟོབས་  
ཕུན་སུམ་ཚོགས་པ་དང། སྨོན་ལམ་ལས་ཕྱིར་མི་ལྡོག་པ་དང། བསམ་པ་ཤིན་ཏུ་རྣམ་པར་དག་པར་གྱུར་པ་དང། དགོན་པ་ན་གནས་པ་དང། འཁོར་རྣམས་ལ་མི་  
བརྟེན་པ་དང། རྙེད་པ་ལ་མི་བརྟེན་པ་དང། གྲགས་པ་ལ་མི་བརྟེན་པ་དང། བསམ་གཏན་རྣམས་ལ་རབ་ཏུ་གནས་པ་དང། འོད་ཟེར་གྱི་ཏིང་ངེ་འཛིན་རབ་ཏུ་སྟོན་པ་  
དང། ཚུལ་ཁྲིམས་དང་ལྡན་པ་དག་ལ་སྒྱུ་མེད་པར་རིམ་གྲོ་བྱེད་པ་དང། ཚངས་པ་མཚུངས་པར་སྤྱོད་པ་དག་ལ་མཆོག་གི་བསམ་པ་བསྐྱེད་པ་དང། ཆོས་ལ་གུས་  
  
  
དང། མདོ་སྡེའི་དོན་རབ་ཏུ་རྟོགས་པ་དང། ཡང་དག་པར་བསྟན་པ་ལ་རབ་ཏུ་མཁས་པ་དང། ཚིག་སྨྲས་པ་རྣམས་ལ་མི་  
བདེན་པ་མེད་པ་དང། ཡང་དག་པའི་བསམ་པ་ལ་གནས་པ་དང། དགེ་བའི་རྩ་བ་བསྐྱེད་པ་ལ་བརྩོན་པ་དང། རྟག་ཏུ་སྦྱིན་པ་གཏོང་བ་དང། བདུད་ཀྱི་ལས་རབ་ཏུ་རྟོགས་པ་དང་  
དབང་པོ་རྣམས་དམ་དུ་སྲུང་བ་དང། ཚིག་རབ་ཏུ་བརྟགས་པ་དང་དོན་དམ་པའི་བདེན་པ་ལ་མཁས་པ་དང། ས་རྣམས་ཀྱི་རང་གི་མཚན་ཉིད་རབ་ཏུ་རྟོགས་པ་དང། གཟུངས་ཟད་  
མི་ཤེས་པ་ཡོངས་སུ་ཚོལ་བ་དང། ལུས་དང་སྲོག་ལ་ཕངས་པ་མེད་པ་དང། འཁོར་བཞི་པོ་དག་ལ་རྗེས་སུ་སྟོན་པར་བྱེད་པ་དང། འཇིག་རྟེན་པའི་བསམ་པ་ཡོངས་སུ་བཅད་  
པ་དང། འཇིག་རྟེན་ཕྱི་མའི་ཆོས་མེད་དོ། །ཞེས་ཟེར་བའི་ལོག་པར་ལྟ་བ་རྣམས་སྤངས་པ་དང། ད་དུང་མ་བསླབ་པ་དག་ལ་གྱ་གྱུའི་མཚན་མ་མི་སྟོན་པ་དང། གང་བསླབ་པར་  
འདོད་པ་དག་ལ་ཅི་ནུས་ཀྱིས་རྣམ་པར་ཕྱེ་ནས་རབ་ཏུ་སྟོན་པ་དང་གླུ་དང་རོལ་མོའི་སྒྲ་དག་གི་བསྔགས་པ་མི་བརྗོད་པ་དང། རྒྱན་དང་ཡོ་བྱད་ཀྱི་བསྔགས་པ་མི་བརྗོད་པ་དང། བདེན་  
པ་རྣམས་ལ་ཡང་དག་པར་ཞུགས་པ་དང། མང་དུ་ཐོས་པ་ཕུན་སུམ་ཚོགས་པ་དང། གཉིད་རབ་ཏུ་སྤངས་པ་དང། ཡང་དག་པའི་ཆོས་ཡོངས་སུ་ཚོལ་བ་ལ་རབ་ཏུ་བརྩོན་པ་  
  
  
༄༅། །དང། སངས་རྒྱས་ལ་གུས་པ་དང། བྱང་ཆུབ་ཏུ་སེམས་བསྐྱེད་པ་དང། འཇིག་རྟེན་པའི་ལས་ཡོངས་སུ་སྤང་བ་དང། བསླབ་པའི་གནས་རྣམས་ལ་  
ཡང་དག་པར་བརྩོན་པ་དང། ཆོས་ལ་སྲེད་པའི་ཕྱིར་གྲོགས་ཁྱད་པར་ཅན་ལ་རྟེན་པར་བྱེད་པ་དང། དགེ་བའི་རྩ་བ་རྣམས་ཡོངས་སུ་ཚོལ་བ་ལ་སྐྱོ་བ་མེད་པ་དང། རབ་ཏུ་འབྱུང་  
བ་ལ་ཤིན་ཏུ་མོས་པ་དང། སངས་རྒྱས་ཀྱི་ཆོས་སྲུང་ཞིང་ཡོངས་སུ་འཛིན་པར་བྱེད་པ་དང། སྡིག་པའི་ལས་མི་སྤོང་བ་དང། བསྟན་པ་རྣམས་ལ་ཐེ་ཚོམ་མེད་པ་དང། དཔེས་སྟོན་  
པ་ལ་རབ་ཏུ་མཁས་པ་དང། གསང་བ་རྣམས་རྣམ་པར་ཕྱེ་ནས་སྟོན་པར་བྱེད་པ་དང། བྱང་ཆུབ་ཆེན་པོ་ཡོངས་སུ་ཚོལ་བ་ལ་ངལ་བ་མེད་པ་དང། མདོ་སྡེ་ཡང་དག་པར་བཟུང་  
བ་རྣམས་བརྗེད་པར་མི་བྱེད་པ་དང། རང་གི་བསླབ་པ་མི་སྤོང་བ་དང། ཕ་རོལ་གྱི་སྨྲ་བ་རྣམས་ཚར་གཅོད་པ་དང། ངེས་པར་འབྱུང་བའི་ལམ་ཡོངས་སུ་ཚོལ་བ་དང། སྤྱོད་པ་ཚད་  
མེད་པ་རྣམས་མངོན་པར་སྒྲུབ་པ་དང། ཆོས་ཀྱི་ཡེ་ཤེས་དེ་དག་ལ་སེམས་ངེས་པར་གྱུར་པ་དང། རྒྱུ་དང་འབྲས་བུ་གསལ་བར་མཐོང་ཞིང་འཁོར་བའི་རྒྱུན་མི་གཅོད་པ་དང། སྲིད་  
པ་གསུམ་པོ་དག་ལ་ཆགས་པ་མེད་པ་དང། མངོན་པའི་ང་རྒྱལ་སྤངས་པ་དང། མངོན་པར་ཡིད་ཆེས་པ་དག་ལ་གཉེན་པོ་རྣམ་པར་གཞག་པ་དག་སྟོན་པར་བྱེད་པ་དང། མ་  
  
  
ཁོང་དུ་ཆུད་པ་དང། སྔོན་གྱི་མཐའ་ཡོངས་སུ་ལེགས་པར་ཤེས་པ་དང། གཞན་གྱི་དྲིང་ལ་མི་ལྟོས་པ་དང། ཡོངས་སུ་སྤོང་  
བའི་སྤྱོད་པ་དག་ལ་བརྩོན་འགྲུས་ཀྱིས་སྒྲུབ་པར་བྱེད་པ་དང་སངས་རྒྱས་ཀྱི་མཚན་དང་དཔེ་བྱད་ཀྱི་བཀོད་པ་དག་ཕུན་སུམ་ཚོགས་པར་བྱེད་པ་གང་ཡིན་པ་འདི་ནི། རྣམ་པ་བརྒྱད་  
ཅུ་ཞེས་བྱའོ། །གཞན་ཡང་ཟླ་འོད་གཞོན་ནུ། །ཆོས་བརྒྱད་ཅུ་པོ་འདི་དག་ནི། ཆོས་ལྔའི་ནང་དུ་འཇུག་པར་འགྱུར་རོ། །ཆོས་ལྔ་གང་ཞེ་ན། འདི་ལྟ་སྟེ། འཁོར་བ་ཤེས་པ་དང། མྱ་ངན་  
ལས་འདས་པ་ཤེས་པ་དང། ཉོན་མོངས་པ་ཟད་པ་ཤེས་པ་དང་མཆོག་ཏུ་གྱུར་པ་ཤེས་པ་དང། བསོད་ནམས་ཀྱི་འབྲས་བུ་ཤེས་པ་གང་ཡིན་པའོ། །གཞན་ཡང་ཟླ་འོད་གཞོན་ནུ། ཆོས་  
ལྔ་པོ་དེ་དག་ནི། ཆོས་གཉིས་ཀྱི་ནང་དུ་འཇུག་པར་འགྱུར་རོ་།གཉིས་གང་ཞེ་ན། འདི་ལྟ་སྟེ། སེམས་ཡོངས་སུ་དག་པས་རབ་ཏུ་བརྒྱན་པ་དང། གཟུགས་ཡོངས་སུ་དག་པས་རབ་ཏུ་  
བརྒྱན་པ་གང་ཡིན་པའོ། །གཞན་ཡང་ཟླ་འོད་གཞོན་ནུ། ཆོས་གཉིས་པོ་དེ་དག་ནི། ཆོས་གཅིག་གི་ནང་དུ་འཇུག་པར་འགྱུར་རོ། །གཅིག་གང་ཞེ་ན། འདི་ལྟ་སྟེ། དེ་བཞིན་གཤེགས་  
པ་རྣམས་ཀྱི་ཐོགས་པ་མི་མངའ་བའི་རྣམ་པར་གྲོལ་བ་མངོན་པར་གྲུབ་པ་གང་ཡིན་པའོ། །གཞན་ཡང་ཟླ་འོད་གཞོན་ནུ། ཡང་ཆོས་རྣམ་པ་བརྒྱད་ཅུ་ཡོད་དེ་དེ་དག་གིས་དེ་བཞིན་  
  
  
༄༅། །གཤེགས་པ་རྣམས་ཀྱི་ཐོགས་པ་མི་མངའ་བའི་རྣམ་པར་གྲོལ་བ་ལེགས་པར་ཡོངས་སུ་རྫོགས་པར་བྱེད་པའོ། །རྣམ་པ་བརྒྱད་ཅུ་གང་ཞེ་ན། འདི་ལྟ་  
སྟེ། སྦྱིན་པའི་ཚོགས་དང། ཤེས་རབ་རྒྱ་ཆེན་པོར་གྱུར་པ་དང་ཚུལ་ཁྲིམས་རྣམ་པར་དག་པ་ཡོངས་སུ་སྒྲུབ་པ་དང། ཉོན་མོངས་པའི་གདུང་བ་དང་བྲལ་བ་དང། ང་རྒྱལ་རབ་  
ཏུ་བཅོམ་པ་དང། ཚིག་མཉེན་པ་དང། དངོས་པོ་སྣ་ཚོགས་རབ་ཏུ་ཤེས་པ་དང། དགེ་བའི་གྲོགས་པོ་ཡོངས་སུ་ཤེས་པ་དང། ཐེག་པ་ཆེན་པོ་ལ་ཡང་དག་པར་གཞོལ་བ་དང། བརྩོན་  
འགྲུས་ཀྱི་གོ་ཆ་བགོས་པ་དང། སྤྱོད་ལམ་གྱིས་སེམས་ཅན་འདུལ་བ་དང། ཉོན་མོངས་པར་ལྟུང་བ་རྣམས་ཀྱི་ཐེ་ཚོམ་རབ་ཏུ་གཅོད་པ་དང། མི་དགེ་བ་རྣམས་ལ་སྨོད་ཅིང་ཆོས་  
དཀར་པོ་རྣམས་མངོན་པར་སྒྲུབ་པ་དང། མི་དགེ་བའི་གྲོགས་པོ་དང་མི་འགྲོགས་པ་དང། དགེ་བའི་རྩ་བ་རྣམས་བསྐྱེད་པ་ལ་ཡོངས་སུ་སྐྱོ་བ་མེད་པ་དང། བྱང་ཆུབ་ཏུ་སེམས་  
བསྐྱེད་པ་དང། བརྩོན་འགྲུས་རབ་ཏུ་རྩོམ་པ་དང། བདུད་ཀྱི་དངོས་པོ་རབ་ཏུ་རྟོགས་པ་དང། བདེན་པ་རྣམས་མངོན་དུ་གྱུར་པ་དང་ཡང་དག་པ་ཁོ་ནར་མཆོད་པ་བྱེད་པ་དང་  
ཐེ་ཚོམ་ཡོངས་སུ་གཅོད་པ་དང། སེམས་ཀྱིས་རྟག་ཏུ་སེམས་ཅན་ཡོངས་སུ་མྱ་ངན་ལས་བཟླ་བར་སེམས་པ་དང། སྲིད་པ་རྣམས་ལ་མངོན་པར་ཞེན་པ་མེད་པ་དང། སེམས་  
  
  
སེམས་ཅན་མི་དགེ་བ་རྣམས་ལ་ཉེས་དམིགས་མང་དག་པར་སྟོན་པ་དང། འདོད་ཆགས་དང་ཞེ་སྡང་དང། གཏི་མུག་རབ་ཏུ་སྤོང་བ་དང། འདོད་པའི་  
ཕན་པ་ཡོངས་སུ་མི་ཚོལ་བ་དང། སེམས་ཅན་ཡོངས་སུ་སྨིན་པར་བྱེད་པ་དང། དེ་བཞིན་གཤེགས་པའི་མཆོད་རྟེན་འཆོས་པ་དང། འཕགས་པ་རྣམས་ལ་གུས་པ་བསྐྱེད་པ་དང་  
ཐེག་པ་ཆེན་པོ་ལ་གནས་པ་དག་ལ་བརྟེན་ཅིང་རིམ་གྲོ་བྱེད་པ་དང། ཐེག་པ་དམན་པ་དག་གི་བསྔགས་པ་མི་བརྗོད་པ་དང། ཉན་ཐོས་ཀྱི་ཐེག་པ་པ་དག་ཐག་རིང་དུ་སྤོང་བ་དང། ཕྱིར་  
རྒོལ་བ་རྣམས་ཚར་གཅོད་པ་དང། སངས་རྒྱས་བཅོམ་ལྡན་འདས་རྣམས་ལ་མཆོད་པ་རྒྱ་ཆེན་པོ་བཤམས་ནས་ཁྱད་པར་དུ་འཕགས་པའི་སེམས་ཀྱིས་འབུལ་བར་བྱེད་པ་དང། ཐོགས་  
པ་མེད་པའི་ཡེ་ཤེས་ཐོབ་པ་དང། སྤོབས་པ་ཕུན་སུམ་ཚོགས་པ་དང། དཔེ་སྣ་ཚོགས་ཀྱིས་ཡང་དག་པ་ཆོས་རབ་ཏུ་སྟོན་པར་བྱེད་པ་དང། སྟོང་པའི་ངོ་བོ་ཉིད་དང་འགལ་བར་མི་བྱེད་  
བ་དང། ཆོས་ཡོངས་སུ་ཚོལ་བ་ལ་ལེ་ལོ་མེད་པ་དང། དོན་ཟབ་མོ་ཡང་དག་པར་སྟོན་པ་དང། གཟུངས་ཆེན་པོ་དང་ལྡན་པ་དང། ཆོས་ཡང་དག་པར་སྟོན་པར་བྱེད་ཀྱང་མངོན་པར་  
ཞེན་པ་མེད་པ་དང། ཆོས་རྒྱ་ཆེར་སྤེལ་བར་བྱེད་པ་དང། ཡོངས་སུ་འདྲེན་པ་ལ་ཆོག་ཤེས་པ་མེད་པ་དང། སྤྱོད་པ་རྣམས་ཡོངས་སུ་རྫོགས་པ་དང། གཟི་བརྗོད་ཆེན་པོ་དང་ལྡན་པ་དང་  
  
  
༄༅། །སྤོབས་པ་ཐོགས་པ་མེད་པ་དང། མང་དུ་ཐོས་པ་ཕུན་སུམ་ཚོགས་པ་དང། མི་དགེ་བ་རྣམས་ཀྱི་བསྔགས་པ་མི་བརྗོད་པ་དང་དགེ་བའི་ལས་ཡང་  
དག་པར་སྒྲུབ་པ་དང། ཕུང་པོ་རྣམས་ཁོང་དུ་ཆུད་པ་དང། ལྟ་བ་རྣམས་རབ་ཏུ་སྤངས་པ་དང། རྒྱུའི་ངོ་བོ་ཉིད་རབ་ཏུ་རྟོགས་པ་དང། སྤྱོད་ཡུལ་ལས་ཡང་དག་པར་འདས་པ་  
དང། སྤྱོད་ཡུལ་མ་ཡིན་པ་ཡོངས་སུ་སྤངས་པ་དང། ཡོངས་སུ་དང་པ་བསྐྱེད་པ་དང། ཡང་དག་པའི་ལམ་ལ་གནས་པ་དང། ཐེག་པ་ཆེན་པོ་ལ་རབ་ཏུ་དགའ་བ་དང་  
མཉམ་པ་ཉིད་དུ་ཡོངས་སུ་སྡུད་པར་བྱེད་པ་དང། བདག་མེད་པ་ལ་མངོན་པར་མ་ཆགས་པ་དང། འཁོར་བ་ལ་ཡོངས་སུ་སྐྱོ་བ་མེད་པ་དང། མྱ་ངན་ལས་འདས་པ་ཡོངས་  
སུ་ཚོལ་བ་ལ་མོས་པ་དང། འདོད་པ་ཆུང་བའི་ཕྱིར་དགོན་པ་ན་གནས་པ་དང། རྟག་ཏུ་བསོད་སྙོམས་སློང་ཞིང་ལེ་ལོ་མེད་པར་གྱུར་པ་དང། ཇི་ཙམ་རྙེད་པ་དེ་ཉིད་ཀྱིས་ཆོག་པར་  
འཛིན་པ་དང། ངོ་ཚ་མེད་པ་དང་ཁྲེལ་མེད་པ་སྤངས་པ་དང་སངས་རྒྱས་རྣམས་ལ་བསྙེན་པར་བྱེད་པ་དང། དགེ་བའི་གྲོགས་པོ་དང་ལྷན་ཅིག་གནས་པ་དང། བདག་གི་ཟླ་མ་  
ཡིན་པ་རྣམས་རབ་ཏུ་སྤོང་བ་དང། སོ་སོའི་སྐྱེ་བོ་རྣམས་ལ་སྙིང་བརྩེ་བ་དང། སེམས་ཅན་གྱི་སྤྱོད་པ་དང་མཐུན་པར་བྱེད་པ་དང། སངས་རྒྱས་ལ་ཤིན་ཏུ་དང་བ་དང། སྣོད་མ་ཡིན་  
  
  
མི་མཐུན་པ་རྣམས་ལ་ཚིག་སྦྱིན་པར་མི་བྱེད་པ་དང། གསོལ་བ་མི་འདེབས་པ་དག་ལ་ཡང་དག་པར་སྟོན་པར་མི་བྱེད་པ་དང། གསོལ་བ་འདེབས་པ་ཞིག་  
འོངས་ན་ཅི་རིགས་པར་སྟོན་པར་བྱེད་པ་དང། ཟས་ལ་སྙོམས་པར་གྱུར་པ་དང། རྟག་ཏུ་གཏོང་ཞིང་མཉམ་པ་ཉིད་དུ་གཏོང་བ་དང་སྒོ་ཆེན་པོ་ཕྱེ་ནས་གཏོང་བར་བྱེད་པ་གང་ཡིན་  
པ་དེ་དག་ནི། གཞོན་ནུ། ཆོས་རྣམ་པ་བརྒྱད་ཅུ་ཞེས་བྱ་སྟེ། འདི་དག་གིས་དེ་བཞིན་གཤེགས་པ་རྣམས་ཀྱི་ཐོགས་པ་མི་མངའ་བའི་རྣམ་པར་གྲོལ་བ་ཐོབ་པར་བྱེད་དོ། །དེའི་ཚེ་  
ཟླ་འོད་གཞོན་ནུར་གྱུར་པ་ཆོས་དེ་ལྟ་བུ་ཐོས་པས་རབ་ཏུ་དགའ་བར་གྱུར་ནས་བཅོམ་ལྡན་འདས་ཀྱི་སྤྱར་སྔར་ཚིགས་སུ་བཅད་དེ་མངོན་པར་བསྟོད་པ། དེ་བཞིན་གཤེགས་པ་མིག་  
ཟད་མཐའ་མཁྱེན་པས། དེ་སླད་རྣམ་དག་ཡེ་ཤེས་སྟོན་མཛད་ལགས་།རྣམ་དག་ཡེ་ཤེས་སྟོན་པར་མཛད་པས་ན། །རྣམ་དག་འོད་ཟེར་ཕུན་སུམ་ཚོགས་པ་ལ། །དེ་བཞིན་གཤེགས་  
པས་མིག་བདག་མེད་མཁྱེན་པས། །དེ་སླད་རྣམ་དག་དབྱངས་ནི་སྟོན་མཛད་ལགས། །རྣམ་དག་དབྱངས་ནི་སྟོན་པར་མཛད་པས་ན། །ཚངས་དབྱངས་མཚན་ཉིད་ཕུན་སུམ་ཚོགས་པ་  
ལགས༑ ༑བཅོམ་ལྡན་འདས་སྔོན་ནི་སེམས་ཅན་ཕན་བཏགས་པས། །དེ་སླད་རྣམ་དག་གསུང་ནི་རྫོགས་པ་ལགས། །རྣམ་དག་གསུང་ནི་ཡོངས་སུ་རྫོགས་པས་ན། །འཇིག་རྟེན་ཚད་མེད་  
  
  
༄༅། །རྣམས་ལ་ཕན་འདོགས་མཛད། །དེ་བཞིན་གཤེགས་པས་མིག་ཉིད་སྟོང་མཁྱེན་པས། །དེ་སླད་ཀུན་འཛིན་མཁྱེན་པ་རྫོགས་པ་ལགས། །ཀུན་འཛིན་  
མཁྱེན་པ་ཡོངས་སུ་རྫོགས་པས་ན། །དེ་བཞིན་གཤེགས་པའི་འོད་ཟེར་དཔག་མེད་སྟོན། །དེ་བཞིན་གཤེགས་པས་མིག་གི་ཁྱད་པར་མཁྱེན། །མིག་གི་ཁྱད་པར་དག་ཀྱང་མཐའ་  
མ་མཆིས། །མཁྱེན་པའི་མིང་ནི་དཔག་ཏུ་མ་མཆིས་པས། །དེ་བཞིན་གཤེགས་པའི་འོད་ཟེར་དཔག་མེད་སྟོན། །སངས་རྒྱས་ཡི་གེ་ཁྱད་པར་སྒོ་མཁྱེན་པས། །མིག་སྟོང་ཡི་གེ་  
བྲལ་བར་རབ་ཏུ་མཁྱེན། །མིག་སྟོང་ཡི་གེ་བྲལ་བར་མཁྱེན་པས་ན་།དེ་བཞིན་གཤེགས་པའི་འོད་ཟེར་དཔག་མེད་སྟོན། །གང་ཞིག་མིག་ལ་བདག་མེད་རབ་སེམས་པ། །སངས་  
རྒྱས་གསུང་ནི་བདེན་པ་ཉིད་དུ་རྟོགས། །སངས་རྒྱས་གསུང་ནི་བདེན་པར་རྟོགས་པས་ན། །དེ་བཞིན་གཤེགས་པའི་འོད་ཟེར་ངེས་པར་སྟོན་།བཅོམ་ལྡན་རྫུ་འཕྲུལ་མཆོག་ནི་ཡོངས་  
རྫོགས་པས། །མིག་གི་འཇིག་པ་དཔག་མེད་ཐུགས་སུ་ཆུད། །མིག་གི་འཇིག་པ་རབ་ཏུ་མཁྱེན་པས་ན། །འཇིག་རྟེན་ཐམས་ཅད་ལ་ནི་ཕན་འདོགས་མཛད། །ཐུགས་རྗེ་ཆེན་པོ་རྐང་  
གཉིས་མཆོག་གྱུར་པ། །མིག་གི་སྐྱེ་བ་དཔག་མེད་རབ་ཏུ་མཁྱེན། །ཇི་ལྟར་བཅོམ་ལྡན་མིག་གི་སྐྱེ་མཁྱེན་པ། །བདག་ཀྱང་རིང་པོར་མི་ཐོགས་དེ་བཞིན་ཤོག་དེ་བཞིན་རྣ་བ་སྣ་  
  
  
།གཟུགས་སྒྲ་དྲི་རོ་རེག་བྱ་དག་དང་ཆོས་།འཇིག་རྟེན་སྐྱེ་དང་སྒྲ་དང་མིང་ལ་སོགས། །ཐམས་ཅད་ལ་ཡང་དེ་བཞིན་རབ་ཏུ་མཁྱེན། །ཐུགས་རྗེ་ཆེན་པོ་རྐང་གཉིས་མཆོག་  
གྱུར་པ༑ ༑སྦྱིན་པའི་ཕ་རོལ་བྱོན་པ་ཕུན་སུམ་ཚོགས། །ཇི་ལྟར་བཅོམ་ལྡན་སྦྱིན་པའི་ཕ་རོལ་བྱོན། །བདག་ཀྱང་རིང་པོར་མི་ཐོགས་དེ་བཞིན་ཤོག་ཐུགས་རྗེ་ཆེན་པོ་རྐང་གཉིས་མཆོག་གྱུར་  
པ༑ ༑ཚུལ་ཁྲིམས་རྣམ་དག་ཕ་རོལ་བྱོན་དང་ལྡན། །ཇི་ལྟར་བཅོམ་ལྡན་ཚུལ་ཁྲིམས་ཕ་རོལ་བྱོན། །བདག་ཀྱང་རིང་པོར་མི་ཐོགས་དེ་བཞིན་ཤོག་ཐུགས་རྗེ་ཆེན་པོ་རྐང་གཉིས་མཆོག་  
གྱུར་པ༑ ༑བཟོད་པའི་ཕ་རོལ་བྱོན་པ་ཕུན་སུམ་ཚོགས། །ཇི་ལྟར་བཅོམ་ལྡན་བཟོད་པའི་ཕ་རོལ་བྱོན། །བདག་ཀྱང་རིང་པོར་མི་ཐོགས་དེ་བཞིན་ཤོག་ཐུགས་རྗེ་ཆེན་པོ་རྐང་གཉིས་མཆོག་  
གྱུར་པ༑ ༑བརྩོན་འགྲུས་ཕ་རོལ་བྱོན་པ་ཕུན་སུམ་ཚོགས། །ཇི་ལྟར་བཅོམ་ལྡན་བརྩོན་འགྲུས་ཕ་རོལ་བྱོན། །བདག་ཀྱང་རིང་པོར་མི་ཐོགས་དེ་བཞིན་ཤོག་ཐུགས་རྗེ་ཆེན་པོ་རྐང་  
གཉིས་མཆོག་གྱུར་པ། །བསམ་གཏན་ཕ་རོལ་བྱོན་པ་ཕུན་སུམ་ཚོགས་།ཇི་ལྟར་བཅོམ་ལྡན་བསམ་གཏན་ཕ་རོལ་བྱོན། །བདག་ཀྱང་རིང་པོར་མི་ཐོགས་དེ་བཞིན་ཤོག་ཐུགས་རྗེ་  
ཆེན་པོ་རྐང་གཉིས་མཆོག་གྱུར་པ། །ཤེས་རབ་ཕ་རོལ་བྱོན་པ་ཕུན་སུམ་ཚོགས། །ཇི་ལྟར་བཅོམ་ལྡན་ཤེས་རབ་ཕ་རོལ་བྱོན་པ། །བདག་ཀྱང་རིང་པོར་མི་ཐོགས་དེ་བཞིན་ཤོག་ཐུགས་རྗེ་  
  
  
༄༅། །ཆེན་པོ་རྐང་གཉིས་མཆོག་གྱུར་པ། །ཆོས་སྐུའི་ཕ་རོལ་བྱོན་པ་ཕུན་སུམ་ཚོགས། །ཇི་ལྟར་བཅོམ་ལྡན་ཆོས་སྐུའི་ཕ་རོལ་བྱོན། །བདག་ཀྱང་རིང་པོར་  
མི་ཐོགས་དེ་བཞིན་ཤོག་ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །རྣམ་དག་གཟུགས་ནི་དཔག་མེད་ཕུན་སུམ་ཚོགས། །ཇི་ལྟར་བཅོམ་ལྡན་རྣམ་དག་གཟུགས་ལྡན་  
པ༑ ༑བདག་ཀྱང་རིང་པོར་མི་ཐོགས་དེ་བཞིན་ཤོག་ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །རྣམ་དག་ཡིད་ནི་དཔག་མེད་ཕུན་སུམ་ཚོགས། །ཇི་ལྟར་བཅོམ་ལྡན་རྣམ་དག་  
ཡིད་ལྡན་པ། །བདག་ཀྱང་རིང་པོར་མི་ཐོགས་དེ་བཞིན་ཤོག་ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །ཡོན་ཏན་མཆོག་ནི་དཔག་མེད་ཕུན་སུམ་ཚོགས། །ཇི་ལྟར་བཅོམ་ལྡན་  
ཡོན་ཏན་མཆོག་ལྡན་པ། །བདག་ཀྱང་རིང་པོར་མི་ཐོགས་དེ་བཞིན་ཤོག་ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །གཟུགས་ཀྱི་མཚན་ནི་དཔག་མེད་ཕུན་སུམ་ཚོགས། །ཇི་ལྟར་  
བཅོམ་ལྡན་གཟུགས་ཀྱི་མཚན་ལྡན་པ། །བདག་ཀྱང་རིང་པོར་མི་ཐོགས་དེ་བཞིན་གཤོག་ཐུགས་རྗེ་ཆེན་པོ་རྐང་གཉིས་མཆོག་གྱུར་པ་།རྣམ་དག་སྒྲ་ནི་དཔག་མེད་ཕུན་སུམ་ཚོགས།།  
ཇི་ལྟར་བཅོམ་ལྡན་རྣམ་དག་སྒྲ་ལྡན་པ། །བདག་ཀྱང་རིང་པོར་མི་ཐོགས་དེ་བཞིན་ཤོག་ཐུགས་རྗེ་ཆེན་པོ་རྐང་གཉིས་མཆོག་གྱུར་པ་།རྫུ་འཕྲུལ་ཆེན་པོ་དཔག་མེད་ཕུན་སུམ་  
  
  
།ཇི་ལྟར་བཅོམ་ལྡན་རྫུ་འཕྲུལ་ཆེ་ལྡན་པ། །བདག་ཀྱང་རིང་པོར་མི་ཐོགས་དེ་བཞིན་ཤོག་ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །སེམས་ཅན་འདུལ་སླད་སྲིད་པ་  
གསུམ་ན་བཞུགས། །ཇི་ལྟར་བཅོམ་ལྡན་སེམས་ཅན་འདུལ་མཛད་པ། །བདག་ཀྱང་རིང་པོར་མི་ཐོགས་དེ་བཞིན་ཤོག་ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །འཁོར་བའི་  
སྤྱོད་པ་དཔག་མེད་དག་ལས་འདས། །ཇི་ལྟར་བཅོམ་ལྡན་འཁོར་བའི་སྤྱོད་འདས་པ། །བདག་ཀྱང་རིང་པོར་མི་ཐོགས་དེ་བཞིན་ཤོག་ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །འདོད་  
ཆགས་སྤྱོད་པ་དཔག་མེད་དག་ལས་འདས། །ཇི་ལྟར་བཅོམ་ལྡན་འདོད་ཆགས་སྤྱོད་འདས་པ། །བདག་ཀྱང་རིང་པོར་མི་ཐོགས་དེ་བཞིན་ཤོག་།ཐུགས་རྗེ་ཆེན་པོ་རྐང་གཉིས་མཆོག་གྱུར་  
པ༑ ༑ཞེ་སྡང་སྤྱོད་པ་དཔག་མེད་དག་ལས་འདས། །ཇི་ལྟར་བཅོམ་ལྡན་ཞེ་སྡང་སྤྱོད་འདས་པ། །བདག་ཀྱང་རིང་པོར་མི་ཐོགས་དེ་བཞིན་ཤོག་ཐུགས་རྗེ་ཆེན་པོ་རྐང་གཉིས་མཆོག་གྱུར་པ།།  
གཏི་མུག་སྤྱོད་པ་དཔག་མེད་དག་ལས་འདས། །ཇི་ལྟར་བཅོམ་ལྡན་གཏི་མུག་སྤྱོད་འདས་པ། །བདག་ཀྱང་རིང་པོར་མི་ཐོགས་དེ་བཞིན་ཤོག་།ཐུགས་རྗེ་ཆེན་པོ་རྐང་གཉིས་མཆོག་གྱུར་པ།།  
འདོད་ཆགས་ཞེ་སྡང་སྤྱོད་པ་དཔག་མེད་འདས། །ཇི་ལྟར་བཅོམ་ལྡན་འདོད་སྡང་[?]སྤྱོད་འདས་པ། །བདག་ཀྱང་རིང་པོར་མི་ཐོགས་དེ་བཞིན་ཤོག་ཐུགས་རྗེ་ཆེན་པོ་རྐང་གཉིས་མཆོག་གྱུར་པ།།  
  
  
༄༅། །ཞེ་སྡང་གཏི་མུག་སྤྱོད་པ་དཔག་མེད་འདས། །ཇི་ལྟར་བཅོམ་ལྡན་སྡང་རྨོངས་སྤྱོད་འདས་པ། །བདག་ཀྱང་རིང་པོར་མི་ཐོགས་དེ་བཞིན་ཤོག། ཐུགས་རྗེ་  
ཆེན་པོ་རྐང་གཉིས་མཆོག་གྱུར་པ། །འདོད་ཆགས་གཏི་མུག་སྤྱོད་པ་དཔག་མེད་འདས། །ཇི་ལྟར་བཅོམ་ལྡན་འདོད་རྨོངས་སྤྱོད་འདས་པ་།བདག་ཀྱང་རིང་པོར་མི་ཐོགས་དེ་བཞིན་  
ཤོག་ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །ཆ་མཉམ་སྤྱོད་པ་དཔག་མེད་ཡང་དག་འདས། །ཇི་ལྟར་བཅོམ་ལྡན་ཆ་མཉམ་སྤྱོད་འདས་པ། །བདག་ཀྱང་རིང་པོར་  
མི་ཐོགས་དེ་བཞིན་ཤོག་འདྲེན་པ་འདོད་ཆགས་དག་ལས་ཡོངས་འདས་པས། །འཇིག་རྟེན་ཀུན་ལ་ཤིན་ཏུ་ཕན་འདོགས་མཛད། །ཇི་ལྟར་བཅོམ་ལྡན་འཇིག་རྟེན་ཕན་  
འདོགས་པ། །བདག་ཀྱང་དེ་འདྲའི་ཡེ་ཤེས་གྲུབ་པར་ཤོག་འདྲེན་པ་ཞེ་སྡང་དག་ལས་ཡོངས་འདས་པས། །འཇིག་རྟེན་ཀུན་ལ་ཤིན་ཏུ་ཕན་འདོགས་མཛད། །ཇི་ལྟར་བཅོམ་  
ལྡན་འཇིག་རྟེན་ཕན་འདོགས་པ། །བདག་ཀྱང་དེ་འདྲའི་ཡེ་ཤེས་གྲུབ་པར་ཤོག་འདྲེན་པ་གཏི་མུག་སྤྱོད་ལས་ཡོངས་འདས་པས། །འཇིག་རྟེན་ཀུན་ལ་ཤིན་ཏུ་ཕན་འདོགས་  
མཛད༑ ༑ཇི་ལྟར་བཅོམ་ལྡན་འཇིག་རྟེན་ཕན་འདོགས་པ། །བདག་ཀྱང་དེ་འདྲའི་ཡེ་ཤེས་གྲུབ་པར་ཤོག་འདྲེན་པ་འདོད་ཆགས་ཞེ་སྡང་སྤྱོད་འདས་པས། །འཇིག་རྟེན་ཀུན་ལ་  
  
  
།ཇི་ལྟར་བཅོམ་ལྡན་འཇིག་རྟེན་ཕན་འདོགས་པ། །བདག་ཀྱང་དེ་འདྲའི་ཡེ་ཤེས་གྲུབ་པར་ཤོག་འདྲེན་པ་ཞེ་སྡང་གཏི་མུག་སྤྱོད་འདས་པས། །འཇིག་  
རྟེན་ཀུན་ལ་ཤིན་ཏུ་ཕན་འདོགས་མཛད། །ཇི་ལྟར་བཅོམ་ལྡན་འཇིག་རྟེན་ཕན་འདོགས་པ། །བདག་ཀྱང་དེ་འདྲའི་ཡེ་ཤེས་གྲུབ་པར་ཤོག་།འདྲེན་པ་འདོད་ཆགས་གཏི་མུག་སྤྱོད་  
འདས་པས། །འཇིག་རྟེན་ཀུན་ལ་ཤིན་ཏུ་ཕན་འདོགས་མཛད། །ཇི་ལྟར་བཅོམ་ལྡན་འཇིག་རྟེན་ཕན་འདོགས་པ། །བདག་ཀྱང་དེ་འདྲའི་ཡེ་ཤེས་གྲུབ་པར་ཤོག་འདྲེན་པ་ཆགས་  
སྡང་གཏི་མུག་སྤྱོད་འདས་པས། །འཇིག་རྟེན་ཀུན་ལ་ཤིན་ཏུ་ཕན་འདོགས་མཛད། །ཇི་ལྟར་བཅོམ་ལྡན་འཇིག་རྟེན་ཕན་འདོགས་པ། །བདག་ཀྱང་དེ་འདྲའི་ཡེ་ཤེས་གྲུབ་པར་  
ཤོག་དེ་བཞིན་གཤེགས་པ་མཁྱེན་པ་མཆོག་ལྡན་པས། །ལྷ་ཚོགས་མང་པོ་ཐམས་ཅད་འདུལ་བར་མཛད། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །ལྷ་མིའི་ཁ་ལོ་  
སྒྱུར་པའི་སྟོན་པར་ཤོག་དེ་བཞིན་གཤེགས་པ་མཁྱེན་པ་མཆོག་ལྡན་པས། །ཀླུ་ཚོགས་མང་པོ་ཐམས་ཅད་འདུལ་བར་མཛད། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །  
ལྷ་མིའི་ཁ་ལོ་སྒྱུར་བའི་སྟོན་པར་ཤོག། དེ་བཞིན་གཤེགས་པ་མཁྱེན་པ་མཆོག་ལྡན་པས། །གནོད་སྦྱིན་མང་པོ་ཐམས་ཅད་འདུལ་བར་མཛད། །བདག་ཀྱང་དེ་འདྲའི་ཡེ་  
  
  
༄༅། །ཤེས་གྲུབ་གྱུར་ནས། །ལྷ་མིའི་ཁ་ལོ་སྒྱུར་བའི་སྟོན་པར་ཤོག་དེ་བཞིན་གཤེགས་པ་མཁྱེན་པ་མཆོག་ལྡན་པས། །དྲི་ཟ་ཐམས་ཅད་རབ་ཏུ་འདུལ་  
མཛད་ཅིང། །དེ་བཞིན་གྲུལ་བུམ་དཔག་ཏུ་མ་མཆིས་པ། །འཁོར་བཅས་ཇི་སྙེད་རབ་ཏུ་འདུལ་བར་མཛད། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །ལྷ་མིའི་ཁ་ལོ་  
སྒྱུར་བའི་སྟོན་པར་ཤོག་དེ་བཞིན་གཤེགས་པ་མཁྱེན་པ་མཆོག་ལྡན་པས། །ཆོས་རྣམས་ཡང་དག་དོན་ནི་རབ་ཏུ་མཁྱེན། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །  
ཡང་དག་དོན་ལ་ཐེ་ཚོམ་མ་མཆིས་ཤོག་དེ་བཞིན་གཤེགས་པས་སྡུག་བསྔལ་ཟད་མཐའ་མཁྱེན། །སྐྱེ་རྒུ་ཐམས་ཅད་ལ་ནི་ཕན་འདོགས་མཛད། །བདག་ཀྱང་དེ་འདྲའི་ཡེ་ཤེས་  
གྲུབ་གྱུར་ནས། །སྡུག་བསྔལ་ཟད་ལ་ཐེ་ཚོམ་མ་མཆིས་ཤོག་དེ་བཞིན་གཤེགས་པས་རྒྱུ་ཟད་མཐའ་མཁྱེན་པས། །སྐྱེ་རྒུ་ཐམས་ཅད་ལ་ནི་ཕན་འདོགས་མཛད། །བདག་ཀྱང་  
དེ་འདྲའི་ཡེ་ཤེས་གྲུབ་གྱུར་ནས། །རྒྱུ་ཟད་དེ་ལ་ཐེ་ཚོམ་མ་མཆིས་ཤོག་དེ་བཞིན་གཤེགས་པ་མཁྱེན་པ་མཆོག་ལྡན་པས། །འཇིག་རྟེན་སྤྱོད་པ་དག་ནི་རབ་ཏུ་མཁྱེན། །བདག་  
ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་སྤྱོད་ལ་ཐེ་ཚོམ་མ་མཆིས་ཤོག་དེ་བཞིན་གཤེགས་པ་མཁྱེན་པ་མཆོག་ལྡན་པས་།འཇིག་རྟེན་གནས་དང་གནས་མེད་  
  
  
།བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས་།འཇིག་རྟེན་ཐམས་ཅད་ལ་ནི་ཕན་བགྱིད་ཤོག་དེ་བཞིན་གཤེགས་པ་མཁྱེན་པ་མཆོག་ལྡན་པས། །འཇིག་རྟེན་ལས་  
དང་འབྲས་བུ་རབ་ཏུ་མཁྱེན། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་བགྱིད་ཤོག་དེ་བཞིན་གཤེགས་པ་མཁྱེན་པ་མཆོག་ལྡན་པས། །འཇིག་  
རྟེན་རང་བཞིན་སྣ་ཚོགས་རབ་ཏུ་མཁྱེན། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་བགྱིད་ཤོག་།དེ་བཞིན་གཤེགས་པ་མཁྱེན་པ་མཆོག་ལྡན་  
པས༑ ༑ཐམས་ཅད་ཀུན་ཏུ་འགྲོ་བའི་སྤྱོད་པ་མཁྱེན། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་བགྱིད་ཤོག་དེ་བཞིན་གཤེགས་པ་མཁྱེན་པ་མཆོག་ལྡན་  
པས༑ ༑འཇིག་རྟེན་མོས་པ་སྣ་ཚོགས་རབ་ཏུ་མཁྱེན། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་བགྱིད་ཤོག་དེ་བཞིན་གཤེགས་པ་མཁྱེན་པ་མཆོག་ལྡན་  
པས༑ ༑དབང་པོ་རྣམས་ཀྱི་རང་བཞིན་ཐམས་ཅད་མཁྱེན། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་བགྱིད་ཤོག་དེ་བཞིན་གཤེགས་པ་མཁྱེན་པ་  
མཆོག་ལྡན་པས། །བསམ་གཏན་སྤྱོད་པ་དག་ནི་རབ་ཏུ་མཁྱེན། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་བགྱིད་ཤོག་དེ་བཞིན་གཤེགས་པ་  
  
  
༄༅། །མཁྱེན་པ་མཆོག་ལྡན་པས། །རྣམ་པར་ཐར་པའི་སྤྱོད་པ་རབ་ཏུ་མཁྱེན། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་བགྱིད་  
ཤོག་དེ་བཞིན་གཤེགས་པ་མཁྱེན་པ་མཆོག་ལྡན་པས། །ཆ་མཉམ་སྤྱོད་པ་དག་ནི་རབ་ཏུ་མཁྱེན། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་བགྱིད་  
ཤོག་དེ་བཞིན་གཤེགས་པ་མཁྱེན་པ་མཆོག་ལྡན་པས། །སྙོམས་འཇུག་སྤྱོད་པ་དག་ནི་རབ་ཏུ་མཁྱེན། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་  
བགྱིད་ཤོག་དེ་བཞིན་གཤེགས་པས་འཁོར་བ་རབ་མཁྱེན་པས། །འཁོར་བ་ཉོན་མོངས་རྒྱུ་ལས་སྐྱེས་པར་མཁྱེན། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་ཐམས་  
ཅད་ལ་ནི་ཕན་བགྱིད་ཤོག་དེ་བཞིན་གཤེགས་པས་ཐམས་ཅད་རབ་མཁྱེན་པས། །འཇིག་རྟེན་ཕན་འདོགས་དཔེ་ཟླ་ཡོང་མ་མཆིས། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་  
རྟེན་ཐམས་ཅད་ལ་ནི་ཕན་བགྱིད་ཤོག་དེ་བཞིན་གཤེགས་པ་ཏིང་འཛིན་རབ་གནས་པས། །ཁྱད་པར་ཐབས་ཀྱི་ཡེ་ཤེས་སྐྱེད་པར་མཛད་།བདག་ཀྱང་དེ་འདྲའི་ཡེ་ཤེས་གྲུབ་གྱུར་  
ནས༑ ༑འཇིག་རྟེན་ཐམས་ཅད་ལ་ནི་ཕན་བགྱིད་ཤོག་དེ་བཞིན་གཤེགས་པ་མཁྱེན་པ་མཆོག་ལྡན་པས། །སྔོན་གྱི་གནས་ཀྱི་སྤྱོད་པ་དཔག་མེད་མཁྱེན། །བདག་ཀྱང་དེ་འདྲའི་  
  
  
།འཇིག་རྟེན་ཐམས་ཅད་ལ་ནི་ཕན་བགྱིད་ཤོག་དེ་བཞིན་གཤེགས་པ་མཁྱེན་པ་མཆོག་ལྡན་པས། །འཆི་འཕོ་སྐྱེ་བ་དཔག་མེད་རབ་ཏུ་མཁྱེན། །བདག་ཀྱང་  
དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་བགྱིད་ཤོག་དེ་བཞིན་གཤེགས་པ་མཁྱེན་པ་མཆོག་ལྡན་པས། །ཉོན་མོངས་ཟད་པ་ཐམས་ཅད་རབ་ཏུ་  
མཁྱེན༑ ༑བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་བགྱིད་ཤོག་དེ་བཞིན་གཤེགས་པ་མཁྱེན་པ་མཆོག་ལྡན་པས། །བླ་མེད་བྱང་ཆུབ་ཡང་  
དག་མངོན་སངས་རྒྱས། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་བགྱིད་ཤོག་དེ་བཞིན་གཤེགས་པ་མཁྱེན་པ་མཆོག་ལྡན་པས། །ཉོན་མོངས་  
བག་ཆགས་དག་ནི་རབ་ཏུ་སྤངས། །བདག་ཡང་དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་བགྱིད་ཤོག་དེ་བཞིན་གཤེགས་པ་མཁྱེན་པ་མཆོག་ལྡན་པས། །  
འཁོར་བ་ངེས་འབྱུང་ཆོས་ནི་རབ་ཏུ་མཁྱེན། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་བགྱིད་ཤོག་།དེ་བཞིན་གཤེགས་པས་ཆོས་དོན་རབ་  
མཁྱེན་པས། །སེམས་ཅན་དཔག་མེད་རྣམས་ནི་གོ་པར་མཛད། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་བགྱིད་ཤོག་དེ་བཞིན་གཤེགས་  
  
  
༄༅། །པས་ཆོས་ཉིད་སྒྱུ་མ་དང། །རྨི་ལམ་སྨིག་སྒྱུ་ལྟ་བུར་རབ་ཏུ་མཁྱེན། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་བགྱིད་  
ཤོག་དེ་བཞིན་གཤེགས་པས་འཇིག་རྟེན་ཐམས་ཅད་ཀྱི། །ཡི་གེ་དག་དང་བརྗོད་པ་རབ་ཏུ་མཁྱེན། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་བགྱིད་  
ཤོག་དེ་བཞིན་གཤེགས་པ་སྤོབས་པ་མཆོག་ལྡན་པས། །དམ་ཆོས་ཟབ་མོ་དག་ནི་སྟོན་པར་མཛད། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་  
བགྱིད་ཤོག་དེ་བཞིན་གཤེགས་པས་སྐུ་གསུང་ཐུགས་དུལ་བས། །ཐམས་ཅད་ཡེ་ཤེས་རྗེས་སུ་འབྲང་བར་མཛད། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་  
ལ་ནི་ཕན་བགྱིད་ཤོག་དེ་བཞིན་གཤེགས་པས་དུས་གསུམ་རབ་མཁྱེན་པས། །འཛིན་དང་ཆགས་པ་མི་མངའ་ཐོགས་མི་མངའ། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །  
འཇིག་རྟེན་ཐམས་ཅད་ལ་ནི་ཕན་བགྱིད་ཤོག་དེ་བཞིན་གཤེགས་པས་ཚུལ་ཁྲིམས་ཏིང་འཛིན་དང། །ཤེས་རབ་བསྒྲུབས་པས་དེ་ལས་ལྡོག་མི་འགྱུར། །བདག་ཀྱང་ངེ་འདྲའི་ཡེ་  
ཤེས་གྲུབ་གྱུར་ནས། །ཁམས་གསུམ་ཐུགས་རྗེ་ཆེན་པོའི་གཙོར་གྱུར་ཅིག་དེ་བཞིན་གཤེགས་པས་རྣམ་གྲོལ་རབ་བསྒྲུབས་པས། །རྣམ་གྲོལ་མཁྱེན་དང་གཟིགས་པ་ལྡོག་མི་  
  
  
༑བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །ཁམས་གསུམ་ཐུགས་རྗེ་ཆེན་པོའི་གཙོར་གྱུར་ཅིག་དེ་བཞིན་གཤེགས་པས་ཞི་གནས་ལྷག་མཐོང་བསྒྲུབས། །ལྷ་མིའི་འཇིག་  
རྟེན་དག་ན་མཚུངས་མ་མཆིས། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །ཁམས་གསུམ་ཐུགས་རྗེ་ཆེན་པོའི་གཙོར་གྱུར་ཅིག་དེ་བཞིན་གཤེགས་པ་མཁྱེན་པ་མཆོག་ལྡན་པས།།  
འཇིག་རྟེན་ཆོས་རྣམས་ལ་ནི་ཞེན་མི་མངའ། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །ཁམས་གསུམ་ཐུགས་རྗེ་ཆེན་པོའི་གཙོར་གྱུར་ཅིག་དེ་བཞིན་གཤེགས་པ་འཇིག་རྟེན་མཁྱེན་  
ལྡན་པས། །འགྲོ་བ་སྣ་ཚོགས་དག་ནི་གསལ་བར་གཟིགས། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འགྲོ་བ་དེ་ལ་ཐེ་ཚོམ་མ་མཆིས་ཤོག་དེ་བཞིན་གཤེགས་པས་སྐྱེ་ཟད་མཐའ་  
མཁྱེན་པས། །དེ་སླད་དེ་ལ་རྨོངས་པ་ཡོང་མི་མངའ། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །སྐྱེ་ཟད་ཉིད་ལ་ཐེ་ཚོམ་མ་མཆིས་ཤོག་དེ་བཞིན་གཤེགས་པས་རབ་ཞི་མཐའ་མཁྱེན་  
པས༑ ༑དེ་སླད་དེ་ལ་རྨོངས་པ་ཡོང་མི་མངའ། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །རབ་ཞི་དེ་ལ་ཐེ་ཚོམ་མ་མཆིས་ཤོག་དེ་བཞིན་གཤེགས་པས་འཁོར་བའི་མཐའ་མཁྱེན་  
པས༑ ༑དེ་སླད་དེ་ལ་རྨོངས་པ་ཡོང་མི་མངའ། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཁོར་བ་དེ་ལ་ཐེ་ཚོམ་མ་མཆིས་ཤོག་དེ་བཞིན་གཤེགས་པས་སྔོན་དང་ཕྱི་མཐའ་མཁྱེན་  
  
  
༄༅། །དེ་སླད་སློབ་དཔོན་མ་མཆིས་མཁྱེན་དང་ལྡན། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །སྔ་ཕྱིའི་མཐའ་ལ་ཐེ་ཚོམ་མ་མཆིས་ཤོག་དེ་བཞིན་གཤེགས་  
པས་སྐྱོན་ཟློག་མཐའ་རབ་མཁྱེན། །དེ་སླད་སློབ་དཔོན་མ་མཆིས་མཁྱེན་དང་ལྡན། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས་།སྐྱོན་ཟློག་དེ་ལ་ཐེ་ཚོམ་མ་མཆིས་  
ཤོག་དེ་བཞིན་གཤེགས་པས་སྔོན་དང་ཕྱི་མཐའ་མཁྱེན། །མིག་གི་རྟག་ཆད་དག་ལ་འཛིན་མི་མངའ། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །སྔ་ཕྱིའི་མཐའ་ལ་  
ཐེ་ཚོམ་མ་མཆིས་ཤོག་དེ་བཞིན་གཤེགས་པས་སྐྱེ་ཟད་མཐའ་མཁྱེན་པས། །མིག་གི་རྟག་ཆད་དག་ལ་འཛིན་མི་མངའ། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །  
སྐྱེ་ཟད་ཉིད་ལ་ཐེ་ཚོམ་མ་མཆིས་ཤོག་གང་ཞིག་སྔོན་དང་ཕྱི་མཐའ་མ་རྟོགས་པས། །དེ་ནི་འདོད་པ་དག་ལ་ཞེན་པ་སྐྱེད། །དེ་བཞིན་གཤེགས་པས་དེ་ནི་རབ་མཁྱེན་པས། །  
དེ་སླད་འདོད་པ་དག་ལ་ཞེན་མི་མངའ། །གང་ཞིག་ཡོད་མེད་མཐའ་ནི་མ་རྟོགས་པས། །དེས་ནི་འདོད་པ་དག་ལ་ཞེན་བསྐྱེད། །དེ་བཞིན་གཤེགས་པས་དེ་ནི་རབ་མཁྱེན་པས། །དེ་  
སླད་འདོད་པ་དག་ལ་ཞེན་མི་མངའ། །གང་ཞིག་ཟད་དང་མི་ཟད་མ་རྟོགས་པ། །དེས་ནི་འདོད་པ་དག་ལ་ཞེན་པ་སྐྱེད། །དེ་བཞིན་གཤེགས་པས་དེ་ནི་རབ་མཁྱེན་པས། །དེ་སླད་  
  
  
།གང་ཞིག་འཇུག་དང་མི་འཇུག་མ་རྟོགས་པ། །དེས་ནི་འདོད་པ་དག་ལ་ཞེན་པ་སྐྱེད། །དེ་བཞིན་གཤེགས་པས་དེ་ནི་རབ་མཁྱེན་པས། །དེ་སླད་འདོད་པ་  
དག་ལ་ཞེན་མི་མངའ། །ཞེ་སྡང་གཏི་མུག་ཁོང་ཁྲོ་འཆབ་པ་དང། །གཡོ་སྒྱུ་ཕྲག་དོག་ང་རྒྱལ་ཁེངས་པ་དང། །སྦྱིན་དང་ཚུལ་ཁྲིམས་བཟོད་དང་བརྩོན་འགྲུས་དང། །བསམ་གཏན་ཤེས་  
རབ་དག་ཀྱང་དེ་བཞིན་ནོ། །དེ་ནས་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པའི་སེམས་ཀྱི་རྟོག་པ་ཐུགས་ཀྱིས་མཁྱེན་ནས་འཛུམ་པ་མཛད་དེ་འོད་ཟེར་གསེར་གྱི་ཁ་དོག་ལྟ་བུ་  
རབ་ཏུ་བཀྱེའོ། །འོད་ཟེར་དེས་ཀྱང་སངས་རྒྱས་ཀྱི་ཞིང་ཚད་མེད་དཔག་ཏུ་མེད་པ་རྣམས་སྣང་བར་བྱས་ཏེ་འཇིག་རྟེན་གྱི་ཁམས་དེ་དག་ཏུ་ཕན་པ་དག་བྱས་ནས་བཅོམ་ལྡན་འདས་ལ་ལན་  
གསུམ་བསྐོར་བ་བྱས་ཏེ་དེ་བཞིན་གཤེགས་པའི་གཙུག་ཏོར་ཉིད་དུ་ཐིམ་པར་གྱུར་ཏོ། །དེ་ནས་དེའི་ཚེ་བྱང་ཆུབ་སེམས་དཔའ་བྱམས་པ་འདུག་པའི་སྟན་ལས་ལངས་ཏེ་བླ་གོས་ཕྲག་པ་  
གཅིག་ལ་གཟར་ཏེ་པུས་མོ་གཡས་པའི་ལྷ་ང་ས་ལ་བཙུགས་ནས་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་བྱས་ཏེ་གུས་པས་ཐལ་མོ་སྦྱར་ནས་ཚིགས་སུ་བཅད་པ་འདི་དག་གིས་མངོན་  
པར་བསྟོད་དེ་བཅོམ་ལྡན་འདས་ལ་ཞུ་བ་ཞུས་པ། འབྲུག་དང་སེངྒེའི་སྒྲ་སྒྲོག་ཅིང། །ཀ་ལ་པིངྐའི་སྒྲ་ཕྱུང་བས། །ཆོས་རྔ་ཆེན་པོའི་སྒྲ་འབྱིན་པ། །ཅི་ཡི་སླད་དུ་འཛུམ་པ་མཛད། །ཉི་མ་སྟོང་  
  
  
༄༅། །པས་ཁྱད་པར་འཕགས། །རྣམ་དག་སྒྲ་རབ་དག་དང་ལྡན་།ཡོན་ཏན་ངོ་མཚར་རབ་མངའ་བ། །ཅི་སླད་འོད་ཟེར་བཀྱེ་བ་མཛད་།སྦྱིན་དང་ཚུལ་ཁྲིམས་བཟོད་  
བརྩོན་འགྲུས། །བསམ་གཏན་ཤེས་རབ་རབ་བརྒྱན་པས། །ཐམས་ཅད་དག་ནི་ཡོངས་རྫོགས་པས། །ཅི་སླད་འོད་ཟེར་བཀྱེ་བ་མཛད། །དེ་བཞིན་གཤེགས་པ་དབྱངས་སྙན་པས། །ངག་རྩུབ་  
རྣམས་ནི་རྟག་ཏུ་སྤངས། །སེམས་ཅན་ནད་ནི་ལེགས་གསོ་བ། །ཅི་སླད་འོད་ཟེར་བཀྱེ་བ་མཛད། །ཐུགས་རྗེ་ཆེན་པོ་རྐང་གཉིས་གཙོ། །མིག་ནི་རྟག་ཏུ་སྟོང་དབེན་མཁྱེན། །རྣམ་དག་ཚངས་  
པའི་དབྱངས་མངའ་བས། །སེམས་ཅན་རྣམས་ལ་སྟོན་པ་མཛད། །རྣ་བ་སྣ་ལྕེ་ལུས་དང་ཡིད། །སྒྲ་དང་མིང་ལ་སོགས་པ་ནས། །ཀུན་འབྱུང་འགོག་པ་ལམ་དག་དང། །ཡེ་ཤེས་བཟོད་པའི་  
བར་དེ་བཞིན། །ཐུགས་རྗེ་ཆེན་པོ་རྐང་གཉིས་གཙོ། །མིག་ཟད་སྐྱེ་བའི་མཐའ་དག་དང། །རབ་ཞི་དང་ནི་འཁོར་བ་དག་ཐམས་ཅད་སྟོང་དབེན་ཉིད་དུ་མཁྱེན། །རྣ་བ་སྣ་ལྕེ་ལུས་དང་ཡིད།།  
གཟུགས་སྒྲ་དྲི་རོ་རེག་བྱ་ནས། །སྒྲ་དང་མིང་ལ་སོགས་པའི་བར་།ཐམས་ཅད་ཀྱང་ནི་དེ་བཞིན་ནོ། །གཞན་ཡང་རྟེན་ཅིང་འབྲེལ་འབྱུང་ཆོས། །ཆད་དང་རྟག་པ་ཡོངས་བྲལ་ནས། །  
བདག་དང་གཞན་གྱིས་བྱས་མིན་པས། །རྐྱེན་མང་ལས་བྱུང་ཉིད་དུ་གསུངས། །རེས་འགའ་རྣམ་གྲངས་སྣ་ཚོགས་ཀྱིས། །སྡུག་བསྔལ་བཞི་ནི་སྟོན་པ་མཛད། །རེས་འགའ་དོན་ནི་  
  
  
།སངས་རྒྱས་འོད་ཟེར་བསྔགས་པར་མཛད་།རེས་འགའ་ཚིག་ནི་སྣ་ཚོགས་ཀྱིས། །རབ་དབེན་ཆོས་ནི་སྟོན་མཛད་ཅིང། །གང་ཟག་སྲོག་དང་བདག་མེད་དང། །སེམས་ཅན་  
མེད་པ་ཉིད་དུ་སྟོན། །འདས་པའི་སངས་རྒྱས་ཚད་མེད་ཀྱང། །བསམ་གྱིས་མི་ཁྱབ་པ་དག་གིས། །ཚིགས་སུ་བཅད་པ་བརྒྱ་སྟོང་གིས། །དེ་འདྲའི་ཆོས་ནི་སྟོན་པར་མཛད། །དེ་བཞིན་གཤེགས་  
པའི་ཡོན་ཏན་ཆོས། །ཡང་དག་ཉིད་ནི་སྟོན་མཛད་ཀྱང། །རྗོད་དང་བརྗོད་བྱ་མི་མངའ་བས། །རྗོད་མཛད་ཆོས་ཀྱང་ཡོང་མི་མངའ་།བཅོམ་ལྡན་ཡང་དག་ཆོས་གསུང་ཞིང། །སྐྱེ་རྒུ་རྣམས་  
ནི་གོ་མཛད་པས། །ལྷ་རྣམས་དང་ནི་གནོད་སྦྱིན་དག་གང་ཐོས་དེ་དག་རྟོགས་པར་འགྱུར། །ལྷ་མ་ཡིན་ནི་ཐམས་ཅད་ཀྱང། །མོས་པ་དག་ནི་རྣམ་པར་དག་མི་ནི་མང་པོ་ཚད་མེད་ཀྱང། །ཐེ་  
ཚོམ་དྲ་བ་ཆད་པར་འགྱུར། །འདོད་ཆགས་རང་བཞིན་རབ་ཏུ་རྟོགས་།ཞེ་སྡང་གཏི་མུག་རྣམ་པར་བཤིག་སྲེད་དང་ང་རྒྱལ་མ་རིག་དང། །གཡོ་སྒྱུ་ཕྲག་དོག་སྤྲོས་པ་ནས། །སྡུག་བསྔལ་  
ཕུང་པོ་ལ་སོགས་པར། །ཐམས་ཅད་ཀྱང་ནི་ཡོངས་སུ་སྤངས། །འདི་ལ་སོགས་པའི་ཚིག་གི་དོན། །མཐའ་ནི་ཀུན་ཀྱང་རྣམ་པར་དག་དེ་བཞིན་གཤེགས་པས་ཆོས་གཅིག་ལ། །སྣ་ཚོགས་མིང་  
ནི་རབ་མཁྱེན་པས། །གྲངས་ནི་བརྒྱ་སྟོང་མང་པོ་རྣམས། །བསམ་གྱིས་མི་ཁྱབ་པ་རབ་ཏུ་སྟོན། །སངས་རྒྱས་ཚད་མེད་མང་པོ་ལས་།དེ་འདྲའི་ཆོས་ནི་ལེགས་བསླབ་པས། །ཆོས་ཀྱི་དངོས་པོ་  
  
  
༄༅། །གཅིག་ལས་ཀྱང། །བརྗོད་པ་ཐུག་པ་མེད་པ་སྟོན། །དེ་བཞིན་གཤེགས་པས་ཆོས་རྣམས་ཀྱི། །རྣམ་གྲངས་སྣ་ཚོགས་རབ་མཁྱེན་པས། །མིང་  
ཚིག་དང་པོ་བར་མ་དང། །ཐ་མ་རྣམ་འབྱེད་རབ་ཏུ་མཁྱེན། །ཐ་དད་ཚིག་ནི་སྣ་ཚོགས་དག་ཐམས་ཅད་རབ་ཏུ་བསླབ་པས་ན། །དོན་མཆོག་དག་ནི་གྱ་ནོམ་པ། །སྟོན་པ་དག་  
ནི་རབ་ཏུ་མཁྱེན། །དེ་འདྲའི་དབྱངས་ནི་རྣམ་དག་པ། །རྒྱུ་རྐྱེན་ཚོགས་པ་ལས་བྱུང་བས། །ལྕེ་འབའ་ཞིག་ལ་བརྟེན་པ་ནས། །ལུས་སེམས་བར་ལ་བརྟེན་པའང་མིན། །ས་ནི་རྣམ་  
པ་དྲུག་ཏུ་གཡོས། །ཕྱོགས་བཅུའི་འཁོར་ནི་ཡོངས་འདུས་ནས། །ཐལ་སྦྱར་བཅོམ་ལྡན་ཞལ་བལྟ་ན། །ཐེ་ཚོམ་དག་ནི་བསལ་དུ་གསོལ། །དེ་བཞིན་གཤེགས་པས་མིག་  
ཟད་དང། །སྐྱེ་མཐའ་དང་ནི་རང་བཞིན་གྱིས། །རྟག་ཏུ་སྟོང་ཞིང་དབེན་པ་དང། །འགྲོ་འོང་མེད་པ་རབ་ཏུ་མཁྱེན། །བཞུགས་དང་གནས་ནི་མི་མངའ་བས། །ཡང་དག་མཐའ་  
ལ་རབ་ཏུ་བཞུགས། །བཅོམ་ལྡན་སྤྱན་ནི་ཐོགས་མི་མངའ། །དེ་སླད་དེང་བདག་ཞུ་བ་ལགས། །དེ་བཞིན་གཤེགས་པས་མིག་ཉིད་ཀྱི། །སྔོན་དང་ཕྱི་མའི་མཐའ་དག་  
དང༑ ༑ཟད་དང་མ་ཟད་འཁོར་བ་ནི། །རང་བཞིན་སྟོང་དབེན་རབ་མཁྱེན་པས། །ཆོས་ཀྱི་དོན་རྣམས་རབ་ཕྱེ་ནས། །འཇིག་རྟེན་རྣམས་ནི་དགའ་བར་མཛད། །ཐུབ་པ་དབྱངས་  
  
  
།ཅི་སླད་འཛུམ་པ་སྟོན་པར་མཛད་།བཅོམ་ལྡན་སྔོན་དང་ཕྱི་མཐའ་དང། །མིག་ཉིད་སྟོང་དབེན་རབ་མཁྱེན་ཅིང། །རྣམ་རྟོག་ཚིག་དང་བྲལ་ལགས་  
ན༑ ༑ཅི་སླད་འཛུམ་པ་སྟོན་པར་མཛད། །བཅོམ་ལྡན་མིག་ནི་དཔག་མེད་དང། །བརྗོད་པ་སྣ་ཚོགས་རང་བཞིན་གྱིས། །རྟག་ཏུ་སྟོང་དབེན་མཁྱེན་ལགས་ནི། །ཅི་སླད་འཛུམ་པ་  
སྟོན་པར་མཛད། །བཅོམ་ལྡན་ཟད་དང་སྐྱེ་མཐའ་དང། །མིག་ཉིད་སྟོང་ཉིད་རབ་མཁྱེན་ཅིང། །ཉོན་མོངས་རྣམས་ནི་ཡོངས་སྤངས་པས། །སངས་རྒྱས་བྱང་ཆུབ་མཁྱེན་པ་  
བརྙེས༑ ༑གྲགས་པ་མཆོག་ནི་ཕུན་ཚོགས་པ། །ཅི་སླད་འཛུམ་པ་སྟོན་པར་མཛད། །བཅོམ་ལྡན་ཡུན་རིང་བསྒོམས་བསླབ་པས། །བསམ་གྱིས་མི་ཁྱབ་སྟོན་པར་མཛད། །མིག་  
ཉིད་སྟོང་པ་ཉིད་དུ་མཁྱེན། །དྲི་བྲལ་རྟག་ཏུ་རྣམ་པར་དག་།སེམས་ཀྱི་སྤྱོད་པ་ཚད་མེད་རྣམས། །དགོངས་པ་གཅིག་གིས་ཐམས་ཅད་མཁྱེན། །འོད་ཟེར་འཇིག་རྟེན་སྣང་  
མཛད་པ། །འདི་ནི་གང་གི་སྔ་རྟགས་ལགས། །དྲང་སྲོང་ཆེན་པོ་མངོན་སངས་རྒྱས། །རྐང་གཉིས་གཙོ་བོ་ཁྱད་པར་འཕགས། །ཉོན་མོངས་དག་ནི་རབ་གསལ་བས། །  
ཐུགས་ནི་རྟག་ཏུ་ཞི་ཞིང་དབེན། །དེ་བཞིན་གཤེགས་པ་མཁྱེན་མཆོག་གིས། །མིག་ཟད་མཐའ་ནི་རབ་ཏུ་རྟོགས། །རྒྱུ་དང་རྐྱེན་ནི་གང་གི་སླད། །དེང་འདིར་འཛུམ་པ་སྟོན་  
  
  
༄༅། །བར་མཛད། །རྣ་བ་སྣ་ལྕེ་ལུས་དང་ཡིད། །ཡུལ་དྲུག་དང་ནི་འབྱུང་ཆེན་བཞི། །སྒྲ་དང་མིང་ལ་སོགས་པའི་བར། །ཐམས་ཅད་ཀྱང་ནི་དེ་བཞིན་ནོ། །  
བཅོམ་ལྡན་མིག་ལ་བདག་མེད་མཁྱེན། །རྣ་བ་མི་རྟག་ཉིད་དུ་རྟོགས་།སྣ་ཉིད་སྟོང་པར་རབ་མཁྱེན་ན། །ཅི་སླད་འཛུམ་པ་སྟོན་པར་མཛད། །བཅོམ་ལྡན་ལྕེ་ལ་བདག་  
མེད་མཁྱེན། །ལུས་ཀྱང་མི་རྟག་ཉིད་དུ་རྟོགས། །སེམས་ཡིད་སྟོང་པར་རབ་མཁྱེན་ན། །ཅི་སླད་འཛུམ་པ་སྟོན་པར་མཛད། །བཅོམ་ལྡན་གཟུགས་ལ་བདག་མེད་མཁྱེན།།  
སྒྲ་ཡང་མི་རྟག་ཉིད་དུ་རྟོགས། །དྲི་ཉིད་སྟོང་པར་རབ་མཁྱེན་ན། །ཅི་སླད་འཛུམ་པ་སྟོན་པར་མཛད། །བཅོམ་ལྡན་རོལ་བདག་མེད་མཁྱེན། །རེག་བྱ་མི་རྟག་ཉིད་དུ་རྟོགས། །  
ཆོས་ཉིད་སྟོང་པར་རབ་མཁྱེན་ན། །ཅི་སླད་འཛུམ་པ་སྟོན་པར་མཛད། །བཅོམ་ལྡན་ས་ལ་བདག་མེད་མཁྱེན། །ཆུ་ཡང་མི་རྟག་ཉིད་དུ་རྟོགས། །མེ་ཉིད་སྟོང་པར་རབ་  
མཁྱེན་ན། །ཅི་སླད་འཛུམ་པ་སྟོན་པར་མཛད། །བཅོམ་ལྡན་རླུང་ལ་བདག་མེད་མཁྱེན། །ངོ་བོ་མི་རྟག་ཉིད་དུ་རྟོགས། །དངོས་པོ་ཉིད་སྟོང་བར་རབ་མཁྱེན་ན། །ཅི་སླད་  
འཛུམ་པ་སྟོན་པར་མཛད། །བཅོམ་ལྡན་འཇིག་རྟེན་བདག་མེད་མཁྱེན་།སྡུག་བསྔལ་མི་རྟག་ཉིད་དུ་རྟོགས། །ཕུང་པོ་སྟོང་པར་རབ་མཁྱེན་ན། །ཅི་སླད་འཛུམ་པ་སྟོན་  
  
  
།བཅོམ་ལྡན་ཁམས་ལ་བདག་མེད་མཁྱེན། །འཇིག་རྟེན་མི་རྟག་ཉིད་དུ་རྟོགས། །སྐྱེ་ཉིད་སྟོང་པར་རབ་མཁྱེན་ན། །ཅི་སླད་འཛུམ་པ་སྟོན་པར་མཛད། །བཅོམ་  
ལྡན་སྒྲ་ལ་བདག་མེད་མཁྱེན། །མིང་ཡང་མི་རྟག་ཉིད་དུ་རྟོགས་།ལམ་ཉིད་སྟོང་པར་རབ་མཁྱེན་ན། །ཅི་སླད་འཛུམ་པ་སྟོན་པར་མཛད། །བཅོམ་ལྡན་ཡེ་ཤེས་བདག་  
མེད་མཁྱེན། །རབ་དབེན་མི་རྟག་ཉིད་དུ་རྟོགས། །སེམས་ཅན་སྟོང་པར་རབ་མཁྱེན་ན། །ཅི་སླད་འཛུམ་པ་སྟོན་པར་མཛད། །བཅོམ་ལྡན་རང་བཞིན་རང་བཞིན་མེད། །བདག་  
དང་བདག་མེད་པ་ཡང་མཁྱེན། །མོས་པ་སྟོན་པར་རབ་མཁྱེན་ན། །ཅི་སླད་འཛུམ་པ་སྟོན་པར་མཛད། །འཁོར་བ་བདག་མེད་ཉིད་དུ་གཟིགས་།རྟག་དང་མི་རྟག་པ་ཡང་  
མཁྱེན༑ ༑མྱ་ངན་འདས་པ་སྟོང་མཁྱེན་ན། །ཅི་སླད་འཛུམ་པ་སྟོན་པར་མཛད། །དེ་བཞིན་གཤེགས་པ་ཐུགས་རྣམ་གྲོལ། །གྲགས་པ་ཁམས་གསུམ་ཀུན་ཏུ་གང། །བརྒྱ་  
བྱིན་མི་ཡི་དབང་པོ་དང། །ཀླུ་རྣམས་ལ་སོགས་ཀུན་གྱིས་མཆོད། །དེ་བཞིན་གཤེགས་པས་མིག་ཟད་དང། །སྐྱེ་མཐའ་རབ་དབེན་མཁྱེན་ལགས་ན། །ཅི་སླད་འཛུམ་པ་སྟོན་  
པར་མཛད། །སངས་རྒྱས་སྲས་ནི་ཚད་མེད་པ། །འཁོར་འདིར་ཐམས་ཅད་རབ་ཏུ་འདུས། །སངས་རྒྱས་གསུང་ལས་སྐྱེས་པ་དང། །ཆོས་ལས་སྤྲུལ་ཏེ་གང་བྱུང་བ། །ཐམས་ཅད་  
  
  
༄༅། །བཅོམ་ལྡན་སྤྱན་སྔར་མཆིས། །གུས་པས་ཐལ་མོར་སྦྱར་ལགས། །འཁོར་འདུས་དེ་དག་སླད་དུ་ནི། །འོད་ཟེར་རྒྱ་རྐྱེན་འདི་ཞུ་ལགས་  
དེ་བཞིན་གཤེགས་པས་མི་གཉིད་ནི། །སྟོང་ཞིང་བདག་མེད་མཁྱེན་པས་ན། །ཁྱིམ་ན་གནས་པའི་རྣལ་འབྱོར་བ། །ཐམས་ཅད་ལས་ནི་ཡང་དག་འདས། །དེ་བཞིན་  
གཤེགས་པས་ཆོས་རྣམས་ནི། །བྱེ་བྲག་མེད་ཅིང་མཉམ་མཁྱེན་པས་།བཅོམ་ལྡན་དགོངས་པ་རབ་མཁྱེན་གྱི། །རྫུ་འཕྲུལ་དག་གིས་གཟིགས་མ་ཡིན། །བཅོམ་  
ལྡན་མིག་ལ་བདག་མེད་མཁྱེན། །ངོ་བོ་ཉིད་སྟོང་འགྲོ་འོང་མེད་།རྣམ་དག་མཁྱེན་པ་ཚད་མེད་མཆིས། །ཅི་སླད་འཛུམ་པ་སྟོན་པར་མཛད།། །།བམ་  
པོ་གསུམ་པ། དེ་བཞིན་གཤེགས་པ་སྐྱེ་མཐའ་རབ་ཟད་པ། །ཐུགས་རྗེ་ཆེན་པོ་འཇིག་རྟེན་ཀུན་སྐྱོབ་མཛད། །ཆོས་རྗེ་མཆོག་གྱུར་མི་ཡི་གཙོར་གྱུར་པ། །ཅི་སླད་འཛུམ་  
པ་བསྟན་མཛད་མ་ཤད་དུ་གསོལ། །བྱང་ཆུབ་སེམས་དཔའ་ཆེན་པོ་ཚིམ་མ་མཆིས། །གཞན་ཡང་ལྷ་ཚོགས་གཟི་བྱིན་ཆོ་བ་རྣམས་།མཁའ་ལ་གདུགས་ནི་དམ་པ་  
དག་ཀྱང་ཐོགས། །ས་ཆེན་འདི་ནི་རབ་ཏུ་གཡོས་པར་གྱུར། །གང་ཞིག་སྔོན་ནི་དེ་བཞིན་གཤེགས་པ་ལས། །ཡུན་རིང་དགེ་བའི་ཆོས་ནི་གང་བསྒྲུབས་པ། །མཉམ་པར་  
  
  
།ཅི་སླད་འཛུམ་པ་བསྟན་མཛད་བཤད་དུ་གསོལ། །གང་ཞིག་སྔོན་ནི་སངས་རྒྱས་རབ་མཆོད་ན། །ཆོས་འདི་ཐོས་ནས་དགའ་བ་  
རབ་བསྐྱེད་པས། །འདྲེན་པ་རབ་མཆོག་མི་ཡི་གཙོར་གྱུར་པ། །ཅི་སླད་འཛུམ་པ་བསྟན་མཛད་བཤད་དུ་གསོལ། །བཅོམ་ལྡན་གསུང་ནི་མང་པོ་དགའ་མཛད་པས།།  
བྱ་རྒྱལ་ངང་པ་བཞིན་དུ་དབྱངས་རབ་སྙན། །སྒྲ་སྙན་ཚད་མེད་རང་གི་དང་གིས་འབྱུང། །ཅི་སླད་འོད་ཟེར་འདི་བཀྱེ་བཤད་དུ་གསོལ། །ཚིགས་བཅད་བྱེ་བ་ཚད་མ་མཆིས་  
པ་ཡིས༑ ༑རྗེས་མཐུན་གསུང་གི་བསྔགས་པ་བརྗོད་གྱུར་ཅིང། །ཀུ་ཙི་ར་ཡི་སྒྲ་སྐད་མཆོག་ལྡན་པ། །ཅི་སླད་འོད་ཟེར་བཀྱེ་བ་བཤད་དུ་གསོལ། །འབྲུག་སྒྲ་ཟབ་མོས་  
ཆོས་ནི་བསྟན་པའི་སྒྲས། །འཇིག་རྟེན་བརྒྱ་སྟོང་དཔག་མེད་གྲགས་གྱུར་པ། །ཐུགས་རྗེས་ཚིག་རྩུབ་ཡང་ན་འཇམ་སྟོན་པ། །ཅི་སླད་འོད་ཟེར་གསེར་གྱི་ཁ་དོག་བཀྱེ། །སྐྱེ་  
དང་མི་སྐྱེ་ཟད་དང་མི་ཟད་མཁྱེན། །མིག་ཉིད་བྲལ་ཞིང་འགྲོ་འོང་མེད་པར་རྟོགས། །འཇིག་རྟེན་སྣང་མཛད་བདུད་རྩིའི་མཆོག་གྱུར་པ། །ཅི་སླད་འོད་ཟེར་གསེར་གྱི་ཁ་དོག་  
བཀྱེ༑ ༑མིག་གི་བྱུང་བ་རྟག་ཏུ་སྟོང་དབེན་དང། །འགྲོ་འོང་མ་མཆིས་གནས་པ་མ་མཆིས་དང། །སྨིག་རྒྱུ་ཆུ་བུར་ལྟ་བུར་རབ་མཁྱེན་པ། །རྒྱུ་རྐྱེན་གང་གི་སླད་དུ་འཛུམ་  
  
  
༄༅། །མཛད་ལགས། །དེ་བཞིན་རྣ་བ་སྣ་ལྕེ་ལུས་དང་ཡིད་།གཟུགས་སྒྲ་དྲི་རོ་རེག་བྱ་ཆོས་རྣམས་ནས། །སྒྲ་དང་མིང་ལ་སོགས་པའི་བར་དུ་  
ཡང། །ཐམས་ཅད་དེ་བཞིན་དུ་ནི་རིག་པར་བགྱི། །རྡོ་རྗེ་རྟག་པའི་སྐུ་དང་མི་འཇིག་སྐུ། །མཚན་མཆོག་བརྒྱ་སྟོང་དག་ནི་ཕུན་སུམ་ཚོགས། །སྐུ་ལ་འཁྲུལ་འཁོར་མི་  
མངའ་གཡོ་མཛད་པ། །རྒྱུ་རྐྱེན་གང་སླད་འཛུམ་མཛད་བཤད་དུ་གསོལ། །བྱིན་པ་ཟླུམ་ཞིང་ཞབས་ཀྱི་རྟིང་པ་ཡངས། །ཕྱལ་གྱི་མཚན་མ་མི་གདའ་སེངྒེ་འདྲ། །  
ལྟེ་བ་ཤིན་ཏུ་ཟབ་ཅིང་རྐེད་རྒྱས་པ། །རྒྱུ་རྐྱེན་གང་སླད་འཛུམ་མཛད་བཤད་དུ་གསོལ། །གསེར་སྐུ་རྣམ་དག་རྡུལ་དང་དྲི་མ་སྤངས། །བ་སྤུ་རེ་རེ་ཁ་དོག་མཐོན་མཐིང་  
ལྡན༑ ༑གཡས་སུ་འཁྱིལ་ཞིང་སྤོས་ཀྱི་ངད་ལྡང་བ། །རྒྱུ་རྐྱེན་གང་སླད་འཛུམ་མཛད་བཤད་དུ་གསོལ། །སྐུ་མཆོག་དམ་པ་ཡོངས་རྫོགས་རྟག་གནས་པ། །དཔེར་  
ན་ནྱ་གྲོ་དྷ་ཡི་ཤིང་རྒྱལ་བཞིན། །ཡོན་ཏན་ཐམས་ཅད་ཀྱིས་ནི་རབ་ཏུ་བརྒྱན། །གསུང་དབྱངས་དག་གིས་འཁོར་ནི་དགའ་བར་མཛད་།དཔུང་པ་ཟླུམ་ཞིང་ཕྲག་པ་  
སྡུག་ལ་མཛེས། །གཙུག་ཏོར་ཡོངས་རྫོགས་གཡས་སུ་འཁྱིལ་བར་གདའ་།ཞིང་ནི་བརྒྱ་སྟོང་དཔག་མེད་རྒྱུ་བར་མཛད། །སེམས་ཅན་ལོག་དང་ཡང་དག་ལམ་སྟོན་  
  
  
༑ཚེམས་དཀར་དྲི་མི་མངའ་བས་དུང་དང་འདྲ། །ལྗགས་མཚན་སྲིད་རིང་ཞལ་ནི་ཀུན་ཏུ་ཁེབས། །འགྲམ་པ་སེངྒེའི་འདྲ་ཞིང་ཤངས་ཀྱང་མཐོ། །ཐམས་ཅད་ཐབས་  
དང་རྣམ་དག་ཐུགས་ལས་སྐྱེས། །ཨུཏྤ་ལ་ཡི་གསུང་ནི་ཞལ་ནས་འབྱུང། །ཙནྡན་དྲི་དག་སྐུ་ནི་ཀུན་ཏུ་ཁྱབ། །སྔོན་ནི་བྱམས་པ་རྒྱ་ཆེར་བསྒོམས་པས་ན། །རྣམ་དག་  
མོས་པ་རྟག་ཏུ་རྒྱུན་མི་འཆད། །དེ་བཞིན་གཤེགས་པའི་ཞབས་མཐིལ་རྟག་ཏུ་མཉམ། །ས་ལ་རེག་ཀྱང་རྡུལ་ནི་གོས་མི་འགྱུར། །གོམ་པ་སེངྒེ་གླང་པོ་ཆེ་འདྲ་བས། །  
འཇིག་རྟེན་ཐམས་ཅད་ལས་ནི་ཡང་དག་འདས། །འཁོར་ལོ་རྩིབས་སྟོང་མཚན་གྱིས་ལེགས་པར་བརྒྱན། །ཁྱད་འཕགས་འོད་ཟེར་དག་ནི་རྟག་ཏུ་གསལ། །དགེ་བ་  
དག་གིས་སྐྱེ་རྒུ་ཕན་འདོགས་པས། །གང་གིས་མཐོང་བ་དང་བ་རབ་ཏུ་སྐྱེ། །སོར་གཅིག་འོད་ཟེར་བརྒྱ་སྟོང་རབ་བཀྱེ་ནས། །སངས་རྒྱས་ཞིང་ནི་དཔག་མེད་སྣང་བར་མཛད། །  
སྔོན་ནི་དགེ་སྦྱོང་མང་པོ་རབ་བསྒྲུབས་པས། །མཚན་གྱི་བཀོད་པ་སྣ་ཚོགས་འདི་བརྙེས་ལགས། །གཟུགས་སྐུ་ཡོངས་རྫོགས་དཔེ་ཟླ་ཡོང་མ་མཆིས། །ཞལ་མཚན་རབ་  
མཛེས་ཤིན་ཏུ་ཁྱད་པར་འཕགས། །རྫུ་འཕྲུལ་དག་གིས་འཇིག་རྟེན་ཕན་འདོགས་པ། །ཅི་སླད་འཛུམ་པ་བསྟན་མཛད་བཤད་དུ་གསོལ། །བྱིན་པ་རི་དྭགས་ཨེ་ན་ཡ་དང་  
  
  
༄༅། །འདྲ༑ ༑སྐུ་དབྱིབས་མི་སྒུ་སེངྒེ་ཇི་ལྟ་བཞིན། །འཇིག་རྟེན་བྱུང་ནས་འཇིག་རྟེན་སྣང་མཛད་པ། །ཅི་སླད་འཛུམ་པ་བསྟན་མཛད་བཤད་དུ་  
གསོལ༑ ༑ཅང་ཤེས་བཞིན་དུ་མཚན་སྦས་རྡུལ་མི་མངའ། །ཕྱག་མཐིལ་མཉམ་རྒྱས་ཕྱག་ནི་པུས་མོ་འདས། །མི་ཡི་སེངྒེ་ངོ་མཚར་ཁྱད་པར་འཕགས། །ཅི་སླད་འཛུམ་  
པ་བསྟན་མཛད་པ་ཤད་དུ་གསོལ། །སྐུ་ལ་འོད་ཟེར་དཔག་མེད་རབ་འགྱེད་ཅིང། །ཁ་དོག་གྱ་ནོམ་རབ་ཞི་རྟག་གསལ་ཞིང། །རྣམ་དག་ཐུགས་ནི་རྟག་ཏུ་རྒྱུན་མི་འཆད།།  
མདོ་སྡེ་ཚད་མེད་པ་དག་སྟོན་པར་མཛད། །རྟག་དང་ཆད་པ་དག་ལ་གནས་པ་ཡིས། །དེ་འདྲའི་ཆོས་ནི་སྒྲུབ་པར་འགྱུར་མ་ལགས། །གང་གིས་མཐར་ལྟ་རྣམས་ནི་རབ་  
སྤངས་ན། །བཅོམ་ལྡན་རྣམ་དག་སྐུ་ནི་མྱུར་ཐོབ་འགྱུར། །ལྷ་རྔ་འབྲུག་སྒྲའི་གསུང་ནི་ཀུན་གྲགས་ཤིང། །ཀ་ལནྡ་ཀའི་དབྱངས་སྙན་རབ་ཏུ་གསལ། །ལྷ་ཡི་གླུ་སྒྲ་  
བརྒྱ་སྟོང་མང་ལྡན་པ། །ཅི་སླད་འོད་ཟེར་བཀྱེ་བ་བཤད་དུ་གསོལ་།འདྲེན་པས་གསུང་གཅིག་ཏུ་ནི་ཆོས་བསྟན་པས། །འཆལ་པའི་ཚུལ་ཁྲིམས་ཅན་དག་རྒྱུན་  
ཡང་བཅད། །དེ་བཞིན་གཤེགས་པས་དབྱངས་རབ་གང་གསུང་པ། །དེ་ཀུན་ཟབ་ཅིང་ངོ་མཚར་ཆོས་ལགས་སོ། །ཁྱུ་མཆོག་སྨིན་མཚམས་འོད་ཟེར་རབ་བཀྱེ་  
  
  
༑སངས་རྒྱས་ཞིང་ནི་བརྒྱ་སྟོང་གསལ་བར་མཛད་།སྤྱན་མཆོག་དག་ནི་མཐོན་མཐིང་ཁ་དོག་འདྲ། །གཙུག་ཏོར་མཚན་ནི་མཁའ་ཡི་ལྷས་མི་མཐོང། །ཚེམས་དཀར་  
གཏམས་པ་བཞི་བཅུ་དག་དང་ལྡན། །དཔེར་ན་རིན་ཆེན་ཆུ་ཤེལ་དག་དང་མཚུངས། །དགེ་བའི་འཕྲིན་ལས་ཚད་མེད་དག་ལས་སྐྱེས། །ཅི་སླད་འཛུམ་པ་བསྟན་མཛད་  
བཤད་དུ་གསོལ། །དེ་བཞིན་གཤེགས་པ་ཡོན་ཏན་རྫོགས་པའི་སྐུ། །ཁ་དོག་དམ་པ་དཔག་མེད་ཕུན་ཚོགས་ཤིང། །འོད་ཟེར་རྣམ་དག་ངོ་མཚར་རབ་བཀྱེ་བ། །  
ཅི་སླད་འཛུམ་པ་བསྟན་མཛད་བཤད་དུ་གསོལ། །ཐུགས་རྗེ་ཆེན་པོ་མཆོག་རྒྱལ་རྐང་གཉིས་གཙོ། །སེམས་ཅན་ཡང་དག་བསམ་པ་ཐུགས་སུ་ཆུད། །ཐོགས་པ་མ་  
མཆིས་སྤོབས་པ་མཆོག་བརྙེས་པ། །ཅི་སླད་འཛུམ་པ་བསྟན་མཛད་བཤད་དུ་གསོལ། །དེ་བཞིན་གཤེགས་པས་ཕ་རོལ་རབ་བྱོན་པས། །རིག་པ་གསུམ་དང་མངོན་  
ཤེས་དུག་ཕུན་ཚོགས། །རྣམ་དག་འོད་ཟེར་དཔག་མེད་སྟོན་མཛད་པ་།ཅི་སླད་འཛུམ་པ་བསྟན་མཛད་བཤད་དུ་གསོལ། །བཅོམ་ལྡན་སྔོན་ནི་བསྐལ་པ་དཔག་མེད་  
སྙེད༑ ༑བཅོམ་ལྡན་བརྒྱ་སྟོང་སྙེད་ལ་མཆོད་པ་མཛད། །དེ་འདྲའི་རྒྱུ་འབྲས་ཆབ་ནི་མི་འཚལ་བ། །ཅི་སླད་འཛུམ་པ་བསྟན་མཛད་བཤད་དུ་གསོལ། །བཅོམ་ལྡན་  
  
  
༄༅། །སྔོན་ནི་བསྐལ་པ་དཔག་མེད་སྙེད། །ཏིང་འཛིན་མཆོག་རྣམས་ལ་ནི་རབ་ཞུགས་པས། །མིག་གི་སྐྱེ་མཐའ་ཟད་པའི་མཐའ་མཁྱེན་  
ན༑ ༑ཅི་སླད་འཛུམ་པ་བསྟན་མཛད་བཤད་དུ་གསོལ། །འདས་པ་དང་ནི་མ་འོངས་ད་ལྟར་དུས། །འདྲེན་པས་དེ་དག་ཀུན་ནི་རབ་ཏུ་མཁྱེན་།རྣམ་དག་མཁྱེན་  
པ་ཐོགས་མེད་བསམ་མི་ཁྱབ། །ཅི་སླད་འཛུམ་པ་བསྟན་མཛད་བཤད་དུ་གསོལ། །དེ་ནས་བཅོམ་ལྡན་འདས་ཀྱིས་འཁོར་མང་པོའི་མདུན་དུ་ཕྱག་གསེར་གྱི་  
ཁ་དོག་ལྟ་བུ་བརྐྱངས་ཏེ་ཟླ་འོད་གཞོན་ནུར་གྱུར་པའི་སྤྱི་བོ་ལ་བཞག་ནས་ཚིགས་སུ་བཅད་དེ་བཀའ་སྩལ་པ། །གཞོན་ནུ་ཤིན་ཏུ་ལེགས་པར་ཉོན། །ངས་  
ནི་དེང་འདིར་བྱང་ཆུབ་ཆོས། །འོད་ཟེར་རབ་ཏུ་སྟོན་པའི་མདོ་།ཁྱོད་ལ་ཤིན་ཏུ་ཡོངས་གཏད་ཀྱི། །མ་འོངས་ཐ་མ་དུས་ངན་ཚེ་།ཆོས་ནི་རྣམ་པར་འཇིག་པས་ན། །  
ཁྱོད་ཀྱིས་སེམས་ཅན་རྣམས་ལ་ནི། །རབ་ཏུ་ཕྱེ་ནས་བཤད་པར་གྱིས་།ངས་ནི་སངས་རྒྱས་སྤྱན་དག་གིས། །མ་འོངས་ཐ་མའི་དུས་ཀྱི་ཚེ། །ཤིན་ཏུ་ཟབ་ཅིང་གྱ་  
ནོམ་པའི། །མདོ་སྡེ་དམ་པ་འདི་དག་ལ། །གང་མོས་གང་ནི་མི་མོས་པ། །ཐམས་ཅད་ཀུན་ཀྱང་གཟིགས་ཤིང་མཁྱེན། །སེམས་ཅན་དག་ནི་གང་ཞིག་གིས། །བྱང་  
  
  
།རྟག་ཏུ་སངས་རྒྱས་རྗེས་དྲན་ཞིང། །མདོ་སྡེ་འདི་ནི་གཟུང་བར་གྱིས། །གང་ཞིག་དད་པ་རབ་འཇིག་ཅིང། །འདུ་འཛི་ལ་ནི་མོས་གྱུར་ངང། །ཉིན་  
མཚན་གཉིད་ལ་གང་དགའ་བ། །མདོ་སྡེ་འདི་ལ་མོས་མི་འགྱུར། །ང་ཡི་བསྟན་པ་དག་ལ་ནི། །རབ་ཏུ་བྱུང་བར་གྱུར་ནས་ཀྱང། །མྱ་ངན་འདས་པའི་ཆོས་དག་ལ། །  
མོས་པ་དག་ནི་མི་སྐྱེ་བ། །སྐྱེས་བུ་བླུན་པོ་དེ་དག་ནི། །དད་པས་བྱིན་པ་ཆུད་ཟོས་འགྱུར། །འདུས་བྱས་རྣམས་ནི་ཆོས་དག་ལ། །ཉེས་དམིགས་མང་བར་ཐོས་ཀྱང་ནི། །  
འཇིག་རྟེན་དག་ལ་མངོན་ཞེན་ནས། །འཇིག་པ་དག་ནི་མི་སྐྱེ་བ་།སྐྱེས་བུ་བླུན་པོ་དེ་དག་ནི། །མཁས་པ་རྣམས་ཀྱིས་སྨོད་པར་འགྱུར་།ཆོས་གོས་དག་ནི་བགོས་  
གྱུར་ཀྱང། །དེ་ལ་ཤེས་རབ་ཅི་ཡང་མེད། །ཐུབ་པས་ལེགས་པར་གསུངས་པ་ཡི། །ཡང་དག་དཀའ་ནི་གང་ཡིན་པ། །ཤེས་པ་མེད་པས་ཐོས་གྱུར་ན། །ཡིད་ཆེས་  
ལེན་པར་མི་འགྱུར་ཏེ། །སྐྱེས་བུ་བླུན་པོ་དེ་དག་དང། །ལྷན་ཅིག་གནས་པར་མི་བྱའོ། །ཁྱད་པར་འཕགས་པའི་ཆོས་འདི་དག་གལ་ཏེ་ཐོས་པར་གྱུར་ནས་ཀྱང། །རབ་ཏུ་  
དགའ་ཞིང་མོས་པ་ཡི། །སེམས་ཀྱང་སྐྱེ་བར་མི་འགྱུར་བ། །དེ་འདྲའི་གང་ཟག་དེ་དག་ནི། །ངས་ནི་རབ་ཏུ་སྨོད་པར་བྱེད། །མ་ལུས་ཐོབ་པར་གྱུར་མོད་ཀྱི། །དེ་ནི་  
  
  
༄༅། །དོན་མེད་ཆུད་ཟོས་ཡིན། །གལ་ཏེ་ཤིན་ཏུ་ཟབ་པའི་ཆོས་།འདི་དག་ཐོས་པར་གྱུར་ན་ནི། །རབ་ཏུ་དགའ་ཞིང་མོས་པ་ཡི། །སེམས་  
ནི་རབ་ཏུ་སྐྱེ་འགྱུར་བ། །དེ་འདྲའི་གང་ཟག་དེ་དག་ནི། །སྔོན་ཆད་སངས་རྒྱས་ཕྲད་པས་ན། །གདོན་མི་ཟ་བ་ཁོ་ནར་ནི། །བླ་མེད་བྱང་ཆུབ་ཐོབ་པར་འགྱུར། །སྐྱེས་  
བུ་བླུན་པོ་གང་དག་ཅིག་ལྟ་བ་ངན་པས་རབ་རྨས་ནས། །ཤེས་རབ་སྲོག་ནི་གཅོད་བྱེད་པ། །བྱང་ཆུབ་ཡོངས་སུ་སྤོང་བར་འགྱུར། །དེ་ལྟ་བས་ན་མི་དགེ་བའི། །  
བཤེས་གཉེན་དག་ནི་རབ་སྤངས་ནས། །བློ་ལྡན་མཁས་པ་དག་ལ་ནི་།བརྟེན་ཅིང་གུས་པ་བསྐྱེད་པར་བྱ། །འཇིག་རྟེན་དག་ནི་ཐམས་ཅད་ན། །ཉེས་དམིགས་  
ཚད་མེད་གང་ཡོད་པ། །སེམས་ཅན་ངན་སོང་གསུམ་པོར་ནི། །རྟག་ཏུ་བྱང་བར་གང་བྱེད་པ། །ཐམས་ཅད་གཏི་མུག་རྨོངས་པ་ཡི། །རྒྱུ་དང་རྐྱེན་ལས་བྱུང་བས་  
ནི༑ ༑ཉོན་མོངས་རྗེས་སུ་འཇུག་བྱེད་ཅིང། །རང་དབང་དག་ནི་ཐོབ་མི་འགྱུར། །ཡང་དག་ཆོས་ནི་སྤོང་བྱེད་ཅིང། །ཆོས་མ་ཡིན་པ་སྤྱོད་པར་བྱེད། །དེ་ལྟ་བས་ན་རྨོངས་  
པ་ཡི། །སྐྱེས་བུ་དམན་པ་སྤང་བར་བྱ། །ཇི་ལྟར་ཁ་ལོ་སྒྱུར་བ་ཡི། །རང་གི་སྲོག་ཤིང་བཅག་པ་བཞིན། །མི་དགེའི་ལས་ནི་བྱས་པས་ན། །སེམས་ཅན་དམྱལ་  
  
  
།ཁ་ནས་ཚིག་ངན་ཕྱུང་ནས་ནི། །རྟག་ཏུ་བདག་ལ་གནོད་བྱེད་པ། །ཇི་ལྟར་སྟ་རེ་རྣོ་ཐོགས་ནས། །རང་གི་ལུས་ནི་གཅོད་བྱེད་འདྲ། །ཆོས་རྣམས་རྒྱུ་དང་  
རྐྱེན་དག་གིས། །བྱས་པའི་ལས་ཀྱི་རྗེས་སུ་ནི། །རྣམ་སྨིན་མྱོང་བ་སྐྱབས་མེད་པར། །དེ་ལྟར་ཁོང་དུ་མ་ཆུད་པས། །འཇིག་རྟེན་དྲང་སྲོང་ལ་བརྟེན་ནས། །དགེ་བའི་གྲོགས་  
པོ་ཡིན་སྙམ་སེམས། །དེ་ནས་རང་ཉིད་འདི་སྙམ་དུ། །སྟོང་པ་ཉིད་ནི་གང་སྒོམ་པ། །འདུས་མ་བྱས་ནི་རྟོགས་སྙམ་ནས། །ཆད་པར་ལྟ་བ་སྐྱེད་པར་བྱེད། །ལུས་ནི་སྣོད་  
ཆག་པ་དང་འདྲ། །སེམས་ཀྱང་རྗེས་སུ་འགག་འགྱུར་ཞེས། །ཕལ་ཆེར་ཀྱལ་པའི་ཚིག་དག་ལ། །མོས་པ་ཉིད་དུ་རབ་འགྱུར་ཞིང། །འདི་ལ་མངོན་པར་ཞེན་པས་ན། །ཕན་  
པའི་དོན་ནི་ཅི་ཡང་མེད། །གལ་ཏེ་སྤྲུལ་ནི་གདུག་པ་ཡིས། །གནོད་པ་དག་ནི་རབ་བྱས་ཀྱང། །ནམ་ཡང་སྐྱེ་རྒུ་མང་པོ་རྣམས། །ངན་འགྲོ་དག་ཏུ་ལྟུང་མི་བྱེད། །བླུན་པོ་གང་  
ཞིག་ཆོས་སྟོན་པ། །དགེ་བའི་རྩ་བ་འཇིག་བྱེད་པས། །སྐྱེ་རྒུ་མང་པོ་ཚད་མེད་སྙེད། །སེམས་ཅན་དམྱལ་བར་ལྟུང་བར་བྱེད་།ཁྱེད་ལ་སོགས་པ་འཁོར་འདུས་པ། །འདི་ལྟ་  
བུར་ནི་བལྟ་བར་གྱིས། །དེང་འདིར་ང་ཡི་སྤྱན་སྔར་ནི། །ཟླ་འོད་གཞོན་ནུ་གང་འདུག་པ། །འདིས་ནི་སྔོན་ཆད་འདས་པ་ཡི། །སངས་རྒྱས་དག་ནི་བཅོམ་ལྡན་འདས། །ཚད་མེད་  
  
  
༄༅། །གངྒཱའི་ཀླུང་བྱེ་སྙེད། །མཆོད་པ་རིམ་གྲོ་རབ་བྱས་ཤིང། །ཤིན་ཏུ་བརྟན་པར་ཡོངས་བསྒོམས་ནས། །བླ་མེད་ཡེ་ཤེས་བཙལ་བས་  
ན༑ ༑སྲིད་པ་དག་ནི་ཐམས་ཅད་ལ། །སེམས་ཀྱིས་གནས་པ་ཅི་ཡང་མེད་།མིག་གི་སྐྱེ་མཐའ་གཏན་དུ་ནི། །རྣམ་པར་དག་པ་ཤེས་པས་ན་།སྤྲོས་པ་དག་ནི་  
ཡོངས་སྤངས་ནས། །མངོན་པར་ཤེས་པ་ཅི་ཡང་མེད། །སེམས་ཅན་དག་ནི་ཚད་མེད་ལ། །ཕན་པ་དག་ནི་བྱ་བའི་ཕྱིར། །བླ་མེད་འོད་ཟེར་སྟོན་པ་ཡི། །མདོ་སྡེ་དག་  
ནི་སྟོན་པར་བྱེད། །སྐྱེས་བུ་བླུན་པོ་གང་ཡིན་པ། །ཆོས་འདི་སློབ་པར་མི་ནུས་པས། །རྣལ་འབྱོར་སྒོམ་པ་དག་ལ་ནི། །སྐྱོན་ཉིད་དུ་ཡང་ལྟ་བར་བྱེད། །དེ་ལྟ་བས་ན་  
བླུན་པོ་དག་ཐག་རིང་པོར་ནི་ཡོངས་སྤངས་ནས། །དེ་དག་ལ་ནི་བསྟན་མི་བྱ། །དེ་ཡི་ཆོས་ཀྱང་མི་བསླབ་བོ། །སྐྱེས་བུ་བླུན་པོ་གང་ཡིན་པ། །རྩོད་པའི་སྨྲ་ལ་མོས་པས་ན།།  
རྩོད་སྨྲ་མེད་པའི་སྤྱོད་པ་ལ། །ནན་ཏན་སྒྲུབ་པར་མི་ནུས་པས་།སྐྱེས་བུ་དེ་དག་རྣམས་ལ་ནི། །ཚུལ་བཞིན་སེམས་ནི་ཅི་ཡང་མེད་།དེ་ལྟ་བས་ན་དེ་དག་ལ། །  
བསྙེན་བཀུར་མི་བྱ་བསྔགས་མི་བརྗོད། །སྐྱེས་བུ་བླུན་པོ་གང་ཡིན་པ། །ལེ་ལོ་སྙོམས་ལས་ལ་གནས་པས། །རྟག་ཏུ་ལུས་དང་ངག་ཡིད་ཀྱི། །མི་དགེའི་ལས་ནི་  
  
  
།དེ་ལ་ཚུལ་ཁྲིམས་དག་པ་དང། །ཤེས་རབ་མང་ཐོས་ཅི་ཡང་མེད། །རྟག་ཏུ་འདོད་པའི་ཡུལ་སེམས་ཤིང། །འདུ་འཛི་དག་ལ་མོས་པར་བྱེད། །  
ཁྱེད་ཀྱིས་འདི་ལྟར་བླུན་པོ་དེ། །རིགས་དང་རུས་དང་ལུས་ཀྱང་ནི་།དམན་པ་ཡིན་པར་རབ་ཏུ་ལྟོས། །ཁོང་ཁྲོ་བཀའ་བློ་མི་བདེ་ཞིང་།བྱད་བཞིན་དག་ནི་མི་སྡུག་ལ། །  
གལ་ཏེ་དགེ་བའི་གནས་སྐྱེས་ཀྱང། །ལུས་ནི་རྟག་ཏུ་མ་རབས་འགྱུར་།བདག་ཏུ་འདུ་ཤེས་ལ་ཞེན་པས། །ཡང་དག་དོན་ལ་རྨོངས་པར་འགྱུར་།བློ་གྲོས་དག་དང་མི་  
ལྡན་པས། །ཚིག་གི་བྱེ་བྲག་འབྱེད་མི་ནུས། །རང་བཞིན་སྟོང་པའི་ཆོས་ཐོས་ཀྱང། །དེ་ལ་མོས་པ་སྐྱེ་མི་འགྱུར། །དེ་བཞིན་གཤེགས་པ་བཅོམ་ལྡན་འདས། །ཡུན་རིང་  
པོ་ནས་འཇིག་རྟེན་པའི། །ཚིག་གི་སྤྲོས་པ་གང་ཡིན་པ། །ཐམས་ཅད་རབ་ཏུ་སྤངས་པ་ཡིན། །སོ་སོའི་སྐྱེ་བོས་འདི་དག་ལ། །ཤིན་ཏུ་ཞེན་ཅིང་ཆགས་པས་ན། །ཇི་སྲིད་  
འཚོ་ཡི་བར་དུ་ཡང། །རྟོགས་ཤིང་ཁོང་དུ་ཆུད་མི་འགྱུར། །ཚུལ་ཁྲིམས་བསྔགས་པ་བརྗོད་བྱེད་ཀྱང། །ཚངས་པར་སྤྱོད་པ་སྒྲུབ་མི་བྱེད། །ཁ་ནས་ཆོས་ནི་སྟོན་བྱེད་ཀྱང། །  
ལུས་ཀྱིས་ཆོས་མིན་སྤྱོད་པར་བྱེད། །རང་གིས་འདུལ་བ་སྟོན་བྱེད་ཀྱང། །རྟག་ཏུ་འདུལ་མིན་སྤྱོད་པར་བྱེད། །སངས་རྒྱས་སློབ་མ་དག་ལ་ནི། །ཁ་དོག་བསྒྱུར་པའི་  
  
  
༄༅། །གོས་གྱོན་གསུངས། །འཆལ་བའི་ཚུལ་ཁྲིམས་ཅན་དག་གིས་།གོས་འདི་རབ་ཏུ་བགོས་གྱུར་ཀྱང། །ང་རྒྱལ་དང་ནི་བག་མེད་པའི་།སེམས་ནི་  
རབ་ཏུ་འཕེལ་བར་བྱེད། །དད་པས་བྱིན་པ་ཅི་ཟོས་པ། །ཐུ་ལུམ་འབར་བ་མིད་པ་འདྲ། །དེ་ལྟར་ཁྱིམ་གྱི་གནས་སྤངས་ནས། །འདོད་པ་ལྔ་ཡི་བདེ་བའང་མེད། །གཞན་ཡང་སངས་  
རྒྱས་ཆོས་དག་ལ། །མཆོག་གི་བདེ་བ་མ་ཐོབ་ནས། །སྤྱོད་པ་འདྲེན་མ་མོས་བྱེད་པ། །མཐའ་གཉིས་དག་ནི་སྤོང་མི་འགྱུར། །ཡིད་ཀྱི་མོས་པ་ཇི་སྙེད་པ། །ཐམས་ཅད་ཀྱང་ནི་དག་  
མི་འགྱུར། །དེ་འདྲའི་གང་ཟག་བླུན་པོ་ནི། །འཁོར་མང་ནང་དུ་གནས་གྱུར་ཀྱང། །དཔེར་ན་ཇི་ལྟར་ཝ་སྐྱེས་དག་སེངྒེའི་ཁྱུར་ནི་ཞུགས་པ་བཞིན། །དེ་ལྟར་རབ་ཏུ་ཞི་བ་  
ཡི༑ ༑ཆོས་ནི་ཡང་དག་བསྟན་བྱས་ཀྱང། །དེ་བཞིན་ཉིད་དང་སྟོང་པའི་དོན། །རྟོགས་ཤིང་ཁོང་དུ་མ་ཆུད་པས། །འཁོར་མང་དག་ལ་བསྟན་བསྔགས་ཀྱང། །ཁེངས་  
པའི་སེམས་ནི་སྐྱེད་པར་བྱེད། །སྟོན་པ་ཆེན་པོ་མི་དྲན་པས། །ངོ་ཚ་དམན་པའི་སེམས་ཀྱང་མེད། །མི་གཙང་དངོས་པོ་ལེན་བྱེད་ཀྱང་།ཡིད་བཞིན་ནོར་བུ་ཐོབ་པ་  
བཞིན༑ ༑ཤིན་ཏུ་དགའ་བས་འཛིན་བྱེད་པས། །སེམས་ཀྱིས་ཅུང་ཟད་གཏོང་མི་བྱེད། །འདི་ལྟ་བུ་ཡི་མ་རབས་དག་ཁྱིམ་ནས་རབ་ཏུ་བྱུང་ནས་ནི། །སྤྱོད་ལམ་དག་ཀྱང་  
  
  
།ཆོས་གོས་ལྷུང་བཟེད་འཛིན་བྱེད་ཀྱང། །ཆ་བྱད་ཙམ་དང་ལྡན་པས་ན། །ཡང་དག་ཤེས་རབ་ཅི་ཡང་མེད། །ཁ་སྤུ་དག་ནི་བྲེག་གྱུར་ཀྱང། །སྡིག་པའི་སེམས་ནི་  
མི་སྤོང་ཞིང། །དགེ་སྦྱོང་མ་ཡིན་པ་ཡི་ཆོས། །ལོག་ལྟ་རྟག་ཏུ་ལྷུང་གྱུར་ན། །རབ་དབེན་མྱ་ངན་འདས་པའི་ལམ། །དེ་དག་རབ་ཏུ་ཉམས་པར་འགྱུར། །དགེ་སྦྱོང་མངོན་  
དུ་བྱ་བ་ཡི། །འབྲས་བུ་དག་ཀྱང་ཐོབ་མི་འགྱུར། །མ་རིག་ཉོན་མོངས་རྣམས་ཀྱང་ནི། །རྡུལ་ཙམ་ཉམས་པར་མི་འགྱུར་རོ། །གྲོང་ཁྱེར་དག་ཏུ་རྣམ་རྒྱུ་ཞིང། །རང་ཉིད་དབེན་  
པའི་བསྔགས་བརྗོད་ཀྱང། །སྐྱེས་བུ་བླུན་པོ་བློ་མེད་པས། །ཡང་དག་བགྲོད་པ་ཤེས་མི་འགྱུར། །སེམས་ཀྱི་འདུན་པ་ཅི་ཡོད་པ། །དེ་དག་ཐམས་ཅད་མི་དགེ་ཡིན། །རྙེད་པ་འདོད་  
པའི་རྒྱུ་ཡི་ཕྱིར། །དགོན་པ་དག་ན་གནས་བྱེད་ཀྱི། །མྱ་ངན་འདས་པའི་ཡང་དག་རྒྱུ། །བསྒྲུབ་པའི་ཕྱིར་ནི་མ་ཡིན་ནོ། །རྨུགས་དང་གཉིད་ལ་རབ་ཏུ་དགའ། །ལུས་ནི་ཇི་ལྟར་བདེ་  
སྙམ་ནས། །རྟག་ཏུ་དེ་ལྟའི་དངོས་པོ་དག་སྒྲུབ་པ་ལ་ནི་མོས་པར་བྱེད། །དགོན་པའི་གནས་ནི་དེ་དག་ཏུ། །ལོ་ནི་མང་པོར་གནས་བྱེད་ཀྱང། །ཕྱིན་ལོག་ལྟ་བར་གྱུར་པའི་ཕྱིར།།  
མྱ་ངན་འདས་ལམ་སྟོར་བས་ན། །ནམ་ཡང་དགེ་སྦྱོང་ལམ་དག་གིས་།འབྲས་བུ་དག་ནི་ཐོབ་མི་འགྱུར། །ཡང་དག་ལྟ་བ་རབ་ཉམས་ཤིང་།ཚུལ་ཁྲིམས་དག་དང་འགལ་  
  
  
༄༅། །བྱས་པས། །གོས་བཟང་དག་གིས་ལུས་བརྒྱན་པ། །དེ་ལ་ཤིན་ཏུ་སྲེད་པར་འགྱུར། །འདོད་པའི་བདེ་བ་རྣམས་ལ་ནི། །རྟག་ཏུ་སྲེད་པ་སྐྱེད་པར་  
བྱེད༑ ༑གལ་ཏེ་གྲོང་ཁྱེར་ཞུགས་ན་ཡང། །ང་རྒྱལ་མཚན་མ་སྟོན་བྱེད་ཅིང། །ལུས་ཀྱི་ལས་ནི་མི་སྲུང་བས། །སྤྱོད་ལམ་དག་ལ་གནས་མི་བྱེད། །རེས་འགའ་གྲོང་ཁྱེར་  
ཞུགས་ནས་ནི། །རྒྱུ་ཚེ་རང་ཉིད་འདི་སྐད་དུ། །དགོན་པའི་གནས་ནི་དེ་དག་ན། །རི་ཕུག་དག་ནི་གང་ཡོད་པ། །ཁྱེད་རྣམས་འདི་ལྟར་ཤེས་པར་གྱིས། །དེ་ནི་བདག་གི་གནས་  
ཡིན་ཏེ། །མཐོན་དམན་རན་པར་ལྟ་བ་དང། །འགྲོ་གོམ་ཚུལ་ལ་གནས་སོ་ཞེས། །ཐ་དད་མཚན་མའི་ཚིག་བརྗོད་དེ། །དགྲ་བཅོམ་པ་ཡི་རྟགས་བསྟན་པས། །ཁྱིམ་  
པ་དག་ནི་ཇི་སྙེད་པ། །ཕན་ཚུན་དུ་ནི་འདི་སྐད་དུ། །དགོན་པའི་དགེ་སློང་གང་ཡིན་པ། །ཡང་དག་འཕགས་པ་ཡིན་ཞེས་ཟེར། །རེས་འགའ་དགོན་པ་དེ་དག་ན། །གནས་  
པར་གྱུར་པ་དེ་ཡི་ཚེ། །གལ་ཏེ་གཞན་དག་འོངས་གྱུར་ན། །འདི་ལྟ་བུ་ནི་སྟོན་པར་བྱེད། །བདག་ནི་དགོན་གནས་འདི་དག་ཏུ། །ཉིན་མཚན་འཆག་པར་བྱེད་ཅེའམ། །  
ཡང་ན་རྩྭ་འཇམ་བཏིང་ནས་ནི། །འདིར་ནི་འདུག་པར་བྱེད་ཅེས་ཟེར་།རེས་འགའ་གྲོང་ཁྱེར་ཞུགས་གྱུར་ནས། །ཁྱིམ་པས་དེར་ནི་ཕྱིན་པའི་ཚེ། །གཡོ་སྒྱུས་ནན་ཏན་  
  
  
།བདེ་འམ་ཞེས་ནི་འདྲི་བར་བྱེད། །འཇིག་རྟེན་པ་ཡི་འདུ་འཛིའི་གཏམ། །རྒྱལ་པོ་ཆོམ་རྐུན་ལ་སོགས་པའི། །སྣ་ཚོགས་དག་ནི་རྗོད་པར་བྱེད། །རེས་འགའ་ཆགས་པའི་  
སེམས་དག་གིས། །བུད་མེད་རྣམས་ཀྱི་མདུན་དག་ཏུ། །ཐབས་ནི་རྣམ་པ་སྣ་ཚོགས་ཀྱིས། །རང་གི་ཡོན་ཏན་རྗོད་པར་བྱེད། །བདག་ནི་འཇིག་རྟེན་ཐམས་ཅད་ཀྱི། །བསོད་ནམས་  
ཞིང་ནི་ཆེན་པོར་བྱེད། །བདག་ནི་རྒྱལ་ཐབས་རབ་སྤངས་ནས། །རབ་ཏུ་བྱུང་ནས་ལམ་སྒོམ་ཡིན། །བཙུན་མོ་དང་ནི་སྲས་རྣམས་ཀྱང་།མཐོ་རིས་སྐྱེ་བར་འགྱུར་ཞེས་ཟེར། །དེ་  
དག་དེ་སྐད་ཐོས་ནས་ནི། །ཤིན་ཏུ་གུས་པ་རབ་བསྐྱེད་དེ། །གོས་ཟས་དང་ནི་བཏུང་བ་དག་སྣ་ཚོགས་སྦྱར་ནས་མཆོད་པར་བྱེད། །བཙུན་པས་ཐུགས་རྗེས་རབ་དགོངས་ཤིང། །  
བདག་ཅག་ཐད་དུ་ཡང་གཤེགས་ཟེར། །རོ་ཞིམ་དག་ལ་ཞེན་ཆགས་ཤིང། །ཉེས་དམིགས་རྣམས་ནི་མི་ཤེས་པས། །བདུད་ཀྱིས་གླགས་ཀྱང་རྙེད་འགྱུར་ཏེ། །རུས་སྦལ་རྒྱ་  
མོས་ཟིན་པ་འདྲ། །དགོན་པར་གནས་པ་དག་ལ་ཡང། །རྙེད་པ་དག་གིས་སྙེམས་པར་བྱེད། །དགེ་སློང་བརྩོན་འགྲུས་ཅན་དག་ལ། །བརྙེས་ཤིང་སྐུར་བ་འདེབས་པར་བྱེད། །རྙེད་  
དང་གྲགས་པས་སེམས་རྨོངས་པས། །ཡང་ནས་ཡང་དུ་ཞེན་པ་བསྐྱེད་།ལུས་ནི་ཡོངས་སུ་གསོ་བའི་ཕྱིར། །རྟག་ཏུ་གཡོ་སྒྱུ་སྤྱོད་པས་ན་།ལུས་དང་ངག་གི་མི་དགེའི་ལས།།  
  
  
༄༅། །ཡང་ནས་ཡང་དུ་འཕེལ་བར་བྱེད། །གལ་ཏེ་སྦྱིན་བདག་དད་པ་ཡིས། །དང་བའི་སེམས་ཀྱིས་མཆོད་ན་ཡང། །ལེ་ལོ་སྙོམས་ལས་དབང་གིས་  
ནི༑ ༑དེ་ཡི་བསོད་ནམས་འབྲི་བར་བྱེད། །སྐྱེས་བུ་བླུན་པོ་དེ་དག་ནི་།རྟག་ཏུ་མི་དགེའི་འདོད་བསྐྱེད་པས། །སྟོང་པ་ཉིད་ཀྱི་ཆོས་འདི་ལ། །རྗེས་མཐུན་བཟོད་སེམས་ཐོབ་མི་  
འགྱུར༑ ༑གང་དག་ང་ཡི་བསྟན་པ་ལ། །ཉེས་དམིགས་དེ་དག་རབ་སྤངས་ནས། །ནན་ཏན་བག་ཡོད་སྒྲུབ་བྱེད་ན། །ཆོས་འདི་ཐོས་པར་དཀའ་མི་འགྱུར། །རྙེད་པ་དང་ནི་  
མི་རྙེད་དང། །བསྟོད་སྨད་སྡུག་བསྔལ་བདེ་ལ་སོགས། །འཇིག་རྟེན་ཆོས་ཀྱིས་མི་གཡོ་བ། །ཆོས་འདི་ཐོས་པར་དཀའ་མི་འགྱུར། །ལུས་ལ་འདུ་ཤེས་མི་གཙང་དང། །  
ཕུང་པོ་རྨ་ཡི་འདུ་ཤེས་དང། །ཟས་ནི་རྨ་བསྐུས་འདུ་ཤེས་པ་།ཆོས་འདི་ཐོས་པར་དཀའ་མི་འགྱུར། །གོས་བཟང་དག་ནི་ཐོབ་གྱུར་ཀྱང། །དྲེགས་པ་དག་ནི་མི་སྐྱེད་  
ཅིང། །ངོ་ཚ་དག་པའི་ཕྱིར་གྱོན་པ། །ཆོས་འདི་ཐོབ་པར་དཀའ་མི་འགྱུར། །གཟུགས་དང་སྟོབས་ནི་མི་སྙེམས་ཤིང། །ཟས་ལ་ཆགས་པ་མེད་པ་དང། །སྲོག་གནས་  
ཕྱིར་ནི་གང་ཟ་བ། །ཆོས་འདི་ཐོབ་པར་དཀའ་མི་འགྱུར། །སྲེད་པ་རྣམས་ནི་སྟོང་ཤེས་ནས། །འདོད་པ་དག་ལ་བླང་དོར་མེད། །རྟག་ཏུ་སྟོང་དབེན་གང་སྤྱོད་པ། །ཆོས་འདི་  
  
  
།དཔག་ཚད་གཅིག་འདས་རི་ཁྲོད་དུ་།གཅིག་པུ་འདུག་ནས་མཉམ་གཞག་ཅིང། །འདུས་བྱས་བདག་མེད་གང་རྟོགས་པ། །ཆོས་འདི་ཐོབ་པར་དཀའ་  
མི་འགྱུར། །མིག་ཟད་སྐྱེ་བའི་མཐའ་དག་དང། །མིག་འཇུག་མཚན་ཉིད་རྟོགས་བྱེད་ཅིང། །མི་གཙང་ལམ་ནི་གང་སྒྲུབ་པ། །ཆོས་འདི་ཐོབ་པར་དཀའ་མི་འགྱུར། །རྣ་བ་སྣ་ལྕེ་  
ལུས་དང་ཡིད། །གཟུགས་སྒྲ་དྲི་རོ་རེག་བྱ་ནས། །སྒྲ་དང་མིང་གི་བར་དུ་ཡང། །ཐམས་ཅད་ཀུན་ཀྱང་དེ་བཞིན་ནོ། །དེ་བཞིན་མ་འོངས་དུས་ཀྱི་ཚེ། །དགེ་སློང་དག་ནི་ཚད་མེད་  
སྙེད༑ ༑བརྩོན་པ་དང་ནི་ལེ་ལོ་ཅན། །ཐམས་ཅད་དེ་བཞིན་ཤེས་པར་གྱིས། །དགེ་དང་མི་དགེའི་གྲོགས་པོ་དག་སྒྲུབ་པ་དང་ནི་མི་སྒྲུབ་པ། །ཡིད་ཆེས་པ་དང་ཡིད་མི་ཆེས། །ཐམས་  
ཅད་དེ་བཞིན་གཤེགས་པར་གྱིས། །དགེ་དང་མི་དགེའི་གྲོགས་པོ་དག་།མིག་ཟད་ལམ་ནི་གང་ཡིན་པ། །སྒྲུབ་པ་དང་ནི་མི་སྒྲུབ་པ་།ཐམས་ཅད་དེ་བཞིན་ཤེས་པར་གྱིས། །གང་ཞིག་  
བྱང་ཆུབ་རབ་མོས་ཤིང། །ཟླ་གཅིག་གཉིས་གསུམ་འདས་ནས་ནི། །དུས་གཞན་ཕྱིར་ནི་གང་ལྡོག་པ། །ཐམས་ཅད་དེ་བཞིན་ཤེས་པར་གྱིས་།གང་ཞིག་ཆོས་འདི་ཐོས་གྱུར་  
ནས༑ ༑མོས་པའི་སེམས་ནི་གང་སྐྱེད་པ། །གལ་ཏེ་ཉམས་པར་གྱུར་ན་ཡང། །སླར་ནི་དང་བ་ཐོབ་པར་འགྱུར། །གང་ཞིག་ཆོས་འདི་ཐོས་གྱུར་ནས། །བག་མེད་སྤོང་བར་མི་བྱེད་  
  
  
༄༅། །ན༑ ༑མདོ་འདི་སངས་རྒྱས་བཀའ་མ་ཡིན། །དེ་སྙམ་དུ་ནི་སེམས་པར་འགྱུར། །གང་ཞིག་ཆོས་འདི་ཐོས་གྱུར་ནས། །བདུད་ཀྱིས་ཡོངས་སུ་གང་བཟུང་  
བ༑ ༑དང་པོ་དད་པ་སྐྱེས་གྱུར་ཀྱང། །ཕྱིས་ནི་རབ་ཏུ་སྤོང་བར་འགྱུར། །གང་ཞིག་ཆོས་ལ་མ་མོས་པ། །མི་བདེན་གྲགས་དང་རྙེད་པ་ཚོལ། །གྲོང་ཁྱེར་གྲོང་རྡལ་རབ་རྒྱུ་ཞིང། །  
གཟུངས་རྣམས་དང་ནི་ཏིང་འཛིན་དང། །ཀུན་འཛིན་འོད་ཟེར་བསྔགས་བརྗོད་ཀྱང། །དེ་ཡིས་ཡང་དག་རྟོགས་མི་འགྱུར། །འདོད་པ་ལྔ་པོས་བཅིངས་པ་དང། །འཇིག་རྟེན་  
ལས་ནི་འདོད་ཚོལ་བ། །བརྗོད་པ་དག་ནི་རྟོགས་བྱེད་པས། །སྟོང་ཉིད་སྒོམ་ལ་སྐུར་པ་འདེབས། །དྲན་དང་ཤེས་རབ་སེམས་མེད་པས། །ཚེ་ཚད་བར་དུ་དོན་མེད་འདས། །  
བླུན་པོས་སྟོང་པའི་ཆོས་སྤོང་བ། །དེ་ནི་ཚུལ་ཁྲིམས་གེགས་བྱས་པས། །མནར་མེད་དག་ཏུ་ལྟུང་བར་གྱུར། །ནམ་ཡང་མཐོ་རིས་ཡོངས་མི་སྐྱེ། །གང་གིས་སྐད་ཅིག་གཅིག་  
ལ་ནི༑ ༑མཆོད་རྟེན་སྟོང་ནི་བྱས་པ་བས། །གང་གིས་མདོ་སྡེ་འདི་ཐོས་ནས། །ཚིག་བཞི་ཚིགས་བཅད་གཅིག་འཛིན་འཕགས། །མེ་ཏོག་ཕྲེང་བ་བརྒྱ་སྟོང་དག་སངས་  
རྒྱས་མཆོད་རྟེན་མཆོད་པ་བས། །གང་ཞིག་མདོ་སྡེ་འདི་ཐོས་ནས་།ཚིག་བཞི་ཚིགས་བཅད་སེམས་པ་འཕགས། །གང་གིས་རིན་ཆེན་མཆོད་རྟེན་དག་གངྒཱའི་བྱེ་སྙེད་  
  
  
།གང་གིས་ཐ་ན་སྐད་ཅིག་ཙམ། །མདོ་སྡེ་འདི་སེམས་ཁྱད་པར་འཕགས། །སངས་རྒྱས་ཞིང་ནི་འབུམ་ཕྲག་བརྒྱ་།མེ་ཏོག་གཏོར་ནས་མཆོད་པ་བྱས། །གང་གིས་  
ཐ་ན་སྐད་ཅིག་ཙམ། །མདོ་སྡེ་འདི་སེམས་ཁྱད་པར་འཕགས། །ཆོས་གོས་འབུམ་ཕྲག་བརྒྱ་མང་པོ། །སངས་རྒྱས་རྣམས་ལ་ཕུལ་པ་བས་།གང་གིས་ཐ་ན་སྐད་ཅིག་ཙམ། །  
མདོ་སྡེ་འདི་སེམས་ཁྱད་པར་འཕགས། །སངས་རྒྱས་སྤྱན་ནི་རྣམ་དག་འཕགས། །མི་མཁྱེན་མི་གཟིགས་གང་ཡང་མེད། །གང་གིས་མདོ་སྡེ་འདི་མོས་ན། །སངས་རྒྱས་  
སྤྱན་ནི་ཐོབ་པར་འགྱུར། །འདས་པའི་བསྐལ་པ་གྲངས་མེད་ཚེ་།སངས་རྒྱས་མར་མེ་མཛད་པ་བྱུང། །ང་ནི་དྲང་སྲོང་ཁྱེ་འུར་གྱུར། །མེ་ཏོག་ཐོགས་ནས་མཆོད་པ་བྱས། །ཤཱཀྱ་  
ཐུབ་པ་ཞེས་བྱ་བ། །བྱང་ཆུབ་སྙིང་པོ་ལ་འདུག་ནས། །མདོ་སྡེ་འདི་ནི་སྟོན་འགྱུར་ཞེས། །ང་ལ་བྱང་ཆུབ་ལུང་ཡང་བསྟན་།ཁྱོད་ནི་དེ་ཚེ་གཞོན་ནུར་གྱུར། །ང་ལུང་བསྟན་  
པ་ཐོས་གྱུར་ནས། །དགའ་ཞིང་དང་བའི་སེམས་བསྐྱེད་དེ། །ཐལ་མོ་སྦྱར་ནས་འདི་སྐད་དུ། །གལ་ཏེ་བྲམ་ཟེ་ཁྱེའུ་ནི། །མངོན་པར་རྫོགས་པར་སངས་རྒྱས་ཚེ། །བདག་ནི་  
དེ་ཡི་གྲོགས་གྱུར་ནས། །མྱ་ངན་འདས་པའི་འོག་ཏུ་ཡང། །ཆོས་ཀྱི་མདོ་སྡེ་རབ་འཛིན་ཅིང། །སྲུང་བར་ཤོག་ཅེས་སྨོན་ལམ་བཏབ། །སངས་རྒྱས་མར་མེ་མཛད་དེ་ཡིས། །འོད་  
  
  
༄༅། །ཟེར་སྟོན་པའི་མདོ་འདི་ནི། །ཇི་སྐད་གསུངས་བཞིན་དེ་ཡི་ཚེ། །བྲམ་ཟེའི་ཁྱེའུ་དང་གཞོན་ནུ་གཉིས། །ལེགས་པར་ཉན་ཅིང་ཡོངས་སུ་བཟུང།།  
ང་སྔོན་འདས་པའི་དུས་ཀྱི་ཚེ། །མེ་ཏོག་ཨུཏྤལ་དག་གིས་ནི་།སངས་རྒྱས་དེ་ལ་མཆོད་པ་བྱས། །དེ་ཚེ་ཁྱོད་ཀྱང་དེར་འདུག་སྟེ། །འདི་སྐད་དུ་ནི་སྨོན་ལམ་བཏབ། །ང་ཡི་  
བསྟན་པ་ཐ་མ་ལ། །མདོ་སྡེ་འདི་ནི་རབ་བཟུང་ནས། །རྒྱ་ཆེར་སྟོན་པར་ཤོག་ཅེས་སྨྲས། །གང་གིས་ཆོས་འདི་ཐོས་གྱུར་ནས། །ཞེ་སྡང་སེམས་ནི་མི་བསྐྱེད་པར། །གཟུང་  
འཛིན་ཀློག་ཅིང་གང་འདོན་པ། །དེ་ནི་སྐྱེས་བུ་དམ་པ་ཡིན། །ཁྱོད་ཀྱིས་མ་འོངས་དུས་ཀྱི་ཚེ། །ཐོས་དཀའི་ཆོས་འདི་རབ་བཟུང་ནས་།སེམས་ཅན་དག་ལ་དོན་གྱི་  
ཚུལ༑ ༑རྒྱ་ཆེར་དབྱེ་ཞིང་བསྟན་པར་བྱ། །ངས་ཀྱང་འདས་པའི་དུས་ཀྱི་ཚེ། །ཡང་དག་ཆོས་ནི་ནུབ་པ་ན། །འོད་ཟེར་སྟོན་པའི་མདོ་འདི་ནི། །སེམས་ཅན་དག་ལ་  
རྒྱ་ཆེར་བསྟན། །བླུན་པོས་ནན་ཏན་མི་སྒྲུབ་པས། །འདི་ལ་སྐུར་པ་འདེབས་པར་བྱེད། །ངས་ནི་དེ་སྐད་ཐོས་གྱུར་ནས། །ཞེ་སྡང་དག་ནི་སྐྱེད་མི་བྱེད། །ང་ནི་རྟག་ཏུ་  
བཟོད་བསྒོམས་ནས། །འཇིག་རྟེན་རྣམས་ལ་ཕན་འདོགས་བྱེད། །བཟོད་པའི་སྟོབས་ནི་རྫོགས་པས་ན། །མཚན་དང་དཔེ་བྱད་དག་གིས་བརྒྱན་།གཞོན་ནུ་ཁྱོད་ཀྱིས་  
  
  
།གྱ་ནོམ་ཡོངས་སུ་རྫོགས་གྱུར་ཅིག་གསེར་གྱི་ཁ་དོག་རྣམ་དག་འཕགས། །བཟོད་པའི་སྟོབས་ལས་བྱུང་བར་ལྟོས་།ང་ཡི་ཞབས་ནི་ས་རེག་ནས། །ཞིང་  
ནི་ཚད་མེད་གཡོ་བྱེད་ཀྱང། །སེམས་ཅན་རྣམས་ནི་མི་ལྷུང་བ་།བཟོད་པའི་སྟོབས་ལས་ཐམས་ཅད་སྐྱེད། །ང་ཡི་སྤུ་ཁུང་གཅིག་ནས་ནི། །འོད་ཟེར་བརྒྱ་སྟོང་རབ་བཀྱེ་ནས། །  
ཐམས་ཅད་གསལ་བར་གང་བྱེད་པ། །ཐམས་ཅད་བཟོད་མཆོག་སྟོབས་ལས་བྱུང། །སྲིན་པོ་ཤིན་ཏུ་འཇིགས་པའི་གཟུགས། །སྲོག་ཆགས་གཟི་བརྗིད་འཕྲོག་བྱེད་པ། །ང་  
ལ་རྟག་ཏུ་གུས་པ་ཡང། །ཐམས་ཅད་བཟོད་མཆོག་སྟོབས་ལས་བྱུང་།ང་ཡི་འཁོར་ནི་ཇི་སྙེད་པ། །སེམས་ནི་རབ་ཏུ་དུལ་གྱུར་ནས། །དེ་བཞིན་གཤེགས་ལ་གུས་པ་  
ཡང། །ཐམས་ཅད་བཟོད་མཆོག་སྟོབས་ལས་བྱུང། །རོལ་མོའི་སྒྲ་ནི་བརྒྱ་སྟོང་དག་འཁོར་འདུས་ཆེན་པོའི་ནང་དག་ཏུ། །སངས་རྒྱས་ཡོན་ཏན་བསྔགས་བརྗོད་པ། །ཐམས་  
ཅད་བཟོད་མཆོག་སྟོབས་ལས་བྱུང། །ཀླུ་ཡི་རྒྱལ་པོ་བརྒྱ་སྟོང་དག་།རབ་ཏུ་གདུག་ཅིང་འཇིགས་རུང་བ། །སངས་རྒྱས་མཐོང་ན་དགའ་བ་ཡང། །ཐམས་ཅད་བཟོད་མཆོག་  
སྟོབས་ལས་བྱུང། །སྲིན་པོ་གནོད་སྦྱིན་ལ་སོགས་པས། །མེ་ཏོག་ཕྲེང་བ་བརྒྱ་སྟོང་ཐོགས། །འོངས་ནས་ང་ལ་མཆོད་བྱེད་པ། །ཐམས་ཅད་བཟོད་མཆོག་སྟོབས་ལས་བྱུང་  
  
  
༄༅། །ཞིང་ནི་བརྒྱ་སྟོང་ཚད་མེད་པར། །བཞུགས་པའི་དེ་བཞིན་གཤེགས་པ་རྣམས། །ང་ཡི་ཡོན་ཏན་བསྔགས་པ་ཡང། །ཐམས་ཅད་བཟོད་མཆོག་  
སྟོབས་ལས་བྱུང། །ལྟོ་འཕྱེ་དང་ནི་ལུས་སྲུལ་པོ། །བརྒྱ་སྟོང་དག་ནི་འདུས་གྱུར་ནས། །མེ་ཏོག་གཏོར་ནས་ང་མཆོད་པ། །ཐམས་ཅད་བཟོད་མཆོག་སྟོབས་ལས་བྱུང། །  
གནོད་སྦྱིན་རྒྱལ་པོ་ལ་སོགས་པ། །བྱེ་བ་བརྒྱ་ཕྲག་དྲུག་ཅུ་རྣམས། །འོངས་ནས་ང་ལ་གང་མཆོད་པ། །ཐམས་ཅད་བཟོད་མཆོག་སྟོབས་ལས་བྱུང། །གཞན་ཡང་ཀླུ་ཡི་  
རྒྱལ་པོ་ནི། །མ་ན་པ་ག་ལ་སོགས་པས། །མུ་ཏིག་དམར་པོས་ང་མཆོད་པ། །ཐམས་ཅད་བཟོད་མཆོག་སྟོབས་ལས་བྱུང། །དུ་མུ་རུ་དང་ཤི་ཁྱི་བི། །བརྒྱ་སྟོང་སྙེད་ནི་འདུས་  
གྱུར་ནས། །རོལ་མོ་དག་གིས་ང་མཆོད་པ། །ཐམས་ཅད་བཟོད་མཆོག་སྟོབས་ལས་བྱུང། །ལྟོ་འཕྱེ་དང་ནི་ལུས་སྲུལ་པོ། །བརྒྱ་སྟོང་སྙེད་ནི་འདུས་གྱུར་ནས། །མེ་ཏོག་སྤོས་  
ཀྱིས་ང་མཆོད་པ། །ཐམས་ཅད་བཟོད་མཆོག་སྟོབས་ལས་བྱུང། །ས་ཆེན་འཇིན་པ་ཀླུ་ཡི་རྒྱལ། །ལུས་ཕྱེད་དག་ནི་རབ་བསྟན་ནས། །ཐལ་སྦྱར་ང་ལ་གུས་པ་ཡང། །ཐམས་  
ཅད་བཟོད་མཆོག་སྟོབས་ལས་བྱུང། །ལུས་མེད་སྒྲ་གཅན་འཛིན་ལ་སོགས་།བྱེ་བ་ཕྲག་ནི་བརྒྱ་སྟོང་རྣམས། །དང་བའི་སེམས་ཀྱིས་ང་མཆོད་པ། །ཐམས་ཅད་བཟོད་  
  
  
།གཞོན་ནུ་ཁྱོད་ཀྱིས་འདི་ལྟར་ལྟོས་།སངས་རྒྱས་འོད་ཟེར་གང་རེག་པ། །སྡུག་བསྔལ་བྲལ་ནས་བདེ་ཐོབ་པ། །ཐམས་ཅད་བཟོད་མཆོག་སྟོབས་  
ལས་བྱུང། །ས་མུ་ཏ་དང་རླུང་གི་ལྷ། །བརྒྱ་སྟོང་ནམ་མཁའ་གང་བར་ནི། །སྤོས་ཀྱིས་ཆར་བབ་ང་མཆོད་པ། །ཐམས་ཅད་བཟོད་མཆོག་སྟོབས་ལས་བྱུང། །ལྷ་ཡི་འཁོར་ནི་བརྒྱ་  
སྟོང་དག། ལྷ་ཡི་མེ་ཏོག་གཏོར་མཆོད་དེ། །སྲེད་སྤངས་སངས་རྒྱས་སྟེན་བྱེད་པ། །ཐམས་ཅད་བཟོད་མཆོག་སྟོབས་ལས་བྱུང། །ཁྱོད་ཀྱིས་སངས་རྒྱས་རྫུ་འཕྲུལ་དང། །སྦྱིན་དང་  
ཚུལ་ཁྲིམས་རབ་བསྒྲགས་ནས། །ཐམས་ཅད་ཀུན་ཏུ་ཐོས་མཛད་པ་།བཟོད་མཆོག་སྟོབས་ལས་བྱུང་བར་ལྟོས། །ཕུང་པོ་ཁམས་ཀྱི་སྒྲ་དག་དང། །བདེན་པ་བཞི་ཡི་སྒྲ་དག་  
ནས༑ ༑ཐམས་ཅད་ཀུན་ཏུ་གོ་མཛད་པ། །ཐམས་ཅད་བཟོད་མཆོག་སྟོབས་ལས་བྱུང། །ང་ཡི་རྫུ་འཕྲུལ་སྟོབས་ཀྱིས་ནི། །མཁའ་ལ་མིག་ཟད་མཐའ་དག་དང། །རབ་ཞིའི་  
སྒྲ་ནི་ཐོས་གྱུར་ཏེ། །སྐྱེ་བའི་མཐའ་ཡང་དེ་བཞིན་ནོ། །ང་ཡི་རྫུ་འཕྲུལ་སྟོབས་ཀྱིས་ནི། །མཁའ་ལས་མིག་ནི་རྒྱུ་དང་རྐྱེན། །དེ་ལས་སྐྱེ་དང་འགྲོ་འོང་མེད། །དེ་སྐད་དུ་ནི་ཐོས་  
པར་འགྱུར། །ང་ཡི་རྫུ་འཕྲུལ་སྟོབས་ཀྱིས་ནི། །མཁའ་ལས་མིག་ཞི་རྟོགས་བྱེད་ན། །སངས་རྒྱས་རྣམས་ཀྱང་དེ་ལས་སྐྱེས། །དེ་སྐད་དུ་ནི་ཐོས་པར་འགྱུར༑ ༑ང་ཡི་རྫུ་འཕྲུལ་སྟོབས་  
  
  
༄༅། །ཀྱིས་ནི༑ ༑མཁའ་ལ་མིག་ཟད་མཐའ་ཞི་བས། །སངས་རྒྱས་རྣམས་ནི་དེ་ལས་སྐྱེས། །དེ་སྐད་དུ་ནི་ཐོས་པར་འགྱུར། །ང་ཡི་རྫུ་འཕྲུལ་སྟོབས་  
ཀྱིས་ནི༑ ༑མཁའ་ལས་མིག་ཟད་རབ་ཞི་བས། །སངས་རྒྱས་རྣམས་ནི་དེ་ལས་སྐྱེས། །དེ་སྐད་དུ་ནི་ཐོས་པར་འགྱུར། །ང་ཡི་རྫུ་འཕྲུལ་སྟོབས་ཀྱིས་ནི། །མཁའ་ལས་  
མིག་སྐྱེ་མཐའ་ཞི་བས། །སངས་རྒྱས་རྣམས་ནི་དེ་ལས་སྐྱེས། །དེ་སྐད་དུ་ནི་ཐོས་པར་འགྱུར། །ང་ཡི་རྫུ་འཕྲུལ་སྟོབས་ཀྱིས་ནི་།མཁའ་ལས་མིག་འཇུག་རབ་ཞི་ན། །  
སངས་རྒྱས་རྣམས་ནི་དེ་ལས་སྐྱེས། །དེ་སྐད་དུ་ནི་ཐོས་པར་འགྱུར་།ང་ཡི་རྫུ་འཕྲུལ་སྟོབས་ཀྱིས་ནི། །མཁའ་ལས་མིག་ནི་སྐྱེ་ཞི་བས། །སངས་རྒྱས་རྣམས་ནི་དེ་ལས་  
སྐྱེས༑ ༑དེ་སྐད་དུ་ཡང་ཐོས་པར་འགྱུར། །ང་ཡི་རྫུ་འཕྲུལ་སྟོབས་ཀྱིས་ནི། །མཁའ་ལས་མིག་དབེན་རབ་ཞི་བས། །སངས་རྒྱས་རྣམས་ནི་དེ་ལས་སྐྱེས། །དེ་སྐད་དུ་ནི་  
ཐོས་པར་འགྱུར། །རྣ་བ་སྣ་ལྕེ་ལུས་དང་ཡིད། །གཟུགས་སྒྲ་དྲི་རོ་རེག་བྱ་ནས། །སྒྲ་དང་མིང་ལ་སོགས་པའི་བར། །ཐམས་ཅད་ཀྱང་ནི་དེ་བཞིན་ནོ། །འདོད་ཆགས་  
གཏི་མུག་ཁོང་ཁྲོ་དང། །འཆབ་དང་ཕྲག་དོག་གཡོ་སྒྱུ་དང་།ཁེངས་དང་ང་རྒྱལ་ལ་སོགས་པ། །རྒྱ་ཆེར་བཤད་པའང་དེ་བཞིན་ནོ། །དེ་ནས་ཟླ་འོད་གཞོན་ནུར་གྱུར་པ་དེ་  
  
  
བར་གྱུར་ནས་ཐལ་མོ་སྦྱར་ཏེ་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས། སང་གི་གདུགས་ལ་  
བདག་དེ་བཞིན་གཤེགས་པ་འཁོར་མང་པོ་དང་བཅས་པར་གདུགས་ཚོད་ལ་སྤྱན་འདྲེན་ན། ཐུགས་བརྩེ་བར་དགོངས་ཏེ་བདག་གིས་སྦྱར་བའི་གདུགས་ཚོད་གསོལ་བར་ཅི་  
གནང། དེ་སྐད་ཅེས་གསོལ་པ་དང། དེ་ནས་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་དེའི་བསམ་པ་རྣམ་པར་དག་པ་དང། སེམས་ཅན་ཚད་མེད་པ་རྣམས་ལ་ཡང་  
ཕན་གདགས་པར་འགྱུར་བར་ཐུགས་ཀྱིས་མཁྱེན་ནས་ཐུགས་བརྩེ་བར་དགོངས་ཏེ་ཅང་མི་གསུང་བས་གནང་ངོ། །དེ་ནས་ཟླ་འོད་གཞོན་ནུར་གྱུར་པ་བསྟན་ལས་ལངས་ནས་  
བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་བྱས་ཏེ་ལན་གསུམ་བསྐོར་བ་བྱས་ནས་རབ་ཏུ་དགའ་བས་རང་གི་ཁྱིམ་དུ་སོང་སྟེ། རང་གི་འཁོར་དང་བཅས་པ་དང། ལྷ་  
དང། ཀླུ་དང། གནོད་སྦྱིན་དང། སྲིན་པོ་དང། ལྟོ་འཕྱེ་ལ་སོགས་པས་རྒྱལ་པོའི་ཁབ་གྲོང་ཁྱེར་ཆེན་པོའི་བཞི་མདོར་དར་གྱི་ལྡིང་ཁང་བྲེས་ཏེ། ལྡིང་ཁང་དེ་ཡང་ཤིན་ཏུ་  
མཐོ་ཞིང་རྒྱ་ཆེ་ལ་ཐམས་ཅད་ཀུན་དུ་ཁྱབ་པ། གསེར་གྱི་ཙོང་ཙོང་དྲ་བར་བྲེས་པ། ནོར་བུ་རིན་པོ་ཆེའི་ཕྲེང་བ་དཔྱངས་པ་སེངྒེའི་བ་དན་དང། གསེར་གྱི་ཕྲེང་བ་ལུ་གུ་རྒྱུད་ཅན་