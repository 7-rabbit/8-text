  
ཡང་དེའི་ཚེ་ལྷའི་བུ་བརྒྱ་སྟོང་ཕྲག་དུ་མ་དག་འདུས་པར་གྱུར་ཏོ། །དེ་ནས་སྲིང་མོ་དེ་སྟེང་གི་བར་སྣང་ལ་འདུག་པ་དེས་མེ་ཏོག་ཨུཏྤལ་དང། ཀུ་མུ་ད་དང། པུཎྜ་རཱི་ཀས་དེ་བཞིན་  
གཤེགས་པའི་སྐུ་ལ་གཏོར་ཏོ། །དེ་ནས་འཇམ་དཔལ་གཞོན་ནུར་གྱུར་པས་སྲིང་མོ་ཐེ་ཚོམ་སེལ་བ་ལ་འདི་སྐད་ཅེས་སྨྲས་སོ། །སྲིང་མོ་ཁྱོད་དེ་འདྲ་བའི་ཏིང་ངེ་འཛིན་ཞི་བ་ཐོབ་པ་ངོ་མཚར་  
ཏོ༑ ༑སྨྲས་པ། འཇམ་དཔལ། དེ་སྐད་མ་གསུང། རྣམ་པར་རྟོག་པ་ལ་མ་སྤྱོད་ཅིག་བདག་ནི། ཞི་བའི་ཏིང་ངེ་འཛིན་ཐོབ་པ་མ་ལགས་སོ། །དེ་ཅིའི་ཕྱིར་ཞེ་ན། སངས་རྒྱས་བཅོམ་ལྡན་  
འདས་ཀྱི་བྱང་ཆུབ་ནི། མ་ཐོབ་པས་བསྐྱེད་པའོ། །འཇམ་དཔལ། གང་ན་ཐོབ་པ་ཡོད་པ་དེ་ན་ནི། དམིགས་པའང་ཡོད་དོ། །འཇམ་དཔལ། ཆོས་ཐམས་ཅད་ནི། ཞི་བ། རབ་ཏུ་ཞི་བ། ཉེ་  
བར་ཞི་བ་སྟེ། ཞི་བ་ནི། ཞི་བར་མི་བྱའོ། །ཞི་བ་ནི། མཉམ་པར་ཡང་མི་གཞོག་ལྡང་བར་ཡང་མི་བྱེད་དོ། །སྨྲས་པ། སྲིང་མོ། དེ་བཞིན་ཏེ། ཇི་སྐད་སྨྲས་པ་བཞིན་མོད་ཀྱི། འོད་ཀྱང་ཁྱོད་  
ནི༑ ཏིང་ངེ་འཛིན་རྒྱ་ཆེན་པོ་ཐོབ་པ་སྟེ། ཁྱོད་ནི། སིལ་སྙན་གྱི་སྒྲ་ཆེན་པོ་ཕྱུང་བས་ཀྱང་ལངས་པར་མ་གྱུར་ཏོ། །སྨྲས་པ། འཇམ་དཔལ། ཅི་ཆོས་ཀྱི་དབྱིངས་ལ་མཉམ་པར་གཞོག་པའམ་  
ལྡང་བ་མཆིས་སམ། སྨྲས་པ། སྲིང་མོ། དེ་མ་ལགས་སོ། །སྨྲས་པ་འཇམ་དཔལ། ཅི་གང་མཉམ་པར་མ་བཞག་པ་དེ་བསླང་བར་ནུས་སམ་སྨྲས་པ། དེ་མ་ལགས་སོ། །སྨྲས་པ། འཇམ་  
  
  
༄༅། །དཔལ། གང་དག་ལ་ཁ་དོག་དང། མཚན་དང། དབྱིབས་དང། མཚན་མ་མཆིས་པ་དེ་དག་མཉམ་པར་གཞོག་གི། གང་ལ་ཁ་དོག་མ་མཆིས། མཚན་མ་  
མཆིས། དབྱིབས་མ་མཆིས། མཚན་མ་མ་མཆིས་པ་དེ་དག་གང་དུ་མཉམ་པར་གཞོག་སྟེ། འཇམ་དཔལ། དེ་དག་ནི། རང་བཞིན་གྱིས་དུས་ཐམས་ཅད་དུ་མཉམ་པར་བཞག་གི་དེ་དག་  
ནི༑ སླར་མཉམ་པར་མི་གཞོག་ལྡང་བར་མི་བྱེད་དོ། །དེ་བས་ན་འཇམ་དཔལ། གསོན་ཅིག་འཇམ་དཔལ། འདི་ལྟ་སྟེ། དཔེར་ན། ལྷ་དང་མིའི་སིལ་སྙན་ཐམས་ཅད་དཀྲོལ་ན། ཅི་  
ཡིད་དུ་འོང་བའི་སྒྲ་འབྱུང་ངམ། སྨྲས་པས། སྲིང་མོ། དེ་བཞིན་ནོ། །འཇམ་དཔལ། ཅི་ནམ་མཁའི་ཁམས་ནི། སིལ་སྙན་འདི་དག་ལས་ཡིད་དུ་འོང་བའི་སྒྲ་འབྱུང་ངོ་སྙམ་དུ་འགྱུར་  
རམ༑ སྨྲས་པ། སྲིང་མོ། དེ་མ་ལགས་སོ། །འཇམ་དཔལ། དེ་བས་ན་འདི་ལ་ཆོས་ཐམས་ཅད་ནམ་མཁའ་དང་མཚུངས་ན། འདི་ལ་སུ་ཞིག་སྒྲ་ཐོས་པར་འགྱུར། གང་ལ་རྣམ་  
པར་ཤེས་པ་ཡོད་པ་དེས་ཐོས་སུ་ཟད་དོ། །སྨྲས་པ། སྲིང་མོ། གང་གི་སྒྲ་ཐོས་པར་གྱུར་པའི་རྣ་བ་ཁྱོད་ལ་མེད་དམ། དེ་ནས་སྲིང་མོ་དེ་ཅང་མི་སྨྲ་བར་གྱུར་ནས་སྨྲས་པ། སྲིང་མོ་  
ཅིའི་ཕྱིར་ཅང་མི་སྨྲ་བར་གྱུར། སྨྲས་པ། མི་ཐོས་སོ། །སྨྲས་པ། ཅིའི་ཕྱིར། སྨྲས་པ། རྣ་བ་མི་དམིགས་པའི་ཕྱིར་རོ། །གཞན་ཡང་སྲིང་མོ་ཐེ་ཚོམ་སེལ་བ་དེས་འཇམ་དཔལ་  
  
  
།འཇམ་དཔལ། འདི་ལྟ་སྟེ། དཔེར་ན། རླུང་གི་དཀྱིལ་འཁོར་ཆེན་པོ་ཞིག་ལངས་ཏེ་ཤིང་ཆེན་པོ་དག་གཡོ་བར་གྱུར་ཀྱང་རླུང་ནི། སུས་ཀྱང་  
བལྟར་མི་ནུས་ལ། དེའང་རྣམ་པར་མི་རྟོག་པ། དེ་དག་ཀྱང་རྣམ་པར་མི་རྟོག་སྟེ། རླུང་ཡང་བདག་གིས་ཤིང་དག་བསྐུལ་བར་བྱའོ་སྙམ་དུད་དེ་ལྟར་མི་སེམས་སོ། །ཤིང་དག་ཀྱང་  
བདག་ཅག་ནི། རླུང་དག་གིས་བསྒུལ་ཏོ་སྙམ་དུ་མི་སེམས་སོ། །འཇམ་དཔལ། དེ་བཞིན་དུ་བྱང་ཆུབ་སེམས་དཔའ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པ་རྣམ་པར་རྟོག་པ་ཐམས་  
ཅད་སྤངས་པའང་བདག་ནི། མཉམ་པར་གཞོག་པ་དང་ལྡང་བར་བྱའོ་སྙམ་དུ་མི་སེམས་སོ། །དེ་ཅིའི་ཕྱིར་ཞེ་ན། ཆོས་ཐམས་ཅད་རང་བཞིན་གྱིས་དབེན་པའི་ཕྱིར་རོ། །འཇམ་  
དཔལ་གྱིས་སྨྲས་པ། སྲིང་མོ། བར་སྣང་ལས་བོབས་ལ་དེ་བཞིན་གཤེགས་པའི་སྤྱན་སྔར་འདུག་ལ་ཤོད་ཅིག། སྲིང་མོ་དེས་སྨྲས་པ་འཇམ་དཔལ། བདག་གིས་སྤྱོད་ཡུལ་  
དུ་མཆིས་ཀྱི། བདག་ལ་གཞན་གྱི་སྤྱོད་ཡུལ་ནི། མི་འཚལ་ལོ། །སྨྲས་པ། སྲིང་མོ། ཁྱོད་ཀྱི་བདག་གི་སྤྱོད་ཡུལ་གང་ཡིན། སྨྲས་པ་འཇམ་དཔལ། ནམ་མཁའི་དབྱིངས་ནི་  
སེམས་ཅན་ཐམས་ཅད་ཀྱི་སྤྱོད་ཡུལ་ལོ། །དེ་ཅིའི་ཕྱིར་ཞེ་ན། སེམས་ཅན་ཐམས་ཅད་ནི། ནམ་མཁའ་ལས་འགྲོ་ཞིང་འོང་སྟེ། སེམས་ཅན་གྱི་སྤྱོད་པ་དེ་ཇི་ཙམ་པ་དེ་ཐམས་ཅད་ནི་  
  
  
༄༅། །ནམ་མཁའ་ལ་སྤྱོད་དོ། །དེ་བས་ན། ནམ་མཁའ་ནི། སེམས་ཅན་ཐམས་ཅད་ཀྱི་སྤྱོད་ཡུལ་ཏེ། འདི་ལྟ་སྟེ། ནམ་མཁའི་ཕྱག་རྒྱ་འདི་ནི། ཆོས་ཐམས་ཅད་ཀྱི་ཕྱག་  
རྒྱའོ༑ ༑དེ་ནས་སྲིང་མོ་དེ་སྟེང་གི་བར་སྣང་ལས་བབས་ནས་ཕྱོགས་གཅིག་ཏུ་པདྨོ་ལ་འདུག་གི་དེ་བཞིན་གཤེགས་པའི་ཞབས་ལ་མགོ་བོས་ཕྱག་ཀྱང་མི་འཚལ། ཚིག་ཀྱང་མི་སྨྲའོ། །དེ་ནས་འཇམ་  
དཔལ་གཞོན་ནུར་གྱུར་པས་སྲིང་མོ་དེ་ལ་འདི་སྐད་ཅེས་སྨྲས་སོ་།སྲིང་མོ། གང་ཁྱོད་ནི། དེ་བཞིན་གཤེགས་པ་ལ་ཕྱག་མི་འཚལ་བར་འདུག་སྟེ་གུས་པ་མ་ཡིན་ནོ། །སྨྲས་པ། འཇམ་དཔལ། དེ་  
བཞིན་ཏེ། འཇམ་དཔལ། བདག་ནི། གུས་པ་མ་ལགས་སོ། །དེ་ཅིའི་ཕྱིར་ཞེ་ན། དེ་ལྟར་ཅི་ནས་ཀྱང་བྱེད་པའང་མེད། མི་བྱེད་པའང་མེད་པ་དེ་ལྟར་བདག་མ་གུས་མོད་ཀྱི། འཇམ་དཔལ། དེ་བཞིན་ཉིད་ལ་ཕྱག་  
བགྱི་བར་ནུས་སམ། སྨྲས་པ། དེ་མ་ལགས་སོ། །སྨྲས་པ། དེ་བཞིན་གཤེགས་པ་ལའང་ཕྱག་འཚལ་བར་མི་ནུས་སོ། །དེ་ཅིའི་ཕྱིར་ཞེ་ན། དེ་ལྟར་དེ་བཞིན་གཤེགས་པ་དང། དེ་བཞིན་ཉིད་དེ་ནི་  
གཉིས་སུ་མེད་དེ། གཉིས་ལྟ་བུར་དབྱེར་མེད་པའི་ཕྱིར་རོ། །ཡང་སྨྲས་པ། འཇམ་དཔལ། ཁྱོད་ཀྱིས་དེ་བཞིན་གཤེགས་པ་མཐོང་ངམ་སྨྲས་པ། མཐོང་ངོ། །སྨྲས་པ། ཇི་ལྟར་མཐོང། སྨྲས་པ། ཇི་ལྟར་རྡུལ་  
ཙམ་ཡང་མ་མཐོང་བ་དེ་ལྟར་མཐོང་སྟེ། དེ་འདྲ་བར་མཐོང་ངོ། །སྨྲས་པ། དེ་ལྟར་མཐོང་ན། ཅི་ཞིག་མཐོང། སྨྲས་པ། དེ་ལྟར་མཐོང་ན། ཅུང་ཟད་ཀྱང་མ་མཐོང་ངོ། །སྨྲས་པ། འཇམ་དཔལ་  
  
  
ཅི་ཁྱོད་མིག་རྟུལ་ལམ། སྨྲས་པ། བདག་ནི། མིག་རྟུལ་བའང་མ་ཡིན། མིག་ལྔ་དང་ལྡན་པའང་མ་ཡིན། མིག་མེད་པའང་མ་ཡིན་ནོ། །དེ་ཅིའི་ཕྱིར་ཞེ་ན། སྲིང་མོ་  
མིག་ནི༑ མ་སྐྱེས་པ། ཡང་དག་པར་མ་སྐྱེས་པ་སྒྱུ་མ་ལྟ་བུ་སྟེ་ཆོས་ཐམས་ཅད་དངོས་པོ་མེད་པའི་ཕྱིར་དེ་ནི། དངོས་པོའམ། དངོས་པོ་མེད་པ་གང་གིས་ཀྱང་བཤད་པར་མི་བྱའོ། །སྨྲས་པ། འཇམ་དཔལ་  
ཅི་ཆོས་ཐམས་ཅད་དངོས་པོ་མེད་པའམ། སྨྲས་པ། དངོས་པོའང་མ་ཡིན། དངོས་པོ་མེད་པའང་མ་ཡིན་ནོ། །སྨྲས་པ། འཇམ་དཔལ། དེ་བཞིན་དུ་ཇི་སྐད་དུ་སྨྲས་པ་བཞིན་ནོ། །དེ་ནས་འཇམ་དཔལ་  
གཞོན་ནུར་གྱུར་པས་སྲིང་མོ་དེ་ལ་འདི་སྐད་སྨྲས་སོ། །ཅིའི་ཕྱིར་ན་སྲིང་མོ། ཁྱོད་བུད་མེད་ཀྱི་ལུས་ལས་སྒྱུར་བར་མི་བྱེད། །སྨྲས་པ། འཇམ་དཔལ། དེ་སྐད་མ་སྨྲ། རྣམ་པར་མ་རྟོག་ཅིག་ཁྱོད་ཀྱིས་ཆོས་  
གང་ཡང་སྐྱེས་པའམ། བུད་མེད་དུ་གྱུར་པ་དེ་མཐོང་ངམ། སྨྲས་པ། དེ་མ་ཡིན་ནོ། །སྨྲས་པ། འཇམ་དཔལ། ཇི་སྙམ་དུ་སེམས། གཟུགས་སྐྱེས་པའམ། བུད་མེད་ཡིན་ནམ། སྨྲས་པ། མ་ཡིན་ནོ། །ཚོར་བ་  
དང། འདུ་ཤེས་དང། འདུ་བྱེད་དང། རྣམ་པར་ཤེས་པ་སྐྱེས་པའམ་བུད་མེད་ཡིན་ནམ། སྨྲས་པ། མ་ཡིན་ནོ། །འཇམ་དཔལ། དེ་ཇི་སྙམ་དུ་སེམས། མིག་སྐྱེས་པའམ། བུད་མེད་ཡིན་ནམ། རྣ་བ་དང། སྣ་  
དང། ལྕེ་དང། ལུས་དང། ཡིད་སྐྱེས་པའམ། བུད་མེད་ཡིན་ནམ། སྨྲས་པ། མ་ཡིན་ནོ། །འཇམ་དཔལ། དེ་ཇི་སྙམ་དུ་སེམས། སའི་ཁམས་སྐྱེས་པའམ། བུད་མེད་ཡིན་ནམ། ཆུའི་ཁམས་དང། མེའི་ཁམས་དང་  
  
  
༄༅། །རླུང་གི་ཁམས་དང། ནམ་མཁའི་ཁམས་དང། རྣམ་པར་ཤེས་པའི་ཁམས་སྐྱེས་པའམ། བུད་མེད་ཡིན་ནམ། སྨྲས་པ། མ་ཡིན་ནོ། །འཇམ་དཔལ། དེ་ཇི་སྙམ་དུ་  
སེམས༑ ཡི་གེ་གང་དག་གིས་བཤད་པའི་ཡི་གེ་དག་ཏུ་སྐྱེས་པའམ། བུད་མེད་དུ་དམིགས་སམ། སྨྲས་པ། དེ་ནི་མ་ཡིན་ནོ། །འཇམ་དཔལ། འོ་ན་ད་འཇམ་དཔལ་ཇི་ལྟར་ན་སྲིང་མོ་ཁྱོད་ཅིའི་ཕྱིར་  
བུད་མེད་ཀྱི་ལུས་ལས་བསྒྱུར་བ་མེད་ཅེས་དེ་སྐད་སྨྲ། འཇམ་དཔལ་གལ་ཏེ་བདག་བུད་མེད་དུ་དམིགས་སམ། སྐྱེས་པར་མཐོང་ན་ནི། བུད་མེད་ཀྱི་ལུས་དེ་བོར་ཏེ་སྐྱེས་པའི་ལུས་བླངས་ན། འཇམ་  
དཔལ༑ བདག་ནི། བུད་མེད་དུའང་མི་དམིགས། སྐྱེས་པར་མི་མཐོང་ན་དེ་ཇི་ལྟར་ན་བུད་མེད་ཀྱི་ལུས་ལས་བསྒྱུར་བར་བགྱི། འཇམ་དཔལ་ཆོས་ཀྱི་དབྱིངས་ནི། འབྱུང་བར་ཡང་མི་འགྱུར། འཇིག་  
པར་ཡང་མི་འགྱུར་རོ། །དེ་བཞིན་ཉིད་དང། ཡང་དག་པའི་མཐའ་དང། སྟོང་པ་ཉིད་དང། ནམ་མཁའི་དབྱིངས་ཀྱང་འབྱུང་བར་མི་འགྱུར། འཇིག་པར་ཡང་མི་འགྱུར་ན། དེ་ཇི་ལྟར་ན་ཆོས་ཐམས་  
ཅད་ནམ་མཁའ་དང་མཚུངས་པ་ལ་བུད་མེད་ཀྱི་ལུས་དོར་ཞིང་སྐྱེས་པའི་ལུས་བླང་པར་ནུས་པར་འགྱུར། དེ་ཅིའི་ཕྱིར་ཞེ་ན། དེ་བཞིན་གཤེགས་པ་ནི། བླང་བའམ། མི་བླང་བའི་ཕྱིར་ཆོས་འཆད་  
པར་མི་འགྱུར་ཏེ། ཡང་འཇམ་དཔལ། མིག་ནི། སྐྱེས་པ་མ་ཡིན། བུད་མེད་མ་ཡིན་པ་དེ་བཞིན་དུ་རྣ་བ་དང། སྣ་དང། ལྕེ་དང། ལུས་སྐྱེས་པ་མ་ཡིན། བུད་མེད་མ་ཡིན་ནོ། །ཞེས་དེ་བཞིན་གཤེགས་  
  
  
ཆོས་གང་སྐྱེས་པ་མ་ཡིན། བུད་མེད་མ་ཡིན་པ་དེ་ནི། འབྱུང་བའང་མེད། འཇིག་པའང་མེད་དོ། །སྨྲས་པ། སྲིང་མོ། ཁྱོད་ཀྱིས་ཇི་སྲིད་ནས་བླ་ན་མེད་པ་ཡང་དག་པར་རྫོགས་པའི་  
བྱང་ཆུབ་ཏུ་སེམས་བསྐྱེད། སྨྲས་པ། སྒྱུ་མའི་སྐྱེས་བུས་ཇི་སྲིད་ནས་རྣམ་པར་ཤེས་པའོ། །སྨྲས་པ། སྒྱུ་མའི་སྐྱེས་བུ་ཡོད་དམ་སྨྲས་པ། དེ་མ་ཡིན་ནོ། །སྨྲས་པ། འོ་ན་ཅིའི་ཕྱིར་ན་དེ་སྐད་སྨྲ། ཁྱོད་  
ཅི་བཟོད་པ་སྐྱེས་སམ། སྨྲས་པ། དེ་མ་ཡིན་ནོ། །སྨྲས་པ། འོ་ན་ཅིའི་ཕྱིར་ན་འཆད་པར་བྱེད། སྨྲས་པ། སྒྱུ་མའི་སྐྱེས་བུས་ཇི་སྲིད་ནས་བྱང་ཆུབ་ཏུ་སེམས་བསྐྱེད་པ་དེ་སྲིད་ནས་བདག་གིས་བྱང་ཆུབ་ཏུ་  
སེམས་བསྐྱེད་དོ། །དེ་ཅིའི་ཕྱིར་ཞེ་ན། ཆོས་ཐམས་ཅད་སྒྱུ་མ་ལྟ་བུ་ཡིན་པའི་ཕྱིར་རོ། །ཡང་ཇི་སྲིད་ནས་ཁྱོད་ཀྱིས་བྱང་ཆུབ་ཏུ་སེམས་བསྐྱེད་ཅེས་དེ་སྐད་སྨྲས་པའི་འདྲི་བ་འདི་ནི། ཚུལ་བཞིན་མ་  
ཡིན་ནོ༑ ༑དེ་ཅིའི་ཕྱིར་ཞེ་ན། མི་སྐྱེ་བ་ནི། བསྐྱེད་པར་མི་ནུས་དགག་པར་མི་ནུས། གདགས་པར་མི་ནུས། གང་གདག་ཏུ་མེད་པའི་ཆོས་དེ་ནི། སྐྱེད་པའམ། དགག་པར་མི་ནུས་སོ། །སྨྲས་པ། ཚུལ་  
དེ་ནི༑ གང། སྨྲས་པ། མི་སྐྱེ་བ་ནི། ཚུལ་ཏེ། དེ་འདྲ་བར་འདི་འདྲ་བ་ནི། ཚུལ་བཞིན་དུ་འདྲི་བའོ། །ཡང་སྲིང་མོ། ཁྱོད་བཟོད་པ་སྐྱེས་སམ་ཞེས་དེ་སྐད་སྨྲ་བ། བདག་ནི། བཟོད་པ་སྐྱེས་པའང་མ་  
ལགས༑ བཟོད་པ་མ་སྐྱེས་པའང་མ་ལགས་སོ། །དེ་ཅིའི་ཕྱིར་ཞེ་ན་བཟོད་པ་ནི། མི་དམིགས་པའི་ཕྱིར་བསྐྱེད་པ་ཡང་མ་ལགས། འབྲི་བའང་མ་ལགས་སོ། །དེ་བས་ན། བདག་བཟོད་པ་སྐྱེས་  
  
  
༄༅། །པའང་མ་ལགས། བཟོད་པ་མ་སྐྱེས་པའང་མ་ལགས་སོ་།སྲིང་མོ། བྱང་ཆུབ་སེམས་དཔའ་དོན་གང་གི་དབང་མཐོང་ན། བླ་ན་མེད་པ་ཡང་དག་པར་རྫོགས་པའི་བྱང་  
ཆུབ་ལ་འཇུག་སྨྲས་པ། འཇམ་དཔལ། སེམས་ཅན་ཡོངས་སུ་མྱ་ངན་ལས་བཟླ་བའི་ཕྱིར་བྱང་ཆུབ་སེམས་དཔའ་བྱང་ཆུབ་ཀྱི་ཕྱིར་གོ་ཆ་བགོ་བར་བྱེད་དོ། །དེ་ཅིའི་ཕྱིར་ཞེ་ན། འཇམ་དཔལ། ཆོས་  
ཐམས་ཅད་ཐོག་མ་ནས་མྱ་ངན་ལས་འདས་པའི་ཕྱིར་རོ། །འདས་པའི་ཡང་དག་པར་རྫོགས་པའི་སངས་རྒྱས་རྣམས་ཀྱིས་ཀྱང་སེམས་ཅན་གང་ཡང་ཡོངས་སུ་མྱ་ངན་ལས་མ་བཟླས། མ་བྱོན་  
པ་རྣམས་ཀྱང་ཡོངས་སུ་མྱ་ངན་ལས་ཟློ་བར་མི་འགྱུར། ད་ལྟར་བཞུགས་པ་རྣམས་ཀྱང་ཡོངས་སུ་མྱ་ངན་ལས་ཟློ་བར་མི་མཛད་དོ་།དེ་ཅིའི་ཕྱིར་ཞེ་ན། སེམས་ཅན་མེད་པའི་ཕྱིར་རོ། །སྨྲས་  
པ༑ སྲིང་མོ། ཅིའི་ཕྱིར་སངས་རྒྱས་འབྱུང་བར་འགྱུར། འཇམ་དཔལ་མི་བྱ་མི་བྱེད་པའི་ཕྱིར་སངས་རྒྱས་འབྱུང་བར་འགྱུར་རོ། །སྨྲས་པ། ཅིའི་ཕྱིར། སྨྲས་པ། འདི་ལ་ཅུང་ཟད་ཀྱང་བྱ་བ་  
མེད་དོ༑ ༑སྨྲས་པ། སྲིང་མོ། ཅིའི་ཕྱིར་ན་རབ་ཏུ་འབྱུང་བ་དང་བསྙེན་པར་རྫོགས་ཤིང་དགེ་སློང་གི་དངོས་པོར་འགྱུར། སྨྲས་པ་མཚམས་མེད་པ་ལྔ་ཡོངས་སུ་རྫོགས་པར་བྱ་བའི་ཕྱིར་རོ། །  
སྨྲས་པ། སྲིང་མོ། དེ་སུ་ཞིག་ཡིད་ཆེས་པར་འགྱུར། སྨྲས་པ། གང་དག་ཡེ་ཤེས་མ་སྐྱེས་པ་མི་འཇིག་པའོ། །སྨྲས་པ། དེ་ལ་སུ་ཞིག་མོས་པར་འགྱུར། སྨྲས་པ། གང་མོས་པའོ། །སྲིང་  
  
  
མོས་པ་ལ་ཡོན་ཏན་ཅི་ཞིག་ཡོད། སྨྲས་པ། འཇམ་དཔལ། མོས་པ་ལ་ནི། རྣམ་པར་གྲོལ་བའི་ཡོན་ཏན་མཆིས་སོ། །སྨྲས་པ། སྲིང་མོ། ཁྱོད་ཐོགས་པ་མེད་པའི་ཡོན་ཏན་དང་ལྡན་པ་ངོ་མཚར་ཏོ། །  
སྨྲས་པ༑ འཇམ་དཔལ། དམིགས་པ་ལ་མ་སྤྱོད་ཅིག་འཇམ་དཔལ། གང་དུའང་ཆགས་པ་ཡོད་དམ། ཅི་ན་དེའི་ཕྱིར་བདག་ལ་ཁྱོད་ནི། མ་ཐོགས་པའི་སྤོབས་པ་དང་ལྡན་ནོ། །ཞེས་སྨྲ། སྨྲས་པ། དེ་མ་  
ཡིན་ནོ༑ ༑དེ་བས་ན་བདག་ནི། ཐོགས་པ་མེད་པའི་སྤོབས་པ་དང་ལྡན་པ་མ་ཡིན་ནོ། །སྨྲས་པ། སྲིང་མོ། གང་སྤོབས་པ་ཞེས་བྱ་བ་དེ་ཅི་ལ་སྤོབས་པ་ཞེས་བྱ། སྨྲས་པ། གང་དག་གིས་རྟོགས་པ་དེ་དག་ལ་ནི་  
སྤོབས་པ་ཡོད་དོ། །སྨྲས་པ། གང་དུ་རྟོགས། སྨྲས་པ། གང་དུའང་མ་རྟོགས་པས་དེའི་ཕྱིར་རྟོགས་པའོ། །ཆོས་ཀྱི་དབྱིངས་དང། དེ་བཞིན་ཉིད་དང། ཡང་དག་པའི་མཐའ་མ་རྟོགས་པས་དེའི་ཕྱིར་རྟོགས་  
པ་ཞེས་བྱའོ། །འཇམ་དཔལ། ཡང་གང་དག་གིས་མ་རྟོགས་པ་བདག་གིས་རྟོགས་པའོ། །སྨྲས་པ། གང་དུ་མ་རྟོགས། སྨྲས་པ། ཁམས་གསུམ་དུ་མ་རྟོགས་པ་སྟེ། གང་དག་གིས་ཁམས་གསུམ་  
དུ་མ་རྟོགས་པ་དེ་ནི། ཁོང་དུ་མ་ཆུད་པས་རྟོགས་སོ། །སྨྲས་པ་སྲིང་མོ། ཁྱོད་ཀྱིས་ཇི་སྲིད་ན་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར། སྨྲས་པ། གང་གི་ཚེ་ན་དེ་བཞིན་གཤེགས་པ་འཇུག་སྲེད་  
ཀྱི་རྒྱལ་པོ་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་བ་དེའི་ཚེ་ན་བདག་ཀྱང་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་མོད་ཀྱི། འཇམ་དཔལ། བྱང་ཆུབ་ལ་མངོན་པར་འཚང་རྒྱ་བའམ་  
  
  
༄༅། །ཐོབ་པར་ནུས་སམ། དེ་ནས་འཇམ་དཔལ་གཞོན་ནུར་གྱུར་པ་ཅང་མི་སྨྲ་བར་གྱུར་པ་དང། སྲིང་མོ་དེས་འདི་སྐད་ཅེས་སྨྲས་སོ། །འཇམ་དཔལ། ཅང་མི་སྨྲ་བར་བྱ་བ་དུས་ལ་  
མ་བབ་ཀྱི། ཤོད་ཅིག་འཇམ་དཔལ་གྱིས་སྨྲས་པ། སྲིང་མོ། བྱང་ཆུབ་ནི། བཤད་དུ་མེད་ན། དེའི་ཕྱིར་ཅི་བཤད་མ་འཚལ་ཏོ། །དེ་ནས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་ལ་འཇམ་  
དཔལ་གཞོན་ནུར་གྱུར་པས་འདི་སྐད་ཅེས་གསོལ་ཏོ། །བཅོམ་ལྡན་འདས་སྲིང་མོ་འདི་ཡེ་ཤེས་བསམ་གྱིས་མི་ཁྱབ་པ་དང་ལྡན་ཞིང་འདི་འདྲ་བའི་བསྟོན་པ་སྟོན་པར་བགྱིད་བགྱིད་པ་ངོ་མཚར་  
ན༑ བཅོམ་ལྡན་འདས། སྲིང་མོ་འདིས་ཡུན་ཇི་སྲིད་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད། ཇི་སྲིད་ན་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར། འདིའི་  
སངས་རྒྱས་ཀྱི་ཞིང་ཇི་ལྟ་བུར་འགྱུར། འདིའི་མིང་ཅིར་འགྱུར་བཅོམ་ལྡན་འདས་ཀྱིས་བཀའ་སྩལ་པ། སྲིང་མོ་འདིས་བྱང་ཆུབ་ཀྱི་ཕྱིར་སྤྱད་ནས་བསྐལ་པ་གྲངས་མེད་པ་བྱེ་བ་ཁྲག་ཁྲིག་བརྒྱ་  
ཕྲག་སྟོང་གི་ཕྲག་དགུ་བཅུ་རྩ་དགུ་འདས་པ་དང། དེའི་འོག་ཏུ་ཁྱོད་ཀྱིས་བྱང་ཆུབ་ཏུ་སེམས་བསྐྱེད་དོ། །འཇམ་དཔལ་གྱིས་གསོལ་པ་སྲིང་མོ་འདིས་གང་གི་དྲུང་དུ་བྱང་ཆུབ་ཏུ་སེམས་བསྐྱེད་པའི་དེ་བཞིན་  
གཤེགས་པའི་མཚན་ཅི་ལགས། བཀའ་སྩལ་པ། འཇམ་དཔལ། དེ་བཞིན་གཤེགས་པ་དཀོན་མཆོག་འབྱུང་བ་ཞེས་བྱ་བ་ཞིག་བྱུང་སྟེ། འདིས་དེ་བཞིན་གཤེགས་པ་དཀོན་མཆོག་འབྱུང་བའི་དྲུང་  
  
  
།དེའི་སངས་རྒྱས་ཀྱི་ཞིང་གི་ཡོན་ཏན་བཀོད་པར་གྱུར་པ་དེ་དག་བསྐལ་པ་གངྒཱའི་ཀླུང་གི་བྱེ་མ་སྙེད་དུ་བཤད་ཀྱང་ཆ་ཙམ་ཡང་བཤད་པར་མི་འགྱུར་ཏེ། སྲིང་མོ་འདི་ནི། དེར་  
བྱང་ཆུབ་ཏུ་སེམས་བསྐྱེད་དོ། །གསོལ་པ། ཅི་བུད་མེད་དུ་གྱུར་པས་ལགས་སམ། བཀའ་སྩལ་པ། དེ་ནི། མ་ཡིན་ཏེ། འདི་ནི། དེའི་ཚེ་དེའི་དུས་ན་འཁོར་ལོས་བསྒྱུར་བའི་རྒྱལ་པོ་སྒྲ་དང་བྲལ་བ་ཞེས་བྱ་  
བར་གྱུར་ཏེ། འཇམ་དཔལ། སྲིང་མོ་འདི་ལ་ནི། བུད་མེད་ཅེས་ཀྱང་མི་བྱ། སྐྱེས་པ་ཞེས་ཀྱང་མི་བྱའོ། །སྲིང་མོ་འདི་ནི། སྒྱུ་མ་ལྟ་བུའི་ཏིང་ངེ་འཛིན་ཐོབ་པ་སྟེ། དེ་ཇི་ལྟར་འདོད་པ་ལྟར་བདག་གི་ལུས་སྤྲུལ་པར་  
བྱེད་དོ༑ ༑འཇམ་དཔལ། སྲིང་མོ་འདི་ནི། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ན་རྡུལ་དང། ཡལ་ག་དང། འདབ་མ་ཇི་སྙེད་ཡོད་པ་དེ་སྙེད་ཀྱི་བསྐལ་པ་གྲངས་མེད་པ་བརྒྱ་ཕྲག་སྟོང་གིས་བླ་  
ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་འཚང་རྒྱ་བར་འགྱུར་ཏེ། ཀུན་ཏུ་སྣང་བ་སྦྱིན་པ་ཞེས་བྱ་བའི་དེ་བཞིན་གཤེགས་པ་སངས་རྒྱས་བཅོམ་ལྡན་འདས་ཡོན་ཏན་གྱི་ཚོགས་ཆེན་  
པོས་བརྒྱན་པའི་སངས་རྒྱས་ཀྱི་ཞིག་དུ་འབྱུང་བར་འགྱུར་ཏེ། བཅོམ་ལྡན་འདས་དེ་བཞིན་གཤེགས་པ་དཀོན་མཆོག་འབྱུང་བའི་སང་རྒྱས་ཀྱི་ཞིང་ཅི་འདྲ་བར་གྱུར་པ་འདིའི་ཡང་དེ་བཞིན་ཏེ། ལྷག་  
པ་མེད༑ ཆད་པ་མེད་དོ། །དེ་ནས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་ལ་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བས་འདི་སྐད་ཅེས་གསོལ་ཏོ། །བཅོམ་ལྡན་འདས། འཇམ་  
  
  
༄༅། །དཔལ་གཞོན་ནུར་གྱུར་པ་འདི་ནི། བགྱིད་པ་མང། བགྱི་བ་མང་སྟེ། འདས་པ་དང། མ་འོངས་པའི་ཆོས་རྣམས་ལའང་རྣམ་པར་རྟོག་པར་བགྱིད་དོ། །འཇམ་དཔལ་གྱིས་སྨྲས་  
པ༑ རིགས་ཀྱི་བུ། དེ་བཞིན་ཏེ། དེ་སྐད་སྨྲས་པ་བཞིན་ནོ། །དེ་ལྟར་བདག་ནི། བྱེད་པ་མང་སྟེ། དེ་དག་ནི། ཆོས་ཀྱི་དབྱིངས་མི་ཟད་པའི་ཕྱིར་བྱེད་པ་ཟད་པར་མི་འགྱུར་རོ། །དེ་ནས་དེ་བཞིན་གཤེགས་  
པ་འཇུག་སྲེད་ཀྱི་རྒྱལ་པོས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་བཀའ་སྩལ་ཏོ། །འཇམ་དཔལ། ཁྱོད་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་དང་མ་རྩོད་ཅིག་  
དེ་ཅིའི་ཕྱིར་ཞེ་ན། རིགས་ཀྱི་བུ་འདི་ནི། སྤོབས་པ་དང། འདྲི་བ་བསམ་གྱིས་མི་ཁྱབ་པ་དང་ལྡན་པ་ཡིན་ཏེ། བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་མཉམ་པར་བཞག་པ་  
གང་ལ་མཉམ་པར་གཞོག་པ་དང། ལྡང་བར་བྱེད་པའི་ཏིང་ངེ་འཛིན་དང། མཉམ་པར་གཞོག་པ་དེ་དག་གི་མིང་ཙམ་ཡང་ཁྱོད་ཀྱིས་མི་ཤེས་སོ། །དེ་ནས་འཁོར་དེ་ན་བྱང་ཆུབ་སེམས་དཔའ་ལས་  
ཐོག་མ་བདག་འདི་སྙམ་དུ་གྱུར་ཏེ། ཀྱེ་མའོ་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་དེ་ནི། དེ་བཞིན་གསཻགས་པ་རྣམས་ཀྱིས་བསྔགས་པར་འགྱུར་རོ། །སྙམ་མོ། །དེ་ནས་བཅོམ་  
ལྡན་འདས་ཀྱིས་བྱང་ཆུབ་སེམས་དཔའ་དེ་དག་གི་སེམས་སེམས་ཀྱིས་མཁྱེན་ནས་བྱང་ཆུབ་སེམས་དཔའ་སེམས་ཤིན་ཏུ་དུལ་བ་ཞེས་བྱ་བ་ལ་བཀའ་སྩལ་པ། རིགས་ཀྱི་བུ། སྟོང་གསུམ་གྱི་སྟོང་  
  
  
དག་ཐམས་ཅད་འཇམ་དཔལ་འདྲ་བར་གྱུར་དུ་ཟིན་ཀྱང་སྲིང་མོ་འདི་ཏིང་ངེ་འཛིན་གྱི་མཐུ་དང། རྣམ་པར་འཕྲུལ་པ་དང། ཆོ་འཕྲུལ་དང། ཡེ་ཤེས་  
ཀྱི་བརྒྱ་ཕྲག་སྟོང་གི་ཆར་ཡང་མི་ཕོད་དོ། །ཏིང་ངེ་འཛིན་གང་དག་ལ་སྲིང་མོ་འདི་མཉམ་པར་གཞོག་པ་དང། ལྡང་བར་བྱེད་པའི་མིང་ཡང་འཇམ་དཔལ་གྱིས་མི་ཤེས་སོ། །རིགས་ཀྱི་བུ། གལ་ཏེ་སྟོང་  
གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ན་སེམས་ཅན་ཇི་སྙེད་ཡོད་པ་དེ་དག་ཐམས་ཅད་ཏིང་ངེ་འཛིན་གྱི་མཐུ་དང། ཡེ་ཤེས་དང། མཉམ་པར་གཞོག་པས་ཐེ་ཚོམ་སེལ་བ་དང་འདྲ་བར་  
གྱུར་དུ་ཟིན་ཀྱང་དེ་དག་ཐམས་ཅད་ཀྱིས་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བའི་ཏིང་ངེ་འཛིན་དང། ཡེ་ཤེས་དང། སྟོབས་དང། རྣམ་པར་འཕྲུལ་པའི་བརྒྱ་ཕྲག་སྟོང་གི་ཆར་ཡང་  
མི་ཕོད་དེ། བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་གང་ལ་མཉམ་པར་གཞོག་ཅིང་ལྡང་བར་བྱེད་པའི་ཏིང་ངེ་འཛིན་དེ་དག་གི་མིང་ཙམ་ཡང་སྲིང་མོ་འདིས་མི་ཤེས་སོ། །རིགས་ཀྱི་བུ་  
གལ་ཏེ་སེམས་ཅན་ཐམས་ཅད་ཏིང་ངེ་འཛིན་དང། ཡེ་ཤེས་དང་མཉམ་པར་གཞོག་པས་སྒྲིབ་པ་ཐམས་ཅད་རྣམ་པར་སེལ་བ་དང་འདྲ་བར་གྱུར་ཏེ་ཡེ་ཤེས་དེ་དང་ལྡན་དུ་ཟིན་ཀྱང་དེ་བཞིན་གཤེགས་  
པའི་གོམ་པ་འདོར་བའང་མི་ཤེས་ཏེ་རྨོངས་པར་འགྱུར་ཞིང། དེ་བཞིན་གཤེགས་པའི་ཞབས་གོམ་པ་ཇི་ལྟར་འདོར། ཇི་ལྟར་འཇོག་མི་ཤེས་པར་འགྱུར་ཏེ། རིགས་ཀྱི་བུ། དེ་ལྟར་སངས་རྒྱས་ཀྱི་ཡེ་  
  
  
༄༅། །ཤེས་ནི༑ བསམ་གྱིས་མི་ཁྱབ་བོ། །སངས་རྒྱས་ཀྱི་ཡེ་ཤེས་བསམ་གྱིས་མི་ཁྱབ་པ་བསྟན་པ་འདི་སྟོན་པའི་ཚེ་སྲོག་ཆགས་བརྒྱ་སྟོང་ཕྲག་བདུན་ཅུ་བླ་ན་མེད་པ་ཡང་  
དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ནས་བདག་ཅག་ཀྱང་ཡེ་ཤེས་དེ་དང་ལྡན་པར་གྱུར་ཅིག་ཅེས་དེ་སྐད་ཀྱི་ཚིག་ཀྱང་སྨྲས་སོ། །དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་  
དཔའ་སེམས་ཤིན་ཏུ་དུལ་བ་ལ་བཀའ་སྩལ་པ། རིགས་ཀྱི་བུ། སྲིང་མོ་འདིས་ནི། འཇམ་དཔལ་གཞོན་ནུར་གྱུར་པ་བྱང་ཆུབ་ཏུ་སེམས་བསྐྱེད་དུ་བཅུག་སྟེ། འཇམ་དཔལ་གཞོན་ནུར་  
གྱུར་པ་ཇི་ལྟ་བ་དེ་དང་འདྲ་བའི་བྱང་ཆུབ་སེམས་དཔའ་ཤར་ཕྱོགས་ན་གངྒཱའི་ཀླུང་གི་བྱེ་མ་སྙེད་ཡོད་པ་དེ་བཞིན་དུ་ལྷོ་ཕྱོགས་དང། ནུབ་ཕྱོགས་དང། བྱང་ཕྱོགས་དང། ཕྱོགས་བཅུ་ན་ཡོད་  
དེ༑ རིགས་ཀྱི་བུ་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་འདིས་སྲིང་མོ་འདི་བྱང་ཆུབ་ཏུ་སེམས་བསྐྱེད་དུ་བཅུག་སྟེ་སྲིང་མོ་འདི་ཇི་ལྟ་བ་དེ་དང་འདྲ་བའི་བྱང་ཆུབ་སེམས་དཔའ་  
གངྒཱའི་ཀླུང་གི་བྱེ་མ་སྙེད་རིགས་ཀྱི་བུ་འདིས་ནི། ཤར་ཕྱོགས་སུ་བྱང་ཆུབ་ཏུ་སེམས་བསྐྱེད་དུ་བཅུག་གོ་ཕྱོགས་བཅུ་ཀུན་གྱི་བར་དུའང་དེ་བཞིན་ནོ། །རིགས་ཀྱི་བུ། ང་ཉིད་ད་ལྟར་བླ་ན་མེད་པ་ཡང་དག་  
པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ཤིང་དེ་བཞིན་གཤེགས་པ་ཆོས་ཀྱི་འཁོར་ལོ་བསྐོར་བ་མཐོང་ངམ། རིགས་ཀྱི་བུ་ངའང་འདས་པའི་དུས་ན་དེ་བཞིན་གཤེགས་པ་རི་  
  
  
སྒྲིབ་པ་ཐམས་ཅད་རྣམ་པར་སེལ་བས་བྱང་ཆུབ་ཏུ་སེམས་བསྐྱེད་དུ་བཅུག་སྟེ། ང་ཇི་ལྟ་བ་དེ་འདྲ་བའི་དེ་བཞིན་གཤེགས་པ་གངྒཱའི་ཀླུང་གི་བྱེ་མ་  
སྙེད་ཕྱོགས་བཅུར་བྱང་ཆུབ་ཏུ་སེམས་བསྐྱེད་དུ་བཅུག་སྟེ། དེ་དག་ད་ལྟར་བཞུགས་སོ། །འཚོ་གཞེས་སོ། །དཔག་ཏུ་མེད་པ་དེ་དག་ཀྱང་ཡོངས་སུ་མྱ་ངན་ལས་འདས་སོ། །ཚིག་དེ་གསུངས་མ་ཐག་ཏུ་དེ་  
ནས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་རྣམ་པ་དྲུག་ཏུ་གཡོས་སོ། །ཆོས་ཀྱི་རྣམ་གྲངས་འདི་བཤད་པའི་ཚེ་ཀུན་ཏུ་འོད་ཀྱི་འཇིག་རྟེན་གྱི་ཁམས་དེར་བྱང་ཆུབ་སེམས་དཔའ་ཁྲག་  
ཁྲིག་ཕྲག་དགུ་བཅུ་རྩ་གཉིས་མི་སྐྱེ་བའི་ཆོས་ལ་བཟོད་པ་ཐོབ་པར་གྱུར་ཏོ། །འཇིག་རྟེན་གྱི་ཁམས་འདིར་ཡང་སེམས་ཅན་བསམ་པ་ཡོངས་སུ་དག་པ་རྣམས་ཀྱི་རྣ་བའི་དབང་པོ་ལ་ཆོས་ཀྱི་རྣམ་གྲངས་  
གྲགས་པར་གྱུར་ཏོ། །བྱང་ཆུབ་སེམས་དཔའ་བྱམས་པས་ཀྱང་མ་ལྷག་མ་ཆད་པར་ཀུན་བཟུང་ངོ། །འཇིག་རྟེན་གྱི་ཁམས་འདིར་ཡང་ཆོས་ཀྱི་རྣམ་གྲངས་འདི་ཐོས་ནས་སྲོག་ཆགས་བྱེ་བ་དྲུག་ཅུ་  
རྩ་བཞི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་སྐྱེས་སོ། །བྱང་ཆུབ་སེམས་དཔའ་སྟོང་ཕྲག་བདུན་ཅུས་ནི། མི་སྐྱེ་བའི་ཆོས་ལ་བཟོད་པ་རབ་ཏུ་ཐོབ་བོ། །དགེ་སློང་སྟོང་ཕྲག་བཅུ་  
བཞིས་ནི། ཟག་པ་ལས་མ་ལུས་པར་སེམས་རྣམས་པར་གྲོལ་ལོ། །དགེ་སློང་མ་ལྔ་སྟོང་དང། ལྷ་དང། མིའི་སྐྱེ་རྒུ་སེམས་ཅན་ཁྲག་ཁྲིག་ཕྲག་དྲུག་ཅུ་རྩ་དྲུག་ནི། ཆོས་ལ་ཆོས་ཀྱི་མིག་རྡུལ་མེད་ཅིང་དྲི་མ་  
  
  
༄༅། །དང་བྲལ་བ་རྣམ་པར་དག་གོ་དེ་ནས་བཅོམ་ལྡན་འདས་ཤཱཀྱ་ཐུབ་པ་དེ་བཞིན་གཤེགས་པས་བྱང་ཆུབ་སེམས་དཔའ་བྱམས་པ་ལ་བཀའ་སྩལ་པ། མ་ཕམ་པ། ཁྱེད་ཀྱིས་  
ཆོས་ཀྱི་རྣམ་གྲངས་འདི་ལོངས་ཤིག་གཞན་ལའང་རྒྱ་ཆེར་ཤོད་ཅིག་གསོལ་པ། བཅོམ་ལྡན་འདས། བདག་གིས་ཆོས་ཀྱི་རྣམ་གྲངས་འདི་བླངས་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ་  
མ་ཕམ་པ། ཅི་ནས་ཀྱང་ཆོས་ཀྱི་རྣམ་གྲངས་འདི་ཕྱི་མའི་ཚེ་སྤྱོད་པར་འགྱུར་བར་ཁྱོད་ལ་གཏད་དོ། །མ་ཕམ་པ། གལ་ཏེ་བྱང་ཆུབ་སེམས་དཔའ་ད་ལྟར་ཕྱོགས་བཅུའི་འཇིག་རྟེན་ན་དེ་བཞིན་གཤེགས་པ་  
དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བཞུགས་པ། འཚོ་བ། གཞེས་པ་ཇི་སྙེད་པ་དང། མ་འོངས་པའི་དུས་ན་སྤྱད་པ་སྤྱོད་པ་དང། སྤྱོད་པར་འགྱུར་བ་དང། ཡོངས་སུ་བརྟག་པ་བཟུང་  
ན༑ སེམས་ཅན་ཐམས་ཅད་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ཤིང་སྟོབས་བཅུ་དང་ལྡན་པར་འགྱུར། གང་དེ་བཞིན་གཤེགས་པ་ཡོངས་སུ་མྱ་ངན་  
ལས་འདས་པ་དེ་དག་ཀྱང་ཡོངས་སུ་བརྟག་པ་བཟུང་ན། ཉན་ཐོས་དང། རང་སངས་རྒྱས་དང་བཅས་ཏེ་སླར་ཞུགས་པར་གྱུར་ལ། དེ་སྙེད་ཀྱི་དེ་བཞིན་གཤེགས་པ་མང་པོ་ལ་ཕྱི་མའི་མཐར་ཐུག་གི་བར་  
དུ་བདེ་བའི་ཡོ་བྱད་ཐམས་ཅད་ཀྱིས་བཀུར་སྟི་བྱས། རིམ་གྲོ་བྱས་བསྟི་སྟང་བྱས། མཆོད་པ་བྱས་ཤིང་ཡོངས་སུ་མྱ་ངན་ལས་འདས་ནས་ཀྱང་ཡུན་དེ་སྲིད་དུ་མཆོད་པ་བྱས་ན་བྱང་ཆུབ་སེམས་དཔའ་  
  
  
མ་ཕམ་པར་གསོལ་པ་བཅོམ་ལྡན་འདས། བདག་གི་དཔེ་འདི་ཐོས་ནས་སེམས་ཀྱང་རྨོངས་པར་འགྱུར་ཏེ། དེ་ལྟར་བསོད་ནམས་ཀྱི་ཕུང་པོ་དཔག་  
ཏུ་མ་མཆིས་པར་འགྱུར་རོ། །བཅོམ་ལྡན་འདས་ཀྱིས་བཀའ་སྩལ་པ། མ་ཕམ་པ། གང་ཆོས་ཀྱི་རྣམ་གྲངས་འདི་ལེན་པར་བྱེད། འཛིན་པར་བྱེད། ཀློག་པར་བྱེད། ཀུན་ཆུབ་པར་བྱེད༑ གཞན་  
ལའང་རྒྱ་ཆེར་སྟོན་པར་བྱེད་ཅིང། ཆུང་དུ་ན་ཐོས་ནས་མོས་པར་བྱེད་པའི་བྱང་ཆུབ་སེམས་དཔའ་དེ་ནི། དེ་བས་ཀྱང་ཤིན་ཏུ་བསོད་ནམས་མང་དུ་འཕེལ་བར་འགྱུར་རོ། །མ་ཕམ་པ། ང་ད་མྱ་  
ལས་འདས་ནས་གང་བུད་མེད་ལ་ལ་ཞིག་གིས་སྲིང་མོ་ཐེ་ཚོམ་སེལ་བ་དེའམ། བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་དེའམ། དེ་བཞིན་གཤེགས་པ་འཇུག་སྲེད་ཀྱི་  
རྒྱལ་པོའི་དེ་མཚན་ཐོས་སམ། ཆུང་དུ་ན་ཆོས་ཀྱི་རྣམ་གྲངས་འདི་ཐོས་ན། དེ་ཉིད་དེའི་ལུས་ཐ་མར་གྱུར་ཏེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུའང་མྱུར་དུ་མངོན་པར་རྫོགས་པར་  
འཚང་རྒྱ་བར་འགྱུར་རོ། །ཚེ་འདས་ནས་ཀྱང་སངས་རྒྱས་འབྱུང་བ་མཉེས་པར་བྱེད་པར་འགྱུར་རོ། །མི་ཁོམ་པ་བརྒྱད་ཀྱང་ཡོངས་སུ་སྤོང་བར་འགྱུར་རོ། །ཚེ་རབས་ཀྱང་དྲན་པར་  
འགྱུར་རོ། །གཟུངས་ཀྱང་ཐོབ་པར་འགྱུར་རོ། །སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱང་ཐོབ་པར་འགྱུར་རོ། །གཞན་ཡང་མངལ་དུ་མི་གནས་པར་འགྱུར་རོ། །དེ་ཅིའི་ཕྱིར་ཞེ་ན། སྐྱེས་བུ་  
  
  
༄༅། །དམ་པ་དེ་དག་ནི། བུད་མེད་གང་དག་བདག་ཅག་གི་མིང་ཐོས་པ་དེ་ཡོན་ཏན་འདི་དག་དང་ལྡན་པར་གྱུར་ཅིག་ཅེས་སྨོན་ལམ་འདེབས་པའི་ཕྱིར་རོ། །བཅོམ་ལྡན་  
འདས་དགྱེས་ཤིང་དེ་སྐད་ཅེས་བཀའ་སྩལ་པ་དང། བྱང་ཆུབ་སེམས་དཔའ་སེམས་དཔའ་ཆེན་པོ་མ་ཕམ་པ་དང། ལྷ་དང། མི་དང། ལྷ་མ་ཡིན་དང། དྲི་ཟར་བཅས་པའི་འཇིག་རྟེན་  
བཅོམ་ལྡན་འདས་ཀྱིས་བཀའ་སྩལ་པ་ལ་མངོན་པར་དགའོ། །སངས་རྒྱས་བགྲོ་བ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།། །།ལོ་ཙཱ་བ་བནྡྷེ་དཔལ་དབྱངས་དང། དཔལ་  
བརྩེགས་ཀྱིས་བསྒྱུར་ཅིང་ཞུས་  
