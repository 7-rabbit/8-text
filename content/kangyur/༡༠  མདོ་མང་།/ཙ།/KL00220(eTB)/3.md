  
།དེ་དག་ཡང་བྱ་བ་འདི་དག་ཀུན་ཏུ་ཚོལ་བ་ན་རབ་ཏུ་འབྱུང་བ་དང། བསྙེན་པར་རྫོགས་པར་བྱ་བའི་ཕྱིར་གླགས་ཚོལ་བར་བྱེད་དོ། །ངས་དེ་དག་བྱ་བ་  
ལ་མཐུ་ཡོད་པར་མཁྱེན་ནས་སྐབས་དབྱེ་བ་མཛད་དེ། ཟླ་བ་བཞིའི་གནས་འཆར་གཞུག་གོ་ཞེས་གསུངས་སོ། །དེ་ཅིའི་ཕྱིར་ཞེ་ན། དེ་ཉིད་ཆོས་ཀྱི་གྲོང་ཁྱེར་བསྲུང་ཞིང་སྦ་  
བའི་ཕྱིར་དང། མ་འོངས་པའི་འཁྲུག་ལོང་བ་རྣམས་བསྲུངས་པ་ཡིན་ནོ། །ཤཱ་རིའི་བུ། དེ་ལྟར་དེ་བཞིན་གཤེགས་པས་ཆོས་ཀྱི་གྲོང་ཁྱེར་ཤིན་ཏུ་ཡོངས་སུ་བཟུང་བས་དེ་དག་  
གིས་གླགས་མི་རྙེད་དོ། །དེ་དག་གིས་གླགས་མི་རྙེད་པས་དེ་བཞིན་གཤེགས་པའི་གསུང་འཛིན་ཅིང་སྡིག་པ་ཅན་གྱི་ལྟ་བ་སྤོང་བར་འགྱུར་རོ། །དེ་དག་དེ་ལྟར་སེམས་མགུ་  
ནས་རབ་ཏུ་འབྱུང་བ་དང། བསྙེན་པར་རྫོགས་པར་བྱའོ། །དེ་དག་དེ་ལྟར་རབ་ཏུ་བྱུང་བ་ན་ལྷ་དང་བཅས་པའི་འཇིག་རྟེན་གྱིས་མི་བསྒུལ་བར་འགྱུར་རོ། །ཤཱ་རིའི་བུ། དེ་  
བཞིན་གཤེགས་པས་གནས་འཆར་གཞུག་གོ་ཞེས་གསུང་བའི་འོས་གང་ཞེ་ན། གཞན་མུ་སྟེགས་ཅན་རྣམས་དང། གཞན་མུ་སྟེགས་ཅན་གྱི་སྨྲ་བ་ལ་དགའ་བ་  
སུའང་རུང་བ་དག་སྟེ། དེ་དག་དེ་བཞིན་གཤེགས་པས་གནས་འཆར་གཞུག་པའི་འོས་སུ་གསུངས་པ་ཡིན་ནོ། །ཤཱ་རིའི་བུ། གཞན་མུ་སྟེགས་ཅན་གྱི་སྨྲ་བ་གང་ཞེ་  
  
  
༄༅། །ན༑ གང་དག་སྲིད་པའི་འདུ་ཤེས་དང། བདག་གི་འདུ་ཤེས་དང། སེམས་ཅན་གྱི་འདུ་ཤེས་དང། སྲོག་གི་འདུ་ཤེས་དང། གང་ཟག་གི་འདུ་  
ཤེས་དང། དམིགས་པ་ཅན་གྱི་འདུ་ཤེས་དང། དམིགས་པ་ཅན་གྱི་བྱ་བ་ལ་བྱིང་བ་དང། ལམ་གོལ་བ་འཛིན་པ་དང། རང་གི་མཚན་ཉིད་ཀྱིས་སྟོང་པའི་ཆོས་  
རྣམས་ལ་ཡིད་གཉིས་དང། ཐེ་ཚོམ་ཟ་བ་དང། འཛིན་པ་སྣ་ཚོགས་དང། ཡང་དག་པ་མ་ཡིན་པ་ལ་ཆགས་པས་གནས་ཀྱི། དོན་དམ་པ་སྟོང་པ་ཉིད་ལ་ནི། མི་  
འཇུག་པ་སྟེ། ཕྱིན་ཅི་ལོག་ཏུ་གྱུར་པས་དེས་ན་གཞན་མུ་སྟེགས་ཅན་ཞེས་བྱའོ། །ཤཱ་རིའི་བུ། དེ་བས་ན། ཆོས་གོས་ལ་གནས་འཆར་གཞུག་པ་མ་ཡིན་ཞིང། ཁ་  
དོག་གི་རིགས་རྣམ་པ་སྣ་ཚོགས་ཀྱི་འོས་ཀྱང་མ་ཡིན་ནོ། །ཤཱ་རིའི་བུ། ཁྱིམ་པའམ་ངུར་སྨྲིག་བགོས་པ་སུའང་རུང། འདི་ལྟ་བུའི་དམིགས་པ་ཅན་གྱི་ལྟ་བ་ཡོད་པ་  
དེ་དག་ཐམས་ཅད་ནི། དེ་བཞིན་གཤེགས་པས་གཞན་མུ་སྟེགས་ཅན་དག་ཡིན་ནོ། །ཞེས་གསུངས་སོ། །དེ་དག་ནི། ཆོས་འདུལ་བ་འདི་ལ་རབ་ཏུ་འབྱུང་བར་འདོད་  
ན། གནས་འཆར་གཞུག་པའི་འོས་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ། འདི་ལྟར་དམིགས་པའི་ལྟ་བ་ནི། ལོག་པར་ལྟ་བ་ཡིན་པའི་ཕྱིར་རོ། །དེ་ནི། ཆོས་འདུལ་  
  
  
།དེ་ནི། དེ་བཞིན་གཤེགས་པའི་ཆོ་མ་རྐུན་པ་ཆེན་པོ་འཁྲུག་ལོང་བ་ཡིན་ནོ། །ཤཱ་རིའི་བུ་ང་ནི། ལོག་པའི་ལྟ་བ་ཅན་རབ་ཏུ་འབྱུང་བ་  
དང། བསྙེན་པར་རྫོགས་པར་བྱ་བའི་ཕྱིར་སྐབས་དབྱེ་བར་མི་མཛད་དོ། །ཤཱ་རིའི་བུ། གང་ཞིག་ཆོས་ཐམས་ཅད་བདག་མེད་དོ་།ཞེས་རྗེས་སུ་མཐུན་པའི་བཟོད་པ་མི་  
བསྐྱེད་པ་དང། ཆོས་ཐམས་ཅད་སྟོང་པ་དང། བདག་མེད་པ་དང་སེམས་ཅན་མེད་པ་དང། སྲོག་མེད་པ་དང། གང་ཟག་མེད་པའོ། །ཞེས་མ་མོས་ཤིང་མི་འཇུག་པ་དེ་  
ཆོས་འདུལ་བ་འདི་ལ་རབ་ཏུ་འབྱུང་ཞིང་རབ་ཏུ་འབྱུང་ནས་ཆོས་ཐམས་ཅད་བདག་མེད་པ། སེམས་ཅན་མེད་པ། སྲོག་མེད་པ། གང་ཟག་མེད་པ། དོན་དམ་པ་སྟོང་པ་ཉིད་  
ཐོས་ན་མ་མོས་ཤིང་མི་འཇུག་ན། དེ་མི་དབང་བར་དད་པས་བྱིན་པ་ལ་ཡོངས་སུ་ལོངས་སྤྱོད་པར་བྱེད་པས། དེས་སངས་རྒྱས་ལ་བཀུར་སྟི་མ་བྱས་པ་ཡིན། བླ་མར་མ་  
བྱས་པ་ཡིན། རྗེད་པ་མ་བྱས་པ་ཡིན། མཆོད་པ་མ་བྱས་པ་ཡིན་བསྙེན་བཀུར་མ་བྱས་པ་ཡིན་ཏེ། ཆོས་ལ་མ་ཡིན། དགེ་འདུན་ལ་མ་ཡིན་ཞིང། དེ་བཞིན་གཤེགས་  
པའི་བསླབ་པ་རྣམས་ཕྱེ་མར་འཐག་པར་བྱེད་པས་དེ་ནི། གཞན་མུ་སྟེགས་ཅན་དགེ་སྦྱོང་ལྟར་བཅོས་པའི་ཆོས་ཀྱི་རྐུན་པོར་གནས་པ་ཡིན་ནོ། །ཤཱ་རིའི་བུ། མ་འོངས་  
  
  
༄༅། །པའི་དུས་ན་དགེ་སློང་ལུས་མ་བསྒོམས་པ། ཚུལ་ཁྲིམས་མ་བསྒོམས་པ། སེམས་མ་བསྒོམས་པ། ཤེས་རབ་མ་བསྒོམས་པ་དག་འབྱུང་བར་འགྱུར་  
ཏེ༑ དེ་དག་དེ་བཞིན་གཤེགས་པའི་གསུང་ལ་འཕྱ་བར་འགྱུར། ཅོ་འདྲི་བར་འགྱུར་རོ། །དེ་བཞིན་གཤེགས་པའི་གནས་པ་གང་ལ་དེ་བཞིན་གཤེགས་པ་གུས་པ་དང་  
བཅས་པ། འཛེམ་པ་དང་བཅས་པ། དོན་དམ་པ་སྟོང་པ་ཉིད་ལ་རྟག་པར་རྒྱུན་དུ་དོན་དམ་པ་སྟོང་པ་ཉིད་ཀྱི་གནས་པ་ལ་ཁྱད་དུ་གསོད་པར་འགྱུར་རོ། །དེ་དག་དེའི་ཚེ་  
ཡང་དག་པའི་མཐའི་དེ་བཞིན་གཤེགས་པའི་གནས་པ་སྟོང་པ་ཉིད་དེ་ལ་འཕྱ་བར་འགྱུར། ཅོ་འདྲི་བར་འགྱུར། ཁྱད་དུ་གསོད་པར་འགྱུར་རོ། །ཤཱ་རིའི་བུ། དེའི་ཚེ་སྟོང་  
པ་ཉིད་ལ་མི་གནས་པའི་དགེ་སློང་མང་དུ་འབྱུང་བར་འགྱུར་ཏེ། དེ་དག་དེའི་ཚེ་འཕྱ་བར་འགྱུར། ཅོ་འདྲི་བར་འགྱུར། ཁྱད་དུ་གསོད་པར་འགྱུར། ཤཱ་རིའི་བུ། དེ་བཞིན་  
གཤེགས་པས་སྟོང་པ་ཉིད་ཀྱིས་གནས་པ་གང་ཡིན་པ་དེ་དག་ལ་དེ་ལྟར་ལེགས་སོ། །ཞེས་བྱ་བས་སྤྲོ་བར་མཛད། ཚིག་བཞིན་དུ་མཛད་དོ། །དེའི་ཚེ་འཚོ་བ་དོན་དུ་  
གཉེར་བ་དེ་དག་ནི། ཁ་ཟས་ཁོ་ན་ཀུན་ཏུ་ཚོལ་བ་ན་གང་ཟག་ཏུ་འཛིན་པས་སྐྱེ་བོ་དགའ་བར་བྱ་བར་སེམས་པར་འགྱུར་རོ། །ཤཱ་རིའི་བུ། དེའི་ཚེ་དགེ་སློང་གང་དག་  
  
  
སྟོང་པའོ། །ཞེས་རབ་ཏུ་སྟོན་པར་འགྱུར་བ་དང། བདག་མེད་པའི་ཆོས་རྣམས་ལ་ཆོས་རྣམས་ནི། བདག་མེད་པ་དང། སེམས་ཅན་  
མེད་པ་དང། སྲོག་མེད་པ་དང། གང་ཟག་མེད་པའི་ཆོས་རྣམས་ལ་ཆོས་རྣམས་ནི། གང་ཟག་མེད་དོ། །ཞེས་སྟོན་པར་འགྱུར་བ་དེ་དག་ཀུན་ཏུ་འཚོ་བ་དེ་དག་གིས་ཤིན་  
ཏུ་ཟིལ་གྱིས་མནན་པར་འགྱུར་རོ། །དེ་ཅིའི་ཕྱིར་ཞེ་ན། ཤཱ་རིའི་བུ། དེ་ནི། སེམས་ཅན་རྣམས་ཀྱི་དགེ་བའི་རྩ་བ་ཀུན་ཏུ་གཅོད་པའི་སྔོན་དུ་འགྲོ་བའི་མཚན་མ་དང་པོ་ནི་  
དེ་ཡིན་ཏེ། བྱིས་པའི་རང་བཞིན་ཅན་དག་ཙནྡན་ཤིང་གི་རིན་ཐང་དུ་ཚོང་བ་བཞིན་དུ་འཇིག་རྟེན་ན་ལེགས་པར་གསུངས་པ་གང་ཡིན་པ་ལེན་པར་མི་བྱེད་དོ། །ཤཱ་རིའི་  
བུ༑ དེ་ལྟ་བས་ན། བཅོམ་ལྡན་འདས་འོད་སྲུང་གིས་མ་འོངས་པའི་དུས་ན་དེ་བཞིན་གཤེགས་པ་ཤཱཀྱ་ཐུབ་པ་ཞེས་བྱ་བ་དེའི་ཉན་ཐོས་རྣམས་འཇིག་རྟེན་གྱི་ཟང་ཟིང་གི་ཕྱིར་  
ཁྱིམ་པ་དང། རབ་ཏུ་བྱུང་བ་དག་ལ་དོན་དམ་པ་སྟོང་པ་ཉིད་རབ་ཏུ་སྟོན་པར་འགྱུར་རོ། །དེ་ལ་ཁྱིམ་པ་དང། རབ་ཏུ་བྱུང་བ་བྱིས་པ་ཤེས་རབ་འཆལ་བའི་རང་བཞིན་དེ་དག་  
སྨོད་པར་འགྱུར། ཡིད་མི་ཆེས་པར་འགྱུར་ཏེ། དེ་དག་དཔལ་ཆེན་པོ་དབྱུག་པས་སྐྲོད་པར་འགྱུར་རོ། །དེའི་རྒྱུས་ཡང་ངན་སོང་དུ་འདོང་བར་འགྱུར་རོ། །ཞེས་ལུང་བསྟན་  
  
  
༄༅། །ཏེ༑ ཤཱ་རིའི་བུ། དེའི་ཚེ་མི་མཐུན་པའི་གཏམ་རྣམས་ལ་ཤིན་ཏུ་གནས་པར་འགྱུར་ཞིང་དེ་ལའང་སྙིང་པོའི་འདུ་ཤེས་སུ་བྱེད་པར་འགྱུར་རོ། །སངས་  
རྒྱས་ཀྱི་གསུང་དོན་དམ་པ་སྤོང་ཞིང་ཐོས་ནས་ཡང་སྐྲག་པར་འགྱུར་རོ། །དེ་ཅིའི་ཕྱིར་ཞེ་ན། འདི་ལྟར་དེའི་ཚེ་བདག་ཏུ་སྨྲ་བ་དང། སེམས་ཅན་དུ་སྨྲ་བ་དང། གང་ཟག་  
གི་འདུ་ཤེས་ཅན་དུ་གྱུར་པ་དང། འདུན་པ་ཞན་པ་དང། ལེ་ལོ་དང། སྙོམ་ལས་དང། རྙེད་པ་ལ་གདུ་བ་དང། འདོད་ཆགས་ཆེ་བ་དང། ཞེ་སྡང་ཆེ་བ་དང། གཏི་མུག་ཆེ་  
བ་དང། རྙེད་པ་དང་བཀུར་སྟི་འདོད་པ་དང། མཁས་པའི་ང་རྒྱལ་དང། བྱིས་པ་དང། གཞུང་འབྱེད་པ་དང། རྩོད་པ་ཆེས་ཆེར་བྱེད་པ་དང། ཕན་ཚུན་དུ་བྱམས་པའི་  
སེམས་མེད་པ་དང། དགེ་སྦྱོང་གི་ཆོས་ཀྱིས་སྟོང་པ་དང། རྙེད་པ་དང་བཀུར་སྟི་ཁོ་ན་ལ་མངོན་པར་དགའ་བར་གྱུར་པ་དང། ལས་ཀྱི་མཐའ་མང་བ་དང། བུད་མེད་  
ཀྱི་བློ་གྲོས་བྱེད་པར་གྱུར་པ་དང། གཞན་གྱི་སྐྱོན་ཚོལ་བར་གྱུར་པ་དང། ཇི་ལྟར་ཡང་བདག་ཉིད་མ་བསླབས་པས་རང་གི་སྐྱོན་འཆབ་པ་དང། སྡིག་པ་སྤོང་ཞིང་དགེ་  
བ་སྤྱོམས་པར་གྱུར་པའི་ཕྱིར་རོ། །ད་ལྟར་གྱི་ཡོངས་སུ་དག་པ་སྡིག་པ་བསལ་བ། དགེ་བའི་ཆོས་ཀྱིས་གནས་པ་གང་ཡིན་པ་དེ་དག་ནི། དེའི་ཚེ་བསླབ་པའི་ཚིག་  
  
  
རོ། །ཤཱ་རིའི་བུ། དེ་ལྟར་མ་སྦས་པའི་ཚུལ་ཁྲིམས་ཅན་རྣམས་ལ་ནི། སྟོང་པ་ཉིད་ཀྱིས་བྱར་ཅི་ཡོད། རང་གི་  
མཚན་ཉིད་ཀྱིས་སྟོང་པའི་ཆོས་རྣམས་ཀྱིས་བྱར་ཅི་ཡོད། དཔེར་ན་རིགས་ཀྱི་བུ་དག་གིས་རོལ་མོའི་གནས་སུ་སྒྱུར་མར་གཏོགས་པ་རྣམ་པ་དུ་མ་དག་ཉེ་བར་བསྟན་པ་ན་དེ་ན་  
བྱིས་པ་ཞུམ་པ། རྨོངས་པ། ཤེས་རབ་འཆལ་པར་གྱུར་པ་གང་ཡིན་པ་དེ་དག་གིས་མཐོང་ནས་དེ་དག་གད་མོ་ཆེན་པོའི་གད་རྒྱངས་དག་རྒོད་པར་འགྱུར་རོ། །དེ་ཅིའི་ཕྱིར་  
ཞེ་ན༑ ཇི་ལྟར་ཡང་བྱིས་པའི་རང་བཞིན་ཉིད་ཡིན་པའི་ཕྱིར་རོ་།མཁས་པ་ཤེས་རབ་རྣོན་པོའི་རང་བཞིན་ཅན་གང་ཡིན་པ་ནི། འདི་སྐད་ཅེས་བླུན་པོ་འདི་དག་དེ་ལ་ཅི་ཞིག་  
ཐེ་ཚོམ་ཟ་ན་གད་མོ་ཆེན་པོའི་གད་རྒྱངས་དག་རྒོད་ཅེས་སྨྲ་བ་དེ་བཞིན་དུ། ཤཱ་རིའི་བུ། དེའི་ཚེ་སྟོང་པ་ཉིད་རབ་ཏུ་སྟོན་པར་འགྱུར་བའི་དགེ་སློང་གང་ཡིན་པ་དེ་དག་ལ་  
འཚོ་བ་དོན་དུ་གཉེར་བ་དེ་དག་འཕྱ་བར་སེམས་པར་འགྱུར་རོ། །དེ་ཅིའི་ཕྱིར་ཞེ་ན། ཇི་ལྟར་ཡང་དེ་ལ་མ་བསླབས་པ་ཉིད་ཡིན་པའི་ཕྱིར་དང། དེ་དག་སངས་རྒྱས་ཀྱི་  
གསུང་སྟོང་པ་ཉིད་འདི་ཐོས་ན་སྐྲག་པར་འགྱུར་བའི་ཕྱིར་རོ་།ཤཱ་རིའི་བུ། སྐྱེས་བུ་བླུན་པོ་དེ་དག་ཡུན་ཇི་སྲིད་དུ་ཆུད་ཟོས་པ་ལ་ལྟོས། འདི་ལྟར་བདེ་ལེགས་གང་ཡིན་  
  
  
༄༅། །པ་ལ་ནི༑ ཅི་ནས་ཀྱང་བདེ་ལེགས་མ་ཡིན་པའི་འདུ་ཤེས་འབྱུང་ཞིང་འཇིགས་པ་མ་ཡིན་པ་ལ་ནི། འཇིགས་པའི་འདུ་ཤེས་འབྱུང་ངོ། །ཤཱ་རིའི་  
བུ༑ དེའི་ཚེ་དགེ་སློང་དག་དགེ་བའི་ཆོས་རྣམས་ལ་ཕན་པ་མ་ཡིན་པའི་འདུ་ཤེས་དང། མི་དགེ་བའི་ཆོས་རྣམས་ལ་ཕན་པའི་འདུ་ཤེས་ཕྱིན་ཅི་ལོག་ཏུ་འཛིན་པ་དག་  
འབྱུང་བར་འགྱུར་རོ། །ཤཱ་རིའི་བུ། དགེ་སློང་དེ་དག་ནི། རྙེད་པ་ལ་གདུ་བ་དང། འདོད་ཆགས་ཆེ་བ་དང། ཞེ་སྡང་ཆེ་བ་དང་གཏི་མུག་ཆེ་བ་དང། མི་དགེ་བའི་རྩ་  
བ་གསུམ་ཡང་དག་པར་བླངས་ཏེ་འཇུག་པར་འགྱུར་རོ། །ཤཱ་རིའི་བུ་དེ་ལ་ངས་དགེ་སློང་ཚུལ་ཁྲིམས་དང་ལྡན་པ་དག་རྗེས་སུ་བཟུང་བ་ལ་ལྟོས་ནས་ལྷག་པའི་  
ཚུལ་ཁྲིམས་ཀྱི་བསླབ་པའི་གཞི་བཅས་པ་དང། སོ་སོ་ཐར་པའི་མདོ་བསྟན་པ་གང་ཡིན་པ་དེ། དེའི་ཚེ་དེ་དག་གིས་འཇིག་རྟེན་གྱི་ཟང་ཟིང་གི་ཆེད་དུ་ཁྱིམ་པ་ལ་  
བརྗོད་པར་འགྱུར་རོ། །གླེགས་བམ་དུ་བྱས་ཏེ་ཁྱིམ་པ་ལ་སྦྱིན་པར་སེམས་སོ། །ཤཱ་རིའི་བུ། དེ་ལ་སྐྱེས་བུ་དམ་པ་མ་ཡིན་པ་དེ་ལྟ་བུ་དག་ལ་ནི། སྟོང་པ་ཉིད་ཀྱིས་  
ཅི་བྱར་ཡོད། རང་གི་མཚན་ཉིད་ཀྱིས་སྟོང་པའི་ཆོས་རྣམས་ཀྱིས་ཅི་བྱར་ཡོད། དེ་ཅིའི་ཕྱིར་ཞེ་ན། ཤཱ་རིའི་བུ། འདི་ལྟར་སྐྱེས་བུ་བླུན་པོ་དེ་དག་ནི། ཆགས་པ་སྤང་  
  
  
མ་རིག་པ་སྤང་པའི་ཕྱིར་བརྩོན་པར་བྱ་བ་ལྟ་ཅི་སྨོས་ཏེ། དེ་ནི། གནས་ཡོད་པ་མ་ཡིན་ནོ་།ཤཱ་རིའི་བུ། དེའི་ཚེ་མ་བསླབ་པའི་དགེ་སློང་  
འདུལ་བ་འཛིན་པ་དག་འབྱུང་ངོ། །མ་བསླབ་པའི་ཆོས་ཀྱི་གཏམ་དང་ལྡན་པ་དང། མ་བསླབ་པའི་དགེ་སློང་མདོ་སྡེ་དང་ལྡན་པ་དག་ཕལ་ཆེར་འབྱུང་ངོ། །ཤཱ་རིའི་  
བུ༑ དེའི་ཚེ་མ་བསླབ་པའི་དགེ་སློང་འདུལ་བ་འཛིན་པ་འབྱུང་བ་ནི། གང། མ་བསླབ་པའི་ཆོས་ཀྱི་གཏམ་དང་ལྡན་པ་འབྱུང་བ་ནི་གང། མ་བསླབ་པའི་དགེ་སློང་མདོ་སྡེ་  
དང་ལྡན་པ་འབྱུང་བ་ནི། གང་ཞེ་ན། ཤཱ་རིའི་བུ། འདི་ལ་བསླབ་པ་ནི། གསུམ་སྟེ། གསུམ་གང་ཞེ་ན། འདི་ལྟ་སྟེ། ལྷག་པའི་ཚུལ་ཁྲིམས་ཀྱི་བསླབ་པ་དང། ལྷག་པའི་  
སེམས་ཀྱི་བསླབ་པ་དང། ལྷག་པའི་ཤེས་རབ་ཀྱི་བསླབ་པ་སྟེ། ཤཱ་རིའི་བུ། དེ་བཞིན་གཤེགས་པས་གསུངས་པའི་བསླབ་པ་གསུམ་ནི། འདི་དག་ཡིན་ནོ། །དེ་དག་གིས་  
བསླབ་པ་གསུམ་པོ་འདི་དག་ལ་མ་བསླབ་པར་ཐོས་པ་ཙམ་གྱིས་གཞན་ལ་ཁྱད་དུ་གསོད་པར་བྱེད་དེ། དེ་ཉིད་སྐྱེས་བུ་བླུན་པོ་དེ་དག་གི་བར་དུ་གཅོད་པར་འགྱུར་རོ། །  
སྐྱེས་བུ་དེ་དག་ནི། ཆོས་དང་མཐུན་པས་ཐེ་ཚོམ་དྲིས་ནའང་ལན་ཐེབས་པར་མི་འགྱུར་ན། དམིགས་སུ་མེད་པ་སྟོང་པ་ཉིད་ཀྱི་ཆོས་རྣམས་ལ་བརྩོན་འགྲུས་རྩོམ་པ་ལྟ་ཅི་  
  
  
༄༅། །སྨོས་ཏེ༑ དེ་ནི། གནས་ཡོད་པ་མ་ཡིན་ནོ། །ཤཱ་རིའི་བུ་དེ་ལ་ཚུལ་ཁྲིམས་རལ་བའི་དགེ་སློང་གང་ཡིན་པ་དེ་དག་འབྱུང་བར་འགྱུར་ཏེ། དེ་དག་ཁྱིམ་པའི་  
ལས་ཀྱི་མཐའ་རྣམས་བྱེད་པར་འགྱུར་རོ། །ཕོ་ཉའི་ལས་ཀྱིས་འཚོ་བར་རྟོག་པར་འགྱུར་རོ། །སྨན་པའི་ཐ་སྙད་ཀྱིས་འཚོ་བར་རྟོག་པར་འགྱུར་རོ། །ཤཱ་རིའི་བུ། ངའི་བསྟན་  
པ་ལ་རབ་ཏུ་འབྱུང་བ་འཚོ་བར་བྱེད་དོ། །དེ་བཞིན་གཤེགས་པ་ལ་སྐྱེ་བ་དང་བཅས་པ་ལ་ཀུན་ཏུ་སྤང་བར་འགྱུར་བ་ལ་ལྟོས། ཤཱ་རིའི་བུ། དེའི་ཚེ་རྒྱལ་པོ་ཆེན་པོ་  
བཞི་དང། ལྷ་རྣམས་ཀྱི་དབང་པོ་བརྒྱ་བྱིན་དང། མི་མཇེད་ཀྱི་བདག་པོ་ཚངས་པ་དང། གཞན་ཡང་ལྷ་སྟོང་ཕྲག་མང་པོ་དག་དེ་ལྟ་བུའི་གསུང་རབ་ལ་རྣམ་པ་དུ་མར་  
གྱེས་པ་མཐོང་ནས་སྨྲེ་སྔགས་ཆེན་པོས་སྨྲེ་སྔགས་འདོན་པར་འགྱུར་རོ། །ཤཱ་རིའི་བུ། ང་ལ་བརྟེན་ནས་ཁྱིམ་པའི་གོ་རེ་ལོང་བྱེད་པར་འགྱུར་བ་གང་ཡིན་པ་དེ་ནི་  
འཚམ་པ་མ་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ། ངའི་ཉན་ཐོས་རྣམས་ནི། ལྷའམ། ཀླུའམ། གནོད་སྦྱིན་སུ་ལའང་ཉེ་གནས་ཀྱིས་ཡོངས་སུ་སྤྱོད་པར་བྱེད་པ་མ་  
ཡིན་ནོ༑ ༑ཤཱ་རིའི་བུ། དེ་ལྟ་མོད་ཀྱི། ལྷ་དང། ཀླུ་དང། གནོད་སྦྱིན་དག་ཁོ་ན་ངའི་ཉན་ཐོས་རྣམས་ལ་ཉེ་གནས་ཀྱིས་ཡོངས་སུ་སྤྱོད་པར་བྱེད་པ་ཡིན་ནོ། །ཤཱ་རིའི་  
  
  
སྐྱེས་བུ་བླུན་པོ་ཁྱིམ་པའི་གོ་རེ་ལོང་བྱེད་པ་དེ་དག་དམིགས་སུ་མེད་པ་སྟོང་པ་ཉིད་ཀྱི་ཆོས་རྣམས་ལ་ཀུན་ཏུ་སྟེན་པར་འགྱུར་བ་དང། ལྷག་པར་མོས་པར་འགྱུར་བ་དེ་ནི་  
གནས་ཡོད་པ་མ་ཡིན་ཏེ། ཤཱ་རིའི་བུ། དེའི་ཚེ་དགེ་སློང་ཚུལ་ཁྲིམས་འཆལ་པ་དག་སངས་རྒྱས་ཀྱི་གསུང་ཆད་སྐྱོགས་གང་ཙམ་གྱི་ཕྱིར་ཡང་ཁྱིམ་པ་ལ་བརྗོད་པར་འགྱུར་  
རོ༑ ༑ཤཱ་རིའི་བུ། འདི་ཇི་སྙམ་དུ་སེམས། ཅི་ནས་ཀྱང་བདག་ལ་ཆགས་པ་དང། ཞེ་སྡང་ཆེ་བ་དང། གཏི་མུག་ཆེ་བ་དང། འདུ་འཛི་ལ་དགའ་བ་དང། སྨྲ་བ་ལ་དགའ་བ་དང་  
འཇིག་རྟེན་རྒྱང་ཕན་པ་དང། སྤྱོད་པ་ཡོངས་སུ་མ་དག་པ་རྣམས་ཀྱིས་དམིགས་སུ་མེད་པའི་སྟོང་པ་ཉིད་ཀྱི་ཆོས་རྣམས་ཀུན་ཏུ་ཤེས་པའམ། རྣམ་པར་རིག་པའམ། འཇུག་  
པའམ༑ མོས་པའམ། དགེ་སྦྱོང་གི་ཆོས་རྣམས་ལ་ཡང་དག་པར་ཐོབ་པར་བྱ་བའི་ཕྱིར་རབ་ཏུ་སྟོན་པ་ནུས་པ་དེ་ནི། གནས་ཡོད་པ་མ་ཡིན་ནོ། །ཤཱ་རིའི་བུ། དགེ་སློང་  
གང་དག་ཆོས་གོས་ངན་ངོན་ཙམ་གྱིས་ཆོག་ཤེས་པ་དང། ཆོས་གོས་ངན་ངོན་ཙམ་གྱིས་ཆོག་ཤེས་པའི་བསྔགས་པ་སྨྲ་བ་དང། བསོད་སྙོམས་ངན་ངོན་ཙམ་གྱིས་  
ཆོག་ཤེས་པ་དང། བསོད་རྙོམས་ངན་ངོན་ཙམ་གྱིས་ཆོག་ཤེས་པའི་བསྔགས་བ་སྨྲ་བ་དང། གནས་མལ་ངན་ངོན་ཙམ་གྱིས་ཆོག་ཤེས་པ་དང། གནས་མལ་ངན་ངོན་  
  
  
༄༅། །ཙམ་གྱིས་ཆོག་ཤེས་པའི་བསྔགས་པ་སྨྲ་བ་དང། ནད་ཀྱི་རྐྱེན་སྨན་དང། མཁོ་བའི་ཡོ་བྱད་ངན་ངོན་ཙམ་གྱིས་ཆོག་ཤེས་པ་དང། ནད་ཀྱི་རྐྱེན་སྨན་  
དང། མཁོ་བའི་ཡོ་བྱད་ངན་ངོན་ཙམ་གྱིས་ཆོག་ཤེས་པའི་བསྔགས་པ་སྨྲ་བ་དང། ཚུལ་ཁྲིམས་དང་ལྡན་ཞིང་སྤྱོད་པ་ཡོངས་སུ་དག་པ་དང། འདུ་འཛིན་རྣམས་ལ་མི་  
དགའ་བ་དང། སྨྲ་བ་ལ་མི་དགའ་བ་དང། འཇིག་རྟེན་རྒྱང་ཕན་པའི་གཏམ་ལ་མངོན་པར་མི་བརྩོན་པ་དང། ཉིན་དང་མཚན་དུ་མགོ་ལ་མེ་འབར་བ་བཞིན་དུ་སྤོང་བ་ལ་  
བརྩོན་པ་དང། འཕགས་པའི་ལམ་སྒོམ་པ་ལ་བརྩོན་པ་དེ་དག་ནི་དམིགས་སུ་མེད་པ་སྟོང་པ་ཉིད་ཀྱི་ཆོས་རྣམས་ལ་ཚེགས་ཆུང་དུས་མཉེས་པར་བྱེད་པ་མ་ཡིན་ན། དེ་  
ལ་མོས་པ་མེད་པ་དང། འདུན་པ་མེད་པ་དང། དགའ་བ་མེད་པ་གང་ཡིན་པ་དག་ལྟ་ཅི་སྨོས། ཤཱ་རིའི་བུ། དེའི་ཚེ་གནོད་པ་མང་པོ་འབའ་ཞིག་བྱེད་པའི་དགེ་སློང་དག་  
འབྱུང་བར་འགྱུར་བ་ལ་ལྟོས། དེ་དག་ནི། སངས་རྒྱས་ཀྱི་བྱང་ཆུབ་འདི་དག་མི་ཤེས་པས་མི་འཇུག་ཅིང་སྨོད་པར་བྱེད་པས་དེ་དག་ནི། དེ་བཞིན་གཤེགས་པས་ཆོས་  
འདུལ་བ་འདི་ལ་འཁྲུག་ལོང་བ་ཡོངས་སུ་སྤང་བའི་འོས་ཡིན་པར་གསུངས་སོ། །ཤཱ་རིའི་བུ། སྐྱེས་བུ་བླུན་པོ་དེ་དག་འདི་སྙམ་དུ་བདག་ཅག་ད་ནི། དེ་ཁོ་ནའི་  
  
  
ཡུལ་མ་ཡིན་པ་ལ་སྤྱད་པར་མི་བྱའོ་སྙམ་དུ་དེ་བཞིན་གཤེགས་པ་ལ་བྱས་པ་གཙོ་བར་མི་འགྱུར་རོ། །ཤཱ་རིའི་  
བུ༑ དེ་ལྟ་བས་ན། དེ་བཞིན་གཤེགས་པས་མ་འོངས་པའི་དོགས་པ་ལ་བརྟེན་ནས་མདོ་སྡེ་འདི་གསུངས་ཏེ། དེ་ནས་དེ་དག་འདི་ལྟ་བུའི་ཆོས་ཀྱི་རྣམ་གྲངས་འདི་ཐོས་ནས་དགེ་  
སྦྱོང་གི་ཆོས་མ་ཡིན་པ་སྡོམ་པ་ཡོངས་སུ་ཉམས་པར་བྱེད་པ་དག་སྤང་བའི་ཕྱིར་འཇུག་པར་འགྱུར་རོ། །དེ་ཅིའི་ཕྱིར་ཞེ་ན། ཤཱ་རིའི་བུ། འདི་ལྟར་དགེ་སློང་ཚུལ་ཁྲིམས་འཆལ་  
པས་སེ་གོལ་གཏོགས་པ་ཙམ་ཡང་དྲང་སྲོང་གི་རྒྱལ་མཚན་བཅང་བར་མི་བྱ་བའི་ཕྱིར་རོ། །ཤཱ་རིའི་བུ། ཆོས་ཀྱི་རྣམ་གྲངས་འདི་ཐོས་ནས་རབ་ཏུ་དགའ་བ་སྐྱེ་བར་འགྱུར་བ་  
གང་ཡིན་པ་དེ་དག་ནི། སངས་རྒྱས་ཀྱི་བྱང་ཆུབ་ཤིན་ཏུ་ཡོངས་སུ་བཟུང་བ་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ། དེ་དག་གི་སངས་རྒྱས་ཀྱི་བྱང་ཆུབ་ནི། འདི་ཡིན་ཏེ། འདི་ལྟ་  
སྟེ༑ ཡང་དག་པའི་མཐའོ། །ཤཱ་རིའི་བུ། དགེ་སྦྱོང་དོན་དུ་གཉེར་བས་ནི། འདི་ལྟ་བུའི་ཆོས་མཉན་པའི་ཕྱིར་དཔག་ཚད་བྱེ་བ་བརྒྱ་སྟོང་དུའང་འགྲོ་བར་མི་བྱའོ། །དེ་ཅིའི་ཕྱིར་ཞེ་  
ན༑ སངས་རྒྱས་བཅོམ་ལྡན་འདས་རྣམས་འཇིག་རྟེན་དུ་འབྱུང་བའང་བརྒྱ་ལམ་ན་ལན་འགའ་ཞིག་ཡིན་ལ། མདོ་སྡེ་འདི་ལྟ་བུའང་བརྒྱ་ལམ་ན་ལན་འགའ་ཞིག་རབ་ཏུ་  
  
  
༄༅། །སྟོན་པར་འགྱུར་བའི་ཕྱིར་རོ། །ཤཱ་རིའི་བུ། འདི་ལྟ་བུའི་གཏམ་འདི་ལ་ནི། གསུམ་མི་འདོད་ཅིང་དགའ་བ་སྐྱེ་བར་མི་འགྱུར་ཏེ། གསུམ་གང་ཞེ་ན་  
འདི་ལྟ་སྟེ། ཚུལ་ཁྲིམས་འཆལ་པ་དང། མངོན་པའི་ང་རྒྱལ་ཅན་དང། ཡོངས་སུ་མ་དག་པའི་ཆོས་སྟོན་པ་སྟེ། ཇི་ལྟར་ཡང་བདག་ཏུ་སྨྲ་བ་ལ་མངོན་པར་ཞེན་པར་  
འགྱུར་བའི་ཕྱིར་རོ། །ཤཱ་རིའི་བུ། སྐྱེས་བུ་བླུན་པོ་དེ་དག་ནི་རྗེས་སུ་མཐུན་པའི་ཆོས་འདི་ལྟ་བུ་འདི་དག་མཉན་པ་ལས་ཤིན་ཏུ་ཡོངས་སུ་ཉམས་པར་འགྱུར་ཞིང་  
དམུས་ལོང་གི་ཕྱོགས་ཡོངས་སུ་རྫོགས་པར་འགྱུར་རོ། །ཤཱ་རིའི་བུ་དེ་ལྟ་བས་ན། མདོ་སྡེ་འདི་ལན་གཉིས་སུའང་ཡོངས་སུ་གཏད་དོ། །དེ་ཅིའི་ཕྱིར་ཞེ་ན། ཤཱ་  
རིའི་བུ༑ འདི་ལྟར་མདོ་སྡེ་འདི་ནི། དེ་བཞིན་གཤེགས་པ་ཡོངས་སུ་མྱ་ངན་ལས་འདས་ནས་དགེ་སློང་ཚུལ་ཁྲིམས་དང་ལྡན་པ་རྣམས་དགའ་བ་དང་མགུ་བར་  
བྱེད་པར་འགྱུར་བའི་ཕྱིར་རོ། །ཤཱ་རིའི་བུ། མདོ་སྡེ་འདི་ནི། ཚུལ་ཁྲིམས་དང་ལྡན་པ་རྣམས་ཀྱིས་ཀུན་ཏུ་བཟུང་ཞིང། ཚུལ་ཁྲིམས་འཆལ་པས་ཡོངས་སུ་  
སྤངས་པར་འགྱུར་རོ། །དེ་ཅིའི་ཕྱིར་ཞེ་ན། ཤཱ་རིའི་བུ། འདི་ལྟར་ཡང་དག་པ་ཇི་ལྟ་བ་བཞིན་དུ་བསྟན་ན། བྱིས་པ་རྣམས་སྡུག་བསྔལ་བར་འགྱུར་ཏེ། ཤཱ་རིའི་  
  
  
གང་དག་གི་ཡན་ལག་དང། གང་དག་གི་རྣམ་པ་དང་གང་དག་གི་རྟགས་དང། གང་དག་གི་མཚན་མས་ཚུལ་ཁྲིམས་འཆལ་པ་དང་ལྡན་པར་འགྱུར་བའི་རྣམ་པ་  
དང། རྟགས་དང། མཚན་མ་དེ་དག་དེ་བཞིན་གཤེགས་པས་མདོ་སྡེ་ལས་གསུངས་ཏེ། ཚུལ་ཁྲིམས་འཆལ་པ་ནི། ཚུལ་ཁྲིམས་ཀྱི་གཏམ་ལ་དགའ་བར་མི་འགྱུར་  
མཉམ་པར་མ་བཞག་པ་ནི། མཉམ་པར་བཞག་པའི་གཏམ་ལ་དགའ་བར་མི་འགྱུར། སེར་སྣ་ཅན་ནི། གཏོང་བའི་གཏམ་ལ་དགའ་བར་མི་འགྱུར་མངོན་པའི་ང་  
རྒྱལ་ཅན་ནི། ལྷག་པར་ང་རྒྱལ་མེད་པ་སངས་རྒྱས་ཀྱི་གསུང་ཐོས་ན་གཡང་ས་ཆེན་པོར་ལྟུང་བར་འགྱུར་ཞིང་སྐྲག་པ་ཆེན་པོ་སྐྱེ་བར་འགྱུར་རོ། །ཟང་ཟིང་དང་ཁ་ཟས་  
ལྷུར་ལེན་པ་ནི། ཡོ་བྱད་བསྙུངས་པའི་བསྔགས་པ་སྨྲ་ན་ཡིད་མི་བདེ་བ་ཆེན་པོ་སྐྱེ་བར་འགྱུར་རོ། །གཞན་མུ་སྟེགས་ཅན་གྱི་སྨྲ་བ་ལ་རབ་ཏུ་ཞུགས་པ་དང། འཇིག་  
རྟེན་རྒྱང་ཕན་པ་ལྷུར་བྱེད་པ་དང། ཚིག་ལྷུར་བྱེད་པ་དང་འདུ་འཛི་ལ་མངོན་པར་དགའ་བ་དང། སྣ་ཚོགས་སྨྲ་བ་ལ་མངོན་པར་དགའ་བ་ལ་སངས་རྒྱས་ཀྱི་གསུང་  
དོན་དམ་པ་འདི་བསྟན་ན་དད་པར་མི་འགྱུར་ཞིང་ཆོས་བླ་མར་བྱེད་པར་མི་འགྱུར་རོ། །ཤཱ་རིའི་བུ། །དཔེར་ན། མ་ནིང་སྐྱེས་པའི་དབང་པོ་དང་མི་ལྡན་པ་དེ་སྐྱེས་པའི་  
  
  
༄༅། །དབང་པོ་དང་ལྡན་པ་རྣམས་ལ་མ་ནིང་གི་འདུ་ཤེས་དེ་ཉིད་ཀྱིས་འདི་དག་ཐམས་ཅད་ཀྱང་འདི་ལྟ་བུའི་རང་བཞིན་དང་འདི་ལྟ་བུའི་མཚན་ཉིད་ཡིན་  
ནོ༑ ༑སྙམ་དུ་འདུ་ཤེས་སྐྱེད་པར་འགྱུར་རོ། །ཤཱ་རིའི་བུ། དེ་བཞིན་དུ་དགེ་སློང་འཇིག་རྟེན་རྒྱང་ཕན་པ་དང་བསྲེ་བར་བྱེད་པ་གང་ཡིན་པ་དེའང་ཕྱི་རོལ་པའི་ཚིག་དང། ཡི་གེ་  
རྣམས་ལ་མངོན་པར་བརྩོན་པས། དེ་སངས་རྒྱས་ཀྱི་གསུང་དོན་དམ་པ་འདི་ལ་གུས་པ་མེད་ཅིང་གཅེས་པར་མི་བྱེད་པ་ཡིན་ནོ། །སངས་རྒྱས་ཀྱི་གསུང་ཡོངས་སུ་དག་པ་དམིགས་  
སུ་མེད་པ་སྨྲ་བའི་དགེ་སློང་གང་དག་ཡིན་པ་དེ་དག་ལའང་མི་གུས་པ་དང། གཅེས་པར་མི་བྱེད་པ་དང། དེ་དགེ་སློང་ཚུལ་ཁྲིམས་དང་ལྡན་པ་རྣམས་ལའང་ཁྱད་དུ་གསོད་  
པར་བྱེད་དོ། །དེ་ཅིའི་ཕྱིར་ཞེ་ན། དེ་འཇིག་རྟེན་རྒྱང་ཕན་པའི་རྗེས་སུ་མཐུན་པ་དང། གཅེར་བུ་པ་སྨྲ་བའི་ཆོས་ཀྱི་རྗེས་སུ་མཐུན་པ་དང། དེ་ལྷག་པར་ཁེངས་པ་དང། མགོ་འཕང་  
ཡང་སྟོང་པར་བྱེད་པ་ཡིན་པའི་ཕྱིར་རོ། །དེ་ཅིའི་ཕྱིར་ཞེ་ན་ཇི་ལྟར་ཡང་ཡིད་འབྱུང་བར་བྱ་བའི་ཕྱིར་མངོན་པར་བརྩོན་པ་མ་ཡིན་ཏེ། འདོད་ཆགས་དང་བྲལ་བའི་ཕྱིར་མ་  
ཡིན༑ འགོག་པའི་ཕྱིར་མ་ཡིན། ཉེ་བར་ཞི་བའི་ཕྱིར་མ་ཡིན། ཡང་དག་པར་རྟོགས་པར་བྱ་བའི་ཕྱིར་མ་ཡིན། དགེ་སྦྱོང་གི་ཕྱིར་མ་ཡིན། མྱ་ངན་ལས་འདའ་བའི་ཕྱིར་མ་  
  
  
།དེ་དབང་པོ་ཉམས་པས་སྐྱེས་པ་ཐམས་ཅད་ལ་མ་ནིང་ཡིན་པ་བཞིན་དུ་ཐམས་ཅད་ལ་དབང་པོ་ཉམས་པའི་འདུ་ཤེས་སྐྱེད་པར་འགྱུར་རོ། །ཤཱ་རིའི་བུ། དཔེར་ན། དམུས་  
ལོང་གིས་ནག་པོ་དང། དཀར་པོ་དང། ཁ་དོག་བཟང་བ་དང། ཁ་དོག་ངན་པ་དང། སྔོན་པོ་དང། སེར་པོ་དང། དམར་པོ་ལ་སོགས་པའི་གཟུགས་དང། རིང་པོ་དང། ཐུང་ངུ་ལ་སོགས་  
པ་མ་མཐོང་ངོ། །དེའི་མིག་སྔར་ཕྲ་མོའམ། སྦོམ་པོའམ། རིང་པོའམ། ཐུང་ངུའམ། སྣོང་པོའམ། སེར་པའམ། དམར་པོའམ། དཀར་པོའི་གཟུགས་ཅུང་ཟད་ཀྱངས་ནང་བར་  
མ་གྱུར་པ་དང། དེ་འདི་སྙམ་དུ་སྔོན་པོ་དང། སེར་པོ་དང། དམར་པོ་དང། དཀར་པོའི་གཟུགས་ཀྱང་ཡོད་པ་མ་ཡིན་ནོ། །རིང་པོ་དང་ཐུང་ངུ་དང། ཕྲ་མོ་དང། སྦོམ་པོ་རྣམས་  
ཀྱང་ཡོད་པ་མ་ཡིན་ནོ། །སྔོན་པོ་དང། སེར་པོ་དང། དམར་པོ་དང། དཀར་པོ་དང། རིང་པོ་དང། ཐུང་ངུ་དང། ཕྲ་མོ་དང་སྦོམ་པོ་རྣམས་ཀྱང་ཡོད་པ་མ་ཡིན་ནོ། །སྔོན་  
པོ་དང། སེར་པོ་དང། ཉི་མ་དང་ཟླ་བའང་མེད། ཉི་མ་དང་ཟླ་བ་ཡང་དག་པར་མཐོང་བའམ། སྟོན་པའང་མེད་དོ། །ཞེས་ཇི་ལྟར་བདག་གིས་ཕྱིན་ཅི་ལོག་ཏུ་མཐོང་བ་དེ་བཞིན་དུ་  
གཞན་ཐམས་ཅད་ལའང་ལོང་བའི་འདུ་ཤེས་ཁོ་ན་བསྐྱེད་པར་འགྱུར་རོ། །ཤཱ་རིའི་བུ། དེ་བཞིན་དུ་མངོན་པའི་ང་རྒྱལ་ཅན་གྱི་དགེ་སློང་གང་དག་ཡིན་པ་དང། ཡང་དགེ་སློང་གཞན་  
  
  
༄༅། །མུ་སྟེགས་ཅན་གྱི་སྨྲ་བ་འཛིན་པ་གང་དག་ཡིན་པ་དང་ཡང་དགེ་སློང་ཚུལ་ཁྲིམས་འཆལ་པ་གང་དག་ཡིན་པའོ། །དེ་དག་ནི། སངས་རྒྱས་ཀྱི་བྱང་ཆུབ་ཟབ་མོ་  
ལ་སེམས་མི་འཇུག་དད་པར་མི་བྱེད། དམིགས་སུ་མེད་པའི་སྟོང་པ་ཉིད་ཀྱི་ཆོས་རྣམས་ལ་དགའ་བ་འཐོབ་པར་མི་འགྱུར་ཏེ། རྟོག་པར་མི་བྱེད། མི་འཇུག་འཇུག་  
པར་མི་བྱེད། མ་མོས་ཤིང་དེ་དག་འདི་སྐད་ཅེས་ཤེས་ལྡན་དག་།ཁྱོད་ཀྱང་སྨྲ་བ་ལ་མངོན་པར་དགའ་བ། ཡང་དག་པའི་ཆོས་རྣམས་ཀྱི་མཐའ་ལ་རབ་ཏུ་ཞུགས་པ་  
ཡིན་ན༑ ཁྱོད་ཀྱིས་ཆོས་དེ་རྣམས་རབ་ཏུ་བསྟན་པར་མི་ནུས་ཤིང་ཆོས་གང་དག་གིས་དགེ་སྦྱོང་ངོ། །ཞེས་བདེན་པར་ཐ་སྙད་དུ་གདགས་པ་དེ་དག་ནི། ཁྱེད་ཀྱིས་མི་  
ཤེས་མ་མཐོང་ངོ། །ཞེས་སྨྲ་སྟེ། དེ་ལྟ་བས་ན། དམུས་ལོང་ལ་དཀར་པོ་དང། ནག་པོ་ལ་སོགས་པའི་གཟུགས་མེད་པ་བཞིན་ནོ། །ཤཱ་རིའི་བུ། ཡང་དག་བ་མ་ཡིན་པའི་  
མཐའ་ལ་ཞུགས་པ། དམུས་ལོང་ལྟ་བུ་འཇིག་རྟེན་རྒྱང་པན་པ་ཚོལ་བ། འདུ་འཛི་ལ་དགའ་བ། སྨྲ་བ་ལ་མངོན་པར་དགའ་བ། ཉོན་མོངས་པས་ནོན་པ། ཚུལ་ཁྲིམས་  
འཆལ་པ། སྡིག་པའི་ཆོས་ཅན་དེ་དག་གིས་ནི། དམིགས་སུ་མེད་པའི་སྟོང་པ་ཉིད་ཀྱི་ཆོས་ལ་ཤེས་པའམ། འཇུག་པའམ། མོས་པའམ་རྟོགས་པའམ། དགེ་སྦྱོང་གི་  
  
  
དེ་ནི། གནས་ཡོད་པ་མ་ཡིན་ནོ། །ཤཱ་རིའི་བུ། འདི་ཇི་སྙམ་དུ་སེམས། ཇི་ག་ཝ་སེངྒེའི་ང་རོ་སྒྲོག་གམ། སྒྲོག་པར་འགྱུར་རམ། སེངྒེའི་  
རྣམ་པར་རྩེ་བས་རྩེའམ། སེངྒེའི་རྣམ་པར་གནོན་པས་གནོན་ཏམ་གསོལ་པ། བཅོམ་ལྡན་འདས། དེ་ནི། མ་ལགས་སོ། །དེ་ཅིའི་སླད་དུ་ཞེ་ན། བཅོམ་ལྡན་འདས། འདི་ལྟར་སེངྒེ་  
དང། ཝ་ནི། ཁ་དོག་གམ། སྟོབས་སམ། ང་རོའམ། རྣམ་པར་གནོན་པས་མི་འདྲ་ལགས་སོ། །བཅོམ་ལྡན་འདས། ཝའི་ངོ་བོ་གང་ལགས་པ་དེ་ནི་ཝ་ལགས་ཏེ། ཝ་ཁོ་ནའི་ང་རོང་  
རོར་འབྱིན་ལགས་སོ། །ཝ་ཁོ་ནའི་སྐད་དུ་སྐད་འབྱིན་ལགས་སོ། །ཝ་ཁོ་ནའི་སྒྲར་སྒྲ་འབྱིན་ལགས་སོ། །བཀའ་སྩལ་པ། ཤཱ་རིའི་བུ་དེ་བཞིན་དུ་ཚུལ་ཁྲིམས་འཆལ་པ་དང་  
ཚུལ་ཁྲིམས་ཉམས་པ་དང། སྤྱོད་པ་རལ་བ་དང། སྤྱོད་པ་ཉམས་པ་དང། མངོན་པའི་ང་རྒྱལ་ཅན་དང། མངོན་པའི་ང་རྒྱལ་དུ་ལྟུང་བ་དང། འདི་ལྟ་བུ་ནི། དམ་པ་ཡིན་ནོ་སྙམ་དུ་  
རློམ་སེམས་པ་དང། ཡོངས་སུ་མ་དག་པའི་ཆོས་སྟོན་པ་དང། གཅེར་བུ་པའི་སྨྲ་བ་ལ་གཞོལ་བ་དང། སྙིང་པོ་མེད་པ་འཛིན་པ་དང་སོར་བཞིར་རྟོག་པ་དང། འཇིག་རྟེན་གྱི་  
ཟང་ཟིང་གཙོ་བོར་བྱེད་པ་དང། སྨྲ་བ་ལ་དགའ་བ་དང། འདུ་འཛི་ལས་སྐྱེས་པ་དང། འཇིག་རྟེན་རྒྱང་ཕན་པའི་གཏམ་དང་ལྡན་པ་སྟེ། དེ་དག་གིས་སྟོང་པ་ཉིད་ཤེས་པའམ། འཇུག་  
  
  
༄༅། །པའམ༑ རྟོགས་པར་མི་ནུས་ཏེ། དེ་ནི། གནས་ཡོད་པ་མ་ཡིན་ནོ། །ཤཱ་རིའི་བུ། གང་དག་དགེ་སློང་གནས་བརྟན། གནས་བརྟན་ཆེན་པོ། །གླང་པོ་  
གླང་པོ་ཆེན་པོ། སེངྒེ། སེངྒེ་ཆེན་པོ། བསམ་གཏན་པ། བསམ་གཏན་པ་ཆེན་པོ། ཚུལ་ཁྲིམས་དང་ལྡན་པ། ལྷག་མཐོང་དང་ལྡན་པ་དམིགས་སུ་མེད་པ། སྟོང་པ་ཉིད་ཀྱི་  
ཆོས་རྣམས་ལ་མོས་པ། ཆོས་རྣམས་ཀྱི་རང་གི་མཚན་ཉིད་སྟོང་པ་དང། བདག་མེད་པ་དང། སེམས་ཅན་མེད་པ་དང། སྲོག་མེད་པ་དང་གང་ཟག་མེད་པ་ལ་མོས་པ། འདུ་  
འཛི་ལ་མི་དགའ་བ། འདུ་འཛི་ལ་དགའ་བ་མེད་པ། འདུ་འཛི་ལ་དགའ་བར་སྦྱོར་བའི་རྗེས་སུ་མི་བརྩོན་པ། སྨྲ་བ་ལ་མི་དགའ་བ། སྨྲ་བ་ལ་དགའ་བ་མེད་པ། སྨྲ་བ་ལ་དགའ་  
བར་སྦྱོར་བའི་རྗེས་སུ་མི་བརྩོན་པ། གཉིད་ལ་མི་དགའ་བ། གཉིད་ལ་དགའ་བ་མེད་པ། གཉིད་ལ་དགའ་བར་སྦྱོར་བའི་རྗེས་སུ་མི་བརྩོན་པ། ལས་ལ་མི་དགའ་བ། ལས་  
ལ་དགའ་བ་མེད་པ། ལས་ལ་དགའ་བར་སྦྱོར་བའི་རྗེས་སུ་མི་བརྩོན་པ། ཁྱིམ་པའི་ལས་ཀྱི་མཐའ་བྱེད་དུ་མི་འཇུག་པ། ཕོ་ཉ་མི་བྱེད་པ། སྤྲིང་ཡིག་སྐྱེལ་བ་མི་བྱེད་པ། སྨན་  
པ་མ་ཡིན་པ། སྨན་པའི་ཐ་སྙད་ལ་མངོན་པར་མི་བརྩོན་པ། འཇིག་རྟེན་རྒྱང་ཕན་པའི་གཏམ་ལ་མངོན་པར་མི་བརྩོན་པ། འཇིག་རྟེན་རྒྱང་ཕན་པ་ལ་མི་ལྟོས་པ། འཇིག་  
  
  
ཆོས་ཐམས་ཅད་སྟོང་པ་ཡིན་པར་མོས་པས་བྱེད་པ་མེད་ཅིང་མི་བྱེད་པའང་མེད་དོ། །དེ་དག་ནི། ཡང་དག་པའི་མཐས་མགུ་བར་བྱས་  
ནས་ཡང་དག་པའི་སེངྒེའི་སྒྲ་སྒྲོག་པར་བྱེད་ཀྱི། ཝའི་སྒྲ་ནི་མ་ཡིན་ནོ། །ཤཱ་རིའི་བུ། གང་དག་དགེ་སློང་འཇིག་རྟེན་རྒྱང་ཕན་པའི་གཏམ་ལྷུར་ལེན་པ། སངས་རྒྱས་ཀྱི་གསུང་  
སྤངས་ནས་གཞན་མུ་སྟེགས་ཅན་གྱི་གསང་ཚིག་སྨྲ་བ་དེ་དག་ནི་འཁོར་གྱི་ནང་དུ་དོང་ནས་དེ་དག་ཆོས་ཀྱི་སྒྲས་འཁོར་དགའ་བར་བྱེད་དེ། སྐྱེས་བུ་དམ་པ་མ་ཡིན་པ་དེ་ལྟ་བུ་དེ་དག་ནི་  
དགེ་སྦྱོང་རུལ་བ་ཞེས་བྱའོ། །དེ་ཅིའི་ཕྱིར་ཞེ་ན། ཤཱ་རིའི་བུ། འདི་ལྟར་སངས་རྒྱས་ཀྱི་གསུང་ལ་ནི། འཇིག་རྟེན་རྒྱང་ཕན་པ་མེད་པའི་ཕྱིར་རོ། །ཤཱ་རིའི་བུ། དགེ་སློང་འཇིག་རྟེན་རྒྱང་  
ཕན་པ་ལ་མངོན་པར་བརྩོན་པ་གང་ཡིན་པ་དེས་དེའི་ཚེ་ང་ལ་སྟོན་པའོ། །ཞེས་བརྗོད་པར་མི་བྱའོ། །དེ་ཅིའི་ཕྱིར་ཞེ་ན། ཤཱ་རིའི་བུ། འདི་ལྟར་ཤཱཀྱའི་སྲས་ཀྱི་དགེ་སྦྱོང་རྣམས་ནི། གཅེར་  
བུ་པའི་གསང་ཚིག་མི་འཛིན། གཞན་ལའང་མི་འཆད། འཁོར་གྱི་ནང་དུ་དོང་ནས་ཀྱང་རབ་ཏུ་མི་སྟོན་པའི་ཕྱིར་རོ། །ཤཱ་རིའི་བུ། གང་དག་སྟོང་པ་ཉིད་ཀྱི་གཏམ་ལ་མངོན་པར་མི་བརྩོན་  
པ་དེ་དག་ནི། སེངྒེའི་སྒྲ་བསྒྲག་པར་བྱའོ། །ཞེས་ཝའི་སྒྲ་ཁོ་ན་སྒྲོག་པར་བྱེད་དེ། དེ་ལྟ་བས་ན། སྐྱེས་བུ་དམ་པ་མ་ཡིན་པ་དེ་དག་ནི། དོན་དམ་པ་ཀུན་ཏུ་ཤེས་པར་མི་ནུས་སོ། །ཤཱ་རིའི་བུ་  
  
  
༄༅། །ཁྱོད་ལ་གོ་བར་བྱའོ། །ཁོང་དུ་ཆུད་པར་བྱའོ། །ཚུལ་ཁྲིམས་ཕུན་སུམ་ཚོགས་པ། ཏིང་ངེ་འཛིན་ཕུན་སུམ་ཚོགས་པ། ཤེས་རབ་ཕུན་སུམ་ཚོགས་པ་  
བརྐམ་ཆགས་མེད་པ། ཆགས་པ་མེད་པ། ཞེན་པ་མེད་པ། ཞེ་སྡང་མེད་པ། གཏི་མུག་མེད་པ། གཡོ་མེད་པ། སྒྱུ་མེད་པ། དྲང་པོའི་རང་བཞིན་ཅན། ཤེས་རབ་ཀྱི་རང་བཞིན་  
ཅན༑ དོན་སྨྲ་བ། ཡང་དག་པར་སྨྲ་བ། གཅིག་པུ་ལ་དགའ་བ། གཉིད་ལ་དགའ་བ་མེད་པ། སྟོང་པ་ཉིད་ཀྱིས་གནས་པ། མཚན་མ་མེད་པས་གནས་པ། སྨོན་པ་མེད་པས་གནས་  
པ༑ མཚན་ཉིད་མེད་པས་གནས་པ། སངས་རྒྱས་ཀྱི་གསུང་ལ་མོས་པ་འཇིག་རྟེན་རྒྱང་ཕན་པའི་གཏམ་ལ་ལྟོས་པ་མེད་པ། ཚུལ་ཁྲིམས་ཐམས་ཅད་རྗེས་སུ་སྲུང་བ། སྡིག་  
པའི་གྲོགས་པོ་ཐམས་ཅད་ཡོངས་སུ་སྤོང་བ། འདུ་འཛི་ཐམས་ཅད་ཡོངས་སུ་སྤོང་བ། བརྩོན་འགྲུས་ཚད་མེད་པ་བརྩམས་པ། དྲན་པ་ཉེ་བར་གནས་པ་དེ་ལྟ་བུ་དེ་དག་གིས་ནི། དམིགས་  
སུ་མེད་པ་སྟོང་པ་ཉིད་ཀྱི་ཆོས་རྣམས་ཀུན་ཏུ་ཤེས་པར་ནུས་སོ་།དེ་ཅིའི་ཕྱིར་ཞེ་ན། ཤཱ་རིའི་བུ། གནས་འདི་ནི། སྐྱེས་བུ་དམ་པའི་ཡིན་གྱི། གནས་འདི་ནི། འཇིག་རྟེན་གྱི་ཟང་  
ཟིང་གཙོ་བོར་བྱེད་པ་དང། དགེ་སྦྱོང་འཆལ་པ་དང། དགེ་སྦྱོང་མ་ཡིན་པར་དགེ་སྦྱོང་དུ་ཁས་འཆེ་བ་རྣམས་ཀྱི་ནི། མ་ཡིན་ནོ་།ཤཱ་རིའི་བུ། དེ་ལྟ་བས་ན། འདི་ནི། སངས་རྒྱས་  
  
  
འདི་ནི། འཇིག་རྟེན་རྒྱང་ཕན་པ་ལྷུར་ལེན་པས་འཐོབ་པར་མི་ནུས་སོ། །ཆོས་འདི་ནི། ཡོངས་སུ་མ་དག་པའི་ཆོས་དང་ལྡན་པས་འཐོབ་པར་མི་ནུས་སོ། །ཤཱ་རིའི་བུ། ས་འདི་  
ནི༑ ཤེས་པ་དང་ལྡན་པ་ཡིན་གྱི་ཤེས་པ་དང་མི་ལྡན་པའི་མ་ཡིན་ཏེ། གཅེར་བུ་པའི་སྨྲ་པ་དང་འདྲེས་པ་རྣམས་ཀྱི་མ་ཡིན། གང་ཟག་ཏུ་ལྟ་བ་རྣམས་ཀྱི་མ་ཡིན་ནོ། །ཤཱ་རིའི་བུ་  
གལ་ཏེ་གང་ཟག་བདེན་བར་གྱུར་ན་དོན་དམ་པར་གང་ཟག་ཏུ་སྨྲ་བའི་གང་ཟག་ཏུ་བཏགས་པ་བདེན་པར་འགྱུར་ཞིང། གང་ཟག་འདི་ནི་སྔོན་པོའམ། སེར་པོའམ། དམར་པོའམ་  
དཀར་པོའམ། ལུས་ལ་ཀུན་ཏུ་བརྟེན་པའམ། དེ་དང་ཐ་དད་པའི་བདེན་པའི་གནས་འདི་དམིགས་པར་འགྱུར་བ་ཞིག་གོ་སངས་རྒྱས་ཀྱི་སྡེ་སྣོད་ཚུལ་ཁྲིམས་འཆལ་པ་ཚར་གཅོད་  
པ༑ བམ་པོ་བདུན་པ་སྟེ་ཐ་མ། ཤཱ་རིའི་བུ། ཏིལ་རྣམས་ལས་ཏིལ་མར་བཞིན་དུ་ལུས་ཀྱི་ནང་ན་ཡོད་པར་ཀུན་ཏུ་བསྟན་པར་ནི། མི་ནུས་ཏེ། འདི་ནི། བདེན་པ་ཞེས་བྱ་བའི་ཚིག་བླ་དྭགས་  
ཡིན་ནོ༑ ༑ཤཱ་རིའི་བུ༑ འོན་ཏེ་གང་ཟག་ནང་ན་ཡོད་པར་གྱུར་ན་གང་ཟག་ཏུ་སྨྲ་བ་རྣམས་ཀྱིས་གང་ཟག་དེ་ནི། འདི་ཡིན་ནོ། །ཞེས་ཏིལ་རྣམས་ལས་ཏིལ་མར་བཞིན་དུ་ངེས་པར་བསྟན་  
པར་བྱའོ། །ཤཱ་རིའི་བུ། དེ་ལྟ་བས་ན། གང་ཟག་བདེན་པར་གྱུར་ན། དོན་དམ་པར་དམིགས་པར་འགྱུར་བ་ཞིག་ན། འདི་ལྟར་དེ་སྐད་དུ་སྨྲ་བའི་དགེ་སྦྱོང་དུ་ཁས་འཆེ་བ་རྣམས་ཀྱིས་དགེ་སྦྱོང་  
  
  
༄༅། །གི་རང་བཞིན་ཡང་མི་དམིགས་ན། དགེ་སྦྱོང་གིས་འཐོབ་པ་ལྟ་ཅི་སྨོས་ཏེ། དེ་ནི། གནས་ཡོད་པ་མ་ཡིན་ནོ། །ཤཱ་རིའི་བུ། ཤེས་པ་འདི་དང། མ་དག་  
པའི་འཛིན་པ་འདི་དང། བདག་ཏུ་འཛིན་པ་འདི་དང། སེམས་ཅན་དུ་འཛིན་པ་འདི་དང། སྲོག་ཏུ་འཛིན་པ་འདི་དང། གང་ཟག་ཏུ་འཛིན་པ་འདིས་ཐོག་མར་ལྟུང་བ་ཡིན་ཏེ། རྙེད་  
པ་དང་བཀུར་སྟི་ལ་ལྷག་པར་ཆགས་པའང་ཡིན་ནོ། །ཤཱ་རིའི་བུ་གང་འདུ་ཤེས་དག་པ་ལ་འདོད་ཆགས་སམ། ཞེ་སྡང་ངམ། གཏི་མུག་སྐྱེ་བར་འགྱུར་བ་ནི། གནས་མ་  
ཡིན་ཞིང་གོ་སྐབས་མེད་དོ། །རྙེད་པའམ། བཀུར་སྟིས་མཐར་གཏུགས་པར་འགྱུར་བའི་གནས་དེའང་ཡོད་པ་མ་ཡིན་ནོ། །རྙེད་པ་དང་བཀུར་སྟི་སེམས་ལ་ཞེན་ཅིང་གནས་པའང་མ་  
ཡིན་ཞིང་འོག་ཏུ་ལྟུང་བར་ཡང་མི་འགྱུར་རོ། །ཤཱ་རིའི་བུ། བདག་ཏུ་འདུ་ཤེས་པ་དང། གང་ཟག་ཏུ་ལྟ་བ་ལ་ནི། འཚོ་བ་མེད་པའི་འཇིགས་པ་ཡོད་དོ། །དེ་འཚོ་བ་མེད་པའི་འཇིགས་  
པས་སྐྲག་ནས་རྙེད་པ་དང། བཀུར་སྟི་ལ་ལྷག་པར་ཞེན་པར་འགྱུར་ཞིང། དེ་ནི། དེའི་བར་དུ་གཅོད་པར་འགྱུར་རོ། །ཤཱ་རིའི་བུ། ཅི་ནས་ཀྱང་བདག་ཏུ་ལྟ་བ་དང་ལྡན་པ་དང་  
སེམས་ཅན་དུ་ལྟ་བ་དང་ལྡན་པ་དང། སྲོག་ཏུ་ལྟ་བ་དང་ལྡན་པ་དང། གང་ཟག་ཏུ་ལྟ་བ་དང་ལྡན་པ་དང། ཤཱ་རིའི་བུ། བསྟན་པ་འདི་ལ་རབ་ཏུ་བྱུང་ནས་རབ་ཏུ་བྱུང་བ་ཡིན་ནོ།།  
  
  
སྐྱེས་བུ་བླུན་པོ་དེ་དག་ནི། འཕགས་པ་རྣམས་རབ་ཏུ་བྱུང་བའི་ཕྱིར་རབ་ཏུ་བྱུང་བ་མ་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ། འདི་ནི་  
གཅེར་བུ་པའི་རབ་ཏུ་བྱུང་བ་ཡིན་ཏེ། འདི་ལྟ་སྟེ། གང་ཟག་ཏུ་ལྟ་བ་རྣམས་དང། དམིགས་པའི་ལྟ་བ་ཅན་རྣམས་ཀྱི་རབ་ཏུ་བྱུང་བ་ལ་སྔོན་བསྟན་པ་ཡིན་པའི་ཕྱིར་རོ། །ཤཱ་རིའི་  
བུ༑ དེ་དག་ནི། སྐྱེ་བ་དེ་དང་དེ་དག་ཏུ་དེ་ལྟ་བུའི་ཁ་བྱའི་རབ་ཏུ་བྱུང་བར་འགྱུར་ཏེ། དེའི་དེ་ཉིད་གཅེར་བུ་པའི་སྨྲ་བ་རྣམས་ཀྱི་རབ་ཏུ་བྱུང་བ་ཡིན་པར་བསྟན་གྱི། འཕགས་པ་  
རྣམས་ཀྱི་རབ་ཏུ་བྱུང་བ་ནི། མ་ཡིན་ནོ། །དེ་ཅིའི་ཕྱིར་ཞེ་ན་ཤཱ་རིའི་བུ། འདི་ལྟར་དམན་པའི་སེམས་ནི། རྒྱ་ཆེན་པོ་ལ་མི་འཇོག་ཅིང་མོས་པ་སྐྱེ་བར་མི་འགྱུར་ལ། དོན་དམ་  
པ་བདེན་པའི་ཚུལ་ལ་མི་གནས་པའི་ཕྱིར་རོ། །དེ་ཅིའི་ཕྱིར་ཞེ་ན། ཤཱ་རིའི་བུ། དེ་ནི། ཆོས་ཀྱིས་འཕོངས་པར་འགྱུར་བའི་ལས་ཡིན་ཏེ། སྔོན་སྡིག་པ་མི་དགེ་བའི་ལས་མངོན་  
པར་འདུས་བྱས་པ་དང། འཕགས་པའི་ལམ་དང་མི་མཐུན་པར་བྱས་པ་དང། དགེ་སློང་ཚུལ་ཁྲིམས་དང་ལྡན་པ་དག་ལ་མ་དད་པར་བྱས་པ་དང། གཞན་དག་གི་ཚུལ་ཁྲིམས་ཉམས་  
པའམ༑ སྤྱོད་པ་ཉམས་པའམ། འཚོ་བ་ཉམས་པའི་རྒྱུ་དག་མངོན་སུམ་དུ་མ་མཐོང་བར་གླེང་བ་དང། རྣམ་པར་འཚེ་བའི་སེམས་ཀྱིས་མ་དད་པ་མང་དུ་བྱས་པ་དང། གཞན་གྱི་བསྔགས་  
  
  
༄༅། །པ་མ་ཡིན་པ་བརྗོད་པ་དང། དེས་སངས་རྒྱས་ཀྱིས་གསུངས་པའི་མདོ་སྡེའི་ཚིག་དང། ཡི་གེ་རྣམས་ལ་མ་བརྟགས་པར་སྨྲད་པའི་ཕྱིར་རོ། །ཤཱ་རིའི་བུ་  
སྡིག་པ་མི་དགེ་བ་དེ་ལྟ་བུ་དེ་དག་གི་ཆོས་ཀྱིས་འཕོངས་པར་འགྱུར་བའི་ལས་བྱས་ཤིང་བསགས་པས་སངས་རྒྱས་ཀྱི་གསུང་དོན་དམ་པ་འདི་ལ་སེམས་མི་འཇུག་ཅིང་མ་ངད་དེ་  
དེའི་རྣམ་པར་སྨིན་པ་གང་ཡིན་པས་འབད་པ་རྩལ་ཏེ་བརྩོན་འགྲུས་བརྩམས་ནའང་དམིགས་པའི་གནས་སྐབས་ཙམ་ཡང་གཟུང་བར་མི་ནུས་ན། འབྲས་བུ་ཐོབ་པ་ལྟ་ཅི་  
སྨོས་ཏེ༑ དེ་ནི། གནས་ཡོད་པ་མ་ཡིན་ནོ། །གང་ཟག་ཏུ་ལྟ་བ་ལ་ཀུན་ཏུ་བརྟེན་པར་འགྱུར་བ་དེ་དག་གི་ལྟ་བ་གང་ཡིན་པ་དེ་ནི། སངས་རྒྱས་ཀྱིས་ཀྱང་དབྲལ་བར་མི་སྤྱོད་ན་  
ཉན་ཐོས་རྣམས་ཀྱིས་ལྟ་ཅི་སྨོས་ཏེ། དེ་ནི། གནས་ཡོད་པ་མ་ཡིན་ནོ། །ཤཱ་རིའི་བུ། གང་དག་གི་བདག་ཏུ་མངོན་པར་ཞེན་ཅིང་ཆགས་པ་དང། སེམས་ཅན་དང། སྲོག་དང། གང་  
ཟག་ཏུ་མངོན་པར་ཞེན་ཅིང་ཆགས་པ་དེ་ལྟ་བུའི་འཛིན་པ་དེ་དག་གིས་རྣམ་པར་ཐར་པའི་སྒོ་རྣམས་ཐོས་ན། སྐྲག་པར་འགྱུར། དངང་བར་འགྱུར། ཀུན་ཏུ་དངང་བར་འགྱུར་རོ། །  
དེ་དག་སྔོན་གྱི་དུས་སུ་སྡིག་པ་མི་དགེ་བའི་ཆོས་ཀྱིས་འཕོངས་པར་འགྱུར་བའི་ལས་དང་ལྡན་པས་དེ་དག་འདི་ལྟ་བུའི་བདག་ཏུ་འཛིན་པ་དང། སེམས་ཅན་དང། སྲོག་དང་  
  
  
དེ་དག་ལ་སངས་རྒྱས་བྱེ་བ་ཕྲག་བརྒྱ་སྟོང་གིས་ཆོ་འཕྲུལ་གསུམ་གྱིས་ཆོས་བསྟན་ཀྱང་དེ་དག་གིས་ཆོས་ཀུན་ཤེས་པར་མི་  
ནུས་སོ༑ ༑ཤཱ་རིའི་བུ། ལྕགས་ཀྱི་མཚོན་རྣོན་པོས་ལྕེ་ཀུན་ཏུ་བཅད་ཅིང་གཏུབས་པ་ནི། བླའི། ཚུལ་ཁྲིམས་ཉམས་པའམ། ལྟ་བ་ཉམས་པའམ། སྤྱོད་པ་ཉམས་པའམ། འཚོ་  
བ་ཉམས་པའི་རྒྱུ་མངོན་སུམ་དུ་མ་མཐོང་བར་གླེང་བ་དང་སངས་རྒྱས་ཀྱི་གསུངས་པའི་མདོ་སྡེའི་ཚིག་དང། ཡི་གེ་རྣམས་ལ་མ་བརྟགས་པར་སྨོད་པར་བྱེད་པ་ནི། དེ་ལྟ་མ་  
ཡིན་ནོ༑ ༑ཤཱ་རིའི་བུ། མ་འོངས་པའི་དུས་ན་དགེ་སློང་དག་སོ་སོ་ཐར་པའི་སྡོམ་པས་མ་བསྡམས་པ་དག་འབྱུང་བར་འགྱུར་ཏེ། དེ་དག་ཚུལ་ཁྲིམས་ཀྱིས་རྒྱགས་པ་སྐྱེད་པར་བྱེད་  
དེ༑ བདག་ནི། ཚུལ་ཁྲིམས་དང་ལྡན་གྱི། འདི་དག་ནི། དེ་བཞིན་དུ་མ་ཡིན་ཏེ། སྤྱོད་པ་གཞན་ཡིན་ནོ། །ཞེས་དེ་དག་ཕན་ཚུན་དུ་ཟིལ་གྱིས་གནོན་པར་འགྱུར་རོ། །ཤཱ་རིའི་བུ། དགེ་  
སློང་དག་ཕལ་ཆེར་བ་དག་ནི། ཚུལ་ཁྲིམས་དང་ལྡན་གྱི། འདི་ནི་དེ་ལྟར་ཚུལ་ཁྲིམས་དང་ལྡན་པ་མ་ཡིན་ནོ། །བདག་ནི། མང་དུ་ཐོས་པ་ཡིན་ཏེ། འདི་ནི། དེ་ལྟར་མང་དུ་ཐོས་  
པ་མ་ཡིན་ནོ། །ཞེས་ཚུལ་ཁྲིམས་ལ་གཙོ་བོར་བྱེད་པར་འགྱུར་རོ་།ཤཱ་རིའི་བུ། དགེ་སློང་དེ་དག་ནི། ཕལ་ཆེར་དགོན་གནས་སུ་འབྱུང་བར་འགྱུར་ཏེ། ཚུལ་ཁྲིམས་སྲུང་བར་བྱེད་པ་  
  
  
༄༅། །ཚུལ་ཁྲིམས་ཀྱི་ཕུང་པོ་ལ་གུས་པར་བྱེད་པ། མང་དུ་ཆུབ་པར་བྱེད་པ་ཕལ་ཆེར་སངས་རྒྱས་ཀྱི་གསུང་ཀུན་ཏུ་ཆུབ་པར་བྱས་ནས་ཁྲོ་བ་དང། བརྣབ་  
སེམས་ཆེ་བ་དང། ཆགས་པ་དང། གཏུམ་པ་དང། རྨོངས་པ་དག་ཏུ་འགྱུར་རོ། །དེ་དག་གིས་ལྟ་བ་ཉམས་པའམ། ཚུལ་ཁྲིམས་ཉམས་པའམ། སྤྱོད་པ་ཉམས་པའམ་  
འཚོ་བ་ཉམས་པའི་རྐྱེན་འགའ་ཁོ་ན་ཞིག་ལ་བརྟེན་ནས་འཐབ་ཁྲོལ་ཆེན་པོ་བདོ་བར་འགྱུར་རོ། །ཤཱ་རིའི་བུ། དེར་འཐབ་རྩོད་བྱུང་བ་དེ་ལ། ཤཱ་རིའི་བུ། ཡང་འཐབ་རྩོད་ཉེ་བར་ཞི་  
བར་བྱེད་པའི་གཟུ་བོའི་དགེ་སློང་གང་ཡིན་པ་དེ་དག་འབྱུང་སྟེ་དེ་དག་ཀྱང་དེའི་ཚེ་ཕན་ཚུན་གྱི་ཕྱོགས་སུ་ལྟུང་བར་འགྱུར་རོ་།ཤཱ་རིའི་བུ། དེ་ལ་ཕན་ཚུན་ནས་མནར་སེམས་  
ལ་ཞུགས་པས་དེ་དག་རེག་པར་གནས་པར་མི་འགྱུར་རོ། །རྣལ་འབྱོར་སྤྱོད་པ་རྣམས་ཀྱང་རེག་པར་གནས་པར་མི་འགྱུར་རོ། །ཁྱིམ་ན་གནས་པ་དང། རབ་ཏུ་བྱུང་བ་རྣམས་  
ཀྱང་རེག་པར་གནས་པར་མི་འགྱུར་རོ། །ཤཱ་རིའི་བུ། དེ་ལ་དགེ་སློང་ལོར་མ་ལོན་པ་དང། གསར་བུ་དང། རྒན་པོ་དང། གནས་བརྟན་རྣམས་ལ་གཅེས་པར་མི་བྱེད་པ་དང་  
མ་གུས་པར་འགྱུར་རོ། །དེ་ཅིའི་ཕྱིར་ཞེ་ན། འདི་ལྟར་ཡང་མ་བསླབ་པ་རྣམས་ཀྱིས་རབ་ཏུ་ཕྱུང་ཞིང་བསྙེན་པར་རྫོགས་པར་བྱས་པའི་ཕྱིར་རོ། །དགེ་སློང་གུས་པ་མེད་པ་དང་  
  
  
ལོ་གྲངས་ཀྱི་མཐས་རྒན་པོར་གཏོགས་པ། ལོ་བཅུ་པ་རྣམས་སམ། ལོ་བཅོ་ལྔ་པ་རྣམས་སམ། ལོ་ཉི་ཤུ་པ་རྣམས་སམ། ལོ་ལྔ་བཅུའི་བར་དག་དང་ཡང་  
ངེས་པར་འདྲ་བར་འགྱུར་ཏེ། དེ་དག་གི་འཁོར་དེའང་དེ་ཁོ་ན་དང་འདྲ་བར་སྤྱོད་པ་མེད་པར་འགྱུར་རོ། །ཤཱ་རིའི་བུ། དེའི་ཚེ་ལྷག་པར་ཡང་ཆགས་པར་འགྱུར། ལྷག་པར་ཡང་ཞེ་སྡང་  
བར་འགྱུར། ལྷག་པར་ཡང་གཏི་མུག་པར་འགྱུར་རོ། །ཤཱ་རིའི་བུ་སྐྱེས་བུ་བླུན་པོ་དེ་དག་སངས་རྒྱས་ཀྱིས་གསུངས་པའི་མདོ་སྡེའི་ཆིག་རྣམས་ལ་མ་བརྟགས་པར་མི་མོས་ཤིང་  
མངོན་པར་མ་དད་པ་ན་མི་མཐུན་པ་ལ་རྩོད་པར་འགྱུར་རོ། །ཤཱ་རིའི་བུ། དེ་ལྟར་ཕན་ཚུན་གུས་པ་མེད་པ་དང། ཕན་ཚུན་སྨོད་པས་ངའི་ཆོས་འདུལ་བ་འདི་ནུབ་པར་འགྱུར་རོ། །ཤཱ་རིའི་  
བུ༑ སྐྱེས་བུ་བླུན་པོ་དེ་དག་ལས་ཕལ་ཆེར་གྱིས་ཆོས་ཀྱིས་འཕོངས་པར་འགྱུར་བའི་ལས་མངོན་པར་འདུ་བྱེད་པར་འགྱུར་རོ། །ཆོས་ཀྱིས་འཕོགས་པའི་ལས་མངོན་པར་འདུས་བྱས་  
ནས་ངན་འགྲོ་རྣམས་སུ་ལྟུང་བར་འགྱུར་རོ། །ཤཱ་རིའི་བུ། ཁྱོད་ལ་གོ་བར་བྱའོ། །ཁོང་དུ་ཆུད་པར་བྱའོ། །དགྲ་བཅོམ་པ་དང་ཉོན་མོངས་པ་ཟད་པ་དང། ནད་པ་བསྐྱོད་མི་ནུས་པ་མ་གཏོགས་  
པར་དོན་དུ་གཉེར་བའི་རིགས་ཀྱི་བུས་དེའི་ཚེ་མཚན་གཅིག་ཙམ་ཡང་ཚོགས་ཀྱི་གནས་སུ་གནས་པར་མི་བྱའོ། །ཤཱ་རིའི་བུ། འདི་ལྟར་དེའི་ཚེ་སྡིག་པ་ཅན་རྣམས་ཀྱི་ཆགས་པ་དང། ཞེ་སྡང་  
  
  
༄༅། །དང། གཏི་མུག་དང། འཚོ་བ་མེད་པ་རྣམས་ཀྱི་འཇིགས་པ་འབྱུང་བར་འགྱུར་རོ། །ཤཱ་རིའི་བུ། དོན་དུ་གཉེར་བའི་རིགས་ཀྱི་བུས་རི་དྭགས་འཆི་བ་བཞིན་དུ་ཁས་  
བླངས་ཏེ་དགོན་པར་འགྲོ་བར་བྱའོ། །ཤཱ་རིའི་བུ། ཁྱོད་ལ་གོ་བར་བྱའོ། །ཁོང་དུ་ཆུད་པར་བྱའོ། །ངའི་ཆོས་འདུལ་བ་འདི་ནི། རིང་དུ་མི་གནས་པར་འགྱུར་རོ། །ཤཱ་རིའི་བུ། འདི་ལྟར་  
སེམས་ཅན་རྣམས་ཀྱི་དགེ་བའི་རྩ་བ་ཡོངས་སུ་ཟད་ནས་ནི། ངན་སོང་གི་ལུས་མངོན་དུ་འབྱུང་བས། ཤཱ་རིའི་བུ། དགེ་སློང་རྣལ་འབྱོར་སྤྱོད་པས་འདི་ལྟ་བུའི་སེམས་བསྐྱེད་  
པར་བྱ་སྟེ། དགེ་སྦྱོང་གི་འབྲོག་དགོན་པ་རྣམ་པར་འགྱེས་པའི་ཆོས་རྙིང་པ་དེ་འདྲ་བ་ནི། བལྟའོ། །ཀྱེ་མའོ་བདག་གིས་བརྩོན་འགྲུས་ནི། མྱུར་དུ་བརྩམ་མོ། །དགྲ་བཅོམ་པ་  
ཉིད་ནི༑ མྱུར་དུ་ཐོབ་པར་བྱའོ། །ཞེས་སེམས་བསྐྱེད་པར་བྱའོ་།ཤཱ་རིའི་བུ། འདི་ལྟར་ངའི་བསྟན་པ་ནི། ཉེས་པར་ཐོབ་པར་མི་འགྱུར་ལ། ངའི་ཉན་ཐོས་རྣམས་ནི། ཆོས་གོས་དང་  
བསོད་སྙོམས་ཀྱིས་དུབ་པར་མི་འགྱུར་བར༑ ཤཱ་རིའི་བུ། སངས་རྒྱས་ཀྱི་ས་ལ་མངོན་པར་བརྩོན་པར་གྱིས་ཤིག་འཇིག་རྟེན་གྱི་ཟང་ཟིང་ལ་གཅེས་པར་མ་བྱེད་ཅིག་ཤཱ་  
རིའི་བུ། ལྟོས་ཤིག་ང་ནི། འདི་སྐད་ཅེས་རྣལ་འབྱོར་སྤྱོད་པའི་དགེ་སློང་རྣམས་ལ་ནི། ལྷ་བྱེ་བ་སྟོང་ཕྲག་དག་བདེ་བ་ཐམས་ཅད་ཀྱིས་སྟོབ་པས་བརྩོན་པར་གནས་ཏེ། ཤཱ་རིའི་བུ་  
  
  
དེ་ལྟ་བུའི་མཆོད་པ་དང་བསྙེན་བཀུར་བྱ་བར་མི་ནུས་སོ། །ཞེས་གསུང་ངོ། །ལྷ་དང། ཀླུ་དང། གནོད་སྦྱིན་གང་དག་གིས་སྦྱར་བའི་འཚོ་བའི་ཡོ་བྱད་རྣམས་ལ་མ་ཆགས་པར་  
བྱའོ༑ ༑དེ་བཞིན་གཤེགས་པའི་གསུང་ནི། བདེན་པ་གསུང་བ་ཡིན་ཏེ་ཚུལ་འཆོས་པ་ཉིད་མ་ཡིན། ཁ་གསག་མཛད་པ་ཉིད་མ་ཡིན་པས། དོན་དམ་པ་སྟོང་པ་ཉིད་རབ་ཏུ་བསྟན་  
པའི་དོན་དམ་པ་སྟོང་པ་ཉིད་ལ་མངོན་པར་བརྩོན་པར་གྱིས་ཤིག་།འབྲོག་དགོན་པ་ཆེན་པོ་དེ་ནི། འདི་ལྟ་སྟེ། དམིགས་པ་ཡིན་ནོ། །ཤཱ་རིའི་བུ། གང་ཞིག་དེ་བཞིན་གཤེགས་པའི་  
ཕྱིར་རབ་ཏུ་བྱུང་ནས་ཆོས་དེ་ལའང་བརྩོན་འགྲུས་ཀྱིས་གནས་ན་འདོད་པ་ཆུང་བའི་ལྷ་རྣམས་དང། འདོད་པ་ཆུང་བའི་མི་རྣམས་དང། འདོད་པ་ཆུང་བའི་སེམས་ཅན་ཐམས་ཅད་  
ལས་དགེ་སློང་རྣལ་འབྱོར་སྤྱོད་པ་དེའི་ལྷུང་བཟེད་དང་ཆོས་གོས་འབྱུང་བར་འགྱུར་རོ། །དེ་ཅིའི་ཕྱིར་ཞེ་ན། འདི་ལྟར་དེ་བཞིན་གཤེགས་པའི་བསོད་ནམས་ཀྱི་ཕུང་པོ་ནི། དཔག་ཏུ་  
མེད་པ་ཡིན་ཏེ། ཤཱ་རིའི་བུ། དེ་བཞིན་གཤེགས་པ་ཡོངས་སུ་མྱ་ངན་ལས་འདས་པའི་སྨིན་མཚམས་ན་མངའ་བའི་སྐྱེས་བུ་ཆེན་པོའི་མཛོད་སྤུའི་མཚན་གང་ཡིན་པ་དེའི་བྱེ་བ་བརྒྱ་  
སྟོང་གི་ཆ་ཤས་ཙམ་ལའང་མི་འཇུག་ན། སྐུ་རྫོགས་པ་དང་ཉན་ཐོས་ལ་བཀུར་སྟིར་བྱས་པ་ལྟ་ག་ལ་ཞིག་ཤཱ་རིའི་བུ། འཇིག་རྟེན་ལྷ་དང་བཅས་པ་ངའི་བསྟན་པ་ལ་རབ་ཏུ་བྱུང་  
  
  
༄༅། །པར་གྱུར་ཅིང། དེའང་ཆོས་ལ་སྒོམ་པར་གྱུར་ན། ཤཱ་རིའི་བུ། འཇིག་རྟེན་ལྷ་དང་བཅས་པས་ཀྱང་མཚན་གཅིག་གི་བཅུ་དྲུག་གི་ཆ་ཙམ་དུའང་མི་ཆོག་སྟེ། ཤཱ་  
རིའི་བུ༑ དེ་ལྟར་དེ་བཞིན་གཤེགས་པའི་བསོད་ནམས་ནི། དཔག་ཏུ་མེད་པ་ཡིན་ནོ། །ཤཱ་རིའི་བུ། དགེ་སློང་གང་ཞིག་ཆོས་གོས་ངན་ངོན་གྱིས་ཆོག་ཤེས་པ་དང། ཆོས་གོས་ངན་ངོན་  
གྱིས་ཆོག་ཤེས་པའི་བསྔགས་པ་བརྗོད་པ་དང། བསོད་སྙོམས་དང་གནས་མལ་དང། ནད་ཀྱི་རྐྱེན་སྨན་དང། མཁོ་བའི་ཡོ་བྱད་ངན་ངོན་རྣམས་ཀྱིས་ཆོག་ཤེས་པ་དང། བསོད་  
སྙོམས་དང། གནས་མལ་དང། ནད་ཀྱི་རྐྱེན་སྨན་དང། མཁོ་བའི་ཡོ་བྱད་ངན་ངོན་རྣམས་ཀྱིས་ཆོག་ཤེས་པའི་བསྔགས་པ་བརྗོད་པ་དེས་ནི། འདི་ལྟར་འདོད་པར་བྱ་སྟེ། ཆོས་  
གོས་ཀྱི་ཆེད་དུ་མི་དགེ་བའི་འཚོ་བ་གང་ཡིན་པ་ལ་མི་སྤྱོད་པ་ཡིན་ནོ། །བསོད་སྙོམས་དང། གནས་མལ་དང། ནད་ཀྱི་རྐྱེན་སྨན་དང། མཁོ་བའི་ཡོ་བྱད་རྣམས་ཀྱི་ཆེད་དུ་མི་  
དགེ་བའི་འཚོ་བ་ལ་མི་སྤྱོད་པ་ཡིན་ནོ། །ཤཱ་རིའི་བུ། གལ་ཏེ་དགེ་སློང་ཕྱག་དར་ཁྲོད་པས་ཕྱག་དར་ཁྲོད་པ་བླངས་ན་འདི་སྙམ་དུ། བདག་གི་ཕྱག་དར་ཁྲོད་པ་འདི་ནི། གྲང་བ་ན་  
གྲང་བ་བསལ་བའི་ཕྱིར་དང། དྲོ་བ་ན་དྲོ་བ་བསལ་བའི་ཕྱིར་དང། སྦྲང་བུ་དང། ཤ་སྦྲང་དང། སྡིག་སྦྲུལ་དང། རླུང་དང། ཚ་བའི་རེག་པ་རྣམས་སྤང་བའི་ཕྱིར་དང། ཕལ་བའི་  
  
  
ངན་ངོན་གྱིས་ཡོངས་སུ་དུབ་པ་བསལ་བའི་ཕྱིར་དང། འཕགས་པ་རྣམས་ཀྱིས་བསྔགས་པ་ཡིན་པར་བྱ་བའི་ཕྱིར་དང། ངོ་ཚ་བའི་གནས་  
སྦ་བར་བྱ་བའི་ཕྱིར་དང། འཕགས་པའི་ལམ་བསྒོམ་པའི་ཕྱིར་ཡིན་པས་བདག་གིས་ཕྱག་དར་ཁྲོད་པའི་རྣམ་སྦྱར་འདི་དག་བགོས་ནས་རེ་ཞིག་སོ་སོའི་སྐྱེ་བོའི་ཕྱག་དར་  
ཁྲོད་པ་གང་ཡིན་པ་དེ་ལྟ་བུ་ནི། མཚན་གཅིག་ཀྱང་ལུས་ལ་མི་གཙང་བའི་བརྩོན་འགྲུས་བདག་གིས་བརྩམ་མོ་སྙམ་དུ་སེམས་བསྐྱེད་པར་བྱའོ། །དེས་ཕྱག་དར་ཁྲོད་པ་  
དེ་ལེགས་པར་བཀྲུ་ཞིང་ལེགས་པར་བཤལ་བར་བྱའོ། །གལ་ཏེ་ཕྱག་དར་ཁྲོད་པ་དེ་ལ་ཀུན་ཏུ་འདོད་ཆགས་སྐྱེ་ཞིང་མངོན་པར་ཞེན་པར་གྱུར་ན། དེས་ཕྱག་དར་ཁྲོད་པ་  
དེའང་སྤང་བར་བྱའོ། །ཤཱ་རིའི་བུ། ངས་དེ་ལྟ་བུའི་དགེ་སློང་ལ་ནི། ཕྱག་དར་ཁྲོད་པ་དེའང་རྗེས་སུ་མ་གནང་ན། ཡོ་བྱད་གཞན་ལྟ་ཅི་སྨོས། དེ་ཅིའི་ཕྱིར་ཞེ་ན། དགེ་སྦྱོང་  
གི་ཆོས་མ་ཡིན་པའི་ཕྱིར་རོ། །ཤཱ་རིའི་བུ། འདི་ལྟར་དེའི་གནས་སྐབས་དེ་ནི། དགེ་སྦྱོང་གི་ཆོས་མ་ཡིན་ཏེ། འདི་ལྟར་དགེ་སྦྱོང་གི་ཆོས་མ་ཡིན་པ་དེ་ནི། དེ་ལ་འོས་པ་མ་ཡིན་  
ན༑ ཡོ་བྱད་གཞན་ལྟ་ཅི་སྨོས། ཤཱ་རིའི་བུ། དེའི་ཚེ་ལྕགས་གླེབས་པ་འབར་བའི་ལུས་གཡོགས་པ་ནི། བླའི། དགེ་སློང་ཕྱག་དར་ཁྲོད་པ་རྣམས་ཀྱིས་ཕྱག་དར་ཁྲོད་ལ་  
  
  
༄༅། །ལོངས་སྤྱོད་པར་བྱེད་པ་ནི། དེ་ལྟ་མ་ཡིན་ནོ། །ཤཱ་རིའི་བུ། དེ་གང་ཁོ་ན་ལ་སྲེད་པ་སྐྱེ་ཞིང་ཀུན་ཏུ་འདོད་ཆགས་པར་འགྱུར་ན། དེས་ཡང་འདི་སྙམ་དུ་  
ཕྱག་དར་ཁྲོད་པ་བགོ་བར་བྱ་སྟེ། བདག་གི་ཆོས་གོས་འདི་ནི་གྲང་པ་བསྐྱབ་པའི་ཕྱིར་དང་ཞེས་བྱ་བ་ནས་གང་ཡང་འཕགས་པའི་ལམ་གོམས་པར་བྱ་བའི་ཕྱིར་དང་ཞེས་བྱ་བའི་  
པར་དུ་སྦྱར་ཏེ། བདག་གིས་ཆོས་གོས་འདི་བགོས་ནས་རྒྱུན་དུ་ཞུགས་པའི་འབྲས་བུ་ཐོབ་པར་བྱའོ། །ལན་གཅིག་ཕྱིར་འོང་བའི་འབྲས་བུ་དང། ཕྱིར་མི་འོང་བའི་འབྲས་བུ་དང་  
དགྲ་བཅོམ་པ་ཉིད་ཐོབ་པར་བྱའོ། །གང་ཡང་ཆོས་གོས་འདི་ལ་བརྟེན་ཏེ་དགེ་སྦྱོང་གི་ཆོས་ཡོངས་སུ་རྫོགས་པར་མ་བྱས་པ་དེ་སྲིད་དུ་ཆོས་གོས་གཉིས་པ་ཤོས་མི་བཙལ་ལོ། །  
ཞེས་བསམ་པར་བྱ་སྟེ། འདི་ལྟར་ལྷག་པའི་བསམ་པ་ཕུན་སུམ་ཚོགས་པ་དང་ལྡན་པའི་དགེ་སློང་ལ་ནི། ཤཱ་རིའི་བུ། ངས་ཕྱག་དར་ཁྲོད་ཀྱི་ཆོས་གོས་རྗེས་སུ་གནང་  
ངོ། །ཤཱ་རིའི་བུ། དེ་ལ་དགེ་སློང་བསོད་སྙོམས་པས་གྲོང་དུ་བསོད་སྙོམས་ཀྱི་ཕྱིར་འཇུག་པ་ན། ཆོས་ཐམས་ཅད་ལ་དྲན་པ་མེད་པ་ཡིད་ལ་བྱ་བ་བསྐྱེད་པར་བྱ་ཞིང་  
སེམས་མ་གཡང་བར་ཏིང་ངེ་འཛིན་གྱི་གོ་ཆ་བགོས་ནས་གྲོང་དུ་བསོད་སྙོམས་ཀྱི་ཕྱིར་འཇུག་པར་བྱའོ། །དེས་གྲོང་དུ་བསོད་སྙོམས་སྤྱད་ནས་མ་ཆགས་པའི་སེམས་ཀྱིས་གྲོང་  
  
  
བཞག་ནས་མི་གཙང་བའི་འདུ་ཤེས་དང། མི་འཕྲོད་པའི་འདུ་ཤེས་དང། བཤང་གཅིའི་འདུ་ཤེས་དང། སྦུན་པའི་  
འདུ་ཤེས་དང། སྐྱུག་པའི་འདུ་ཤེས་དང། གཙང་མ་མ་ཡིན་པའི་འདུ་ཤེས་དང། རྨ་གླན་པའི་འདུ་ཤེས་དང། སྨད་པའི་འདུ་ཤེས་དང། མི་མཐུན་པའི་འདུ་ཤེས་དང། བུའི་  
ཤ་ལྟ་བུའི་འདུ་ཤེས་དང། རླུགས་པའི་འདུ་ཤེས་དང། རུལ་པ་དང། རྒྱུ་མཐུན་པའི་འདུ་ཤེས་དང། དྲི་མི་ཞིམ་པའི་འདུ་ཤེས་དང། ལྕི་བའི་འདུ་ཤེས་དང། འདུན་པ་མེད་  
པའི་འདུ་ཤེས་དེ་ལྟ་བུ་དག་བསྐྱེད་པར་བྱ་ཞིང་དེ་ལྟ་བུའི་ཡིད་ལ་བྱེད་པའི་འདུ་ཤེས་དང་ལྡན་པས་ཁ་ཟས་ལ་བཟའ་བར་བྱའོ་།མ་ཆགས་པ་དང། མ་ཞེན་པ་དང། མི་སྡང་བ་  
དང། མ་རྨོངས་པ་དང། མི་སྲིད་པ་དང། ལྷག་པར་མ་ཞེན་པ་དང། ཉེས་དམིགས་སུ་ལྟ་བ་དང། འབྱུང་བའི་ཤེས་པས་ཇི་སྲིད་ཅིག་ཁོ་ནང་ལུས་གནས་པར་བྱ་བའི་ཕྱིར་  
དང། འཚོ་བར་བྱ་བའི་ཕྱིར་དང། བྲུ་བ་ལས་བཟློག་པའི་ཕྱིར་དང། ཚངས་པར་སྤྱད་པ་རྗེས་སུ་གཟུང་བའི་ཕྱིར་དང། ཚོར་བ་རྙིང་བ་རྣམས་བཟློག་པའི་ཕྱིར་དང། ཚོར་བ་  
གསར་པ་རྣམས་མི་བསྐྱེད་པའི་ཕྱིར་དང། སྟོབས་དང། བདེ་བ་དང་ཁ་ན་མ་ཐོ་བ་མེད་པས་བདེ་བར་གནས་པ་དང། སྲེག་རྗེས་སུ་གཟུང་བའི་ཕྱིར་བདག་འཚོ་བ་ཡིན་གྱི་  
  
  
༄༅། །བདག་བརྩོན་འགྲུས་རྩོམ་པ་ལ་གནས་ཤིང་ལུས་ཀྱི་སྟོབས་དང་མཐུ་མི་ཉམས་པར་བྱ་བའི་ཕྱིར་ཁ་ཟས་འདི་ཟོས་ནས་རྒྱུན་དུ་ཞུགས་པའི་  
འབྲས་བུ་ཐོབ་པར་བྱའོ། །ལན་གཅིག་ཕྱིར་འོང་བའི་འབྲས་བུ་དང་ཕྱིར་མི་འོང་བའི་འབྲས་བུ་དང། དགྲ་བཅོམ་པ་ཉིད་ཐོབ་པར་བྱའོ་སྙམ་ན། ཤཱ་རིའི་བུ། ངས་དེ་  
ལྟ་བུའི་དགེ་སློང་ལ་དད་པས་བྱིན་པའི་བསོད་སྙོམས་རྗེས་སུ་གནང་ངོ། །ཤཱ་རིའི་བུ། གལ་ཏེ་ཡང་དགེ་སློང་བསོད་སྙོམས་ལ་ལོངས་སྤྱོད་པ་ན། ཆགས་པ་དང། ཞེན་པ་  
དང། རོ་མྱང་བ་དང། ཆུམས་པ་དང། ལྷག་པར་ཞེན་པ་དང་སྲེད་པ་དང། ཉེས་དམིགས་སུ་མི་ལྟ་བ་དང། འབྱུང་བར་མི་ཤེས་པས་བདག་གི་བསོད་སྙོམས་ཀྱི་ཁ་  
ཟས་འདི་ལ་ཟོས་ཤིང་ལོངས་སྤྱོད་ནས་འཕགས་པའི་ལམ་གོམས་པར་བྱ་བའི་ཕྱིར་མངོན་པར་བརྩོན་པར་བྱའོ། །རྒྱུན་དུ་ཞུགས་པའི་འབྲས་བུ་དང། ལན་གཅིག་ཕྱིར་  
འོང་བའི་འབྲས་བུ་དང། ཕྱིར་མི་འོང་བའི་འབྲས་བུ་དང། དགྲ་བཅོམ་པ་ཉིད་ཐོབ་པར་བྱའོ་སྙམ་ན། ཤཱ་རིའི་བུ། དེ་ལྟ་བུའི་དགེ་སློང་ལ་ནི། ངས་དད་པས་བྱིན་པའི་  
ཆུ་ཕོར་བུ་གང་ཙམ་ཡང་རྗེས་སུ་མ་གནང་ན་བསོད་སྙོམས་ལྟ་ཅི་སྨོས། ཤཱ་རིའི་བུ། བཀྲེས་པས་རང་གི་བརླའི་ཤའམ་དཔུང་བའི་ཤ་ཟོས་པ་ནི། བླའི། ཉེས་དམིགས་སུ་  
  
  
འབྱུང་བར་མི་ཤེས་པས་དད་པས་བྱིན་པ་ལ་ལོངས་སྤྱོད་པར་བྱེད་པ་ནི། དེ་ལྟ་མ་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ། ངས་ལྡན་པ་རྣམས་དང། གྲོལ་བ་རྣམས་ལ་དད་  
པས་བྱིན་པ་རྗེས་སུ་གནང་སྟེ། དེ་དག་ལས་གཞན་པ་ལ་ནི། མ་ཡིན་ནོ། །ཤཱ་རིའི་བུ། ཇི་ཙམ་ཞིག་གིས་ལྡན་པ་ཡིན། ཇི་ཙམ་ཞིག་གིས་གྲོལ་བ་ཡིན་ཞེ་ན། མཐོང་བའི་ཆོས་འདི་  
ཉིད་ལ་ལེན་པ་མེད་པར་ཡོངས་སུ་མྱ་ངན་ལས་འདས་པ་སྟེ། དེ་ལྟ་བུ་ནི། ལྡན་པ་ཡིན་ནོ། །མི་དགེ་བའི་ཆོས་སྤང་བའི་ཕྱིར་དང་དགེ་བའི་ཆོས་མངོན་སུམ་དུ་བྱ་བའི་ཕྱིར་སྤོང་བ་  
དང། འཕགས་པའི་ལམ་གོམས་པར་བྱ་བ་ལ་མགོ་ལ་མེ་འབར་བ་ལྟ་བུར་བྱེད་པ་དེ་ལྟ་བུ་ནི། ལྡན་པ་ཡིན་ནོ། །སྟོང་པའི་ཆོས་རྣམས་ལ་མོས་པ་དང། རྣམ་པར་ཐར་པའི་སྒོ་  
སྟོང་པ་ཉིད་དང། མཚན་མ་མེད་པ་དང། སྨོན་པ་མེད་པ་ལ་མོས་པ་སྟེ། དེ་ལྟ་བུ་ནི། གྲོལ་བ་ཡིན་ནོ། །དགེ་བ་ཅི་ཡིན་ཞེས་ཚོལ་ཞིང་འདྲི་བའི་རང་བཞིན་ཅན་གོ་ཆ་ཆེན་པོ་བགོས་  
ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བ་ན་ཡང་དག་པའི་བྱང་ཆུབ་ཀྱི་ཡན་ལག་རྣམས་ལ་མངོན་པར་བརྩོན་པ་ཡིན་ཏེ། གང་དག་ལམ་ལ་ཞུགས་  
པ་དེ་དག་འདི་སྙམ་དུ་རྒྱུན་དུ་ཞུགས་པའི་འབྲས་བུ་ཐོབ་པར་བྱའོ་ཞེས་བྱ་བ་ནས་དགྲ་བཅོམ་པ་ཉིད་ཀྱི་བར་དུ་ཐོབ་པར་བྱའོ་སྙམ་དུ་དེའི་བྱ་བ་ལ་གནས་པ་ཡིན་ཏེ། དགེ་བའི་ཆོས་  
  
  
༄༅། །རྣམས་ལ་གང་དག་ཁོང་དུ་ཆུད་པར་བྱ་བའི་ཕྱིར་ལྷག་པའི་བསམ་པས་གནས་པ་དེ་ལྟ་བུ་ནི། བདེན་པ་ཡིན་ནོ། །ངན་སོང་གསུམ་ལས་གྲོལ་བ་ནི། རྒྱུན་  
དུ་ཞུགས་པ་ཞེས་བྱའོ། །འདོད་པའི་ཁམས་དང་ལྡན་པ་ནི། ལན་གཅིག་ཕྱིར་འོང་བ་དང། ཕྱིར་མི་འོང་བའོ། །འཇིགས་པ་ཐམས་ཅད་ལས་གྲོལ་བ་ནི། དགྲ་བཅོམ་པ་བྱ་བ་  
བྱས་པ་ཡིན་ནོ། །ཤཱ་རིའི་བུ། གང་དག་ཡང་བསླབ་པ་གསུམ་པོ་དག་ལ་བསླབ་པ་དེ་དག་ནི། ལྡན་པ་ཞེས་བྱ་སྟེ། དེ་དག་ཀྱང་དད་པས་བྱིན་པ་འཐོབ་པ་ཡིན་ནོ། །འདི་དག་  
ཙམ་གྱིས་ལྡན་པ་ཡིན་ཞིང། འདི་དག་ཙམ་གྱིས་གྲོལ་བ་ཡིན་ཏེ། དེ་ལྟ་བུའི་བདེན་པ་དང། དེ་ལྟ་བུའི་གྲོལ་བ་གང་ཡིན་པ་དེ་དག་ལ་ངས་དད་པས་བྱིན་པ་རྗེས་སུ་གནང་ངོ། །སོ་སོར་  
ཐར་པའི་སྡོམ་པས་ཡང་དག་པར་བསྡམས་ཤིང་ཚུལ་ཁྲིམས་ཀྱི་ཕུང་པོ་ལ་རབ་ཏུ་གནས་པ་དེ་དག་གིས་ཤིན་ཏུ་ལོངས་སྤྱད་པ་ཡིན་ཏེ། སོ་སོར་ཐར་པའི་སྡོམ་པས་ཤིན་ཏུ་བསྡམས་  
པ་གང་ཡིན་པ་དག་ནི། གྱ་གྱུ་མི་བྱེད་པ་ཡིན་ནོ། །དེ་དག་ནི་མང་དུ་ཐོས་པ་ལ་མངོན་པར་བརྩོན་པ་ཡིན་ཏེ། དེ་བཞིན་གཤེགས་པས་གསུངས་པའི་ཆོས་གང་དག་ཡིན་པ་འདི་ལྟ་  
སྟེ༑ མདོའི་སྡེ་དང། དབྱངས་ཀྱིས་བསྙད་པའི་སྡེ་དང། ལུང་བསྟན་པའི་སྡེ་དང། ཚིགས་སུ་བཅད་པའི་སྡེ་དང། ཆེད་དུ་བརྗོད་པའི་སྡེ་དང། གླེང་གཞིའི་སྡེ་དང། རྟོགས་པ་བརྗོད་  
  
  
དེ་ལྟ་བུ་བྱུང་བའི་སྡེ་དང། སྐྱེས་པའི་རབས་ཀྱི་སྡེ་དང། རྨད་དུ་བྱུང་བའི་ཆོས་ཀྱི་སྡེ་དང། གཏན་ལ་ཕབ་པར་བསྟན་པའི་སྡེ་རྣམས་དང། སོ་སོར་ཐར་པའི་སྡོམ་པས་ཡང་དག་  
པར་བསྡམས་པ། ཚུལ་ཁྲིམས་ཀྱི་ཕུང་པོ་མ་རལ་ཞིང་ཉམས་པ་མེད་པ། ཀློག་པ་དང། འདོན་པ་ལ་མངོན་པར་བརྩོན་པ་དག་ཡིན་ཏེ། དེ་དག་ལ་ངས་དད་པས་བྱིན་པ་རྗེས་སུ་  
གནང་ངོ། །ཤཱ་རིའི་བུ། ལུས་ཀྱིས་མངོན་སུམ་དུ་བྱས་ནས་ངེས་པའི་གཏམ་སྨྲ་བ་ཡིན་ཏེ། ཇི་ཙམ་དུ་སོ་སོའི་སྐྱེ་བོ་ནི། ཚུལ་ཁྲིམས་ལ་གཙོ་བོར་བྱེད་པས་གཞན་མུ་སྟེགས་  
ཅན་གྱི་སྨྲ་བ་དང་འདྲེས་པའི་ལུས་ཅན་ཡིན་ནོ། །དེ་ལྟར་ནང་གི་ཕུན་སུམ་ཚོགས་པ་དང་ལྡན་པ་ནི། རྙེད་པ་དང་བཀུར་སྟི་ལ་མ་ཞེན་ཅིང། གཞན་གྱི་དྲིང་ལ་སངས་རྒྱས་ཀྱི་བྱང་  
ཆུབ་མི་སྒྲོག་པས་རྣམ་པར་ངེས་པ་ལ་མཁས་པ། ཐོས་པ་སྙིང་པོར་བྱེད་པ། གང་དུ་སྲོག་གི་ཕྱིར་ཡང་རྫུན་གྱི་ཚིག་མི་སྨྲ་ཞིང་མི་མཐུན་པའི་གཏམ་རྣམས་ལས་ཕྱིར་ལོག་པ་  
ཡིན་ནོ༑ ༑བདག་དང་གཞན་གྱི་དོན་བྱ་བ་དང། དད་པའི་གཏམ་སྨྲ་ནུས་པ། དོན་དམ་པ་སྟོང་པ་ཉིད་ཁོ་ན་རབ་ཏུ་སྟོན་ཅིང་གནས་པའང་དེས་གནས་པ་ཡིན་ནོ། །ཤཱ་རིའི་བུ། དགེ་  
སློབ་དེ་ལྟ་བུ་ནི། ཆོས་ཀྱི་སྦྱིན་པ་རྣམ་པར་གཏན་ལ་དབབ་པར་ནུས་པས་ངས་ཆོས་སྟོན་པར་རྗེས་སུ་གནང་ངོ། །གང་ཞིག་སངས་རྒྱས་ཀྱིས་གསུངས་པའི་མདོ་སྡེ་ལས་ཚུལ་ཁྲིམས་  
  
  
༄༅། །ཀྱི་ཕུང་པོ་དང། ཏིང་ངེ་འཛིན་གྱི་ཕུང་པོ་དང་ཤེས་རབ་ཀྱི་ཕུང་པོ་སྟོན་པར་བྱེད་པ་ནི། བཅུའི་གཏམ་དང་རྗེས་སུ་མཐུན་པར་བྱེད་པ་ཡིན་ནོ། །ཤཱ་  
རིའི་བུ༑ རིགས་ཀྱི་བུ་རང་གི་དོན་གཉེར་བ་བདག་ལ་ཕན་པར་འདོད་པ། བདག་ལ་དགའ་བ། ཆོས་འདོད་པ། བདག་དང་གཞན་ལ་ཕན་པར་སེམས་པའམ། བདག་ཉིད་  
ལ་ཕན་པར་སེམས་པས་ཐམས་ཅད་མཁྱེན་པ། ཐུགས་རྗེ་ཆེན་པོ་དང་ལྡན་པ། སེམས་ཅན་ཐམས་ཅད་ལ་བུ་བཞིན་དུ་བྱམས་པའི་སངས་རྒྱས་ལ་བརྟེན་ཏེ་རབ་ཏུ་བྱུང་ནས་  
ཚུལ་ཁྲིམས་ཀྱི་ཕུང་པོ་ཉམས་པར་བྱ་བའི་ཕྱིར་ངེས་པའི་གཏམ་མི་སྨྲ་བ་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ། དེ་བཞིན་གཤེགས་པ་དགྲ་བཅོམ་པས་གསུངས་པ་ནི་  
འདི་ཡིན་ཏེ། དེ་བདག་ཉིད་གཡེང་བ་མ་དུལ་བས་གཞན་དུལ་བར་འགྱུར་བ་དང། བདག་ཉིད་མ་ཞི་བས་གཞན་ཞི་བར་འགྱུར་བ་དང། བདག་ཉིད་ཡོངས་སུ་མྱ་ངན་ལས་  
མ་འདས་པས་གཞན་མྱ་ངན་ལས་འདའ་བར་འགྱུར་བ་དེ་ནི། གནས་ཡོད་པ་མ་ཡིན་ནོ། །དེ་དེ་ལྟར་གཡེང་བའི་རང་བཞིན་ཞི་བས་གཞན་དུལ་བར་འགྱུར་བ་དེ་ནི། གནས་  
ཡོད་དོ༑ ༑བདག་ཉིད་ཞི་བས་གཞན་ཞི་བར་འགྱུར་བ་དང། བདག་ཉིད་ཡོངས་སུ་མྱ་ངན་ལས་འདས་པས་གཞན་ཡོངས་སུ་མྱ་ངན་ལས་འདས་པར་འགྱུར་བ་དེ་ནི། གནས་  
  
  
༑ཤཱ་རིའི་བུ། དེ་ལྟ་བས་ན། ཁྱོད་ལ་གོ་བར་བྱའོ། །ཁོང་དུ་ཆུད་པར་བྱའོ། །དེ་བཞིན་གཤེགས་པ་ལ་སྐུར་པ་འདེབས་པ་ནི། ལྕི་བ་ཡིན་པས། ཤཱ་རིའི་བུ། བདེན་པའི་ཚིག་  
གིས་ཆོས་བསྟན་པར་བྱའི། རྫུན་པའི་ཚིག་གིས་ནི། མ་ཡིན་ནོ་།ཤཱ་རིའི་བུ། དགེ་སློང་ཚུལ་ཁྲིམས་དང་ལྡན་པའི་ཆོས་ཀྱི་སྦྱིན་པ་ནི། སྣ་མའི་མེ་ཏོག་གི་ཕྲེང་བའམ། གསེར་གྱི་ཕྲེང་  
བ་བཞིན་ནོ། །ཤཱ་རིའི་བུ། ཡང་དག་ཕུལ་གྱི་གནས་ནི། འདི་ཡིན་ཏེ། འདི་ལྟ་སྟེ། ཆོས་ཀྱི་གཏམ་རྣམ་པར་གཏན་ལ་དབབ་པ་གུས་པར་བྱས་ཏེ་སྟོན་པ་ཡིན་ནོ།། ཤཱ་རིའི་བུ། ཚུལ་  
ཁྲིམས་འཆལ་བ་རྣམས་དང། གཞན་མུ་སྟེགས་ཅན་གྱི་སྨྲ་བ་དང་འདྲེས་པ་རྣམས་ལ་ངས་གནས་འདི་རྗེས་སུ་མ་གནང་སྟེ། བརྫུན་དུ་སྨྲ་བ་རྣམས་ལ་མ་ཡིན། འཇིག་རྟེན་གྱི་  
ཟང་ཟིང་གཙོ་བོར་བྱེད་པ་རྣམས་ལ་མ་ཡིན། རྙེད་པ་དང་བཀུར་སྟི་ལ་ཆུམས་པ་རྣམས་ལ་མ་ཡིན། མ་མོས་པ་རྣམས་ལ་མ་ཡིན། རྩོད་པ་ལ་ཞུགས་པ་རྣམས་ལ་མ་ཡིན་གྱི། ཤཱ་  
རིའི་བུ༑ དྲང་པོ་སྡོམ་པ་ལ་གནས་པ་རྣམས་ལ་ངས་གནས་འདི་རྗེས་སུ་གནང་ངོ། །ཤཱ་རིའི་བུ། ཁྱོད་ལ་གོ་བར་བྱའོ། །ཁོང་དུ་ཆུད་པར་བྱའོ། །ཤཱ་རིའི་བུ། ཚུལ་ཁྲིམས་འཆལ་བས་  
ཉམས་པར་བྱ་བའི་ཕྱིར་ཞུགས་པ་ནི། བླའི། བསྟན་པ་འདི་ལ་དྲང་སྲོང་གི་རྒྱལ་མཚན་བགོས་ནས་དད་པས་བྱིན་པ་ལ་ལོངས་སྤྱོད་པར་བྱེད་ཅིང་སྡིག་པ་འཆབ་པར་བྱེད་པ་ནི། མ་ཡིན་  
  
  
༄༅། །ནོ༑ ༑དེ་ཅིའི་ཕྱིར་ཞེ་ན། ཤཱ་རིའི་བུ། ཅི་ནས་ཀྱང་ཅུང་ཟད་ཙམ་གྱི་ཆེད་དུ་བདག་ཉིད་དམྱལ་བར་མངོན་པར་འདུ་བྱེད་པའི་ཕྱིར་རོ། །དེ་སྐད་ཅེས་བཀའ་སྩལ་པ་  
དང། ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས། དེའི་ཚེ་དགེ་བའི་ཆོས་རྣམས་ལ་དགེ་སློང་རྣམས་ཀྱི་འདུན་པ་ཇི་ལྟ་བུ་དག་  
འབྱུང་ལགས། བཀའ་སྩལ་པ། ཀུན་དགའ་བོ། གནས་འདི་མ་ཞུ་ཞིག་།ཞོག་ཅིག་དེ་ཅིའི་ཕྱིར་ཞེ་ན། ཀུན་དགའ་བོ། འདི་ལྟར་དེ་བཞིན་གཤེགས་པའི་ཡེ་ཤེས་གང་ཡིན་པ་  
དེ་ལ་དེའི་ཚེ་དགེ་སློང་རྣམས་ཀྱིས་འདི་ལྟར་དེ་བཞིན་གཤེགས་པའི་ཡེ་ཤེས་ནི། འདི་ལྟར་དཔག་ཏུ་མེད་པ་ཡིན་ནོ། །ཞེས་རྟོག་པར་མི་འགྱུར་རོ། །ཀུན་དགའ་བོ། འདུས་བྱས་  
གང་ལ་དེ་བཞིན་གཤེགས་པའི་ཡེ་ཤེས་འཇུག་པ་དེ་ནི། རང་སངས་རྒྱས་ཐམས་ཅད་ཀྱིས་སམ། དགྲ་བཅོམ་པ་ཐམས་ཅད་ཀྱིས་ཀྱང་བསམ་པའམ། ཤེས་པར་མི་ནུས་སོ། །  
ཀུན་དགའ་བོ། དེ་བཞིན་གཤེགས་པས་མངོན་པར་མཁྱེན་པའི་ཆོས་གང་ཡིན་པ་དེ། གལ་ཏེ་དེ་བཞིན་གཤེགས་པས་རབ་ཏུ་བསྟན་ན་ཁྱེད་ཅག་ཀྱང་མོས་པར་འགྱུར་ན། དེ་  
བཞིན་གཤེགས་པས་གསུངས་པའི་ཡོན་ཏན་ལ་གང་དག་གིས་རྟོག་པར་མི་འགྱུར་བ་ལྟ་ཅི་སྨོས། ཀུན་དགའ་བོ། དེ་བཞིན་གཤེགས་པས་གསུངས་པའི་མདོ་སྡེ་དེ་ལྟ་བུ་དེ་  
  
  
གང་ཡང་དེ་བཞིན་གཤེགས་པས་སྐྱེས་བུ་བླུན་པོ་དེ་དག་གི་འགྲོ་བ་དེ་དག་ནི་འདིར་འགྱུར་རོ། །ཞེས་འགྲོ་བ་ཐམས་ཅད་ལུང་བསྟན་པ་ལྟ་  
ཅི་སྨོས༑ དེ་ཅིའི་ཕྱིར་ཞེ་ན། ཀུན་དགའ་བོ། གང་གི་ཕྱིར་བདེན་པའི་ཡོན་ཏན་འདི་དག་གསུང་བ་ནི། དེ་ལྟར་འགྱུར་བའི་ཕྱིར་རོ་།ཀུན་དགའ་བོ། ད་ལྟར་གྱི་དགེ་སློང་ལེ་ལོ་ཅན་གང་ཡིན་  
པ་དེ་དག་ཐམས་ཅད་ནི། དེའི་ཚེ་བརྩོན་འགྲུས་རྩོམ་ན། ཚུལ་ཁྲིམས་མཐུ་ཅན་མ་ཡིན། སྤྱོད་པ་མཐུ་ཅན་མ་ཡིན། སྤྱོད་ལམ་དང་བརྩོན་འགྲུས་མཐུ་ཅན་མ་ཡིན། ཤེས་རབ་མཐུ་ཅན་  
མ་ཡིན་ནོ། །ཀུན་དགའ་བོ། གལ་ཏེ་དེ་བཞིན་གཤེགས་པས་སྐྱེས་བུ་བླུན་པོ་དེ་དག་གི་སྤྱོད་པ་ཐམས་ཅད་ལུང་བསྟན་ན། དེ་དག་དེ་བཞིན་གཤེགས་པའི་གསུང་ལ་མ་དད་པས་ལྷག་  
པར་ཡང་ལས་ཤིན་ཏུ་དྲག་པོ་མངོན་པར་འདུ་བྱེད་པར་འགྱུར་ཞིང་ཀུན་དགའ་བོ། ཁྱེད་ཀྱང་ཡིད་མི་བདེ་བ་ཆེན་པོ་སྐྱེ་བར་འགྱུར་རོ་།ཀུན་དགའ་བོ། གང་ཡང་ཁྱེད་ཀྱིས་ཀྱང་འདི་  
དག་གཞལ་བར་མི་ནུས་ཏེ། ཇི་ཙམ་དུ་སྐྱེས་བུ་དམ་པ་མ་ཡིན་པ་སྡིག་པ་འདོད་པ་དེ་དག་དེའི་ཚེ་འབྱུང་ཞིང། གང་ཡང་དེའི་ཚེ་སངས་རྒྱས་ཀྱི་གསུང་མི་ཚོལ་བར་འགྱུར་རོ། །ཀུན་དགའ་  
བོ༑ འདི་ཇི་སྙམ་དུ་སེམས། གདིང་བ་དང། གཡོགས་པར་བཤམས་པའི་ཁྲི་གང་ཡིན་པ་དེ་ལ་ཕག་གི་ཕྲུག་གུ་འདུག་ཏུ་བཅུག་ན། ཇི་ག་དེ་དེ་ལ་འདུག་པར་འགྱུར་རམ། དགའ་  
  
  
༄༅། །བ་འཐོབ་པར་འགྱུར་རམ། མངོན་པར་དགའ་བ་སྐྱེ་བར་འགྱུར་རམ། གསོལ་པ། བཅོམ་ལྡན་འདས། དེ་ནི་མི་འགྱུར་ལགས་སོ། །བཀའ་སྩལ་པ་  
ཀུན་དགའ་བོ། དེ་བཞིན་དུ་སངས་རྒྱས་ཀྱི་བྱང་ཆུབ་འདི་ནི། མཁས་པས་རིག་པར་བྱ་བ་ཡིན་ནོ། །གང་དག་སངས་རྒྱས་ཀྱི་བྱང་ཆུབ་དེ་ལ་འཇུག་པར་མི་འོས་པ་དེ་དག་དེའི་ཚེ་  
རབ་ཏུ་བྱུང་ནས་དགེ་སྦྱོང་ཡིན་ནོ། །ཞེས་ཁས་འཆེ་བར་འགྱུར་རོ་།དེ་དག་འདི་ལྟ་བུའི་ཡང་དག་པ་ཇི་ལྟ་བ་བཞིན་དུ་བསྐུལ་བ་ནི་མི་བཟོད་པ་དང། འདི་ལྟ་བུའི་ཡང་དག་པ་  
ཇི་ལྟ་བ་བཞིན་དུ་རྗེས་སུ་བསྟན་པ་ན་རོ་མྱང་བར་མི་བྱེད་པས་ཆོས་འདུལ་བ་འདི་ལས་ཕག་གི་ཕྲུག་གུ་ཁྲི་ཆེན་པོ་ལས་ལྷུང་བ་བཞིན་དུ་ཐལ་མོ་བརྡབས་པས་གཡང་ས་  
ཆེན་པོར་ལྷུང་བར་འགྱུར་རོ། །དེ་ཅིའི་ཕྱིར་ཞེ་ན། ཀུན་དགའ་བོ་དམན་པ་རྣམས་སེམས་རྒྱ་ཆེན་པོ་ལ་མི་འཇོག་གོ་ཀུན་དགའ་བོ། དེ་བཞིན་དུ་བླ་ན་མེད་པ་ཡང་དག་པར་  
རྫོགས་པའི་བྱང་ཆུབ་ཟབ་མོ་འྡིའང་གདུལ་དཀའ་བ་རྣམས་དང་དགང་དཀའ་བ་རྣམས་དང། གསོ་དཀའ་བ་རྣམས་དང། ཤེས་རབ་འཆལ་བ་རྣམས་དང། ཚུལ་ཁྲིམས་  
འཆལ་བ་རྣམས་དང། ཉེས་པར་བླགས་པ་རྣམས་དང། ཉེས་པར་སྨྲས་པ་རྣམས་དང། ཉེས་པར་ཁོང་དུ་ཆུད་པ་རྣམས་དང། ཉེས་པར་རྗེས་སུ་རྟོགས་པ་རྣམས་དང་  
  
  
ཟས་དང་བགོ་བ་ལྷུར་ལེན་པ་རྣམས་དང། ཚུལ་ཁྲིམས་རལ་བ་རྣམས་དང། སྡོམ་པ་ཞིག་པ་རྣམས་དང། བགོ་བ་ཞིག་པ་རྣམས་  
དང། སྤྱིའུ་ཆུགས་སུ་ལྷུང་བ་རྣམས་དང། ལམ་གོལ་བས་འཚོ་བ་རྣམས་དང། དམན་པ་རྣམས་དང། ལེ་ལོ་ཅན་རྣམས་དང། བརྩོན་འགྲུས་ཞན་པ་རྣམས་དང། སྤྱི་རྟོལ་  
ཅན་རྣམས་དང། གཅེར་བུ་རྣམས་དང། མུ་ཅོར་སྨྲ་བ་རྣམས་དང་ཉེས་པར་བཟུང་བ་རྣམས་དང། ལེགས་པར་གནས་པ་མ་ཡིན་པ་རྣམས་དང། ཁྱིམ་པའི་ལས་ཀྱི་  
མཐའ་ཡོངས་སུ་མ་དག་པ་རྣམས་དང། དགེ་སྦྱོང་གཏུམ་པོ་རྣམས་དང། དགེ་སྦྱོང་ཁྱིམ་ན་གནས་པ་རྣམས་དང། དགེ་སྦྱོང་རུལ་བ་རྣམས་དང། ལམ་གོལ་བ་ན་གནས་  
པ་རྣམས་དང། དགེ་སྦྱོང་མ་ཡིན་པར་དགེ་སྦྱོང་དུ་ཁས་འཆེ་བ་རྣམས་དང། ཚངས་པར་སྤྱོད་པ་མ་ཡིན་པར་ཚངས་པར་སྤྱོད་པར་ཁས་འཆེ་བ་རྣམས་དང། བདུད་ཀྱིས་  
ཟིན་པ་རྣམས་དང། སྨྲ་བ་ལ་དགའ་བ་རྣམས་དང། འདུ་འཛི་ལ་དགའ་བ་རྣམས་དང། གཞན་མུ་སྟེགས་ཀྱི་སྨྲ་བ་དང་འདྲེས་པ་རྣམས་དང། དེ་ལ་ཆེད་ཆེར་བྱེད་པ་རྣམས་  
དང། འདུ་འཛི་ལ་གཙོར་བྱེད་པ་རྣམས་དང། ཚིག་ལྷུར་ལེན་པ་རྣམས་དང། འཇིག་རྟེན་རྒྱང་ཕན་པ་རྣམས་དང། བདུད་ཀྱི་རྩོད་པ་དང་ཉོན་མོངས་པས་ནོན་པ་ཐམས་ཅད་  
  
  
༄༅། །དང། བདག་ཏུ་འདུ་ཤེས་པས་ཕྱིན་ཅི་ལོག་པ་རྣམས་ཀྱིས་ཆོས་ཀྱི་རྣམ་གྲངས་འདི་ཀུན་ཏུ་ཤེས་པའམ། འཇུག་པའམ། མོས་པའམ། ཁོང་  
དུ་ཆུད་པར་མི་ནུས་ཏེ། དེ་ནི། གནས་ཡོད་པ་མ་ཡིན་ནོ། །དེ་ཅིའི་ཕྱིར་ཞེ་ན། ཀུན་དགའ་བོ། འདི་ལྟར་སྐྱེས་བུ་དམ་པ་མ་ཡིན་པ་དེ་དག་ནི། དམན་པ་ཡིན་ལ། སངས་  
རྒྱས་ཀྱི་བྱང་ཆུབ་འདི་ནི། རྒྱ་ཆེན་པོ་ཡིན་པའི་ཕྱིར་རོ། །ཀུན་དགའ་བོ། དཔེར་ན། འཇིག་རྟེན་གྱི་ཁམས་བྱེ་བ་སྟོང་པས་ལྷག་པ་བས་ཀྱང་སྐྱེས་བུ་གཏི་མུག་དེ་རྣམས་ཀྱི་  
དགེ་སྦྱོང་གི་ཚུལ་ཁྲིམས་དེ་ལྟར་ཐག་རིང་ན། དགེ་སྦྱོང་གིས་འཐོབ་པར་འགྱུར་བ་ལྟ་ཅི་སྨོས། རྗེས་སུ་མཐུན་པའི་བཟོད་པ་ལྟ་ཅི་སྨོས། མྱ་ངན་ལས་འདས་པ་ལྟ་ཅི་སྨོས་  
ཀུན་དགའ་བོ། ཇི་ཙམ་དུ་དགེ་སློང་ཡོན་ཏན་མ་ཡིན་པ་དང་ལྡན་པ་རྣམས་དང། ཇི་ཙམ་དུ་ཡོན་ཏན་མེད་པ་རྣམས་དང། ཇི་ཙམ་དུ་དམན་པ་རྣམས་དང། ཇི་ཙམ་དུ་ཤིན་ཏུ་དམན་  
པ་རྣམས་དང། ཇི་ཙམ་དུ་ལེ་ལོ་ཅན་རྣམས་དང། ཇི་ཙམ་དུ་བརྐམ་ཆགས་པ་རྣམས་དང། ཇི་ཙམ་དུ་ཁྲོ་བ་རྣམས་དང། ཇི་ཙམ་དུ་མ་དད་པ་རྣམས་དང། ཇི་ཙམ་དུ་གནོད་སེམས་  
མང་བ་རྣམས་དང། ཇི་ཙམ་དུ་འཁུ་བ་རྣམས་དང། ཇི་ཙམ་དུ་ཉེས་པ་འཕེལ་བ་རྣམས་འབྱུང་བར་འགྱུར་བ་དེའི་ཚེ་ཇི་ཙམ་དུ་འདི་གསུངས་ཀྱང་ཁྱེད་ཀྱིས་ཤེས་པར་སླ་བ་མ་ཡིན་  
  
  
༑ཤཱ་རིའི་བུ། དཔེར་ན། སྐྱེས་བུ་ཞིག་རང་གི་འབྲས་ཀྱི་ཞིང་ལ་མེ་གཏོང་བ་དང། ཁ་ཟས་གཡོས་ཟིན་པ་ལ་དུག་འདེབས་པ་དང། མེ་འདེ་བར་འདོད་ནས་རང་གི་ཁྱིམ་སྲེག་པར་  
བྱེད་ན༑ ཇི་ག་དེའི་དེ་འོས་པར་འགྱུར་རམ། གསོལ་པ། བཅོམ་ལྡན་འདས། དེ་ནི། འོས་པ་མ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ། དེ་བཞིན་དུ་  
སྐྱེས་བུ་དམ་པ་མ་ཡིན་པ་འྡིའང་ངའི་སངས་རྒྱས་ཀྱི་བྱང་ཆུབ་འདི་ལ་བརྟེན་ཏེ་རབ་ཏུ་འབྱུང་བས་ཉེ་བར་འཚོ་བར་འགྱུར་ཡང་དེ་བཞིན་གཤེགས་པའི་ཡོན་ཏན་རྣམས་ལ་ནི། རྟོག་  
པར་མི་འགྱུར། མངོན་པར་དད་པར་མི་འགྱུར། མོས་པར་མི་འགྱུར་ཞིང་དེ་བཞིན་གཤེགས་པས་གསུངས་པའི་མདོ་སྡེ་འདི་ལྟ་བུ་འདི་དག་ཡང་དག་པ་ཇི་ལྟ་བ་བཞིན་དུ་བསྐུལ་  
བ་ན། བདག་ཉིད་རྨ་དང་བཅས་པར་ཤེས་ནས་སྨོད་པར་འགྱུར་ཏེ་གང་ཁོ་ནས་འཚོ་བར་བྱེད་པ་དེ་ཁོ་ནས་སྨོད་པར་འགྱུར་རོ། །ཀུན་དགའ་བོ། དེ་ལྟར་ཤེས་རབ་འཆལ་པ་རྣམས་  
ཀྱིས་ཛམྦུའི་གླིང་གང་བར་འགྱུར་ན། ཀུན་དགའ་བོ། སྐྱེས་བུ་གཏི་མུག་དེ་དག་གི་སྤྱོད་ལམ་ཡོངས་སུ་བཙལ་བ་དེས་ཁྱོད་ལ་ཅི་བྱ་གསོལ་པ། བཅོམ་ལྡན་འདས། ཆོས་ཀྱི་རྣམ་  
གྲངས་འདིའི་མིང་ཅི་ལགས། ཇི་ལྟར་གཟུང་བར་བགྱི་ལགས། བཀའ་སྩལ་པ། ཀུན་དགའ་བོ། དེ་ལྟ་བས་ན། ཁྱོད་ཀྱིས་ཆོས་ཀྱི་རྣམ་གྲངས་འདི་སངས་རྒྱས་ཀྱི་སྡེ་སྣོད་ཅེས་  
  
  
༄༅། །བྱ་བར་ཡང་ཟུངས་ཤིག་གཞི་བརྩམས་པ་ཞེས་བྱ་བར་ཡང་ཟུངས་ཤིག། འདི་ནི། ཆོས་རབ་ཏུ་རྣམ་པར་འབྱེད་པ་ཞེས་བྱ་བར་ཡང་ཟུངས་ཤིག་  
ཚུལ་ཁྲིམས་འཆལ་པ་ཚར་གཅོད་པ་ཞེས་བྱ་བར་ཡང་ཟུངས་ཤིག་།ཀུན་དགའ་བོ། ཡང་གང་ཞིག་ཆོས་ཀྱིར་ནམ་གྲངས་འདི་འཛིན་པར་གྱུར་ན། དེ་བསོད་ནམས་ཀྱི་ཕུང་པོ་  
དཔག་ཏུ་མེད་པ་དང་ལྡན་པར་འགྱུར་རོ། །དེ་ཅིའི་ཕྱིར་ཞེ་ན། ཀུན་དགའ་བོ་ཚུལ་ཁྲིམས་འཆལ་པས་ནི། འདི་ལྟ་བུའི་ཆོས་ཀྱིས་རྣམ་གྲངས་འདི་འཆང་བའམ། གཞན་ལ་  
བསྒྲག་པའམ། ཐོས་ནས་ཀྱང་དད་པར་བྱ་བའི་མཐུ་མེད་ན། དགའ་བ་འཐོབ་པར་འགྱུར་བ་ལྟ་ཅི་སྨོས་ཏེ། དེ་ནི། གནས་མེད་པའི་ཕྱིར་རོ། །དེ་ཅིའི་ཕྱིར་ཞེ་ན། ཀུན་དགའ་བོ་  
རྒྱལ་པོའམ། རྒྱལ་པོའི་བློན་པོའམ། གྲོང་མིའམ། ཡུལ་མི་ལ་ཆོམ་རྐུན་པས་འདི་ལྟ་བུའི་ནོར་འཕྲོག་པ་ནི། བདག་ཡིན་ནོ། །ཞེས་བདག་ཉིད་སྟོན་པར་མི་བྱེད་དོ། །ཀུན་  
དགའ་བོ། དེ་བཞིན་དུ་དགེ་སློང་ཚུལ་ཁྲིམས་འཆལ་པ་དགེ་སྦྱོང་གི་ཀུན་ནས་ཉོན་མོངས་པ་གང་ཡང་རུང་བས་ཉོན་མོངས་པས་ནི། མདོ་སྡེ་འདི་ལྟ་བུ་འདི་བཅང་བའམ་  
གཞན་ལ་བསྒྲག་པའམ། ཐོས་ནས་ཀྱང་དད་པར་བྱ་བར་མི་ནུས་ན་དགའ་བ་འཐོབ་པར་འགྱུར་བ་ལྟ་ཅི་སྨོས་ཏེ། དེ་ནི། གནས་ཡོད་པ་མ་ཡིན་ནོ། །ཀུན་དགའ་བོ་  
  
  
མདོ་སྡེ་འདིས་བསྐུལ་བར་འགྱུར་བ་དེ་སྲིད་དུ་དགེ་སློང་ཚུལ་ཁྲིམས་འཆལ་བ་རྣམས་ཡང་དག་པར་ཚར་གཅད་པ་དང། ངོ་ཚ་  
ཤེས་པ་དང། དྲང་པོ་རྣམས་ཀྱིས་ཀུན་ཏུ་བཟུང་བར་འགྱུར་རོ་།ཆོས་ཀྱི་རྣམ་གྲངས་འདི་བསྟན་པ་ན་ལྷ་སྟོང་ཕྲག་དགུ་བཅུ་ཆོས་རྣམས་ལ་ཆོས་ཀྱི་མིག་རྡུལ་མེད་ལ་དྲི་མ་དང་བྲལ་ཞིང་རྣམ་པར་  
དག་པར་གྱུར་ཏོ། །བདུད་སྡིག་ཅན་འཁོར་དང་བཅས་པ་དང། ལྷའི་འཁོར་གྱི་མདུན་དུ་ས་ཆེན་པོའང་རྣམ་པ་བཅུ་དྲུག་ཏུ་རྒྱ་ཆེར་གཡོས་པར་གྱུར་ཏོ། །སྨྲེ་སྔགས་ཆེན་པོའང་འདོན་པར་  
འགྱུར་ཏེ། དགེ་སྦྱོང་གཽ་ཏ་མས་ནི། གང་ཡང་བདག་གིས་དེ་བཞིན་གཤེགས་པ་ཡོངས་སུ་མྱ་ངན་ལས་འདས་ན། དགེ་སྦྱོང་གི་ཕྱོགས་ལ་གཙེ་བར་བྱ་སྟེ། ཚུལ་ཁྲིམས་དང་  
ལྡན་པའི་ཕྱོགས་ནི། ཐག་བསྲིང་ངོ། །ཚུལ་ཁྲིམས་འཆལ་བའི་ཕྱོགས་ནི། ཀུན་ཏུ་གཟུང་བར་བྱའོ། །དེ་ནས་ཚུལ་ཁྲིམས་འཆལ་བ་རྣམས་ཀྱིས་སངས་རྒྱས་ཀྱི་གསུང་འདི་ལ་  
འཛིན་པར་མི་འགྱུར་བ་དང། ཀུན་ཏུ་བཟུང་བ་དེ་རྣམས་ཀྱི་རྗེས་སུ་སྒྲུབ་པ་མང་པོ་རྨོངས་པར་བྱ་ཞིང། དེ་དག་གིས་མདོ་སྡེ་འདི་ཐོས་ནས་དེ་བཞིན་གཤེགས་པའི་གསུང་འདི་ལ་  
རིགས་པ་མེད་པས་འདི་ནི། སངས་རྒྱས་ཀྱི་གསུང་མ་ཡིན་ནོ། །ཞེས་སྤྲོ་བ་སྐྱེ་བར་མི་འགྱུར་བར་བྱའོ་སྙམ་དུ་དེ་ལྟ་བུའི་སེམས་བསྐྱེད་པའི་བསམ་པ་ཤེས་ནས་དགེ་སྦྱོང་གཽ་ཏ་མས་མ་  
  
  
༄༅། །འོངས་པ་དེ་ཉིད་ཉན་ཐོས་རྣམས་ལ་ཡང་དག་པར་རྟོགས་པར་བྱས་ཏེ་མ་འོངས་པའི་སྐྱབས་བྱས་ཤིང། མཁས་པ་རྣམས་སྤྲོ་བར་བྱས། གསལ་བར་བྱས་  
ནས་བསྟན་ཏེ་ལྷ་དང་བཅས་པའི་འཇིག་རྟེན་འདི་ལ་རབ་ཏུ་བཤད་ཀྱི། མ་འོངས་པ་ན་ཚོལ་བར་མི་འགྱུར་བ་དེ་ལྟར་འབད་པར་བྱའོ་སྙམ་ནས། དེ་ནས་བདུད་སྡིག་ཅན་དེ་ཉིད་དུ་མི་སྣང་  
བར་གྱུར་ཏོ། །དེ་ནས་བཅོམ་ལྡན་འདས་ཀྱིས་དོན་འདི་ཉིད་རྒྱས་པར་བྱ་བའི་ཕྱིར་ལྷག་པར་ཡང་ཚིགས་སུ་བཅད་པ་འདི་དག་གསུངས་སོ་།དེ་དག་ཕན་ཚུན་རྩོད་པ་ཡིས། མྱ་ངན་  
འདས་པ་མཐོང་མི་འགྱུར། །ཇི་སྲིད་དགེ་སློང་ཁྱིམ་པ་ལ། །ཇི་ལྟར་དེ་སྲིད་སྨྲ་བ་ན། །དེ་སྲིད་དུ་ནི་འདྲེན་པའི་ཆོས། །ཁྱད་པར་དག་ཀྱང་མེད་པར་འགྱུར། །བདག་གི་ཡ་མཚན་ཤེས་  
ཀྱིས་ཤེས། །དགེ་སློང་ཁྱིམ་པ་སྨྲ་བ་ནི། །སངས་རྒྱས་རྣམས་ཀྱིས་བྱང་ཆུབ་ཤེས། །བདག་གིས་དང་པོའི་འབྲས་ཐོབ་ཅེས། །དགེ་སློང་ཇི་སྐད་སྨྲ་བ་བཞིན། །དེ་ཉིད་བདེན་གྱི་གཞན་  
ནི་མིན༑ ༑མཐོང་བའི་ཆོས་ལ་བདག་དད་དེ། །དེ་དང་བདག་ཏུ་མཉམ་མོ་ཞེས། །དགེ་སློང་ཁྱིམ་པ་དེ་དག་ནི། །མཐོང་བའི་ཆོས་ལ་རློམ་སེམས་བྱེད། །དེ་དང་དེར་ནི་གསུང་རབ་ལ། །ཕན་  
ཚུན་ཡོད་དོ་མེད་དོ་ཞེས། །ཇི་ལྟར་གཞན་ཡང་སྤྱོད་འགྱུར་བ། །དམ་པའི་ཆོས་ལ་གནས་མ་ཡིན། །སངས་རྒྱས་བྱང་ཆུབ་གཞིག་པའི་ཕྱིར། །སྡིག་པའི་རང་བཞིན་སྐྱེས་པ་ཡིན། །  
  
  
།ལམ་སྟོན་པ་ནི་བདག་ཡིན་ཏེ་།ཇི་ལྟར་བདག་བཞིན་ཁྱོད་ཀྱང་ནི། །མྱུར་དུ་ཐོབ་པར་འགྱུར་རོ་ཞེས། །དེ་བཞིན་ཕན་ཚུན་སྒྲ་དག་ཀྱང། །རྣམ་པ་ཀུན་ཏུ་སྒྲོག་  
པར་འགྱུར། །ཐམས་ཅད་མཐུན་པར་གྱུར་ནས་ནི། །བསྟན་པ་འདི་ནི་འཇིག་པར་འགྱུར། །ཇི་ལྟར་ཆོམ་རྐུན་མི་བཟད་པས། །འདི་ན་གྲོང་ཁྱེར་འཇོམས་པ་དང། །ཡུལ་འཁོར་དང་  
ནི་ལྗོངས་རྣམས་དང། །གྲོང་རྡལ་དུ་མ་ཕུང་བ་ལྟར། །དེ་བཞིན་དགེ་སློང་དེ་དག་ཀྱང། །ཞན་ཅིང་རྨོངས་པ་ཚིག་འཆལ་དང་།བློ་ངན་ཤིན་ཏུ་ཤེས་རབ་འཆལ། །དེ་བཞིན་གང་ཟག་  
ལ་བརྟེན་པ། །ང་ནི་མྱ་ངན་འདས་འོག་ཏུ། །བསྟན་པ་འདི་ལ་སྐྱོན་གསུངས་གང། །ཟག་བཅས་ལྷག་པའི་ང་རྒྱལ་ཅན། །དེ་དག་དགྲ་བཅོམ་ཉིད་དུ་སྨྲ། །དེ་ཡི་ཚེ་ན་འདུས་པ་ཡི། །དགེ་  
སློང་མང་པོ་ཚོགས་པ་ན། །དེ་ན་ཤེས་རབ་ཆེན་པོ་ནི། །གཅིག་ཀྱང་ཤིན་ཏུ་རྙེད་པར་དཀའ། །ཡང་དག་ཇི་བཞིན་གནས་པ་ཡི། །དགེ་སློང་གང་དག་དེར་བྱུང་ན། །འདི་ནི་ཅི་ཡང་མི་  
ཤེས་ཞེས། །དེ་ལ་མི་སྙན་རྗོད་པར་བྱེད། །གང་ཚེ་ཆོས་རྒྱལ་བྱང་ཆུབ་ལ། །སྨོད་པར་འགྱུར་བ་དེ་ཡི་ཚེ། །ཡང་དང་ཡང་དུ་ལྷ་རྣམས་ནི། །ཡིད་མི་བདེ་བས་ཆོ་ངེས་འདེབས། །དེ་  
ན་ལྷ་གཞོན་གང་ཡིན་པ། །དེང་དུ་ཤཱཀྱ་སེངྒེ་འདིའི། །ཆོས་ཀྱི་དམ་པ་ཉམས་གྱུར་ཅེས། །ས་ལ་རབ་ཏུ་ལྷུང་བར་འགྱུར། །ཀྱེ་མ་སངས་རྒྱས་ཀྱེ་མའོ་ཆོས། །ཀྱེ་མའོ་དགེ་འདུན་ལེགས་  
  
  
༄༅། །བསྟན་དང། །སངས་རྒྱས་སྲས་པོ་དཔའ་བོ་ཞེས། །དེ་ཡི་ཚེ་ན་སྨྲ་བར་འགྱུར། །ཉི་མའི་གཉེན་གྱིས་གསུངས་པ་ཡི། །ཆོས་ཀྱང་མཉན་དུ་མེད་པ་དང། །  
འཐོམས་ཤིང་རྨོངས་པར་འགྱུར་བས་ན། །འདི་ཡི་འགྲོ་བ་འགག་པར་འགྱུར། །དེ་ནས་གཞན་ཡང་ས་ཡི་ལྷ། །སྒྲོན་མ་འདི་ནི་ཞི་གྱུར་ཅེས། །དེ་སྐད་ཀྱི་ནི་གཏམ་སྨྲ་ཞིང། །ཆོ་ངེ་  
མི་བཟད་འདེབས་པར་འགྱུར། །བདག་གིས་མ་ཐོས་མ་མཐོང་བར། །བྱང་ཆུབ་འདི་ནི་ནུབ་བོ་ཞེས། །ཕྱི་ནས་ལྷ་ཡི་ཚོགས་དག་ནི། །ཡིད་ལ་གཅགས་པར་མི་འགྱུར་གྲང། །གང་  
ཞིག་བསྐལ་པ་གྲངས་མེད་པར། །སྡུག་བསྔལ་མི་བཟད་ཁྱད་བསད་ནས། །བདག་ཉིད་དོན་དམ་གཙོ་བོ་ཡི། །སངས་རྒྱས་ཉིད་དུ་གྱུར་ཅིག་ཅེས། །ཐུབ་པ་སྲོག་ཆགས་  
མགོན་པོ་ཡི། །ཤཱཀྱ་སེངྒེས་འདི་ལྟ་བུའི། །ལེགས་པར་བསྟན་པ་དག་གི་ཆོས། །དེ་ནི་འདི་ལྟར་ཉམས་པར་འགྱུར། །འཁྲུག་པར་བྱེད་དང་གཏུམ་པོ་དང། །སྡིག་པ་བྱེད་  
དང་བདུད་ཀྱིས་ཟིན། །བདུད་ཀྱི་ཕོ་ཉ་གསོ་དཀའ་དང། །གདུལ་དཀའ་བ་དག་འབྱུང་བ་དང། །སྒྱུ་དང་གཡོ་དང་གྱ་གྱུ་དང། །བརྩོན་འགྲུས་ཞན་ཅིང་བློ་ཆུང་དང། །འཁྲུགས་  
དང་ཁྲོ་བས་ནོན་པ་དང། །གཏུམ་པོས་བསྟན་པ་ཕུང་བར་བྱེད་།བདག་ཉིད་ཆེན་པོས་དགོན་གནས་དང། །གནས་གསུམ་ཞལ་གྱིས་བཞེས་མོད་ཀྱི། །དེ་དག་བསམ་  
  
  
།འཐོབ་པ་འབྱུང་བར་ག་ལ་འགྱུར། །ཐོབ་པ་མེད་པར་ཐོབ་སྨྲ་ཞིང། །འཆི་བ་མྱ་ངན་འདས་སྨྲས་ནས། །དད་པས་མཆོད་རྟེན་བྱེད་བཅུག་པ། །དེ་དག་ངན་  
འགྲོར་འགྲོ་བར་འགྱུར། །འདི་འདྲའི་རྨོངས་པས་རྒས་པ་དག་ཕན་ཚུན་གུས་པ་མེད་པ་ཡིས། །བསྐལ་པ་བྱེ་བར་རྙེད་དཀའ་བའི། །བྱང་ཆུབ་ཉམས་པར་བྱེད་པར་འགྱུར། །དེ་  
ནས་གཞན་ཡང་ས་ཡི་ལྷ། །ཤཱཀྱ་སེངྒེ་སྐྱོབ་པ་ཡི། །དམ་ཆོས་འཁྲུག་པར་གྱུར་ཏོ་ཞེས། །འཇིགས་སུ་རུང་བའི་སྨྲེ་སྔགས་འདོན་།ས་ལྷ་ཆོ་ངེས་འདེབས་ཐོས་ནས། །གོང་  
མའི་ལྷ་རྣམས་སྐྱོ་བར་འགྱུར། །རྒྱལ་པོ་ཆེན་པོ་བཞི་པོ་ཡང་།དེ་ཡི་ཚེ་ན་འོང་བར་འགྱུར། །ལྕང་ལོ་ཅན་གྱི་ཕོ་བྲང་ནས་།གནོད་སྦྱིན་ཚོགས་དག་ལྷགས་ནས་ནི། །ཀུན་  
དགའ་སྨྲེ་ཞིང་ངུ་གདོང་གིས། །འཇིགས་སུ་རུང་བ་སྨྲ་བར་འགྱུར་།རིན་ཆེན་སྣ་ཚོགས་ཀུན་མཛེས་པས། །གྲོང་ཁྱེར་ཤིན་ཏུ་བརྒྱན་པ་དག་དེ་ཚེ་ཕྱག་དར་ཁྲོད་ལྟ་བུར། །  
ཐམས་ཅད་ཁ་དོག་ཉམས་པར་འགྱུར། །གྲོང་ཁྱེར་གཙོ་བོ་དེ་དག་ན། །དེ་རྣམས་དགའ་བ་མི་རྙེད་ཅིང། །སྙིང་རྗེའི་ང་རོ་སྨྲེ་སྔགས་ཀྱིས། །དེ་དང་དེར་ནི་ཀུན་ཏུ་འདོང། །དེ་ཚེ་དེ་དག་  
བརྡ་སྤྲོད་པ། །ཕན་ཚུན་ནུས་པ་མེད་ནས་ནི། །ང་ནི་གང་དུ་གཏམ་གྱུར་པ། །དེར་ནི་ལྷ་རྣམས་འདོང་བར་འགྱུར། །མཐོང་ནས་ཀྱང་ནི་ལྷུང་བ་དང། །ཤིན་ཏུ་འཇིགས་པ་འབྱུང་བར་  
  
  
༄༅། །འགྱུར༑ ༑ཛམྦུའི་གླིང་དུ་ཕྱིན་པ་དང། །འཇིགས་པ་ཆེན་པོ་འདི་མཐོང་འགྱུར། །རྣམ་པར་ཉམས་པས་རྒྱལ་སྲས་རྣམས། །བདག་ཉིད་སོ་སོར་གདུང་  
བར་བྱེད། །ཞག་བདུན་དུ་ནི་གྲོང་ཁྱེར་དང། །གྲོང་རྡལ་མྱ་ངན་གདུངས་པར་འགྱུར། །ཞག་བདུན་དུ་ནི་ལྷ་རྣམས་ཀྱང། །ཀྱེ་མ་སངས་རྒྱས་ཀྱེ་དཔའ་བོ། །མངོན་སུམ་  
དུ་ནི་མཐོང་ངོ་ཞེས། །ཡང་དང་ཡང་དུ་ཆོ་ངེས་འདེབས། །མྱ་ངན་འདས་གཞན་གང་ཡིན་པ། །དེ་དག་རྣམས་ཀྱང་མཐོང་མི་འགྱུར་།མཉན་ཡོད་བཞུགས་པར་གང་དག་  
ཀྱང། །བསྙེན་བཀུར་བྱེད་དུ་ལྷགས་པ་དག་གང་དུ་དེ་བཞིན་གཤེགས་པ་ཡིས། །བདག་ཅག་རྣམས་ལ་མངོན་སུམ་དུ། །བདེན་པ་བཞི་དག་གསུངས་པ་ཡི། །དེ་ཚེ་  
སྟོན་པའི་གདན་འདི་ཡིན། །དེ་དག་ས་གནས་དེ་ལ་ནི། །ཡང་དང་ཡང་དུ་ཆོ་ངེས་འདེབས། །གཞན་དག་ཀྱང་ནི་བལྟས་པ་ན། །ཕན་ཚུན་གུས་པ་མེད་པ་དང། །སྡིག་པའི་  
ལས་ནི་འདིར་སྤྱད་པས། །མི་དགེའི་འགྲོ་བར་འགྲོ་བར་འགྱུར། །ཀྱེ་མ་ལྷ་ཡི་གཞལ་མེད་ཁང། །མཐོ་རིས་དག་ཀྱང་སྟོང་པར་རྒྱུ་།ཛམྦུའི་གླིང་ན་གང་གནས་པ། །ཐམས་  
ཅད་མགོན་ནི་མེད་པར་འགྱུར། །འཆག་ས་ཡི་ནི་གནས་འདི་ཡང། །ཐམས་ཅད་འཁྲུགས་ཤིང་སྟོངས་པར་འགྱུར། །དེ་ཡི་ཚེ་ན་འཛམ་གླིང་ཡང། །ཉམས་དགར་  
  
  
།ལྗོན་ཤིང་དྲུང་ནི་འདི་དག་དང། །རི་བོ་དང་ནི་དེ་བཞིན་ཕུག་འཇིག་རྟེན་རྒྱུ་དང་མི་རྒྱུ་ཀུན། །འཇིགས་པའི་སྒྲ་ནི་འབྱིན་པར་འགྱུར། །དེ་ནས་སུམ་ཅུ་རྩ་གསུམ་ལྷ།།  
ལག་པ་བསྒྲེངས་ནས་མྱ་ངན་བྱེད། །སོ་སོའི་གཞལ་མེད་ཁང་རྣམས་ན། །ཇི་ལྟར་ཕན་ཚུན་ཆོ་ངེས་འདེབས། །ང་ཡི་གྲགས་པ་ལྷ་དག་གི་གནས་སུ་ལྷག་པར་གྲགས་པ་དག་རྒྱལ་  
བའི་དབང་པོ་གང་ཞིག་གི་ཆོས་སྟོན་པ་དང་བདག་ཏུ་བྲལ། །ལྷ་རྣམས་བདུད་རྩི་མི་ཟ་ཞིང། །དབྱངས་ཀྱི་སྒྲ་ཡང་མི་འབྱིན་ལ་།སུམ་ཅུ་རྣམས་སུ་ཟླ་དྲུག་ཏུ། །རྩེད་མོ་དགའ་བ་མེད་  
པར་འགྱུར། །ལྷ་རྣམས་སྐྱབས་ནི་མེད་དོ་ཞེས། །ལྷ་མིན་ཐོས་ནས་འཇིགས་མེད་པས། །སུམ་ཅུ་རྩ་གསུམ་འདི་དག་དང། །གཡུལ་ནི་ལྷན་ཅིག་འགྱེད་པར་འགྱུར། །ཛམྦུའི་གླིང་གི་རྒྱལ་  
པོ་དག་ཀུན་ཏུ་མཆོད་རྟེན་འཇིག་པ་ན། །དེ་ཚེ་ལྷ་དང་ལྷ་མ་ཡིན། །གཡུལ་འགྱེད་པ་དག་འབྱུང་བར་འགྱུར། །དེ་ན་དགེ་སློང་ཕལ་ཆེར་ཡང། །དེ་ཡི་རྒྱུས་ན་ངན་འགྲོར་འདོང། །དགེ་སློང་མ་  
ཡང་ཕལ་ཆེར་ནི། །དེ་ཡི་ཚེ་ན་ངན་འགྲོར་འདོང། །ཁྱིམ་པ་ངང་ཚུལ་ངན་པ་དང། །བུད་མེད་སྡིག་ཅན་གང་ཡིན་དང། །ལེགས་སོ་སྒྲ་འབྱིན་དེ་དག་ཀྱང། །འདིར་ནི་ངན་འགྲོར་འདོང་བར་  
འགྱུར༑ ༑འཇིག་རྟེན་གཡོ་དང་མི་གཡོ་དང། །གྲོང་རྡལ་གཞན་དུ་རྒྱུག་པ་དང། །དེ་བཞིན་རི་དྲུང་རྒྱུག་པ་དག་དེ་ཡི་ཚེན་འབྱུང་བར་འགྱུར། །རྣམ་པར་རྒྱུག་པའི་སེམས་ཅན་རྣམས། །  
  
  
༄༅། །ཚེ་ཡང་ཐུང་བར་འགྱུར་བ་ཡིན། །དེ་ཚེ་ཆོམ་རྐུན་ཤིན་ཏུ་མང། །དགོན་པ་དག་ཀྱང་འཇིགས་པ་ཆེ། །ལོ་ཐོག་སྐྲུན་པར་བྱེད་པ་དང། །ཟ་བ་ལ་སོགས་གནོད་པ་  
འབྱུང། །མུ་གེའི་བསྐལ་པ་བྱུང་བ་དེར། །གང་ཞིག་འཆི་བའི་དུས་བྱས་ནས། །སྡུག་བསྔལ་ཆེན་པོ་འབྱུང་བ་ཡི། །ཕྱིར་ཡང་འགྲོ་བ་ཐོབ་པར་འགྱུར། །མཆོད་རྟེན་ཕྱོགས་བཞི་  
དགེ་འདུན་ལ། །བསྔོས་པར་གྱུར་པ་གང་ཡིན་པ། །དེ་ཚེ་དེ་ལ་དགེ་སློང་དག་ཕན་ཚུན་ནས་ནི་སྤྱོད་པར་བྱེད། །དེ་ལྟར་ང་ནི་འདས་འོག་ཏུ། །དགེ་འདུན་སྣ་ཚོགས་འབྱུང་  
བར་འགྱུར། །ཁྱེད་དེར་འབྱུང་བར་མི་འགྱུར་བར། །བརྩམ་པ་དག་ནི་མྱུར་དུ་གྱིས། །བྱིས་པ་ཀུན་ལ་ཤེས་པ་མེད། །བྱིས་པ་ཀུན་ལ་མཁས་པ་མེད། །བྱིས་པ་དེ་དག་ལས་  
བྱས་ནས། །མྱུར་དུ་ངན་འགྲོར་འགྲོ་བར་འགྱུར། །འདོན་དང་འཆད་ལ་བརྩོན་པ་ཡིས། །ཤེས་རབ་ཐོབ་པར་གྱུར་པ་དང། །ཤེས་རབ་ཀྱིས་ནི་སེམས་ཅན་སྐྱོབ། །མྱུར་དུ་བཟང་  
འགྲོར་འགྲོ་བར་འགྱུར། །འདི་ལྟར་འཇིག་རྟེན་ཤེས་རབ་གང། །ཇི་བཞིན་རྟག་ཏུ་དེ་སློབས་ཤིག་ཆགས་པ་ཐམས་ཅད་བཀག་ནས་ནི་།མྱུར་དུ་བཟང་འགྲོར་འགྲོ་བར་གྱིས། །  
ང་ནི་རེ་ཞིག་གསུང་སྤྱོད་ཀྱི། །འཕགས་ལམ་དགེ་བ་བརྒྱད་ཡན་ལག་།དགེ་བའི་བརྩོན་འགྲུས་བརྩམ་པར་གྱིས། །མྱུར་དུ་བསམ་གཏན་ཚུལ་བཞིན་གྱིས། །བསྐལ་པ་འདི་  
  
  
།བསྐལ་པ་དྲུག་ཅུ་ཚང་བར་ཡང། །སངས་རྒྱས་སྒྲ་ནི་མི་འབྱུང་ན། །འཐོབ་པར་འགྱུར་བ་ག་ལ་ཞིག་ཕན་ཚུན་དག་ནས་འདུས་ན་ཡང། །བཀྲེས་པས་  
ཡོངས་སུ་གདུངས་པ་ཡིས། །མ་ཡི་ཤ་དང་བུ་ཡི་ཤ་ཕན་ཚུན་དག་ཏུ་ཟ་བར་འགྱུར། །དེ་ན་བཤེས་པའི་སྦྱིན་པ་པོ། །ནམ་ཡང་ཁྱིམ་དུ་འོང་མི་འགྱུར། །དེ་ལྟར་དེ་ཡི་ཁྱིམ་དེར་ནི།།  
འཇིགས་པ་མི་བཟད་འབྱུང་བར་འགྱུར། །དེ་སྐད་ཐོས་ཤིང་མཐོང་བ་ན། །འཁོར་བ་གནོད་པ་ཅན་འདི་དང། །བུད་མེད་ལྟ་བུའི་འདོད་རྩ་དང། །སྲེད་པ་འདི་ནི་སུ་ཞིག་སྐྱེད། །  
སྡུག་བསྔལ་རྩ་བ་མི་བཟད་འདིར། །བུད་མེད་རྩ་བ་ཡིན་པར་དགོངས། །སྡུག་བསྔལ་རྩ་བ་ཉེར་ལེན་ཏེ། །དེ་བས་སྡུག་བསྔལ་ཡོངས་སུ་སྤང། །གང་ཞིག་སྐྱེས་པར་གྱུར་  
པས་ན༑ ༑རྣམ་སྨིན་འབྲས་བུ་ལྷན་ཅིག་ཏུ། །གང་དག་མཚུངས་པར་མི་ཕྲད་པ། །ངན་འགྲོར་འགྲོ་བར་མི་འགྱུར་རོ། །ཟག་མེད་ཆོས་ནི་གང་ཡིན་དང། །སྟོང་པ་དང་ནི་  
གསོབ་དང་གསོག་སྙིང་པོ་མེད་པར་རྣམ་ཤེས་པར། །དེ་དག་མྱུར་དུ་རྟོགས་པར་གྱིས། །སེམས་མེད་སེམས་ཡོད་འདུ་ཤེས་དང། །འཇིགས་པ་ཆེན་པོ་འབྱུང་འགྱུར་བས་  
དེ་ལ་དེ་དག་ཅི་བྱར་ཡོད། །དེ་དག་དེ་ན་དཔྱོད་པ་དང། །གཅིག་པུ་གནས་ཤིང་སེམས་པ་ཡིས། །གང་དུ་ཇི་ལྟར་འགྱུར་ཞིག་ཅེས། །མི་བཟད་ཆོ་ངེས་འདེབས་པར་འགྱུར། །ཕུང་པོ་  
  
  
༄༅། །པོ་མེད་ལ་ཕུང་བློ་དང། །བདག་མེད་བདག་གི་འདུ་ཤེས་ཀྱིས། །དེ་དག་རང་གི་མཚན་ཐོས་ནས། །སྡུག་བསྔལ་གྱིས་ནི་སྐྲག་པར་འགྱུར། །ཇི་ལྟར་སངས་  
རྒྱས་བསྟན་པ་ཡི། །ཕུང་པོའི་དོན་ནི་མ་ཤེས་པར། །མཐར་ཕྱིན་རྟོགས་པར་འགྱུར་སྙམ་པའི། །འཇིག་དང་བཅས་ལ་བདེ་བར་ལྟ། །འདས་པའི་ཕུང་པོ་གང་ཡིན་དང། །མ་འོངས་  
པ་དང་ད་ལྟར་བྱུང། །དེ་བཞིན་དུས་གསུམ་གང་ཡིན་པ། །ངས་ནི་འདིར་མཚུངས་སྟོང་བར་བསྟན། །འདས་པའི་སངས་རྒྱས་གང་ཡིན་པ་།རྒྱལ་བ་ཐམས་ཅད་བྱུང་བ་ཡང། །དེ་དག་  
མཚན་ཉིད་སྟོང་པ་ཡི། །ཆོས་རྣམས་ཐམས་ཅད་སྟོན་པར་མཛད། །མ་འོངས་པ་ཡི་སྟོན་པ་གང། །དེ་བཞིན་གཤེགས་པ་འབྱུང་དེ་དག་རང་གི་མཚན་ཉིད་སྟོང་པ་ཡི། །འདྲེན་པ་  
ཆོས་ནི་སྟོན་པར་མཛད། །ད་ལྟར་ཁྱོད་སྟོན་ང་དང་ནི། །སྟོན་པ་གང་དག་རྣམས་བཞུགས་ཀུན། །རང་གི་མཚན་ཉིད་སྟོང་པ་ཡི། །ཆོས་ནི་རྣམ་པར་འཆད་པར་མཛད། །ཇི་ལྟར་  
སངས་རྒྱས་ཀྱིས་བཤད་པའི། །ཕུང་པོ་འདི་དག་མ་ཤེས་པས། །འདི་ལྟར་བདག་དང་སེམས་ཅན་ཞེས། །འཛིན་པ་བཟང་འགྲོར་མི་འགྲོ་འོ་།རིམས་དྲག་འཇིགས་སུ་རུང་བ་དང། །  
འདི་འདྲ་མི་བཟད་འབྱུང་འགྱུར་པ། །དེར་ཁྱོད་འབྱུང་བར་མི་འགྱུར་བ། །མྱུར་དུ་བརྩོན་འགྲུས་བསྐྱེད་པར་གྱིས། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས་ཚེ་དང་ལྡན་པ་  
  
  
ཚེ་དང་ལྡན་པ་ཀུན་དགའ་བོ་དང། ལྷ་དང། མི་དང། ལྷ་མ་ཡིན་དང། དྲི་ཟར་བཅས་པའི་འཇིག་རྟེན་ཡི་རང་སྟེ་བཅོམ་ལྡན་འདས་ཀྱིས་གསུངས་པ་ལ་མངོན་པར་  
བསྟོད་དོ། །མདོ་སྡེ་རབ་ཏུ་རྣམ་པར་འབྱེད་པ་ཞེས་བྱ་བ་དང་རྣམ་པར་འཐག་པ་ཐེག་པ་ཆེན་པོའི་མདོ་ཞེས་བྱ་བ་དང། སངས་རྒྱས་ཀྱི་སྡེ་སྣོད་ཅེས་བྱ་བ་དང། ཚུལ་ཁྲིམས་འཆལ་བ་  
ཚར་གཅོད་པ་ཞེས་བྱ་བ་རྫོགས་སོ།། །།རྒྱ་གར་གྱི་མཁན་པོ་དྷརྨ་ཤྲཱི་པྲ་བྷ་དང། ལོ་ཙཱ་བ་དགེ་སློང་དཔལ་གྱི་ལྷུན་པོས་ཕོ་བྲང་ལྡན་དཀར་དུ་བསྒྱུར་ཅིང་ཞུས་ཏེ་  
གཏན་ལ་ཕབ་པ་  
