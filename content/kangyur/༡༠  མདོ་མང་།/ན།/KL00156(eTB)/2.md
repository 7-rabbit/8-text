  
༄༅། །པ་ལ་མཆོད་པ་བགྱིད་པ་དང། རིན་པོ་ཆེ་སྣ་བདུན་གྱི་མཆོད་རྟེན་བགྱི་བར་འཚལ་ལོ། །དེ་ནས་ཚེ་དང་ལྡན་པ་འོད་སྲུང་ཆེན་པོས་ཀླུ་གཞོན་ནུ་དེ་དག་ལ་  
འདི་སྐད་ཅེས་སྨྲས་སོ། །དེ་བཞིན་གཤེགས་པ་ནི། སེམས་ཅན་ཐམས་ཅད་ལ་ཆེར་ཐུགས་རྗེ་ཆེ་བས་རིང་བསྲེལ་ཡུངས་འབྲུ་ཙམ་བྱིན་གྱིས་བརླབ་པ་མཛད་ན། རིགས་ཀྱི་  
བུ་དག། ཁྱེད་དེ་བཞིན་གཤེགས་པའི་སྐུ་མ་གྱེས་ཤིང་གཅིག་ཏུ་མཁྲེགས་པ་ལ་མཆོད་པ་བྱའོ། །ཞེས་དེ་སྐད་ཅེས་ཟེར་བ་ནི། སྐྱེ་བོ་ཕལ་པོ་ཆེའི་དགེ་བའི་ཆོས་ཀྱི་བར་ཆད་བྱེད་པར་འདོད་  
པ་ཡིན་ནོ། །དེ་ནས་ཀླུ་གཞོན་ནུ་ལྔ་བརྒྱ་པོ་དེ་དག་གིས་ཚེ་དང་ལྡན་པ་འོད་སྲུང་ཆེན་པོ་ལ་འདི་སྐད་ཅེས་སྨྲས་སོ། །བཙུན་པ་འོད་སྲུང། ཁྱོད་དེ་སྐད་མ་གསུང་ཞིག། རང་གི་ཤེས་རབ་  
དང། དེ་བཞིན་གཤེགས་པའི་ཤེས་རབ་དང་ཡེ་ཤེས་མཚུངས་པ་མཉམ་དུ་མ་སྒྲུན་ཅིག། དེ་བཞིན་གཤེགས་པ་ནི། ཐམས་ཅད་མཁྱེན་པ་ཐམས་ཅད་གཟིགས་པ་  
སྟེ༑ བྱིན་གྱི་རླབས་དང། རྫུ་འཕྲུལ་གྱི་རྣམ་པར་འཕྲུལ་པའི་ཡེ་ཤེས་ཀྱི་སྟོབས་ཅན་ཏེ། དེ་བཞེད་ན། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་ལྷ་དང། ཀླུ་དང་  
གནོད་སྦྱིན་གྱི་གནས་ཐམས་ཅད་དུ་མ་གྱེས་ཤིང་གཅིག་ཏུ་མཁྲེགས་པའི་སྐུ་བྱིན་གྱིས་རློབ་སྟེ། དེ་དག་ཐམས་ཅད་ཀྱིས་ཀྱང་གཞན་ནི། མ་ཡིན་གྱི། དེ་བཞིན་གཤེགས་  
  
  
།བཙུན་པ་འོད་སྲུང་ཆེན་པོ། ཡང་གང་གི་ཚེ་དེ་བཞིན་གཤེགས་པ་ཡོངས་སུ་མྱ་ངན་ལས་འདའ་བ་དེའི་ཚེ་སེམས་ཅན་ཐམས་ཅད་  
ཀྱི་སེམས་མོས་པས་སྐུ་གདུང་བྱིན་གྱིས་བརླབ་བོ། །བཙུན་པ་འོད་སྲུང་ཆེན་པོ། གལ་ཏེ་དེ་བཞིན་གཤེགས་པ་འོག་མིན་གྱི་གནས་སུ་ཡུངས་འབྲུ་ཙམ་གྱི་སྐུ་གདུང་གཅིག་བྱིན་  
གྱིས་བརླབས་ནས་དེས་ཛམྦུའི་གླིང་ཐམས་ཅད་དུ་ཁྱབ་པར་སྣང་བ་དེའང་སངས་རྒྱས་ཀྱི་རྣམ་པར་སྤྲུལ་པའོ། །དེ་ནས་ཚེ་དང་ལྡན་པ་རབ་འབྱོར་གྱིས་ཀླུའི་རྒྱལ་པོའི་བུ་དེ་དག་ལ་འདི་སྐད་ཅེས་  
སྨྲས་སོ༑ ༑རིགས་ཀྱི་བུ་དག། དེ་བཞིན་གཤེགས་པ་ཡོངས་སུ་མྱ་ངན་ལས་འདའ་འམ། སྨྲས་པ། བཙུན་པ་རབ་འབྱོར། གང་དག་སྐྱེས་པ་དེ་དག་ཡོངས་སུ་མྱ་ངན་ལས་འདའོ། །སྨྲས་པ་  
རིགས་ཀྱི་བུ་དག། ཁྱོད་དེ་བཞིན་གཤེགས་པ་སྐྱེས་སོ་སྙམ་མམ་སྨྲས་པ། དེ་བཞིན་ཉིད་ཇི་ལྟར་བྱུང་བ་དེ་ལྟར་སྐྱེས་སོ། །སྨྲས་པ། གལ་ཏེ་དེ་བཞིན་ཉིད་ཇི་ལྟར་སྐྱེ་བ་དེ་ལྟར་སྐྱེས་ན། དེ་ལ་  
ནི༑ ཆོས་གང་གི་སྐྱེ་བའང་མེད་དོ། །སྨྲས་པ། བཙུན་པ་རབ་འབྱོར། གང་དེ་བཞིན་ཉིད་སྐྱེ་བ་དེ་སངས་རྒྱས་སྐྱེ་བའོ་།སྨྲས་པ། གང་སངས་རྒྱས་སྐྱེ་བ་འདི་འདྲ་ན། ཡོངས་སུ་མྱ་ངན་  
ལས་འདའ་བ་ཅི་འདྲ། སྨྲས་པ། བཙུན་པ་རབ་འབྱོར། ཇི་ལྟར་སྐྱེ་བ་མེད་པ་དེ་ལྟར་འགག་པ་མེད་དོ། །དེ་ལྟར་ཆོས་ཀྱི་འཁོར་ལོ་བསྐོར་རོ། །དེ་ལྟར་ཡོངས་སུ་མྱ་ངན་ལས་འདའོ། །  
  
  
༄༅། །བཅོམ་ལྡན་འདས་ཀྱིས་གཏམ་འདི་བཀའ་སྩལ་ཞིང་བཤད་པའི་ཚེ་མཚོ་ཆེན་པོ་མ་དྲོས་པ་རིན་པོ་ཆེའི་པདྨ་ཚད་ཤིང་རྟའི་འཁོར་ལོ་ཙམ་དྲི་རབ་ཏུ་ཞམ་པ་  
འདབ་མ་བརྒྱ་སྟོང་དུ་མ་དང་ལྡན་པ་རིན་པོ་ཆེའི་དྲ་བས་གཡོགས་པས་གང་བར་གྱུར་ཏོ། །དེ་དག་གི་ནང་ནས་རིན་པོ་ཆེའི་པདྨ་གཅིག་ཤིན་ཏུ་མཛེས་ཤིང་བལྟ་ན་རབ་ཏུ་སྡུག་ལ་  
མཆོག་ཏུ་འབར་བར་གྱུར་ཏོ། །ཚེ་དང་ལྡན་པ་ཀུན་དགའ་བོས་པདྨ་བཀོད་པ་དེ་དག་མཐོང་ངོ། །མཐོང་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་  
འདི་སུའི་ལྟས་སྔོན་དུ་བྱུང་བ་ལགས། བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ། ཅུང་ཞིག་སྡོད་དང་མཐོང་བར་འགྱུར་རོ་།ཞེས་བཅོམ་ལྡན་འདས་ཀྱིས་དེ་  
སྐད་ཅེས་གསུངས་ནས་རིང་པོར་མ་ལོན་པར་འོག་གི་འཇིག་རྟེན་གྱི་ཁམས་བཅོམ་ལྡན་འདས་རིན་ཆེན་ཏོག་གི་སངས་རྒྱས་ཀྱི་ཞིང་རིན་པོ་ཆེ་བཀོད་པའི་འཇིག་རྟེན་གྱི་ཁམས་  
ནས་བྱང་ཆུབ་སེམས་དཔའ་དྲུག་ཁྲི་བྱུང་སྟེ། དེ་དག་རིན་པོ་ཆེའི་པདྨ་དེ་དག་ལ་སྐྱིལ་མོ་ཀྲུང་བཅས་ནས་འཁོད་པར་ཀུན་ཏུ་སྣང་ངོ། །པདྨ་དེ་ལ་ཡང་འཇམ་དཔལ་གཞོན་ནུར་  
གྱུར་པ་འདུག་པར་ཀུན་ཏུ་སྣང་ངོ། །དེ་ནས་ཐམས་ཅད་དང་ལྡན་པའི་འཁོར་དེ་ངོ་མཚར་དུ་གྱུར་ནས་ཐལ་མོ་སྦྱར་ཏེ་བྱང་ཆུབ་སེམས་དཔའ་དེ་དག་ལ་ཕྱག་བཙལ་ནས་  
  
  
བརྒྱ་བྱིན་དང། ཚངས་པ་ལ་སོགས་པ་ལྷ་རྣམས་དེའི་སྟེང་ན་རིན་པོ་ཆེའི་གདུགས་འཛིན་ཅིང་ཕྱག་བཙལ་ཏོ། །དེ་ནས་  
འཇམ་དཔལ་གཞོན་ནུར་གྱུར་པ་དང་ལྷན་ཅིག་ལྷགས་པའི་བྱང་ཆུབ་སེམས་དཔའ་དེ་དག་ཀྱང་ཤིང་ཏ་ལ་བདུན་ཙམ་དུ་ནམ་མཁའ་ལ་འཕགས་ནས་བཅོམ་ལྡན་འདས་ལ་མཆོད་པའི་ལས་  
ཀྱི་ཕྱིར་སྔོན་མ་མཐོང་མ་ཐོས་པའི་མེ་ཏོག་གི་ཆར་ནམ་མཁའི་ངོས་ལས་རབ་ཏུ་ཕབ་བོ། །མེ་ཏོག་དེ་དག་ལས་འདི་ལྟ་བུའི་སྒྲ་བྱུང་སྟེ། བཅོམ་ལྡན་འདས་དེ་བཞིན་གཤེགས་པ་  
དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིན་ཆེན་ཏོག་བཅོམ་ལྡན་འདས་དེ། བཅོམ་ལྡན་འདས་ལ་གནོད་པ་ཆུང་ངམ། ཉམ་ང་བ་ཉུང་ངམ། བསྐྱོད་པ་ཡང་ངམ་  
འཚོ་བ་དང། སྟོབས་དང། བདེ་བ་ལ་རེག་པར་གནས་སམ་ཞེས་སྙུན་གསོལ་ཏོ། །ཞེས་དེ་སྐད་གསུང་ངོ། །འཇམ་དཔལ་གཞོན་ནུར་གྱུར་པ་འདི་བྱང་ཆུབ་སེམས་དཔའ་བརྒྱད་  
ཁྲི་དང་ལྷན་ཅིག་ཏུ་ཀླུའི་རྒྱལ་པོ་མ་དྲོས་པའི་རྣམ་པར་དག་པའི་ལམ་གྱི་ཆོས་ཀྱི་སྒོའི་ལེའུ་ཉན་དུ་མཆིས་པ་སྟེ། བཅོམ་ལྡན་འདས་ཀྱིས་ཆོས་ཀྱི་བཀའ་མཆིད་ཀྱིས་ཡང་  
དག་པར་དགའ་བར་མཛོད་ཅིག་ཅེས་སྒྲ་བྱུང་ངོ། །དེ་ནས་འཇམ་དཔལ་གཞོན་ནུར་གྱུར་པ་དང། བྱང་ཆུབ་སེམས་དཔའ་དེ་དག་པར་སྣང་དེ་ལས་བབས་ནས་བཅོམ་ལྡན་འདས་  
  
  
༄༅། །ཀྱི་ཞབས་ལ་མགོ་བོས་ཕྱག་བཙལ་ཏེ། རིན་པོ་ཆེའི་པདྨ་དེ་དག་ལ་འཁོད་དོ། །དེ་ནས་བཅོམ་ལྡན་འདས་ཀྱིས་མཁྱེན་བཞིན་དུ་འཇམ་དཔལ་གཞོན་ནུར་  
གྱུར་པ་ལ་འདི་སྐད་ཅེས་བཀའ་སྩལ་ཏོ། །འཇམ་དཔལ། ཁྱོད་ཅི་སེམས་ན། བྱང་ཆུབ་སེམས་དཔའ་རྣམས་དང་ལྷན་ཅིག་ཏུ་འདིར་འོངས། འཇམ་དཔལ་གྱིས་གསོལ་པ། བཅོམ་  
ལྡན་འདས། འདི་ན་ཆོས་སྟོན་པ་བདག་ཅག་བཅོམ་ལྡན་འདས་དེ་བཞིན་གཤེགས་པ་རིན་ཆེན་ཏོག་གི་སངས་རྒྱས་ཀྱི་ཞིང་རིན་པོ་ཆེ་བཀོད་པའི་འཇིག་རྟེན་གྱི་ཁམས་ན་  
མཆིས་པས་ཐོས་ནས་བདག་ཅག་བཅོམ་ལྡན་འདས་ལ་བལྟ་བ་དང། ཆོས་ཀྱི་རྣམ་གྲངས་འདི་ཉན་པར་འཚལ་བའི་སླད་དུ་འདིར་མཆིས་སོ་།དེ་ནས་བཅོམ་ལྡན་འདས་ལ་ཚེ་  
དང་ལྡན་པ་འོད་སྲུང་ཆེན་པོས་འདི་སྐད་ཅེས་གསོལ་ཏོ། །བཅོམ་ལྡན་འདས། བཅོམ་ལྡན་འདས་དེ་བཞིན་གཤེགས་པ་རིན་ཆེན་ཏོག་གི་སངས་རྒྱས་ཀྱི་ཞིང་འཇིག་རྟེན་གྱི་  
ཁམས་རིན་པོ་ཆེ་བཀོད་པ་དེ་འདི་ནས་ཐག་ཇི་སྲིད་མཆིས་ན། སྐྱེས་བུ་དམ་པ་འདི་དག་འདི་ལྟར་མྱུར་བར་འདིར་མཆིས། འཇམ་དཔལ་གྱིས་སྨྲས་པ། བཙུན་པ་འོད་སྲུང་ཆེན་  
པོ༑ གལ་ཏེ་རྫུ་འཕྲུལ་གྱི་སྟོབས་ཕུན་སུམ་ཚོགས་པ་ཁྱོད་འཇིག་རྟེན་གྱི་ཁམས་དེར་འགྲོ་ན། ཚེའི་ཚད་ཟད་ཅིང་ཡོངས་སུ་མྱ་ངན་ལས་འདས་ཀྱང་སངས་རྒྱས་ཀྱི་ཞིང་དེར་མི་  
  
  
འཇིག་རྟེན་གྱི་ཁམས་དེ་འདི་ནས་དེ་སྲིད་དོ། །བཅོམ་ལྡན་འདས་ཀྱིས་བཀའ་སྩལ་པ། འོད་སྲུང། ཆུ་བོ་གངྒཱའི་ཀླུང་དྲུག་ཅུའི་བྱེ་མ་སྙེད་ཀྱི་སངས་རྒྱས་ཀྱི་ཞིང་འདས་པ་ན་  
འཇིག་རྟེན་གྱི་ཁམས་རིན་པོ་ཆེ་བཀོད་པ་ཞེས་བྱ་བ་དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་འདི་དག་ལྷགས་སོ། །གནས་བརྟན་གྱིས་གསོལ་པ། བཅོམ་ལྡན་འདས། དེ་  
དག་ཇི་སྲིད་ཀྱིས་འདིར་མཆིས། འཇམ་དཔལ་གྱིས་སྨྲས་པ། གནས་བརྟན་གྱིས་སེམས་ལེན་པ་མེད་པར་ཟག་པ་ལས་ཇི་སྲིད་ཀྱིས་སེམས་རྣམ་པར་གྲོལ་བ་སྲིད་ཀྱིས་སོ། །གནས་  
བརྟན་གྱིས་སྨྲས་པ། སྐྱེས་བུ་དམ་པ་དེ་དག་འདི་འདྲ་བར་མགྱོགས་པར་ལྷགས་པ་ནི། ངོ་མཚར་ཏོ། །འཇམ་དཔལ་གྱིས་སྨྲས་པ། གནས་བརྟན་འོད་སྲུང་ཆེན་པོའི་སེམས་ཇི་སྲིད་  
ཀྱིས་རྣམ་པར་གྲོལ། སྨྲས་པ། སྐད་ཅིག་པ་འགྱུར་བ་སྲིད་ཀྱིས་སོ་།འཇམ་དཔལ་གྱིས་སྨྲས་པ། གནས་བརྟན་གྱི་སེམས་རྣམ་པར་གྲོལ་ལམ་སྨྲས་པ། འཇམ་དཔལ། རྣམ་པར་  
གྲོལ་ལོ༑ ༑འཇམ་དཔལ་གྱིས་སྨྲས་པ། སེམས་དེ་གང་གིས་བཅིངས་ནས་གང་ལས་རྣམ་པར་གྲོལ། གནས་བརྟན་གྱིས་སྨྲས་པ། འཇམ་དཔལ། གལ་ཏེ་སེམས་བཅིངས་པར་གྱུར་  
བ་ནི༑ རྣམ་པར་མི་གྲོལ་ཏེ། རྣམ་པར་གྲོལ་བའི་ཡེ་ཤེས་མཐོང་བར་མི་འགྱུར་རོ། །སྨྲས་པ། བཙུན་པ་འོད་སྲུང་ཆེན་པོའི་སེམས་བཅིངས་པ་མེད་ན། རྣམ་པར་གྲོལ་བ་གང་ཡིན་  
  
  
༄༅། །སྨྲས་པ༑ གང་བཅིངས་པ་མེད་པར་ཡོངས་སུ་ཤེས་པ་དེ་རྣམ་པར་གྲོལ་བའོ། །སྨྲས་པ། བཙུན་པ་འོད་སྲུང་ཆེན་པོའི་སེམས་གང་གིས་སེམས་གང་ཡོངས་སུ་  
ཤེས༑ འདས་པས་སམ། འོན་ཏེ་མ་འོངས་པས་སམ། འོན་ཏེ་ད་ལྟར་བྱུང་བས་སམ། གང་འདས་པ་དེ་ནི། ཟད་པ། གང་མ་འོངས་པ་དེ་ནི། མ་ཕྱིན་པ། གང་ད་ལྟར་བྱུང་བ་ནི་  
གནས་པ་མེད་པ་ཡིན་ན། སེམས་གང་གིས་སེམས་གང་ཡོངས་སུ་ཤེས་སྨྲས་པ། འཇམ་དཔལ། འདི་ནི། འགོག་པ་སྟེ། དེ་ལ་སེམས་ཀྱི་བགྲང་བ་གང་ཡང་མེད་དོ། །འཇམ་  
དཔལ་གྱིས་སྨྲས་པ། བཙུན་པ་འོད་སྲུང། སེམས་འགོག་པ་ཡོངས་སུ་ཤེས་སམ། སྨྲས་པ། སེམས་འགོག་པ་ནི། ཡོངས་སུ་ཤེས་པར་མི་ནུས་སོ་།སྨྲས་པ། སེམས་དེ་ཐམས་  
ཅད་འགོག་པར་ལྟུང་བ་སྟེ། དེའི་ཕྱིར་ཅུང་ཟད་ཀྱང་ཡོངས་སུ་ཤེས་པར་འགྱུར་བ་མེད་དོ། །སྨྲས་པ། འཇམ་དཔལ། ཁྱོད་སྤོབས་པར་གྱིས་ཤིག་ཁོ་བོ་ལ་ནི། ཁྱོད་ལ་ལན་  
གདབ་པའི་ནུས་པ་མེད་དོ། །འཇམ་དཔལ་གྱིས་སྨྲས་པ། བཙུན་པ་འོད་སྲུང་ཆེན་པོ། འདི་ལ་ཇི་སྙམ་དུ་སེམས། བྲག་ཅ་ལ་སྤོབས་པ་ཡོད་དམ། སྨྲས་པ། མེད་དོ། །དེ་ཅིའི་ཕྱིར་  
ཞེ་ན༑ བྲག་ཅ་ནི། རྟེན་ཅིང་འབྲེལ་པར་འབྱུང་བའི་ཕྱིར་རོ་།སྨྲས་པ། བཙུན་པ་འོད་སྲུང་ཆེན་པོ། ཆོས་ཐམས་ཅད་ཀྱང་བྲག་ཅ་ལྟ་བུ་མ་ཡིན་ནམ། སྨྲས་པ། འཇམ་དཔལ་  
  
  
།འཇམ་དཔལ་གྱིས་སྨྲས་པ། བཙུན་ཕ་འོད་སྲུང་ཆེན་པོ། འདི་ལ་ཇི་སྙམ་དུ་སེམས། བྲག་ཅའི་སྤོབས་པ་གཅད་ནུས་སམ། སྨྲས་པ། མི་བརྗོད་པས་དེ་གཅད་དོ། །  
སྨྲས་པ༑ བཙུན་པ་འོད་སྲུང་ཆེན་པོ། དེ་དེ་བཞིན་ཏེ། ཀུན་མི་འདྲི་བས་བྱང་ཆུབ་སེམས་དཔའི་སྤོབས་པ་ཆད་དོ། །བཙུན་པ་འོད་སྲུང་ཆེན་པོ། གལ་ཏེ་བསྐལ་པར་ཡོངས་སུ་འདྲི་ནའང་  
ཁོ་བོའང་བསྐལ་པར་སྤོབས་པར་འགྱུར་རོ། །དེ་ནས་བཅོམ་ལྡན་འདས་ལ་ཚེ་དང་ལྡན་པ་འོད་སྲུང་ཆེན་པོས་འདི་སྐད་ཅེས་གསོལ་ཏོ་།བཅོམ་ལྡན་འདས། ཇི་ལྟར་དེས་བསྟན་པས་  
འཁོར་འདི་དག་གི་ཡུན་རིང་པོའི་དོན་དང། ཕན་པ་དང། བདེ་བར་འགྱུར་བ་དང། ཆོས་ཉིད་འདི་མངོན་སུམ་དུ་འགྱུར་བར་བགྱི་བའི་སླད་དུ་འཇམ་དཔལ་གཞོན་ནུར་གྱུར་པ་ལ་བསྐུལ་དུ་  
གསོལ༑ དེ་ནས་བྱང་ཆུབ་སེམས་དཔའི་འཁོར་དེར་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་བརྩེགས་ཞེས་བྱ་བ་འདུས་པར་གྱུར་ཏེ་འདུག་པ་དེས་འཇམ་དཔལ་གཞོན་  
ནུར་གྱུར་པ་ལ་འདི་སྐད་ཅེས་སྨྲས་སོ། །འཇམ་དཔལ། གནས་བརྟན་འོད་སྲུང་ཆེན་པོ་འདི་ཅིའི་ཕྱིར་སེམས་ཞིང་དམན་པ་དམན་པ་ལྟ་བུས་སྟོན། འདི་ཅིའི་ཕྱིར་གནས་བརྟན་ཞེས་  
བྱ༑ འཇམ་དཔལ་གྱིས་སྨྲས་པ། འདི་ནི། ཉན་ཐོས་ཏེ། འཇིགས་པ་མེད་པ་མ་ཡིན་ནོ། །ཤེས་རབ་བརྩེགས་ཀྱིས་སྨྲས་པ། ཅི་འདི་ཐེག་པ་ཆེན་པོ་ལ་མ་ཞུགས་སམ། སྨྲས་པ་  
  
  
༄༅། །རིགས་ཀྱི་བུ། དེ་ནི། མ་ཡིན་ཏེ། འདི་ནི། ཉན་ཐོས་ཀྱི་ཐེག་པས་རྣམ་པར་གྲོལ་བའོ། །སྨྲས་པ། འཇམ་དཔལ། ཉན་ཐོས་ཀྱི་ཐེག་པ་ཞེས་བྱ་བ་འདི་ཇི་ལྟ་བུ་  
སྨྲས་པ༑ རིགས་ཀྱི་བུ། བཅོམ་ལྡན་འདས་ཤཱཀྱ་ཐུབ་པ་དེ་བཞིན་གཤེགས་པ་ཐེག་པ་གསུམ་ལས་བརྩམས་ཏེ་ཆོས་སྟོན་ཏོ། །གསུམ་གང་ཞེ་ན། ཉན་ཐོས་ཀྱི་ཐེག་པ་དང་  
རང་སངས་རྒྱས་ཀྱི་ཐེག་པ་དང། ཐེག་པ་ཆེན་པོ་སྟེ། ཐེག་པ་གསུམ་པོ་དེ་དག་གོ་དེ་ཅིའི་ཕྱིར་ཞེ་ན། སེམས་ཅན་འདི་དག་ནི་དམན་པ་ལ་མོས་པའི་ཕྱིར་རོ། །སྨྲས་པ། འཇམ་  
དཔལ༑ སྟོང་པ་ཉིད་ཚད་མེད། མཚན་མ་མེད་པ་ཚད་མེད། སྨོན་པ་མེད་པ་ཚད་མེད་ན། ཅིའི་ཕྱིར་ཉི་ཚེ་བའི་འདུ་ཤེས་སུ་མཛད་སྨྲས་པ། རིགས་ཀྱི་བུ། དེ་བཞིན་གཤེགས་  
པ་ནི༑ ཐབས་མཁས་པ་སྟེ། གང་གི་ཕྱིར་སྟོང་པ་ཉིད་ཚད་མེད་མཚན་མ་མེད་པ་ཚད་མེད། སྨོན་པ་མེད་པ་ཚད་མེད་ཀྱང་ཉི་ཚེ་བའི་འདུ་ཤེས་ཀྱིས་མོས་པར་མཛད་དོ། །  
སྨྲས་པ༑ འཇམ་དཔལ། བདག་ཕྱིར་ཞིང་དམན་པ་ལ་མོས་པའི་སེམས་ཅན་རྣམས་དང་ཕྲད་པར་འགྱུར་དུ་འོང་གི་འགྲོའོ། །འཇམ་དཔལ་གྱིས་སྨྲས་པ། རིགས་ཀྱི་བུ། རེ་  
ཞིག་སྡོད་ལ་ཀླུའི་རྒྱལ་པོ་མ་དྲོས་པའི་སྤོབས་པ་ཇི་ཙམ་པ་དང། ཆོས་ཉིད་ཚད་མེད་པའང་ཉོན་ཅིག་དེ་ནས་ཚེ་དང་ལྡན་པ་འོད་སྲུང་ཆེན་པོས་བྱང་ཆུབ་སེམས་དཔའ་ཤེས་རབ་  
  
  
།རིགས་ཀྱི་བུ། དེ་བཞིན་གཤེགས་པ་རིན་ཆེན་ཏོག་དེ་ཅི་འདྲ་བའི་ཆོས་སྟོན། སྨྲས་པ། སངས་རྒྱས་དང། བྱང་ཆུབ་སེམས་དཔའ་རྣམས་ཀྱི་  
གཏམ་སྟེ། རོ་གཅིག་པ་དང། ཚད་མེད་པའི་ཆོས་ལས་བྱུང་བ་དང་ཕྱིར་མི་ལྡོག་པ་དང། སངས་རྒྱས་ཉིད་དུ་འབྱུང་བ་དང། གཞན་ལ་མོས་པ་མ་ཡིན་པ་དང། ཐམས་ཅད་  
མཁྱེན་པའི་ཡེ་ཤེས་སུ་ཡང་དག་པར་འདུའོ། །འཇིགས་པ་མེད་པ་མ་ཡིན་པའི་སེམས་ཅན་རྣམས་ནི། དེར་མི་སྐྱེ་སྟེ། བཅོམ་ལྡན་འདས་དེའི་ཆོས་བསྟན་པ་ནི། དེ་འདྲའོ། །དེ་  
ནས་ཀླུའི་རྒྱལ་པོ་མ་དྲོས་པས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །འཇམ་དཔལ། ཁྱོད་དེ་བཞིན་གཤེགས་པ་གང་ལ་བལྟ་བར་འདོད་དེ་འདིར་འོངས། ཅི་  
གཟུགས་དེ་བཞིན་གཤེགས་པར་བླྟའམ། སྨྲས་པ། དེ་ནི། མ་ཡིན་ནོ་།སྨྲས་པ། ཅི་ཚོར་བ་དང། འདུ་ཤེས་དང། འདུ་བྱེད་དང། རྣམ་པར་ཤེས་པ་དེ་བཞིན་གཤེགས་པར་  
བླྟའམ། སྨྲས་པ། དེ་ནི། མ་ཡིན་ནོ། །སྨྲས་པ། ཅི་གཟུགས་ཀྱི་མི་རྟག་པ་དེ་བཞིན་གཤེགས་པར་བླྟའམ། སྨྲས་པ། དེ་ནི། མ་ཡིན་ནོ་སྨྲས་པ། ཅི་ཚོར་བ་དང། འདུ་ཤེས་  
དང། འདུ་བྱེད་དང། རྣམ་པར་ཤེས་པའི་མི་རྟག་པ་དེ་བཞིན་གཤེགས་པར་བླྟའམ། སྨྲས་པ། དེ་ནི། མ་ཡིན་ནོ། །སྨྲས་པ། ཅི་གཟུགས་ཀྱི་སྡུག་བསྔལ་བ་དང། བདག་  
  
  
༄༅། །མེད་པ་དང། ཞི་བ་དང། སྟོང་པ་དང། མཚན་མ་མེད་པ་དང། སྨོན་པ་མེད་པ་དང། མངོན་པར་འདུ་མི་བྱེད་པ་དེ་བཞིན་གཤེགས་པར་བླྟའམ། སྨྲས་  
པ༑ དེ་ནི། མ་ཡིན་ནོ། །སྨྲས་པ། ཅི་ཚོར་བ་དང། འདུ་ཤེས་དང་འདུ་བྱེད་དང། རྣམ་པར་ཤེས་པའི་སྡུག་བསྔལ་བ་དང། བདག་མེད་པ་དང། ཞི་བ་དང། སྟོང་པ་དང། མཚན་  
མ་མེད་པ་དང། སྨོན་པ་མེད་པ་དང། མངོན་པར་འདུ་མི་བྱེད་པ་དེ་བཞིན་གཤེགས་པར་བླྟའམ། སྨྲས་པ། དེ་ནི། མ་ཡིན་ནོ། །སྨྲས་པ་ཅི་གཟུགས་ཀྱི་མཚན་ཉིད་དེ་བཞིན་  
གཤེགས་པར་བླྟའམ། རྣམ་པར་ཤེས་པའི་མཚན་ཉིད་ཀྱི་བར་དུ་དེ་བཞིན་གཤེགས་པར་བླྟའམ། སྨྲས་པ། དེ་ནི། མ་ཡིན་ནོ། །སྨྲས་པ་ཅི་ཤའི་མིག་གིས་དེ་བཞིན་  
གཤེགས་པར་བླྟའམ། སྨྲས་པ། དེ་ནི། མ་ཡིན་ནོ། །ཅི་ལྷའི་མིག་གིས་དེ་བཞིན་གཤེགས་པ་བླྟའམ། སྨྲས་པ། དེ་ནི། མ་ཡིན་ནོ། །སྨྲས་པ། ཅི་ཤེས་རབ་ཀྱི་མིག་གིས་  
དེ་བཞིན་གཤེགས་པ་བླྟའམ། སྨྲས་པ། དེ་ནི། མ་ཡིན་ནོ། །སྨྲས་པ། འཇམ་དཔལ། དེ་བཞིན་གཤེགས་པ་བལྟ་བ་ཇི་ལྟ་བུ་ཡིན། འཇམ་དཔལ་གྱིས་སྨྲས་པ། ཀླུའི་བདག་པོ་  
དེ་བཞིན་གཤེགས་པ་ཅི་འདྲ་བ་དེ་འདྲ་བར་དེ་ལ་བལྟའོ། །སྨྲས་པ། འཇམ་དཔལ། དེ་བཞིན་གཤེགས་པ་ཅི་འདྲ། སྨྲས་པ། ཀླུའི་བདག་པོ། དེ་བཞིན་གཤེགས་པ་ནི། མི་མཉམ་པ་  
  
  
མཚུངས་པ་མེད་པ། རབ་ཏུ་འདྲ་བ་མེད་པའོ་།མི་མཉམ་པ་ཞེས་བྱ་བ་ནི། དེ་ལ་གཉེན་པོ་མེད་པའོ། །མི་མཉམ་པ་དང་མཉམ་པ་ཞེས་བྱ་བ་ནི། དེ་ལ་གཉེན་པོ་མཉམ་པ་ཡང་མེད་  
པའོ༑ ༑མཚུངས་པ་མེད་ཅེས་བྱ་བ་ནི། གཟུགས་ཀྱི་མཚན་ཉིད་མ་ཡིན་པའི་ཕྱིར་རོ། །རབ་ཏུ་འདྲ་བ་མེད་ཅེས་བྱ་བ་ནི། རྟགས་མེད་ཅིང་མཆེན་མ་མེད་པའི་ཕྱིར་རོ། །ཀླུའི་བདག་པོ། དེ་བཞིན་  
གཤེགས་པ་ནི། དེ་འདྲ་སྟེ། དེ་ལྟར་བལྟ་བར་བྱའི། ཤའི་མིག་དང། ལྷའི་མིག་དང། ཤེས་རབ་ཀྱི་མིག་གིས་བལྟ་བ་མ་ཡིན་ནོ། །དེ་ཅིའི་ཕྱིར་ཞེ་ན། ཤའི་མིག་ནི། སྣང་བ་མཐོང་བ་  
ཡིན་པ༑ དེ་བཞིན་གཤེགས་པ་ནི། མུན་པ་དང། སྣང་བ་མ་ཡིན་པས་ཤའི་མིག་གིས་དེ་བལྟ་བར་མི་ནུས་སོ། །ལྷའི་མིག་ནི། མངོན་པར་འདུ་བྱེད་པའི་མཚན་ཉིད་ཡིན་ལ། དེ་བཞིན་  
གཤེགས་པ་ནི། ཤིན་ཏུ་མངོན་པར་འདུས་མ་བྱས་པས་ལྷའི་མིག་གིས་དེ་བལྟ་བར་མི་ནུས་སོ། །ཤེས་རབ་ཀྱི་མིག་ནི། འབྱུང་བ་ཡོངས་སུ་ཤེས་པའི་མཚན་ཉིད་ཡིན་ལ། དེ་བཞིན་  
གཤེགས་པ་ནི། ཤིན་ཏུ་མི་འབྱུང་བས་ཤེས་རབ་ཀྱི་མིག་གིས་དེ་བལྟ་བར་མི་ནུས་སོ། །སྨྲས་པ། འཇམ་དཔལ། དེ་བཞིན་གཤེགས་པ་མཐོང་བ་ཤིན་ཏུ་རྣམ་པར་དག་པ་ཇི་ལྟ་བུ་  
ཡིན༑ སྨྲས་པ། ཀླུའི་བདག་པོ། གང་གི་ཚེ་མིག་གི་རྣམ་པར་ཤེས་པའི་རྣམ་པར་ཤེས་པ་དང། སེམས་ཀྱང་མི་སྐྱེ་ལ་གཟུགས་ཀྱི་རྣམ་པར་ཤེས་པ་དང། རྣམ་པར་ཤེས་པའང་  
  
  
༄༅། །མི་འགོག་པ་དེ་ཙམ་གྱིས་ན། དེ་བཞིན་གཤེགས་པ་མཐོང་བ་ཤིན་ཏུ་རྣམ་པར་དག་པ་ཡིན་ནོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་གང་  
དག་དེ་བཞིན་གཤེགས་པ་རིན་ཆེན་ཏོག་གི་སངས་རྒྱས་ཀྱི་ཞིང་ནས་ལྷགས་པ་དེ་དག་ངོ་མཚར་དུ་གྱུར་ནས་འདི་སྐད་ཅེས་སྨྲས་སོ་།གང་དག་གིས་ཀླུའི་རྒྱལ་པོས་ཞུས་པ་འདི་  
ཐོས་པ་དང། ཐོས་ནས་མོས་པ་དང། མི་དངང་མི་སྐྲག་ལ་འཛིན་པ་དང། སྟོན་པའི་སྐྱེས་བུ་དམ་པ་དེ་དག་ནི། དེ་བཞིན་གཤེགས་པ་ལེགས་པར་མཐོང་བ་ཡིན་ནོ། །བདག་ཅག་  
ཀྱང་འདིར་ལྷགས་ཤིང་ཚུལ་འདི་ཐོས་པས་བདག་ཅག་དོན་མེད་པར་མ་གྱུར་ཏོ། །གང་ན་ཆོས་ཀྱི་རྣམ་གྲངས་འདི་སྤྱོད་པའི་གྲོང་དང་གྲོང་ཁྱེར་དང། གྲོང་རྡལ་དང། ལྗོངས་དང་  
ཡུལ་འཁོར་དང། རྒྱལ་པོའི་ཕོ་བྲང་འཁོར་དེ་དག་ན་དེ་བཞིན་གཤེགས་པ་ཡོངས་སུ་མྱ་ངན་ལས་མི་འདའ་བ་དང། དམ་པའི་ཆོས་ཀྱང་ནུབ་པར་མི་འགྱུར་བར་རིག་པར་བྱའོ། །  
ཆོས་ཀྱི་རྣམ་གྲངས་འདིས་བདུད་ཀྱི་དཀྱིལ་འཁོར་ཚར་བཅད་དོ། །མུ་སྟེགས་ཅན་གྱི་གནས་ཐམས་ཅད་ཕམ་པར་བྱས་སོ། །དེ་ནས་ཀླུའི་རྒྱལ་པོ་མ་དྲོས་པས་འཇམ་དཔལ་གཞོན་  
ནུར་གྱུར་པ་ལ་འདི་སྐད་ཅེས་སྨྲས་སོ། །འཇམ་དཔལ། མི་སྤྱོད་པ་ལ་སྤྱོད་པའི་བྱང་ཆུབ་སེམས་དཔའ་བྱང་ཆུབ་རྙེད་དཀའ་བ་མ་ཡིན་ནོ། །ཞེས་བྱ་ན། འཇམ་དཔལ། ཇི་ལྟར་ན་  
  
  
འཇམ་དཔལ་གྱིས་སྨྲས་པ། ཀླུའི་བདག་པོ། གཏོང་པ་ཕུན་སུམ་ཚོགས་པ་རྣམས་ཀྱི་སྤྱོད་པའི་སྟོང་པ་ཉིད་གང་ཡིན་པ་དེ་ཉིད་  
སེར་སྣ་ཅན་རྣམས་ཀྱི་སྤྱོད་པའི་སྟོང་པ་ཉིད་དེ། སྤྱོད་པ་མཉམ་པ་དེ་ནི། མི་སྤྱོད་པ་ལ་སྤྱོད་པ་ཞེས་བྱའོ། །ཚུལ་ཁྲིམས་དང་བཟོད་པ་དང། བརྩོན་འགྲུས་དང། བསམ་གཏན་ཡང་  
དེ་བཞིན་ནོ། །ཤེས་རབ་དང་ལྡན་པ་རྣམས་ཀྱི་སྤྱོད་པའི་སྟོང་པ་ཉིད་གང་ཡིན་པ་དེ་ཉིད་ཤེས་རབ་འཆལ་པ་རྣམས་ཀྱི་སྤྱོད་པའི་སྟོང་པ་ཉིད་དེ། སྤྱོད་པ་མ་ཉམ་པ་དེ་ནི། མི་སྤྱོད་པ་ལ་  
སྤྱོད་པ་ཞེས་བྱའོ། །ཀླུའི་བདག་པོ། གཞན་ཡང་འདོད་ཆགས་ལ་སྤྱོད་པ་རྣམས་ཀྱི་སྤྱོད་པའི་སྟོང་པ་ཉིད་གང་ཡིན་པ་དེ་ཉིད་འདོད་ཆགས་དང་བྲལ་བ་རྣམས་ཀྱི་སྤྱོད་པའི་སྟོང་པ་ཉིད་དེ་  
སྤྱོད་པ་མཉམ་པ་དེ་ནི། མི་སྤྱོད་པ་ལ་སྤྱོད་པ་ཞེས་བྱའོ། །ཞེ་སྡང་ལ་སྤྱོད་པ་རྣམས་དང། གཏི་མུག་ལ་སྤྱོད་པ་རྣམས་ཀྱང་དེ་བཞིན་ནོ། །ཆ་མཉམ་པ་ལ་སྤྱོད་པ་རྣམས་ཀྱི་སྤྱོད་པའི་སྟོང་  
པ་ཉིད་གང་ཡིན་པ་དེ་ཉིད་ཉོན་མོངས་པ་མེད་པ་རྣམས་ཀྱི་སྤྱོད་པ་ཉིད་དེ། སྤྱོད་པ་མཉམ་པ་དེ་ནི། མི་སྤྱོད་པ་ལ་སྤྱོད་པ་ཞེས་བྱའོ། །ཀླུའི་བདག་པོ། གཞན་ཡང་དེ་བཞིན་གཤེགས་  
པས་སྤྱོད་པ་བརྒྱད་ཁྲི་བཞི་སྟོང་དང། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གང་དག་གསུངས་པ་སྤྱོད་པ་བརྒྱད་ཁྲི་བཞི་སྟོང་པོ་དེ་དག་གི་སྤྱོད་པའི་སྟོང་པ་ཉིད་གང་ཡིན་པ་དེ་ཉིད་འཕགས་  
  
  
༄༅། །པ་རྣམ་པར་གྲོལ་བའི་སྤྱོད་པའི་སྟོང་པ་ཉིད་དེ་སྤྱོད་པ་མཉམ་པ་དེ་ནི། མི་སྤྱོད་པ་ལ་སྤྱོད་པ་ཞེས་བྱའོ་།ཀླུའི་བདག་པོ། གཞན་ཡང་གང་གི་ཚེ་བྱང་ཆུབ་  
སེམས་དཔའ་སྤྱད་པ་སྤྱོད་པ་ན་སྤྱོད་པ་དེ་ལ་མི་སྤྱོད་པས་སྤྱོད་དེ། སྤྱད་པ་སྤྱོད་པ་དེའང་ཡང་དག་པར་རྗེས་སུ་མི་མཐོང་ཞིང་མངོན་པར་ཞེན་པ་མེད་ལ་མི་རྟོག་ཅིང་རློམ་སེམས་སུ་  
མི་བྱེད་དེ། དེའི་ཕྱིར་མི་སྤྱོད་པ་ལ་སྤྱོད་པ་ཞེས་བྱའོ། །སྨྲས་པ། འཇམ་དཔལ། ཅིའི་ཕྱིར་བྱང་ཆུབ་སེམས་དཔའ་མི་སྤྱོད་པ་ལ་སྤྱོད་པ་ཞེས་བྱ། སྨྲས་པ། ཀླུའི་བདག་པོ། གང་  
བྱང་ཆུབ་སེམས་དཔའི་སེམས་དང་པོ་བསྐྱེད་པ་ནས་བཟུང་སྟེ་བྱང་ཆུབ་ཀྱི་སྙིང་པོའི་བར་དུ་དགེ་བའི་སྤྱོད་པ་དང། མི་སྐྱེ་བའི་སྤྱོད་པ་དང། དངོས་པོ་མེད་པའི་སྤྱོད་པ་དང། གཟུང་  
བ་མེད་པའི་སྤྱོད་པ་དང། ཀུན་གཞི་མེད་པའི་སྤྱོད་པ་དང། ཉོན་མོངས་པ་མེད་པའི་སྤྱོད་པ་དང། ངོ་བོ་ཉིད་མེད་པའི་སྤྱོད་པ་དང། འབྱུང་བ་མེད་པའི་སྤྱོད་པ་དང། རྒྱུ་བ་མེད་  
པའི་སྤྱོད་པ་དང། གནས་པ་མེད་པའི་སྤྱོད་པ་དང། ཡང་དག་པའི་སྤྱོད་པ་དང། ཆོ་གའི་སྤྱོད་པ་དང། སྤྱོད་པ་དེ་ལྟ་བུ་ལ་མོས་པའི་བྱང་ཆུབ་སེམས་དཔའ་ནི། མི་སྤྱོད་པའི་སྤྱོད་པ་  
ལ་སྤྱོད་པའོ། །གང་གི་ཚེ་བྱང་ཆུབ་སེམས་དཔའ་མི་སྐྱེ་བའི་སྤྱད་པ་ལ་སྤྱོད་པར་གྱུར་པ་ན་མཚན་ཉིད་མེད་པའི་རྗེས་སུ་སོང་ཞིང་རྒྱུ་བ་མེད་ལ་ཤེས་རབ་ལ་མོས་པས་རྣམ་པར་  
  
  
རྣམ་པར་གྲོལ་ནས་ཀྱང་གཉིས་སུ་མེད་པའི་མཐའ་ལས་ཀྱང་མི་འདའ་ལ་ཡང་དག་པའི་མཐའ་ཡང་མངོན་སུམ་དུ་འགྱུར་ཞིང་ཡང་དག་པའི་མཐའ་དེ་མངོན་དུ་བྱེད་པའང་མ་  
ཡིན་ཏེ༑ དེའི་ཕྱིར་བྱང་ཆུབ་སེམས་དཔའ་མི་སྐྱེ་བའི་ཆོས་ལ་བཟོད་པ་རབ་ཏུ་ཐོབ་བོ། །དེ་ནས་ཀླུའི་རྒྱལ་པོ་མ་དྲོས་པས་ཡང་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །  
འཇམ་དཔལ། མི་སྐྱེ་བའི་ཆོས་ལ་བཟོད་པ་ཐོབ་པ་ཇི་ལྟ་བུ། སྨྲས་པ། གཟུགས་མི་སྐྱེ་བར་བཟོད་པ་རབ་ཏུ་ཐོབ་པ་ནི། མི་སྐྱེ་བ་ལ་བཟོད་པ་རབ་ཏུ་ཐོབ་པ་ཞེས་བྱའོ། །དེ་བཞིན་དུ་ཚོར་བ་  
དང། འདུ་ཤེས་དང། འདུ་བྱེད་དང། རྣམ་པར་ཤེས་པ་མི་སྐྱེ་བར་བཟོད་པ་རབ་ཏུ་ཐོབ་པ་ནི། མི་སྐྱེ་བ་ལ་བཟོད་པ་རབ་ཏུ་ཐོབ་པ་ཞེས་བྱའོ། །ཆོས་ཐམས་ཅད་ཀྱི་བར་དུ་མི་སྐྱེ་བར་  
བཟོད་པ་རབ་ཏུ་ཐོབ་པ་ནི། མི་སྐྱེ་བ་ལ་བཟོད་པ་རབ་ཏུ་ཐོབ་པ་ཞེས་བྱའོ། །ཀླུའི་བདག་པོ། གཞན་ཡང་བྱང་ཆུབ་སེམས་དཔའ་མི་སྐྱེ་བ་ལ་བཟོད་པ་རབ་ཏུ་ཐོབ་པ་དེས་བཟོད་པ་རབ་  
ཏུ་ཐོབ་སྟེ། དེ་ནི། ཀུན་ཏུ་འགྲོ་བ་ཞེས་བྱའོ། །དེ་རབ་ཏུ་ཐོབ་པས་སེམས་ཅན་བཟོད་པ་རབ་ཏུ་ཐོབ་པ་ཉིད་དུ་ཡང་དག་པར་རྗེས་སུ་མཐོང་ངོ། །ཀུན་ཏུ་འགྲོ་བའང་མི་སྐྱེ་བ་ཉིད་དུ་  
ཡང་དག་པར་རྗེས་སུ་མཐོང་ངོ། །སེམས་ཅན་ཐམས་ཅད་ཀྱང་ངོ་ཕྲ་རབ་ཀྱང་ཡང་དག་པར་ཐམས་ཅད་མི་སྐྱེ་བ་ཉིད་དུ་ཡང་དག་པར་རྗེས་སུ་  
  
  
༄༅། །མཐོང་ངོ། །སེམས་ཅན་ཐམས་ཅད་དེའི་མཚན་ཉིད་དུ་ཡང་དག་པར་རྗེས་སུ་མཐོང་ངོ། །མཉམ་པ་ཉིད་ལས་གཞན་ཆོས་ཕྲ་རབ་ཀྱང་ཡང་དག་པར་  
རྗེས་སུ་མི་མཐོང་ངོ། །བཟོད་པ་དེའང་སྐད་ཅིག་པའོ། །ཅིས་སྐད་ཅིག་པ་ཞེ་ན། མིག་དང། གཟུགས་དང། མིག་གི་རྣམ་པར་ཤེས་པ་ནས་ཡིད་དང། ཆོས་དང། ཡིད་ཀྱི་  
རྣམ་པར་ཤེས་པའི་བར་གྱིས་སོ། །ཇི་ལྟར་མིག་ལ་སོགས་པ་སྐད་ཅིག་པ་དེ་བཞིན་དུ་སྔོན་གྱི་མཐའི་བཟོད་པའང་སྐད་ཅིག་པ། ཕྱི་མའི་མཐའ་དང། ད་ལྟར་བྱུང་བའི་བཟོད་པའང་  
སྐད་ཅིག་པའོ། །ཇི་ལྟར་དུས་གསུམ་གྱི་བཟོད་པ་སྐད་ཅིག་པ་དེ་བཞིན་དུ་སེམས་ཅན་ཐམས་ཅད་ཀྱང་སྐད་ཅིག་པའོ། །ཅིས་སྐད་ཅེས་པ་ཞེ་ན། འདོད་ཆགས་དང། ཞེ་སྡང་དང། གཏི་  
མུག་གི་ཉོན་མོངས་པ་རྣམས་ཀྱིས་སྐད་ཅིག་པའོ། །ཇི་ལྟར་སེམས་ཅན་ཐམས་ཅད་སྐད་ཅིག་པ་དེ་ལྟར་ཕྱིན་ཅི་ལོག་གིས་ཉོན་མོངས་པ་སྐྱེ་བ་གང་ཡིན་པ་དེ་དག་ཀྱང་སྐད་ཅིག་པའོ། །དེ་  
ལྟར་ཡེ་ཤེས་དང་ལྡན་པ་མི་སྐྱེ་བ་ལ་བཟོད་པ་རབ་ཏུ་ཐོབ་པའི་བྱང་ཆུབ་སེམས་དཔས་ནི། སེམས་ཅན་ཐམས་ཅད་རྣམ་པར་གྲོལ་ལ་ཉེ་བར་ཡང་དག་པར་རྗེས་སུ་མཐོང་ངོ། །དེ་ཅིའི་  
ཕྱིར་ཞེ་ན། འདི་ལྟར་བྱང་ཆུབ་སེམས་དཔའ་དེ་འདི་སྙམ་དུ་སེམས་ཏེ། བདག་གི་ཉོན་མོངས་པ་ཇི་ལྟར་སྐད་ཅིག་པ་དང། ཇི་ལྟར་གསོག་ཡིན་པ་ལྟར་སེམས་ཅན་ཐམས་ཅད་ཀྱི་  
  
  
།དེ་ལྟར་གསོག་གོ་།རྣམ་པར་གྲོལ་བ་ལ་ནི། ཉོན་མོངས་པ་དེ་དག་གི་རྩ་བ་མེད་དོ་།སྟོབས་མེད་དོ། །གལ་ཏེ་དེ་དག་ཤིན་ཏུ་རྣམ་པར་གྲོལ་པ་  
མ་ཡིན་ན་ནི། སུའང་མྱ་ངན་ལས་འདས་པར་མི་འགྱུར་བ་ཞིག་ན་གང་གི་ཕྱིར་དེ་དག་ཤིན་ཏུ་རྣམ་པར་གྲོལ་བ་དེའི་ཕྱིར་དེ་དག་རྣམ་པར་གྲོལ་བའི་ངོ་བོ་ཉིད་དུ་གནས་སོ། །དེ་ལྟར་ཡེ་  
ཤེས་དང་ལྡན་པའི་བྱང་ཆུབ་སེམས་དཔའ་ནི། སེམས་ཅན་ཡོངས་སུ་སྨིན་པར་བྱེད་པ་ལ་སྐྱོ་བ་མེད་དོ། །དེ་ཅིའི་ཕྱིར་ཞེ་ན། ཆོས་ཐམས་ཅད་བཅིངས་པ་མེད་པས་རང་བཞིན་གྱིས་རྣམ་  
པར་གྲོལ་བར་ཡང་དག་པར་རྗེས་སུ་མཐོང་བའི་ཕྱིར་རོ། །དེ་འདི་སྙམ་དུ་སེམས་ཏེ། སེམས་ཅན་འདི་དག་ནི། རང་བཞིན་གྱིས་ཤིན་ཏུ་ཀུན་ནས་ཉོན་མོངས་པ་ཅན་མ་ཡིན་ལ། རང་བཞིན་  
གྱིས་རྣམ་པར་གྲོལ་བ་མ་ཡིན་ན། སྒྲོ་བཏགས་པའི་ཉོན་མོངས་པ་ཀུན་ནས་ཉོན་མོངས་སོ། །སེམས་ཅན་འདི་དག་ནི། རང་བཞིན་གྱིས་ཤིན་ཏུ་ཀུན་ནས་ཉོན་མོངས་པ་ཅན་མ་ཡིན་ལ་རང་  
བཞིན་གྱིས་རྣམ་པར་གྲོལ་བ་མ་ཡིན་ནོ། །ཡང་དག་པ་མ་ཡིན་པ་ཡོངས་སུ་རྟོགས་པས་ཀུན་ནས་ཉོན་མོངས་སོ། །སེམས་ཅན་འདི་དག་ནི་རང་བཞིན་གྱིས་ཤིན་ཏུ་ཀུན་ནས་ཉོན་མོངས་པ་  
ངན་[?]མ་ཡིན་ལ་རང་བཞིན་གྱིས་རྣམ་པར་གྲོལ་བ་ཡིན་ན། འདུ་ཤེས་དང། སེམས་དང། ཡིད་ལ་བྱེད་པས་ཀུན་ནས་ཉོན་མོངས་སོ། །ཀླུའི་བདག་པོ། མི་སྐྱེ་བའི་ཆོས་ལ་བཟོད་པ་རབ་ཏུ་ཐོབ་  
  
  
༄༅། །པའི་བྱང་ཆུབ་སེམས་དཔའ་ནི། སངས་རྒྱས་ཀྱི་ཡུལ་ཡང་ཐོབ། སོ་སོའི་སྐྱེ་བོ་དང། སློབ་པ་དང། མི་སློབ་པ་དང། རང་སངས་རྒྱས་ཀྱི་ཡུལ་ལའང་མི་གནས་  
ཡུལ་ཐམས་ཅད་ཀྱང་སྤོང། ཡུལ་ལ་འདོད་ཆགས་ཀྱིས་ཆགས་པའང་མེད། ཡུལ་ལ་ཞེ་སྡང་གིས་སྡང་བའང་མེད། ཡུལ་ལ་གཏི་མུག་གིས་རྨོངས་པའང་མེད་དོ། །ཡུལ་ལ་འདོད་  
ཆགས་དང་བྲལ་བའང་མ་ཡིན་ལ། འདོད་ཆགས་དང་བྲལ་བའི་མཐའ་ལའང་གནས་ཤིང་སེམས་ཅན་ཡོངས་སུ་སྨིན་པར་བྱ་བ་དང། རང་གི་ཡུལ་ལ་ཉོན་མོངས་པ་མེད་པར་  
ལོངས་སྤྱོད་པའི་ཕྱིར་ཡུལ་ཐམས་ཅད་ཀྱང་མི་སྤོང་ངོ། །དེ་བདུད་ཀྱི་ཡུལ་ལའང་རྒྱུ་ཞིང་སངས་རྒྱས་ཀྱི་ཡུལ་གྱི་ངོ་བོ་ཉིད་ཀྱི་མཚན་ཉིད་ཀྱིས་མི་འདོར་རོ། །ཆོས་ཀྱི་དབྱིངས་ཀྱི་  
ཡུལ་ཡང་རྣམ་པར་འཁྲུག་པར་མི་བྱེད་ལ་སེམས་ཅན་གྱི་ཁམས་ཀྱི་ཡུལ་ལའང་གནས་སོ། །ཆོས་ཐམས་ཅད་ཡུལ་མེད་ཅིང་ཡུལ་དང་བྲལ་བར་ཡང་རབ་ཏུ་ཤེས་ཤིང་ལས་ཀྱི་  
ཡུལ་ལའང་འཇུག་གོ་ཤེས་རབ་ཀྱི་ལས་བྱས་ཤིང་ལས་ཀྱི་རྣམ་པར་སྨིན་པ་མེད་པར་ཡང་སོ་སོར་རྟོག་ལ་མངོན་པར་འདུ་བྱེད་པའི་ཡུལ་ཡང་མངོན་པར་འདུ་བྱེད་དོ། །  
མངོན་པར་འདུ་མི་བྱེད་པའི་ཡུལ་ཡང་མི་འཇུག་ལ་བཏང་སྙོམས་པའང་མི་ཡིན་ནོ། །དགེ་བ་མངོན་པར་འདུ་བྱེད་པ་དང། ཆོས་ཐམས་ཅད་མ་སྐྱེས་པར་ཡང་ཡང་དག་པར་རྗེས་  
  
  
འཕགས་པའི་སྐྱོན་མེད་པ་ལ་འཇུག་པའང་མ་ཡིན་ནོ། །དེ་སྐད་ཅེས་སྨྲས་པ་དང། ཀླུའི་རྒྱལ་པོ་མ་དྲོས་པས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །  
འཇམ་དཔལ། བྱང་ཆུབ་སེམས་དཔའ་འཕགས་པའི་སྐྱོན་མེད་པ་ལ་མི་འཇུག་ཅེས་དེ་སྐད་སྨྲས་ན། བྱང་ཆུབ་སེམས་དཔའ་སྐྱོན་མེད་པ་འཇམ་དཔལ། བྱང་ཆུབ་སེམས་དཔའ་ངར་འཛིན་པ་དང་  
ང་ཡིར་པ་ལ་འཇུག་པའི་བྱང་ཆུབ་སེམས་དཔའི་ནི། སྐྱོན་མེད་པ་ལ་འཇུག་པའོ། །ཀླུའི་བདག་པོ། ཡིད་ལ་བྱེད་པ་ཐམས་ཅད་ལ་ང་ཡི་བ་མེད་པར་བྱང་ཆུབ་སེམས་དཔས་རབ་ཏུ་  
ཤེས་ཀྱང་ངར་འཛིན་པ་དང། ང་ཡིར་འཛིན་པར་ཞུགས་པའི་སེམས་ཅན་རྣམས་ཀྱི་ཆེད་དུ་བརྩོན་འགྲུས་རྩོམ་མོ། །སྨྲས་པ། འཇམ་དཔལ། བྱང་ཆུབ་སེམས་དཔའ་ངར་འཛིན་པ་དང་  
ང་ཡིར་འཛིན་པ་གང་ལས་རྣམ་པར་གྲོལ་ཏེ། ངར་འཛིན་པ་དང་ང་ཡིར་འཛིན་པ་བཅིངས་པའི་སེམས་ཅན་རྣམས་ལ་སྙིང་རྗེ་སྐྱེད་པ་གང་ཡིན། སྨྲས་པ། ཕུང་པོ་སྔར་སྒྲོ་བཏགས་པ་  
ལ་གནས་པའི་བྱང་ཆུབ་སེམས་དཔའ་ངར་འཛིན་པ་དང། ང་ཡིར་འཛིན་པ་རབ་ཏུ་ཤེས་ཤིང་ཕུང་པོ་དང། ཁམས་དང། སྐྱེ་མཆེད་ཀྱིས་རློམ་སེམས་སུའང་མི་བྱེད་ལ། ཕུང་པོ་དང་  
ཁམས་དང། སྐྱེ་མཆེད་ལ་གནས་པའི་སེམས་ཅན་རྣམས་ཀྱི་ཆེད་དུ་བསམ་བཞིན་དུ་སྲིད་པའང་ལེན་ཏེ། དེ་སྐྱེ་ལ་འདུ་བྱེད་ཐམས་ཅད་ཀྱི་སྐྱེ་བར་ཡང་ཡང་དག་པར་རྗེས་སུ་མཐོང་  
  
  
༄༅། །སྐྱེ་བ་དང། མི་སྐྱེ་བའི་ཕྱིར་སྐྱེ་བ་དང། མི་སྐྱེ་བ་ཐམས་ཅད་ཀྱང་ཡང་དག་པར་རྗེས་སུ་མཐོང་ངོ། །ཀླུའི་བདག་པོ། ཤེས་རབ་ཀྱིས་ནི། བྱང་ཆུབ་སེམས་  
དཔའི་སྐྱོན་མེད་པ་ལ་འཇུག་པ་སྟེ། ཐབས་ཀྱིས་ཀྱང་ཞུགས་པས་སྲིད་པར་འགྲོ་བ་རྣམས་སུ་ཀུན་ཏུ་སྣང་ངོ། །ཀླུའི་བདག་པོ། སྟོང་པ་ཉིད་ནི། བྱང་ཆུབ་སེམས་དཔའི་སྐྱོན་མེད་  
པ་ལ་འཇུག་པ་སྟེ། ཐབས་ཀྱིས་ཀྱང་ཞུགས་པས་ལྟ་བར་ལྟུང་བའི་སེམས་ཅན་རྣམས་ལ་སྙིང་རྗེ་ཆེན་པོ་སྐྱེད་དོ། །མཚན་མ་མེད་པ་ནི། བྱང་ཆུབ་སེམས་དཔའི་སྐྱོན་མེད་པ་ལ་  
འཇུག་པ་སྟེ། ཐབས་ཀྱིས་ཀྱང་ཞུགས་པས་རྣམ་པར་རྟོག་པ་ལ་སྤྱོད་པའི་སེམས་ཅན་རྣམས་ལ་སྙིང་རྗེ་ཆེན་པོ་སྐྱེད་དོ། །སྨོན་པ་མེད་པ་ནི། བྱང་ཆུབ་སེམས་དཔའི་སྐྱོན་མེད་  
པ་ལ་འཇུག་པ་སྟེ། ཐབས་ཀྱིས་ཀྱང་ཞུགས་པས་སྨོན་ལམ་ལ་སྤྱོད་པའི་སེམས་ཅན་རྣམས་ལ་སྙིང་རྗེ་ཆེན་པོ་སྐྱེད་དོ། །ཀླུའི་བདག་པོ། བྱང་ཆུབ་སེམས་དཔའ་བདག་མེད་པའི་ཆོས་  
ལའང་འཇུག་ལ་སེམས་ཅན་ཐམས་ཅད་ཀྱང་མི་རྟག་པ་ཉིད་དང་སྲོག་མེད་པ་དང། གང་ཟག་མེད་པ་ལའང་འཇུག་ལ་བྱང་ཆུབ་ཀྱི་སེམས་ཀྱང་མི་བརྗེད་པ་དང། འདུས་མ་བྱས་  
པའི་ཆོས་ལའང་འཇུག་ལ་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱིས་དགེ་བའི་རྩ་བའང་གསོག་པ་དང། ཤིན་ཏུ་ཞི་ཞིང་ཉེ་བར་ཡང་ཞི་ལ་མ་རིག་པ་ཤིན་ཏུ་མ་ཞི་ཞིང་ཉེ་  
  
  
བག་ལ་ཉལ་ཡང་དག་པར་འཇོམས་ལ་སྔོན་གྱི་དམ་བཅས་པའང་མི་འདོར་བ་དང། སེམས་དང་ཡིད་དང། རྣམ་པར་ཤེས་པ་དང་བྲལ་ལ་ཐམས་ཅད་  
མཁྱེན་པའི་སེམས་ལའང་མཉམ་པར་བཞག་པ་དང། ང་རྒྱལ་ཐམས་ཅད་ཀྱང་ཡང་དག་པར་འཇོམས་ལ་སེམས་ཅན་ཐམས་ཅད་ཀྱི་དབང་པོ་རྟོགས་པ་ལའང་མཁས་པ་དང་  
འཕགས་པའི་ཡོན་ཏན་ཡང་བརྗོད་ལ་འཕགས་པ་མ་ཡིན་པའི་ཆོས་ལ་གནས་པར་ཡང་བརྩོན་པ་དང། སྤྲོས་པའང་མེད་ལ་སྤྲོས་པ་ལའང་འཇུག་པ་དང། ཉེ་བར་ཡང་ཞི་ལ་ཉེ་བར་  
མ་ཞི་བའང་ཡོངས་སུ་འཛིན་པ་དང། མི་གཡོ་ཞིང་རྣམ་པར་མི་གཡོ་བའང་རྒྱུན་མི་གཅོད་ལ་སངས་རྒྱས་ཀྱི་ཞིང་གི་རྒྱན་རྣམ་པར་སྒྲུབ་པར་ཉེ་བར་གནས་པ་ནི། ཀླུའི་བདག་པོ་  
བྱང་ཆུབ་སེམས་དཔའི་སྐྱོན་མེད་པ་འཇིག་རྟེན་ལས་འདས་པ་སྟེ་འཇིག་རྟེན་ལས་ལྡོག་པའང་མ་ཡིན་པའོ། །ཀླུའི་བདག་པོ། དེ་ལྟར་གང་ཤེས་རབ་དང། ཐབས་དང་ལྡན་པ་  
འཕགས་པའི་ཏིང་ངེ་འཛིན་འདི་ནི། བྱང་ཆུབ་སེམས་དཔའི་སྐྱོན་མེད་པ་ལ་འཇུག་པའོ། །ཀླུའི་བདག་པོ། འདི་ལྟ་སྟེ། དཔེར་ན། ཉན་ཐོས་ཀྱི་སྐྱོན་མེད་པ་ལ་འཇུག་པ་ནི། ལོག་  
པར་མི་ལྟུང་བའི་ཆོས་ཏེ། རྒྱུན་དུ་ཞུགས་པ་ཞེས་བྱའོ། །ཀླུའི་བདག་པོ། དེ་བཞིན་དུ་བྱང་ཆུབ་སེམས་དཔའི་སྐྱོན་མེད་པར་འཇུག་པ་ནི། ལོག་པར་མི་ལྟུང་བའི་ཆོས་ཏེ། ཕྱིར་མི་  
  
  
༄༅། །ལྡོག་པ་ཞེས་བྱའོ། །ཀླུའི་བདག་པོ། ཉན་ཐོས་ཀྱི་སྐྱོན་མེད་པ་ལ་འཇུག་པ་ནི། མི་འདའ་སྟེ། གདོན་མི་ཟ་བར་འབྲས་བུ་ཐོབ་པར་བྱེད་པའོ། །བྱང་ཆུབ་  
སེམས་དཔའི་སྐྱོན་མེད་པ་ལ་འཇུག་པ་ནི། འངའ་བ་སྟེ། ཉན་ཐོས་ཀྱི་འབྲས་བུ་ཐོབ་པར་མི་བྱེད་ཀྱི། བྱང་ཆུབ་ཀྱི་སྙིང་པོའི་འབྲས་བུ་དང་ཉེ་བར་བྱེད་པའོ། །དེའི་ཕྱིར་ཉན་ཐོས་  
ཀྱི་སྐྱོན་མེད་པ་ནི། ཚད་དུ་བྱའོ། །བྱང་ཆུབ་སེམས་དཔའི་ནི་ཚད་དུ་བྱ་བ་མ་ཡིན་པའོ། །ཀླུའི་བདག་པོ། འདི་ལྟ་སྟེ། དཔེར་ན་སྐྱེས་བུ་གཉིས་ཤིག་གཡང་ས་ཆེན་པོར་  
ལྟུང་བ་ལས་དེ་ལ་སྐྱེས་བུ་གཅིག་ནི། འདྲི་འདྲ་བའི་སྟོབས་དང་བརྩོན་འགྲུས་དང། བརྟུལ་བ་དང། ཐབས་དང། སྔོན་གྱི་སྦྱོར་བ་དང། རིགས་པ་དང་ལྡན་པར་གྱུར་པ་  
པ་ཞིག་པས་ལྟུང་ཡང་བརྩོན་འགྲུས་ཆེན་པོའི་སྟོབས་ཀྱིས་གཡང་ས་ཆེན་པོ་དེ་ནས་དྲངས་ནས་སླར་གཡང་ས་ཆེན་པོ་དེའི་ཁར་ཕྱིན་ཏེ་གནས་སོ། །གཅིག་ཤོས་ནི། སྟོབས་  
བསྐྱེད་པ་ཆུང་ལ་ཐབས་ལ་མི་མཁས་པས་ལྟུང་བ་དེ་བཞིན་དུ་ཀླུའི་བདག་པོ། བྱང་ཆུབ་སེམས་དྤའང་ཤེས་རབ་ཀྱི་སྟོབས་བསྐྱེད་པས་ཆོས་ཐམས་ཅད་སྟོང་པ་ཉིད་དང་  
མཚན་མ་མེད་པ། སྨོན་པ་མེད་པ་དང། མངོན་པར་འདུ་བྱེད་པ་མེད་པར་རྣམ་པར་ལྟ་ཞིང་ཉེ་བར་རྟོག་ལ་སེམས་ཅན་ཐམས་ཅད་ལ་དམིགས་པའི་སྙིང་རྗེ་ཆེན་པོས་ཡང་  
  
  
མཁྱེན་པའི་སེམས་ལ་གནས་སོ། །ཉན་ཐོས་ཀྱི་ཐེག་པ་ཅན་ནི། ཆོས་ལ་སོ་སོར་བརྟགས་ནས་འབྲས་བུ་མངོན་དུ་བྱེད་  
དོ། ཀླུའི་བདག་པོ། གཡང་ས་ཆེན་པོ་ཞེས་བྱ་བ་དེ་ནི། འདུས་མ་བྱས་ཀྱི་ཆོས་ཀྱི་ཚིག་བླ་དྭགས་སོ། །བརྩོན་འགྲུས་ཀྱི་སྟོབས་དང་ལྡན་པའི་སྐྱེས་བུ་ཞེས་བྱ་བ་དེ་ནི། བྱང་ཆུབ་  
སེམས་དཔའི་ཚིག་བླ་དྭགས་སོ། །གཡང་དུ་ལྷུང་ནས་སླར་ལྡོག་མ་ནུས་པ་ཞེས་བྱ་བ་དེ་ནི། ཉན་ཐོས་ཀྱི་ཐེག་པ་ཅན་གྱི་ཚིག་བླ་དྭགས་སོ། །ཀླུའི་བདག་པོ། གང་དག་སྐྱོན་མེད་པ་  
འདི་ཐོས་པ་དེ་ནི། ངེས་པར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་འབྱུང་ཞིང་བྱང་ཆུབ་སེམས་དཔའི་སྐྱོན་མེད་པ་དང་ཡང་ཉེ་བར་འགྱུར་རོ། །དེ་ནས་བཅོམ་ལྡན་འདས་ལ་  
ཀླུའི་རྒྱལ་པོའི་བུ་རྣམ་པར་འཕྲུལ་པ་ཞེས་བྱ་བས་འདི་སྐད་ཅེས་གསོལ་ཏོ། །བཅོམ་ལྡན་འདས། བདག་ཟང་ཟིང་མ་མཆིས་པའི་སེམས་ཀྱིས་ཆོས་ཀྱི་རྣམ་གྲངས་འདི་རིང་དུ་གནས་པར་བགྱི་  
བ་དང། དམ་པའི་ཆོས་ཡོངས་སུ་གཟུང་བའི་སླད་དུ་བྱང་ཆུབ་ཏུ་སེམས་བསྐྱེད་ཅིང། སངས་རྒྱས་དང། ཆོས་དང། དགེ་འདུན་ལ་སྐྱབས་སུ་མཆིའོ། །བདག་སངས་རྒྱས་ཀྱི་ཡེ་ཤེས་  
ཀྱིས་སེམས་ཀྱི་རང་བཞིན་གྱིས་བྱང་ཆུབ་ཀྱི་རང་བཞིན་དང་བྱང་ཆུབ་ཀྱི་རང་བཞིན་གྱིས་ཆོས་ཐམས་ཅད་ཀྱི་རང་བཞིན་མངོན་པར་ཡང་དག་པར་ཁོང་དུ་ཆུད་པར་བགྱིས་ཏེ་རབ་ཏུ་བཤད་  
  
  
༄༅། །པར་བགྱིའོ། །བཅོམ་ལྡན་འདས། གང་དག་རྣམ་པར་དག་པའི་ལས་ཀྱི་ཆོས་ཀྱི་སྒོའི་ལེའུ་འདི་མི་ཉན་པ་དེ་དག་ནི། བདུད་ཀྱིས་བྱིན་གྱིས་བརླབས་པ་ལགས་  
སོ༑ ༑དེ་ཅིའི་སླད་དུ་ཞེ་ན། བཅོམ་ལྡན་འདས། ཆོས་ཀྱི་རྣམ་གྲངས་འདི་ལ་ངེས་པར་འབྱུང་བའི་བྱང་ཆུབ་སེམས་དཔའ་ནི། འབྱུང་བའི་ལམ་ཐམས་ཅད་དུ་ངེས་པར་འབྱུང་ལགས་པའི་  
སླད་དུའོ། །དེ་ནས་ཚེ་དང་ལྡན་པ་རབ་འབྱོར་གྱིས་ཀླུའི་རྒྱལ་པོའི་བུ་རྣམ་པར་འཕྲུལ་པ་ལ་འདི་སྐད་ཅེས་སྨྲས་སོ། །རིགས་ཀྱི་བུ། ཁྱོད་ཀྱིས་གང་སེམས་ཀྱི་རང་བཞིན་གྱིས་བྱང་  
ཆུབ་མངོན་པར་རྫོགས་པར་འཚང་རྒྱ་ཞེས་བྱ་བ་དེ་ལ་སེམས་ཀྱི་རང་བཞིན་དེ་གང་ཡིན། སྨྲས་པ། བཙུན་པ་རབ་འབྱོར་གྱི་རང་བཞིན་གང་ཡིན་པའི་རང་བཞིན་དེ་སེམས་ཀྱི་རང་  
བཞིན་ནོ། །སྨྲས་པ། རབ་འབྱོར་གྱི་རང་བཞིན་ཇི་ལྟ་བུ། སྨྲས་པ། གང་འདོད་ཆགས་དང། ཞེ་སྡང་དང། གཏི་མུག་གི་རང་བཞིན་ནོ། །སྨྲས་པ། འདོད་ཆགས་དང། ཞེ་སྡང་དང་  
གཏི་མུག་གི་རང་བཞིན་ཇི་ལྟ་བུ། སྨྲས་པ། རྟོག་པ་དང། རྣམ་པར་རྟོག་པའི་རང་བཞིན་ནོ། །དེ་ཅིའི་ཕྱིར་ཞེ་ན། རབ་འབྱོར། འདི་ལ་ཇི་སྙམ་དུ་སེམས། རྟོག་པ་མེད་པར་འདོད་  
ཆགས་དང། ཞེ་སྡང་དང། གཏི་མུག་སྐྱེ་བར་འགྱུར་རམ། སྨྲས་པ་དེ་ནི། མ་ཡིན་ནོ། །སྨྲས་པ། གང་མི་རྟོག་ཅིང་རྣམ་པར་མི་རྟོག་པ་དེ་མི་སྐྱེ་བའོ། །གང་མི་སྐྱེ་བ་དེ་རང་བཞིན་  
  
  
འདོད་ཆགས་དང། ཞེ་སྡང་དང། གཏི་མུག་རྣམས་ཀྱི་རང་བཞིན་ནོ། །བཙུན་པ་རབ་འབྱོར་གྱིས་སེམས་ཀྱི་རང་བཞིན་ཞེས་བྱ་བ་དེ་གང་ཡིན་ཞེས་སྨྲས་པ་ལ་འོད་གསལ་  
དེ་ནི༑ སེམས་ཀྱི་རང་བཞིན་ནོ། །གང་སེམས་ཀྱི་འོད་གསལ་བ་དེ་ལ་འདོད་ཆགས་དང། ཞེ་སྡང་དང། གཏི་མུག་མེད་དོ། །སྨྲས་པ། རིགས་ཀྱི་བུ། ཉོན་མོངས་པ་གང་དག་སྐྱེ་བ་དེ་  
དག་སྐྱེ་བ་ན་གང་ལས་སྐྱེ། སྨྲས་པ། བཙུན་པ་རབ་འབྱོར། ཕྱིན་ཅི་ལོག་ལས་ཉོན་མོངས་པ་རྣམས་སྐྱེ་མོད་ཀྱི། སེམས་ཀྱི་རང་བཞིན་ནི། ནམ་ཡང་ཀུན་ནས་ཉོན་མོངས་པ་མ་ཡིན་ནོ། །  
བཙུན་པ་རབ་འབྱོར། གལ་ཏེ་སེམས་ཀྱི་རང་བཞིན་ཀུན་ནས་ཉོན་མོངས་པ་ཅན་ཡིན་དུ་ཟིན་ན་ནི། གང་ཡང་ཤིན་ཏུ་རྣམ་པར་དག་པར་མི་འགྱུར་བ་ཞིག་ན། གང་གི་ཕྱིར་སེམས་ཀྱི་རང་  
བཞིན་ཀུན་ནས་ཉོན་མོངས་པ་ཅན་མ་ཡིན་པ་དེའི་ཕྱིར་ཉོན་མོངས་པ་ཡོངས་སུ་ཤེས་པས་རྣམ་པར་དག་པ་ཞེས་བྱའོ། །རབ་འབྱོར་གྱིས་སྨྲས་པ། རིགས་ཀྱི་བུ། ཇི་ལྟར་ན། ཉོན་མོངས་  
པ་རྣམས་ཡོངས་སུ་ཤེས་པ་ཡིན། སྨྲས་པ། བཙུན་པ་རབ་འབྱོར་རྐྱེན་ཡོད་པར་གྱུར་ན་སྐྱེའི། རྐྱེན་མེད་ན་མི་སྐྱེ་བར་ཚུལ་བཞིན་ཡིད་ལ་བྱེད་པ་ནི། ཉོན་མོངས་པ་རྣམས་ཡོངས་སུ་  
ཤེས་པའོ། །སྨྲས་པ། རིགས་ཀྱི་བུ། ཇི་ལྟར་ན། བྱང་ཆུབ་སེམས་དཔའ་ཚུལ་བཞིན་ལ་རབ་ཏུ་བརྩོན་པ་ཡིན། སྨྲས་པ། བཙུན་པ་རབ་འབྱོར། གང་གི་ཚེ་བྱང་ཆུབ་སེམས་དཔའ་  
  
  
༄༅། །སྦྱོར་བ་ཐམས་ཅད་དང་མི་ལྡན་པར་གནས་པ་དེའི་ཚེ་ཚུལ་བཞིན་ལ་བརྩོན་པ་ཡིན་ནོ། །བཙུན་པ་རབ་འབྱོར། གཞན་ཡང་གང་གི་ཚེ་བྱང་ཆུབ་སེམས་དཔའ་  
སེམས་དཔའ་ཆེན་པོ་ཉན་ཐོས་དང། རང་སངས་རྒྱས་ལ་རྣམ་པར་གྲོལ་བའི་ཆོས་སྟོན་ཀྱང་རྣམ་པར་གྲོ་ལྦ་དེར་མི་ལྟུང་བ་འྡིའང་བྱང་ཆུབ་སེམས་དཔའི་ཚུལ་བཞིན་ལ་སྦྱོར་  
བའོ༑ ༑བཙུན་པ་རབ་འབྱོར། གཞན་ཡང་གང་གི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་རང་གི་ཉོན་མོངས་པ་དབེན་པས་སེམས་ཅན་ཐམས་ཅད་ཀྱི་ཉོན་མོངས་པ་དབེན་  
པར་ཁོང་དུ་ཆུད་པ་དེའང་དེའི་ཚུལ་བཞིན་ལ་སྦྱོར་བའོ། །གཞན་ཡང་གང་གི་ཚེ་བྱང་ཆུབ་སེམས་དཔའ་སྦྱོར་བ་ལ་སྦྱོར་བ་མ་ཡིན་པ་དང། སྦྱོར་བ་མ་ཡིན་པ་ལ་སྦྱོར་བར་མཐོང་བ་  
དེའང་བྱང་ཆུབ་སེམས་དཔའི་ཚུལ་བཞིན་ལ་སྦྱོར་བའོ། །དེ་ནས་ཚེ་དང་ལྡན་པ་རབ་འབྱོར་གྱིས་ཀླུའི་རྒྱལ་པོའི་བུ་རྣམ་པར་འཕྲུལ་པ་ལ་འདི་སྐད་ཅེས་སྨྲས་སོ། །རིགས་ཀྱི་བུ། བྱང་  
ཆུབ་སེམས་དཔའི་སྦྱོར་བ་ལ་སྦྱོར་བ་མ་ཡིན་པ་དང། སྦྱོར་བ་མ་ཡིན་པ་ལ་སྦྱོར་བར་མཐོང་བ་ཇི་ལྟ་བུ། སྨྲས་པ། བཙུན་པ་རབ་འབྱོར། ཆོས་ཀྱི་དབྱིངས་གཉིས་སུ་མེད་པའི་  
ཚུལ་གྱིས་གང་མིག་དང། གཟུགས་ནས་ཡིད་དང། ཆོས་ཀྱི་བར་དེ་དག་ནི། སྦྱོར་བ་མ་ཡིན་པར་བལྟའོ། །སྦྱོར་བ་མ་ཡིན་པ་ཞེས་བྱ་བ་ནི། ཁམས་གསུམ་དུ་ཉིད་མཚམས་  
  
  
དེ་ལ་བྱང་ཆུབ་སེམས་དཔའ་ཐབས་ཀྱི་ཉིད་མཚམས་སྦྱོར་བ་དེ་ནི། སྦྱོར་བ་ཞེས་བྱའོ། །བཙུན་པ་རབ་འབྱོར་དེ་ལྟར་རབ་ཏུ་བརྩོན་པའི་བྱང་ཆུབ་སེམས་དཔའ་ནི་  
ཚུལ་བཞིན་ལ་རབ་ཏུ་བརྩོན་པ་ཞེས་བྱའོ། །དེ་ནས་བཅོམ་ལྡན་འདས་ཀྱིས་ཀླུའི་རྒྱལ་པོའི་བུ་དེ་ལ་ལེགས་སོ། །ཞེས་བྱ་བ་གནང་སྟེ་སྐྱེས་བུ་དམ་པ། ཁྱོད་ཀྱིས་ཇི་ལྟར་སངས་  
རྒྱས་ཀྱི་མཐུས་བྱང་ཆུབ་སེམས་དཔའ་ཚུལ་བཞིན་ལ་སྦྱོར་བ་འདི་དེ་ལྟར་བསྟན་པ་ནི། ལེགས་སོ་ལེགས་སོ། །བྱང་ཆུབ་སེམས་དཔའ་གང་དག་ཐེག་པ་ཆེན་པོ་འདི་ལ་ཚུལ་བཞིན་  
དེ་ལྟ་བུ་ལ་རབ་ཏུ་བརྩོན་པ་དེ་དག་ནི། ཐམས་ཅད་མཁྱེན་པ་ཉིད་དུ་ངེས་པ་ཡིན་པར་བལྟའོ། །དེ་ནས་བཅོམ་ལྡན་འདས་ལ་ཀླུའི་རྒྱལ་པོའི་བུ་རྣམ་པར་འཕྲུལ་བས་འདི་སྐད་ཅེས་  
གསོལ་ཏོ། །བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་སེམས་དཔའ་ཆེན་པོ་ཟང་ཟིང་མ་མཆིས་པའི་སེམས་ཀྱིས་སངས་རྒྱས་དང་ཆོས་དང། དགེ་འདུན་ལ་སྐྱབས་  
སུ་མཆིས་པ་ལགས། བཀའ་སྩལ་པ། རིགས་ཀྱི་བུ། གང་གི་ཕྱིར་བྱང་ཆུབ་སེམས་དཔས་ཆོས་ཐམས་ཅད་བདག་མེད་པ་དང། སེམས་ཅན་མེད་པ་དང། སྲོག་མེད་པ་དང་  
གང་ཟག་མེད་པར་ཤེས་ནས་གཟུགས་སུམ་མིན། མཚན་དུ་མ་ཡིན། ཆོས་སུ་མ་ཡིན་པར་དེ་བཞིན་གཤེགས་པ་ཡང་དག་པར་རྗེས་སུ་མཐོང་བ་དེ་ལྟ་བུ་ནི། ཟང་ཟིང་མེད་པའི་  
  
  
༄༅། །སེམས་ཀྱིས་སངས་རྒྱས་ལ་སྐྱབས་སུ་སོང་བ་ཡིན་ནོ། །དེ་བཞིན་གཤེགས་པའི་ཆོས་ཉིད་གང་ཡིན་པ་དེ་ནི། ཆོས་ཀྱི་དབྱིངས་སོ། །ཆོས་ཀྱི་དབྱིངས་གང་ཡིན་པ་དེ་ནི། ཆོས་  
ཐམས་ཅད་ཀྱི་རྗེས་སུ་སོང་བ་ཞེས་བྱ་སྟེ། དེ་ལྟར་ཆོས་ཐམས་ཅད་ཆོས་ཀྱི་དབྱིངས་ཀྱི་རྗེས་སུ་སོང་བར་མཐོང་བ་དེ་ལྟ་བུ་ནི་ཟང་ཟིང་མེད་པའི་སེམས་ཀྱིས་ཆོས་ལ་སྐྱབས་  
སུ་སོང་བ་ཡིན་ནོ། །གང་ཆོས་ཀྱི་དབྱིངས་འདུས་མ་བྱས་པར་རབ་ཏུ་སྒོམ་པ་དང། ཉན་ཐོས་ཀྱི་ཐེག་པ་ལ་འདུས་མ་བྱས་པ་སྟོན་པ་དང། འདུས་བྱས་དང། འདུས་མ་བྱས་  
གཉིས་སུ་མེད་པ་འདི་ལྟ་བུ་ནི། ཟང་ཞིང་མེད་པའི་སེམས་ཀྱིས་དགེ་འདུན་ལ་སྐྱབས་སུ་སོང་བ་ཡིན་ནོ། །བསྟན་པ་འདི་བཤད་པའི་ཚེ་ཀླུའི་རྒྱལ་པོའི་བུ་རྣམ་པར་འཕྲུལ་བས་རྗེས་  
སུ་མཐུན་པའི་ཆོས་ལ་བཟོད་པ་རབ་ཏུ་ཐོབ་པར་གྱུར་ཏོ། །དེ་ནས་ཀླུའི་རྒྱལ་པོ་མ་དྲོས་པ་ཆུང་མའི་འཁོར་དང་བཅས། གཉེན་དང་འཁོར་དུ་བཅས་ཏེ་དངོས་པོ་ཐམས་ཅད་ཀྱིས་  
སངས་རྒྱས་དང། ཆོས་དང། དགེ་འདུན་ལ་སྐྱབས་སུ་སོང་ནས་རང་གི་གནས་བཅོམ་ལྡན་འདས་དགེ་སློང་གི་དགེ་འདུན་དང་བཅས་པ་ལ་ཕུལ་ཏེ་འདི་སྐད་ཅེས་གསོལ་ཏོ། །  
བཅོམ་ལྡན་འདས། བདག་སྨོན་ལམ་འདེབས་པ་ནི། འདི་ལགས་ཏེ། གང་བདག་གི་གནས་འདི་ནས་ཀླུང་ཆེན་པོ་བཞི་རྒྱ་མཚོ་ཆེན་པོ་བཞིར་འབབ་པའི་རྒྱ་མཚོ་ཆེན་པོ་དེ་དག་  
  
  
བཅོམ་ལྡན་འདས། ཀླུང་ཆེན་པོ་འདི་དག་ལ་འཚལ་བའི་སེམས་ཅན་རྐང་གཉིས་པ་དང། རྐང་བཞི་པོ་དང། རྐང་མང་དང། རི་དགས་དང། བྱ་གང་ལགས་པ་དེ་དག་རྒྱུ་ངེས་  
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་གྱུར་ཅིག་།གང་དག་བྱང་ཆུབ་ཏུ་སྨོན་པ་དེ་དག་ཀྱང་རྒྱུ་དེས་རྣམ་པར་གྲོལ་བར་གྱུར་ཅིག་དེ་ནས་དེའི་ཚེ་སངས་རྒྱས་བཅོམ་ལྡན་འདས་ཀྱིས་  
འཛུམ་པ་མཛད་དོ། །འདི་ནི། སངས་རྒྱས་བཅོམ་ལྡན་འདས་རྣམས་གང་གི་ཚེ་འཛུམ་པ་མཛད་པའི་ཆོས་ཉིད་དེ། དེ་ནས་བཅོམ་ལྡན་འདས་ཀྱི་ཞལ་གྱི་སྒོ་ནས་ཁ་དོག་དུ་མའི་འོད་ཟེར་  
བྱུང་ནས་མཐའ་ཡས་མུ་མེད་པའི་འཇིག་རྟེན་གྱི་ཁམས་འོད་ཀྱིས་ཁྱབ་པར་བྱས་ཏེ་སླར་ལོག་ནས་དེ་བཞིན་གཤེགས་པའི་དབུའི་གཙུག་ཏུ་ནུབ་བོ། །དེ་ནས་ཚེ་དང་ལྡན་པ་ཀུན་དགའ་  
བོས་བཅོམ་ལྡན་འདས་ལ་ཚིགས་སུ་བཅད་དེ་གསོལ་པ། མཚུངས་པ་མ་མཆིས་གཟུགས་མངའ་མཐོང་ན་དགའ། །སྐྱེས་མཆོག་བཅོམ་ལྡན་སྐྱེས་བུ་ཁྱུ་མཆོག་པ། །འཇིག་རྟེན་  
འདས་ལ་འཇིག་རྟེན་སྒྲོན་མ་ཡི། །འོད་གཟི་བཞད་པའི་དོན་འདི་བདག་ལ་གསུངས། །བསོད་ནམས་བརྒྱ་མངའ་བསོད་ནམས་ལྷག་པ་པོ༑ ༑ཡེ་ཤེས་ཀྱིས་འཕགས་ཡེ་ཤེས་སྣང་མཛད་  
པ༑ ༑ཆོས་དབང་མི་མཚུངས་ཆོས་ཀྱི་དཀའ་མཆིད་ཅན། །བཅོམ་ལྡན་ཅི་ཡི་དོན་དུ་བཞད་པ་སྟོན། །དབེན་པ་གཟིགས་ཤིང་རྟག་ཏུ་བདེན་ལ་དགྱེས། །དབང་པོ་ཞི་བ་ཞི་གནས་ཕ་  
  
  
༄༅། །རོལ་ཕྱིན། །ཞི་ལ་རབ་ཞི་ཞི་གནས་དགྱེས་པ་པོ། །གཞན་དོན་ཡོན་ཏན་མཐར་ཕྱིན་བདག་ལ་གསུངས། །འཇམ་པའི་གསུང་ཅན་ཚངས་པའི་དབྱངས་  
འབྱིན་པ། །བྱ་མཆོག་མང་པོ་སྒྲ་དང་སིལ་སྙན་སྒྲ། །སྒྲ་དབྱངས་ཡན་ལག་ཐམས་ཅད་རྫོགས་པའི་དབྱངས། །ཐུབ་པ་བཞད་པར་སྦྱོར་བ་བདག་ལ་གསུངས། །ཐུབ་པ་ཤེས་རབ་  
འབྱུང་གནས་ཤེས་རབ་གྲོལ། །རྟག་ཏུ་མཉམ་གཞག་འཁྲུལ་པའི་ཐུགས་མི་མངའ། །ཐམས་ཅད་མཁྱེན་པ་སེམས་ཅན་སྤྱོད་ལ་མཁས། །མཚུངས་མེད་བཞེད་པའི་དོན་ནི་  
ལེགས་པར་གསུང། །ཡེ་ཤེས་མི་ཕྱེད་དབང་གི་མཐར་ཕྱིན་པ། །རྫུ་འཕྲུལ་མཐའ་ཡས་པ་ཡི་སྟོབས་སྟོན་ཅིང། །སྟོབས་བཅུ་མངའ་བ་དབང་གི་ཕ་རོལ་གཤེགས། །བདེ་བར་  
གཤེགས་ཁྱོད་ཅི་སླད་འདིར་འཛུམ་སྟོན། །སྐུ་འོད་དཔལ་གྱིས་སྣང་བ་མཛད་པ་པོ། །ཁྱོད་ཀྱི་འོད་ཀྱིས་གཞན་འོད་གསལ་མི་འགྱུར། །ཇི་ལྟར་རྒྱལ་བའི་འོད་ནི་མངའ་བ་ལྟར། །  
ཉི་ཟླ་ཞུགས་དང་ནོར་བུའི་མ་ལགས་སོ། །བསོད་ནམས་ཆེན་པོ་ཐེ་ཚོམ་མི་མངའ་བ། །རྫོགས་པའི་བྱང་ཆུབ་སེམས་དཔའ་ཕྱོགས་གསལ་མཛད། །བཅོམ་ལྡན་ཅི་སླད་བཞད་པ་  
སྟོན་པ་དེ། །མི་མཚུངས་ཡེ་ཤེས་མངའ་བས་བདག་ལུང་སྟོན། །ད་སྐད་ཅེས་གསོལ་པ་དང། བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་འདི་སྐད་ཅེས་བཀའ་སྩལ་  
  
  
༑ཀུན་དགའ་བོ། །ཀླུའི་རྒྱལ་པོ་མ་དྲོས་པ་དེ་བཞིན་གཤེགས་པ་ལ་འདི་འདྲ་བའི་བཀོད་པ་འདི་ངག་གིས་མཆོད་པ་བྱེད་པ་མཐོང་ངམ། གསོལ་པ། བཅོམ་ལྡན་འདས། མཐོང་ལགས་  
སོ༑ ༑བཅོམ་ལྡན་འདས་ཀྱིས་བཀའ་སྩལ་པ། ཀླུའི་རྒྱལ་པོ་མ་དྲོས་པ་འདིས་བྱང་ཆུབ་བསྒྲུབ་པའི་ཕྱིར་སངས་རྒྱས་བྱེ་བ་ཕྲག་དགུ་བཅུ་རྩ་དགུའི་གན་དུ་ཚངས་པར་སྤྱོད་པ་སྤྱད་དོ། །གང་གི་  
ཚེ་དེ་བཞིན་གཤེགས་པ་མར་མེ་མཛད་ཀྱིས་ང་ལ་ཁྱོད་མ་འོངས་པའི་དུས་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ཞེས་བྱ་བར་འགྱུར་  
རོ༑ ༑ཞེས་ལུང་བསྟན་པ་དེའི་ཚེ་དེའི་དུས་ན་ཀླུའི་རྒྱལ་པོ་འདི་ཚོང་དཔོན་གྱི་བུ་རྣམ་པར་དག་པའི་བློ་གྲོས་ཞེས་བྱ་བར་གྱུར་ཏེ། དེས་ང་ལུང་བསྟན་པ་ཐོས་ནས་སྨོན་ལམ་བཏབ་པ། བདག་  
ཀྱང་མ་འོངས་པའི་དུས་ན་ཇི་ལྟར་ཁྱེའུ་བློ་གྲོས་བཟང་པོ་འདི་ལུང་བསྟན་པ་བཞིན་དུ་ལུང་སྟོན་པར་གྱུར་ཅིག་ཅེས་སྨྲས་སོ། །ཀུན་དགའ་བོ། ཀླུའི་རྒྱལ་པོ་མ་དྲོས་པ་འདི་ཇི་ལྟར་དེ་ལྟར་  
ང་ལ་འབུལ་བ་དེ་བཞིན་དུ་བསྐལ་པ་བཟང་པོའི་དེ་བཞིན་གཤེགས་པ་ཐམས་ཅད་ལའང་རང་གི་གནས་བརྒྱན་ནས་འབུལ་བར་འགྱུར་ཏེ། དེ་བཞིན་གཤེགས་པ་དེ་དག་ཐམས་ཅད་ཀྱིས་  
ཀྱང་དེའི་ལྷག་པའི་བསམ་པ་མཁྱེན་ནས་རྣམ་པར་དག་པའི་ལམ་གྱི་ཆོས་ཀྱི་རྣམ་གྲངས་འདི་འཆད་པར་འགྱུར་རོ། །ས་ཕྱོགས་འདི་ཉིད་དུ་དེ་བཞིན་གཤེགས་པ་ལོག་པར་དད་སེལ་  
  
  
༄༅། །དང། གསེར་ཐུབ་དང། འོད་སྲུང་ཡང་བཞུགས་ནས་རྣམ་པར་དག་པའི་ལམ་གྱི་ཆོས་ཀྱི་སྒོའི་ལེའུ་འདི་གསུངས་སོ། །ཀླུའི་བདག་པོ་མ་དྲོས་པ་འདི་  
བསྐལ་པ་བཟང་པོའི་དེ་བཞིན་གཤེགས་པ་ཐམས་ཅད་ལ་མཆོད་པ་བྱེད་པར་འགྱུར་རོ། །ཆོས་ཀྱང་ཉན་པར་འགྱུར་རོ། །དེའི་འོག་ཏུ་དེ་བཞིན་གཤེགས་པ་གྲངས་མེད་པ་  
མཉེས་པར་བྱེད་པར་འགྱུར། ཚངས་པར་སྤྱད་པའང་སྤྱོད་པར་འགྱུར། དམ་པའི་ཆོས་ཀྱང་ཡོངས་སུ་འཛིན་པར་འགྱུར་ཏེ། བསྐལ་པ་གྲངས་མེད་པ་བདུན་སྟོང་ལྔ་བརྒྱ་ན་དེ་བཞིན་  
གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མ་དྲོས་པ་ཞེས་བྱ་བ་ཉིད་དུ་འགྱུར་རོ། །ཀུན་དགའ་བོ། དེ་བཞིན་གཤེགས་པ་མ་དྲོས་པ་བྱང་ཆུབ་ཐོབ་པའི་  
ཚེ་སེམས་ཅན་གང་ཡང་འདོད་ཆགས་ཀྱི་གདུང་བའམ། ཞེ་སྡང་གི་གདུང་བའམ། གཏི་མུག་གི་གདུང་བའམ། ཕ་རོལ་གྱི་གདུང་བས་གདུང་བར་མི་འགྱུར་ཏེ། སེམས་ཅན་  
དེ་དག་ཐམས་ཅད་ཀྱང་ངེས་པར་ཚེའི་ཚད་དུ་འགྱུར་རོ། །ཀུན་དགའ་བོ། དེ་བཞིན་གཤེགས་པ་མ་དྲོས་པའི་ཚེའི་ཚད་ནི། ལོ་བྱེ་བ་ཕྲག་བརྒྱད་ཅུར་འགྱུར་རོ། །ཀུན་དགའ་བོ། །  
དེ་བཞིན་གཤེགས་པ་མ་དྲོས་པའི་སངས་རྒྱས་ཀྱི་ཞིང་ནི། བཻ་ཌཱུརྱ་ལས་གྲུབ་པར་འགྱུར་ཏེ། ས་ཆེན་པོ་དེ་ནི། ཛམྦུའི་གླིང་གི་གསེར་གྱི་པདྨས་ཁེབས་པར་འགྱུར། ལྷ་དང་  
  
  
ཡོངས་སུ་སྤྱད་པ་དང། བཟའ་བ་དང། བཏུང་བའང་བསམ་པ་ཙམ་གྱིས་འབྱོར་བར་འགྱུར། མི་དེ་དག་ཐམས་ཅད་མངོན་པར་ཤེས་པ་ལྔས་  
ནམ་མཁའ་ལ་འགྲོ་བར་འགྱུར། དགའ་ལྡན་གྱི་ལྷ་རྣམས་ཀྱི་ལོངས་སྤྱོད་དང། ཡོངས་སུ་སྤྱོད་པ་ཅི་འདྲ་བར་མི་དེ་དག་གིའང་དེ་འདྲ་བར་འགྱུར་རོ། །སེམས་ཅན་དེ་དག་གཉིས་  
ཀྱིས་གཉིས་སྦྱོར་བ་མ་ཡིན་གྱི། དེ་དག་ཐམས་ཅད་ཆོས་ཀྱི་དགའ་བ་ལ་དགའ་ཞིང་མོས་པར་འགྱུར། ཉོན་མོངས་པ་རྣམས་ཀྱང་རབ་ཏུ་ཞི་བར་འགྱུར་རོ། །དེ་བཞིན་གཤེགས་པ་  
དེའང་ཡོངས་སུ་མི་སྐྱོ་བར་ཆོས་སྟོན་པར་འགྱུར་རོ། །ཇི་ལྟར་ད་ལྟར་ང་རྫུ་འཕྲུལ་གྱི་ཆོ་འཕྲུལ་ཐམས་ཅད་ཀྱིས་ཆོས་སྟོན་པ་ལྟར་དེ་ཤ་ཐང་བར་ཆོས་སྟོན་པར་མི་འགྱུར་རོ། །སེམས་  
ཅན་དེ་དག་ཀྱང་ཆོས་བརྗོད་པ་ཙམ་གྱིས་འདུལ་བར་འགྱུར་རོ། །དེ་ཅིའི་ཕྱིར་ཞེ་ན། ས་འདི་ལྟར་སངས་རྒྱས་ཀྱི་ཞིང་དེ་ནི། ལྷ་དང་མི་རྣམས་ལ་ཆོས་ཀྱི་གཏམ་གཅིག་སྟོན་པར་  
འགྱུར་བའི་ཕྱིར་རོ། །སངས་རྒྱས་ཀྱི་ཞིང་དེ་ན་ཉིན་མཚན་ཞེས་སོ་སོར་བགྲང་དུ་མེད་པར་འགྱུར། དེ་ཅིའི་ཕྱིར་ཞེ་ན། ཀུན་དགའ་བོ། དེ་བཞིན་གཤེགས་པ་མ་དྲོས་པ་དེའི་རང་  
གི་ལུས་ལས་འོད་བཀྱེ་བས་ཐམས་ཅད་དང་ལྡན་པའི་སངས་རྒྱས་ཀྱི་ཞིང་དེ་གསལ་བས་ཁྱབ་པར་འགྱུར་རོ། །དེ་ནས་སེམས་ཅན་དེ་དག་འདི་སྙམ་དུ་དེ་བཞིན་གཤེགས་པ་ཆོས་  
  
  
༄༅། །ཀྱི་བཀའ་མཆིད་མཛད་པར་འགྱུར་རོ་སྙམ་དུ་སེམས་པར་འགྱུར་ཞིང་དེ་དག་འོད་དེས་བསྐུལ་བ་དང། ཆོས་ཉན་པའི་ཕྱིར་ནམ་མཁའ་ལས་འདོད་པར་  
འགྱུར་རོ། །དེ་ལྟར་དེ་དང་འདུས་ནས་དེ་བཞིན་གཤེགས་པ་དེ་ཤིང་ཏ་ལ་བདུན་སྲིད་དུ་སྟེང་གི་བར་སྣང་ལ་འཕགས་ཏེ། ནམ་མཁའ་ལ་གནས་པའི་སེངྒེའི་ཁྲི་ལ་འདུག་  
ནས་སེམས་ཅན་དེ་དག་ལ་ཆོས་སྟོན་པར་འགྱུར་རོ། །དེ་དེར་འདུག་པ་དང་སངས་རྒྱས་ཀྱི་ཞིང་དེ་ཐམས་ཅད་དུ་སྣང་བར་འགྱུར་ཏེ་དཔེར་ན། ཟླ་བ་ཉ་བའི་དཀྱིལ་འཁོར་བཞིན་  
ནོ༑ ༑དེ་ན་དགེ་བའི་རྩ་བ་ཡོངས་སུ་སྨིན་པའི་སེམས་ཅན་དེ་དག་འདི་སྙམ་དུ་ཇི་ལྟར་བཅོམ་ལྡན་འདས་དེའི་སེངྒེའི་ཁྲི་གནས་མེད་པ་དེ་བཞིན་དུ་ཆོས་ཐམས་ཅད་ཀྱང་གནས་  
མེད་དེ༑ ནམ་མཁའི་ངོ་བོ་ཉིད་དོ་སྙམ་དུ་སེམས་པར་འགྱུར་ཏེ། དེ་དག་ཉིད་ཀྱིས་མངོན་པར་རྟོགས་པར་འགྱུར། བཟོད་པའང་རབ་ཏུ་ཐོབ་པར་འགྱུར་རོ། །དེ་བཞིན་གཤེགས་  
པ་དེ་ནི༑ རྡོ་རྗེའི་སྒོ་ལ་འཇུག་པ་ཞེས་བྱ་བའི་ཆོས་ཀྱི་རྣམ་གྲངས་སྟོན་ཏོ། །འདི་ལྟ་སྟེ། དཔེར་ན། རྡོ་རྗེ་ནི། གང་དང་གང་དུ་བབ་པ་དེ་དང་དེ་དག་འཇོམས་སོ། །དེ་བཞིན་དུ་དེ་  
བཞིན་གཤེགས་པ་དེའི་ཆོས་བསྟན་པའང་བག་ལ་ཉལ་དང། ཀུན་ནས་སྡང་བ་ཐམས་ཅད་འཇོམས་སོ། །ཀུན་དགའ་བོ། དེ་བཞིན་གཤེགས་པ་མ་དྲོས་པ་དེ་གང་གི་ཚེ་  
  
  
སྨོན་ལམ་ཁྱད་པར་འཕགས་ཞེས་བྱ་བ་འདི་ངའི་འོག་ཏུ་དེ་བཞིན་གཤེགས་པ་ཀུན་ཏུ་སྣང་བ་ཞེས་བྱ་བར་འགྱུར་ཏེ་  
སངས་རྒྱས་ཀྱི་ཞིང་ཡང་འདི་འདྲ་བ་ཉིད་དུ་འགྱུར་རོ། །ཞེས་བྱང་ཆུབ་སེམས་དཔའ་སྨོན་ལམ་ཁྱད་པར་འཕགས་པ་ལུང་བསྟན་ནས་ཡོངས་སུ་མྱ་ངན་ལས་འདའོ། །དེ་ནས་ཀླུའི་རྒྱལ་  
པོ་མ་དྲོས་པའི་བུ་རྟག་ཏུ་དད་པ་ཐོབ་ཅེས་བྱ་བ་དེས་ནོར་བུ་རིན་པོ་ཆེའི་གདུགས་རིན་པོ་ཆེས་སྦྲས་པ་དེ་བཞིན་གཤེགས་པ་ལ་ཕུལ་ལོ། །ཕུལ་ནས་འདི་སྐད་ཅེས་གསོལ་ཏོ། །བཅོམ་ལྡན་  
འདས༑ དེའི་ཚེ་དེའི་དུས་ན་བྱང་ཆུབ་སེམས་དཔའ་སྨོན་ལམ་ཁྱད་པར་འཕགས་ཞེས་བགྱི་བར་འགྱུར་བ་དེ་གང་ལགས། དེ་ནས་བཅོམ་ལྡན་འདས་ཀྱིས་ཀླུའི་རྒྱལ་པོའི་བུ་རྟག་ཏུ་དད་  
པ་ཐོབ་ཀྱི་ལྷག་པའི་བསམ་པ་མཁྱེན་ནས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ། དེའི་ཚེ་དེའི་དུས་ན་བྱང་ཆུབ་སེམས་དཔའ་སྨོན་ལམ་ཁྱད་པར་འཕགས་ཞེས་  
བྱ་བར་འགྱུར་བ་དེ་གཞན་ཡིན་པ་སྙམ་དུ་ཁྱོད་སེམས་ན། དེ་ལྟར་མི་བལྟའོ། །དེ་ཅིའི་ཕྱིར་ཞེ་ན། ཀུན་དགའ་བོ། ཀླུའི་རྒྱལ་པོའི་བུ་རྟག་ཏུ་དད་པ་ཐོབ་པ་འདི་ཉིད་དེའི་ཚེ་དེའི་དུས་ན་  
བྱང་ཆུབ་སེམས་དཔའ་སྨོན་ལམ་ཁྱད་པར་འཕགས་ཞེས་བྱ་བར་འགྱུར་ཏེ། བཅོམ་ལྡན་འདས་མ་དྲོས་པ་དེའི་འོག་ཏུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་  
  
  
༄༅། །སངས་རྒྱས་ཀུན་ཏུ་སྣང་བ་ཞེས་བྱ་བ་འཇིག་རྟེན་དུ་འབྱུང་ངོ། །བཅོམ་ལྡན་འདས་ཀྱིས་ཞུས་པ་ལུང་བསྟན་ཅིང་རྣམ་པར་དག་པའི་ལམ་གྱི་ཆོས་ཀྱི་རྣམ་གྲངས་  
འདི་མཐར་ཕྱིན་པའི་དུས་ཤེས་ནས་ཕྱོགས་བཅུ་ནས་འདུས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་དང། བརྒྱ་བྱིན་དང་ཚངས་པ་དང། འཇིག་རྟེན་སྐྱོང་བ་  
དང། ལྷ་དང། ཀླུ་དང། གནོད་སྦྱིན་དང། དྲི་ཟ་དང། ལྷ་མ་ཡིན་དང། ནམ་མཁའ་ལྡིང་དང། མི་འམ་ཅི་དང། ལྟོ་འཕྱེ་ཆེན་པོ་རྣམས་ཚིམ་ཞིང་མགུ་ལ་ཡིད་རངས་ཤིང་  
རབ་ཏུ་དགའ་སྟེ། དགའ་བ་དང། ཡིད་བདེ་བ་སྐྱེས་ནས་མངོན་པར་དགའ་སྟེ་སྟན་ལས་ལངས་ནས་བཅོམ་ལྡན་འདས་ལ་ཚུལ་བཞིན་དུ་མཆོད་དེ། རང་རང་གི་སངས་རྒྱས་ཀྱི་ཞིང་  
དང། རང་རང་གི་གནས་སུ་དོང་ངོ། །དེ་ནས་ཀླུའི་རྒྱལ་པོ་མ་དྲོས་པ་བུ་དང་ཆུང་མ་དང་བཅས། གཉེན་དང་འཁོར་དུ་བཅས་ཏེ་ཀླུའི་རྒྱལ་པོ་ལྷ་སྲུང་དུ་མངོན་པར་སྤྲུལ་ནས་བཅོམ་  
ལྡན་འདས་ཀྱི་གཞལ་མེད་ཁང་རྣམ་པའི་མཆོག་ཐམས་ཅད་དང་ལྡན་པའང་མངོན་པར་སྤྲུལ་ཏེ་བཅོམ་ལྡན་འདས་དེར་བཞུགས་སུ་གསོལ་ནས་བྱང་ཆུབ་སེམས་དཔའི་དགེ་  
འདུན་དང་བཅས། ཉན་ཐོས་ཀྱི་དགེ་འདུན་དང་བཅས་པར་བཀོད་དེ་རང་གི་གནས་ནས་བྱུང་ནས་བཅོམ་ལྡན་འདས་ཀྱི་ཞབས་འབྲིང་དུ་སོང་སྟེ། དེས་བཅོམ་ལྡན་འདས་བྱང་ཆུབ་  
  
  
ཉན་ཐོས་ཀྱི་དགེ་འདུན་དང་བཅས་པ་བྱ་རྒོད་ཕུང་པོའི་རི་ལ་བསྐྱལ་ནས་བཅོམ་ལྡན་འདས་ཀྱིས་གནང་སྟེ་རང་གི་གནས་སུ་སོང་ངོ། །དེ་ནས་བཅོམ་ལྡན་འདས་  
ཀྱིས་ཚེ་དང་ལྡན་པ་ཀུན་དགའ་པོ་ལ་བཀའ་སྩལ་པ། ཀུན་དགའ་བོ་ཆོས་ཀྱི་རྣམ་གྲངས་འདི་ཟུངས་ཤིག་གསོལ་པ། བདག་གིས་བཟུང་ལགས་སོ། །བཅོམ་ལྡན་འདས་ཀྱིས་བཀའ་  
སྩལ་པ༑ ཀུན་དགའ་བོ། དེའི་ཕྱིར་རྣམ་པར་དག་པའི་ལམ་གྱི་ཆོས་ཀྱི་རྣམ་གྲངས་འཁོར་བཞི་པོ་དག་ལ་རྒྱུན་མི་ཆད་པར་སྟོན་ཅིག་།དེ་ལྟར་ན་ཁྱོད་དམ་པའི་ཆོས་ཡོངས་སུ་གཟུང་བ་  
བྱས་པར་འགྱུར་རོ། །དེ་ནས་བཅོམ་ལྡན་འདས་ཀླུའི་རྒྱལ་པོ་མ་དྲོས་པའི་གནས་ནས་བྱ་རྒོད་ཕུང་པོའི་རི་ལ་གཤེགས་སོ། །ཞེས་རྒྱལ་པོའི་ཁབ་ཀྱི་བྲམ་ཟེ་དང། ཁྱིམ་བདག་རྣམས་ཀྱིས་  
ཐོས་ནས་དེ་དག་ཐམས་ཅད་དད་པ་ཐོབ་སྟེ་ལྷན་ཅིག་ཏུ་བཅོམ་ལྡན་འདས་ག་ལ་བ་དེར་དོང་ངོ། །དེ་དག་དེ་ལྟར་ཕྱིན་པ་དང། སངས་རྒྱས་བཅོམ་ལྡན་འདས་ཀྱིས་རྣམ་པར་དག་པའི་ལམ་  
གྱི་ཆོས་ཀྱི་རྣམ་གྲངས་འདི་ཉིད་ལས་བརྩམས་ཏེ། དེ་ལྟ་དེ་ལྟར་ཆོས་བསྟན་ནས་འཁོར་དེ་ལས་སྲོག་ཆགས་ཁྲིས་བྱང་ཆུབ་ཏུ་སེམས་བསྐྱེད་དོ། །སྲོག་ཆགས་ལྔ་སྟོང་ནི། ཆོས་ལ་ཆོས་  
ཀྱི་མིག་སྐྱེས་སོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་པ་དང། ཚེ་དང་ལྡན་པ་ཀུན་དགའ་བོ་དང། ཉན་ཐོས་ཆེན་པོ་དེ་དག་དང། ལྷ་དང། མི་དང། ལྷ་མ་ཡིན་དང་  
  
  
༄༅། །དྲི་ཟར་བཅས་པའི་འཇིག་རྟེན། བཅོམ་ལྡན་འདས་ཀྱིས་གསུངས་པ་ལ་ཡི་རང་སྟེ་མངོན་པར་བསྟོད་དོ། །འཕགས་པ་ཀླུའི་རྒྱལ་པོ་མ་དྲོས་པས་ཞུས་པ་ཞེས་  
བྱ་བ་ཐེག་པ་ཆེན་པོའི་མདོ་རྫོགས་སོ།། །།རྒྱ་གར་གྱི་མཁན་པོ་ཛི་ན་མི་ཏྲ་དང། དཱ་ན་ཤཱི་ལ་དང། བནྡྷེ་ཡེ་ཤེས་སྡེ་དང་ཡི་གེ་པ་དགོན་གླིང་རྨ་ལ་སོགས་པས་ཞུ་ཆེན་  
བགྱིས་ཏེ་གཏན་ལ་ཕབ་པ།།  
