  
།རྒྱ་གར་སྐད་དུ། ཨཱརྱ་རཏྣཱ་  
ཀ་ར་ནཱ་མ་མཧཱ་ཡཱ་ན་སཱུ་ཏྲ། བོད་སྐད་དུ། འཕགས་པ་དཀོན་མཆོག་འབྱུང་གནས་ཞེས་བྱ་བ་ཐེག་པ་ཆེན་པོའི་མདོ། བམ་པོ་དང་པོ། སངས་རྒྱས་དང། བྱང་ཆུབ་སེམས་དཔའི་  
  
༄༅། །ཐམས་ཅད་ལ་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་ཡུལ་གནས་བཅས་ན་ནག་པོའི་ཀུན་དགའ་ར་བ་ན་དགེ་  
སློང་གི་དགེ་འདུན་ཆེན་པོ་དབང་དང་ལྡན་པར་གྱུར་པ། མངོན་པར་ཤེས་པ་མངོན་པར་ཤེས་པའི་དགྲ་བཅོམ་པ་དྲུག་ཁྲི་ཉིས་སྟོང་དང། འཇམ་དཔལ་གཞོན་ནུར་གྱུར་པ་ལ་སོགས་  
པ་བྱང་ཆུབ་སེམས་དཔའ་བརྒྱད་ཁྲི་བཞི་སྟོང་དང་ཐབས་ཅིག་ཏུ་བཞུགས་ཏེ། ཐམས་ཅད་ཀྱང་ཐེག་པ་ཆེན་པོ་ལ་ཡང་དག་པར་ཞུགས་པ། ཐེག་པ་དཔག་ཏུ་མེད་པ་ལ་ཡང་དག་པར་  
ཞུགས་པ། ཐེག་པ་གྲངས་མེད་པ་ལ་ཡང་དག་པར་ཞུགས་པ། ཐེག་པ་བསམ་གྱིས་མི་ཁྱབ་པ་ལ་ཡང་དག་པར་ཞུགས་པ། ཐེག་པ་མཚུངས་པ་མེད་པ་ལ་ཡང་དག་པར་ཞུགས་པ་  
ཐེག་པ་གཞལ་དུ་མེད་པ་ལ་ཡང་དག་པར་ཞུགས་པ། ཐེག་པ་བརྗོད་དུ་མེད་པ་ལ་ཡང་དག་པར་ཞུགས་པ། འཇིག་རྟེན་གྱི་ཁམས་དཔག་ཏུ་མེད་པའི་སངས་རྒྱས་ཀྱི་ཞིང་ཚད་མེད་  
པ་ཡོངས་སུ་དག་པའི་སྨོན་ལམ་ལ་ཡང་དག་པར་ཞུགས་པ། འཇིག་རྟེན་གྱི་ཁམས་གྲངས་མེད་པའི་སངས་རྒྱས་ཀྱི་ཞིང་ཚད་མེད་པ་ཡོངས་སུ་དག་པའི་སྨོན་ལམ་ལ་ཡང་དག་པར་  
ཞུགས་པ། འཇིག་རྟེན་གྱི་ཁམས་བསམ་གྱིས་མི་ཁྱབ་པའི་སངས་རྒྱས་ཀྱི་ཞིང་ཚད་མེད་པ་ཡོངས་སུ་དག་པའི་སྨོན་ལམ་ལ་ཡང་དག་པར་ཞུགས་པ། འཇིག་རྟེན་གྱི་ཁམས་  
  
  
སུ་དག་པའི་སྨོན་ལམ་ལ་ཡང་དག་པར་ཞུགས་པ། འཇིག་རྟེན་གྱི་ཁམས་ཚད་མེད་པའི་སངས་རྒྱས་ཀྱི་ཞིང་ཚད་མེད་པ་ཡོངས་  
སུ་དག་པའི་སྨོན་ལམ་ལ་ཡང་དག་པར་ཞུགས་པ། འཇིག་རྟེན་གྱི་ཁམས་བརྗོད་དུ་མེད་པའི་སངས་རྒྱས་ཀྱི་ཞིང་ཚད་མེད་པ་ཡོངས་སུ་དག་པའི་སྨོན་ལམ་ལ་ཡང་དག་པར་ཞུགས་པ་ཤ་  
སྟག་གོ་དེ་ནས་འཇམ་དཔལ་གཞོན་ནུར་གྱུར་པ་དང། བྱང་ཆུབ་སེམས་དཔའ་ཐམས་ཅད་ཟིལ་གྱིས་གནོན་པ་ལ་སོགས་པས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་  
ལྡན་འདས། དེ་བཞིན་གཤེགས་པས་ཐུགས་བརྩེ་བའི་སླད་དུ་རང་གི་སངས་རྒྱས་ཀྱི་ཞིང་ཚད་མེད་པ་ཡོངས་སུ་དག་པ་བཤད་དུ་གསོལ་དེ་ཅིའི་སླད་དུ་ཞེ་ན། བཅོམ་ལྡན་འདས་  
འཁོར་འདི་ན་བྱང་ཆུབ་སེམས་དཔའ་ཐེག་པ་ལ་ཡང་དག་པར་ཞུགས་པ། ཐེག་པ་དཔག་ཏུ་མ་མཆིས་པ་ལ་ཡང་དག་པར་ཞུགས་པ། ཐེག་པ་གྲངས་མ་མཆིས་པ་ལ་ཡང་དག་པར་ཞུགས་  
པ། ཐེག་པ་བསམ་གྱིས་མི་ཁྱབ་པ་ལ་ཡང་དག་པར་ཞུགས་པ། ཐེག་པ་མཚུངས་པ་མ་མཆིས་པ་ལ་ཡང་དག་པར་ཞུགས་པ། ཐེག་པ་གཞལ་དུ་མ་མཆིས་པ་ལ་ཡང་དག་པར་ཞུགས་  
པ། ཐེག་པ་བརྗོད་དུ་མ་མཆིས་པ་ལ་ཡང་དག་པར་ཞུགས་པ། འཇིག་རྟེན་གྱི་ཁམས་དཔག་ཏུ་མ་མཆིས་པའི་སངས་རྒྱས་ཀྱི་ཞིང་ཚད་མ་མཆིས་པ་ཡོངས་སུ་དག་པའི་སྨོན་ལམ་ལ་  
  
  
༄༅། །ཡང་དག་པར་ཞུགས་པ། འཇིག་རྟེན་གྱི་ཁམས་གྲངས་མ་མཆིས་པའི་སངས་རྒྱས་ཀྱི་ཞིང་ཚད་མ་མཆིས་པ་ཡོངས་སུ་དག་པའི་སྨོན་ལམ་ལ་ཡང་དག་པར་ཞུགས་པ་  
འཇིག་རྟེན་གྱི་ཁམས་བསམ་གྱིས་མི་ཁྱབ་པའི་སངས་རྒྱས་ཀྱི་ཞིང་ཚད་མ་མཆིས་པ་ཡོངས་སུ་དག་པའི་སྨོན་ལམ་ལ་ཡང་དག་པར་ཞུགས་པ། འཇིག་རྟེན་གྱི་ཁམས་མཚུངས་པ་  
མ་མཆིས་པའི་སངས་རྒྱས་ཀྱི་ཞིང་ཚད་མ་མཆིས་པ་ཡོངས་སུ་དག་པའི་སྨོན་ལམ་ལ་ཡང་དག་པར་ཞུགས་པ། འཇིག་རྟེན་གྱི་ཁམས་གཞལ་དུ་མ་མཆིས་པའི་སངས་རྒྱས་ཀྱི་ཞིང་  
ཚད་མ་མཆིས་པ་ཡོངས་སུ་དག་པའི་སྨོན་ལམ་ལ་ཡང་དག་པར་ཞུགས་པ། འཇིག་རྟེན་གྱི་ཁམས་བརྗོད་དུ་མ་མཆིས་པའི་སངས་རྒྱས་ཀྱི་ཞིང་ཚད་མ་མཆིས་པ་ཡོངས་སུ་དག་པའི་  
སྨོན་ལམ་ལ་ཡང་དག་པར་ཞུགས་པ་ཤ་སྟག་མཆིས་པ་དེ་དག་བཅོམ་ལྡན་འདས་ལས་སངས་རྒྱས་ཀྱི་ཞིང་ཚད་མ་མཆིས་པ་ཡོངས་སུ་དག་པ་ཐོས་ན། འཇིག་རྟེན་གྱི་ཁམས་  
དཔག་ཏུ་མ་མཆིས་པའི་སངས་རྒྱས་ཀྱི་ཞིང་ཚད་མ་མཆིས་པ་ཡོངས་སུ་དག་པ་ལ་ཡང་དག་པར་འཇུག་པ་དང། འཇིག་རྟེན་གྱི་ཁམས་གྲངས་མ་མཆིས་པའི་སངས་རྒྱས་ཀྱི་ཞིང་  
ཚད་མ་མཆིས་པ་ཡོངས་སུ་དག་པ་ལ་ཡང་དག་པར་འཇུག་པ་དང་འཇིག་རྟེན་གྱི་ཁམས་བསམ་གྱིས་མི་ཁྱབ་པའི་སངས་རྒྱས་ཀྱི་ཞིང་ཚད་མ་མཆིས་པ་ཡོངས་སུ་དག་པ་ལ་  
  
  
འཇིག་རྟེན་གྱི་ཁམས་མཚུངས་པ་མ་མཆིས་པ་དང། གཞལ་དུ་མ་མཆིས་པ་དང། བརྗོད་དུ་མ་མཆིས་པའི་སངས་རྒྱས་ཀྱི་ཞིང་ཚད་མ་མཆིས་པ་ཡོངས་སུ་  
དག་པའི་སྨོན་ལམ་ལ་ཡང་དག་པར་འཇུག་པའི་སླད་དུ་བརྩོན་འགྲུས་རྒྱ་ཆེར་རྩོམ་ཞིང་དེ་དག་གོ་ཆ་སྲ་བར་འགྱུར། གོ་ཆ་སྟོབས་དང་ལྡན་པར་འགྱུར། གོ་ཆ་རྡོ་རྗེ་ལྟ་བུར་འགྱུར། གོ་  
ཆ་མི་ཤིགས་པར་འགྱུར། གོ་ཆ་མི་ལྡོག་པར་འགྱུར། གོ་ཆ་མི་ཟློག་པར་འགྱུར། ཡི་དམ་བརྟན་པར་འགྱུར། ཡི་དམ་སྟོབས་དང་ལྡན་པར་འགྱུར། ཡི་དམ་མི་འཁྲུགས་པར་འགྱུར། ཡི་  
དམ་མི་ལྡོག་པར་འགྱུར། ཡི་དམ་མི་ཟློག་པར་འགྱུར། སྟོབས་བསྐྱེད་པ་ཐོབ་པར་འགྱུར། བགྱིད་པ་ཐམས་ཅད་སངས་རྒྱས་བཅོམ་ལྡན་འདས་ཐམས་ཅད་ཀྱིས་རབ་ཏུ་བསྟོད་པར་འགྱུར་  
དེ་དག་འཆི་བའི་ཕྱོགས་སུ་མུན་པ་མ་མཆིས་པར་འགྱུར། བྱང་ཆུབ་སེམས་དཔའི་སྤྱོད་པ་བླ་ན་མེད་པ་སྤྱོད་པ་ན་ཞུམ་པ་མ་མཆིས་རྒོད་པ་མ་མཆིས། སྒྱིད་ལུག་པ་མ་མཆིས། སེམས་  
ཅན་རྣམས་ཀྱི་བསམ་པ་ལ་འཇུག་པ་ལ་དེ་དག་གི་བྱང་ཆུབ་ཐོགས་པ་མ་མཆིས་པར་འགྱུར། སེམས་ཅན་རྣམས་ཀྱི་བསམ་པ་སྒྲུབ་པ་འཚལ་བས་མཐུན་པར་ཆོས་སྟོན་པར་  
འགྱུར། སེམས་ཅན་རྣམས་ཀྱི་གན་དུ་མཆི་བའི་དུས་འཚལ་བ་ལ་གནས་པར་འགྱུར། སེམས་ཅན་འདུལ་བའི་ཆོ་ག་ལ་མཁས་པར་འགྱུར། སངས་རྒྱས་ཀྱི་ཐེག་པ་ལ་སེམས་ཅན་  
  
  
༄༅། །རྣམས་འཛུད་པའི་ཐབས་ལ་མཁས་པར་འགྱུར། བརྗོད་པ་ཐམས་ཅད་ལ་མ་ཆགས་པར་འགྱུར། མདོར་བསྡུས་པ་དང་རྒྱས་པ་ལ་མཁས་པས་ཉེ་བ་དང་  
རིང་བར་འདུ་ཤེས་པ་མ་མཆིས་པར་འགྱུར་ལགས་སོ། །དེ་སྐད་ཅེས་གསོལ་པ་དང། བཅོམ་ལྡན་འདས་ཀྱིས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་བཀའ་སྩལ་ཏོ། །  
འཇམ་དཔལ། ལེགས་སོ། །ལེགས་སོ། །ཁྱོད་ནི། ཐེག་པ་ཆེན་པོ་ལ་ཡང་དག་པར་ཞུགས་པ། ཐེག་པ་དཔག་ཏུ་མེད་པ་ལ་ཡང་དག་པར་ཞུགས་པ། ཐེག་པ་གྲངས་མེད། བསམ་  
གྱིས་མི་ཁྱབ། མཚུངས་པ་མེད། གཞལ་དུ་མེད། བརྗོད་དུ་མེད་པ་ལ་ཡང་དག་པར་ཞུགས་པ་རྣམས་དང། འཇིག་རྟེན་གྱི་ཁམས་དཔག་ཏུ་མེད་པའི་སངས་རྒྱས་ཀྱི་ཞིང་ཚད་  
མེད་པ་ཡོངས་སུ་དག་པའི་སྨོན་ལམ་ལ་ཡང་དག་པར་ཞུགས་པ་རྣམས་དང། འཇིག་རྟེན་གྱི་ཁམས་གྲངས་མེད། བསམ་གྱིས་མི་ཁྱབ། མཚུངས་པ་མེད། གཞལ་དུ་མེད་  
བརྗོད་དུ་མེད་པའི་སངས་རྒྱས་ཀྱི་ཞིང་ཚད་མེད་པ་ཡོངས་སུ་དག་པའི་སྨོན་ལམ་ལ་ཡང་དག་པར་ཞུགས་པ་རྣམས་དང། སྙིང་བརྩེ་བ། དོན་འདོད་པ། སྙིང་རྗེ་ཅན། འཇིག་རྟེན་  
ཐམས་ཅད་ལ་ཕན་པ་དང་བདེ་བར་རབ་ཏུ་སྦྱོར་བའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་[?]སྤྲས་ཁྱོད་པ་སྟེ། འཇམ་དཔལ། གང་དེ་བཞིན་གཤེགས་  
  
  
དཔའ་ཆེན་པོ་དེ་དག་གི་དགེ་བའི་རྩ་བའི་སྟོབས་བསྐྱེད་པས་སྤོབས་སོ། །འཇམ་དཔལ། དེའི་ཕྱིར་ལེགས་པར་རབ་ཏུ་  
ཉོན་ལ་ཡིད་ལ་ཟུངས་ཤིག་དང་བཤད་དོ། །བཅོམ་ལྡན་འདས། ལེགས་སོ། །ལེགས་སོ། །ཞེས་གསོལ་ཏེ། འཇམ་དཔལ་གཞོན་ནུར་གྱུར་པ་བཅོམ་ལྡན་འདས་ཀྱི་ལྟར་ཉན་པ་དང་  
བཅོམ་ལྡན་འདས་ཀྱིས་འདི་སྐད་ཅེས་བཀའ་སྩལ་ཏོ། །འཇམ་དཔལ། ཤར་གྱི་ཕྱོགས་ཆ་ན་སངས་རྒྱས་ཀྱི་ཞིང་བརྗོད་དུ་མེད་པ་བཞི་བཅུའི་རྡུལ་ཕྲ་རབ་ཀྱི་རྡུལ་སྙེད་ཀྱི་སངས་རྒྱས་ཀྱི་  
ཞིང་འདས་པ་ན་འཇིག་རྟེན་གྱི་ཁམས་ཟིལ་གྱིས་མི་ནོན་པ་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དོན་ཐམས་ཅད་གྲུབ་པ་  
ཞེས་བྱ་བ་བཞུགས་ཏེ་འཚོ་ཞིང་གཞེས་ལ་འཇིག་རྟེན་གྱི་ཁམས་དཔག་ཏུ་མེད་པའི་སངས་རྒྱས་ཀྱི་ཞིང་ཚད་མེད་པ་ཡོངས་སུ་དག་པ་དང་ལྡན་པ། འཇིག་རྟེན་གྱི་ཁམས་མཚུངས་པ་  
མེད་པའི་སངས་རྒྱས་ཀྱི་ཞིང་ཚད་མེད་པ་ཡོངས་སུ་དག་པའི་སྨོན་ལམ་དང་ལྡན་པ། འཇིག་རྟེན་གྱི་ཁམས་གཞལ་དུ་མེད་པའི་སངས་རྒྱས་ཀྱི་ཞིང་ཚད་མེད་པ་ཡོངས་སུ་དག་པའི་སྨོན་  
ལམ་དང་ལྡན་པ། འཇིག་རྟེན་གྱི་ཁམས་བརྗོད་དུ་མེད་པའི་སངས་རྒྱས་ཀྱི་ཞིང་ཚད་མེད་པ་ཡོངས་སུ་དག་པའི་སྨོན་ལམ་དང་ལྡན་ནོ། །འཇམ་དཔལ། བྱང་ཆུབ་སེམས་དཔའི་  
  
  
༄༅། །ཐེག་པ་ལ་ཡང་དག་པར་ཞུགས་པའི་རིགས་ཀྱི་བུའམ་རིགས་ཀྱི་བུ་མོ་གང་གིས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་  
དོན་ཐམས་ཅད་གྲུབ་པ་དེའི་འཇིག་རྟེན་གྱི་ཁམས་དཔག་ཏུ་མེད་པའི་སངས་རྒྱས་ཀྱི་ཞིང་ཚད་མེད་པ་ཡོངས་སུ་དག་པ་ཐོས་ན། དེ་ཐམས་ཅད་ཀྱང་འཇིག་རྟེན་གྱི་ཁམས་དཔག་ཏུ་  
མེད་པའི་སངས་རྒྱས་ཀྱི་ཞིང་ཚད་མེད་པ་ཡོངས་སུ་དག་པ་རྙེད་པར་འགྱུར་རོ། །འཇིག་རྟེན་གྱི་ཁམས་གྲངས་མེད། བསམ་གྱིས་མི་ཁྱབ། མཚུངས་པ་མེད། གཞལ་དུ་མེད། བརྗོད་  
དུ་མེད་པའི་སངས་རྒྱས་ཀྱི་ཞིང་ཚད་མེད་པ་ཡོངས་སུ་དག་པ་དང་ལྡན་པར་འགྱུར་རོ། །འཇམ་དཔལ། ངས་གང་གི་ཚེ་འཇིག་རྟེན་གྱི་ཁམས་མར་མེ་ཅན་གྱི་ཚོང་འདུས་ཀྱི་དབུས་སུ་  
དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མར་མེ་མཛད་ལས་དེ་བཞིན་གཤེགས་པ་དོན་ཐམས་ཅད་གྲུབ་པ་དེའི་སངས་རྒྱས་ཀྱི་ཞིང་ཚད་མེད་པ་  
ཡོངས་སུ་དག་པ་ཐོས་ནས་དེའི་ཚེ་མི་སྐྱེ་བའི་ཆོས་ལ་བཟོད་པ་ཐོབ་བོ། །གང་གི་ཚེ་ངས་མི་སྐྱེ་བའི་ཆོས་ལ་བཟོད་པ་ཐོབ་པ་དེའི་ཚེ་དེ་བཞིན་གཤེགས་པ་མར་མེ་མཛད་དེས་ང་བླ་  
ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་ཏེ་ལེགས་སོ། །ལེགས་སོ། །སྐྱེས་བུ་དམ་པ་ཁྱོད་མ་འོངས་པའི་དུས་བསྐལ་པ་གྲངས་མེད་པ་ན་དེ་བཞིན་གཤེགས་  
  
  
ཤཱཀྱ་ཐུབ་པ་ཞེས་བྱ་བ་འཇིག་རྟེན་གྱི་ཁམས་དཔག་ཏུ་མེད་པའི་སངས་རྒྱས་ཀྱི་ཞིང་ཚད་མེད་པ་ཡོངས་སུ་དག་པ་དང་ལྡན་ཞིང་  
འཇིག་རྟེན་གྱི་ཁམས་གྲངས་མེད། བསམ་གྱིས་མི་ཁྱབ། མཚུངས་པ་མེད། གཞལ་དུ་མེད། བརྗོད་དུ་མེད་པའི་སངས་རྒྱས་ཀྱི་ཞིང་ཚད་མེད་པ་ཡོངས་སུ་དག་པ་དང་ལྡན་པར་འགྱུར་  
རོ། །ཞེས་འཇམ་དཔལ། དེ་བཞིན་གཤེགས་པ་མར་མེ་མཛད་དེ་ལས་ངས་རང་གི་ལུང་བསྟན་པ་ཐོས་ནས་དགེ་བའི་རྩ་བའི་ཤུགས་ཀྱིས་ཏ་ལ་བདུན་སྲིད་ཀྱི་ནམ་མཁའ་ལ་འཕགས་ཏེ་  
སངས་རྒྱས་ཀྱི་མཐུས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དོན་ཐམས་ཅད་གྲུབ་པ་འཁོར་བརྒྱ་སྟོང་དུ་མས་ཡོངས་སུ་བསྐོར་ཞིང་མདུན་གྱིས་བལྟས་  
པ་ལ་ཆོས་སྟོན་པ་དེ་ངས་མཐོང་ངོ། །དེ་མཐོང་ནས་བར་སྣང་ལ་འདུག་བཞིན་དུ་དེ་བཞིན་གཤེགས་པ་དེ་ལ་ཚིགས་སུ་བཅད་པ་འདི་དག་གིས་མངོན་པར་བསྟོད་དོ། །ཡེ་ཤེས་གཟིགས་  
པ་དཔག་མེད་ཐོགས་པ་མེད། །བདེ་གཤེགས་མ་སྨད་འཇིག་རྟེན་མིག་ཏུ་གྱུར། །ཁྱོད་ཀྱི་ཡེ་ཤེས་ཐོགས་པ་མེད་པར་འཇུག། བདེ་གཤེགས་ཁྱོད་ཀྱིས་འཇིག་རྟེན་མ་གཟིགས་མེད། །  
བདེ་གཤེགས་ཁྱོད་ཀྱི་འོད་ནི་ཟིལ་མི་ནོན། །སངས་རྒྱས་ཞིང་བྱེ་བསམ་མི་ཁྱབ་པར་འགྲོ། རི་དང་བྲག་གི་རྩེ་མོ་ཐལ་བྱུང་སྟེ་།རྒྱལ་བའི་འོད་ལ་སྒྲིབ་པར་བྱེད་པ་མེད། །འབྲས་བུ་ཇི་  
  
  
༄༅། །ལྟར་ལག་མཐིལ་བཞག་པ་བཞིན། །བདེ་བར་གཤེགས་པ་སངས་རྒྱས་མཐའ་ཡས་སྟོན། །སངས་རྒྱས་ཞིང་རྣམས་སྣ་ཚོགས་རྣམ་མང་ལ། །རྒྱལ་བའི་  
སྲས་རྣམས་སྒྲིབ་པ་མེད་པར་འགྱུར། །འཇིག་རྟེན་མགོན་པོ་ཕྱོགས་བཅུའི་འཇིག་རྟེན་ན། །ཕུང་མེད་བྱང་ཆུབ་རབ་ཞི་རེག་འགྱུར་ཞེས་།རྒྱལ་སྲས་བསོད་ནམས་བྱས་ལ་ལུང་སྟོན་  
པ༑ ༑བར་སྣང་འདི་ན་དེང་འདུག་བདག་གིས་མཐོང། །ཕྱོགས་བཅུའི་འཇིག་རྟེན་བྱང་ཆུབ་སེམས་དཔའ་དག་ནམ་མཁའི་ངོས་ལ་འདུག་ཅིང་སེམས་དང་བས། །ཉོན་མོངས་རྒྱལ་  
བ་རྒྱལ་བ་ཡབ་ལ་བསྟོད། །བར་སྣང་འདི་ན་དེང་འདུག་བདག་གིས་མཐོང། །ཕྱོགས་བཅུའི་འཇིག་རྟེན་བྱང་ཆུབ་སེམས་དཔའ་དག་དགའ་ལྡན་གནས་ནས་དཔག་མེད་ཤི་  
འཕོས་ནས། །ཕྲ་བའི་བློ་རྣམས་ཐ་མའི་མངལ་འཇུག་པ། །བར་སྣང་འདི་ན་དེང་འདུག་བདག་གིས་མཐོང། །ཕྱོགས་བཅུའི་འཇིག་རྟེན་བྱང་ཆུབ་སེམས་དཔའ་དག་མ་  
ཡི་གཡས་ལོགས་རུམ་ན་གནས་གྱུར་ཏེ། །ལྷ་ཡིས་རབ་ཏུ་མཆོད་ཅིང་བྱུང་བ་དག། བར་སྣང་འདི་ན་དེང་འདུག་བདག་གིས་མཐོང། །ཕྱོགས་བཅུའི་འཇིག་རྟེན་བྱང་ཆུབ་  
སེམས་དཔའ་དག་བདུད་ཀྱི་སྡེ་དང་དཔུང་རྣམས་ཕམ་བྱས་ནས་།བྱང་ཆུབ་སེམས་དཔའ་བླ་མེད་བྱང་ཆུབ་སེམས། །བར་སྣང་འདི་ན་དེང་འདུག་བདག་གིས་མཐོང། །  
  
  
།མེ་ལ་ཆུ་བཏབ་ཞི་བར་འགྱུར་བ་བཞིན། །ཡང་བྱུང་རབ་ཞི་མྱ་ངན་ཡོངས་འདའ་བ། །བར་སྣང་འདི་ན་དེང་འདུག་བདག་གིས་མཐོང་  
སྟོབས་བཅུ་མི་དབང་ཁྱོད་ཀྱི་གཟི་བརྗིད་ཀྱིས། །འཇིག་རྟེན་ན་ནི་སྒྲིབ་པ་གང་ཡང་མེད། །རྒྱལ་བ་ཚད་མེད་ཞིང་ཡང་དེ་བཞིན་ཏེ། །ཐོགས་པ་མེད་པར་ནམ་མཁའ་འདི་ནས་མཐོང། །  
ཇི་ལྟར་མི་དག་རྨི་ལམ་འདོད་སྤྱོད་དང། །སོས་ཀ་ཇི་ལྟར་སྨིག་རྒྱུ་འབྱུང་བ་དང། །ལ་ལས་ཆུ་ནང་ཟླ་བ་མཐོང་བ་བཞིན། །ཞིང་དང་སངས་རྒྱས་དེ་དག་བདག་གིས་མཐོང། །གང་ཚེ་  
བདག་གིས་སངས་རྒྱས་ཞིང་ཡོངས་དག་དེ་ཚེ་སྒྲིབ་པ་མེད་པའི་ཡེ་ཤེས་ཐོབ། །སྒྲིབ་པ་མེད་པའི་ཡེ་ཤེས་སྐྱེས་པའི་ཚེ། །དེ་ནི་མི་དབང་བྱང་ཆུབ་བདག་ལུང་བསྟན། །འགྲོ་བ་ཐམས་  
ཅད་བྲག་ཅ་འདྲ་བ་སྟེ། །སྐྱེ་བོ་མཁས་པ་དག་ལ་མི་སླུའོ། །དེ་རིང་མགོན་པོ་ཁྱོད་ཀྱི་གསུང་ཐོས་ནས། །ཆོས་ཀྱི་མིང་དང་ཡང་དག་ཉིད་ཀྱང་རྟོགས། །ང་ནི་སྒྲིབ་མེད་རྣམ་གྲོལ་སྤྱོད་པ་ན། །  
མཚུངས་མེད་བསམ་ཡས་སངས་རྒྱས་ཞིང་ཡང་དག་རྒྱལ་བ་ཚད་མེད་དེ་བཞིན་ཞིང་རྣམས་ན། །མི་དབང་གཟིགས་ཤིང་བཞུགས་པར་ངས་མཐོང་ངོ། །འཇམ་དཔལ། དེ་ལྟ་བས་ན། བྱང་  
ཆུབ་སེམས་དཔའ་སེམས་དཔའ་ཆེན་པོས་སྒྲིབ་པ་མེད་པའི་རྣམ་པར་ཐར་པ་ལ་བསླབ་པར་བྱའོ། །སྒྲིབ་པ་མེད་པའི་རྣམ་པར་ཐར་པ་ལ་སྤྱོད་པའི་བྱང་ཆུབ་སེམས་དཔའ་སེམས་  
  
  
༄༅། །དཔའ་ཆེན་པོ་ནི། རྣམ་པར་ཐར་པར་ཡང་མི་འཛིན། འདི་ན་རྣམ་པར་ཐར་པ་མེད་པར་ཡང་མི་འཛིན། སྒྲིབ་པར་ཡང་མི་འཛིན། འདི་ན་སྒྲིབ་པ་མེད་ཅེས་  
ཀྱང་མི་འཛིན། བྱང་ཆུབ་སེམས་དཔའ་མེད་པར་ཡང་མི་འཛིན། བྱང་ཆུབ་སེམས་དཔའ་འདི་ན་མེད་པར་ཡང་མི་འཛིན། སྤྱོད་པ་མེད་པར་ཡང་མི་འཛིན། སྤྱོད་པ་འདི་ནའོ། །  
ཞེས་ཀྱང་མི་འཛིན། སངས་རྒྱས་ཀྱི་ཞིང་མེད་པར་ཡང་མི་འཛིན་སངས་རྒྱས་ཀྱི་ཞིང་འདི་ནའོ། །ཞེས་ཀྱང་མི་འཛིན། དཔག་ཏུ་མེད་པ་མེད་པར་ཡང་མི་འཛིན། དཔག་ཏུ་མེད་པ་  
འདི་ནའོ། །ཞེས་ཀྱང་མི་འཛིན། གྲངས་མེད་པ་མེད་པར་ཡང་མི་འཛིན། གྲངས་མེད་པ་འདི་ནའོ། །ཞེས་ཀྱང་མི་འཛིན། བསམ་གྱིས་མི་ཁྱབ་པ་མེད་པར་ཡང་མི་འཛིན། བསམ་གྱིས་  
མི་ཁྱབ་པ་འདི་ནའོ། །ཞེས་ཀྱང་མི་འཛིན། མཚུངས་པ་མེད་པ་མེད་པར་ཡང་མི་འཛིན། མཚུངས་པ་མེད་པ་འདི་ནའོ། །ཞེས་ཀྱང་མི་འཛིན། གཞལ་དུ་མེད་པ་མེད་པར་ཡང་མི་  
འཛིན༑ གཞལ་དུ་མེད་པ་འདི་ནའོ། །ཞེས་ཀྱང་མི་འཛིན། བརྗོད་དུ་མེད་པ་མེད་པར་ཡང་མི་འཛིན། བརྗོད་དུ་མེད་པ་འདི་ནའོ། །ཞེས་ཀྱང་མི་འཛིན་ཏོ། །འཇམ་དཔལ། འདི་  
ལྟ་སྟེ། དཔེར་ན། མི་ཞིག་གཉིད་ཀྱིས་ལོག་པའི་རྨི་ལམ་དུ་འདོད་པའི་ཡོན་ཏན་ལྔ་ལ་ཀུན་ཏུ་སྤྱོད་པ་རྨིས་ལ་མི་དེའང་བྱིས་པའི་རང་བཞིན་ཅན་མ་ཡིན། བླུན་པའི་རང་བཞིན་  
  
  
མཁས་པ། རྟོགས་པ། ཤེས་རབ་དང་ལྡན་པའི་རང་བཞིན་ཅན་ཏེ། ཉལ་བ་སད་ནས་འདོད་པའི་ཡོན་ཏན་མེད་པར་ཡང་མི་འཛིན། འདོད་པའི་ཡོན་ཏན་འདི་  
ནའོ༑ ༑ཞེས་ཀྱང་མི་འཛིན། འདོད་པའི་དགའ་བ་མེད་པ་ཡང་མི་འཛིན། འདོད་པའི་དགའ་བ་འདི་ནའོ། །ཞེས་ཀྱང་མི་འཛིན་པ་དེ་བཞིན་དུ། འཇམ་དཔལ། སྒྲིབ་པ་མེད་པའི་རྣམ་  
བར་ཐར་པ་ལ་སྤྱོད་པའི་བྱང་ཆུབ་སེམས་དཔའ་སེམས་དཔའ་ཆེན་པོའང་རྣམ་པར་ཐར་པ་མེད་པ་ཡང་མི་འཛིན། རྣམ་པར་ཐར་པ་འདི་ནའོ། །ཞེས་ཀྱང་མི་འཛིན་ཏོ། །དེ་བཞིན་དུ་  
སྦྱར་ཏེ། བརྗོད་དུ་མེད་པ་མེད་པར་ཡང་མི་འཛིན། བརྗོད་དུ་མེད་པ་འདི་ནའོ། །ཞེས་ཀྱང་མི་འཛིན་པའི་བར་དུའོ། །འཇམ་དཔལ། འདི་ལྟ་སྟེ། དཔེར་ན། སྒྱུ་མ་མཁན་ནམ་སྒྱུ་  
མ་མཁན་གྱི་སློབ་མ་མཁས་པས་སྐྱེ་བོ་ཕལ་པོ་ཆེའི་མདུན་དུ་སྒྱུ་མ་སྣ་ཚོགས་འདི་ལྟ་སྟེ། གླང་པོ་ཆེའི་ཚོགས་སམ། རྟའི་ཚོགས་སམ། ཤིང་རྟའི་ཚོགས་སམ། དཔུང་བུ་ཆུང་  
གི་ཚོགས་བསྟན་ལ། དེ་ལ་མི་བྱིས་པའི་རང་བཞིན་ཅན་མ་ཡིན་པ་བླུན་པའི་རང་བཞིན་ཅན་མ་ཡིན་པ། མཁས་པ། རྟོགས་པ། བྱེ་བྲག་ཕྱེད་པ། ཤེས་རབ་དང་ལྡན་པའི་རང་  
བཞིན་ཅན་དེ་དག་གིས་དེ་མཐོང་ན། གླང་པོ་ཆེའི་ཚོགས་མེད་པར་ཡང་མི་འཛིན། གླང་པོ་ཆེའི་ཚོགས་འདི་ནའོ། །ཞེས་ཀྱང་མི་འཛིན། རྟའི་ཚོགས་མེད་པ་ཡང་མི་འཛིན་  
  
  
༄༅། །རྟའི་ཚོགས་འདི་ནའོ། །ཞེས་ཀྱང་མི་འཛིན། ཤིང་རྟའི་ཚོགས་མེད་པར་ཡང་མི་འཛིན། ཤིང་རྟའི་ཚོགས་འདི་ནའོ། །ཞེས་ཀྱང་མི་འཛིན། དཔུང་བུ་ཆུང་  
གི་ཚོགས་མེད་པར་ཡང་མི་འཛིན། དཔུང་བུ་ཆུང་གི་ཚོགས་འདི་ནའོ་།ཞེས་ཀྱང་མི་འཛིན། སྒྱུ་མ་མེད་པར་ཡང་མི་འཛིན། སྒྱུ་མ་འདི་ནའོ། །ཞེས་ཀྱང་མི་འཛིན་པ་དེ་  
བཞིན་དུ་འཇམ་དཔལ། སྒྲིབ་པ་མེད་པའི་རྣམ་པར་ཐར་པ་ལ་སྤྱོད་པའི་བྱང་ཆུབ་སེམས་དཔའ་སེམས་དཔའ་ཆེན་པོའང་རྣམ་པར་ཐར་པར་ཡང་མི་འཛིན། རྣམ་པར་ཐར་པ་  
འདི་ནའོ། །ཞེས་ཀྱང་མི་འཛིན་ཏོ། །དེ་བཞིན་དུ་སྦྱར་ཏེ། བརྗོད་དུ་མེད་པ་མེད་པར་ཡང་མི་འཛིན། བརྗོད་དུ་མེད་པ་འདི་ནའོ། །ཞེས་ཀྱང་མི་འཛིན་པའི་བར་དུའོ། །འཇམ་  
དཔལ། འདི་ལྟ་སྟེ། དཔེར་ན། ནམ་ཐང་ཞིང་སྤྲིན་མེད་པའི་ནམ་མཁའ་ལས་མཚོའི་ཆ་ཤིན་ཏུ་དད་པའི་ནང་དུ་ཟླ་བའི་དཀྱིལ་འཁོར་གྱི་གཟུགས་བརྙན་འབྱུང་བ་དེ་ལ་མི་གང་  
དག་བྱིས་པའི་རང་བཞིན་ཅན་མ་ཡིན་པ། བླུན་པའི་རང་བཞིན་ཅན་མ་ཡིན་པ། མཁས་པ། བྱེ་བྲག་ཕྱེད་པ། རྟོགས་པ། ཤེས་རབ་དང་ལྡན་པའི་རང་བཞིན་ཅན་དེ་དག་གིས་  
དེ་མཐོང་ན། ཟླ་བའི་དཀྱིལ་འཁོར་མེད་པར་ཡང་མི་འཛིན། ཟླ་བའི་དཀྱིལ་འཁོར་འདི་ནའོ། །ཞེས་ཀྱང་མི་འཛིན། གཟུགས་བརྙན་མེད་པར་ཡང་མི་འཛིན། གཟུགས་བརྙན་  
  
  
།ཞེས་ཀྱང་མི་འཛིན་པ་དེ་བཞིན་དུ། འཇམ་དཔལ་སྒྲིབ་པ་མེད་པའི་རྣམ་པར་ཐར་པ་ལ་སྤྱོད་པའི་བྱང་ཆུབ་སེམས་དཔའ་སེམས་དཔའ་ཆེན་པོའང་རྣམ་པར་ཐར་པ་མེད་  
པར་ཡང་མི་འཛིན། རྣམ་པར་ཐར་པ་འདི་ནའོ། །ཞེས་ཀྱང་མི་འཛིན་ཏོ། །དེ་བཞིན་དུ་སྦྱར་ཏེ། བརྗོད་དུ་མེད་པ་མེད་པར་ཡང་མི་འཛིན། བརྗོད་དུ་མེད་པ་འདི་ནའོ། །ཞེས་ཀྱང་མི་  
འཛིན། ཡང་དག་པར་འགྲུབ་པ་མེད་པར་ཡང་མི་འཛིན། ཡང་དག་པར་འགྲུབ་པ་འདི་ནའོ། །ཞེས་ཀྱང་མི་འཛིན་པའི་བར་དུའོ། །འཇམ་དཔལ། འདི་ལྟ་སྟེ། དཔེར་ན། སོས་  
ཀའི་ཟླ་བ་ཐ་མའི་ཚེ་ནམ་ཐང་ཞིང་སྤྲིན་མེད་པའི་ནམ་མཁའ་ལ་སྨིག་རྒྱུ་རྒྱུ་ཞིང་གཡོ་བ་དེ་ལ་མི་གང་དག་བྱིས་པའི་རང་བཞིན་ཅན་མ་ཡིན་པ། བླུན་པའི་རང་བཞིན་ཅན་མ་  
ཡིན་པ། མཁས་པ། རྟོགས་པ། བྱེ་བྲག་ཕྱེད་པ། ཤེས་རབ་ཀྱི་རང་བཞིན་ཅན་དེ་དག་གིས་དེ་མཐོང་ན། སྨིག་རྒྱུ་བ་མེད་པར་ཡང་མི་འཛིན། སྨིག་རྒྱུ་བ་འདི་ནའོ། །ཞེས་ཀྱང་  
མི་འཛིན། གཡོ་བ་མེད་པར་ཡང་མི་འཛིན། གཡོ་བ་འདི་ནའོ། །ཞེས་ཀྱང་མི་འཛིན་པ་དེ་བཞིན་དུ། འཇམ་དཔལ། སྒྲིབ་པ་མེད་པའི་རྣམ་པར་ཐར་པ་ལ་སྤྱོད་པའི་བྱང་ཆུབ་སེམས་  
དཔའ་སེམས་དཔའ་ཆེན་པོའང་སྤྱོད་པ་མེད་པར་ཡང་མི་འཛིན། སྤྱོད་པ་འདི་ནའོ། །ཞེས་ཀྱང་མི་འཛིན། སངས་རྒྱས་ཀྱི་ཞིང་མེད་པར་ཡང་མི་འཛིན། སངས་རྒྱས་ཀྱི་ཞིང་  
  
  
༄༅། །འདི་ནའོ། །ཞེས་ཀྱང་མི་འཛིན། དཔག་ཏུ་མེད་པ་མེད་པར་ཡང་མི་འཛིན། དཔག་ཏུ་མེད་པ་འདི་ནའོ། །ཞེས་ཀྱང་མི་འཛིན་གྲངས་མེད་པ་  
མེད་པར་ཡང་མི་འཛིན། གྲངས་མེད་པ་འདི་ནའོ། །ཞེས་ཀྱང་མི་འཛིན། བསམ་གྱིས་མི་ཁྱབ་པ་མེད་པར་ཡང་མི་འཛིན། བསམ་གྱིས་མི་ཁྱབ་པ་འདི་ནའོ། །ཞེས་  
ཀྱང་མི་འཛིན། མཚུངས་པ་མེད་པ་མེད་པར་ཡང་མི་འཛིན། མཚུངས་པ་མེད་པ་འདི་ནའོ། །ཞེས་ཀྱང་མི་འཛིན། གཞལ་དུ་མེད་པ་མེད་པར་ཡང་མི་འཛིན། གཞལ་  
དུ་མེད་པ་འདི་ནའོ། །ཞེས་ཀྱང་མི་འཛིན་བརྗོད་དུ་མེད་པ་མེད་པར་ཡང་མི་འཛིན། བརྗོད་དུ་མེད་པ་འདི་ནའོ། །ཞེས་ཀྱང་མི་འཛིན་ཡོངས་སུ་དག་པ་མེད་པར་ཡང་  
མི་འཛིན། ཡོངས་སུ་དག་པ་འདི་ནའོ། །ཞེས་ཀྱང་མི་འཛིན། ཡང་དག་པར་འགྲུབ་པ་མེད་པར་ཡང་མི་འཛིན། ཡང་དག་པར་འགྲུབ་པ་འདི་ནའོ། །ཞེས་ཀྱང་མི་འཛིན་  
ཏོ། །འཇམ་དཔལ། འདི་ལྟ་སྟེ། དཔེར་ན། སྤྲིན་མེད་ཅིང་སྤྲིན་དང་བྲལ་ཏེ་ནམ་ཐང་བའི་ནམ་མཁའི་དཀྱིལ་ནས་སྤྲིན་བྱུང་སྟེ་ནམ་མཁའ་ཐམས་ཅད་ཡོག་པ་དེ་མཁས་  
པའི་རང་བཞིན་ཅན་གྱི་མིས་མཐོང་ན། སྤྲིན་གྱི་དཀྱིལ་འཁོར་མེད་པར་ཡང་མི་འཛིན། སྤྲིན་གྱི་དཀྱིལ་འཁོར་འདི་ནའོ། །ཞེས་ཀྱང་མི་འཛིན། ཀུན་ཁེབས་པ་མེད་  
  
  
ཀུན་ཁེབས་པ་འདི་ནའོ། །ཞེས་ཀྱང་མི་འཛིན་པ་དེ་བཞིན་དུ། འཇམ་དཔལ། སྒྲིབ་པ་མེད་པའི་རྣམ་པར་ཐར་པ་ལ་སྤྱོད་པའི་བྱང་ཆུབ་སེམས་དཔའ་  
སེམས་དཔའ་ཆེན་པོའང་རྣམ་པར་ཐར་པ་མེད་པར་ཡང་མི་འཛིན་རྣམ་པར་ཐར་པ་འདི་ནའོ། །ཞེས་ཀྱང་མི་འཛིན། སྒྲིབ་པ་མེད་པ་མེད་པར་ཡང་མི་འཛིན། སྒྲིབ་པ་  
མེད་པ་འདི་ནའོ། །ཞེས་ཀྱང་མི་འཛིན། བྱང་ཆུབ་སེམས་དཔའ་མེད་པར་ཡང་མི་འཛིན། བྱང་ཆུབ་སེམས་དཔའ་འདི་ནའོ། །ཞེས་ཀྱང་མི་འཛིན། སྤྱོད་པ་མེད་པར་  
ཡང་མི་འཛིན། སྤྱོད་པ་མེད་པ་འདི་ནའོ། །ཞེས་ཀྱང་མི་འཛིན་སངས་རྒྱས་ཀྱི་ཞིང་མེད་པར་ཡང་མི་འཛིན། སངས་རྒྱས་ཀྱི་ཞིང་འདི་ནའོ། །ཞེས་ཀྱང་མི་འཛིན། དཔག་ཏུ་  
མེད་པ་མེད་པར་ཡང་མི་འཛིན། དཔག་ཏུ་མེད་པ་འདི་ནའོ། །ཞེས་ཀྱང་མི་འཛིན། གྲངས་མེད་པ་མེད་པར་ཡང་མི་འཛིན། གྲངས་མེད་པ་འདི་ནའོ། །ཞེས་ཀྱང་མི་འཛིན་  
བསམ་གྱིས་མི་ཁྱབ་པ་མེད་པར་ཡང་མི་འཛིན། བསམ་གྱིས་མི་ཁྱབ་པ་འདི་ནའོ། །ཞེས་ཀྱང་མི་འཛིན། མཚུངས་པ་མེད་པ་མེད་པར་ཡང་མི་འཛིན། མཚུངས་པ་མེད་  
པ་འདི་ནའོ། །ཞེས་ཀྱང་མི་འཛིན། གཞལ་དུ་མེད་པ་མེད་པར་ཡང་མི་འཛིན། གཞལ་དུ་མེད་པ་འདི་ནའོ། །ཞེས་ཀྱང་མི་འཛིན། བརྗོད་དུ་མེད་པ་མེད་པར་ཡང་མི་  
  
  
༄༅། །འཛིན། བརྗོད་དུ་མེད་པ་འདི་ནའོ། །ཞེས་ཀྱང་མི་འཛིན་ཡོངས་སུ་དག་པ་མེད་པར་ཡང་མི་འཛིན། ཡོངས་སུ་དག་པ་འདི་ནའོ་།ཞེས་ཀྱང་  
མི་འཛིན། ཡང་དག་པར་འགྲུབ་པ་མེད་པར་ཡང་མི་འཛིན། ཡང་དག་པར་འགྲུབ་པ་འདི་ནའོ། །ཞེས་ཀྱང་མི་འཛིན་ཏོ། །འཇམ་དཔལ། སྒྲིབ་པ་མེད་པའི་རྣམ་པར་  
ཐར་པ་ལ་སྤྱོད་པའི་བྱང་ཆུབ་སེམས་དཔའ་སེམས་དཔའ་ཆེན་པོས་ཅི་བདག་གི་སངས་རྒྱས་ཀྱི་ཞིང་དཔག་ཏུ་མེད་པ་ཡོངས་སུ་དག་པར་འགྱུར་རམ་ཞེས་སེམས་ལ་མི་བྱ་  
སྟེ། འོན་ཀྱང་སྒྲིབ་པ་མེད་པའི་རྣམ་པར་ཐར་པ་ལ་སྤྱོད་པའི་བྱང་ཆུབ་སེམས་དཔའ་སེམས་དཔའ་ཆེན་པོའི་སངས་རྒྱས་ཀྱི་ཞིང་དཔག་ཏུ་མེད་པ་སྒྲིམ་མི་དགོས་  
པར་ཡོངས་སུ་དག་པར་འགྱུར་རོ། །སྒྲིབ་པ་མེད་པའི་རྣམ་པར་ཐར་པ་ལ་སྤྱོད་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ཅི་བདག་གི་སངས་རྒྱས་ཀྱི་ཞིང་  
གྲངས་མེད་པ་ཡོངས་སུ་དག་པར་འགྱུར་རམ། དེ་བཞིན་དུ་སྦྱར་ཏེ་ཅི་སངས་རྒྱས་ཀྱི་ཞིང་བརྗོད་དུ་མེད་པ་ཡོངས་སུ་དག་པར་འགྱུར་རམ་སྙམ་དུ་སེམས་ལ་མི་བྱ་  
སྟེ། འོན་ཀྱང་སྒྲིབ་པ་མེད་པའི་རྣམ་པར་ཐར་པ་ལ་སྤྱོད་པའི་བྱང་ཆུབ་སེམས་དཔའ་སེམས་དཔའ་ཆེན་པོའི་སངས་རྒྱས་ཀྱི་ཞིང་བརྗོད་དུ་མེད་པ་སྒྲིམ་མི་དགོས་  
  
  
།འཇམ་དཔལ། འདི་ལྟ་སྟེ་དཔེར་ན། ནམ་ལངས་པའི་དུས་ཀྱི་ཚེ་ཅི་ཉི་མ་འཆར་རམ་སྙམ་དུ་སེམས་ལ་མི་བྱ་སྟེ། འོན་ཀྱང་ནམ་  
ལངས་པའི་དུས་ཀྱི་ཚེ་སྒྲིམ་མི་དགོས་པར་ཉི་མ་འཆར་བ་དེ་བཞིན་དུ། འཇམ་དཔལ། སྒྲིབ་པ་མེད་པའི་རྣམ་པར་ཐར་པ་ལ་སྤྱོད་པའི་བྱང་ཆུབ་སེམས་དཔའ་སེམས་དཔའ་  
ཆེན་པོས་ཇི་ལྟར་བདག་གི་སངས་རྒྱས་ཀྱི་ཞིང་དཔག་ཏུ་མེད་པ་ཡོངས་སུ་དག་པར་འགྱུར་སྙམ་དུ་སེམས་ལ་མི་བྱ་སྟེ། འོན་ཀྱང་སྒྲིབ་པ་མེད་པའི་རྣམ་པར་ཐར་པ་  
ལ་སྤྱོད་པའི་བྱང་ཆུབ་སེམས་དཔའ་སེམས་དཔའ་ཆེན་པོའི་སངས་རྒྱས་ཀྱི་ཞིང་དཔག་ཏུ་མེད་པ་ནས་བརྗོད་དུ་མེད་པའི་བར་དུ་སྒྲིམ་མི་དགོས་པར་ཡོངས་སུ་དག་པར་  
འགྱུར་རོ། །འཇམ་དཔལ། སྒྲིབ་པ་མེད་པའི་རྣམ་པར་ཐར་པ་ལ་སྤྱོད་པས་དེ་བཞིན་གཤེགས་པ་དོན་ཐམས་ཅད་གྲུབ་པ་དེའི་སངས་རྒྱས་ཀྱི་ཞིང་དཔག་ཏུ་མེད་པ་  
ཡོངས་སུ་དག་གོ། །སངས་རྒྱས་ཀྱི་ཞིང་གྲངས་མེད་པ་དང། བསམ་གྱིས་མི་ཁྱབ་པ་དང། མཚུངས་པ་མེད་པ་དང། གཞལ་དུ་མེད་པ་དང། བརྗོད་དུ་མེད་པ་ཡོངས་སུ་  
དག་གོ་དེ་སྐད་ཅེས་བཀའ་སྩལ་པ་དང། བཅོམ་ལྡན་འདས་ལ་འཇམ་དཔལ་གཞོན་ནུར་གྱུར་པས་འདི་སྐད་ཅེས་གསོལ་ཏོ། །བཅོམ་ལྡན་འདས། དེ་བཞིན་  
  
  
༄༅། །གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དོན་ཐམས་ཅད་གྲུབ་པ་དེའི་སངས་རྒྱས་ཀྱི་ཞིང་ཇི་ཙམ་དུ་རྒྱ་ཆེར་ཡོངས་སུ་དག་པ་  
ལགས། དེ་སྐད་ཅེས་གསོལ་པ་དང། བཅོམ་ལྡན་འདས་ཀྱིས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་བཀའ་སྩལ་ཏོ། །འཇམ་དཔལ། བཅོམ་ལྡན་འདས་དེ་  
བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དོན་ཐམས་ཅད་གྲུབ་པ་དེའི་སངས་རྒྱས་ཀྱི་ཞིང་ཇི་ཙམ་དུ་རྒྱ་ཆེར་ཡོངས་སུ་དག་པ་ནི། ཚིག་གིས་  
གོ་བར་སླ་བ་མ་ཡིན་ནོ། །གསོལ་པ། བཅོམ་ལྡན་འདས། དཔེར་བགྱིར་རུང་ལགས་སམ། བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ། རུང་ངོ། །འཇམ་  
དཔལ། འདི་ལྟ་སྟེ། དཔེར་ན། སངས་རྒྱས་ཀྱི་ཞིང་བརྗོད་དུ་མེད་པ་བཞི་བཅུའི་རྡུལ་ཕྲ་རབ་ཀྱི་རྡུལ་སྙེད་ཀྱི་འཇིག་རྟེན་གྱི་ཁམས་གྲོང་ཁྱེར་གཅིག་ཏུ་གྱུར་པ་ལ་འདི་ལྟ་སྟེ་  
ཕྱེའམ་ཕྱེ་མའི་རྣམ་པ་གཞན་གྱིས་གང་བ་བཞིན་དུ་ཡུངས་ཀར་གྱིས་གང་བར་གྱུར་ཏེ། མི་ལ་ལ་ཞིག་གིས་ཡུངས་ཀར་དེ་རྡུལ་ཕྲ་རབ་ཏུ་བཏགས་ནས་ཡུངས་འབུ་རེ་  
རེའང་ཡུངས་འབྲུ་ཇི་སྙེད་པ་དེ་སྙེད་ཀྱི་རྡུལ་ཕྲ་རབ་ཀྱི་རྡུལ་དུ་བྱས་ལ། དེས་རྡུལ་ཕྲ་རབ་དེ་དག་ཕྲག་པ་ལ་ཐོགས་ནས་ཤར་ཕྱོགས་སུ་སོང་སྟེ། གོམ་པ་གཅིག་བོར་  
  
  
འདའ་ལ། གོམ་པ་འདོར་བ་འདི་འདྲ་བ་དང་ལྡན་ཞིང། འདི་ལྟ་སྟེ་སེམས་ཀྱི་མགྱོགས་པའི་རྫུ་འཕྲུལ་ལྟ་བུའི་མགྱོགས་  
པ་དང་ལྡན་ཏེ། གོམ་པ་འདོར་བ་དེ་ལྟ་བུ་དང་ལྡན་པས་བསྐལ་པ་གངྒཱའི་ཀླུང་གི་བྱེ་མ་སྙེད་དུ་སོང་ཞིང་རྡུལ་ཕྲ་རབ་ཀྱི་རྡུལ་གཅིག་བོར་ལ་དེ་ལྟ་བུའི་ཚུལ་གྱིས་ཤར་ཕྱོགས་  
སུ་རྡུལ་ཕྲ་རབ་ཀྱི་རྡུལ་དེ་ཐམས་ཅད་བོར་ཏེ་དེ་བཞིན་དུ་ལྷོ་དང། ནུབ་དང། བྱང་དང། ཕྱོགས་མཚམས་རྣམས་སུ་དེ་སྙེད་ཀྱི་རྡུལ་ཕྲ་རབ་ཀྱི་རྡུལ་བོར་ཞིང་དེ་བཞིན་དུ་སྟེང་  
དང། འོག་གི་ཕྱོགས་སུའང་རྡུལ་ཕྲ་རབ་ཀྱི་རྡུལ་དེ་སྙེད་ངོར་ན། འཇམ་དཔལ། དེ་ཇི་སྙམ་དུ་སེམས། ཡུངས་ཀར་གྱི་རྡུལ་ཕྲ་རབ་ཀྱི་རྡུལ་གང་དུ་བོར་བ་དང། མ་བོར་བའི་  
འཇིག་རྟེན་གྱི་ཁམས་གང་མང། གསོལ་པ། བཅོམ་ལྡན་འདས། རྡུལ་ཕྲ་རབ་ཀྱི་རྡུལ་བོར་བའི་འཇིག་རྟེན་གྱི་ཁམས་དེ་ནི། ཉུང་ལགས་ཀྱི་མ་བོར་བ་དེ་ནི། ཆེས་མང་  
ལགས་སོ། །བཀའ་སྩལ་པ། འཇམ་དཔལ། འཇིག་རྟེན་གྱི་ཁམས་གང་དུ་རྡུལ་ཕྲ་རབ་ཀྱི་རྡུལ་བོར་བ་དང། གང་དུ་མ་བོར་བའི་འཇིག་རྟེན་གྱི་ཁམས་དེ་དག་ཐམས་ཅད་  
གོང་ཁྱེར་གཅིག་ཏུ་གྱུར་ལ། འདི་ལྟ་སྟེ། ཕྱེའམ་ཕྱེ་མའི་རྣམ་པ་གཞན་གྱིས་གང་བ་བཞིན་དུ་ཡུངས་ཀར་གྱིས་གང་བ་དེ་ལ་མི་ལ་ལ་ཞིག་གིས་ཡུངས་འབྲུ་དེ་དག་བཏགས་  
  
  
༄༅། །ཏེ༑ ཡུངས་འབྲུ་རེ་རེའང་ཡུངས་འབྲུ་དེ་དག་ཇི་སྙེད་པ་དེ་སྙེད་ཀྱི་རྡུལ་ཕྲ་རབ་ཀྱི་རྡུལ་དུ་བྱས་ཏེ། དེས་རྡུལ་ཕྲ་རབ་ཀྱི་རྡུལ་དེ་དག་ཐམས་ཅད་ཕྲག་  
པ་ལ་ཐོགས་ནས་ཤར་ཕྱོགས་སུ་སོང་སྟེ། གོམ་པ་གཅིག་བོར་བས་འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་འདའ་ཞིང། འདི་ལྟ་སྟེ། སེམས་ཀྱི་མགྱོགས་པའི་  
རྫུ་འཕྲུལ་ལྟ་བུའི་མགྱོགས་པ་དང་ལྡན་པ་དེ་ལྟ་བུའི་གོམ་པ་འདོར་ཞིང་དེ་ལྟ་བུའི་མགྱོགས་པས་གངྒཱའི་ཀླུང་གི་བྱེ་མ་སྙེད་ཀྱི་བསྐལ་པར་སོང་སྟེ་རྡུལ་ཕྲ་རབ་ཀྱི་རྡུལ་  
གཅིག་བོར་ཞིང་དེ་ལྟ་བུའི་ཚུལ་གྱིས་ཤར་ཕྱོགས་སུ་རྡུལ་ཕྲ་རབ་དེ་ཐམས་ཅད་བོར་ལ། དེ་བཞིན་དུ་ལྷོ་ཕྱོགས་སུ་རྡུལ་ཕྲ་རབ་ཀྱི་རྡུལ་དེ་སྙེད་འདོར་ཞིང། ནུབ་  
དང། བྱང་དང། བྱང་ཤར་དང། ཤར་ལྷོ་དང། ལྷོ་ནུབ་དང་ནུབ་བྱང་གི་མཚམས་དང། སྟེང་དང། འོག་གི་ཕྱོགས་དང། ཕྱོགས་མཚམས་སུ་རྡུལ་ཕྲ་རབ་དེ་  
སྙེད་བོར་ན། འཇམ་དཔལ། དེ་ཇི་སྙམ་དུ་སེམས། གང་དུ་རྡུལ་ཕྲ་རབ་དེ་དག་བོར་བ་དང། གང་དུ་མ་བོར་བའི་འཇིག་རྟེན་གྱི་ཁམས་གང་མང། གསོལ་པ། བཅོམ་  
ལྡན་འདས། གང་དུ་རྡུལ་ཕྲ་རབ་དེ་དག་བོར་བ་ནི། ཉུང་ལགས་ཀྱི། མ་བོར་བའི་འཇིག་རྟེན་གྱི་ཁམས་དེ་ནི། ཆེས་མང་ལགས་སོ་།བཀའ་སྩལ་པ། འཇམ་  
  
  
འཇིག་རྟེན་གྱི་ཁམས་གང་དུ་རྡུལ་ཕྲ་རབ་བོར་བ་དང། གང་དུ་མ་བོར་བ་དེ་དག་ཐམས་ཅད་གྲོང་ཁྱེར་གཅིག་ཏུ་གྱུར་ལ། འདི་ལྟ་སྟེ། ཕྱེའམ་ཕྱེ་མའི་རྣམ་པ་གཞན་གྱིས་  
གང་བ་བཞིན་དུ་ཡུངས་ཀར་གྱིས་གང་ལ། མི་ལ་ལ་ཞིག་གིས་ཡུངས་འབྲུ་དེ་དག་བཏགས་ནས་ཡུངས་འབྲུ་རེ་རེའང་ཡུངས་འབྲུ་དེ་དག་ཇི་སྙེད་པ་དེ་སྙེད་ཀྱི་རྡུལ་ཕྲ་རབ་ཀྱི་རྡུལ་  
དུ་བྱས་ཏེ། དེས་རྡུལ་ཕྲ་རབ་དེ་ཐམས་ཅད་ཕྲག་པ་ལ་ཐོགས་ནས་ཤར་ཕྱོགས་སུ་སོང་སྟེ་གོམ་པ་གཅིག་བོར་བས་འཇིག་རྟེན་གྱི་ཁམས་གངྒའའི་ཀླུང་གི་བྱེ་མ་སྙེད་འདའ་ཞིང་འདི་  
ལྟ་སྟེ། སེམས་ཀྱི་མགྱོགས་པའི་རྫུ་འཕྲུལ་ལྟ་བུའི་མགྱོགས་པ་དང་ལྡན་ཏེ། གོམ་པ་དེ་ལྟ་བུར་འདོར་བ་དང། དེ་ལྟ་བུའི་མགྱོགས་པ་དང་ལྡན་པས་གངྒཱའི་ཀླུང་གི་བྱེ་མ་སྙེད་  
ཀྱི་བསྐལ་པར་སོང་སྟེ་རྡུལ་ཕྲ་རབ་གཅིག་བོར་ལ། དེ་ལྟ་བུའི་ཚུལ་གྱིས་ཤར་ཕྱོགས་སུ་རྡུལ་ཕྲ་རབ་དེ་ཐམས་ཅད་བོར་ལ། དེ་བཞིན་དུ་ལྷོ་ཕྱོགས་སུ་རྡུལ་ཕྲ་རབ་དེ་སྙེད་བོར་  
ཞིང། ནུབ་དང། བྱང་དང། བྱང་ཤར་དང། ཤར་ལྷོ་དང། ལྷོ་ནུབ་དང། ནུབ་བྱང་གི་མཚམས་དང། སྟེང་དང། འོག་གི་ཕྱོགས་དང། ཕྱོགས་མཚམས་རེ་རེར་ཡང་རྡུལ་ཕྲ་  
རབ་དེ་སྙེད་བོར་ན། འཇམ་དཔལ། དེ་ཇི་སྙམ་དུ་སེམས། གང་དུ་རྡུལ་ཕྲ་རབ་དེ་བོར་བ་དང། གང་དུ་མ་བོར་བའི་འཇིག་རྟེན་གྱི་ཁམས་དེ་དག་གང་མང། གསོལ་པ། བཅོམ་  
  
  
༄༅། །ལྡན་འདས། གང་དུ་རྡུལ་ཕྲ་རབ་བོར་བ་ནི། ཉུང་ལགས་ཀྱི། མ་བོར་བ་དེ་ནི། ཆེས་མང་ལགས་སོ། །བཀའ་སྩལ་པ། འཇམ་དཔལ། འཇིག་རྟེན་གྱི་  
ཁམས་གང་དུ་རྡུལ་ཕྲ་རབ་མ་བོར་བ་དང། གང་དུ་བོར་བ་དེ་དག་ཐམས་ཅད་གྲོང་ཁྱེར་གཅིག་ཏུ་གྱུར་ནས་ཡུངས་ཀར་གྱིས་གང་བ་ནི་ཇི་ལྟར་སྔར་དཔེ་བསྟན་པ་དེ་བཞིན་  
དུ་རྒྱས་པར་བྱས་ཏེ་སྟོང་ཕྲག་སུམ་ཅུར་བསྒྱུར་བ། འཇམ་དཔལ། དེ་ཐམས་ཅད་ཀྱི་ཐ་མའི་རྡུལ་ཕྲ་རབ་ཀྱི་ཕུང་པོ་བཞག་པ་དེ་སྙེད་ཀྱི་འཇིག་རྟེན་གྱི་ཁམས་རབ་འབྱམས་  
ཀྱི་རྒྱ་ཇི་ཙམ་པར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དོན་ཐམས་ཅད་གྲུབ་པའི་བྱང་ཆུབ་ཀྱི་ཤིང་གི་རྒྱའང་དེ་ཙམ་མོ། །བྱང་ཆུབ་  
ཀྱི་ཤིང་དེ་ནི། རིན་པོ་ཆེ་སྣ་བདུན་ཏེ། འབྲས་བུ་ནི། ཡིད་བཞིན་གྱི་ནོར་བུའོ། །བྱང་ཆུབ་ཀྱི་ཤིང་དེའི་ཡལ་ག་ནི། ཐ་མའི་རྡུལ་ཕྲ་རབ་ཀྱི་རྡུལ་སྙེད་ཡོད་དོ། །ཡལ་ག་གཅིག་  
ཅིང་ཡང་ཐ་མའི་རྡུལ་ཕྲ་རབ་ཀྱི་རྡུལ་སྙེད་ཀྱི་ཡལ་ག་ཕྲེའུ་ཡོད་དེ། ཡལ་ག་ཕྲེའུ་གཅིག་ཅིང་ཡང་ཐ་མའི་རྡུལ་ཕྲ་རབ་ཀྱི་རྡུལ་སྙེད་ཀྱི་འབྲས་བུ་ཡོད་དོ། །འབྲས་བུ་རེ་རེ་ལའང་  
ཆ་ཤས་ནི། དཔག་ཏུ་མེད་དོ། །འཇམ་དཔལ། བྱང་ཆུབ་ཀྱི་ཤིང་དེ་ནི། དེ་བཞིན་གཤེགས་པ་དོན་ཐམས་ཅད་གྲུབ་པའི་ལེགས་པར་སྤྱད་པའི་འབྲས་བུར་གྲུབ་པ་སྟེ། དེ་  
  
  
མིག་ཡོངས་སུ་མ་སྦྱངས་པའི་སེམས་ཅན་རྣམས་ཀྱི་མིག་ལམ་དུ་སྣང་བར་མི་འགྱུར་རོ། །འཇམ་དཔལ། འདི་ལྟ་སྟེ། དཔེར་ན། བར་སྣང་གི་གནོད་སྦྱིན་རྣམས་ཀྱི་གཞལ་  
མེད་ཁང་དག་མི་རྣམས་ཀྱི་མིག་ལམ་དུ་སྣང་བར་མི་འགྱུར་བ་དེ་བཞིན་དུ་བྱང་ཆུབ་ཀྱི་ཤིང་དེའང་མིག་ཡོངས་སུ་མ་སྦྱངས་པའི་སེམས་ཅན་རྣམས་ཀྱི་མིག་ལམ་དུ་སྣང་བར་མི་འགྱུར་  
རོ༑ ༑འཇམ་དཔལ། བྱང་ཆུབ་ཀྱི་ཤིང་དེ་ལ་སེམས་ཅན་རྣམས་མི་ཐོགས་པར་འགྲོ་སྟེ། འཇམ་དཔལ། འདི་ལྟ་སྟེ། དཔེར་ན། བར་སྣང་གི་གནོད་སྦྱིན་དག་གི་གཞན་མེད་ཁང་རྣམས་ལ་མི་  
ཐོགས་པར་འགྲོ་བ་དེ་བཞིན་དུ། འཇམ་དཔལ། བྱང་ཆུབ་ཀྱི་ཤིང་དེ་ལ་སེམས་ཅན་རྣམས་མི་ཐོགས་པར་འགྲོ་སྟེ། བྱང་ཆུབ་ཀྱི་ཤིང་དེའང་ཡོངས་སུ་དག་པའི་ལས་དང་ལྡན་པའི་སེམས་  
ཅན་རྣམས་ཀྱི་ལས་ཀྱི་རྣམ་པར་སྨིན་པས་ཡོངས་སུ་གྲུབ་པའི་ཕྱིར་རོ། །འཇམ་དཔལ། ཡང་དེ་བཞིན་གཤེགས་པ་དོན་ཐམས་ཅད་གྲུབ་པ་དེའི་འཇིག་རྟེན་གྱི་ཁམས་ནི། ཤར་ཕྱོགས་  
སུའང་ཐ་མའི་རྡུལ་ཕྲ་རབ་ཀྱི་རྡུལ་ཇི་སྙེད་པ་དེ་སྙེད་ཡོངས་སུ་དག་གོ་ལྷོར་ཡང་དེ་སྙེད། ནུབ་ཏུའང་དེ་སྙེད། བྱང་ཏུའང་དེ་སྙེད། ཤར་ལྷོར་ཡང་དེ་སྙེད། ལྷོ་ནུབ་ཏུའང་དེ་སྙེད། ནུབ་  
བྱང་དུའང་དེ་སྙེད། བྱང་ཤར་དུའང་དེ་སྙེད། སྟེང་དང་འོག་གི་ཕྱོགས་སུའང་དེ་སྙེད་ཀྱི་འཇིག་རྟེན་གྱི་ཁམས་ཡོངས་སུ་དག་སྟེ། སངས་རྒྱས་ཀྱི་ཞིང་དེ་དེ་ཙམ་དུ་རྒྱ་ཆེར་ཡོངས་སུ་དག་  
  
  
༄༅། །གོ་སྒྲིབ་པ་མེད་པའི་རྣམ་པར་ཐར་པ་ལ་བརྟེན་ན་དེའི་བརྒྱར་བགྲངས་པ་སྙེད་དུ་རང་གི་སངས་རྒྱས་ཀྱི་ཞིང་ཡོངས་སུ་དག་གོ་འཇམ་དཔལ། བྱང་ཆུབ་ཀྱི་ཤིང་  
དེའི་འབྲས་བུ་འབྱུང་བ་དང། སྐྱེ་བ་དང། རྒྱས་པ་དང། འགས་པ་རྒྱུན་མི་འཆད་ཅིང་བར་སྐབས་མེད་དེ། འཇམ་དཔལ། འདི་ལྟ་སྟེ་དཔེར་ན། བྱིས་པ་ལྔ་བརྒྱ་ཙམ་རྩེ་ན་ཁ་ཅིག་  
འགྲེང། ཁ་ཅིག་འདུག་པའི་རྒྱུན་མི་འཆད་ཅིང་བར་སྐབས་མེད་པ་དེ་བཞིན་དུ། འཇམ་དཔལ། བྱང་ཆུབ་ཀྱི་ཤིང་དེའི་འབྲས་བུ་འབྱུང་བ་དང། སྐྱེ་བ་དང། སྨིན་པ་དང། འགས་  
པའང་རྒྱུན་མི་འཆད་ཅིང་བར་སྐབས་མེད་དོ། །འཇམ་དཔལ། འདི་ལྟ་སྟེ། དཔེར་ན། ཆར་གྱི་འབྲུ་རགས་པ་འབབ་པའི་ཚེ་ཆུ་ལ་ཆུའི་ཆུ་བུར་ཁ་ཅིག་འབྱུང། ཁ་ཅིག་འཇིག་པ་རྒྱུན་མི་  
འཆད་ཅིང་བར་སྐབས་མེད་པ་དེ་བཞིན་དུ་འབྲས་བུ་དེ་དག་འབྱུང་བ་དང། སྐྱེ་བ་དང། རྒྱས་པ་དང། འགས་པའང་རྒྱུན་མི་འཆད་ཅིང་བར་སྐབས་མེད་དེ། འབྲས་བུ་འགས་པ་  
དེའི་ཆ་ཤས་གཅིག་ལས་ཀྱང་གངྒཱའི་ཀླུང་གི་བྱེ་མ་སྙེད་ཀྱི་བྱང་ཆུབ་སེམས་དཔའ་འབྱུང་སྟེ། མཚན་སུམ་ཅུ་རྩ་གཉིས་དང་ལྡན་པ། ལུས་དཔེ་བྱད་བཟང་པོ་བརྒྱད་ཅུས་བརྒྱན་  
པ། སྲེད་མེད་ཀྱི་བུ་ལྟར་ལུས་མཁྲེགས་པ། སྲིད་པ་ཐ་མ་པར་གྱུར་པའི་སེམས་ཅན་འཇིག་རྟེན་གྱི་ཁམས་བརྗོད་དུ་མེད་པའི་སངས་རྒྱས་ཀྱི་ཞིང་ཚད་མེད་པར་ཡོངས་སུ་  
  
  
དེ་དག་ཐམས་ཅད་ཀྱིས་ཀྱང་དེ་ཙམ་དུ་རྒྱ་ཆེར་སངས་རྒྱས་ཀྱི་ཞིང་ཡོངས་སུ་དག་པར་སྦྱངས་ཏེ། དེ་དག་དེ་ནས་བྱུང་ནས་དེ་བཞིན་གཤེགས་  
པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དོན་ཐམས་ཅད་གྲུབ་པ་དེའི་ཞབས་ལ་མགོ་བོས་ཕྱག་བཙལ་ནས་ཕྱོགས་གཅིག་ཏུ་འཁོད་དོ། །ཕྱོགས་གཅིག་ཏུ་འཁོད་པའི་བྱང་  
ཆུབ་སེམས་དཔའ་དེ་དག་ལ་དེ་བཞིན་གཤེགས་པ་དོན་ཐམས་ཅད་གྲུབ་པས་རང་གི་སངས་རྒྱས་ཀྱི་ཞིང་ཡོངས་སུ་དག་པ་འཆད་དེ། དུས་གསུམ་མཉམ་པ་ཉིད་ཀྱང་སྟོན་ཏོ། །དེ་  
དག་ཀྱང་སངས་རྒྱས་ཀྱི་ཞིང་ཡོངས་སུ་དག་པ་ཉན་ཅིང་ཀུན་འཛིན་ཏེ། ཐོས་མ་ཐག་ཏུ་མངོན་པར་ཤེས་པ་ལྔ་ཐོབ་པ། །མངོན་པར་ཤེས་པ་ཐོབ་མ་ཐག་ཏུ་དེ་བཞིན་གཤེགས་པ་  
དོན་ཐམས་ཅད་གྲུབ་པ་དེའི་ཞབས་ལ་མགོ་བོས་ཕྱག་བཙལ་ཏེ། དེ་བཞིན་གཤེགས་པ་དེ་ལ་ལན་གསུམ་བསྐོར་བ་བྱས་ནས་འདོང་ངོ། །དེ་དག་རྫུ་འཕྲུལ་གྱི་སྟོབས་ཀྱིས་རང་  
རང་གི་སངས་རྒྱས་ཀྱི་ཞིང་དུ་སོང་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱའོ་།འཇམ་དཔལ། དེ་བཞིན་གཤེགས་པ་དོན་ཐམས་  
ཅད་གྲུབ་པ་དེ་སྔོན་བྱང་ཆུབ་སེམས་དཔའི་སྤྱད་པ་སྤྱོད་པ་ན་བྱང་ཆུབ་སེམས་དཔའི་ཏིང་ངེ་འཛིན་གསུམ་བསྒོམས་ཏེ་རབ་ཏུ་གོམས་པར་བྱས། ལམ་དུ་བྱས། རྟེན་དུ་བྱས་  
  
  
༄༅། །རུས་ཤིང་བཞིན་དུ་བྱས། རབ་ཏུ་རྟོགས་པར་བྱས་ཤིང་ལེགས་པར་བརྩམས་སོ། །ཏིང་ངེ་འཛིན་གསུམ་གད་ཞེ་ན། བྱང་ཆུབ་སེམས་དཔའི་ཏིང་ངེ་འཛིན་  
ཤུགས་ལྡན་ཞེས་བྱ་བ་དང། བྱང་ཆུབ་སེམས་དཔའི་ཏིང་ངེ་འཛིན་ཞི་གནས་ཞེས་བྱ་བ་དང། བྱང་ཆུབ་སེམས་དཔའི་ཏིང་ངེ་འཛིན་ཆོས་ཐམས་ཅད་ལ་དབང་བྱེད་པ་ཞེས་བྱའོ།།  
འཇམ་དཔལ། སྔོན་བྱུང་བ་འདས་པའི་དུས་བསྐལ་པ་དཔག་ཏུ་མེད་གྲངས་མེད། བསམ་གྱིས་མི་ཁྱབ། མཚུངས་པ་མེད། གཞལ་དུ་མེད་བརྗོད་དུ་མེད་པ་དེའི་ཕ་རོལ་  
གྱིའང་ཆེས་ཕ་རོལ་ན་མེ་ཏོག་གི་ཚོགས་ཞེས་བྱ་བའི་བསྐལ་པ་བྱུང་སྟེ། མེ་ཏོག་གི་ཚོགས་ཀྱི་བསྐལ་པ་དེ་ལ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་  
པའི་སངས་རྒྱས་རིགས་པ་དང་ཞབས་སུ་ལྡན་པ། བདེ་བར་གཤེགས་པ། འཇིགས་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ། ལྷ་དང་མི་རྣམས་ཀྱི་སྟོན་པ་  
སངས་རྒྱས་བཅོམ་ལྡན་འདས་དཀོན་མཆོག་དམ་པ་ཞེས་བྱ་བ་འཇིག་རྟེན་དུ་བྱུང་སྟེ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དཀོན་  
མཆོག་དམ་པ་དེ་ལ་ཉན་ཐོས་ཐོག་མར་འདུས་པ་ནི། ཉན་ཐོས་ཁྲག་ཁྲིག་ཕྲག་བརྒྱད་ཅུ་ཡོད་དེ། དགྲ་བཅོམ་པ་ཟག་པ་ཟད་པ། ཉོན་མོངས་པ་མེད་པ། དབང་དང་ལྡན་པ་  
  
  
ཤེས་རབ་ཤིན་ཏུ་རྣམ་པར་གྲོལ་བ། ཅང་ཤེས་པ། གླང་པོ་ཆེན་པོ། བྱ་བ་བྱས་པ། བྱེད་པ་བྱས་པ། ཁུར་བོར་བ། བདག་གི་དོན་རྗེས་སུ་ཐོབ་པ་  
སྲིད་པར་ཀུན་ཏུ་སྦྱོར་བ་ཡོངས་སུ་ཟད་པ། སེམས་ཀྱི་དབང་ཐམས་ཅད་ཀྱི་དམ་པའི་ཕ་རོལ་ཏུ་སོན་པ་ཤ་སྟག་གོ། །བྱང་ཆུབ་སེམས་དཔའ་འདུས་པ་ནི། དེའི་ཉིས་འགྱུར་ཡོད་དེ་  
ཐམས་ཅད་ཀྱང་འཇིག་རྟེན་གྱི་ཁམས་དཔག་ཏུ་མེད་པའི་སངས་རྒྱས་ཀྱི་ཞིང་ཚད་མེད་པ་ཡོངས་སུ་དག་པའི་སྨོན་ལམ་ལ་ཡང་དག་པར་ཞུགས་པ། འཇིག་རྟེན་གྱི་ཁམས་གྲངས་  
མེད་པའི་སངས་རྒྱས་ཀྱི་ཞིང་ཚད་མེད་པ་ཡོངས་སུ་དག་པའི་སྨོན་ལམ་ལ་ཡང་དག་པར་ཞུགས་པ། འཇིག་རྟེན་གྱི་ཁམས་བསམ་གྱིས་མི་ཁྱབ་པ་དང། མཚུངས་པ་མེད་པ་  
དང། གཞལ་དུ་མེད་པ་དང། བརྗོད་དུ་མེད་པའི་སངས་རྒྱས་ཀྱི་ཞིང་ཚད་མེད་པ་ཡོངས་སུ་དག་པའི་སྨོན་ལམ་ལ་ཡང་དག་པར་ཞུགས་པ་ཤ་སྟག་གོ། །ཡང་ཉན་ཐོས་  
འདུས་པ་གཉིས་པ་ལ་ནི། ཉན་ཐོས་ཁྲག་ཁྲིག་ཡོད་དོ། །བྱང་ཆུབ་སེམས་དཔའ་འདུས་པ་ནི། དེའི་ཉིས་འགྱུར་ཡོད་དོ། །ཉན་ཐོས་འདུས་པ་གསུམ་པ་ལ་ནི། ཉན་ཐོས་ཁྲག་  
ཁྲིག་ཕྲག་བརྒྱ་ཡོང་དེ། ཐམས་ཅད་ཀྱང་དགྲ་བཅོམ་པ། ཉོན་མོངས་པ་མེད་པ། དབང་དང་ལྡན་པར་གྱུར་པ་ནས་སེམས་ཀྱི་དབང་ཐམས་ཅད་ཀྱི་དམ་པའི་ཕ་རོལ་ཏུ་སོན་  
  
  
༄༅། །པའི་བར་དུའོ། །བྱང་ཆུབ་སེམས་དཔའ་འདུས་པ་ནི། དེའི་ཉིས་འགྱུར་ཡོད་དོ། །ཉིན་རེ་ཞིང་ཆོས་སྟོན་པ་ཐམས་ཅད་ལ་ཉན་ཐོས་འདུས་པ་དང། བྱང་ཆུབ་  
སེམས་དཔའ་འདུས་པ་རྣམས་ཀྱིས་མཉམ་དུ་དེ་བཞིན་གཤེགས་པ་དེས་ཆོས་བསྟན་པ་ཀུན་ཤེས་སོ། །འཇམ་དཔལ། དེ་བཞིན་གཤེགས་པ་དཀོན་མཆོག་དམ་པ་དེའི་ཉན་  
ཐོས་འདུས་པ་ནི། རྩིས་མཁན་ནམ་རྩིས་མཁན་གྱི་སློབ་མ་མཁས་པས་བསྐལ་པའམ། བསྐལ་པ་བྲྒྱའམ། བསྐལ་པ་སྟོང་ངམ། བསྐལ་པ་སྟོང་ཕྲག་བྲྒྱའམ། བསྐལ་  
པ་བྱེ་བའམ། བསྐལ་པ་ཁྲག་ཁྲིག་གམ། བསྐལ་པ་གཏམས་སམ་།བསྐལ་པ་དཀྲིགས་སམ། བསྐལ་པ་འགྱུར་ཡས་ཀྱི་བར་དུའང་ཉན་ཐོས་འདུས་པ་འདི་སྙེད་ཅེའམ་  
ཉན་ཐོས་འདུས་པ་བརྒྱ་ཕྲག་འདི་སྙེད་ཅེའམ། ཉན་ཐོས་འདུས་པ་སྟོང་ཕྲག་འདི་སྙེད་ཅེའམ། ཉན་ཐོས་འདུས་པ་བརྒྱ་སྟོང་ཕྲག་འདི་སྙེད་ཅེའམ། ཉན་ཐོས་འདུས་པ་བྱེ་བ་  
ཕྲག་འདི་སྙེད་ཅེའམ། ཉན་ཐོས་འདུས་པ་ཁྲག་ཁྲིག་ཕྲག་འདི་སྙེད་ཅེའམ། ཉན་ཐོས་འདུས་པ་གཏམས་ཕྲག་འདི་སྙེད་ཅེའམ། ཉན་ཐོས་འདུས་པ་དཀྲིགས་ཕྲག་འདི་སྙེད་  
ཅེའམ། ཉན་ཐོས་འདུས་པ་ཁྱད་ཕྱིན་ཕྲག་འདི་སྙེད་ཅེའམ། ཉན་ཐོས་འདུས་པ་འགྱུར་ཡས་ཕྲག་འདི་སྙེད་ཡོད་ཅེས་བརྩི་བར་མི་ནུས་སོ། །འཇམ་དཔལ། འདི་ལྟ་སྟེ་  
  
  
སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་སྐར་མའི་གཟུགས་ལ་སྐར་མའི་གཟུགས་འདི་སྙེད་ཅེའམ། སྐར་མའི་གཟུགས་བརྒྱ་ཕྲག་འདི་སྙེད་ཅེའམ། སྐར་  
མའི་གཟུགས་སྟོང་ཕྲག་འདི་སྙེད་ཅེའམ། སྐར་མའི་གཟུགས་བརྒྱ་སྟོང་ཕྲག་འདི་སྙེད་ཅེའམ། བྱེ་བ་ཕྲག་འདི་སྙེད་ཅེའམ། ཁྲག་ཁྲིག་ཕྲག་འདི་སྙེད་ཅེའམ། གཏམས་ཕྲག་  
འདི་སྙེད་ཅེའམ། དཀྲིགས་ཕྲག་འདི་སྙེད་ཅེའམ། འགྱུར་ཡས་ཕྲག་འདི་སྙེད་ཡོད་ཅེས་རྩིས་མཁན་ནམ། རྩིས་མཁན་གྱི་སློབ་མ་མཁས་པས་ཀྱང་བགྲང་བར་མི་ནུས་ཏེ། འོན་  
ཀྱང་སྐར་མའི་གཟུགས་དཔག་ཏུ་མེད་པའི་གྲངས་སུ་འགྲོ་བ་དེ་བཞིན་དུ། འཇམ་དཔལ། ཉན་ཐོས་འདུས་པ་དེ་རྣམས་ཀྱི་མཐའ་ཡང་རྟོགས་པར་མི་ནུས་སོ། །འཇམ་དཔལ་  
དེའི་དུས་ན་རྒྱལ་པོ་བདེ་གནས་བློ་གྲོས་ཞེས་བྱ་བ་ཆོས་དང་ལྡན་པ། ཆོས་ཀྱི་རྒྱལ་པོ་ཞིག་ཡོད་པ་དེ་སངས་རྒྱས་ཀྱི་ཞིང་དེ་ཐམས་ཅད་ལ་དབང་ཞིང་བདག་པོ་བྱེད་དེ། ལས་ཀྱི་  
རྣམ་པར་སྨིན་པ་ལས་བྱུང་བའི་རྫུ་འཕྲུལ་ཐོབ་པ་དེས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དཀོན་མཆོག་དམ་པ་དེ་ཉན་ཐོས་དང། བྱང་  
ཆུབ་སེམས་དཔའི་དགེ་འདུན་དུ་བཅས་པ་ལ་ལོ་བྱེ་བ་ཁྲག་ཁྲིག་དྲུག་ཅུའི་བར་དུ་རོ་སྣ་བརྒྱ་བའི་ཞལ་ཟས་སྦྱར་ཏེ་རིམ་གྲོ་བྱས་སོ་།ཡུལ་ཀ་ཤི་པའི་ན་བཟའ་གསོལ་ཞིང་ཡོ་བྱད་  
  
  
༄༅། །ཐམས་ཅད་ཀྱང་སྦྱར་ཏེ། འདི་ལྟར་ཆོས་གོས་དང། བསོད་སྙོམས་དང། མལ་ཆ་དང། ན་བའི་གསོས་སྨན་དང། ཡོ་བྱད་ཀྱིས་རྩ་བའི་རིམ་གྲོ་བྱས་  
སོ༑ ༑དེས་དེ་བཞིན་གཤེགས་པ་ཉན་ཐོས་ཀྱི་དགེ་འདུན་དང་བཅས་པ་དེ་ལ་རོ་སྣ་བརྒྱ་བའི་ཟས་ཀྱི་རིམ་གྲོ་བྱས་པས་དགེ་བའི་རྩ་བ་རྒྱ་ཆེ་ཞིང་དཔག་ཏུ་མེད་པ་མངོན་  
པར་འདུས་བྱས་སོ། །དགེ་བའི་རྩ་བ་རྒྱ་ཆེ་ཞིང་དཔག་ཏུ་མེད་པ་མངོན་པར་འདུས་བྱས་པས་དགེ་བའི་རྩ་བའི་ཤུགས་རྒྱ་ཆེ་ཞིང་དཔག་ཏུ་མེད་པ་བསྐྱེད་དོ། །དགེ་བའི་རྩ་  
བ་རྒྱ་ཆེ་ཞིང་གྲངས་མེད་པ་མངོན་པར་འདུས་བྱས་སོ། །དགེ་བའི་བའི་རྩ་བ་རྒྱ་ཆེ་ཞིང་གྲངས་མེད་པ་མངོན་པར་འདུས་བྱས་ནས་དགེ་བའི་རྩ་བ་ཤུགས་རྒྱ་ཆེ་ཞིང་གྲངས་མེད་  
པ་བསྐྱེད་པར་གྱུར་ཏོ། །སྦྱིན་པའི་ཕ་རོལ་ཏུ་ཕྱིན་པ་དང་ལྡན་པའི་དགེ་བའི་རྩ་བ་བསམ་གྱིས་མི་ཁྱབ། མཚུངས་པ་མེད། གཞལ་དུ་མེད། བརྗོད་དུ་མེད་པའི་ཡང་བརྗོད་དུ་  
མེད་པ་མངོན་པར་འདུས་བྱས་ནས་སྦྱིན་པའི་ཕ་རོལ་ཏུ་ཕྱིན་པ་དང་ལྡན་པའི་དགེ་བའི་རྩ་བའི་ཤུགས་རྒྱ་ཆེ་ཞིང་བསམ་གྱིས་མི་ཁྱབ། མཚུངས་པ་མེད། གཞལ་དུ་མེད། བརྗོད་  
དུ་མེད་པ་བསྐྱེད་པར་གྱུར་ཏོ། །ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་དང་ལྡན་པའི་དགེ་བའི་རྩ་བ་དཔག་ཏུ་མེད་པ་རྒྱ་ཆེན་པོ་མངོན་པར་འདུས་བྱས་ཏེ། ཚུལ་ཁྲིམས་ཀྱི་ཕ་རོལ་  
  
  
རྒྱ་ཆེན་པོ་མངོན་པར་འདུས་བྱས་ནས་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་དང་ལྡན་པའི་དགེ་བའི་རྩ་བའི་ཤུགས་དཔག་ཏུ་མེད་པ་རྒྱ་  
ཆེན་པོ་བསྐྱེད་དོ། །དེ་བཞིན་དུ་སྦྱར་ཏེ། ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་དང་ལྡན་པའི་དགེ་བའི་རྩ་བ་གྲངས་མེད། བསམ་གྱིས་མི་ཁྱབ། མཚུངས་པ་མེད། གཞལ་དུ་མེད། བརྗོད་  
དུ་མེད་ཅིང་རྒྱ་ཆེར་མངོན་པར་འདུས་བྱས་སོ། །ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་དང་ལྡན་པའི་དགེ་བའི་རྩ་བ་གྲངས་མེད་པ་ནས་བརྗོད་དུ་མེད་ཅིང་རྒྱ་ཆེ་བའི་བར་དུ་མངོན་པར་འདུས་  
བྱས་ནས་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་དང་ལྡན་པའི་དགེ་བའི་རྩ་བའི་ཤུགས་རྒྱ་ཆེ་ཞིང་གྲངས་མེད། བསམ་གྱིས་མི་ཁྱབ། མཚུངས་པ་མེད། གཞལ་དུ་མེད། བརྗོད་དུ་མེད་  
པ་བསྐྱེད་དོ། །བཟོད་པའི་ཕ་རོལ་ཏུ་ཕྱིན་པ་དང་ལྡན་པའི་དགེ་བའི་རྩ་བ་རྒྱ་ཆེ་ཞིང་གྲངས་མེད། དཔག་ཏུ་མེད་པ་མངོན་པར་འདུས་བྱས་ཏེ། ཇི་ལྟར་སྦྱིན་པའི་ཕ་རོལ་ཏུ་ཕྱིན་པ་  
དང། ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་མངོན་པར་འདུས་བྱས་པ་དེ་བཞིན་དུ་བཟོད་པའི་ཕ་རོལ་ཏུ་ཕྱིན་པ་དང། བརྩོན་འགྲུས་ཀྱི་ཕ་རོལ་ཏུ་ཕྱིན་པ་དང། བསམ་གཏན་གྱི་ཕ་རོལ་  
ཏུ་ཕྱིན་པའང་རྒྱས་པར་བྱའོ། །ཤེས་རབ་ཀྱི་ཕ་རོལ་ཏུ་ཕྱིན་པ་དང་ལྡན་པའི་དགེ་བའི་རྩ་བ་རྒྱ་ཆེ་ཞིང་དཔག་ཏུ་མེད་པ་མངོན་པར་འདུས་བྱས་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་དང་  
  
  
༄༅། །ལྡན་པའི་དགེ་བའི་རྩ་བ་རྒྱ་ཆེ་ཞིང་དཔག་ཏུ་མེད་པ་མངོན་པར་འདུས་བྱས་ནས་ཤེས་རབ་ཀྱི་ཕ་རོལ་ཏུ་ཕྱིན་པ་དང་ལྡན་པའི་དགེ་བའི་རྩ་བའི་ཤུགས་རྒྱ་ཆེ་  
ཞིང་དཔག་ཏུ་མེད་པ་བསྐྱེད་དོ། །དེ་བཞིན་དུ་སྦྱར་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་དང་ལྡན་པ་རྒྱ་ཆེ་བ་གྲངས་མེད། བསམ་གྱིས་མི་ཁྱབ། མཚུངས་པ་མེད། གཞལ་དུ་  
མེད༑ བརྗོད་དུ་མེད་པ་མངོན་པར་འདུས་བྱས་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་དང་ལྡན་པའི་དགེ་བའི་རྩ་བ་བརྗོད་དུ་མེད་པའི་བར་དུ་མངོན་པར་འདུས་བྱས་ནས་ཤེས་རབ་ཀྱི་  
ཕ་རོལ་ཏུ་ཕྱིན་པ་དང་ལྡན་པའི་དགེ་བའི་རྩ་བའི་ཤུགས་གྲངས་མེད། །བསམ་གྱིས་མི་ཁྱབ། མཚུངས་པ་མེད། གཞལ་དུ་མེད་བརྗོད་དུ་མེད་པ་བསྐྱེད་དོ། །འཇམ་དཔལ། རྒྱལ་པོ་  
བདེ་གནས་བློ་གྲོས་ཀྱིས་དེ་ལྟ་བུར་ཕ་རོལ་ཏུ་ཕྱིན་པ་དྲུག་དང་ལྡན་པའི་དགེ་བའི་རྩ་བ་རྣམས་བསྐྱེད་ནས་དགའ་བ་དང། དབང་བ་དང། མཆོག་ཏུ་དགའ་བ་མང་བས་ཏ་ལ་བདུན་  
སྲིད་དུ་ནམ་མཁའ་ལ་འཕགས་ནས་བཅོམ་ལྡན་འདས་དེ་བཞིན་གཤེགས་པ་དཀོན་མཆོག་དམ་པ་དེ་ལ་ཕ་རོལ་ཏུ་ཕྱིན་པ་དང་ལྡན་པའི་ཚིགས་སུ་བཅད་པ་འདི་དག་  
གིས་[?]མངོན་པར་བསྟོད་དོ། །སྟོབས་བཅུ་ཤེས་རབ་མཐའ་ཡས་པ། །ཆུ་བོ་བཞི་རྒལ་མིའི་སེངྒེ། །ཁྱོད་ལ་ཕུལ་པ་དཔག་མེད་འགྱུར་།སྦྱིན་པ་དེ་ཡང་ཟིལ་མི་ནོན། །  
  
  
།རྡོ་དང་བོང་བ་གྱོ་མོ་མེད། །ཀུན་སྤྱངས་རབ་ཏུ་རྨོས་པས་ན། །མི་མཉམ་མེད་ཕྱོགས་རྩྭ་མེད་པར། །ཇི་ལྟར་ས་བོན་བཏབ་ནས་སུ། །རྨེད་པའི་མི་  
དེ་འདིར་ཉལ་ཡང། །དུས་སུ་རྩ་བ་བརྟན་པར་ཟུག་མྱུ་གུ་སྔོན་པོར་འབྱུང་བར་བྱེད། །ཀླུ་ཡི་ས་ལ་ཆུས་བཏབ་པས། །ལོ་མ་སྡོང་བུ་རྣམས་ཀྱང་འབྱུང། །དུས་ཚིགས་འདུས་ཀྱི་རིམ་  
བཞིན་དུ། །ངེས་པར་འབྲས་བུ་སྨིན་པར་འགྱུར། །དེ་བཞིན་འདོད་ཆགས་ཞེ་སྡང་བཅོམ། །གཏི་མུག་བྲལ་བ་ངེས་པའི་བློས། །མ་སྨད་ཡོན་ཏན་ཞིང་ཁྱོད་ལ། །ཤེས་རབ་གཤོལ་གྱིས་  
རྨོས་པ་ནི། །ས་བོན་ཉུང་ངུ་བཏབ་ན་ཡང། །དེ་བཞིན་སྦྱིན་བདག་མི་བརྩོན་ཀྱང། །ཕ་རོལ་ཕྱིན་པ་ཡོངས་རྫོགས་ཤིང། །ཐམས་ཅད་མཁྱེན་པའི་མྱུ་གུ་སྐྱེ། །མགོན་པོ་ཁྱོད་ལ་སྦྱིན་ཕུལ་ན། །  
བྱམས་པ་སྙིང་རྗེ་ཉོན་མོངས་མེད། །རྣམ་པར་ཐར་པའི་སྒོ་གསུམ་དང། །ཐ་མར་འབྲས་བུ་མྱ་ངན་འདའ། །སུམ་ཅུ་རྩ་གཉིས་མཚན་མངའ་བ། །ས་ལ་དོང་ཀ་མེན་རྒྱས་བཞིན། །བདག་གིས་དགེ་  
པའི་རྟ་བསགས་པས། །ཇི་ལྟར་བདེ་གཤེགས་ངེ་བཞིན་ཤོག། ཇི་ལྟར་བསོད་ནམས་མཚན་མངའ་བ། །ལེགས་སྤྱད་བསགས་པ་ཐུབ་པའི་ཏོག། ཇི་ལྟར་མི་མཆོག་དམ་པ་བཞིན། །བདག་ཀྱང་  
བདེ་གཤེགས་དེ་བཞིན་གྱུར། །ཇི་ལྟར་དཔེ་མེད་བློ་ཅན་ཁྱོད། །ཤེས་རབ་གནས་ལ་ཁྱོད་གནས་ནས། །ལྟ་བར་རབ་ཏུ་བྱིང་བ་ཡི། །སྐྱེ་བོ་མ་ལོག་འགོད་པར་མཛད། །བདག་ཀྱང་བྱང་ཆུབ་  
  
  
༄༅། །རེག་ནས་ནི། །དེ་བཞིན་བདེ་ལ་རབ་གནས་ཏེ། །ལོག་པའི་ལམ་སོང་སྐྱེ་བོ་རྣམས། །བདེན་པ་བཞི་ཡི་ལམ་དུ་འགོད། །ཇི་ལྟར་ཁྱོད་ནི་ཕུང་པོ་མེད། །བླ་མེད་ཕུང་པོ་ཟད་  
པར་ཞུགས། །བྱིས་པ་ཕུང་པོས་བཅིངས་པ་རྣམས། །ཐམས་ཅད་ཕུང་པོ་འདོར་དུ་བཙུད། །བདག་ཀྱང་ཕུང་པོ་མེད་པ་དང། །ཕུང་མེད་བྱང་ཆུབ་མཆོག་ཐོབ་ནས། །ཕུང་པོས་བཅིངས་པའི་སྐྱེ་བོ་  
རྣམས། །ཕུང་པོ་འདོར་བར་རབ་ཏུ་འགོད། །ཇི་ལྟར་ཁྱོད་ཀྱིས་ཉོན་མོངས་སྤངས། །ཆུ་ཡིས་མེ་རྣམས་ཞི་བ་བཞིན། །ཉོན་མོངས་མེ་ཡིས་འབར་བ་ཡི། །སྐྱེ་བོ་སྡུག་བསྔལ་ཐར་པར་མཛད། །བདག་  
ཀྱང་བྱང་ཆུབ་ར་རེག་སྟེ། །ཁྲོ་གླེན་འདོད་གསུམ་མེ་ཞི་ནས་།ཉེ་བར་ཞི་བའི་ལམ་སྟོར་བའི། །སྐྱེ་བོ་རབ་ཏུ་ཞི་བར་འགོད་།སེར་སྣའི་ཞགས་པས་བཅིངས་པ་དང། །ཕྲག་དོག་ཀུན་སྦྱོར་  
མུན་པས་བསྒྲིབས། །སྲིད་པར་ཆགས་པ་མགོན་མེད་རྣམས། །ཡན་ལག་བརྒྱད་ཀྱི་ལམ་ལ་དགོད། །ཇི་ལྟར་རང་བྱུང་ཁྱོད་ཉིད་ནི། །སྟོབས་བཅུ་ཡེ་ཤེས་རབ་གནས་ཏེ། །སྲིད་སྒོམ་སེམས་ཅན་  
ཁྲག་ཁྲིག་ལ། །སྟོབས་བཅུ་ཡེ་ཤེས་ངོམས་པར་མཛད། །བདག་ཀྱང་བྱང་ཆུབ་རབ་རེག་ཅིང། །བླ་མེད་ཡེ་ཤེས་ཐོབ་ནས་སུ། །སྲིད་སྐོམ་སེམས་ཅན་ཁྲག་ཁྲིག་ལ། །སྟོབས་བཅུ་ཡེ་ཤེས་  
ངོམས་པར་བགྱི། །འཇམ་དཔལ། དེ་ལྟར་རྒྱལ་པོ་བདེ་གནས་བློ་གྲོས་ཀྱིས་བཅོམ་ལྡན་འདས་དེ་བཞིན་གཤེགས་པ་དཀོན་མཆོག་དམ་པ་དེ་ལ་ལོ་བྱེ་བ་ཁྲག་ཁྲིག་ཕྲག་དྲུག་ཅུའི་བར་དུ་  
  
  
ཡུལ་ཀ་ཤི་པའི་ན་བཟའ་གསོལ་ཏེ་བར་སྣང་ལ་འདུག་ནས་ཚིགས་སུ་བཅད་པ་དེ་དག་གིས་མངོན་པར་བསྟོད་དེ། དགེ་བའི་རྩ་བའི་ཤུགས་ཚད་མེད། གྲངས་མེད་  
བསམ་གྱིས་མི་ཁྱབ། མཚུངས་པ་མེད། །གཞལ་དུ་མེད། བརྗོད་དུ་མེད་པ་བསྐྱེད་ནས་དགེ་བའི་རྩ་བའི་ཤུགས་དེས་བསྐལ་པ་བརྗོད་དུ་མེད་པར་ནམ་ཡང་སེམས་ཅན་དམྱལ་བར་མ་སྐྱེས། དུད་  
འགྲོའི་སྐྱེ་གནས་དང། གཤིན་རྗེའི་འཇིག་རྟེན་དང། ལྷ་མ་ཡིན་གྱི་རིས་སུའང་མ་སྐྱེས། མི་ཁོམ་པ་རྣམས་སུ་མ་སྐྱེས། རིགས་དམའ་བར་མ་སྐྱེས། དབུལ་པོའི་རིགས་སུ་མ་སྐྱེས་སོ། །  
བསྐལ་པ་བརྗོད་དུ་མེད་པར་ནམ་ཡང་ལུས་ལ་རླུང་ལས་གྱུར་པའམ་མཁྲིས་པ་ལས་གྱུར་པའམ། བད་ཀན་ལས་གྱུར་པའི་ནད་མ་བྱུང་ངོ་།ནམ་ཡང་དབང་པོ་མ་ཚང་བར་མ་གྱུར། ནམ་ཡང་  
མིག་སེར་བ་དང། འཇིགས་པའི་མིག་དང། མིག་ཡོ་བ་དང། བཞིན་ཡོ་བར་མ་གྱུར་ཏོ། །ནམ་ཡང་སྐྱས་བུ་ཆེན་པོའི་མཚན་སུམ་ཅུ་རྩ་གཉིས་ཀྱིས་ལུས་མ་བརྒྱན་པར་མ་གྱུར། ནམ་ཡང་  
དཔེ་བྱད་བཟང་པོ་བརྒྱད་ཅུ་དང་བྲལ་བར་མ་གྱུར། ལྷའི་ནང་དུ་ལྷར་གྱུར་ཏམ། མིའི་ནང་དུ་མིར་གྱུར་ན། ནམ་ཡང་དབང་པོ་དང་ཕྱུག་པོ་མ་བྱས་པར་མ་གྱུར། ནམ་ཡང་སྨོན་ལམ་ཕུན་སུམ་  
ཚོགས་པ་དང་བྲལ་བར་མ་གྱུར། ནམ་ཡང་སངས་རྒྱས་མེད་པའི་སངས་རྒྱས་ཀྱི་ཞིང་དུ་མ་སྐྱེས། ནམ་ཡང་ནད་མེད་པ་དང་གཟུགས་དང། ལོངས་སྤྱོད་དང། གཡོག་འཁོར་དང། ཕྱུག་  
  
  
༄༅། །པས་དེ་སྔོན་དྲེགས་པར་མ་གྱུར། ནམ་ཡང་བུད་མེད་ཀྱི་དྲེགས་པ་དང། གོས་ཀྱི་དྲེགས་པ་མ་སྐྱེས། ནམ་ཡང་སྦྱིན་བདག་མ་བྱས་པར་མ་གྱུར། དེ་ནམ་ཡང་  
ཚུལ་ཁྲིམས་ཀྱི་དྲེགས་པ་མ་སྐྱེས། ནམ་ཡང་ཚུལ་ཁྲིམས་དང་ལྡན་པ་མ་ཡིན་པར་མ་གྱུར། དེ་ནམ་ཡང་ཐོས་པས་དྲེགས་པ་མ་སྐྱེས་ནམ་ཡང་མང་དུ་ཐོས་པ་མ་ཡིན་པར་མ་གྱུར་  
ནམ་ཡང་འདོད་པའི་འདུ་ཤེས་མ་སྐྱེས། ནམ་ཡང་བཙུན་མོའི་འཁོར་གྱིས་མ་བསྐོར་བར་མ་གྱུར། ནམ་ཡང་ཚངས་པར་མི་སྤྱད་པར་མ་གྱུར་ཏེ། བསམ་མ་ཐག་ཏུ་བུ་རྙེད་པར་གྱུར་ཏོ། །  
ནམ་ཡང་གནོད་སེམས་ཀྱི་འདུ་ཤེས་མ་སྐྱེས། ནམ་ཡང་རྣམ་པར་འཚེ་བའི་འདུ་ཤེས་མ་སྐྱེས་ཏེ། དེ་ལྟར་རྒྱལ་པོ་དེས་ཤུགས་དང་ལྡན་པའི་ཏིང་ངེ་འཛིན་འདི་བསྐྱེད་ནས་བྱང་ཆུབ་  
སེམས་དཔའི་ཡོན་ཏན་འདི་རྣམས་དང། གཞན་ཡང་རབ་ཏུ་བསྒྲུབས་སོ་།འདི་ཇི་སྙམ་དུ་སེམས། འཇམ་དཔལ། དེའི་ཚེ་དེའི་དུས་ན་རྒྱལ་པོ་བདེ་གནས་བློ་གྲོས་ཞེས་བྱ་བར་གྱུར་  
བ་དེ་གཞན་ཞིག་ཡིན་པ་སྙམ་དུ་འཛིན་ན། དེ་ལྟར་མི་བལྟའོ། །དེ་ཅིའི་ཕྱིར་ཞེ་ན། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དོན་ཐམས་ཅད་གྲུབ་  
པ་དེ་ནི། དེའི་ཚེ་དེའི་དུས་ན་རྒྱལ་པོ་བདེ་གནས་བློ་གྲོས་ཞེས་བྱ་བར་གྱུར་ཏོ། །འཇམ་དཔལ། དེ་ལྟ་བས་ན། ཐེག་པ་ཆེན་པོ་ལ་ཡང་དག་པར་ཞུགས་པའི་བྱང་ཆུབ་སེམས་དཔས་  
  
  
བའི་ཤུགས་བཙལ་བར་བྱའོ། །ཞེས་དེ་ལྟར་བསླབ་པར་བྱའོ། །འཇམ་དཔལ། ཐེག་པ་ཆེན་པོ་ལ་ཡང་དག་པར་ཞུགས་པའི་བྱང་ཆུབ་  
སེམས་དཔའ་སེམས་དཔའ་ཆེན་པོའི་སྒྲིབ་པ་མེད་པའི་རྣམ་པར་ཐར་པ་ལ་སྤྱོད་པ་དེས་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་དང་ལྡན་པའི་དགེ་བའི་རྩ་བ་རྒྱ་ཆེན་པོ་མངོན་པར་འདུས་བྱས་ཏེ་  
ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་དང་ལྡན་པའི་དགེ་བའི་རྩ་བའི་ཤུགས་རྒྱ་ཆེན་པོ་བསྐྱེད་པར་བྱའོ། །བམ་པོ་གཉིས་པ། འཇམ་དཔལ། སྔོན་བྱུང་བ་འདས་པའི་དུས་ན་བསྐལ་པ་  
གྲངས་མེད། དཔག་ཏུ་མེད། བསམ་གྱིས་མི་ཁྱབ། མཚུངས་པ་མེད་།གཞལ་དུ་མེད། བརྗོད་དུ་མེད་པ་ན་རྒྱལ་པོའི་དྲང་སྲོང་ཚངས་པའི་ལྷ་ཞེས་བྱ་བ་དང། མེས་བྱིན་ཞེས་བྱ་བ་གཉིས་བྱུང་  
སྟེ༑ དེ་གཉིས་ནགས་ཤིག་ན་འཁོད་དེ། དེ་དག་དགོན་པ་ནས་དགོན་པར་ནགས་ཚལ་ནས་ནགས་ཚལ་དུ། གཤོང་ནས་གཤོང་དུ། ནགས་ཐིབས་པོ་ནས་ཐིབས་པོར་འགྲོ་ཞིང་བདག་ཅག་  
བུད་མེད་དང་ལྷན་ཅིག་གནས་པར་གྱུར་ན། བདག་ཅག་འདོད་ཆགས་ཀྱི་རྒྱུ་ལས་བྱུང་བའི་བསླབ་པ་ལས་འགལ་བར་འགྱུར། ཡོངས་སུ་བཟུང་བ་དང་བཅས་པ་དང་ལྷན་ཅིག་ཏུ་འགྲོགས་  
ནའང་བདག་ཅག་གནོད་སེམས་ཀྱི་རྒྱུ་ལས་བྱུང་བའི་བསླབ་པ་ལས་འགལ་བར་འགྱུར། ཡོངས་སུ་བཟུང་བ་དང་བཅས་པའམ། ཡོངས་སུ་བཟུང་བ་ལ་ཉེས་པར་མི་ལྟ་བ་དང་ལྷན་  
  
  
༄༅། །ཅིག་འགྲོགས་པར་གྱུར་ནའང་བདག་ཅག་གཏི་མུག་གི་རྒྱུ་ལས་བྱུང་བའི་བསླབ་པ་ལས་འགལ་བར་འགྱུར་རོ། །ཞེས་དེ་ལྟ་བུའི་ཉེས་པ་རྣམས་མཐོང་ནས་  
དགོན་པ་ནས་དགོན་པར། ནགས་ཚལ་ནས་ནགས་ཚལ། གཤོང་ནས་གཤོང་ནགས་ཐིབས་པོ་ནས་ཐིབས་པོར་རྒྱུའོ། །འཇམ་དཔལ། དེའི་དུས་ན་རྒྱལ་པོ་སྡེ་མི་ཕམ་པ་  
ཞེས་བྱ་བ་ཞིག་ཡོད་དེ། དེ་རྒྱལ་པོར་དབང་བསྐུར་བའི་ཚེ་ཁྱིམ་གྱི་གནས་ནས་མངོན་པར་བྱུང་བ་རྣམས་རྩྭ་དང། ཤིང་དང། ཆུ་ལ་ཅི་བདེར་སྤྱོད་དུ་གནང་སྟེ། རྗེས་སུ་ཡི་རང་ངོ། །  
ཞེས་ཚིག་དེ་སྐད་ཅེས་སྨྲས་པས། དྲང་སྲོང་དེ་གཉིས་ཀྱང་རྒྱལ་པོ་སྡེ་མི་ཕམ་པའི་ཡུལ་ཁམས་ན་གནས་སོ། །དེའི་ཚེ་རྒྱལ་པོ་སྡེ་མི་ཕམ་པ་ལ་ཆོམ་རྐུན་ནོར་འཕྲོག་པས་གནོད་པའི་  
ལས་བྱས་ཏེ་བྲོས་པ་དང། དྲང་སྲོང་དེ་དག་གིས་ཆོམ་རྐུན་བྲོས་པ་མཐོང་ངོ། །ཆོམ་རྐུན་དེ་དག་གིས་ཀྱང་དྲང་སྲོང་ནགས་ཀྱི་ནང་ན་གནས་པ་མཐོང་ནས་ཆོམ་རྐུན་དེ་དག་གིས་ཐལ་  
མོ་སྦྱར་ཏེ་འདི་སྐད་ཅེས་སྨྲས་སོ། །དྲང་སྲོང་ཁྱེད་ལ་བདག་ཅག་མཐོང་ངམ་ཞེས་ལ་ལ་ཞིག་གིས་དྲིས་ན། ཁྱེད་ཀྱིས་མ་སྟོན་ཅིག་།དེ་ནས་དྲང་སྲོང་ཚངས་པའི་ལྷས་དྲང་སྲོང་མེས་བྱིན་  
ལ་སྨྲས་པ། ཀྱེ་མའོ་མེས་བྱིན། བྱུང་བ་འདི་ནི། ཤིན་ཏུ་དཀའ་ན་ཇི་ལྟར་བྱ། གལ་ཏེ་འདི་མ་མཐོང་ངོ། །ཞེས་སྨྲས་ན་ནི། གཞན་བསླུས་པར་འགྱུར། ཅི་སྟེ་བསྟན་ན་ནི། གནོད་པ་  
  
  
འདི་ཇི་ལྟར་བྱ་ཁྱོད་སྨྲོས་ཤིག་།དེ་སྐད་ཅེས་སྨྲས་པ་དང། དྲང་སྲོང་མེས་བྱིན་གྱིས་དྲང་སྲོང་ཚངས་པའི་ལྷ་ལ་འདི་སྐད་ཅེས་སྨྲས་སོ། །ཀྱེ་ཚངས་པའི་ལྷ་འདི་ལ་  
གནོད་པར་འགྱུར་པར་མ་འཛིན་ཅིག་དེ་ཅིའི་ཕྱིར་ཞེ་ན། ཚངས་པའི་ལྷ། གང་ལ་ལ་དག་ལུས་དང་སྲོག་ལ་ལྟ་བ་དང་བཅས་པར་གནས་པ་དེ་དག་ནི། ཡོངས་སུ་ཟག་པ་བྱུང་བ་བྱུང་བ་རྣམས་  
ཀྱིས་སེམས་ཟིན་ནས་འདུག་གོ། །ཚངས་པའི་ལྷ། འདི་ལྟ་སྟེ། དཔེར་ན། གོས་སྣུམ་ཅན་ལ་རྡུལ་རེག་ན་ཆགས་པར་འགྱུར་བ་དེ་བཞིན་དུ་ཚངས་པའི་ལྷ། གང་དག་ཁ་ཅིག་ལུས་དང་སྲོག་ལ་  
ལྟ་བ་དང་བཅས་པར་གནས་པ་དེ་དག་ནི། ཡོངས་སུ་ཟག་པ་བྱུང་བ་བྱུང་བ་རྣམས་ཀྱིས་སེམས་ཀུན་ཏུ་ཟིན་ནས་འདུག་གོ། །ཚངས་པའི་ལྷ། གང་དག་ཁ་ཅིག་ལུས་དང་སྲོག་ལ་མི་ལྟ་བ་དེ་དག་ལ་  
ནི༑ ཡོངས་སུ་ཟག་པ་བྱུང་བ་བྱུང་བ་རྣམས་ཀྱིས་སེམས་ཀུན་ཏུ་ཟིན་ཅིང་འདུག་པར་མི་འགྱུར་རོ། །ཚངས་པའི་ལྷ། འདི་ལྟ་སྟེ། དཔེར་ན། གོས་ཡོངས་སུ་དག་པ་ལ་རྡུལ་གྱིས་རེག་ཀྱང་སྤྲུགས་  
མ་ཐག་ཏུ་དེ་མེད་པར་འགྱུར་བ་དེ་བཞིན་དུ་ཚངས་པའི་ལྷ། གང་དག་ཁ་ཅིག་ལུས་དང་སྲོག་ལ་མི་ལྟ་བ་དེ་དག་ནི། ཡོངས་སུ་ཟག་པ་བྱུང་བ་བྱུང་བ་རྣམས་ཀྱིས་སེམས་ཀུན་ཏུ་ཟིན་ཅིང་གནས་  
པར་མི་འགྱུར་རོ། །དེ་བས་ན། ཚངས་པའི་ལྷ། བདག་ཅག་ཀྱང་ལུས་དང་སྲོག་ལ་མི་བལྟ་བར་བྱའོ། །ཚངས་པའི་ལྷ། གལ་ཏེ་བདག་ཅག་ལུས་དང་སྲོག་ལ་མ་བལྟས་ན། བདག་ཅག་ཡོངས་  
  
  
༄༅། །སུ་ཟག་པ་འབྱུང་བ་དེས་སེམས་ཟིན་ནས་གནས་པར་མི་འགྱུར་རོ། །ཀྱེ་ཚངས་པའི་ལྷ། ལུས་དང་སྲོག་ལ་ལྟ་བ་དང་བཅས་པས་བརྟུལ་ཞུགས་འགྲུབ་བོ། །ཞེས་  
སངས་རྒྱས་བཅོམ་ལྡན་འདས་རྣམས་ཀྱིས་བཀའ་མ་སྩལ་ཏོ། །དེ་ནས་དྲང་སྲོང་ཚངས་པའི་ལྷ་ལ་དྲང་སྲོང་མེས་བྱིན་གྱིས་ལུས་དང་སྲོག་ལ་མི་ལྟ་བ་བསྟན་པས་ལུས་དང་སྲོག་ལ་མི་ལྟ་  
པ་རྙེད་དོ། །དེ་ནས་རྒྱལ་པོ་སྡེ་མི་ཕམ་པ་ཆོམ་རྐུན་དེ་དག་ཚོལ་ཞིང་ནགས་སྟུག་པོ་དེར་ཕྱིན་ཏེ། རྒྱལ་པོ་སྡེ་མི་ཕམ་པས་ནགས་སྟུག་པོའི་ནང་ན་དྲང་སྲོང་དེ་དག་གནས་པ་མཐོང་ངོ་།མཐོང་  
ནས་དྲང་སྲོང་དེ་དག་ག་ལ་བ་དེར་སོང་སྟེ། མི་ཁ་ཅིག་ནགས་སྟུག་པོ་དེར་ཆོམ་རྐུན་ཚོལ་དུ་བཀྱེའོ། །དེ་ནས་རྒྱལ་པོ་སྡེ་མི་ཕམ་པས་དྲང་སྲོང་དེ་དག་གི་རྐང་པ་ལ་མགོ་བོས་ཕྱག་བཙལ་ཏེ་  
ཕྱོགས་གཅིག་ཏུ་འདུག་གོ་ཕྱོགས་གཅིག་ཏུ་འདུག་ནས་རྒྱལ་པོ་སྡེ་མི་ཕམ་པས་དྲང་སྲོང་དེ་གཉིས་ལ་འདི་སྐད་ཅེས་སྨྲས་སོ། །དྲང་སྲོང་ཁྱེད་གཉིས་ཀྱིས་ཆོམ་རྐུན་ནགས་སྟུག་པོ་  
འདིའི་ནང་དུ་འོངས་པའམ། ཕྱིར་བྱུང་བ་ལྟ་མཐོང་ངམ། དེ་སྐད་ཅེས་སྨྲས་པ་དང། དྲང་སྲོང་དེ་གཉིས་ཀྱིས་རྒྱལ་པོ་སྡེ་མི་ཕམ་པ་ལ་འདི་སྐད་ཅེས་སྨྲས་སོ། །རྒྱལ་པོ་བདག་ཅག་གིས་བདག་  
ཉིད་ཀྱང་མི་མཐོང་ན། ཆོམ་རྐུན་ལྟ་ག་ལ་མཐོང། རྒྱལ་པོ་སྡེ་མི་ཕམ་པ་དང་དྲང་སྲོང་དེ་དག་གཏམ་འདི་བྱས་པ་དང། རྒྱལ་པོའི་མི་དེ་དག་གིས་ཆོམ་རྐུན་དེ་དག་ཟིན་ཏེ། དེ་དག་གིས་དེ་  
  
  
ཕྱིན་ནས་འདི་སྐད་ཅེས་སྨྲས་སོ། །ཆོམ་རྐུན་དེ་དག་བཟུང་སྟེ་མཆིས་པ་འདི་ལགས་ཞེས་བྱས་སོ། །དེ་ནས་རྒྱལ་པོ་སྡེ་མི་ཕམ་པས་དྲང་  
སྲོང་དེ་གཉིས་ཀྱིས་སྨྲས་པའི་དོན་ཁོང་དུ་མ་ཆུད་ནས་དྲང་སྲོང་དེ་གཉིས་ལ་སྨྲས་པ། ཁྱོད་ནི། རྫུན་ཟེར་བ་ཡིན་ཏེ། དྲང་སྲོང་མ་ཡིན་ནོ། །ཞེས་དེ་གཉིས་ཀྱི་རྐང་པ་དང་ལག་པ་གཅོད་དུ་  
བཅུག་གོ་འོན་ཀྱང་དྲང་སྲོང་དེ་དག་གིས་གཞན་ལ་གནོད་པ་མ་བྱས་སོ། །དེ་ནས་ཡང་དྲང་སྲོང་མེས་བྱིན་རྐང་ལག་བཅད་པ་དང། རྒྱལ་པོ་སྡེ་མི་ཕམ་པ་ལ་འདི་སྐད་སྨྲས་སོ། །ཀྱེ་རྒྱལ་པོ། །  
ཁྱོད་ཉིད་ལ་བདག་ཀུན་ཏུ་བཙལ་ན། རྒྱལ་པོ་སྡེ་མི་ཕམ་པ་ཞེས་བྱ་བའི་རྒྱལ་པོ་གང་ཡིན། ཅི་མིག་རྒྱལ་པོ་སྡེ་མི་ཕམ་པའམ་འོན་ཏེ་རྒྱལ་པོ་སྡེ་མི་ཕམ་པ་མིག་ལས་གཞན་ནམ། ཅི་  
རྒྱལ་པོ་སྡེ་མི་ཕམ་པ་དེ་རྣ་བའམ། སྣའམ། ལྕེའམ། ལུས་སམ་ཡིད་དམ། འོན་ཏེ་རྒྱལ་པོ་སྡེ་མི་ཕམ་པ་དེ་རྣ་བ་དང། སྣ་དང་ལྕེ་དང། ལུས་དང། ཡིད་དང། རྣམ་པར་ཤེས་པ་ལས་  
གཞན་ནམ་ཞེས་དྲང་སྲོང་དེས་བདག་མི་དམིགས་པར་བསྟན་པ་དང་ཡང་དག་པ་ཇི་ལྟ་བ་བཞིན་རྟོག་གོ་དེ་ནས་རྒྱལ་པོ་སྡེ་མི་ཕམ་པས་ཡང་དག་པ་ཇི་ལྟ་བ་བཞིན་དུ་བརྟགས་ན་  
བདག་ཉིད་མ་དམིགས་སོ། །དོན་དམ་པར་བདག་ཉིད་མི་དམིགས་པས་འགྱོད་པ་ཆེན་པོ་དང་ལྡན་པར་གྱུར་ཏེ། ཉེས་པ་མེད་པའི་དྲང་སྲོང་གིས་བཤད་པའི་དོན་མ་ཤེས་པས་འཕྲལ་  
  
  
༄༅། །དུ་སྡིག་པའི་ལས་བྱས་པ་དེས་ཆོས་ཉིད་དེ་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་ནས་སྡུག་བསྔལ་ཞིང་ཡིད་མི་བདེ་སྟེ་འགྱོད་ནས་སའི་ཕྱོགས་དེ་ན་  
འགྲེ་ཞིང་ལྡོག་གོ་དེ་ནས་དྲང་སྲོང་མེས་བྱིན་དེས་རྒྱལ་པོ་སྡེ་མི་ཕམ་པ་འགྱོད་པར་རིག་ནས་འདི་སྐད་ཅེས་སྨྲས་སོ། །རྒྱལ་པོ་ཆེན་པོ། ཁྱོད་ཇི་ལྟར་བདག་ཉིད་མི་དམིགས་པ་  
དེ་བཞིན་དུ་སུའི་རྐང་ལག་བཅད་པ་དེའང་མི་དམིགས་སོ། །དེ་ནས་རྒྱལ་པོ་སྡེ་མི་ཕམ་པ་ལ་དྲང་སྲོང་མེས་བྱིན་གྱིས་སྟོང་པ་ཉིད་བསྟན་པས་ཀུན་ནས་དཀྲིས་པ་དེ་མྱུར་དུ་བསལ་  
ཏེ་ཆོས་རྣམས་ཀྱི་ངོ་བོ་ཉིད་ཀྱི་མཚན་ཉིད་མྱུར་དུ་རྟོགས་ནས་དེས་དེ་གཉིས་ལ་སྟོན་པར་འདུ་ཤེས་བསྐྱེད་དོ། །དྲང་སྲོང་དེ་དག་གིས་དེ་ལ་ཚུལ་ཁྲིམས་ཀྱི་གཏམ་བརྗོད་དེ། རྒྱལ་པོ་  
ཆེན་པོ༑ ཚུལ་ཁྲིམས་ཡོངས་སུ་དག་པའི་ཕྱིར་ཚུལ་ཁྲིམས་དང་ལྡན་པའི་སེམས་ལ་སྨོན་པ་འགྲུབ་སྟེ། རྒྱལ་པོ་ཆེན་པོ། ཚུལ་ཁྲིམས་སུ་ཡོངས་སུ་དག་པའི་མཐུ་ལ་གཟིགས་  
རྒྱལ་པོ་ཆེན་པོ། བདེན་པ་དང། བདེན་པའི་ཚིག་གང་གིས་བསྐལ་པ་བརྗོད་དུ་མེད་པར་ཡང་སེམས་མ་རུང་བར་བྱས་པར་མི་དྲན་པ་ལྟ་ན། བདེན་པ་དང་བདེན་པའི་ཚིག་དེས་  
བདག་ཅག་གཉིས་ཀྱི་ལག་པ་གཡས་པ་སྔ་མ་བཞིན་དུ་གྱུར་ཅིག་ཅེས་བྱས་མ་ཐག་ཏུ་བདེན་པའི་བྱིན་གྱི་རླབས་ཀྱིས་དེ་གཉིས་ཀྱི་ལག་པ་གཡས་པ་སྔ་མ་བཞིན་དུ་གྱུར་ཏོ།།  
  
  
བདེན་པ་དང་བདེན་པའི་ཚིག་གང་གིས་བསྐལ་པ་བརྗོད་དུ་མེད་པར་ལུས་ཀྱི་ལས་མ་རུང་བར་བྱས་པར་མི་དྲན་པ་ལྟ་ན། བདེན་པ་དང་བདེན་པའི་ཚིག་དེས་བདག་  
ཅག་གཉིས་ཀྱི་ལག་པ་གཡོན་པ་སྔ་མ་བཞིན་དུ་གྱུར་ཅིག་ཅེས་བྱས་མ་ཐག་ཏུ་བདེན་པའི་བྱིན་གྱི་རླབས་ཀྱིས་དེ་གཉིས་ཀྱི་ལག་པ་གཡོན་པ་སྔ་མ་བཞིན་དུ་གྱུར་ཏོ། །རྒྱལ་པོ་ཆེན་  
པོ༑ བདེན་པ་དང་བདེན་པའི་ཚིག་གང་གིས་བསྐལ་པ་བརྗོད་དུ་མེད་པར་འཚོ་བ་མ་རུང་བར་བྱས་པར་མི་དྲན་པ་ལྟ་ན། བདེན་པ་དང་བདེན་པའི་ཚིག་དེས་བདག་ཅག་གཉིས་ཀྱི་རྐང་  
པ་སྔ་མ་བཞིན་དུ་གྱུར་ཅིག་ཅེས་བྱས་པ་དང། འདི་ལྟར་དྲང་སྲོང་མེས་བྱིན་དེའི་བདེན་པའི་བྱིན་གྱི་རླབས་ཀྱིས་དྲང་སྲོང་དེ་གཉིས་ཀྱི་རྐང་པ་དང་ལག་པ་སྔ་མ་བཞིན་དུ་གྱུར་ཏོ། །  
དེ་ནས་རྒྱལ་པོ་སྔ་མི་ཕམ་པས་དེ་གཉིས་ཀྱི་བདེན་པའི་བྱིན་གྱི་རླབས་ཀྱི་རྫུ་འཕྲུལ་མཐོང་ནས་སྤུ་ཟིང་ཞེས་བྱེད་པར་གྱུར་ཏོ་།དེ་ནས་དྲང་སྲོང་མེས་བྱིན་གྱིས་བདེན་པའི་བྱིན་གྱི་  
རླབས་[?]ཐོས་པས་ལུས་ཀྱི་ལས་དང། ངག་གི་ལས་དང། ཡིད་ཀྱི་ལས་ཡོངས་སུ་དག་པར་བྱ་བའི་ཕྱིར་བརྩོན་པར་གྱུར་ཏོ། །དེ་དེ་ན་འདུག་བཞིན་དུ་འཕགས་པའི་ཚུལ་ཁྲིམས་  
ཀྱི་ཕ་རོལ་ཏུ་ཕྱིན་པ་ལ་གནས་པར་གྱུར་ཏོ། དེས་དེ་ཉིད་ནས་ཕྱོགས་བཅུའི་འཇིག་རྟེན་གྱི་ཁམས་ན་ཚད་མེད་པའི་སངས་རྒྱས་བྱེ་བ་ཁྲག་ཁྲིག་མཐོང་སྟེ། ལ་ལ་ནི། བླ་ན་མེད་པ་  
  
  
༄༅། །ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ། ལ་ལ་ནི། བླ་ན་མེད་པའི་ཆོས་ཀྱི་འཁོར་ལོ་བསྐོར། ལ་ལ་ནི། རྫུ་འཕྲུལ་གྱི་ཆོ་  
འཕྲུལ་རྣམ་པ་དུ་མས་སེམས་ཅན་རྣམས་ལ་འདོམས། ལ་ལ་ནི། ཚེའི་འདུ་བྱེད་འདོར། ལ་ལ་ནི། ཕུང་པོའི་ལྷག་མ་མེད་པའི་མྱ་ངན་ལས་འདས་པའི་དབྱིངས་སུ་ཡོངས་སུ་  
མྱ་ངན་ལས་འདས་པའི་དེ་བཞིན་གཤེགས་པ་དེ་དག་ཐམས་ཅད་ཀྱི་སྤྱན་སྔར་དྲང་སྲོང་མེས་བྱིན་རིམ་གྲོ་དང། བསྙེན་བཀུར་བྱེད་པ་མཐོང་ངོ། །དེས་དྲང་སྲོང་མེས་བྱིན་དེ་རྫུ་འཕྲུལ་  
ཀྱི་ཆོ་འཕྲུལ་རྣམ་པ་དུ་མས་སངས་རྒྱས་བཅོམ་ལྡན་འདས་དེ་དག་གི་བསྟན་པ་སེམས་ཅན་རྣམས་ལ་སྟོན་ཅིང་བླ་ན་མེད་པའི་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་རབ་ཏུ་བརྗོད་པ་  
མཐོང་ངོ། །དེ་ནས་རྒྱལ་པོ་སྡེ་མི་ཕམ་པས་དེ་བཞིན་གཤེགས་པ་དེ་རྣམས་དང། སེམས་ཅན་བྱེ་བ་ཁྲག་ཁྲིག་དུ་མ་མཐོང་སྟེ། ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་དང་ལྡན་པའི་  
དགེ་བའི་ཤུགས་རྣམས་ཀྱིས་ཏ་ལ་བདུན་སྲིད་ཙམ་དུ་ནམ་མཁའ་ལ་འཕགས་ཏེ་བར་སྣང་ལ་འདུག་ནས་དྲང་སྲོང་མེས་བྱིན་དེ་དང་སངས་རྒྱས་བཅོམ་ལྡན་འདས་དེ་རྣམས་ལ་རྫུ་  
འཕྲུལ་གྱི་ཆོ་འཕྲུལ་དང་ལྡན་པ་དང། ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་དང་ལྡན་པའི་ཚིགས་སུ་བཅད་པ་རྣམས་ཀྱིས་མངོན་པར་བསྟོད་དོ། །ཇི་ལྟར་དྲི་མེད་མེ་ལོང་དཀྱིལ་འཁོར་  
  
  
༑ལུས་ལ་མཆིས་པའི་ཉེས་དང་ཡོན་ཏན་གདའ། །དེ་བཞིན་ཚུལ་ཁྲིམས་ཡོངས་དག་དགེ་བ་ལ། །སེམས་ལ་མཆིས་པའི་ཉེས་དང་ཡོན་ཏན་གདའ། །འདོད་བཞིན་འབྲས་བུ་འབྱུང་བའི་  
ཤིང་ཆེན་ལྟར། །བསམ་པ་བཞིན་དུ་འབྲས་བུ་ཀུན་ཀྱང་སྦྱིན། །དེ་བཞིན་ཚུལ་ཁྲིམས་ཕུང་པོ་གཙང་དག་པས། །བསམ་པ་བཞིན་དུ་འབྲས་བུ་ཀུན་ཀྱང་སྦྱིན། །ཇི་ལྟར་ས་ལ་རབ་ཏུ་ལས་  
བྱས་ཏེ༑ ༑བསམ་པ་བཞིན་དུ་སྣོད་ཀྱི་རྣམ་པར་གྱུར། །དེ་བཞིན་ཚུལ་ཁྲིམས་ཕུང་པོ་ཡོངས་སྦྱངས་པས། །བསམ་པ་བཞིན་དུ་ཡོན་ཏན་ཐམས་ཅད་སྦྱིན། །ཇི་ལྟར་ཡིད་བཞིན་ནོར་བུ་བྱི་  
དོར་བགྱིས། །བསམ་པ་བཞིན་དུ་ལོངས་སྤྱོད་སྣ་ཚོགས་སྦྱིན། །དེ་བཞིན་ཚུལ་ཁྲིམས་ཕུང་པོ་བྱི་དོར་བགྱིས། །བསམ་པ་བཞིན་དུ་ཡོན་ཏན་ཐམས་ཅད་སྦྱིན། །རྒྱལ་སྲས་རྣམས་ཀྱིས་  
ཐོག་མར་སྤྱད་གསུངས་པ། །ཚུལ་ཁྲིམས་ཡོངས་དག་ཐོག་མའི་རྐང་པ་སྟེ། །རྒྱལ་བ་རྣམས་ནི་དྲི་མེད་རྐང་པ་དེས། །བྱང་ཆུབ་ཞི་པ་མཆོག་རྣམས་ཡང་དག་གྲུབ། །ཇི་ལྟར་ཤིང་རྒྱལ་ནྱ་  
གྲོ་གཞོན་ནུ་འདིར། །ས་གཞི་མཉམ་པར་བཙུགས་ཤིང་རབ་བསྐྱེད་ན་།ཡལ་ག་བྱུང་ཞིང་མངོན་པར་རབ་ཏུ་སྐྱེ། །མེ་ཏོག་འབྲས་བུར་ལྡན་ཞིང་ཁྱད་པར་འཛིན། །དེ་བཞིན་ཚུལ་ཁྲིམས་  
ཕུང་པོར་སུ་གནས་པ། །རྒྱལ་པའི་སྲས་དེ་ཡོན་ཏན་རྣམས་ཀྱིས་སྐྱེ། །ཐམས་ཅད་མཁྱེན་པའི་ཡེ་ཤེས་འདིར་རེག་ནས། །འགྲོ་བ་སྡུག་བསྔལ་རྣམས་ལས་ཐར་བྱེད་འགྱུར། །ཚུལ་ཁྲིམས་  
  
  
༄༅། །ལྡན་པས་དཔལ་དང་གཟི་བརྗིད་རྙེད། །ཚུལ་ཁྲིམས་ལྡན་པ་གཟུགས་རབ་མཛེས་པར་འགྱུར། །ཚུལ་ཁྲིམས་དག་ལ་རྒྱལ་སྲས་རྟག་དགའ་བ། །རྙེད་པར་  
དཀའ་བའི་ཆོས་ཀྱང་རབ་ཏུ་སྐྱེད། །སྤྱོད་པ་ཡོངས་དག་ཚུལ་ཁྲིམས་ཀུན་སྤྱོད་པ། །དྲི་མེད་ཁྲིམས་ལྡན་དྲང་སྲོང་མེས་བྱིན་འདི། །སངས་རྒྱས་ཡོན་ཏན་མངའ་བ་བརྒྱ་དག་གིས། །  
ཀུན་ཏུ་བསྟོད་པ་མཛད་པ་བདག་གིས་མཐོང། །ཚུལ་ཁྲིམས་ཡོངས་དག་ཀུན་ཏུ་སྤྱོད་པ་ལ། །སངས་རྒྱས་བརྒྱས་ནི་མངོན་པར་བསྟོད་གྱུར་དང། །ཇི་ལྟར་བདག་གི་སློབ་དཔོན་མེས་  
བྱིན་ལ༑ ༑སངས་རྒྱས་བརྒྱ་ཡིས་མངོན་པར་བསྟོད་པ་ལྟར། །དེ་བཞིན་དུ་ཚུལ་ཁྲིམས་གཟི་བརྗིད་ལྡན་པ་བདག་ལེགས་པར་སྤྱད་པ་བརྒྱ་ཡིས་མངོན་པར་བསྟོད། །སྐྱེས་ནས་བདག་གི་  
ཁྲིམས་སྟོབས་གདུང་མེད་དེ། །རིམས་ནད་བཏབ་པ་གསོ་བ་བྱས་པ་བཞིན། །དྲི་མེད་ཚུལ་ཁྲིམས་གནས་པས་བདག་གིས་ཀྱང། །ཕྱོགས་བཅུའི་འཇིག་རྟེན་བཞུགས་པའི་བདེ་བར་  
གཤེགས། །བྱེ་བ་ཁྲག་ཁྲིག་མང་པོ་རྒྱུ་བ་དང། །ཚུལ་ཁྲིམས་བསྔགས་པ་ཡོངས་སུ་བརྗོད་པ་མཐོང། །དྲི་མེད་ཚུལ་ཁྲིམས་གནས་པས་བདག་གིས་ཀྱང། །བདེ་གཤེགས་བྱེ་བ་  
ཁྲག་ཁྲིག་མང་པོ་རྣམས། །བླ་མེད་བྱང་ཆུབ་རིམ་པར་སངས་རྒྱས་ཏེ། །བདུད་རྣམས་བྱེ་བ་ཁྲག་ཁྲིག་བཏུལ་བ་མཐོང། །དྲི་མེད་ཚུལ་ཁྲིམས་གནས་པས་བདག་གིས་ཀྱང། །བདེ་  
  
  
།དགྲ་བཅོམ་བསྟོད་ཅིང་མཚུངས་མེད་འཁོར་ལོ་མཆོག་འགྲོ་ལ་ཕན་ཕྱིར་རྒྱལ་བས་བསྐོར་བ་མཐོང། །དྲི་མེད་ཚུལ་ཁྲིམས་གནས་པས་  
བདག་གིས་ཀྱང། །བདེ་གཤེགས་བྱེ་བ་ཁྲག་ཁྲིག་མང་པོ་དག་སྐྱེ་བོ་མུན་པས་བསྒྲིབས་ཤིང་མི་མཁས་པ། །བདེ་གཤེགས་སྡུག་བསྔལ་བརྒྱ་ལས་འགྲེལ་བ་མཐོང། །དྲི་མེད་ཚུལ་  
ཁྲིམས་གནས་པས་བདག་གིས་ཀྱང། །བདེ་གཤེགས་བྱེ་བ་ཁྲག་ཁྲིག་མང་པོ་རྣམས། །སེམས་ཅན་ཁྲག་ཁྲིག་བཏུལ་ཏེ་མཛད་པ་མཛད། །བདེ་གཤེགས་དད་པས་བསྒྲལ་ཕྱིར་བཞུགས་  
པ་མཐོང། །དྲི་མེད་ཚུལ་ཁྲིམས་གནས་པས་བདག་གིས་ཀྱང། །བདེ་གཤེགས་བྱེ་བ་ཁྲག་ཁྲིག་མང་པོ་རྣམས། །འགྲོ་བའི་དོན་ཆེན་མཛད་པ་མཛད་ནས་སྶུ། །ཡང་འབྱུང་མེད་པར་  
མྱ་ངན་འདའ་བ་མཐོང། །དྲི་མེད་ཚུལ་ཁྲིམས་གནས་པས་བདག་གིས་ཀྱང། །བདེ་གཤེགས་བྱེ་བ་ཁྲག་ཁྲིག་མང་པོ་རྣམས། །མྱ་ངན་འདས་ནས་རིང་བསྲེལ་རབ་རྒྱས་ཤིང། །སྐྱེ་བོ་  
བདེ་བས་མངོན་དུ་ཚིམ་མཛད་མཐོང། །དེ་རིང་སློབ་དཔོན་ཁྱོད་ཀྱི་གསུང་ཐོས་ནས། །བདག་གི་མིག་ཀྱང་བསམ་མི་ཁྱབ་པར་དག་དེ་ཕྱིར་ཕྱོགས་བཅུ་དག་གི་རྒྱལ་བ་རྣམས། །སྒྲིབ་པ་  
མེད་པའི་མིག་གི་སྟོབས་ཀྱིས་མཐོང། །བདག་གི་མཚུངས་མེད་ཚུལ་ཁྲིམས་ཡོངས་དག་པས། །དེ་ལས་བདག་གི་སྒྲིབ་མེད་མིག་འདི་སྐྱེས་།ཚུལ་ཁྲིམས་ཕུང་པོ་ཡོངས་སུ་སྦྱངས་པ་  
  
  
༄༅། །ལས༑ ༑སྒྲིབ་པ་མེད་པའི་མིག་ནི་བདག་གིས་ཐོབ། །འདི་ལྟར་ཐལ་སྦྱར་སློབ་དཔོན་མཆོག་ཁྱོད་ལ། །གང་གི་མཐུ་ཆེ་བ་ནི་དེ་འདྲ་བ། །དེ་ལ་ཐལ་མོ་མངོན་  
སྦྱར་ཕྱག་འཚལ་ཅིང། །མཚུངས་མེད་རྡུལ་བྲལ་བྱང་ཆུབ་རེག་པར་བགྱི། །དེ་ནས་རྒྱལ་པོ་སྡེ་མི་ཕམ་པས་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་དང་ལྡན་པའི་དགེ་བའི་རྩ་བའི་  
ཤུགས་དེ་རྙེད་པས་དེ་བཞིན་གཤེགས་པ་དེ་དག་ཐམས་ཅད་ཀྱིས་རབ་ཏུ་བསྔགས་པར་གྱུར་ཏོ། །ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་དང་ལྡན་པའི་དགེ་བའི་རྩ་བའི་ཤུགས་རྙེད་  
པས་ཕྱོགས་བཅུ་མུན་པ་མེད་པར་གྱུར་ཏོ། །སངས་རྒྱས་བཅོམ་ལྡན་འདས་དེ་དག་ཐམས་ཅད་ཀྱང་མཐོང་སྟེ། གང་སངས་རྒྱས་བཅོམ་ལྡན་འདས་དེ་དག་གིས་ཆོས་བསྟན་པ་  
དེ་དག་ཐམས་ཅད་ཀྱང་ལེན་ཅིང་འཛིན་ཏོ། །དེ་ཚུན་ཆད་ནམ་ཡང་དྲན་པ་ཉམས་པར་མ་གྱུར་ཏེ། བསྐལ་པ་བརྗོད་དུ་མེད་པའི་བར་དུ་དུས་ཐམས་ཅད་དུའང་ཐོས་པ་འཛིན་པར་  
གྱུར་ཏོ༑ ༑དེ་ལ་ཆོས་ཀྱི་སྒོ་བྱེ་བ་ཁྲག་ཁྲིག་བརྒྱ་སྟོང་དཔག་ཏུ་མེད་པ་མངོན་དུ་གྱུར་ཏོ། །འདི་ལྟར་སྒྲིབ་པ་མེད་པའི་ཆོས་ལ་བཟོད་པ་ཁོང་དུ་ཆུད་ཅིང་སེམས་ལ་ཀུན་ནས་དཀྲིས་  
པ་མེད་པས་གང་དང་གང་དུ་སྐྱེས་པ་དེ་དང་དེར་སྐྱེས་མ་ཐག་ཏུ་ཕྱོགས་བཅུའི་འཇིག་རྟེན་ཚད་མེད་པའི་འཇིག་རྟེན་གྱི་ཁམས་ན་སངས་རྒྱས་བཅོམ་ལྡན་འདས་རྣམས་མཐོང་  
  
  
སངས་རྒྱས་བཅོམ་ལྡན་འདས་དེ་དག་དང་ལྷན་ཅིག་ཏུ་སྨྲ་ཞིང་གཏམ་ཟེར་ཏེ། འདི་ལྟར་མུན་པ་མེད་པའི་ལུས་དང་ལྡན་པའི་ཕྱིར་སངས་རྒྱས་བཅོམ་ལྡན་འདས་དེ་དག་གིས་འབོད་  
ཅིང་ཡང་དག་པར་མགུ་བར་བྱས་པ་ཡིན་ནོ། །འཇམ་དཔལ། དེ་ཇི་སྙམ་དུ་སེམས། དེའི་ཚེ་དེའི་དུས་ན་དྲང་སྲོང་མེས་བྱིན་ཞེས་བྱ་བར་གྱུར་པ་དེ་གཞན་ཞིག་ཡིན་པ་སྙམ་དུ་འཛིན་ན་  
འཇམ་དཔལ། ཁྱོད་ཀྱིས་དེ་ལྟར་མི་བལྟའོ། །དེ་ཅིའི་ཕྱིར་ཞེ་ན་དེ་བཞིན་གཤེགས་པ་དྲི་མ་མེད་པའི་སྤྱན་དེ་དེའི་ཚེ་དེའི་དུས་ན་དྲང་སྲོང་མེས་བྱིན་ཞེས་བྱ་བར་གྱུར་ཏོ། །འཇམ་དཔལ་  
འདི་ཇི་སྙམ་དུ་སེམས། དེའི་ཚེ་དེའི་དུས་ན་དྲང་སྲོང་ཚངས་པའི་ལྷ་ཞེས་བྱ་བར་གྱུར་པ་དེ་གཞན་ཞིག་ཡིན་པ་སྙམ་དུ་འཛིན་ན། འཇམ་དཔལ། ཁྱོད་ཀྱིས་དེ་ལྟར་མི་བལྟའོ། །དེ་ཅིའི་ཕྱིར་  
ཞེ་ན༑ དེ་བཞིན་གཤེགས་པ་སྤྱན་མཆོག་དེ་དེའི་ཚེ་དེའི་དུས་ན་དྲང་སྲོང་ཚངས་པའི་ལྷ་ཞེས་བྱ་བར་གྱུར་ཏོ། །འཇམ་དཔལ། འདི་ཇི་སྙམ་དུ་སེམས། དེའི་ཚེ་དེའི་དུས་ན་རྒྱལ་པོ་སྡེ་མི་  
ཕམ་པ་ཞེས་བྱ་བ་གང་ཚུལ་ཁྲིམས་ཡོངས་སུ་དག་པ་ཐོས་མ་ཐག་ཏུ་ཀུན་ནས་དཀྲིས་པ་བསལ་བར་གྱུར་པ་དེ་གཞན་ཞིག་ཡིན་པ་སྙམ་དུ་འཛིན་ན། འཇམ་དཔལ། ཁྱོད་ཀྱིས་དེ་ལྟར་མི་  
བལྟའོ། །དེ་ཅིའི་ཕྱིར་ཞེ་ན། དེ་བཞིན་གཤེགས་པ་དོན་ཐམས་ཅད་གྲུབ་པ་དེའི་ཚེ་དེའི་དུས་ན་རྒྱལ་པོ་སྡེ་མི་ཕམ་པ་ཞེས་བྱ་བར་གྱུར་ཏོ། །འཇམ་དཔལ། དེ་ལྟ་བས་ན། བྱང་ཆུབ་སེམས་  
  
  
༄༅། །དཔའ་སེམས་དཔའ་ཆེན་པོས་ཚུལ་ཁྲིམས་མ་ཉམས་པར་བྱའོ་།ཚུལ་ཁྲིམས་ལ་སྐྱོན་མེད་པ་དང། ཚུལ་ཁྲིམས་ཤིན་ཏུ་བསྡམས་པ་དང། ཚུལ་ཁྲིམས་མ་  
འདྲེས་པ་དང། ཚུལ་ཁྲིམས་རྣམ་པར་དག་པ་དང། ཚུལ་ཁྲིམས་ཡོངས་སུ་དག་པ་དང། ཚུལ་ཁྲིམས་རྫོགས་པར་བྱ་སྟེ། ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་དེ་ལ་ཆགས་པར་མི་བྱ་  
ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ལ་མཆོག་ཏུ་འཛིན་པར་མི་བྱའོ། །དེ་ལྟར་ཚུལ་ཁྲིམས་ཡོངས་སུ་དག་པ་ལ་སྒྲིབ་པ་མེད་པའི་རྣམ་པར་ཐར་པ་མངོན་དུ་འགྱུར་རོ། །སྒྲིབ་པ་མེད་པའི་  
རྣམ་པར་ཐར་པ་མངོན་དུ་གྱུར་པས་ཇི་ལྟར་བདག་གིས་སངས་རྒྱས་ཀྱི་ཞིང་དཔག་ཏུ་མེད་པ་ཡོངས་སུ་དག་པར་འགྱུར་སྙམ་སེམས་ལ་མི་བྱ་སྟེ། འོན་ཀྱང་སྒྲིབ་པ་མེད་པའི་རྣམ་པར་  
ཐར་པ་མངོན་དུ་གྱུར་ན་སྒྲིམ་མི་དགོས་པར་སངས་རྒྱས་ཀྱི་ཞིང་དཔག་ཏུ་མེད་པ་ཡོངས་སུ་དག་པར་འགྱུར་ཏེ། སངས་རྒྱས་ཀྱི་ཞིང་གྲངས་མེད། བསམ་གྱིས་མི་ཁྱབ། མཚུངས་པ་  
མེད༑ གཞལ་དུ་མེད། བརྗོད་དུ་མེད་པ་ཡོངས་སུ་དག་པར་འགྱུར་རོ་།འདི་ལྟར་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཡོངས་སུ་དག་ན་བཟོད་པའི་ཕ་རོལ་ཏུ་ཕྱིན་པའང་ཡོངས་སུ་  
དག་པར་འགྱུར་རོ། །དེ་ཅིའི་ཕྱིར་ཞེ་ན། གལ་ཏེ་ཚུལ་ཁྲིམས་ལ་མཆོག་ཏུ་འཛིན་པ་མེད་ན། དེའི་བཟོད་པའི་ཕ་རོལ་ཏུ་ཕྱིན་པ་ཡོངས་སུ་དག་པར་འགྱུར་ཏེ། དེ་ལྟར་མཆོག་  
  
  
མེད་དོ། །འཇམ་དཔལ། སྔོན་བྱུང་བ་འདས་པའི་དུས་ན་བསྐལ་པ་དཔག་ཏུ་མེད་པ་ནས་བརྗོད་དུ་མེད་པའི་བར་དུ་དེའི་  
ཕ་རོལ་གྱིའང་ཆེས་ཕ་རོལ་ན་མི་འཆི་བ་ཀུན་ཏུ་འཕགས་པ་ཞེས་བྱ་བའི་བསྐལ་པ་བྱུང་སྟེ། འཇམ་དཔལ། མི་འཆི་བ་ཀུན་ཏུ་འཕགས་པའི་བསྐལ་པ་དེ་ལ་དེ་བཞིན་གཤེགས་པ་  
དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ་  
ལྷ་དང་མི་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་རྣམ་པར་སྣང་མཛད་ཅེས་བྱ་བ་འཇིག་རྟེན་དུ་བྱུང་ངོ། །འཇམ་དཔལ། དེའི་ཚེ་དེའི་དུས་ན་དྲང་སྲོང་མི་འཁྲུགས་པའི་བློ་  
གྲོས་ཞེས་བྱ་བ་ཞིག་ཡོད་དེ། འཇམ་དཔལ། ཅིའི་ཕྱིར་དྲང་སྲོང་དེ་མི་འཁྲུགས་པའི་བློ་གྲོས་ཞེས་བྱ་ཞེ་ན། འཇམ་དཔལ། སྔོན་བྱུང་བ་བསྐལ་པ་མི་འཆི་བ་ཀུན་ཏུ་འཕགས་པ་དེའི་  
ཕ་རོལ་གྱིའང་ཆེས་ཕ་རོལ་བསྐལ་པ་གྲངས་མེད་བརྗོད་དུ་མེད་པ་ན་དེ་བཞིན་གཤེགས་པ་རྣམ་པར་རྒྱལ་བ་དང་ལྡན་པ་ཞེས་བྱ་བ་བྱུང་སྟེ། དེའི་ཚེའི་ཚད་དཔག་ཏུ་མེད་དེ། སངས་  
རྒྱས་ཀྱི་ཞིང་བརྗོད་དུ་མེད་ཅིང་ཚད་མེད་པ་ཡོངས་སུ་དག་པ་དང་ལྡན་ནོ། །ཡང་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམ་པར་རྒྱལ་བ་དང་ལྡན་  
  
  
༄༅། །པ་དེའི་སངས་རྒྱས་ཀྱི་ཞིང་ན་བློ་གྲོས་འབར་བ་ཞེས་བྱ་བ་བྲམ་ཟེའི་རིགས་ཤིང་སཱ་ལ་ཆེན་པོ་ལྟ་བུ་སངས་རྒྱས་ཁྲག་ཁྲིག་དཔག་ཏུ་མེད་པ་རྣམས་ལ་དགེ་  
བའི་རྩ་བ་བསྐྱེད་པ་ཞིག་ཡོད་དེ། བློ་གྲོས་འབར་བ་བྲམ་ཟེའི་རིགས་ཤིང་སཱ་ལ་ཆེན་པོ་ལྟ་བུ་དེ་ལ་མི་ཕྱེད་པའི་གཡོག་སངས་རྒྱས་ཁྲག་ཁྲིག་དཔག་ཏུ་མེད་པ་ལ་དགེ་བའི་རྩ་  
བ་བསྐྱེད་པའི་བྲམ་ཟེ་ཁྲག་ཁྲིག་ཕྲག་བརྒྱད་ཅུ་ཡོད་དོ། །ཡང་འཇམ་དཔལ། བློ་གྲོས་འབར་བ་བྲམ་ཟེའི་རིགས་ཤིང་སཱ་ལ་ཆེན་པོ་ལྟ་བུ་དེས་བཅོམ་ལྡན་འདས་དེ་བཞིན་  
གཤེགས་པ་རྣམ་པར་རྒྱལ་བ་དང་ལྡན་པ་དེ་ལ་ལོ་བྱེ་བ་ཁྲག་ཁྲིག་དགུ་བཅུར་མི་འཁྲུགས་པའི་དབྱིངས་ཞུས་ཏེ། བཅོམ་ལྡན་འདས་ཀྱིས་མི་འཁྲུགས་པའི་དབྱིངས་མི་  
འཁྲུགས་པའི་དབྱིངས་ཞེས་གསུངས་ན། བཅོམ་ལྡན་འདས། མི་འཁྲུགས་པའི་དབྱིངས་དེ་གང་ལགས། ཅིའི་སླད་དུ་མི་འཁྲུགས་པའི་དབྱིངས་ཞེས་བགྱི། དེ་སྐད་ཅེས་གསོལ་  
པ་དང། བཅོམ་ལྡན་འདས་དེ་བཞིན་གཤེགས་པ་[?]པར་རྒྱལ་བ་དང་ལྡན་པས་བློ་གྲོས་འབར་བ་བྲམ་ཟེའི་རིགས་ཤིང་སཱ་ལ་ཆེན་པོ་དེ་ལ་འདི་སྐད་ཅེས་བཀའ་སྩལ་ཏོ། །  
བློ་གྲོས་འབར་བ། མི་འཁྲུགས་པའི་དབྱིངས་མི་འཁྲུགས་པའི་དབྱིངས་ཞེས་བྱ་བ་དེ་ནི། འདུས་མ་བྱས་པའི་དབྱིངས་ཀྱི་ཚིག་བླ་དྭགས་སོ། །བློ་གྲོས་འབར་བ། ཅིའི་ཕྱིར་  
  
  
བློ་གྲོས་འབར་བ། འདུས་མ་བྱས་པའི་དབྱིངས་ནི། གསོག་པའང་མེད། འབྲི་བའང་མེད། ལེན་པའང་མེད། འགོད་པའང་མེད་  
ཟད་པའང་མེད། འགོག་པའང་མེད། འགྲིབ་པའང་མེད། འཕེལ་བའང་མེད། རིགས་ཀྱང་མ་ཡིན། རིགས་མེད་པའང་མ་ཡིན། འགྱུར་བའང་མ་ཡིན། འཛིན་པའང་མ་ཡིན་  
འདོར་བའང་མ་ཡིན། གཟུང་བའང་མ་ཡིན། གཏོང་བའང་མ་ཡིན་ཕྲ་བའང་མ་ཡིན། ཟབ་པའང་མ་ཡིན། མུན་པའང་མ་ཡིན། སྣང་བའང་མ་ཡིན། ཉིན་པར་ཡང་མ་ཡིན། མཚན་  
མོའང་མ་ཡིན། རིང་པོའང་མ་ཡིན། ཐུང་ངུའང་མ་ཡིན། ཉེ་བའང་མ་ཡིན། རིང་བའང་མ་ཡིན། ཡངས་པའང་མ་ཡིན། དོག་པའང་མ་ཡིན། གཅིག་བུའང་མ་ཡིན། ཐུན་མོང་ཡང་  
མ་ཡིན༑ གཟུགས་ཀྱང་མ་ཡིན། སྔ་པའང་མ་ཡིན། འཕྱི་བའང་མ་ཡིན། འགྲོ་བའང་མ་ཡིན། འོང་བའང་མ་ཡིན། འཕོ་བའང་མ་ཡིན་མི་འཕོ་བའང་མ་ཡིན། འཆི་འཕོ་བའང་  
མ་ཡིན༑ སྐྱེ་བའང་མ་ཡིན་ཏེ། དེ་ལྟར་འདུས་མ་བྱས་པའི་དབྱིངས་དེ་ནི། མི་འཁྲུགས་པ་ཞེས་བྱའོ། །དེའི་ཕྱིར་དེའི་མིང་མི་འཁྲུགས་པའི་བློ་གྲོས་ཞེས་བྱ་བར་གྱུར་ཏོ། །དྲང་སྲོང་  
མི་འཁྲུགས་པའི་བློ་གྲོས་དེས་དེ་བཞིན་གཤེགས་པ་རྣམ་པར་སྣང་མཛད་དེ་ལའང་མི་འཁྲུགས་པའི་དབྱིངས་ཀུན་དྲིས་སོ། །དེ་ལ་དེ་བཞིན་གཤེགས་པ་དགྲ་བཅོམ་པ་ཡང་དག་  
  
  
༄༅། །པར་རྫོགས་པའི་སངས་རྒྱས་དེས་ལོ་བྱེ་བ་ཁྲག་ཁྲིག་དྲུག་ཅུའི་བར་དུ་མི་འཁྲུགས་པའི་དབྱིངས་དེ་བསྟན་པ་བཤད་དེ་དེས་མི་འཁྲུགས་པའི་  
དབྱིངས་ཐོས་མ་ཐག་ཏུ་འདི་ལྟ་བུའི་དགེ་བའི་རྩ་བའི་ཤུགས་རྙེད་དེ། དེ་ལྟ་བུའི་དགེ་བའི་རྩ་བའི་ཤུགས་ཀྱིས་ནམ་མཁའ་ལ་ཏ་ལ་བདུན་སྲིད་དུ་འཕགས་ནས་དྲང་མི་འཁྲུགས་  
པའི་བློ་གྲོས་དེ་བར་སྣང་ལ་འདུག་སྟེ། སངས་རྒྱས་བྱེ་བ་ཁྲག་ཁྲིག་དཔག་ཏུ་མེད་པ་རྣམས་བཟོད་པའི་ཕ་རོལ་ཏུ་ཕྱིན་པའི་བསྔགས་པ་བརྗོད་པ་མཐོང་ངོ། །བཟོད་པའི་ཕ་རོལ་ཏུ་  
ཕྱིན་པ་ཡོངས་སུ་རྫོགས་པའི་བྱང་ཆུབ་སེམས་དཔའ་བྱེ་བ་ཁྲག་ཁྲིག་དཔག་ཏུ་མེད་པའང་མཐོང་ངོ། །དེ་བཞིན་གཤེགས་པ་རེ་རེའི་འཁོར་རེ་རེ་ནའང་བྱང་ཆུབ་སེམས་  
དཔའ་ཁྲག་ཁྲིག་དཔག་ཏུ་མེད་པ་བཟོད་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པ་དང། ཡོངས་སུ་རྫོགས་པར་འགྱུར་བ་དང། མི་འཁྲུགས་པའི་དབྱིངས་ལ་གནས་པ་དང་  
མི་སྐྱེ་བའི་ཆོས་ལ་བཟོད་པའི་ཕ་རོལ་ཏུ་ཕྱིན་པ་རྫོགས་པའི་བྱང་ཆུབ་སེམས་དཔའ་བྱེ་བ་ཁྲག་ཁྲིག་ཚད་མེད་པ་རྣམས་མཐོང་ངོ། །དེ་བཞིན་གཤེགས་པ་རེ་རེའི་ཆོས་  
བསྟན་པ་རེ་རེ་ལའང་བྱང་ཆུབ་སེམས་དཔའ་ཁྲག་ཁྲིག་དཔག་ཏུ་མེད་པ་རྣམས་བཟོད་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པ་དང། ཡོངས་སུ་རྫོགས་པར་འགྱུར་བ་དང་  
  
  
མི་སྐྱེ་བའི་ཆོས་ལ་བཟོད་པ་དང། ངེས་པའི་སྟོབས་བསྐྱེད་པ་ལ་ཞུགས་པ་དང། ངེས་པའི་སྟོབས་སྙེད་[?]པའི་རྗེས་སུ་འཇུག་པ་མཐོང་  
ངོ། །མཐོང་ནས་བཅོམ་ལྡན་འདས་དེ་བཞིན་གཤེགས་པ་རྣམ་པར་སྣང་མཛད་དེ་ལ་བཟོད་པའི་ཕ་རོལ་ཏུ་ཕྱིན་པ་དང་ལྡན་པའི་ཚིགས་སུ་བཅད་པ་དག་གིས་མངོན་པར་བསྟོད་དོ། །  
བདེ་གཤེགས་ཆོས་ཚུལ་ཇི་བཞིན་ཐོས་ནས་སུ། །མི་མཆོག་བདག་གིས་བཟོད་པ་ཞི་བ་རྙེད། །བགྱིད་པོ་གང་ཡང་མ་མཆིས་བགྱིད་མ་མཆིས། །ཆོས་ཉིད་དག་ལ་གནས་པར་ཐེ་ཚོམ་  
བྲལ༑ ༑བདག་གིས་འཇིག་རྟེན་རིག་ཁྱོད་གསུང་ཐོས་ནས། །ཆོས་འདི་ཐམས་ཅད་ནམ་མཁའི་དབྱིངས་འདྲར་འཚལ། །བདག་གིས་རིང་ནས་སྟོར་རྙེད་མཐུན་བགྱིས་ཏེ། །གཏེར་ཆེན་  
ཇི་ལྟར་ཡུན་རིང་སྟོར་བ་བཞིན། །དེང་བདག་བཟོད་པའི་ཤུགས་ནི་རྒྱ་ཆེན་སྐྱེས། །ཆོས་ཀྱི་ཚུལ་ནི་ཡང་དག་ཇི་བཞིན་འཚལ། །དེ་རིག་བདག་གིས་ཐེ་ཚོམ་དོགས་ཀུན་སྤངས། །འཇིག་  
རྟེན་མཁྱེན་པ་ཁྲག་ཁྲིག་མཐའ་ཡས་མཐོང། །ཇི་ལྟར་བྱ་རྣམས་སྒྲོ་ང་འཁྲུགས་ནས་ནི། །སྒྲོ་ང་སྟེང་ངམ་ཞབས་སུ་མཆུས་བརྟོལ་ཏེ། །རང་གི་སྒོ་ང་བཅག་ནས་བྱུང་བ་བཞིན། །བདེ་གཤེགས་  
ཁྱོད་གསུང་ཐོས་ནས་བདག་ཀྱང་འབྱུང། །བདག་གིས་ཇི་ལྟར་འདོད་པའི་ས་ཀུན་བོར། །འཇིག་རྟེན་མཁྱེན་པ་ཁྲག་ཁྲིག་མཐའ་ཡས་མཐོང། །རྒྱལ་བ་བྱེ་བ་མཐའ་ཡས་བཟོད་སྟོབས་  
  
  
༄༅། །གནས༑ ༑བདེ་གཤེགས་ཡེ་ཤེས་མངའ་བས་བདག་ལུང་བསྟན་།བདེ་གཤེགས་མཐའ་ཡས་ཕྱོགས་བཅུའི་འཇིག་རྟེན་ན། །རྒྱལ་སྲས་ལུང་བསྟན་དེ་  
དག་དེ་བཞིན་སྟོན། །བཟོད་སྟོབས་རྙེད་པས་སེངྒེའི་སྒྲ་སྒྲོག་པ་།ནམ་མཁའི་བྱ་ལམ་འདིར་མཆིས་བདག་གིས་མཐོང། །ནམ་མཁའ་འདི་ལ་མཆིས་ནས་བདག་གིས་ཀྱང། །  
རྒྱལ་བ་བདེ་བར་གཤེགས་པ་མཐའ་ཡས་ཀྱིས། །བཟོད་ཐོབ་སྲས་ལ་བདེ་གཤེགས་རང་བྱུང་འགྱུར། །སྐྱེ་བོ་བདུད་ཞགས་འགྲོལ་ཞེས་ལུང་སྟོན་མཐོང། །ནམ་མཁའ་བྱ་ལམ་  
འདིར་མཆིས་བདག་གིས་ཀྱང། །བདེ་གཤེགས་བྱེ་བ་ཁྲག་ཁྲིག་མཐའ་ཡས་རྣམས། །དགྲ་ཡི་ཚོགས་བཅོམ་ཀུན་མཁྱེན་ལེགས་འཆང་སྲས། །འགྲོ་མགོན་ཟིལ་མི་ནོན་འགྱུར་  
ལུང་སྟོན་མཐོང། །བདག་གིས་རྒྱལ་སྲས་སྤྱད་པ་སྤྱོད་པ་དག་།འགྲོ་ཕན་བྱང་ཆུབ་རྡུལ་མེད་བཙལ་སླད་དུ། །རྒྱལ་སྲིད་རིན་ཆེན་མགོ་མིག་གཏོང་བ་དང། །མཐུ་རྙེད་བསྟན་པ་  
ཐུབ་པའི་ཁུར་ཁྱེར་མཐོང། །རྒྱལ་སྲས་དགའ་ལྡན་གནས་ནས་ཤི་འཕོས་ཏེ། །ལྷ་ཡི་བུ་མོ་བརྒྱ་ཡིས་གླུ་བླངས་ཤིང། །བཀྲ་ཤིས་བཅས་པའི་དབྱངས་ཀྱིས་མངོན་བསྟོད་ནས། །  
རྒྱལ་རིགས་དྲང་སྲོང་བྲམ་ཟེའི་རིགས་སྐྱེ་མཐོང། །བདག་གིས་རྒྱལ་སྲས་ཟླ་བཅུ་མངལ་གནས་པ། །ལྷ་ཡི་གནས་ན་ལྷ་ཡི་བུ་བཞིན་དུ། །སྙིང་རྫེས་ཆོས་སྟོན་ལྷ་རྣམས་རབ་ཏུ་  
  
  
༑མངལ་ན་གནས་པ་མི་ཡིས་མངོན་མཆོད་མཐོང། །བདག་གིས་རྒྱལ་སྲས་ཡུམ་གྱི་ལྷུམས་ནས་སུ། །ལྷ་རྣམས་ཀྱིས་ཀྱང་མངོན་པར་མཆོད་ཅིང་བྱུང། །སེམས་དགེ་བས་ན་མི་  
གཙང་རྡུལ་མི་ཆགས། །རིན་ཆེན་ཉེས་པས་མི་གོས་བཞིན་དུ་མཐོང་།བདག་གིས་རྒྱལ་སྲས་རྒྱལ་སྲིད་རིན་ཆེན་བདུན། །བརྒྱ་ཕྲག་བཅུ་པོ་བུ་ཡི་ཚོགས་རྣམས་དང། །རྟ་དང་གླང་པོས་གང་  
བའི་ས་སྤངས་ཏེ། །བདུད་ཀྱི་ཞགས་བཅད་མངོན་པར་བྱུང་བ་མཐོང། །བདག་གིས་རྒྱལ་སྲས་འགྲོ་ལ་སྨན་སླད་དུ། །ཁྲག་ཁྲིག་བདུད་རྣམས་ཟིལ་མནན་བྱང་ཆུབ་རེག་ཉོན་མོངས་རིང་བསགས་  
རྣམ་མང་དཔའ་བོས་སྤངས། །བདེ་གཤེགས་ཉི་མ་བཞིན་དུ་ལྷན་པ་མཐོང། །བདག་གིས་རྒྱལ་སྲས་རང་གི་ཉོན་མོངས་བཏུལ། །མཚུངས་མེད་དམ་པ་ཆོས་ཀྱི་འཁོར་ལོ་བསྐོར། །ལྷ་མི་  
སེམས་ཅན་ཁྲག་ཁྲིག་རྣམས་བཏུལ་ཞིང། །ཟད་མཐར་འགྲོ་བ་ལན་གསུམ་བསྐོར་བ་མཐོང། །བདག་གིས་རྒྱལ་པ་སྟོང་ཕྲག་མཐའ་ཡས་པ། །རྒྱལ་བའི་ཞིང་རྣམས་རྒྱུ་ཞིང་སེམས་ཅན་  
འདུལ༑ ༑འགྲོ་ལ་སྨན་སླད་འགྲོ་བ་སྟོང་པར་མཛད། །པདྨ་ཉི་བཞིན་སེམས་ཅན་སད་མཛད་མཐོང། །བདག་གིས་རྒྱལ་བ་སྟོང་ཕྲག་མཐའ་ཡས་པ། །སེམས་ཅན་བཏུལ་ནས་སངས་རྒྱས་  
མཛད་པ་མཛད། །ལྕེ་སྟེང་བྱུང་བའི་མཆིལ་མ་མིས་བོར་བཞིན། །དེ་བཞིན་གཤེགས་ཚོགས་གནས་སུ་འདོར་བ་མཐོང། །བདག་གིས་སངས་རྒྱས་སྟོང་ཕྲག་མཐའ་ཡས་པ། །ཞི་བར་འགྲོ་  
  
  
༄༅། །བ་མེ་ལ་ཆུས་བཏབ་བཞིན། །འགྲོ་བ་སྡུག་བསྔལ་ཁུར་སྐྱོ་མྱ་ངན་བཟླས། །སྟོབས་བཅུ་ཉོན་མོངས་ཀུན་སྤངས་འདས་པ་མཐོང། །བདག་གིས་རྒྱལ་བ་སྟོང་  
ཕྲག་མཐའ་ཡས་པ། །འགྲོ་ལ་སྨན་དོན་མཛད་ཅིང་སྐུ་གདུང་བྲལ་།མྱ་ངན་འདས་ཀྱང་སྐྱེ་བོ་མྱ་ངན་ཟློ། །མྱ་ངན་འདས་ཀྱང་བསྟན་པ་བརྗོད་པ་མཐོང། །དེ་ལྟར་འགྲོ་ལ་སྨན་  
སླད་སྐྱབས་སུ་མཆི། །དགེ་བ་བསགས་པ་འདི་ཡིས་སངས་རྒྱས་གྱུར་།བདག་ཉིད་གྲོལ་ནས་སེམས་ཅན་ཁྲག་ཁྲིག་འགྲོལ། །མགོན་མེད་བདུད་ཞགས་བཅིངས་པ་ཞི་བར་བགྱི། །  
དེ་ནས་དྲང་སྲོང་མི་འཁྲུགས་པའི་བློ་གྲོས་ཀྱིས་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམ་པར་སྣང་མཛད་དེ་ལ་བཟོད་  
པའི་ཕ་རོལ་ཏུ་ཕྱིན་པ་དང་ལྡན་པའི་ཚིགས་སུ་བཅད་པ་རྣམས་ཀྱིས་མངོན་པར་བསྟོང་ནས་དགེ་བའི་རྩ་བ་དེས་བྱང་ཆུབ་སེམས་དཔའི་སྤྱད་པ་སྤྱོད་པ་ན་བསྐལ་པ་བརྗོད་དུ་མེད་  
པར་ནམ་ཡང་གཏི་མུག་པར་མ་གྱུར། ནམ་ཡང་འདོད་པ་མ་སྤྱད། ནམ་ཡང་བུད་མེད་ཀྱི་དབང་དུ་མ་གྱུར། ནམ་ཡང་བདུད་ཀྱི་སྤྱོད་ཡུལ་ལ་མ་སྤྱད། ནམ་ཡང་མངལ་གྱི་གནས་  
སུམ་ཞུགས། རྟག་ཏུ་རྒྱུན་མི་ཆད་པར་བརྫུས་ཏེ་སྐྱེས། ནམ་ཡང་བདུད་ཀྱི་ལས་ཀྱིས་མ་བསྒྲིབས། ནམ་ཡང་བདུད་ཀྱི་ལས་ཀྱི་དབང་དུ་འགྲོ་བར་མ་གྱུར། ནམ་ཡང་བྱང་ཆུབ་ཀྱི་  
  
  
ནམ་ཡང་འཁོར་བས་སྐྱོ་བའི་སེམས་མ་བསྐྱེད། སེམས་ཅན་ཐམས་ཅད་ལ་ཕན་བ་དང་ལྡན་པ་མ་ཡིན་པ་ནམ་ཡང་དྲན་པ་མེད་པའི་སེམས་མ་བསྐྱེད་  
དོ༑ ༑བསྐལ་པ་བརྗོད་དུ་མེད་པར་ནམ་ཡང་སངས་རྒྱས་དང་བྲལ་བའི་ཡིད་ལ་བྱེད་པ་མ་བསྐྱེད། ནམ་ཡང་ཆགས་པ་དང་ལྡན་པའི་ཡིད་ལ་བྱེད་པ་མ་བསྐྱེད། བསྐལ་བ་བརྗོད་དུ་མེད་པར་  
ནམ་ཡང་སྐྱེ་བ་དང་ལྡན་པའི་ཡིད་ལ་བྱེད་པ་མ་བསྐྱེད། ནམ་ཡང་ཡང་འབྱུང་བ་མ་བཙལ། ནམ་ཡང་ཐམས་ཅད་མཁྱེན་པའི་སེམས་དང་བྲལ་བར་མ་གྱུར། ནམ་ཡང་དམན་པའི་  
སེམས་དང་ལྡན་པར་མ་གྱུར། ནམ་ཡང་ཐམས་ཅད་མཁྱེན་པ་ཡིད་ལ་བྱེད་པ་དང་བྲལ་བར་མ་གྱུར། ནམ་ཡང་དགེ་བའི་བཤེས་གཉེན་དང་བྲལ་བར་མ་གྱུར། ནམ་ཡང་ཐམས་ཅད་  
མཁྱེན་པ་ཉིད་དུ་དམིགས་པར་མ་གྱུར། ནམ་ཡང་དགེ་བའི་བཤེས་གཉེན་དང་མི་ལྡན་པར་མ་གྱུར། ནམ་ཡང་དགེ་བའི་བཤེས་གཉེན་རྣམས་ལ་དངོས་པོར་མ་དམིགས། དེ་  
ནམ་ཡང་འདུས་བྱས་དང་འདུས་མ་བྱས་ཀྱི་ཆོས་རྣམས་ཐ་དད་པར་མ་བསམ། དེས་ནམ་ཡང་དུས་གསུམ་མཉམ་པ་ལས་ལམ་ལོག་པར་མ་བསྟེན་དེས་ནམ་ཡང་དུས་གསུམ་  
དམིགས་པར་མ་གྱུར་ཏོ། །འཇམ་དཔལ། དེ་ཇི་སྙམ་དུ་སེམས། དེའི་ཚེ་དེའི་དུས་ན་དྲང་སྲོང་མི་འཁྲུགས་པའི་བློ་གྲོས་ཞེས་བྱ་བར་གྱུར་པ་དེ་གཞན་ཞིག་ཡིན་པ་སྙམ་དུ་འཛིན་  
  
  
༄༅། །ན༑ འཇམ་དཔལ། ཁྱོད་ཀྱིས་དེ་ལྟར་མི་བལྟའོ། །དེ་ཅིའི་ཕྱིར་ཞེ་ན། དེ་བཞིན་གཤེགས་པ་དོན་ཐམས་ཅད་གྲུབ་པ་དེའི་ཚེ་དེའི་དུས་ན་དྲང་སྲོང་མི་འཁྲུགས་  
པའི་བློ་གྲོས་ཞེས་བྱ་བར་གྱུར་ཏེ། དེ་སྒྲིབ་པ་མེད་པའི་རྣམ་པར་ཐར་པ་ལ་སྤྱད་པས་ཇི་ལྟར་ངས་བརྗོད་པ་བཞིན་དུ་དེ་ཙམ་དུ་རྒྱ་ཆེར་སངས་རྒྱས་ཀྱི་ཞིང་ཡོངས་སུ་དག་པར་བྱས་  
སོ༑ ༑འཇམ་དཔལ། དེ་ལྟ་བས་ན། བྱང་ཆུབ་སེམས་དཔའ་སེམས་དཔའ་ཆེན་པོ་སངས་རྒྱས་ཀྱི་ཞིང་རྒྱ་ཆེར་ཡོངས་སུ་སྦྱོང་བར་འདོད་པས་སྒྲིབ་པ་མེད་པའི་རྣམ་པར་ཐར་པའི་ཕྱིར་  
རྩོམ་པ་མི་འདོར་རོ། །སྒྲིབ་པ་མེད་པའི་རྣམ་པར་ཐར་པ་ལ་མོས་པར་བྱའོ། །ཡང་འཇམ་དཔལ། དེ་བཞིན་གཤེགས་པ་དོན་ཐམས་ཅད་སྒྲུབ་པ་དེ་སྔོན་བྱང་ཆུབ་སེམས་དཔའི་སྤྱད་  
པ་སྤྱོད་པ་ན་བརྩོན་འགྲུས་ཀྱི་ཕ་རོལ་ཏུ་ཕྱིན་པ་དང་ལྡན་པའི་དགེ་བའི་རྩ་བ་དཔག་ཏུ་མེད་པ་རྒྱ་ཆེན་པོ་མངོན་པར་འདུས་བྱས་སོ། །བརྩོན་འགྲུས་ཀྱི་ཕ་རོལ་ཏུ་ཕྱིན་པ་དང་ལྡན་པའི་  
དགེ་བའི་རྩ་བའི་ཤུགས་དཔག་ཏུ་མེད་ཅིང་རྒྱ་ཆེན་པོ་བསྐྱེད་དེ་བརྩོན་འགྲུས་ཀྱི་ཕ་རོལ་ཏུ་ཕྱིན་པ་དང་ལྡན་པའི་དགེ་བའི་རྩ་བ་གྲངས་མེད་ཅིང་བསམ་གྱིས་མི་ཁྱབ་པ་ནས་བརྗོད་  
དུ་མེད་པའི་བར་དུ་རྒྱ་ཆེན་པོ་མངོན་པར་འདུས་བྱས་སོ། །བརྩོན་འགྲུས་ཀྱི་ཕ་རོལ་ཏུ་ཕྱིན་པ་དང་ལྡན་པའི་ཤུགས་བསམ་གྱིས་མི་ཁྱབ། མཚུངས་པ་མེད། གཞལ་དུ་མེད། བརྗོད་  
  
  
།འཇམ་དཔལ། སྔོན་བྱུང་བ་འདས་པའི་དུས་བསྐལ་བ་དཔག་ཏུ་མེད། བསམ་གྱིས་མི་ཁྱབ་མཚུངས་པ་མེད། གཞལ་དུ་མེད། བརྗོད་དུ་མེད་པ་ན་རིན་ཆེན་  
བྱུང་བ་ཞེས་བྱ་བའི་བསྐལ་པ་ལ་དེ་བཞིན་གཤེགས་པ་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ། ལྷ་  
དང་མི་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་བཟང་པོའི་ལྷ་ཞེས་བྱ་བ་འཇིག་རྟེན་དུ་བྱུང་སྟེ། འཇམ་དཔལ། དེ་བཞིན་གཤེགས་པ་བཟང་པོའི་ལྷ་དེའི་ཚེའི་ཚད་ནི། བསྐལ་པ་  
ཁྲག་ཁྲིག་ཕྲག་བརྒྱད་ཅུར་གྱུར་ཏོ། །འཇམ་དཔལ། དེའི་ཆེ་དེའི་དུས་ན་དེ་བཞིན་གཤེགས་པ་བཟང་པོའི་ལྷའི་གསུང་རབ་ལ་དགེ་སློང་མོས་པའི་བློ་གྲོས་ཞེས་བྱ་བ་ཞིག་བྱུང་སྟེ། ཤིན་ཏུ་  
རྟོགས་པ་དང་ལྡན་པ། ཤིན་ཏུ་བློ་གྲོས་དང་ལྡན་པ། ཤིན་ཏུ་དྲན་པ་དང་ལྡན་པ། ཤིན་ཏུ་བརྩོན་འགྲུས་དང་ལྡན་པ། ཤིན་ཏུ་བརྩོན་འགྲུས་ཀྱི་ཕ་རོལ་ཏུ་ཕྱིན་པའི་སྟོབས་བསྐྱེད་པ་རྙེད་  
པ༑ སྔོན་གྱི་རྒྱལ་བ་ལ་ལྷག་པར་བྱ་བ་བྱས་པ། རྒྱལ་པོའི་རིགས་ལས་རབ་ཏུ་བྱུང་སྟེ། གཟུགས་བཟང་བ། མཛེས་པ། བལྟ་ན་སྡུག་པ། དེ་བཞིན་གཤེགས་པ་བཟང་པོའི་ལྷ་དེ་མ་  
གཏོགས་པར་སངས་རྒྱས་ཀྱི་ཞིང་དེ་ན་མོས་པའི་བློ་གྲོས་ཇི་ཙམ་དུ་མཛེས་པ་དེ་ཙམ་གྱི་མཛེས་པའི་སེམས་ཅན་སུའང་མེད་དེ། དེ་བལྟ་བས་ཆོག་མི་ཤེས་པ། སངས་རྒྱས་ཁྲག་ཁྲིག་  
  
  
༄༅། །དཔག་ཏུ་མེད་པ་ལ་བསྙེན་བཀུར་བྱས་པ། ཡོངས་སུ་སྦྱང་བ་བྱས་པ། ཚད་མེད་པའི་ཆོས་ཉིད་ལས་ངེས་པར་བྱུང་བ། བྱང་ཆུབ་སེམས་དཔའི་ཏིང་ངེ་འཛིན་  
བཞི་རྙེད་དེ། འདོད་པ་བཞིན་རྙེད་ཅིང་ཉོན་མོངས་པ་མེད་པར་རྙེད། ཚེགས་མེད་པར་རྙེད་ནས་འདྲིས་པར་བྱས་ཏེ། རེ་ཞིག་ནི། དེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་  
མངོན་པར་རྫོགས་པར་འཚང་རྒྱ་བར་སེམས་མི་འཇུག་གོ། སྟོབས་བཅུའི་པ་རོལ་ཏུ་སོན་པས་འདོད་ན། སངས་རྒྱས་ཀྱི་ཞིང་ཚད་མེད་པ་རྣམས་སུ་འགྲོའོ། །དེ་ནས་དགེ་སློང་མོས་  
པའི་བློ་གྲོས་དེ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བཟང་པོའི་ལྷ་ག་ལ་བ་དེར་སོང་སྟེ་ཕྱིན་ནས་དེ་བཞིན་གཤེགས་པ་བཟང་པོའི་ལྷའི་ཞབས་  
ལ་མགོ་བོས་ཕྱག་བཙལ་ནས་ལན་གསུམ་བསྐོར་བ་བྱས་ཏེ་ཐལ་མོ་སྦྱར་ནས་ཕྱོགས་གཅིག་ཏུ་འདུག་གོ། ཕྱོགས་གཅིག་ཏུ་འདུག་ནས་དགེ་སློང་མོས་པའི་བློ་གྲོས་དེས་དེ་བཞིན་  
གཤེགས་པ་བཟང་པོའི་ལྷ་དེ་ལ་འདི་སྐད་ཅེས་གསོལ་ཏོ། །བཅོམ་ལྡན་འདས། གཟིངས་ཆེན་པོ་བཅའ་བར་འཚལ་བ་དང། ཟམ་པ་ཆེན་པོ་གདགས་པར་འཚལ་བ་དང། འཁོར་  
བའི་རྒྱ་མཚོ་ལས་རྒལ་བར་འཚལ་བ་དང། སེམས་ཅན་ཐམས་ཅད་བསྒྲལ་བར་འཚལ་བ་དང། སངས་རྒྱས་ཀྱི་ཞིང་ཚད་མ་མཆིས་པ་ཡོངས་སུ་སྦྱང་བར་འཚལ་བ་དང། སངས་  
  
  
བསམ་གྱིས་མི་ཁྱབ་མཚུངས་པ་མ་མཆིས། གཞལ་དུ་མ་མཆིས། བརྗོད་དུ་མ་མཆིས་པ་ཡོངས་སུ་སྦྱང་བར་འཚལ་བ་དང། སངས་རྒྱས་ཀྱི་ཞིང་མཐའ་  
ཡས་པ་ཡོངས་སུ་དག་པ་སྒྲུབ་པར་འཚལ་བའི་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་གང་ལ་བརྩན་པར་བགྱི། དེ་སྐད་ཅེས་གསོལ་པ་དང། དེ་བཞིན་གཤེགས་པ་བཟང་  
པོའི་ལྷས་དགེ་སློང་མོས་པའི་བློ་གྲོས་དེ་ལ་འདི་སྐད་ཅེས་བཀའ་སྩལ་ཏོ། །དགེ་སློང་དེ་དག་དང། ཡོན་ཏན་ཚད་མེད་པ་གཞན་ཡང་སྒྲུབ་པར་འདོད་པའི་བྱང་ཆུབ་སེམས་དཔའ་སེམས་  
དཔའ་ཆེན་པོས་སྒྲིབ་པ་མེད་པའི་རྣམ་པར་ཐར་པ་ཁོང་དུ་ཆུད་པར་བྱ་བའི་ཕྱིར་བརྩོན་འགྲུས་བརྩམ་མོ། །མཚན་མོར་འདུ་ཤེས་ཡིད་ལ་མི་བྱེད་པ་དང། ཉིན་པར་འདུ་ཤེས་དང། གྲང་བར་  
འདུ་ཤེས་དང། དྲོ་བར་འདུ་ཤེས་དང། བཀྲེས་པར་འདུ་ཤེས་དང་ཟས་སུ་འདུ་ཤེས་དང། སྐོམ་དུ་འདུ་ཤེས་དང། བཏུང་བར་འདུ་ཤེས་དང། གོས་སུ་འདུ་ཤེས་པ་ཡིད་ལ་  
མི་བྱེད་པ་དང། སྟོབས་སུ་འདུ་ཤེས་པ་ཡིད་ལ་མི་བྱེད་ཅིང། འདུ་ཤེས་ཐམས་ཅད་ཡིད་ལ་མི་བྱེད་པར་སྒྲིབ་པ་མེད་པའི་རྣམ་པར་ཐར་པ་མངོན་དུ་བྱས་ཏེ་བརྩོན་འགྲུས་བརྩམ་  
མོ༑ ༑སྒྲིབ་པ་མེད་པའི་རྣམ་པར་ཐར་པ་དེ་ཁོང་དུ་ཆུད་པར་བྱ་བའི་ཕྱིར་བརྩོན་འགྲུས་བརྩམ་སྟེ། དེས་བརྩོན་འགྲུས་བརྩམས་ན་སྒྲིབ་པ་མེད་པའི་རྣམ་པར་ཐར་པ་མངོན་དུ་འགྱུར་རོ། །  
  
  
༄༅། །སྒྲིབ་པ་མེད་པའི་རྣམ་པར་ཐར་པ་ལ་སྤྱོད་པའི་བྱང་ཆུབ་སེམས་དཔའ་སེམས་དཔའ་ཆེན་པོའི་སངས་རྒྱས་ཀྱི་ཞིང་དཔག་ཏུ་མེད་པ་རྣམས་ཡོངས་སུ་དག་  
པར་འགྱུར་རོ། །དེ་བཞིན་དུ་སྦྱར་ཏེ། སངས་རྒྱས་ཀྱི་ཞིང་བརྗོད་དུ་མེད་པའི་བར་དུ་ཡོངས་སུ་དག་པར་འགྱུར་རོ། །དེ་ནས་དགེ་སློང་མོས་པའི་བློ་གྲོས་དེ་ལ་དེ་བཞིན་གཤེགས་  
པ་བཟང་པོའི་ལྷ་དེས་དེ་བཞིན་དུ་བསྟན་ཅིང་གདམས་ནས་དེས་འདུ་ཤེས་ཐམས་ཅད་ཡིད་ལ་མ་བྱས་ཏེ། སྒྲིབ་མེད་པའི་རྣམ་པར་ཐར་པ་རྟོགས་པར་བྱ་བའི་ཕྱིར་བསྐལ་  
པ་ཁྲག་ཁྲིག་ཕྲག་བརྒྱད་ཀྱི་བར་དུ་བརྩོན་འགྲུས་བརྩམས་ནས་སྤྱད་དོ། །དེ་ནས་བསྐལ་པ་ཁྲག་ཁྲིག་ཕྲག་བརྒྱད་འདས་པ་དང་དེ་སྒྲིབ་པ་མེད་པའི་རྣམ་པར་ཐར་པ་ལ་རབ་  
ཏུ་གནས་པར་གྱུར་ནས་བྱང་ཆུབ་སེམས་དཔའི་དབང་བཅུས་ངེས་པར་བྱུང་སྟེ། དེས་སྤྲུལ་པ་ཁྲག་ཁྲིག་ཚད་མེད་པ་མངོན་པར་སྤྲུལ་ནས་ལྷ་ལ་དད་པ་རྣམས་ལ་ལྷར་མངོན་  
པར་སྤྲུལ། ཀླུ་ལ་དད་པ་རྣམས་ལ་ཀླུར། གནོད་སྦྱིན་ལ་དད་པ་རྣམས་ལ་གནོད་སྦྱིན་དུ། དྲི་ཟ་ལ་དད་པ་རྣམས་ལ་དྲི་ཟར། གྲུལ་བུམ་ལ་དད་པ་རྣམས་ལ་གྲུལ་བུམ་དུ། ལྷ་  
མ་ཡིན་ལ་དད་པ་རྣམས་ལ་ལྷ་མ་ཡིད་དུ། ནམ་མཁའ་ལྡིང་ལ་དད་པ་རྣམས་ལ་ནམ་མཁའ་ལྡིང་དུ། མི་འམ་ཅི་ལ་དད་པ་རྣམས་པ་རྩི་[?]འམ་ཅིར། ལྟོ་འཕྱེ་ཆེན་པོ་ལ་དད་པ་  
  
  
།དེ་ལྟར་དགེ་སློང་མོས་པའི་བློ་གྲོས་དེས་སངས་རྒྱས་ཀྱི་ཞིང་དེ་ན་སེམས་ཅན་སྤྲུལ་པ་ཇི་ལྟ་བུ་ལ་དད་པ་བཞིན་དུ་རྟག་ཏུ་རྒྱུན་  
མི་ཆད་པར་མངོན་པར་སྤྲུལ་ཏེ། དེས་དེར་སེམས་ཅན་ཚད་མེད་པ་ཡོངས་སུ་སྨིན་པར་བྱེད་པའི་སྦྱོར་བས་མྱུར་དུ་བརྩོན་འགྲུས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་གྱུར་ཏོ། །དེ་  
བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བཟང་པོའི་ལྷ་དེས་དགེ་སློང་མོས་པའི་བློ་གྲོས་དེ་བརྩོན་འགྲུས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་  
མཁྱེན་ནས་བརྩོན་འགྲུས་ཀྱི་ཕ་རོལ་ཏུ་ཕྱིན་པ་དང་ལྡན་པའི་ཆོས་ཀྱི་གཏམ་གྱིས་ཡང་དག་པར་དགའ་བར་བྱས། ཡང་དག་པར་འཛིན་དུ་བཅུག། ཡང་དག་པར་རབ་ཏུ་མགུ་པར་བྱས་  
ནས་དེའི་བརྩོན་འགྲུས་ཀྱི་ཕ་རོལ་ཏུ་ཕྱིན་པ་ཤིན་ཏུ་བསྔགས་སོ་།དེ་བཞིན་གཤེགས་པ་བཟང་པོའི་ལྷ་དེས་བརྩོན་འགྲུས་ཀྱི་ཕ་རོལ་ཏུ་ཕྱིན་པ་དང་ལྡན་པའི་གཏམ་གྱིས་དེ་ཡང་དག་  
པར་དགའ་བར་བྱས། ཡང་དག་པར་འཛིན་དུ་བཅུག་ཡང་དག་པར་གཟེངས་བསྟོད། ཡང་དག་པར་རབ་ཏུ་མགུ་བར་བྱས་ནས་བརྩོན་འགྲུས་ཀྱི་ཕ་རོལ་ཏུ་ཕྱིན་པ་དང་ལྡན་པའི་དགེ་བའི་  
རྩ་བའི་ཤུགས་འདི་ལྟ་བུ་རྙེད་དེ། དེ་ལྟ་བུའི་དགེ་བའི་རྩ་བའི་ཤུགས་ཀྱིས་ནམ་མཁའ་ལ་ཏ་ལ་བདུན་སྲིད་དུ་འཕགས་ཏེ་འདུག་གོ་།འཇམ་དཔལ། དེ་ནས་དགེ་སློང་མོས་པའི་བློ་གྲོས་  
  
  
༄༅། །བར་སྣང་ལ་འདུག་ནས་འདི་འདྲ་བའི་ཡེ་ཤེས་རྙེད་དེ་གང་གིས་ཕྱོགས་བཅུའི་འཇིག་རྟེན་ན་འཇིག་རྟེན་གྱི་ཁམས་དཔག་ཏུ་མེད་པ་རྣམས་སུ་སངས་  
རྒྱས་བཅོམ་ལྡན་འདས་དེ་དག་ཐམས་ཅད་ཀྱི་སྔོན་གྱི་སྤྱོད་པ་ཤེས། སངས་རྒྱས་ཀྱི་ཞིང་ཐམས་ཅད་ན་སེམས་ཅན་ཐམས་ཅད་ཀྱི་དབང་པོ་མཆོག་དང་མཆོག་མ་ཡིན་པ་ཤེས་  
སེམས་ཅན་དེ་དག་ཐམས་ཅད་ཀྱི་སེམས་དང་སྤྱོད་པ་ཤེས་སོ། །དེས་ཡེ་ཤེས་དེ་རྙེད་ནས་སེམས་ཅན་ཐམས་ཅད་ཀྱི་སེམས་དང་སྤྱོད་པ་ལ་ཐེ་ཚོམ་མེད་ཅིང་སངས་རྒྱས་བཅོམ་  
ལྡན་འདས་དེ་དག་གི་སྔོན་གྱི་སྤྱོད་པ་ལའང་ཐེ་ཚོམ་མེད་དེ། དེ་བཞིན་གཤེགས་པ་བཟང་པོའི་ལྷ་དེ་ལ་བརྩོན་འགྲུས་ཀྱི་ཕ་རོལ་ཏུ་ཕྱིན་པ་དང་ལྡན་པའི་ཚིགས་སུ་བཅད་པ་  
རྣམས་ཀྱིས་མངོན་པར་བསྟོད་དོ། །སྟོབས་བཅུ་སྟོབས་འཆང་སྟོབས་རབ་སྟོབས་ལྡན་པ། །ནོར་མང་བགེད་ཅིང་སྲས་རྣམས་ནོར་ལྡན་མཛད་།བདེ་གཤེགས་ཁྱོད་ཀྱི་སྲས་རྣམས་  
ནོར་མང་རྙེད། །འགྲོ་འདི་ཤིན་ཏུ་སྡུག་བསྔལ་ནོར་ལྡན་མཛད་།བདེ་གཤེགས་ཁྱོད་ཀྱི་ནོར་རྣམས་གཏོར་ཅིང་གོས། །རྒྱལ་པ་ཁྱོད་ཀྱི་སྲས་མཆོག་ནོར་རྙེད་ནས། །དགའ་ཞིང་  
འགྲོ་ལ་སྨིན་པའི་སྤྱོད་མཆོག་སྤྱོད། །རྒྱལ་མཆོག་རྒྱལ་བ་དག་དང་འདྲ་བར་འགྱུར། །ཐུབ་མཆོག་ཁྱོད་སྲས་ཡོན་ཏན་བརྒྱས་ལྡན་པ། །སྤྱོད་པའི་དམ་པ་མཆོག་འདི་རྣམ་སྤྱོད་  
  
  
༑སྐྱེ་བར་ནུབ་ཅིང་རྒ་ཤིས་གཙེས་པ་དང། །འགྲོ་བ་སྡུག་བསྔལ་བརྒྱ་ལྡན་གཟིར་བ་རྣམས། །སྡུག་བསྔལ་བདག་མེད་སྟོང་པར་རྟོགས་པས་ན། །ཤི་འཕོས་འགྲོར་མཆིས་  
འཁོར་བའི་འགྲོར་ཆགས་པ། །མཐོང་ནས་འགྲོ་བ་སྡུག་བསྔལ་བདེར་བགོད་ཅིང། །དེ་དག་སྙིང་རྗེ་རླབས་ཆེན་རྙེད་པར་འགྱུར། །འགྲོ་ལ་སྨན་སེམས་སྙིང་རྗེ་བསྐྱེད་ནས་སུ། །འཁོར་  
པའི་སྲེད་པ་བཅོམ་ཡང་སྐྱེ་བ་འཛིན། །དགེ་བ་ཚད་མེད་རྣམས་ཀྱང་དྲན་གསོག་ཅིང། །འགྲོ་བ་རྣམས་ལ་སྨན་བདེ་ཞི་བར་བགྱིད་།ལོག་པའི་ལམ་མཆིས་སེམས་ཅན་སྟོང་རྣམས་  
ནི། །སྟོབས་བཅུས་བསྟན་པའི་ལམ་མཆོག་རྣམས་སུ་སྟེ། །ཞི་བའི་གྲོང་ཁྱེར་ཞི་བདེ་དགེ་བ་ནི། །གང་ནས་སྔོན་གྱི་རང་བྱུང་གཤེགས་པར་བགོད། །དེ་དག་སྟོང་པ་ཚད་མེད་གཏོང་བ་ནི། །  
མགོ་ལག་མིག་བཟང་བུ་སྡུག་དེ་བཞིན་དུ། །ཚུལ་ཁྲིམས་བཟོད་དང་བརྩོན་འགྲུས་ཏིང་ངེ་འཛིན། །ཐོས་དྲན་མཁས་ཤིང་མོས་དང་སྟོབས་ལ་གནས། །ཤིང་དབང་དྲུང་དུ་བདུད་སྡེ་བཅས་  
པར་བཏུལ། །དཔེ་མེད་ཡེ་ཤེས་གོ་འཕང་མཆོག་དེར་རྙེད། །རང་བྱུང་སེམས་ཅན་སྟོང་རྣམས་ཁྲིད་ནས་སུ། །མི་འཆི་བྱུང་ཞི་བདེ་བ་ཞི་བར་གཤེགས། །ནམ་མཁའ་འདི་ལ་དེ་རིང་བདག་  
མཆིས་ནས། །ཕྱོགས་བཅུའི་སྟོབས་བཅུ་མ་ནོར་དེ་བཞིན་གསུང། །རྒྱལ་སྲས་རྒྱལ་པའི་ཡོན་ཏན་སྤྱོད་སྤྱད་ནས། །ཤིན་ཏུ་ལུང་སྟོན་པ་ནི་དུ་མ་མཐོང། །དེ་དག་རང་གི་སྤྱོད་ཐོས་དགའ་  
  
  
༄༅། །མགུ་སྟེ༑ ༑རབ་ཏུ་འཛུམ་དམུལ་ཡིད་གཉིས་ཐེ་ཚོམ་བྲལ་།ཐལ་མོ་སྦྱར་ཏེ་མངོན་པར་ལུས་བཏུད་ནས། །སྟོབས་བཅུ་ཡོན་ཏན་མངའ་བ་མཁའ་ལས་བསྟོད།།  
དེ་རིང་ནམ་མཁའ་འདིར་མཆིས་བདག་གིས་མཐོང། །འཁོར་བ་བརྒྱར་ནི་རྒྱལ་སྲས་དགེ་སྤྱད་ནས། །དགའ་ལྡན་ལྷ་ཡི་གནས་ནས་ཤི་འཕོས་ཏེ། །དྲི་བྲལ་དཔེ་མེད་གླང་ཆེན་  
མཆོག་གྱུར་ནས། །ལྷ་ཡི་གནས་ནས་རབ་ཏུ་བབས་ནས་སུ། །ཡུམ་བདེ་ཉལ་བའི་ལྷུམས་སུ་ཞུགས་པ་ལ། །ལྷ་རྣམས་སྟོང་གིས་ཤིན་ཏུ་རབ་མཆོད་ཅིང། །ལྷ་མི་ལྷ་མོ་རྣམས་ཀྱིས་  
གཙོར་བགྱིས་བསྟོད། །དེ་དག་ཡུམ་གྱི་ལྷུམས་སུ་ཞུགས་པ་ན། །ལྷ་ཡི་གནས་འདྲ་རབ་ཏུ་མཛེས་པར་གྱུར། །མངལ་གྱིས་མི་གོས་ཆུ་ལས་པདྨ་ལྟར། །ཡུམ་ལ་བདེ་ཞིང་  
ཡང་བར་གནས་ནས་སུ། །ལྷ་རྣམས་བརྒྱ་ལ་རབ་ཏུ་ཆོས་བཤད་དེ་།ལྷ་མཆོག་འཁོར་རྣམས་དགེ་བའི་ལམ་དུ་བཙུད། །དེ་དག་ཆོས་ཚིག་རྒྱ་ཆེན་ཐོས་ནས་སུ། །སྐོམ་པས་ཆུ་  
ལ་ས་བཞིན་བདུད་རྩི་འཐུང། །ནམ་མཁའི་ངོས་འདིར་བདག་མཆིས་མཐོང་བ་ནི། །རྒྱལ་སྲས་དྲི་མེད་བློ་གྲོས་དྲན་མཁས་པ། །ཡུམ་གྱི་ཕྱག་གིས་ཤིང་གི་ཡལ་ག་བཟུང། །  
མཚན་ཁུང་ནས་ནི་བྱུང་བ་རབ་ཏུ་མཐོང། །ལྷ་དང་མི་ཡི་དབང་པོས་རབ་མཆོད་ཅིང། །ས་ཡི་སྟེང་ན་འཇིགས་མེད་གོམ་པ་འདོར། །དེ་ཡིས་ཐམས་ཅད་ཕྱོགས་སུ་བལྟས་ནས་  
  
  
༑འཛུམ་དམུལ་ཚིག་སྨྲས་ང་འདྲ་ཁམས་གསུམ་མེད། །ནམ་མཁའི་ངོས་འདིར་བདག་མཆིས་མཐོང་བ་ནི། །རྒྱལ་སྲས་མང་པོ་འགྲོ་ལ་སྨན་དགའ་བ། །གྲོང་དང་གྲོང་ཁྱེར་རིན་ཆེན་  
གཏམས་པ་ཡི། །རབ་ཏུ་འབྱོར་ཞིང་ལྡན་པའི་ས་བོར་ཏེ། །བལ་གླང་རྨིག་པས་བཅིངས་པ་བཅད་པ་ལྟར། །བློ་གྲོས་མཆོག་གིས་ཁྱིམ་ཆགས་བསལ་བཅོམ་སྟེ། །འགྲོ་ལ་སྨན་སླད་  
དཔའ་བོ་མངོན་པར་བྱུང། །སྡུག་བསྔལ་ཞི་ཞིང་སྲིད་ཟད་བདུད་རྩི་ཚོལ། །ནམ་མཁའི་ངོས་འདིར་བདག་མཆིས་མཐོང་བ་ནི། །རྒྱལ་སྲས་བརྟུལ་ཞུགས་དཀའ་ཐུབ་དྲག་སྤྱད་དེ། །  
སྐྱིལ་མོ་ཀྲུང་བཅས་བྱང་ཆུབ་ཤིང་དབང་དྲུང། །གཡོ་ཅན་བདུད་བཏུལ་བྱང་ཆུབ་དམ་པ་རེག་རྒྱལ་བ་ཐམས་ཅད་དང་ནི་མཉམ་རྙེད་ནས། །ཞི་དགའ་བདེ་གནས་ཞིང་མཆོག་ལྟ་  
བཞིན་དུ། །སྨོན་ལམ་རྒྱ་ཆེན་བདག་གིས་འདིར་རྫོགས་ཏེ། །འཁོར་བརྒྱར་ལེགས་སྤྱད་བརྟུལ་ཞུགས་འདི་གྲུབ་བོ། །ནམ་མཁའི་ངོས་འདིར་བདག་མཆིས་མཐོང་བ་ནི། །ཕྱོགས་བཅུའི་  
སྟོབས་བཅུ་ཤིན་ཏུ་མང་པོ་དག་འཁོར་ལོ་རྒྱ་ཆེན་རབ་ཏུ་བསྐོར་བ་ནི། །ཕ་རོལ་རྒོལ་འདུལ་འཁོར་བའི་སྡུག་བསྔལ་ཞི། །སྐལ་ཡོད་འགྲོ་བ་རྣམས་ཀྱི་ཉོན་མོངས་བཅོམ། །མུན་པའི་  
རྡུལ་བསལ་འགྲོ་རྣམས་བདེ་བ་བྱིན། །འཇིག་རྟེན་གཙོ་བོ་རྣམས་ཀྱིས་དེ་ཐོས་ནས། །འཁོར་བའི་རྒྱུད་བསལ་མ་སོང་ཕྱོགས་སུ་སོང། །དེ་རིང་ནམ་མཁའ་འདི་ལ་བདག་མཆིས་  
  
  
༄༅། །ནས༑ ༑རྒྱལ་བ་བརྒྱ་དག་ལྷ་མི་འཁོར་འདུལ་ཞིང། །ལྷ་མི་གནས་ནས་འགྲོ་ལ་སྙིང་བརྩེ་ཡིད། །འཇིག་རྟེན་དག་ན་རབ་ཏུ་ཞུགས་པ་མཐོང། །རྒྱལ་  
བ་བརྒྱ་ཕྲག་དུ་མ་གཞན་དག་ཀྱང། །འཁོར་བ་ཟད་སོང་ཞི་བར་རྡུལ་མེད་གནས། །ལྷ་མི་བརྒྱ་རྣམས་ཡིད་དགར་གྱུར་ནས་སུ། །རིང་བསྲེལ་དམ་པ་དེ་ལ་མཆོད་པ་མཐོང། །འཇིག་  
རྟེན་གཙོ་བོ་རྐང་གཉིས་མཆོག་ཁྱོད་ལ། །ལྷ་དང་མི་དང་ཁྱིམ་བདག་ཁྱོད་དྲུང་མཆིས། །ཞལ་ནས་ཞི་རབ་ཆོས་ཀྱི་རང་བཞིན་ཐོས། །ཁྱོད་ཀྱི་སྤྱོད་ལྡན་མྱུར་དུ་སྐྱབས་སུ་འགྲོ། །  
མི་དབང་ཁྱོད་ཀྱི་ཡོན་ཏན་ཡང་དག་བསྟོད། །ཁྱ་མཆོག་ཕན་བྱེད་སྟོབས་བཅུ་ཡོན་ཏན་འཆང། །ཞི་བར་ལྡན་ཞིང་དུལ་བ་ཞི་བ་རྙེད། །འཁོར་བའི་རྒྱུད་བྲལ་འཇིགས་མེད་  
ཕྱོགས་སུ་སོང། །བདེ་གཤེགས་མི་ཡི་སེངྒེ་ཁྱོད་ཀྱི་མཐུས། །བློ་མཆོག་ཁྱོད་ཀྱང་སྟེང་གི་མཁར་གནས་པ། །མངོན་ཤེས་ལྔ་ལས་ཉམས་པ་མེད་རྙེད་ནས། །ཕྱོགས་བཅུར་  
འཁོར་རྒྱུད་རབ་འབྱམས་རྣམ་མང་བ། །མཚུངས་མེད་དུ་མ་དེ་རིང་མཐོང་བ་ནི། །རྒྱལ་བའི་ཡོན་ཏན་སྣ་ཚོགས་དྲི་མེད་སྤྱོད། །ཡང་དག་ཡོན་ཏན་གྱིས་ནི་དེ་དག་བསྟོད། །རྒྱལ་  
བ་ཁྱོད་ཀྱི་ཡོན་ཏན་མཐའ་མི་རྙེད། །དེ་ནས་དགེ་སློང་མོས་པའི་བློ་གྲོས་དེས་དེ་བཞིན་གཤེགས་པ་བཟང་པོའི་ལྷ་དེ་ལ་ཚུལ་དང་མཐུན་པའི་ཚིགས་སུ་བཅད་པ་དེ་དག་གིས་  
  
  
མེད་པར་ནམ་ཡང་མངོན་པར་ཤེས་པ་ལྔ་དང་བྲལ་བར་མ་གྱུར་ཏེ་མངོན་པར་ཤེས་པ་ལྔ་དང་ལྡན་པར་གྱུར་པས་སངས་  
རྒྱས་ཀྱི་ཞིང་དེ་དག་ཐམས་ཅད་ན་སེམས་ཅན་དམྱལ་བ་དང། དུད་འགྲོའི་སྐྱེ་གནས་དང། གཤིན་རྗེའི་འཇིག་རྟེན་སྟོངས་པར་བྱས། ལྷ་མ་ཡིན་གྱི་རིས་ཐམས་ཅད་ཡོངས་སུ་ཆད་ཅིང་  
མི་ཁོམ་པ་ཐམས་ཅད་ཆད་པར་གྱུར་ཏོ། །དེ་སྨོན་ལམ་གྱི་དབང་གིས་སངས་རྒྱས་ཀྱི་ཞིང་དེར་ཡང་དང་ཡང་སྐྱེས་པ་ན་སེམས་ཅན་རྣམས་ཀྱིས་སངས་རྒྱས་ཐོག་མར་བྱུང་བ་བཞིན་དུ་  
ཤིན་ཏུ་ངོ་མཚར་དུ་ཤེས་ཏེ། གང་དང་གང་དུ་སྐྱེས་པར་གྱུར་པ་དེ་དང་དེར་གང་དེ་བཞིན་གཤེགས་པ་བྱུང་བ་དེ་ན་ལྟས་འབྱུང་བ་དེ་དག་དེ་སྐྱེ་བའི་ལྟས་སུ་བྱུང་ངོ། །དེ་བཞིན་གཤེགས་  
པ་མངོན་པར་རྫོགས་པར་འཚང་རྒྱ་བ་ན་ལྟས་གང་འབྱུང་བ་དེ་དག་ཀྱང་མངོན་པར་ཤེས་པ་ལྔ་ཐོབ་ནས་བྱུང་ངོ། །དེ་བཞིན་གཤེགས་པ་ཆོས་ཀྱི་འཁོར་ལོ་བསྐོར་བ་ན་ལྟས་གང་བྱུང་བ་  
དེ་དག་དེས་མངོན་པར་ཤེས་པ་ལྔ་བཤད་པའི་ཚེའང་ལྟས་དེ་དག་བྱུང་ངོ། །དེ་བཞིན་གཤེགས་པ་ཚེའི་འདུ་བྱེད་འདོར་བའི་ཚེ་ལྟས་གང་བྱུང་བ་དེའི་ཚེའི་འདུ་བྱེད་འདོར་བའི་ཚེའང་ལྟས་  
དེ་དག་བྱུང་ངོ། །དེ་བཞིན་གཤེགས་པ་ཡོངས་སུ་མྱ་ངན་ལས་འདས་པའི་ཚེ་ལྟས་གང་བྱུང་བ་དེ་འཆི་བའི་དུས་བྱེད་པ་ནའང་ལྟས་དེ་དག་བྱུང་ངོ། །དེས་ཚེ་རབས་རེ་རེ་ལའང་སེམས་ཅན་  
  
  
༄༅། །བྱེ་བ་ཁྲག་ཁྲིག་བརྒྱ་སྟོང་དཔག་ཏུ་མེད་པ་ཐེག་པ་ཆེན་པོ་ལ་བཏུལ། སེམས་ཅན་བྱེ་བ་ཁྲག་ཁྲིག་བརྒྱ་སྟོང་དུ་མ་ནི། ཉན་ཐོས་ཀྱི་ཐེག་པ་ལ་བཏུལ་ཏོ། །རེ་ཞིག་  
ནི༑ བྱང་ཆུབ་སེམས་དཔའ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་མ་རྒྱས་ཏེ། སངས་རྒྱས་ཀྱི་བྱ་བ་དེ་ལྟ་བུ་དག་སེམས་ཅན་རྣམས་ལ་  
བསྟན་ཏོ། །འཇམ་དཔལ། དེའི་ཚེ་དེའི་དུས་ན་དགེ་སློང་མོས་པའི་བློ་གྲོས་ཞེས་བྱ་བར་གྱུར་པ་དེ་གཞན་ཡིན་པ་སྙམ་དུ་ཡིད་གཉིས་དང་ཐེ་ཚོམ་ཟ་ན། འཇམ་དཔལ། ཁྱོད་ཀྱིས་དེ་  
ལྟར་མི་བལྟའོ། །དེ་ཅིའི་ཕྱིར་ཞེ་ན། འཇམ་དཔལ། དེ་བཞིན་གཤེགས་པ་དོན་ཐམས་ཅད་གྲུབ་པ་དེའི་ཚེ་དེའི་དུས་ན་དགེ་སློང་མོས་པའི་བློ་གྲོས་ཞེས་བྱ་བར་གྱུར་ཏོ། །འཇམ་དཔལ་  
དེ་ལྟ་བས་ན། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཡང་དག་པར་སྒྲུབ་པའི་བྱང་ཆུབ་སེམས་དཔའ་སེམས་དཔའ་ཆེན་པོས་དགེ་སློང་མོས་པའི་བློ་གྲོས་བརྩོན་འགྲུས་ཀྱི་  
སྟོབས་གང་དང་ལྡན་པར་གྱུར་པའི་བརྩོན་འགྲུས་ཀྱི་སྟོབས་དེ་ལྟ་བུ་དང་ལྡན་པར་བྱའོ། །བརྩོན་འགྲུས་ཀྱི་སྟོབས་དང་ལྡན་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི། ཚེགས་  
ཆུང་ངུས་སེམས་མཉམ་པར་གཞོག་པར་འགྱུར་རོ། །དེ་ཅིའི་ཕྱིར་ཞེ་ན། བརྩོན་འགྲུས་ཀྱི་སྟོབས་དང་ལྡན་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི། དབང་པོའི་དོན་ལས་  
  
  
དབང་པོའི་དོན་ལའང་དབང་པོའི་དོན་མི་དམིགས་ཤིང། དབང་པོའི་དོན་ནི། དབང་པོའི་དོན་གྱི་ངོ་བོ་ཉིད་ཀྱིས་སྟོང་པར་མཐོང། དབང་པོའི་དོན་དང། དབང་པོའི་མཚན་མའང་མ་  
དམིགས། གང་གིས་དབང་པོའི་མཚན་མར་དམིགས་པ་དེའང་མི་དམིགས་སོ་།བམ་པོ་གསུམ་པ། འཇམ་དཔལ། སྔོན་བྱུང་བ་འདས་པའི་དུས་ན་བསྐལ་པ་ཚད་མེད། གྲངས་  
མེད༑ བསམ་གྱིས་མི་ཁྱབ། མཚུངས་པ་མེད། གཞལ་དུ་མེད། བརྗོད་དུ་མེད་པ་དེའི་ཕ་རོལ་གྱིའང་ཆེས་ཕ་རོལ་ན་བདུད་རྩི་སྙིང་པོ་ཞེས་བྱ་བའི་བསྐལ་པ་བྱུང་སྟེ། འཇམ་དཔལ་  
བདུད་རྩིའི་སྙིང་པོའི་བསྐལ་པ་དེ་ལ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་  
མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ། ལྷ་དང་མི་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་མཐའ་ཡས་རྣམ་པར་གནོན་པ་ཞེས་བྱ་བ་འཇིག་རྟེན་དུ་བྱུང་ངོ། །  
འཇམ་དཔལ། དེ་བཞིན་གཤེགས་པ་མཐའ་ཡས་རྣམ་པར་གནོན་པ་དེ་བྱུང་བའི་ཚེ་ཐམས་ཅད་ཀྱི་ཐམས་ཅད་དུ་འཕགས་པའི་བདེན་པ་དང་བྲལ་བའི་སྒྲ་མ་བྱུང་ངོ། །གང་སེམས་ཅན་  
ཐམས་ཅད་ཀྱི་སྒྲ་དེའང་སྡུག་བསྔལ་དང། ཀུན་འབྱུང་བ་དང་འགོག་པ་དང། ལམ་འཕགས་པའི་བདེན་པ་རྣམས་སྟོན་ཏོ། །དེ་བཞིན་གཤེགས་པ་མཐའ་ཡས་རྣམ་པར་གནོན་  
  
  
༄༅། །པ་དེའི་རིམ་གྲོ་བྱེད་པ་དགེ་སློང་སྙན་པའི་སྒྲ་དབྱངས་ཞེས་བྱ་བ་ཞིག་ཡོད་དེ། དོན་ཤེས། ཆོས་ཤེས། དུས་ཤེས་ཚོད་ཤེས། བདག་ཤེས། འཁོར་ཤེས་  
གང་ཟག་རབ་དང་ཐ་མ་ཤེས་ཏེ། དེ་བཞིན་གཤེགས་པ་མཐའ་ཡས་རྣམ་པར་གནོན་པ་ལ་བསྐལ་པ་བྱེ་བ་ཕྲག་དགུ་བཅུའི་བར་དུ་ཡིད་དུ་འོང་བས་བསྙེན་བཀུར་བྱས་ཏེ། ཡིད་  
དུ་མི་འོང་བས་མ་ཡིན་ནོ། །དེས་བཤད་པ་རྣམས་ཀྱང་བཟུངས་སྟེ་བདག་གི་དོན་ཡང་མི་གཏོང་ངོ། །དེས་བསྐལ་པ་བྱེ་བ་ཕྲག་དགུ་བཅུ་པོ་དེ་དག་གི་བར་དུ་འདོད་པའི་འདུ་ཤེས་  
མ་བསྐྱེད། གནོད་སེམས་ཀྱི་འདུ་ཤེས་མ་བསྐྱེད། རྣམ་པར་འཚེ་བའི་འདུ་ཤེས་མ་བསྐྱེད། སྲོག་དང་ལྡན་པ་དང། གང་ཟག་དང་ལྡན་པའི་རྟོག་པ་མ་བསྐྱེད། དངོས་པོ་དང་  
ལྡན་པའང་མ་ཡིན། ཆོས་དང་ལྡན་པའང་མ་ཡིན། ཆོས་མ་ཡིན་པ་དང་ལྡན་པའང་མ་ཡིན། འདོད་པའི་རྣམ་པར་རྟོག་པའང་མ་བསྐྱེད། གནོད་སེམས་ཀྱི་རྣམ་པར་རྟོག་པའང་མ་  
ཡིན༑ རྣམ་པར་འཚོ་བའི་རྣམ་པར་རྟོག་པའང་མ་ཡིན། ཉེ་དུ་ལ་རྟོག་པའང་མ་ཡིན། ཉེ་དུ་མ་ཡིན་པ་ལ་རྟོག་པའང་མ་ཡིན། ཤེས་པ་ལ་རྟོག་པའང་མ་ཡིན། མི་ཤེས་པ་ལ་  
རྟོག་པའང་མ་ཡིན། ལྗོངས་ལ་རྟོག་པའང་མ་ཡིན། མི་དགའ་བར་རྟོག་པའང་མ་བསྐྱེད། སེམས་ཅན་དང་ལྡན་པའི་རྟོག་པའང་མ་བསྐྱེད། སྲོག་དང་ལྡན་པའང་མ་ཡིན། གང་  
  
  
དངོས་པོ་དང་ལྡན་པའང་མ་ཡིན། ཆོས་དང་ལྡན་པའང་མ་ཡིན། ཆོས་མ་ཡིན་པ་དང་ལྡན་པའང་མ་ཡིན། མཚན་མ་དང་ལྡན་པའང་མ་ཡིན། མཚན་  
མ་མེད་པ་དང་ལྡན་པའང་མ་ཡིན། སྨོན་ལམ་དང་ལྡན་པའང་མ་ཡིན། སྨོན་ལམ་མ་ཡིན་པ་དང་ལྡན་པའང་མ་ཡིན། འཁོར་བ་དང་ལྡན་པའང་མ་ཡིན། མྱ་ངན་ལས་འདས་པ་དང་ལྡན་  
པའང་མ་ཡིན། ཡེ་ཤེས་དང་ལྡན་པའང་མ་ཡིན། ཡེ་ཤེས་མ་ཡིན་པ་དང་ལྡན་པའང་མ་ཡིན། སངས་རྒྱས་དང་ལྡན་པའང་མ་ཡིན་སངས་རྒྱས་མ་ཡིན་པ་དང་ལྡན་པའང་མ་ཡིན། རང་  
སངས་རྒྱས་དང་ལྡན་པའང་མ་ཡིན། རང་སངས་རྒྱས་མ་ཡིན་པ་དང་ལྡན་པའང་མ་ཡིན། ཉན་ཐོས་དང་ལྡན་པའང་མ་ཡིན། ཉན་ཐོས་མ་ཡིན་པ་དང་ལྡན་པའང་མ་ཡིན། སོ་སོའི་སྐྱེ་  
བོ་དང་ལྡན་པའང་མ་ཡིན། སོ་སོའི་སྐྱེ་བོ་མ་ཡིན་པ་དང་ལྡན་པའང་མ་ཡིན། རྣམ་པར་རྟོག་པ་དང་ལྡན་པའང་མ་ཡིན། རྣམ་པར་རྟོག་པ་མེད་པ་དང་ལྡན་པའི་རྣམ་པར་རྟོག་པའང་མ་  
བསྐྱེད་དེ། འདུ་ཤེས་ཐམས་ཅད་དང་བྲལ་བའི་ཏིང་ངེ་འཛིན་བསྒོམས། རྟོག་པ་དང་བྲལ་བའི་ཏིང་ངེ་འཛིན་བསྒོམས་ནས་དགེ་བའི་རྩ་བ་དེས་སངས་རྒྱས་བཅོམ་ལྡན་འདས་རྣམས་  
ལ་ནམ་ཡང་བསྙེན་བཀུར་མ་བྱས་པར་མ་གྱུར་ཏེ། སངས་རྒྱས་བྱེ་བ་ཁྲག་ཁྲིག་བརྒྱ་སྟོང་བརྗོད་དུ་མེད་པ་ལ་བསྙེན་བཀུར་བྱས་སངས་རྒྱས་བཅོམ་ལྡན་འདས་དེ་དག་ཐམས་ཅད་  
  
  
༄༅། །ལ་དེས་གཡོག་དང། བསྙེན་བཀུར་བྱས་པས་དངོས་པོ་མེད་པའི་ངོ་བོ་ཉིད་ཀྱི་ཏིང་ངེ་འཛིན་ལ་བསྙེན་ཅིང་བསྒོམས་ཏེ་མང་དུ་བྱས་པས་དེ་ཕྱིན་ཆད་  
བསྐལ་པ་བརྗོད་དུ་མེད་པའི་བར་དུ་སངས་རྒྱས་མེད་པའི་ཞིང་དུ་ནམ་ཡང་མ་སྐྱེས། ནམ་ཡང་ཞིང་དུ་འདུ་ཤེས་དང། སངས་རྒྱས་སུ་འདུ་ཤེས་ཀྱང་མ་སྐྱེས། ནམ་ཡང་བྱང་  
ཆུབ་ཀྱི་སེམས་རྒྱུན་དུ་མི་འབྱུང་བར་མ་གྱུར། རྟག་ཏུ་རྒྱུན་མི་ཆད་པར་སངས་རྒྱས་བཅོམ་ལྡན་འདས་རྣམས་ལ་བསྙེན་བཀུར་དང་གཡོག་བྱས། སངས་རྒྱས་ཀྱི་ཞིང་ཐམས་  
ཅད་དུ་སྤྲུལ་པས་སེམས་ཅན་རྣམས་ཡོངས་སུ་སྨིན་པར་བྱས། གང་དང་གང་དུ་སྤྲུལ་པ་སྤྲུལ་པ་དེ་དང་དེ་ན་སེམས་ཅན་རྣམས་ཀྱིས་སངས་རྒྱས་བྱུང་བ་སྙམ་དུ་ཤེས་ཏེ། རྫུ་  
འཕྲུལ་གྱི་ཆོ་འཕྲུལ་རྣམ་པ་དུ་མས་སེམས་ཅན་དེ་དག་ལ་སྟོན་ཏོ་།གང་དེང་གང་དུ་སྤྲུལ་པ་སྤྲུལ་པ་དེ་དང་དེར་སེམས་ཅན་ཇི་ལྟ་བུ་ལ་མོས་པ་དེ་ལྟ་བུར་སྤྲུལ་པ་སྤྲུལ་ཏེ་འདུལ་  
བའི་སེམས་ཅན་རྣམས་ཀྱི་རྒྱུད་དང་སྦྱར་ཏེ་རྣམ་པར་འདུལ་བའི་ཕྱིར་སངས་རྒྱས་ཀྱི་ཞིང་དུ་སྤྲུལ་པ་རྣམ་པ་དུ་མར་སྤྲུལ་ཏོ་།སྤྲུལ་པ་དེ་དག་གིས་ཀྱང་གཞན་ཡང་སྤྲུལ་ཏེ་བསྟན་  
ཏོ༑ ༑འཇམ་དཔལ། འདི་ལྟ་སྟེ། དཔེར་ན། སྒྱུ་མ་མཁན་གྱིས་སྤྲུལ་པ་མངོན་པར་སྤྲུལ་ཏེ། སྒྱུ་མ་མཁན་གྱིས་སྤྲུལ་པ་དེ་དག་གིས་ཀྱང་སྤྲུལ་པ་གཞན་མངོན་པར་སྤྲུལ་པ་  
  
  
འཇམ་དཔལ། དགེ་སློང་སྙན་པའི་སྒྲ་དབྱངས་ཀྱིས་ཀྱང་སྤྲུལ་པ་མངོན་པར་སྤྲུལ་ཏེ། སྤྲུལ་པ་དེ་དག་གིས་ཀྱང་གཞན་མངོན་པར་སྤྲུལ་ཏོ། །འཇམ་དཔལ། དེ་ཇི་སྙམ་  
དུ་སེམས། དེའི་ཚེ་དེའི་དུས་ན་དགེ་སློང་སྙན་པའི་སྒྲ་དབྱངས་ཞེས་བྱ་བར་གྱུར་པ་དེ་གཞན་ཞིག་ཡིན་པ་སྙམ་དུ་འཛིན་ན། འཇམ་དཔལ། ཁྱོད་ཀྱིས་དེ་ལྟར་མི་བལྟའོ། །དེ་ཅིའི་ཕྱིར་  
ཞེ་ན༑ དེ་བཞིན་གཤེགས་པ་དོན་ཐམས་ཅད་གྲུབ་པ་དེ་དེའི་ཚེ་དེའི་དུས་ན་དགེ་སློང་སྙན་པའི་སྒྲ་དབྱངས་ཞེས་བྱ་བར་གྱུར་ཏོ་།འཇམ་དཔལ། དེ་ལྟ་བས་ན། སྒྲིབ་པ་མེད་པའི་  
རྣམ་པར་ཐར་པ་ལ་སྤྱོད་པའི་བྱང་ཆུབ་སེམས་དཔའ་སེམས་དཔའ་ཆེན་པོས་དངོས་པོ་མེད་པའི་ངོ་བོ་ཉིད་ཀྱི་ཏིང་ངེ་འཛིན་ལ་བསྟེན་པར་བྱ། བསྒོམ་པར་བྱ། མང་དུ་བྱའོ། །བྱང་ཆུབ་  
སེམས་དཔའི་ཏིང་ངེ་འཛིན་དངོས་པོ་མེད་པའི་ངོ་བོ་ཉིད་འྡིའང་ཤེས་རབ་ཀྱི་ཕ་རོལ་ཏུ་ཕྱིན་པ་དང་ལྡན་པའི་བྱང་ཆུབ་སེམས་དཔའ་ལ་འབྱུང་ངོ། །འཇམ་དཔལ། སྔོན་བྱུང་བ་  
འདས་པའི་དུས་ན་བསྐལ་པ་ཚད་མེད། གྲངས་མེད། བསམ་གྱིས་མི་ཁྱབ། མཚུངས་པ་མེད། གཞལ་དུ་མེད། བརྗོད་དུ་མེད་པ་དེའི་ཕ་རོལ་གྱིའང་ཆེས་ཕ་རོལ་ན་བསྐལ་པའི་སྙིང་  
པོ་ཞེས་བྱ་བའི་བསྐལ་པ་བྱུང་སྟེ། བསྐལ་པའི་སྙིང་པོའི་བསྐལ་པ་དེ་ལ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ་  
  
  
༄༅། །བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ། ལྷ་དང་མི་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་  
མཚུངས་པ་མེད་པའི་གཟི་བརྗིད་འོད་ཅེས་བྱ་བ་འཇིག་རྟེན་དུ་བྱུང་སྟེ། འཇམ་དཔལ། དེ་བཞིན་གཤེགས་པ་མཚུངས་པ་མེད་པའི་གཟི་བརྗིད་འོད་དེའི་འོད་ཀྱིས་ཤར་ཕྱོགས་སུ་  
གངྒཱའི་ཀླུང་གི་བྱེ་མ་སྙེད་ཀྱི་འཇིག་རྟེན་གྱི་ཁམས་སྣང་བར་གྱུར། ལྷོ་ཕྱོགས་སུ་གངྒཱའི་ཀླུང་གི་བྱེ་མ་སྙེད་ཀྱི་འཇིག་རྟེན་གྱི་ཁམས་སྣང་བར་གྱུར། ནུབ་ཕྱོགས་སུ་གངྒཱའི་ཀླུང་གི་  
བྱེ་མ་སྙེད་ཀྱི་འཇིག་རྟེན་གྱི་ཁམས་སྣང་བར་གྱུར། བྱང་ཕྱོགས་སུ་གངྒཱའི་ཀླུང་གི་བྱེ་མ་སྙེད་ཀྱི་འཇིག་རྟེན་གྱི་ཁམས་སྣང་བར་གྱུར། དེ་བཞིན་དུ་ཤར་ལྷོ་དང། ལྷོ་ནུབ་དང། ནུབ་  
བྱང་དང། བྱང་ཤར་དང། སྟེང་དང། འོག་དང། ཕྱོགས་བཅུ་ཀུན་ཏུ་ཕྱོགས་རེ་རེར་ཡང་གངྒཱའི་ཀླུང་གི་བྱེ་མ་སྙེད་ཀྱི་འཇིག་རྟེན་གྱི་ཁམས་དེ་བཞིན་གཤེགས་པ་མཚུངས་པ་  
མེད་པའི་གཟི་བརྗིད་འོད་དེའི་འོད་ཀྱིས་སྣང་བར་གྱུར་ཏོ། །སེམས་ཅན་གང་དེའི་འོད་ཀྱིས་རེག་པ་དེ་དག་ཐམས་ཅད་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་  
མི་ལྡོག་པར་གྱུར་ཏོ། །དེ་བཞིན་གཤེགས་པ་མཚུངས་པ་མེད་པའི་གཟི་བརྗིད་འོད་དེའི་འཇིག་རྟེན་གྱི་ཁམས་ན་བྱང་ཆུབ་སེམས་དཔའ་གངྒཱའི་ཀླུང་གི་བྱེ་མ་སྙེད་རྣམས་ཕྱིར་མི་  
  
  
དེ་བཞིན་གཤེགས་པ་དེ་ཡོངས་སུ་མྱ་ངན་ལས་འདས་ནས་བྱང་ཆུབ་སེམས་དཔའ་དེ་དག་ཕལ་ཆེར་བླ་ན་མེད་པ་ཡང་དག་པར་རྫོགས་  
པའི་བྱང་ཆུབ་མངོན་པར་རྫོགས་པར་སངས་རྒྱས་ནས་སེམས་ཅན་བརྗོད་དུ་མེད་པ་རྣམས་ཐེག་པ་གསུམ་གྱིས་རབ་ཏུ་འགོད་དོ། །ཡང་དེའི་ཚེ་དེའི་དུས་ན་སངས་རྒྱས་ཀྱི་ཞིང་དེ་ན་དགེ་སློང་སྦྲིན་གྱི་  
རྒྱལ་པོ་ཞེས་བྱ་བ་ཞིག་བྱུང་སྟེ། འཇིག་རྟེན་གྱི་ཁམས་དེ་ན་བྱང་ཆུབ་སེམས་དཔའ་ཇི་སྙེད་ཡོད་པ་དེ་དག་ཐམས་ཅད་ཀྱི་མཆོག་བྱེད་དེ། དེས་བྱང་ཆུབ་སེམས་དཔའ་དེ་དག་ཐམས་ཅད་བླ་ན་  
མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་པ་དེ་དག་གི་དམ་པའི་ཆོས་དུས་དང་པོ་དང། བར་མ་དང། ཐ་མ་གསུམ་དུ་གཟུང་ངོ། །ཞེས་དེ་ལྟར་སྨོན་ལམ་  
བཏབ་བོ། །འཇམ་དཔལ། དེ་ན་བྱང་ཆུབ་སེམས་དཔའ་དེ་དག་ཐམས་ཅད་དུས་ཇི་ལྟ་བ་བཞིན་དུ་སོ་སོའི་འཇིག་རྟེན་གྱི་ཁམས་སུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་  
པར་སངས་རྒྱས་ཏེ་སེམས་ཅན་དཔག་ཏུ་མེད་ཅིང་བརྗོད་དུ་མེད་པ་རྣམས་ཀྱི་དོན་བྱས་ནས་ཕུང་པོ་ལྷག་མ་མེད་པའི་མྱ་ངན་ལས་འདས་པའི་དབྱིངས་སུ་མྱ་ངན་ལས་འདས་སོ། །དེ་བཞིན་གཤེགས་  
པ་དེ་དག་ཐམས་ཅད་ཀྱི་དམ་པའི་ཆོས་དགེ་སློང་སྤྲིན་གྱི་རྒྱལ་པོ་དེས་དུས་ཐོག་མ་དང། བར་མ་དང། ཐ་མ་གསུམ་དུ་བཟུང་ངོ་།དེ་དག་མྱ་ངན་ལས་འདས་པའི་འོག་ཏུ་འཇིག་རྟེན་དུ་  
  
  
༄༅། །སྙིགས་མ་ལྔ་བྱུང་སྟེ། སེམས་ཅན་སྐལ་བ་མེད་པར་གྱུར་ནས་དམ་པའི་ཆོས་ནུབ་པ་དེའི་ཚེ་བྱང་ཆུབ་སེམས་དཔའ་དེ་ཕྱི་རོལ་གྱི་དྲང་སྲོང་མངོན་པར་ཤེས་པ་  
ལྔ་དང་ལྡན་པར་གྱུར་ཏེ། དེ་བསྟན་བཅོས་གང་འཇིག་རྟེན་གྱི་དོན་དུ་འགྱུར་བ་ཆོས་དང་ལྡན་པ་དེ་ཁོང་དུ་ཆུད་ནས་རབ་ཏུ་སྟོན་པ་འདི་ལྟ་སྟེ། སྙན་ཚིག་གི་རིག་བྱེད་དང། ངེས་  
བརྗོད་ཀྱི་རིག་བྱེད་དང། མཆོད་སྦྱིན་གྱི་རིག་བྱེད་དང། སྲིད་སྲུང་གི་རིག་བྱེད་དང། སྒྲའི་བསྟན་བཅོས་རྣམས་དང། གཏན་ཚིགས་ཀྱི་བསྟན་བཅོས་རྣམས་དང། གསོ་བའི་  
བསྟན་བཅོས་རྣམས་དང། ནོར་སྦྱར་དང། དུག་དང། སྔགས་དང་སྨན་གྱི་རྒྱུད་དང། དུས་འཁོར་བ་དང། དུས་དང། གཟའ་དང། རྒྱུ་སྐར་ཤེས་པའང་རབ་ཏུ་སྟོན་ཏོ། །སེམས་  
ཅན་རྣམས་ལ་ཕན་པ་དང་ལྡན་པའི་བཟོའི་གནས་ཐམས་ཅད་ཀྱང་སྟོན་ཏོ། །ནམ་སངས་རྒྱས་བྱུང་བ་དེ་ན་དེའི་འཁོར་ལོས་བསྒྱུར་བའི་རྒྱལ་པོར་གྱུར་ཏེ། རྒྱལ་པོའི་སྲིད་བོར་  
ནས་འཁོར་དང་བཅས་ཏེ་ཁྱིམ་ནས་ཁྱིམ་མེད་པར་རབ་ཏུ་བྱུང་ངོ་།རབ་ཏུ་བྱུང་ནས་དེ་བཞིན་གཤེགས་པ་དེ་དག་གིས་བསྟན་པའང་ཀུན་འཛིན། ཡོངས་སུ་མྱ་ངན་ལས་འདས་  
པ་དེ་དག་གི་རིང་བསྲེལ་ལའང་མཆོད་པ་རྣམ་པ་མང་པོས་རབ་ཏུ་སྦྱོར་བར་གྱུར་ཏོ། སྐྱེ་བོའི་ཚོགས་དཔག་ཏུ་མེད་པ་རྣམས་སངས་རྒྱས་[?]མཆོད་པ་བྱེད་དུ་འཇུག་པར་གྱུར་  
  
  
སངས་རྒྱས་དང་ལྡན་པ་དང། སངས་རྒྱས་མཆོད་པ་དང་ལྡན་པ་དང། སེམས་ཅན་ཡོངས་སུ་སྨིན་པར་བྱེད་པ་དང་ལྡན་པ་དང། བདག་གི་དགེ་བའི་  
རྩ་བ་རྣམས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་བསྔོ་ཞིང་སེམས་ཅན་ཐམས་ཅད་དང་ཐུན་མོང་དུ་བྱས་ནས་སངས་རྒྱས་ཀྱི་ཞིང་ཡོངས་སུ་དག་པའི་ཕྱིར་ཡང་ཡོངས་སུ་  
བསྔོས་སོ། །འཇམ་དཔལ། བྱང་ཆུབ་སེམས་དཔའ་སྤྲིན་གྱི་རྒྱལ་པོ་དེས་བྱང་ཆུབ་སེམས་དཔའ་དེ་ཐམས་ཅད་བྱང་ཆུབ་མངོན་པར་སངས་རྒྱས་པ་ལ་དེ་ལྟ་བུའི་ཚུལ་དུ་བདེ་བའི་ཡོ་བྱད་  
ཐམས་ཅད་ཀྱིས་རིམ་གྲོ་བྱས། བཞུགས་པ་དང། ཡོངས་སུ་མྱ་ངན་ལས་འདས་པ་དེ་དག་ཐམས་ཅད་དང། དེ་བཞིན་གཤེགས་པ་ཚད་མེད་པ་གཞན་གྱིའང་དམ་པའི་ཆོས་དུས་ཐོག་  
མ་དང། བར་མ་དང། ཐ་མ་གསུམ་དུ་བཟུང་སྟེ། འོན་ཀྱང་དེ་ལ་སངས་རྒྱས་བཅོམ་ལྡན་འདས་དེ་རྣམས་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་མ་བསྟན་ན་  
དེ་ཅིའི་ཕྱིར་ཞེ་ན། དེ་ཤེས་རབ་ཀྱི་ཕ་རོལ་ཏུ་ཕྱིན་པ་ལས་ངེས་པར་འབྱུང་བ་མ་ཡིན་པའི་ཕྱིར་རོ། །དེ་བཞིན་གཤེགས་པ་མཚུངས་པ་མེད་པའི་གཟི་བརྗིད་འོད་དེའང་དེའི་ཚེ་  
མྱ་ངན་ལས་མ་འདས་ཏེ། དེ་ནས་བྱང་ཆུབ་སེམས་དཔའ་སྤྲིན་གྱི་རྒྱལ་པོ་དེ་བཅོམ་ལྡན་འདས་དེ་བཞིན་གཤེགས་པ་མཚུངས་པ་མེད་པའི་གཟི་བརྗིད་འོད་ཀྱི་ཞིང་སངས་རྒྱས་ཀྱི་ཞིང་  
  
  
༄༅། །དུ་སྨོན་ལམ་གྱི་དབང་གིས་ཡང་དང་ཡང་སྐྱེས་ནས་དེའི་དགེ་བའི་རྩ་བ་ཡོངས་སུ་སྨིན་པའི་སྟོབས་དེས་དེ་བཞིན་གཤེགས་པ་དེ་མཐོང་མ་ཐག་ཏུ་ཤེས་རབ་  
ཀྱི་ཕ་རོལ་ཏུ་ཕྱིན་པ་ཡོངས་སུ་དག་པར་བྱས་ཏེ། དེའི་ཚེ་དེ་བཞིན་གཤེགས་པ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་ཏོ། །དགེ་བའི་རྩ་བ་གང་ལ་བརྟེན་  
པས་དགེ་སློང་སྤྲིན་གྱི་རྒྱལ་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་དག་ཅེ་ན། འདི་ལྟ་སྟེ། དུས་གསུམ་མཉམ་པ་ཉིད་ལ་འཇུག་པ་དང། དུས་གསུམ་གྱི་ཆོས་ཐམས་ཅད་  
མཉམ་པར་མཐོང་བས་དགེ་སློང་སྤྲིན་གྱི་རྒྱལ་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་དག་གོ། །འདུས་བྱས་དང་འདུས་མ་བྱས་ཀྱི་ཆོས་རྣམས་ཐ་དད་པར་མི་མཐོང་བས་དགེ་སློང་སྤྲིན་  
གྱི་རྒྱལ་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་དག་གོ་།ཆོས་ཐམས་ཅད་ངོ་བོ་ཉིད་དང་བྲལ་བར་མཐོང་བས་དགེ་སློང་སྤྲིན་གྱི་རྒྱལ་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་དག་  
གོ་ཆོས་ཐམས་ཅད་མ་སྐྱེས་མ་འགགས་པར་མཐོང་བས་དགེ་སློང་སྤྲིན་གྱི་རྒྱལ་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་དག་གོ་ཆོས་ཐམས་ཅད་འོང་བའང་མ་ཡིན་འགྲོ་བའང་མ་  
ཡིན་པར་མཐོང་བས་དགེ་སློང་སྤྲིན་གྱི་རྒྱལ་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་དག་གོ་ཆོས་ཐམས་ཅད་གནས་མེད་པར་མཐོང་བས་དགེ་སློང་སྤྲིན་གྱི་རྒྱལ་པོ་ཤེས་རབ་ཀྱི་  
  
  
ཆོས་ཐམས་ཅད་མྱ་ངན་ལས་འདས་པ་དང་མཚུངས་པར་མཐོང་བས་དགེ་སློང་སྤྲིན་གྱི་རྒྱལ་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་དག་གོ་ཆོས་  
ཐམས་ཅད་བརྗོད་དུ་མེད་པར་མཐོང་བས་དགེ་སློང་སྤྲིན་གྱི་རྒྱལ་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་དག་གོ་ཆོས་ཐམས་ཅད་ལ་བདག་མེད་པར་མཐོང་བས་དགེ་སློང་སྤྲིན་གྱི་རྒྱལ་  
པོ་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་དག་གོ་ཆོས་ཐམས་ཅད་ལ་སེམས་ཅན་མེད་པར་མཐོང་བས་དགེ་སློང་སྤྲིན་གྱི་རྒྱལ་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་དག་གོ་ཆོས་  
ཐམས་ཅད་ལ་སྲོག་མེད་པར་མཐོང་བས་དགེ་སློང་སྤྲིན་གྱི་རྒྱལ་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་དག་གོ་ཆོས་ཐམས་ཅད་ལ་གང་ཟག་མེད་པར་མཐོང་བས་དགེ་སློང་སྤྲིན་གྱི་  
རྒྱལ་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་དག་གོ་ཆོས་ཐམས་ཅད་ནམ་མཁའ་དང་མཚུངས་པར་མཐོང་བས་དགེ་སློང་སྤྲིན་གྱི་རྒྱལ་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་  
སུ་དག་གོ་ཆོས་ཐམས་ཅད་ཆོས་ཀྱི་དབྱིངས་ལས་བྱུང་བར་མཐོང་བས་དགེ་སློང་སྤྲིན་གྱི་རྒྱལ་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་དག་གོ་དེ་ལྟར་ཆོས་ཀྱི་དབྱིངས་ལས་  
ཆོས་ཐམས་ཅད་བྱུང་བར་མཐོང་བས་དགེ་སློང་སྤྲིན་གྱི་རྒྱལ་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་དག་སྟེ། དེ་ལྟར་དེ་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་དག་པས་  
  
  
༄༅། །འདི་ལྟ་བུའི་དགེ་བའི་རྩ་བའི་ཤུགས་རྙེད་དེ། དེ་ལྟ་བུའི་དགེ་བའི་རྩ་བའི་ཤུགས་རྙེད་པས་ཏ་ལ་བདུན་སྲིད་དུ་ནམ་མཁའ་ལ་འཕགས་ཏེ། དེ་བར་སྣང་  
ལ་འདུག་ནས་ཕྱོགས་བཅུའི་འཇིག་རྟེན་གྱི་ཁམས་ཚད་མེད་པ་ན་སངས་རྒྱས་བཅོམ་ལྡན་འདས་མཐོང་བ་ལ་ལ་ནི། བླ་ན་མེད་པ་ཡང་དག་པར་རྫོགས་པའི་བྱང་ཆུབ་  
མངོན་པར་རྫོགས་པར་འཚང་རྒྱ། ལ་ལ་ནི། བླ་ན་མེད་པའི་ཆོས་ཀྱི་འཁོར་ལོ་བསྐོར། ལ་ལ་ནི། རྫུ་འཕྲུལ་གྱི་ཆོ་འཕྲུལ་རྣམ་པ་དུ་མས་སེམས་ཅན་རྣམས་འདུལ། ལ་  
ལ་ནི༑ ཚེའི་འདུ་བྱེད་འདོར། ལ་ལ་ནི། ཕུང་པོའི་ལྷག་མ་མེད་པའི་མྱ་ངན་ལས་འདས་པའི་དབྱིངས་སུ་ཡོངས་སུ་མྱ་ངན་ལས་འདའ་བར་མཐོང་སྟེ། མཐོང་ནས་དེ་བཞིན་  
གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཚུངས་པ་མེད་པའི་གཟི་བརྗིད་འོད་དེ་ལ་ཤེས་རབ་ཀྱི་ཕ་རོལ་ཏུ་ཕྱིན་པ་དང་ལྡན་པའི་ཚིགས་སུ་བཅད་  
པས་མངོན་པར་བསྟོད་དོ། །བསྐལ་བ་བྱེ་བ་མང་པོར་འཁོར་བ་ན་།སྦྱིན་པ་མཐའ་ཡས་དག་རྒྱ་ཆེར་སྩལ། །བདེ་བར་གཤེགས་པའི་བསྟན་པ་རབ་འདྲི་ཞིང། །སྦྱིན་གནས་  
མང་པོ་དག་ལ་བདག་གིས་བསྙེན། །འཇིག་རྟེན་རིག་པའི་འཇིག་རྟེན་མངོན་གྲགས་པ། །སྤྱན་ལྡན་དྲི་མེད་ཅེས་བགྱི་མཁྱེན་པ་དེ། །རི་རབ་བརྩེགས་འདྲ་བསོད་ནམས་བརྒྱ་ཡི་  
  
  
།བྱང་ཆུབ་འཚལ་སླད་དེ་ལ་རིམ་གྲོ་བགྱིས། །བྱེ་བ་ཁྲག་ཁྲིག་དྲུག་ཅུ་མཐའ་ཡས་པ། །དེ་ཡི་དགེ་འདུན་བདེ་གཤེགས་སྲས་ལ་ཡང། །ལོ་བྱེ་ཁྲག་ཁྲིག་བདུན་ཅུའི་བར་དུ་  
ནི༑ ༑རྒྱལ་བ་ཉན་ཐོས་བཅས་ལ་བསྙེན་བཀུར་བགྱིས། །དགའ་ཞིང་མོས་པ་མངོན་པར་བསྐྱེད་ནས་སུ། །ཟས་སྐོམ་རྣམ་མང་ཡིད་དུ་འོང་བ་དག་བདེ་བར་གཤེགས་ལ་བདག་གིས་  
དབུལ་བ་ཕུལ། །འོན་ཀྱང་བདེ་གཤེགས་དེས་བདག་ལུང་མ་བསྟན། །འདས་པའི་དུས་ཚེ་སངས་རྒྱས་བྱུང་བ་ནི། །མཁྱེན་པ་འཇིག་རྟེན་མངོན་པོ་མྱ་ངན་སེལ། །མེ་རྩེ་སྤྲིན་ཅེས་པ་  
ཡི་དེ་བཞིན་གཤེགས། །ཉན་ཐོས་བཅས་པ་རྒྱལ་དེ་བསྙེན་བཀུར་བགྱིས། །འདྲེན་པ་དེ་ལ་ལོ་བྱེ་དྲུག་ཅུ་བཞིར། །བདག་གིས་འཁོར་དང་བཅས་ལ་བཀུར་སྟི་བགྱིས། །བདག་གིས་  
ཡེ་ཤེས་ཡངས་པ་མ་སྦྱངས་པས། །འོན་ཀྱང་བདེ་གཤེགས་དེས་བདག་ལུང་མ་བསྟན། །འདས་པའི་དུས་ན་འདྲེན་པ་བྱུང་བ་ནི། །ཡེ་ཤེས་རྒྱ་མཚོ་ཞེས་ཀྱང་ཕྱོགས་སུ་གྲགས། །ཆོས་  
རྒྱལ་དེ་ཡི་འཁོར་དུ་གྱུར་པ་ནི། །བྱེ་བ་ཁྲག་ཁྲིག་དྲུག་ཅུར་ཚང་པ་ལགས། །བདག་གིས་རྒྱལ་མཆོག་ཉན་ཐོས་བཅས་དེ་ལ། །ལོ་བྱེ་དགུ་བཅུའི་བར་དུ་བསྙེན་བཀུར་བགྱིས། །བྱང་ཆུབ་  
དམ་པ་འཚལ་བའི་སླད་དུ་འདིར། །བདག་གིས་སྦྱིན་པ་མཐའ་ཡས་རྒྱ་ཆེར་སྩལ། །མྱ་ངན་འདས་པར་གྱུར་ནས་ལོ་ལྔ་ནས། །བདེ་གཤེགས་ཉན་ཐོས་དག་ལ་བཀུར་སྟི་བགྱིས། །  
  
  
༄༅། །བཤོས་དང་སྐྱེམས་ཀྱི་རྣམ་པར་རབ་ཏུ་སྦྱར། །འོན་ཀྱང་བདེ་གཤེགས་དེས་བདག་ལུང་མ་བསྟན། །འདས་པའི་དུས་ན་ཁ་ནས་།སྐྱོབ་པ་བདེ་གཤེགས་དེ་ཡི་འདུས་པ་ནི། །ཡང་དག་མཐོང་  
ཡེ་ཤེས་རོ་བོ་དེ་བཞིན་གཤེགས། །དེ་ཡི་ཞིང་རྣམས་མཚུངས་མེད་བསམ་མི་ཁྱབ། །འཇིག་རྟེན་ཁམས་རྣམས་ཁྲག་ཁྲིག་ཐམས་ཅད་ནས་།སྐྱོབ་པ་བདེ་གཤེགས་དེ་ཡི་  
འདུས་པ་ནི། །ཡང་དག་མཐོང་བའི་ཉན་ཐོས་རྣམས་སུ་གྱུར། །ཁྲག་ཁྲིག་བདུན་དུ་སངས་རྒྱས་ཞིང་རྣམས་ནི། །ལ་ལས་བཏགས་ནས་ཕྲ་རབ་རྡུལ་བགྱིས་ལ། །དེ་ནི་མི་གང་ལ་  
ལས་བྱུང་བ་ཡིས། །ཕྲ་རབ་རྡུལ་དུ་བགྱིས་པའི་རྡུལ་དེ་ཐོགས། །མི་དེས་ཤིན་ཏུ་རྡུལ་ཕྲན་དེ་ཐོགས་ཏེ། །ཤར་གྱི་ཕྱོགས་སུ་མགྱོགས་ལྡན་དེ་མཆིས་པ། །གངྒཱའི་ཀླུང་གི་བྱེ་སྙེད་  
སངས་རྒྱས་ཞིང། །དེ་ཡི་གོམ་པ་གཅིག་གིས་དེ་དག་བརྒལ། །དེ་བཞིན་མི་དེ་བསྐལ་པ་བརྒྱར་མཆིས་ནས། །ཐ་མར་ཤིན་ཏུ་ཕྲ་བའི་རྡུལ་གཅིག་བོར། །དེ་བཞིན་ཤིན་ཏུ་ཕྲ་བའི་  
རྡུལ་དེ་ཀུན། །ཤར་གྱི་ཕྱོགས་སུ་མཆིས་ནས་ཐམས་ཅད་བོར། །དེ་བཞིན་མ་ལུས་ཕྱོགས་བཅུ་ཐམས་ཅད་དུ། །ཇི་སྙེད་ཀྱི་ནི་རྡུལ་ཕྲན་ཀུན་བོར་ཏེ། །དེ་དག་ཞིང་རྣམས་གང་དུ་བོར་  
བ་དང། །གང་དུ་རྡུལ་ཕྲན་མ་བོར་དེ་དག་རྣམས། །གྲོང་ཁྱེར་གཅིག་ཏུ་དེ་ཀུན་བགྱིས་ནས་སུ། །དེ་ནི་ཡུངས་ཀར་དག་གིས་གང་བར་བགྱིས། །གལ་ཏེ་འཇིག་རྟེན་ཁམས་རྣམས་  
  
  
།ཡུངས་འབྲུས་གང་བ་ལ་ལ་སུ་སྤྲོ་བས་།བཏགས་ནས་ཤིན་ཏུ་ཕྲ་བའི་རྡུལ་དུ་བགྱིས། །ཐམས་ཅད་ཀྱང་ནི་ཇི་ལྟར་སྔ་མ་བཞིན། །དེ་བཞིན་ཐམས་ཅད་ཕྱོགས་  
ཀྱི་ཞིང་རྣམས་ཀྱང། །སྟོང་དུ་བསྒྱུར་ཅིང་བསྒྲེ་བ་བགྱིས་པ་ཡང། །དེ་ཡི་ཐ་མ་འཚལ་བར་ནུས་ཀྱང་གདའ། །སྐྱོབ་པ་དེ་ཡི་ཞིང་ནི་ཚད་མ་མཆིས། །བདེ་གཤེགས་དེ་ལ་དགྲ་བཅོམ་  
མངའ་བ་ནི། །ཉན་ཐོས་ཁྲག་ཁྲིག་བསམ་གྱིས་མི་ཁྱབ་རྣམས་།རྒྱལ་བ་དེ་ཡང་ཉན་ཐོས་བཅས་པར་མཆོད། །དེ་བཞིན་གཤེགས་དེས་བདག་ལ་ལུང་མ་བསྟན། །འདས་པའི་དུས་ན་  
འདྲེན་པ་བྱུང་བ་ནི། །འཇིག་རྟེན་མཆོད་རྟེན་ཞེས་ནི་ཕྱོགས་སུ་གྲངས། །གང་ཟག་མཆོག་དེ་བདག་གིས་མཆོད་ན་ཡང། །དེ་བཞིན་གཤེགས་དེས་བདག་ལ་ལུང་མ་བསྟན། །མ་སྨད་  
པ་ཡི་བདེ་གཤེགས་སངས་རྒྱས་བརྒྱད། །རྒྱལ་བ་གྲགས་འཆང་འཇིགས་མཛད་དེས་པ་དང། །སཱ་ལའི་རྒྱལ་པོ་ནོར་བཟང་འོད་ཆེན་དང་།ཏོག་གི་རྒྱལ་པོ་བསོད་ནམས་བརྒྱ་ཡི་མཚན།།  
བདག་གིས་འདྲེན་པ་དེ་དག་ཉན་ཐོས་བཅས། །བྱང་ཆུབ་མཆོག་རབ་ཏུ་འཚལ་སླད་བཀུར་སྟི་བགྱིས། །འོན་ཀྱང་ཤེས་རབ་མཐར་ཕྱིན་མ་སྦྱངས་པས། །དེ་བཞིན་གཤེགས་དེས་  
བདག་ནི་ལུང་མ་བསྟན། །བསྐལ་བ་གཅིག་ལ་མཐུ་ཆེན་བདེ་བར་གཤེགས། །ཐམས་ཅད་གཟིགས་པ་སྟོང་ཕྲག་དྲུག་བྱུང་སྟེ། །བདག་གིས་གང་ཟག་མཆོག་དེ་ཀུན་མཆོད་ཀྱང། །  
  
  
༄༅། །བདེ་གཤེགས་དེ་དག་གིས་ཀྱང་ལུང་མ་བསྟན། །འདས་པའི་དུས་ན་འདྲེན་པ་བྱུང་བ་ནི། །ཟླས་བྱིན་ཞེས་ཀྱང་ཕྱོགས་བཅུར་གྲགས་པ་སྟེ། །རྒྱལ་པ་ཉན་ཐོས་བཅས་  
ལ་བཀུར་སྟི་བགྱིས། །དེ་བཞིན་གཤེགས་དེས་བདག་ལ་ལུང་མ་བསྟན་།འདས་པའི་དུས་ན་འདྲེན་པ་བྱུང་བ་ནི། །ཙནྡན་དམ་པ་བདེ་གཤེགས་འཕྲུལ་ཆེན་ཏེ། །མི་ཡི་དམ་པ་དེ་ལའང་  
བསྙེན་བཀུར་བགྱིས། །གང་ཟག་མཆོག་དེས་བདག་ལ་ལུང་མ་བསྟན་།འདྲེན་པ་འཇིག་རྟེན་མཁྱེན་པ་སྔོན་བྱུང་བ། །གློག་སྤྲིན་ཞེས་བགྱི་ཕྱོགས་སུ་གྲགས་པ་སྟེ། །རྒྱལ་བ་དེ་ཡང་  
ཉན་ཐོས་བཅས་པར་མཆོད། །དེ་བཞིན་གཤེགས་དེས་བདག་ལ་ལུང་མ་བསྟན། །སྔོན་གྱི་སངས་རྒྱས་རྐང་གཉིས་མཆོག་བྱུང་བ། །ཐེ་ཚོམ་ཀུན་གྱི་བཅིངས་པ་གཅོད་མཛད་པ། །  
སྤྲིན་སྦྱིན་རྣམ་འདྲེན་བདེ་བར་གཤེགས་པ་སྟེ། །དེ་ལ་རིམ་གྲོ་བགྱིས་ཀྱང་ལུང་མ་བསྟན། །སྔོན་གྱི་སངས་རྒྱས་རྣམ་འདྲེན་སྡིག་མི་མངའ། །དགྲ་བཅོམ་ཞེས་ཀྱང་ཕྱོགས་སུ་གྲགས་པ་  
སྟེ༑ ༑འཇིག་རྟེན་མཁས་པ་དེ་ལ་མཆོད་བགྱིས་ཀྱང། །དེ་བཞིན་གཤེགས་དེས་བདག་ལ་ལུང་མ་བསྟན། །སྔོན་གྱི་སངས་རྒྱས་ཁྲག་ཁྲིག་མཐའ་ཡས་པ། །འཇིག་རྟེན་མགོན་པོ་མཚུངས་  
མེད་ཉན་ཐོས་བཅས། །བྱང་ཆུབ་མཆོག་འཚལ་བཀུར་སྟི་རབ་བགྱིས་ཀྱང། །བདེ་གཤེགས་དེ་དག་གིས་ཀྱང་ལུང་མ་བསྟན། །མཚུངས་མེད་འདྲེན་པ་རྣམས་ལ་བསྙེན་བཀུར་  
  
  
༑ཤེས་རབ་དམ་པ་མཆོག་ནི་བདག་གིས་སྦྱངས། །ཆོས་ཀྱི་ཚུལ་དང་མཚན་ཉིད་དེ་རྟོགས་ནས། །དེས་ན་དྲི་མེད་ཏོག་གིས་བདག་ལུང་བསྟན། །འདི་ལྟར་བདག་གིས་དེ་  
རིང་ཆོས་ཉིད་མཐོང། །ཐེ་ཚོམ་མ་ལུས་པར་ནི་ཐམས་ཅད་བཅད་།སྒྱུ་མ་སྨིག་སྒྱུ་ཆུ་ཟླ་འདྲ་བ་རུ། །ཆོས་རྣམས་ཐམས་ཅད་སྐྱེ་བ་བདག་གིས་མཐོང། །ཇི་ལྟར་མི་རྣམས་རི་ཡི་བར་  
ན་ཡང། །ཡིད་དུ་འོང་བའི་གླུ་དབྱངས་སྐད་འབྱིན་ཏེ། །སྐད་ཅིག་ཏུ་ནི་བྲག་ཅ་གཞན་ཡང་འབྱུང། །དེ་ཡི་སྒྲ་ལ་བྱེད་པ་པོ་མ་མཆིས། །རི་ཡི་བར་ན་ཇི་ལྟར་བྲག་ཅ་བཞིན། །དེ་བཞིན་  
བདག་གིས་ཆོས་རྣམས་ཡང་དག་མཐོང། །དེ་ལ་བདག་ནི་ཐེ་ཚོམ་མ་མཆིས་ཏེ། །དེས་ན་གང་ཟག་མཆོག་དེས་བདག་ལུང་བསྟན། །ནམ་མཁའ་བར་སྣང་ཇི་ལྟར་བྱ་ཡི་རྗེས། །དེ་དག་  
མ་མཆིས་མ་བྱུང་འབྱུང་མི་འགྱུར། །རྒྱལ་བས་བསྟན་པ་དེ་བཞིན་མཐོང་བས་ན། །དེས་ན་གང་ཟག་མཆོག་གིས་བདག་ལུང་བསྟན། །ཆོས་འདི་ཐམས་ཅད་བར་སྣང་ནམ་མཁའ་  
བཞིན༑ ༑དེ་རྣམས་གང་ལའང་མངོན་པར་ཆགས་མ་མཆིས། །ཕྱོགས་ནས་མཆིས་ཤིང་གང་དུའང་མཆིས་མ་མཆིས། །དེས་ན་གང་ཟག་མཆོག་གིས་བདག་ལུང་བསྟན། །ཇི་ལྟར་  
རྨི་ལམ་ན་ནི་སྐོམ་པའི་མིས། །ཆུ་གྲང་དང་བ་དེ་ཡིས་འཚལ་ན་ཡང། །སྐོམ་པ་ཆད་ཅིང་ཞི་བར་མི་འགྱུར་བ། །དེ་བཞིན་བདག་གིས་འདོད་པའི་ཡོན་ཏན་རྟོགས། །རྔ་བརྡུངས་དེ་  
  
  
༄༅། །ལས་སྒྲ་རྣམས་རབ་འབྱུང་སྟེ། །སྐྱེ་བོ་བྱིས་པ་རྣམས་ནི་དགའ་བར་འགྱུར། །དེ་ཡང་ཀོ་བ་དང་ནི་ཤིང་ལས་ཀྱང། །སྒྲ་དེ་མི་རྙེད་དེ་བཞིན་ཆོས་ཉིད་དོ། །ཇི་ལྟར་པི་  
ཝང་ལེན་པ་སྦྲེངས་པ་ཡི། །རྒྱུ་ལས་སྙན་པའི་སྒྲ་ཡང་ཤིན་ཏུ་གཏོང། །ཤིང་དང་རྒྱུད་རྣམས་ལས་ཀྱང་མ་ལགས་ཏེ། །སྒྲ་དེ་མི་རྙེད་དེ་བཞིན་ཆོས་ཉིད་དོ། །གཟུགས་དང་སྒྲ་དང་རོ་དང་  
དྲི་རེག་ཀྱང། །པི་ཝང་དག་གི་སྒྲ་འདྲར་མཐོང་བས་ན། །ཐེ་ཚོམ་དོགས་པ་ཐམས་ཅད་ཀུན་ཏུ་བཅོམ། །དེ་བས་འཇིག་རྟེན་འདྲེན་པས་བདག་ལུང་བསྟན། །ས་དང་ཤིང་དང་མུན་ཛ་བལ་  
བ་ཛ༑ ༑དེ་བཞིན་འོད་མ་རྩྭ་དང་ཆུར་བརྟེན་ཏེ། །བར་སྣང་ལ་ནི་དེ་དག་ཀུན་བསྐོར་ནས། །འཇིག་རྟེན་ཀུན་རྫོབ་ཁྱིམ་དུ་གྱུར་ཅེས་བརྗོད། །དེ་བཞིན་རུས་པ་སེན་མོ་རྒྱུས་པ་རྣམས། །སྤུ་  
དང་སྐྲ་དང་ཁྲག་རྣམས་པགས་པ་ཡིས། །ནམ་མཁའ་དག་ཀྱང་ཀུན་ནས་བསྐོར་ནས་ནི། །དེ་བཞིན་ཀུན་རྫོབ་ལུས་སུ་གྱུར་ཅེས་བརྗོད་།གཟུགས་ནི་དབུ་བ་འདྲ་སྟེ་སྙིང་པོ་མེད། །ཚོར་  
བ་རྣམས་ནི་ཆུ་ཡི་ཆུ་བུར་འདྲ། །འདུ་ཤེས་རྣམས་ནི་མིག་རྒྱུ་འདྲ་བ་མཐོང། །དེ་ལ་བྱིས་པའི་རང་བཞིན་སྐྱེ་བོས་ནོར། །སེམས་པ་དག་ནི་ཆུ་ཤིང་སྙིང་པོ་འདྲ། །རྣམ་ཤེས་རྣམ་པ་  
ཀུན་ཏུ་སྒྱུ་མ་བཞིན། །གང་གིས་འགྲོ་བ་ལྷར་བཅས་འཁྱམས་བྱས་པ། །དེ་ལྟར་མཐོང་བས་རྒྱལ་བས་ལུང་ཡང་བསྟན། །དེ་ནས་དགེ་སློང་སྤྲིན་གྱི་རྒྱལ་པོ་དེས་དེ་བཞིན་  
  
  
ཀྱི་ཕ་རོལ་ཏུ་ཕྱིན་པ་དང་ལྡན་པའི་ཚིགས་སུ་བཅད་པ་འདི་དག་གིས་མངོན་པར་བསྟོད་ནས་དགེ་བའི་རྩ་བ་དེས་བསྐལ་པ་  
བརྗོད་དུ་མེད་པར་ནམ་ཡང་ཆོས་ལ་རྨོངས་པར་མ་གྱུར། ནམ་ཡང་ཚུལ་ཁྲིམས་ལ་སྙིང་པོར་འདུ་ཤེས་པར་མ་གྱུར། ཏིང་ངེ་འཛིན་ལ་སྙིང་པོར་འདུ་ཤེས་པར་མ་གྱུར་ཏེ། རྟག་ཏུ་རྒྱུན་མི་  
ཆད་པར་ཤེས་རབ་ཀྱི་ཕ་རོལ་ཏུ་ཕྱིན་པ་ལ་གཞོལ་བར་གྱུར་ཏོ་།ནམ་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་ལ་དངོས་པོར་མ་དམིགས་ཏེ། འདི་ལྟ་སྟེ། དཔེར་ན། མི་ཞིག་གཟིངས་ལས་  
རྒྱ་མཚོ་ཆེན་པོ་བརྒལ་ནས་གཟིངས་བོར་ཏེ་གར་དགའ་བར་འགྲོ་བ་དེ་བཞིན་དུ་དགེ་སློང་སྤྲིན་གྱི་རྒྱལ་པོ་དེའང་ཤེས་རབ་ཀྱི་ཕ་རོལ་ཏུ་ཕྱིན་པ་ཤེས་པར་བྱེད་མོད་ཀྱི། ཤེས་རབ་ཀྱི་  
ཕ་རོལ་ཏུ་ཕྱིན་པ་ལ་མངོན་པར་ཞེན་པར་མི་བྱེད་དོ། །འདི་ལྟ་སྟེ། དཔེར་ན། མི་ཞིག་མེ་འདོད་པ་དེ་མེས་དགོས་པ་བྱེད་མོད་ཀྱི་འཚིག་པའི་ཉེས་པའང་སྲུང་བ་དེ་བཞིན་དུ། བྱང་ཆུབ་  
སེམས་དཔའ་སྤྲིན་གྱི་རྒྱལ་པོ་དེའང་ཤེས་རབ་ཀྱི་ཕ་རོལ་ཏུ་ཕྱིན་པས་ཆོས་རྣམས་མཐོང་མོད་ཀྱི། མངོན་པར་ཞེན་པའི་ཉེས་པའང་སྲུང་ངོ། །ཤེས་རབ་ཀྱི་ཕ་རོལ་ཏུ་ཕྱིན་པ་གཞན་  
ལའང་སྟོན་མོད་ཀྱི། མངོན་པར་ཞེན་པའི་ཉེས་པ་ལས་ཀྱང་ཟློག་པར་བྱེད་དོ། །ཤེས་རབ་ཀྱི་ཕ་རོལ་ཏུ་ཕྱིན་པས་སངས་རྒྱས་ཀྱི་ཞིང་ཚད་མེད་པར་སངས་རྒྱས་ཀྱི་བྱ་བ་བྱེད་མོད་ཀྱི་  
  
  
༄༅། །དེས་སེམས་ཅན་དེ་དག་དང། སངས་རྒྱས་དེ་དག་ཏུ་འཛིན་པའང་མེད་དོ། །འཇམ་དཔལ། དེ་ཇི་སྙམ་དུ་སེམས། དེའི་ཚེ་དེའི་དུས་ན་དགེ་སློང་སྤྲིན་གྱི་རྒྱལ་  
པོ་ཞེས་བྱ་བར་གྱུར་པ་དེ་གཞན་ཞིག་ཡིན་པ་སྙམ་དུ་འཛིན་ན་འཇམ་དཔལ། ཁྱོད་ཀྱིས་དེ་ལྟར་མི་བལྟའོ། །དེ་ཅིའི་ཕྱིར་ཞེ་ན་དེ་བཞིན་གཤེགས་པ་དོན་ཐམས་ཅད་གྲུབ་  
པ་དེ་དེའི་ཚེ་དེའི་དུས་ན་དགེ་སློང་སྤྲིན་གྱི་རྒྱལ་པོ་ཞེས་བྱ་བར་གྱུར་ཏོ། །འཇམ་དཔལ། དེ་ལྟ་བས་ན། ཐབས་མཁས་པ་གང་དང་ལྡན་པས་དགེ་སློང་སྤྲིན་གྱི་རྒྱལ་པོ་ཤེས་རབ་  
ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཐབས་མཁས་པ་དེ་དང་ལྡན་པར་བྱང་ཆུབ་སེམས་དཔའ་སེམས་དཔའ་ཆེན་པོས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱད་པར་བྱའོ། །དེ་ལྟ་བུའི་  
ཐབས་མཁས་པ་དང་ལྡན་པའི་བྱང་ཆུབ་སེམས་དཔའ་ནི། སངས་རྒྱས་ཀྱི་ཞིང་དཔག་ཏུ་མེད་པ་ཡོངས་སུ་སྦྱོང་ངོ། །སངས་རྒྱས་ཀྱི་ཞིང་གྲངས་མེད། བསམ་གྱིས་མི་ཁྱབ་  
མཚུངས་པ་མེད། གཞལ་དུ་མེད། བརྗོད་དུ་མེད་པ་ཡོངས་སུ་སྦྱོང་ངོ། །དེ་ནས་ཡང་བཅོམ་ལྡན་འདས་ཀྱིས་འཇམ་དཔལ་གཞོན་ནུར་གྱུར་པ་ལ་བཀའ་སྩལ་པ། འཇམ་  
དཔལ། དེ་བཞིན་གཤེགས་པ་དོན་ཐམས་ཅད་གྲུབ་པ་དེ་སྔོན་བྱང་ཆུབ་སེམས་དཔའི་སྤྱད་པ་སྤྱོད་པ་ན་བྱང་ཆུབ་སེམས་དཔའི་ཏིང་ངེ་འཛིན་ཞི་བ་ཞེས་བྱ་བ་བསྒོམས་  
  
  
ལམ་དུ་བྱས། རྟེན་དུ་བྱས། ནན་ཏན་དུ་བྱས། རབ་ཏུ་འདྲིས་བར་བྱས། ལེགས་པར་བརྩམས་ཤིང་རབ་ཏུ་རྫོགས་པར་བྱས་ཏེ། དེས་སྦྱིན་པའི་ཕ་རོལ་  
ཏུ་ཕྱིན་པ་ཞི་བ་དང། རབ་ཏུ་ཞི་བར་རྟོགས་སོ། །ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་དང། བཟོད་པའི་ཕ་རོལ་ཏུ་ཕྱིན་པ་དང་བརྩོན་འགྲུས་ཀྱི་ཕ་རོལ་ཏུ་ཕྱིན་པ་དང། བསམ་གཏན་  
གྱི་ཕ་རོལ་ཏུ་ཕྱིན་པ་དང། ཤེས་རབ་ཀྱི་ཕ་རོལ་ཏུ་ཕྱིན་པའང་ཞི་བ་དང། རབ་ཏུ་ཞི་བར་རྟོགས་སོ། །འདི་ལྟ་སྟེ། དཔེར་ན། འདུས་མ་བྱས་ཀྱི་ཁམས་ཞི་བ་དང། རབ་ཏུ་ཞི་བ་  
དེ་བཞིན་དུ་ཕ་རོལ་ཏུ་ཕྱིན་པ་དྲུག་ཀྱང་ཞི་བ་དང། རབ་ཏུ་ཞི་བར་རྟོགས་སོ། །འདི་ལྟ་སྟེ། དཔེར་ན། འདུས་མ་བྱས་ཀྱི་ཁམས་མི་སྐྱེ་མི་འགག་པ་དེ་བཞིན་དུ་ཕ་རོལ་ཏུ་ཕྱིན་པ་  
དྲུག་ཀྱང་མི་སྐྱེ་མི་འགག་གོ་འདི་ལྟ་སྟེ། དཔེར་ན། བདག་ཐམས་ཅད་ཀྱི་ཐམས་ཅད་དུ་མི་དམིགས་པ་དེ་བཞིན་དུ་ཕ་རོལ་ཏུ་ཕྱིན་པ་དྲུག་ཀྱང་ཐམས་ཅད་ཀྱི་ཐམས་ཅད་དུ་མི་  
དམིགས་ཏེ། ཕ་རོལ་ཏུ་ཕྱིན་པ་དྲུག་ཇི་ལྟ་བ་དེ་བཞིན་དུ་ཆོས་ཐམས་ཅད་ཀྱང་མི་སྐྱེ་མི་འགག་གོ་ཆོས་ཐམས་ཅད་ནི། ཞི་བ་སྟེ། ཞི་བ་དེའང་མི་དམིགས། གང་གི་ཞི་བ་དེའང་  
མི་དམིགས་སོ། །འཇམ་དཔལ། སྔོན་བྱུང་བ་འདས་པའི་དུས་ན་བསྐལ་པ་གྲངས་མེད། བསམ་གྱིས་མི་ཁྱབ། མཚུངས་པ་མེད། གཞལ་དུ་མེད་བརྗོད་དུ་མེད་པའི་ཕ་རོལ་  
  
  
༄༅། །གྱིའང་ཆེས་ཕ་རོལ་ན་ཉི་མ་སྣང་བ་ཞེས་བྱ་བའི་བསྐལ་པ་ལ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་  
སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ། ལྷ་དང་མི་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་ཐམས་  
ཅད་ཟིལ་གྱིས་གནོན་པ་ཞེས་བྱ་བ་འཇིག་རྟེན་དུ་བྱུང་སྟེ། དེ་བཞིན་གཤེགས་པ་ཐམས་ཅད་ཟིལ་གྱིས་གནོན་པ་དེའི་རིམ་གྲོ་བྱེད་པ་དགེ་སློང་ཞི་བའི་བློ་གྲོས་ཞེས་བྱ་བ་ཞིག་  
ཡོད་དེ༑ དེས་དེ་བཞིན་གཤེགས་པ་ཐམས་ཅད་ཟིལ་གྱིས་གནོན་པ་ལ་ལོ་བྱེ་བ་ཕྲག་བརྒྱད་ཅུར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་འདོད་པའི་ཕྱིར་ཡིད་དུ་འོང་  
བས་རིམ་གྲོ་བྱས་ཏེ། ཡིད་དུ་མི་འོང་བས་མ་ཡིན་ནོ། །དེ་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཟིལ་གྱིས་གནོན་པ་དེའི་གན་དུ་སོང་ནས་འདི་སྐད་ཅེས་གསོལ་  
ཏོ༑ ༑བཅོམ་ལྡན་འདས། ཞི་བ་སངས་རྒྱས་ཀྱི་ས་ལ་སློབ་པར་འཚལ་བའི་བྱང་ཆུབ་སེམས་དཔའ་སེམས་དཔའ་ཆེན་པོས་ཆོས་གང་ལ་བརྩོན་པར་བགྱི། དེ་སྐད་ཅེས་གསོལ་པ་དང་  
དེ་བཞིན་གཤེགས་པ་ཐམས་ཅད་ཟིལ་གྱིས་གནོན་པས་དགེ་སློང་ཞི་བའི་བློ་གྲོས་ལ་འདི་སྐད་ཅེས་བཀའ་སྩལ་ཏོ། །དགེ་སློང་ཞི་བའི་བློ་གྲོས། སངས་རྒྱས་ཀྱི་ས་ལ་སློབ་པར་  
  
  
པའི་ཕ་རོལ་ཏུ་ཕྱིན་པ་ལ་བརྩོན་པར་བྱའོ། །དགེ་སློང། ཇི་ལྟར་སྤྱད་པས་བདག་སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་  
པར་འགྱུར་ཞེས་བྱང་ཆུབ་སེམས་དཔའ་སེམས་དཔའ་ཆེན་པོས་སྦྱིན་པའི་ངོ་བོ་ཉིད་མི་དམིགས་པར་བྱའི། སྦྱིན་པ་མི་སྦྱིན་པར་ནི། མི་བྱའོ། །སྦྱིན་གནས་ཀྱི་ངོ་བོ་ཉིད་མི་དམིགས་པར་བྱའི་  
སྦྱིན་གནས་མི་འཚལ་བར་ནི། མི་བྱའོ། །སྦྱིན་བདག་གི་ངོ་བོ་ཉིད་དམིགས་པར་མི་བྱའི། སྦྱིན་བདག་ཏུ་མི་འགྱུར་བར་ནི། མི་བྱའོ། །དེས་ལས་ཀྱི་རང་བཞིན་མི་དམིགས་པར་བྱའི། ལས་  
བདག་གིར་བྱ་བ་དང་འགལ་བར་ནི། མི་བྱའོ། །བསླབ་པའི་ངོ་བོ་ཉིད་མི་དམིགས་པར་བྱའི། སངས་རྒྱས་ཀྱི་ཡེ་ཤེས་ལ་མི་བསླབ་པར་ནི། མི་བྱའོ། །སྦྱིན་པ་དེའང་བྱང་ཆུབ་ཏུ་བསྔོ་བར་བྱ་  
སྟེ༑ བྱང་ཆུབ་ཀྱི་ངོ་བོ་ཉིད་དམིགས་པར་མི་བྱ། བསྔོ་བའི་ངོ་བོ་ཉིད་ཀྱང་དམིགས་པར་མི་བྱ། དགེ་བའི་རྩ་བ་རྣམས་མི་བསྔོ་བར་ཡང་མི་བྱའོ། །དགེ་སློང། འདི་ལྟ་སྟེ། དཔེར་ན། ཆུའི་ནང་  
ན་ཟླ་བའི་གཟུགས་བརྙན་སྣང་བ་དེ་ཟླ་བར་ཡང་ཤེས་པར་མི་བྱ། དེ་ཟླ་བ་མ་ཡིན་པར་ཡང་ཤེས་པར་མི་བྱ་བ་དེ་བཞིན་དུ་བྱ་བ་ཐམས་ཅད་ལའང་ཤེས་པར་བྱའོ། །བྱ་བ་དེ་ལྟ་བུས་སྦྱིན་  
པ་བྱིན་ན། སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་འགྱུར་རོ། །དེ་ནས་དགེ་སློང་ཞི་བའི་བློ་གྲོས་དེ་ལ་དེ་བཞིན་གཤེགས་པ་ཐམས་ཅད་ཟིལ་གྱིས་གནོན་པས་སྦྱིན་པ་དེ་ལྟ་  
  
  
༄༅། །བུས་སྦྱིན་པའི་ཕ་རོལ་ཏུ་ཕྱིན་པ་བསྟན་པས་སྦྱིན་པ་ཡོངས་སུ་བསྔོ་བའི་ཡེ་ཤེས་དཔག་ཏུ་མེད་པ་དང་ལྡན་པར་གྱུར་ཏོ་།འཇམ་དཔལ། དེའི་ཚེ་དེའི་དུས་ན་  
གང་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཟིལ་གྱིས་གནོན་པ་དེས་སྦྱིན་པ་བསྔོ་བའི་སྣང་བ་བསམ་གྱིས་མི་ཁྱབ་པ་རྙེད་པར་བྱ་བའི་ཕྱིར་གདམས་པ་དགེ་སློང་ཞི་  
བའི་བློ་གྲོས་ཞེས་བྱ་བར་གྱུར་པ་དེ་གཞན་ཞིག་ཡིན་པ་སྙམ་དུ་འཛིན་ན། འཇམ་དཔལ། ཁྱོད་ཀྱིས་དེ་ལྟར་མི་བལྟའོ། །དེ་ཅིའི་ཕྱིར་ཞེ་ན། དེ་བཞིན་གཤེགས་པ་དོན་ཐམས་  
ཅད་གྲུབ་པ་དེའི་ཚེ་དེའི་དུས་ན་དགེ་སློང་ཞི་བའི་བློ་གྲོས་ཞེས་བྱ་བར་གྱུར་ཏོ། །དེའང་དེ་ཕྱིན་ཆད་བསྐལ་པ་བརྗོད་དུ་མེད་པར་ནམ་ཡང་སྦྱིན་པའི་ཕ་རོལ་ཏུ་ཕྱིན་པ་བསྔོ་བ་བསམ་  
གྱིས་མི་ཁྱབ་པ་དང་བྲལ་བར་མ་གྱུར། བྱང་ཆུབ་མངོན་པར་རྫོགས་པར་སངས་མ་རྒྱས་ཀྱི་བར་དུ་རྟག་ཏུ་རྒྱུན་མི་ཆད་པར་བྱང་ཆུབ་སེམས་དཔའི་ཡོན་ཏན་གཞན་ཚད་མེད་པ་དང་  
ཡང་མ་བྲལ་བར་གྱུར་ཏོ། །དེ་ཉིད་དེའི་སངས་རྒྱས་ཀྱི་ཞིང་དཔག་ཏུ་མེད་པ་ཡོངས་སུ་དག་པ་དང། སངས་རྒྱས་ཀྱི་ཞིང་གྲངས་མེད་པ་ཡོངས་སུ་དག་པ་ནས་སངས་རྒྱས་ཀྱི་ཞིང་  
བརྗོད་དུ་མེད་པ་ཡོངས་སུ་དག་པའི་རྒྱུར་གྱུར་ཏོ། །འཇམ་དཔལ། དེ་ལྟ་བས་ན། བྱང་ཆུབ་སེམས་དཔའ་སེམས་དཔའ་ཆེན་པོས་སངས་རྒྱས་ཀྱི་ཞིང་དཔག་ཏུ་མེད་པ་ནས་  
  
  
ལྟར་སྦྱིན་པ་དང། སྦྱིན་པའི་ཕ་རོལ་ཏུ་ཕྱིན་པ་ལ་བརྩོན་པར་བྱའོ། །འཇམ་དཔལ། སྔོན་བྱུང་བ་འདས་པའི་དུས་ན་  
བསྐལ་པ་དཔག་ཏུ་མེད། གྲངས་མེད། བསམ་གྱིས་མི་ཁྱབ། མཚུངས་པ་མེད། གཞལ་དུ་མེད། བརྗོད་དུ་མེད་པ་དེའི་ཕ་རོལ་གྱིའང་ཆེས་ཕ་རོལ་ན་དེ་བཞིན་གཤེགས་པ་དགྲ་  
བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ། ལྷ་དང་  
མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་གཟི་བརྗིད་དཔག་ཏུ་མེད་ཅེས་བྱ་བ་འཇིག་རྟེན་དུ་བྱུང་སྟེ། འཇམ་དཔལ། དེ་བཞིན་གཤེགས་པ་གཟི་བརྗིད་དཔག་མེད་ཀྱི་  
གསུང་རབ་ལ་དགེ་སློང་རབ་ཏུ་ཞི་བའི་བློ་གྲོས་ཞེས་བྱ་བ་སངས་རྒྱས་ཁྲག་ཁྲིག་དཔག་ཏུ་མེད་པ་ལ་དགེ་བའི་རྩ་བ་བསྐྱེད་པ་ཞིག་བྱུང་སྟེ། དེ་ནས་དགེ་སློང་རབ་ཏུ་ཞི་བའི་བློ་གྲོས་དེ་  
བཅོམ་ལྡན་འདས་དེ་བཞིན་གཤེགས་པ་གཟི་བརྗིད་དཔག་མེད་ག་ལ་བ་དེར་སོང་སྟེ་ཕྱིན་ནས་བཅོམ་ལྡན་འདས་དེའི་ཞབས་ལ་མགོ་བོས་ཕྱག་བཙལ་ཏེ་ཕྱོགས་གཅིག་ཏུ་འདུག་  
གོ་ཕྱོགས་གཅིག་ཏུ་འདུག་ནས་དགེ་སློང་རབ་ཏུ་ཞི་བའི་བློ་གྲོས་དེས་དེ་བཞིན་གཤེགས་པ་གཟི་བརྗིད་དཔག་མེད་ལ་འདི་སྐད་ཅེས་གསོལ་ཏོ། །བཅོམ་ལྡན་འདས། བྱང་ཆུབ་  
  
  
༄༅། །སེམས་དཔའ་བྱང་ཆུབ་ཀྱི་ཕྱིར་སྤྱོད་པས་སྦྱིན་པའི་ཕ་རོལ་ཏུ་ཕྱིན་པ་ལ་ཇི་ལྟར་སྤྱད་པར་བགྱི། བྱང་ཆུབ་སེམས་དཔའ་སྦྱིན་པའི་ཕ་རོལ་ཏུ་ཕྱིན་པ་ལ་སྤྱོད་  
པའི་སྦྱིན་པའི་ཕ་རོལ་ཏུ་ཕྱིན་པ་ཇི་ལྟར་ཡོངས་སུ་དག་པར་འགྱུར། དེ་སྐད་ཅེས་གསོལ་པ་དང། དེ་བཞིན་གཤེགས་པ་གཟི་བརྗིད་དཔག་མེད་ཀྱིས་དགེ་སློང་རབ་ཏུ་ཞི་བའི་  
བློ་གྲོས་ལ་འདི་སྐད་ཅེས་བཀའ་སྩལ་ཏོ། །རབ་ཏུ་ཞི་བའི་བློ་གྲོས། བྱང་ཆུབ་ཀྱི་ཕྱིར་སྤྱོད་པའི་བྱང་ཆུབ་སེམས་དཔའ་སེམས་དཔའ་ཆེན་པོས་ཆོས་ཐམས་ཅད་དངོས་པོ་མེད་པའི་  
ངོ་བོ་ཉིད་དུ་ཁོང་དུ་ཆུད་པར་བྱ། སྦྱིན་པའི་ངོ་བོ་ཉིད་མེད་པར་ཁོང་དུ་ཆུད་པར་བྱ། ལེན་པའི་ངོ་བོ་ཉིད་མེད་པར་ཁོང་དུ་ཆུད་པར་བྱ། སྦྱིན་བདག་ངོ་བོ་ཉིད་མེད་པར་ཁོང་དུ་ཆུད་  
པར་བྱ༑ སྦྱིན་གནས་ངོ་བོ་ཉིད་མེད་པར་ཁོང་དུ་ཆུད་པར་བྱ་སྦྱིན་གནས་མཆོད་པ་ངོ་བོ་ཉིད་མེད་པར་ཁོང་དུ་ཆུད་པར་བྱ་བསྔོ་བ་ངོ་བོ་ཉིད་མེད་པར་ཁོང་དུ་ཆུད་པར་བྱ་  
གང་བསྔོ་བ་དེའང་ངོ་བོ་ཉིད་མེད་པར་ཁོང་དུ་ཆུད་པར་བྱ་གང་དུ་བསྔོ་བ་དང་གང་གིས་བསྔོ་བ་དེའང་ངོ་བོ་ཉིད་མེད་པར་ཁོང་དུ་ཆུད་པར་བྱའོ། །དེ་ཅིའི་ཕྱིར་ཞེ་ན། སྦྱིན་པ་ནི་  
སྦྱིན་པའི་ངོ་བོ་ཉིད་ཀྱིས་སྟོང་ངོ། །ལེན་པ་ནི། ལེན་པའི་ངོ་བོ་ཉིད་ཀྱིས་སྟོང་ངོ། །སྦྱིན་གནས་ཀྱང་སྦྱིན་གནས་ཀྱི་ངོ་བོ་ཉིད་ཀྱིས་སྟོང་ངོ། །སྦྱིན་པའི་འབྲས་བུའང་སྦྱིན་པའི་