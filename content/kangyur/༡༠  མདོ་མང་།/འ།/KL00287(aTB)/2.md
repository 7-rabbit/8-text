  
ཡུལ་ངན་དུ་བྱས་པར་སྤུ་ཤིན་ཏུ་ཟིང་ཞེས་བྱེད་པའི་གཡུལ་བཀྱེའོ་།དེ་ནས་ཡང་ལྷའི་དཔུང་གིས་ལྷ་མ་ཡིན་གྱི་དཔུང་  
ཕམ་པར་བྱས་སོ། །དེ་ནས་ཡང་ལྷ་མ་ཡིན་དེ་དག་ཐམས་ཅད་འདི་སྙམ་དུ་སེམས་ཏེ། ཀྱེ་མ། ལྷ་འདི་རྣམས་མཐུ་ཆེན་པོ་དང་ལྡན་པ་ཡིན་ནོ། །འདི་ལྟར་བདག་ཅག་རང་གི་མཐུ་  
བསྐྱེད་པ་དང། དེ་བདག་ཅག་གི་དོན་དང། བདེ་བའི་ཕྱིར་དང་ཕན་པར་བྱ་བའི་ཕྱིར་གནས་གཉིས་པ་ན་གནས་པ་སྐར་ཕྲེང་གི་བདག་པོ་ལྷ་མ་ཡིན་གྱི་དབང་པོ་བརྟན་པ་ལ་  
སྐྱབས་སུ་དོང་བར་བྱའོ། །ལྷ་མ་ཡིན་གྱི་དབང་པོ་བརྟན་པ་དེ་ནི་རང་བཞིན་གྱིས་བརྟན་པ་ཡིན་ཏེ། ལྷ་དང། ལྷ་མ་ཡིན་རྣམས་ཀྱིས་གཡུལ་དུ་དབང་པོ་དང་བཅས་པར་བྲྒྱའམ་  
ཡང་ན་སྟོང་དུ་སྟོབས་ཀྱིས་རྒྱལ་བ་ཡིན་ནོ་སྙམ་མོ། །དེ་ནས་དེ་ལྟར་ལྷ་མ་ཡིན་གྱི་གཙོ་བོ་དེ་དག་ཐམས་ཅད་ལྷ་མ་ཡིན་གྱི་དབང་པོ་བརྟན་པ་ག་ལ་བ་དེར་དོང་ངོ། །དེ་ནས་དེ་དག་  
ཐམས་ཅད་ཀྱིས་ལྷ་མ་ཡིན་གྱིས་དབང་པོ་བརྟན་པ་དེ་ལ་འདི་སྐད་སྨྲས་སོ། །ཀྱེ་མ། ལྷ་མ་ཡིན་གྱི་དབང་པོ་དག་འདི་ལྟར་ལྷའི་ཕྱོགས་སྟོབས་རབ་ཏུ་ཆེ་སྟེ། ལྷ་མ་ཡིན་སྒྲ་གཅན་  
དང་བཅས་པ་རྣམས་ཀྱིས་ཕྱིར་བརྒལ་བར་མི་ནུས་པས། ལྷ་མ་ཡིན་གྱི་དབང་པོས་ལྷ་མ་ཡིན་རྣམས་ཀྱི་དཔུང་བགྱི་བ་དང། སྐྱབས་བགྱི་བ་དང། ཕ་རོལ་གཞོམ་པའི་ཕྱིར་དེ་  
  
  
༄༅། །དག་ངེས་པར་བགྱི་བའི་རིགས་སོ། །ཁྱོད་ཀྱི་ལག་ན་མཚོན་ཆ་ཡོད་པས་ལྷ་དག་དབང་པོ་དང་བཅས་པ་ཡང་བདག་ཅག་ལ་ཕྱིར་རྒོལ་བར་མི་ནུས་ཏེ། ཁྱོད་ཀྱིས་  
ལྷ་དང། ལྷ་མ་ཡིན་རྣམས་ཀྱིས་གཡུལ་དུ་རྒྱལ་བ་མང་དུ་བརྙེས་པ་ལགས་སོ། །ལྷ་མ་ཡིན་གྱི་དབང་པོ་དེ་དག་ངེས་པར་བཟློག་ཏུ་གསོལ། ལག་ན་མཚོན་ཆ་ཆེན་པོ་ཐོགས་པ་  
རང་གི་དཔུང་དང། མཐུ་རྩལ་བསྐྱེད་ཅིང་ལྷ་རྣམས་ཕམ་པར་བགྱི་བའི་ཕྱིར་བཟློག་ཏུ་གསོལ། ཁྱོད་ཀྱིས་བརྒྱ་བྱིན་ཉིད་ཀྱང་བརྒྱ་སྟོང་དུ་ཕམ་པར་བགྱིས་ཏེ། ལྷ་དེ་རྣམས་ཁྱོད་  
ཀྱིས་མཐུ་རྩལ་གྱིས་ཕམ་པར་བགྱིས་པ་ལགས་སོ། །དེ་ནས་བརྟན་པས་ལྷ་མ་ཡིན་གྱི་དབང་པོ་དེ་དག་ལས་ཚིག་དེ་ཐོས་ནས། ལྷ་མ་ཡིན་གྱི་དབང་པོ་མེ་ཏོག་ཕྲེང་ག་ལ་  
བ་དང། ཐགས་བཟང་རིས་དང། རབ་དགོད་ག་ལ་བ་དེར་དོང་སྟེ་ཕྱིན་ནས། ལྷ་མ་ཡིན་གྱི་དབང་པོ་དེ་དག་ལ་འདི་སྐད་ཅེས་སྨྲས་སོ། །ལྷ་མ་ཡིན་གྱི་དབང་པོའི་ཕྱོགས་སྒྲ་  
གཅན་དང་བཅས་པ་ལྷ་རྣམས་ཀྱིས་ཕམ་པར་བྱས་ཏེ། ལྷ་རྣམས་ནི་སྟོབས་རབ་ཏུ་ཆེའོ། །སྟོབས་རབ་ཏུ་ཆེ་བས་བཟོད་པར་དཀའ་སྟེ། ལྷ་མ་ཡིན་རྣམས་ཀྱིས་བཟོད་པར་མི་  
ནུས་སོ། །གཡུལ་འགྱེད་པར་རྒྱལ་བར་བགྱི་བའི་ཕྱིར་དེ་གནང་བར་མཛོད་ཅིག། དེ་ནས་ལྷ་མ་ཡིན་གྱི་དབང་པོ་མེ་ཏོག་ཕྲེང་དང་ཐགས་བཟང་རིས་དང། རབ་དགོད་ཀྱིས་  
  
  
།ལྷ་མ་ཡིན་གྱི་དབང་པོ། བདག་ཅག་འདི་དག་ཁྱེད་ཀྱི་གྲོགས་སུ་འཁོད་པ་ཡིན་གྱི་ཁྱོད་སོང་ཞིག་ཁྱོད་སོང་ཞིག་བདག་  
ཅག་གིས་གྲོགས་བྱས་པས་ཁྱོད་དང་སྒྲ་གཅན་དང་བཅས་པས་ལྷ་ཐམས་ཅད་ལས་ཀྱང་རྒྱལ་བར་ནུས་སོ། །དེ་ནས་ཚིག་དེ་ཐོས་ནས་ལྷ་མ་ཡིན་གྱི་དབང་པོ་བརྟན་པ་དེ་ལྷ་མ་ཡིན་གྱི་  
དབང་པོ་སྒྲ་གཅན་ག་ལ་བ་དེར་གཡུལ་འགྱེད་པའི་ཕྱིར་སོང་ངོ་།དེ་ནས་ལྷ་མ་ཡིན་རྣམས་ཀྱིས་ལྷ་མ་ཡིན་གྱི་དབང་པོ་བརྟན་པ་དེ་མཐོང་ནས་ཤིན་ཏུ་མགུ་ཞིང་མཐུ་རྩལ་སྐྱེས་པ་  
རྣམས་ལྷ་རྣམས་ག་ལ་བ་དེར་མཚོན་ཆ་དང། ལག་ཆ་དང། མདའ་དག་འཕེན་ཅིང་འདེབས་པ་ན་ཐམས་ཅད་ལྷ་མ་ཡིན་གྱི་དབང་པོ་གཉིས་དང་ལྷན་ཅིག་ལྷ་རྣམས་ག་ལ་བ་དེར་  
རྒྱུག་པར་བྱེད་དོ། །དེ་ནས་ལྷ་རྣམས་ཀྱིས་ལྷ་མ་ཡིན་དེ་དག་མཐོང་ནས། འདི་སྐད་ཅེས་སྨྲས་སོ། །ལྷ་མ་ཡིན་དག་འདི་ལྟར་ཡང་དང་ཡང་དུ་བདག་ཅག་རྣམས་ཀྱིས་ཕམ་  
པར་བྱ་འདོད་དམ། དེ་ནས་ཡང་བརྩོན་འགྲུས་ལ་དམིགས་ནས་དུད་འགྲོའི་འགྲོ་བ་ངོ་བོ་ཉིད་ཀྱིས་ཕམ་པ་རྣམས་ཡང་འོང་བར་བྱེད་དོ། །དེ་ནས་དེ་ལྟར་རིག་ནས་ལྷ་ཤིན་ཏུ་  
བརྩོན་འགྲུས་བརྩམས་པ། མཚོན་ཆ་དང། ལག་ཆ་སྣ་ཚོགས་ཐོགས་པ་དེ་དག་ཐམས་ཅད་ལྷ་མ་ཡིན་ག་ལ་བ་དེ་ཉིད་དུ་འགྲོས་ཤིན་ཏུ་མྱུར་བར་འགྲོ་བར་བྱེད་དོ། །དེ་ནས་ལྷ་  
  
  
༄༅། །མ་ཡིན་གྱི་དབང་པོ་བརྟན་པ་དང། སྒྲ་གཅན་གྱིས་འདི་སྐད་སྨྲས་སོ། །ལྷ་རྣམས་བདག་ཅག་གི་སྟེང་དུ་འོངས་ཏེ། ལྷ་རྣམས་གཡུལ་འགྱེད་དུ་འོང་ངོ། །བདག་  
ཅག་གིས་དེ་དག་ངེས་པར་གཡུལ་འདི་གཉིས་ཀྱི་བར་དུ་བཅུག་སྟེ་གཞོམ་པར་བྱའོ། །དེ་ནས་དེ་སྐད་སྨྲས་མ་ཐག་ཏུ་ལྷ་མ་ཡིན་གྱི་དབང་པོ་བརྟེན་པ་དང། སྒྲ་གཅན་ཕན་ཚུན་  
རྒྱལ་བར་འདོད་པ་དག་ལྷན་ཅིག་ཏུ་རྒྱལ་ཆེན་བཞིའི་ལྷ་རྣམས་ག་ལ་བ་དེར་འདོང་བར་བྱེད་དོ། །དེ་ནས་ལྷ་རྣམས་ནི་ཉི་མ་ནུབ་པའི་ཕྱོགས་སུ་ལྟ། ལྷ་མ་ཡིན་རྣམས་ནི་ཤར་བའི་  
ཕྱོགས་སུ་ལྟ་སྟེ། དེ་ལྟར་ཤར་བའི་འོད་ཟེར་གྱི་མཐུ་དེས་མིག་རབ་ཏུ་ཉམས་པ་དང། དེ་ནས་ལྷ་མ་ཡིན་གྱི་མཚོན་ཆ་ཆར་ལྟར་འབེབས་པ་རྣམས་ཀྱིས་ལྷ་རྣམས་ལ་དབབ་པར་  
མི་ནུས་སོ། །དེ་ནས་ལྷ་མ་ཡིན་མིག་བསྒྲིབས་པ་རྣམས་ཕན་ཚུན་དུ་འདི་ལྟར་ཉི་མའི་འོད་ཟེར་རྣམས་ཀྱིས་མིག་རབ་ཏུ་ཉམས་ཏེ། བདག་ཅག་གིས་ལྷ་རྣམས་ལ་བརྒལ་བར་  
མི་ནུས་སོ་ཞེས་སྨྲས་སོ། །དེ་ནས་ལྷ་མ་ཡིན་གྱི་དབང་པོ་སྒྲ་གཅན་གྱི་རང་གི་ལག་པས་ཉི་མ་སྒྲིབ་པར་བྱེད་དེ། འྡིའང་ཉི་མ་གཟས་ཟིན་པའི་རྒྱུ་གསུམ་པ་ཡིན་ནོ། །དེའི་ཚེ་  
རྒྱུ་མི་ཤེས་པའི་རྟོག་གེ་བ་རྣམས་འདི་ལྟར་ལོ་ལེགས་པར་འགྱུར་རོ་།ལོ་ཉེས་པར་འགྱུར་རོ། །ཆར་ཆེར་ལེགས་བར་འབབ་པར་འགྱུར་རོ་།ཆར་ཆུང་ངུ་འབབ་པར་  
  
  
།རྒྱལ་པོ་ལ་རུང་བར་འགྱུར་རོ། །རྒྱལ་པོ་ལ་མི་རུང་བར་འགྱུར་རོ། །སྐྱེ་བོ་འཇིག་པར་འགྱུར་རོ། །སྐྱེ་བོ་འཇིག་པར་མི་འགྱུར་རོ་ཞེས་བརྗོད་དེ། དེ་ལྟར་བསྟན་བཅོས་ངན་པས་  
བསླུས་པ་རྣམས་གཞན་དུ་རྟོག་པར་བྱེད་དོ། །དེ་ལྟར་སྒྲ་གཅན་དེས་ཉི་མའི་དཀྱིལ་འཁོར་དེ་བསྒྲིབས་ཏེ། འོད་ཟེར་ཡང་བཟློག་ནས་བལྟ་བར་བདེ་བ་དང། ལྷ་རྣམས་མངོན་པར་  
མཐོང་ནས་ལྷ་མ་ཡིན་གྱི་དབང་པོ་བརྟན་པ་ལ་སྨྲས་པ། ལྷ་དག་བདེ་བར་མཐོང་ངོ། ལྷ་མ་ཡིན་རྣམས་བདེ་བར་མཐོང་གི་ཕ་རོལ་ཕམ་པར་བྱ་བ་ལ་འབོད་ཅིག། དེ་ནས་ལྷ་མ་  
ཡིན་རྣམས་མཚོན་ཆའི་ཚོགས་རྣམས་ཆར་ལྟར་མངོན་པར་འབེབས་ཤིང་ལྷ་རྣམས་ག་ལ་བ་དེར་བརྟན་པས་སྣ་དྲངས་ནས་རྒྱུག་པར་བྱེད་དོ། །ལྷ་རྣམས་ཀྱིས་ཀྱང་དེ་དག་མཐོང་ནས་མཚོན་  
ཆ་སྣ་ཚོགས་ཐོགས་ཏེ། ལྷ་མ་ཡིན་ག་ལ་བ་དེར་རྒྱུག་པར་བྱེད་དོ། །དེ་ནས་ཕྲེང་ཐོགས་ཀྱི་ལྷ་རྣམས་ག་ལ་བ་དེར་བརྟན་པ་དེ་དག་རྒྱུག་ཅིང། དེ་དག་མཚོན་ཆ་སྣ་ཚོགས་ཀྱིས་ཆར་མངོན་  
པར་འབེབས་པ་ན། ཕྲེང་ཐོགས་ཀྱི་ལྷ་རྣམས་ཀྱིས་དེ་དག་མངོན་པར་མཐོང་ནས་འདི་སྐད་སྨྲས་སོ། །ལྷ་མ་ཡིན་གྱི་དབང་པོ་དག་ལེགས་སོ། །ལེགས་སོ། །འདི་ལྟར་ཁྱེད་ལྷ་རྣམས་ཀྱིས་  
ལན་དུ་མ་ཞིག་ཏུ་ཕམ་པར་བྱས་ཀྱང་ཁྱེད་ཆོས་ལ་སོ་སོར་རིག་པར་མི་བྱེད་རྣམ། ངེད་ནི་ཆོས་ཀྱི་ཚུལ་དང་ལྡན། ཆོས་ལ་གཞོལ་ཆོས་ལ་སྒྲུབ་པ་ཡིན་ཏེ། ངེད་ནི་ཆོས་མ་སྤངས་པས་  
  
  
༄༅། །རྒྱལ་བར་འདོད་དེ། །ཁྱེད་ནི་བརྣབ་སེམས་ཀྱིས་གནོད་དེ་གཞན་གྱི་རྫས་ལ་རང་གིར་བྱ་བའི་བརྣབ་སེམས་ཡོད་དེ། །བརྣབ་སེམས་མང་བ་དེ་ནི་ཁྱེད་ཡིན་ཏེ་  
ཆོས་མ་ཡིན་པ་དང་ལྡན་པར་གྱུར་པས། དགེ་བ་བཅུའི་ལས་ཀྱི་ལམ་དང་ཡང་དག་པར་ལྡན་པ། ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་ལྷ་རྣམས་ཇི་ལྟར་ཕམ་པར་བྱར་  
འདོད། མུན་པས་ནི་སྣང་གསལ་ཆེན་པོ་རྣམས་ཀྱང་ཟིལ་གྱིས་གནོན་པར་མི་ནུས་སོ། །དེ་ནས་རྣམ་པ་འདི་དག་སྨྲས་པ་ན། བརྟན་པས་དེ་དག་ལ་འདི་སྐད་སྨྲས་སོ། །ཀྱེ༑ མང་དུ་སྨྲ་  
ཅི་དགོས། ཁྱེད་ཀྱི་འབྱོར་པ་ལ་ངེད་རྣམས་ཀྱང་སྨོན་པ་མེད་དོ་།ལྷ་མ་ཡིན་གྱི་དབང་པོ་ཐོགས་བཟང་རིས་དང། རབ་དགོད་ལ་སོགས་པ་བཞི་པོ་འདི་དག་གི་དཔུང་བཤམས་པ་  
རྣམས་ཀྱིས་ལྷ་ཐམས་ཅད་ཕམ་པར་བྱ་བའི་ཕྱིར་འཁོད་དོ། །ངེད་ནི་ཁྱོད་ཀྱི་འབྱོར་པ་ལ་དགའ་བ་མེད་དོ། །དེ་སྐད་སྨྲས་ནས་ཕྲེང་ཐོགས་ཀྱི་ལྷ་ག་ལ་བ་དེར་རྒྱུག་པར་བྱེད་དོ། །དེ་  
འོང་བར་མངོན་པར་མཐོང་ནས། ཇི་ལྟར་དེའི་ལུས་ཀྱི་ངོ་བོ་ཤིན་ཏུ་ཕྲ་བའང་མི་མངན་པ་དེ་ལྟར་མདའ་སྣ་ཚོགས་ཆར་ལྟར་ཕབ་བོ། དེ་ལྟར་བརྟན་པ་མཚོན་ཆའི་ཆར་གྱི་ནང་དུ་  
ཆུད་ནས་ཀྱང་ཕྲེང་ཐོགས་ཀྱི་ལྷ་རྣམས་ཀྱིས་འདི་སྐད་སྨྲས་སོ་།ལས་ཀྱིས་བཅོམ་ཞིང་སྒྲུབ་པ་བརྣབ་སེམས་མང་པོ་འདི་ཅིར་དགོས་ཆོས་མ་ཡིན་པས་ནི་ནམ་ཡང་ཆོས་ཟིལ་  
  
  
ངེད་ནི་ཁྱེད་ལ་ཅུང་ཟད་ཀྱང་འཚེ་བར་མི་བྱེད་ན། ངེད་ལ་ཅི་སྟེ་གནོད་པ་བྱེད། དེ་དེ་སྐད་སྨྲས་པ་ན། ལྷ་དེ་དག་ག་ལ་བ་དེར་རྒྱུག་པར་བྱེད་དོ། །དེ་ནས་ཕྲེང་ཐོགས་  
ཀྱི་ལྷ་རྣམས་ཀྱིས་ཀླུ་དེ་དག་ལ་སྨྲས་པ། དཔུང་དོན་མེད་པས་ཁེངས་པ་འདི་ཁྱེད་ཀྱིས་མེའི་ཆར་མངོན་པར་ཕོབ་ཤིག་དང། འོན་ཀྱང་དཔུང་གི་མཐུ་འདི་ཉམས་པར་འགྱུར་རོ། །དེ་སྐད་  
སྨྲས་པ་དང། ཀླུའི་རྒྱལ་པོ་འཇོག་པོས་ཕྱོགས་གཅིག་ཏུ་ཀླུའི་རྒྱལ་པོ་རབ་འཇོམས་ལ་མེའི་ཆར་ཕབ་པ་དང། བརྟན་པ་ག་ལ་བ་དེར་རྒྱུག་པར་བྱེད་དེ། མེའི་ཆར་མངོན་པར་ཕབ་པ་ན་དེ་  
ལྷ་མ་ཡིན་གྱི་དབང་པོ་བརྟན་པ་ག་ལ་བ་དེར་བརྒྱུགས་སོ། །དེ་ནས་ལྷ་མ་ཡིན་དང། ཀླུ་དེ་དག་མེའི་ཆར་ཆེན་པོའི་ནང་དུ་ཆུད་པར་གྱུར་ཏོ། །དེ་ནས་དེ་དག་ལ་མེའི་ཆར་མངོན་པར་ཕབ་  
པ་དང། ལྷ་མ་ཡིན་གྱི་དབང་པོ་སྒྲ་གཅན་རི་དཔག་ཚད་བཅུ་བ་གཅིག་བླངས་ནས། ཕྲེང་ཐོགས་ཀྱི་ལྷ་རྣམས་ག་ལྦ་བ་དེར་རྒྱུག་པར་བྱེད་དོ། །དེ་འོང་བ་མངོན་པར་མཐོང་ནས་ལྷ་  
ལག་ན་ཡོལ་གོ་ཐོགས་པ་དག་རི་བསྲེག་པའི་ཕྱིར་མེའི་ཆར་མངོན་པར་འབེབས་ཤིང་རྒྱུག་པར་བྱེད་དོ། །དེ་ནས་མེའི་ཆར་དེས་རི་དེ་ཐམས་ཅད་བསྲེགས་སོ། །དེ་ལྟར་དེ་བསྲེག་པར་  
རིག་ནས་བརྟན་པ་དེ་མཐུ་ཉམས་ཏེ། ལྷ་དེ་རྣམས་ལ་འདི་སྐད་སྨྲས་སོ། །འདི་ལྟར་བདག་གིས་རི་རབ་ཏུ་འབར་བ་གཞན་ཐམས་ཅད་སྟེང་དུ་དབབ་བོ། དེ་ནས་ལྷ་མ་ཡིན་རྣམས་  
  
  
༄༅། །ཀྱིས་རི་རབ་ཏུ་འབར་བ་གཞན་ཞིག་དེའི་དྲུང་དུ་ཁྱེར་རོ། །དེ་ནས་བརྟན་པ་དེས་དེ་ཁྱེར་ནས་ལྷ་རྣམས་ཀྱི་སྟེང་དུ་འཕངས་སོ། །དེ་ནས་ལྷ་དེ་རྣམས་ཀྱིས་ལྷ་མ་ཡིན་  
ཆེན་པོ་ལ་འདི་སྐད་སྨྲས་སོ། །ཆོས་མ་ཡིན་པས་ནི་ཆོས་ལས་རྒྱལ་བར་མི་ནུས་ཏེ། ངེད་ནི་ཆོས་མདུན་དུ་བྱས་ནས་གནས་སོ། །ཁྱེད་ནི་ཆོས་མ་ཡིན་པ་ལ་བརྟེན་ནས་གནས་སོ། །དེ་  
ལྟར་དེ་དག་ལྷ་རྣམས་ཀྱིས་སྤྱོས་པ་མཐོང་ནས། ལྷ་མ་ཡིན་གྱི་དབང་པོ་སྒྲ་གཅན་གྱིས་ལྷ་མ་ཡིན་ཐམས་ཅད་བསྡུས་ཏེ་ལྷ་རྣམས་ག་ལ་བ་དེར་དོང་ངོ། །དེ་ལྟར་དེ་དག་འོང་བ་མངོན་  
པར་མཐོང་ནས། ལྷ་རྣམས་ཀྱང་ལྷ་མ་ཡིན་དག་ག་ལ་བ་དེར་རྒྱུག་པར་བྱེད་དེ། ལྷ་དང། ལྷ་མ་ཡིན་དེ་དག་མཚོན་ཆ་དུ་མ་དང་ལྡན་པའི་གཡུལ་ཤིན་ཏུ་མི་བཟད་པ་བཀྱེ་བར་གྱུར་  
ཏོ༑ ༑དེ་ནས་ལྷ་རྣམས་ཀྱིས་ཆོས་བརྗོད། བདེན་པའི་བྱིན་གྱིས་བརླབས་བྱས། དཀོན་མཆོག་གསུམ་ལ་སྐྱབས་སུ་འགྲོ་བ་ཡིད་ལ་བྱས་ནས། ལྷ་མ་ཡིན་ག་ལ་བ་དེར་དོང་ངོ། །ལྷ་  
དེ་དག་མཐོང་མ་ཐག་ཏུ་ལྷ་མ་ཡིན་གྱི་དཔུང་དེ་ཐམས་ཅད་བྲྒྱའམ། སྟོང་དུ་བཅོམ་མོ། །དེ་ནས་ལྷ་མ་ཡིན་དེ་དག་ཐམས་ཅད་སའི་འོག་ག་ལ་བ་དེར་བྲོས་སོ། །ཀླུ་ཆོས་དང་མི་ལྡན་  
པ་རབ་འཇོམས་ལ་སོགས་པས་ལྷ་མ་ཡིན་དེ་དག་ལ་འདི་སྐད་སྨྲས་སོ་།ལྷ་མ་ཡིན་དག་བདག་ཅག་པོར་ནས་ཅི་སྟེ་འབྲོས། ཀླུ་འཇོག་པོ་དང་ནོར་རྒྱས་ཀྱི་བུ་ལ་སོགས་པ་དེ་དག་  
  
  
ཁྱེད་ཀྱིས་ལྷ་འདི་འབའ་ཞིག་ཐུབ་པར་འགྱུར་རོ། །གང་དེ་ལྟར་འཇིགས་པར་གནས་ན། རང་གི་དཔུང་ཉམ་དྲོད་མེད་པར་ཅིའི་ཕྱིར་སའི་འོག་ནས་ལྡང། ལྷ་རྣམས་  
དང་ལྷན་ཅིག་ཅིའི་ཕྱིར་འགལ་བར་བྱེད་དེ། འགལ་བའི་རང་བཞིན་ཅན་ཁྱེད་ནི་སའི་འོག་ཏུ་འདོང་དུ་ཡོད་གྲང་ན་ངེད་གར་འདོང་འཇོག་པོ་དང། ནོར་རྒྱས་ཀྱི་བུ་ལ་སོགས་པས་བཅོམ་  
པ་གར་འདོང། ལྷ་མ་ཡིན་དེ་དག་གིས་དེ་སྐད་ཐོས་ནས། དེ་ནས་ཡང་ལྷ་རྣམས་ག་ལ་བ་དེར་གཡུལ་འགྱེད་དུ་སླར་ལོག་གོ། དེ་ནས་ཡང་ཐོགས་པ་མེད་པའི་བློ་ཅན་དེ་དག་ལྷ་མ་ཡིན་ག་  
ལ་བ་དེར་ཐམས་ཅད་འབད་དེ་བརྒྱུགས་སོ། །དེ་ནས་དེ་དག་འོང་བ་མངོན་པར་མཐོང་སྟེ། ལྷ་མ་ཡིན་རྣམས་ཀྱིས་བཟློག་པར་མ་ནུས་སོ་།དེ་ནས་ཡང་ལྷ་མ་ཡིན་གྱི་དབང་པོ་སྒྲ་གཅན་  
ལྷ་མ་ཡིན་གྱི་དབང་པོ་བརྟན་པ་དང་ལྷན་ཅིག་ཏུ་སའི་འོག་ག་ལ་བ་དེར་དོང་ངོ། །དེ་ནས་ལྷ་མ་ཡིན་གྱི་དཔུང་དེ་ལྟར་ཉམས་པ་མཐོང་ནས། ལྷ་མ་ཡིན་ཁ་ཅིག་ལྷ་མ་ཡིན་གྱི་དབང་པོ་  
གནས་གསུམ་པ་ན་གནས་པ་ག་ལ་བ་དེར་བརྒྱུགས་ཏེ། འདི་ལྟར་རྒྱལ་པོ་ཆེན་པོ་མེ་ཏོག་ཕྲེང་བཞེངས། ལྷའི་ཚོགས་དེ་དག་བཟློག་ཏུ་མི་རུང་ལ། ལྷ་མ་ཡིན་ཐམས་ཅད་ཕམ་པར་  
བྱས་ཏེ་ཕྱོགས་ཀུན་ཏུ་བཀོད་པར་གྱུར་ཏོ། །ཁྱོད་ཀྱིས་ནི་ལྷ་དང་ལྷ་མ་ཡིན་གྱི་གཡུལ་དུ་མར་རྣམ་པར་རྒྱལ་བ་བརྙེས་ལ། རྒྱལ་བ་བརྙེས་པར་འགྱུར་གྱི། ཁྱོད་ཀྱིས་དེ་དག་  
  
  
༄༅། །དགོངས་ཏེ་བཞེངས། ལྷའི་དབང་པོ་བཅས་པ་ལས་རྒྱལ་བར་སྤྱོད་ཅིག། ལྷ་མ་ཡིན་གྱི་དབང་པོ་མེ་ཏོག་ཕྲེང་གིས་དེ་དག་ཐམས་ཅད་ཡིད་ལ་བཟུང་ནས་མཚོན་  
ཆ་དང། ལག་ཆ་རྣམ་པ་སྣ་ཚོགས་ཐོགས། ལྷ་མ་ཡིན་བྱེ་བ་དུ་མས་ཡོངས་སུ་བསྐོར། ནམ་མཁའི་ཕྱོགས་ཐམས་ཅད་སྒྲ་རྣམས་ཀྱིས་ཡོངས་སུ་འགེངས་ཤིང་དེ་དག་ལྷ་དང། ལྷ་མ་  
ཡིན་གྱི་གཡུལ་ག་ལ་བ་དེར་འདོད་པར་བྱེད་དོ། །ལྷ་མ་ཡིན་གྱི་དབང་པོ་སྒྲ་གཅན་གྱིས་སྟོང་སྙེད་འོང་བ་མངོན་པར་མཐོང་ནས་བརྟན་པ་ལ་སྨྲས་པ། འདི་དག་ནི་ལྷ་མ་ཡིན་གྱི་  
དབང་པོ་མེ་ཏོག་ཕྲེང་ཡིན་ཏེ། བདག་ཅག་གི་འབྱོར་བར་བྱ་བ་དང་ལྷ་རྣམས་ཕམ་པར་བྱ་བའི་ཕྱིར་འོད་གི། ལྷ་མ་ཡིན་དེ་དག་སླར་ཟློག་ཅིག། འདི་ནི་ལྷ་མ་ཡིན་གྱི་དབང་པོ་  
བདག་ཅག་གི་འབྱོར་པར་བྱ་བའི་ཕྱིར་འོང་ངོ། །དེ་ཐོས་ནས་ལྷ་མ་ཡིན་དག་དེ་ནས་ཡང་གཡུལ་འགྱེད་པའི་ཕྱིར་ལོག་གོ་དེ་ནས་ཡང་དེ་དག་རྒྱལ་ཆེན་བཞིའི་ལྷ་རྣམས་ག་ལ་  
བ་དེར་ལྷགས་སོ། །དེ་དག་ལྷགས་པ་ན་ལྷ་རྣམས་ཀྱིས་འདི་སྐད་སྨྲས་སོ། །དུད་འགྲོ་ཁྱེད་ཡུན་ཇི་སྲིད་ཅིག་ཏུ་དེ་སྐྱོང་བར་བྱེད་གཏི་མུག་གིས་བསྒྲིབས་པ་ཁྱེད་རྣམས་རང་གི་  
དཔུང་གཞིག་པར་བྱ་བའི་ཕྱིར་ལོག་གམ། དེ་སྐད་སྨྲས་ནས། དེ་ནས་ཡང་ལྷ་རྣམས་ལྷ་མ་ཡིན་ག་ལ་བ་དེར་བརྒྱུགས་སོ། །དེ་ནས་མེ་ཏོག་ཕྲེང་གིས་ལྷ་མ་ཡིན་དེ་དག་ལ་འདི་  
  
  
།ལྷ་མ་ཡིན་རྣམས་བཟླུམས་ཏེ་འཁོད་པ་ཅི་སེམས་ལྷ་རྣམས་ལ་གནོད་པ་ཅིའི་ཕྱིར་མི་བྱ། སོ་སོར་མི་མཐུན་པར་འཁོད་པ་ལྷ་རྣམས་ཕམ་པར་མི་བྱའམ། འདི་ན་  
བདག་གནས་པ་གཅིག་པུས་ལྷ་ཐམས་ཅད་ལས་རྒྱལ་བར་ནུས་ན། གང་ལྷ་མ་ཡིན་གྱི་དབང་པོ་བརྟན་པ་དང། སེང་གེ་མོའི་བུ་སྒྲ་གཅན་བདག་ཅག་གི་གྲོགས་སུ་གྱུར་པས་སྨོས་ཀྱང་ཅི་  
དགོས་ཏེ། འཇིགས་པར་མ་བྱེད་ཅིག། ཁྱེད་ཅག་ཀུན་ཀྱང་ཐམས་ཅད་དུ་གཡུལ་གྱི་འཇིགས་པ་མེད་པ་ཡིན་ན། སྒྱིད་ལུག་པ་དེས་མ་ཆོག་གམ་ལྷ་མ་ཡིན་རྣམས་རྒྱལ་བར་གྱུར་ཅིག་  
ལྷ་མ་ཡིན་རྣམས་མཐུ་རྩལ་དང་བཅས་པས་རྣམ་པར་རྒྱལ་བར་གྱུར་ཅིག། དེ་སྐད་ཅེས་སྨྲས་ནས། དེ་ནས་ཡང་ལྷ་མ་ཡིན་གྱི་དབང་པོ་མེ་ཏོག་ཕྲེང་དེ་དང། ལྷ་མ་ཡིན་གྱི་དབང་པོ་  
རྣམས་དང་ལྷན་ཅིག་ལྷ་མེ་ཏོག་ཕྲེང་ཐོགས་དང། རྟག་ཏུ་མྱོས་གནས་དང། ལག་ན་ཡོལ་གོ་ཐོགས་དང། པི་ཝང་ཅན་གསུམ་པའི་ལྷའི་དབང་པོ་རྣམས་བཻ་ཌཱུརྱའི་རིའི་རྩེ་མོར་  
འཛེགས་ཏེ། འཁོད་ཅིང་ཐམས་ཅད་ལ་ཁྱབ་པར་བྱས་ནས་སྲེད་པ་སྐྱེས་ཏེ། འདི་ལྟར་སུམ་ཅུ་རྩ་གསུམ་པའི་ལྷ་རྣམས་དང། བརྒྱ་བྱིན་མེད་ཀྱང་བདག་ཅག་འབའ་ཞིག་གིས་ལྷ་མ་  
ཡིན་རྣམས་ཆོས་གཅིག་དང་བཅས་པས་ལན་དུ་མར་ཐུང་བར་བྱས་སོ་།དེ་དག་གིས་དེ་སྐད་སྨྲས་པ་དང། ལྷ་མ་ཡིན་རྣམས་ཀྱིས་རྒྱ་མཚོ་དེ་ཉིད་ཁྱབ་པར་བྱས་ནས། དེ་ནས་ཡང་  
  
  
༄༅། །གཡུལ་འགྱེད་པར་བྱུང་ངོ། །དེ་ནས་ལྷ་རྣམས་ཀྱིས་ལྷ་མ་ཡིན་དེ་དག་འོང་བ་མངོན་པར་མཐོང་ནས་སྨྲས་པ། འདི་ལྟར་ལྷ་མ་ཡིན་བདག་ཉིད་ཐམས་ཅད་དཔུང་ཆེས་  
འཕེལ་ཏེ་འོང་གི་འདི་དག་ནི་ངེས་པར་ལྷ་མ་ཡིན་གྱི་དབང་པོ་གསུམ་པ་མེ་ཏོག་ཕྲེང་ཡིན་ཏེ། དེ་དག་འོང་བ་ལྟ་ཞིང་དེ་དག་ལ་དེ་སྐད་སྨྲས་པ་དང། ལྷ་མ་ཡིན་གཡུལ་འགྱེད་པར་མདུན་  
ཉིད་ན་འཁོད་དོ། །དེ་ནས་ལྷ་རྣམས་ཀྱིས་དེ་དག་མཐོང་ནས་སྨྲས་པ། ཁྱེད་གང་གིས་བསླུས་ནས་འོངས། ད་དུང་དུ་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་མི་མར་འཛིན་པ་  
ཕར་འཛིན་པ། དགེ་སྦྱོང་དུ་འཛིན་པ། བྲམ་ཟེར་འཛིན་པ། དགེ་བ་དོན་དུ་གཉེར་བ། དགེ་བ་ལ་ཞུགས་པ་ཡོད་དེ། དེ་དག་ཤི་བའི་དུས་བྱས་ནས་ལྷ་རྣམས་ཀྱི་ནང་དུ་སྐྱེ་བར་འགྱུར་  
རོ༑ ༑དེ་ནི་ངེད་ཡིན་ཏེ། ཁྱེད་པས་ཆེས་དཔུང་ཆེ་ལ་ཆེས་གཙོ་བོ་ཡིན་ནོ། །དེ་ལྟ་བས་ན་ཆོས་བསྒྲུབས་པ་བདག་ཅག་ལ་ཁྱེད་ཀྱིས་མངོན་པར་མ་གཙེ་ཞིག། བདག་ཅག་ལ་ཁྱེད་ཀྱིས་  
ཅིའི་ཕྱིར་གཙེ། དེ་ནས་དེ་སྐད་སྨྲས་པ་དང། ལྷ་མ་ཡིན་རྣམས་ཀྱིས་ལྷ་རྣམས་ཀྱིས་ཚིག་རྩིས་ལ་མ་ཆགས་པར་བྱས་ནས། ལྷ་རྣམས་དང་གཡུལ་འགྱེད་པའི་ཕྱིར་ལྷགས་སོ། །དེ་  
ནས་ལྷ་རྣམས་ཡང་ལྷ་མ་ཡིན་རྣམས་ག་ལ་བ་དེར་ནམ་མཁའ་བཀང་ནས་ལྷ་མ་ཡིན་རྣམས་གཞོམ་པའི་ཕྱིར་དང། དེ་དག་ཕན་ཚུན་རྒྱལ་བར་བྱ་བའི་ཕྱིར་འདོང་བར་བྱེད་དོ།།  
  
  
སྒྲ་གང་གིས་རྒྱ་མཚོན་ནས་པ་ཉ་དང། སྲོག་ཆགས་དུང་དང་ཆུ་སྲིན་དང། ཆུ་སྲིན་བྱིས་པ་གསོད་དང། ཉ་མིད་དང། ཉ་མིད་  
ཆེན་པོ་དང། ཆུ་སྲིན་ན་ཀྲ་དང། ཆུ་སྲིན་དུན་དཧུ་གསོད་མང་པོ་རྣམས་ཀྱི་སྙིང་བྲྒྱའམ། སྟོང་དུ་རྣམ་པར་གས་སོ། །དེ་དག་མཚོན་ཆ་དཔེ་མེད་པ་དུ་མ་ཆར་གྱི་རྒྱུན་ལྟར་ཤིན་ཏུ་འབབ་པས་  
ལྷ་དང་ལྷ་མ་ཡིན་གཡུལ་བཀྱེའོ། །ལྷ་མ་ཡིན་གྱི་དབང་པོ་མེ་ཏོག་ཕྲེང་གིས་ལྷམ་ཡིན་དེ་དག་བཀྱེ་ནས་གཅིག་པུ་འདུག་སྟེ། ལྷ་རྣམས་ལ་འདི་སྐད་སྨྲའོ། །ང་ཉིད་ཀྱིས་ཡུན་རིང་དུ་གཡུལ་  
འདིར་མ་འདུག་སྟེ། དེ་འདུག་ན་ནི་རྣམ་པར་རྒྱལ་བ་ཐོབ་པས་དེང་ཁྱེད་རྣམས་གཞོམ་པའི་ཕྱིར་དང། ལྷ་མ་ཡིན་རྣམས་འབྱོར་པར་བྱ་བའི་ཕྱིར་འོངས་པ་ཡིན་ནོ། །དེ་འབའ་ཞིག་  
འདུག་པས་ལྷ་དབང་པོ་དང་བཅས་པའང་མདུན་དུ་འདུག་མི་ནུས་ན་རྒྱལ་ཆེན་བཞིའི་ལྷ་འབའ་ཞིག་ལྟ་སྨོས་ཀྱང་ཅི་དགོས་ཏེ། ངས་ཕམ་པར་བྱའོ། །དེ་སྐད་སྨྲས་ནས། ལྷ་རྣམས་ག་ལ་བ་  
དེར་འགྲོ་བར་བྱེད་དོ། །ལྷ་ལག་ན་ཡོལ་གོ་ཐོགས་པ་རྣམས་ཀྱིས་དེ་འོང་བར་མངོན་པར་མཐོང་ནས། ལྷ་མ་ཡིན་གྱི་དབང་པོ་མེ་ཏོག་ཕྲེང་དེ་གཞོམ་པའི་ཕྱིར་ག་ལ་བ་དེར་འདོང་བར་བྱེད་དོ།།  
དེ་ནས་རྒྱ་མཚོའི་དབུས་ནས་རི་དཔག་ཚད་ལྔ་པ་དང། དཔག་ཚད་བཞི་པ་དང། དཔག་ཚད་གསུམ་པ་དང། དཔག་ཚད་གཉིས་པ་དང་དཔག་ཚད་ཀྱི་ཚད་རབ་ཏུ་འབར་བ་དག་ཕྱུང་  
  
  
༄༅། །ཞིང་ཕྱུང་ཞིང་ལྷ་ལག་ན་ཡོལ་གོ་ཐོགས་པ་ག་ལ་བ་དེར་འཕེན་པར་བྱེད་དོ། །དེ་འཕེན་པ་ན་ལྷ་ལག་ན་ཡོལ་གོ་ཐོགས་པ་རྣམས་ཀྱིས་ཆོས་རྗེས་སུ་དྲན་པར་བྱས་  
དཀོན་མཆོག་གསུམ་ལ་སྐྱབས་སུ་སོང་ནས། མདའི་རྒྱུན་རྣམས་ཀྱིས་རི་དེ་དག་རྒྱ་མཚོའི་དབུས་དེར་བྱེ་མ་ཆང་པ་ནས་གཏོར་བ་བཞིན་གཏོར་ཏོ། །མེ་ཏོག་གི་ཕྲེང་དེས་ལས་ཀྱི་འབྲས་བུ་  
དེ་དག་མེད་པར་མངོན་པར་མཐོང་ནས་ལག་ན་དབྱུག་ཏོ་ཐོགས་ཏེ། ལྷ་ལག་ན་ཡོལ་གོ་ཐོགས་པ་ག་ལ་བ་དེའི་མདུན་ཉིད་དུ་འདུག་གོ་དེ་དག་འཁོར་དང་བཅས། དཔུང་དང་བཅས། མཐུ་  
དང་བཅས་པ་འོང་བ་མངོན་པར་མཐོང་ནས་ཆར་གནམ་ལྕགས་ལྟ་བུའི་མཐུ་ཡིས་དབྱུག་ཐོ་དེ་གཅོད་པར་བྱེད་ཅིང། ལྷ་མ་ཡིན་དེ་དག་ཉམ་སྨད་དེ། དེ་ལྟར་དེ་དག་ཕམ་པར་བྱས་སོ། །  
ལྷ་མ་ཡིན་གྱི་དབང་པོ་བརྟན་པའང་ལྷ་རྟག་ཏུ་མྱོས་གནས་ག་ལ་བ་དེར་གཡུལ་འགྱེད་པའི་ཕྱིར་མཚོན་ཆ་ཀུན་འཇོམས་དཔག་ཚད་ཙམ་བླངས་ནས་འདོང་བར་བྱེད་དོ། །དེ་ནས་ལྷ་མ་  
ཡིན་གྱི་རྒྱལ་པོས་ལྷ་དེ་དག་ལ་འདི་སྐད་སྨྲས་སོ། །འདི་ལྟར་དེ་རིང་བདག་གིས་ཐམས་ཅད་ལས་རྒྱལ་བར་བྱ་སྟེ། ཐམས་ཅད་མཚོན་ཆ་ཀུན་འཇོམས་ཀྱིས་གཤིན་རྗེའི་གནས་ག་  
ལ་བ་དེར་ཉེ་བར་བཀྱེའོ་ཞེས་དེ་སྐད་སྒྲ་བསྒྲགས་ནས་ལྷ་རྟག་ཏུ་མྱོས་གནས་རྣམས་ག་ལ་བ་དེར་འདོང་བ་བྱེད་དོ། །འཇིག་རྟེན་སྐྱོང་བ་རྣམས་ཀྱིས་དེ་འོང་བ་མངོན་པར་མཐོང་ནས་  
  
  
ལྷ་མ་ཡིན་དེ་ཉིད་ཀྱི་བྲང་དུ་བརྒྱབ་བོ།། །།འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་ཉེར་བཞི་པ། དེ་མཚོན་  
ཆ་དེས་བརྒྱབ་པ་དང་ཉམས་ནས་སའི་འོག་ག་ལ་བ་དེར་འགྲོ་བར་བྱེད་དོ། །དེའི་འཁོར་ལྷ་མ་ཡིན་མགུལ་ཕྲེང་རྣམས་ཀྱིས་གང་གིས་ཉམས་པ་མངོན་པར་མཐོང་ནས། ཉམས་པ་སྲོག་གི་ལྷག་  
མ་ལུས་པ་དེ་དག་ཐམས་ཅད་ཀྱང་སའི་འོག་ག་ལ་བ་དེར་རྒྱུག་པར་བྱེད་དོ། །ལྷ་མ་ཡིན་གྱི་དབང་པོ་སྒྲ་གཅན་ཡང་འཁོར་དང་བཅས་ཏེ། ལྷ་པི་ཝང་ཅན་གསུམ་པ་ག་ལ་བ་དེར་འདོང་བར་  
བྱེད་དོ། །རང་གི་ལག་མཐུས་དྲེགས་པ་དེ་དག་འོངས་པ་མངོན་པར་མཐོང་ནས་ལྷ་རྣམས་མེ་ཆར་ལྟར་མངོན་པར་འབེབས་ཤིང། དེ་དག་ཀྱང་ལྷ་མ་ཡིན་གྱི་དབང་པོ་སྒྲ་གཅན་ག་ལ་བ་དེར་  
རྒྱུག་པར་བྱེད་དོ། །མེ་ཆར་ལྟར་ཕབ་པ་དེས་ཀུན་ཏུ་མངོན་པར་སྲེག་པ་ན་འཁོར་དང་བཅས་པར་སའི་འོག་ག་ལ་བ་དེ་ཉིད་དུ་རྒྱུག་པར་བྱེད་དོ། །ལྷ་མ་ཡིན་གྱི་དབང་པོ་གསུམ་པོ་དེ་དག་  
མཐོང་ནས་ལྷ་རྣམས་ནི་སྙིང་རབ་ཏུ་དགའ་བར་འགྱུར། ལྷ་མ་ཡིན་རྣམས་ནི་ཡིད་དམན་པར་གྱུར་ཏེ། མཐུ་རྩལ་ཉམས་པ། མགོན་འདོད་པ་སྐྱབས་འདོད་པ། དཔུང་གཉེན་འདོད་པ་  
ཐམས་ཅད་སའི་འགོ་གི་སྒོ་ག་ལ་བ་དེར་རྒྱུག་པར་བྱེད་དོ། །དེ་དག་གང་གི་ཚེ་སའི་འོག་གི་སྒོ་དེར་ལྷགས་པ་དེའི་ཚེ། ལྷ་རྣམས་ཡང་བཻཌཱུརྱའི་རིའི་རྩེ་མོ་དེ་ཉིད་ལ་འཇིགས་ཏོ་འཁོད་དོ།། མྱོ་  
  
  
༄༅། །འདི་ལྟར་ལྷ་མ་ཡིན་རྣམས་གོར་མ་ཆག་པར་ཡང་འོང་བར་འགྱུར་ཏེ། གང་གི་ཕྱིར་ཐགས་བཟང་རིས་དང། རབ་དགོད་དག་ད་དུང་དུ་མ་འོངས་ཏེ། ལྷ་མ་ཡིན་དེ་  
དག་ནི་དེ་ལ་སྲོག་ལྟོས། དེ་ལ་རྟེན། དེ་གཙོ་བོར་བྱེད་པ་ཡིན་ནོ་།དེ་ལས་རྒྱལ་བ་ནི། ཐམས་ཅད་ལས་རྒྱལ་བར་འགྱུར་ལ། དེ་ལས་ཕམ་ན་ནི་འདི་དག་ཐམས་ཅད་ལས་ཕམ་པར་  
འགྱུར་རོ་ཞེས་དེ་སྐད་སྨྲས་ནས། ལྷ་ཐམས་ཅད་དགའ་བ་ཤིན་ཏུ་སྐྱེས། མཐུ་ཤིན་ཏུ་སྐྱེས་ཏེ། དེ་སྐད་བརྗོད་ཅིང་གཡུལ་འགྱེད་པའི་ཕྱིར་ངེས་པར་གནས་པར་བྱེད་དོ། །ཀླུའི་  
རྒྱལ་པོ་རབ་འཇོམས་ལ་སོགས་པའང་ལོངས་སྤྱོད་ལྡན་གྱི་གྲོང་ཁྱེར་ག་ལ་བ་དེ་ན་ཀླུའི་རྒྱལ་པོ་ནོར་རྒྱས་ཀྱི་བུ་དང། འཇོག་པོ་ལ་སོགས་པས་དཔུང་གི་མཐུ་རྩལ་ལྷག་མ་ལུས་པ་  
རྣམས་བཅོམ་མོ། །དེ་དག་ཀྱང་རབ་དགོད་དེ་ལ་ཤིན་ཏུ་སེམས་ཤིང་དེའི་ཚེ་དེ་ལ་དཔུང་ཚོལ་ཏེ། དེས་ལྷ་རྣམས་གཞོམ་པར་ནུས་ཀྱི་གཞན་དུ་ན་ལྷ་མ་ཡིན་གྱི་ཕྱོགས་ནི་ཤིན་  
ཏུ་ཕམ་ལ། ལྷའི་ཕྱོགས་ནི་རབ་ཏུ་འཕེལ་ལོ་སྙམ་མོ། །དེ་ལྟར་ལྷ་མ་ཡིན་གྱི་ཕྱོགས་ཀླུ་དང། ལྷ་མ་ཡིན་དེ་དག་ཐམས་ཅད་ཡིད་སྡུག་བསྔལ་ཞིང་གནས་སོ། །དེ་ལྟར་དེ་དག་  
གནས་ཤིང་ལྷ་མ་ཡིན་རྣམས་ཀྱང་ཡིད་དམན་པར་གནས་ཏེ། ཐགས་བཟང་རིས་དང། རབ་དགོད་དག་གིས་འདི་ལྟར་ལྷ་མ་ཡིན་གནས་གསུམ་པ་ན་གནས་པ་མེ་ཏོག་ཕྲེང་  
  
  
བརྟན་པ་དང། སྒྲ་གཅན་ཡང་ཕམ་པར་གྱུར་ཏོ་ཞེས་ཐོས་ཏེ། དེ་ལྟར་མཐུ་མེད་པར་བྱས་སོ། །དེ་ལྟར་སྤྲོ་བ་མེད་པ་དཔུང་དང་མཐུ་ཉམས་པ་དེ་དག་ལ་མགོན་གཞན་མེད་དེ། འདི་  
ལྟར་ལྷ་མ་ཡིན་གྱི་དབང་པོ་ཁྱོད་དུ་བས་སོ། །དེ་ནས་ལྷ་མ་ཡིན་གྱི་དབང་པོ་རབ་དགོད་ཀྱིས་འདི་སྐད་སྨྲས་སོ། །ལྷ་མ་ཡིན་རྣམས་ལྷ་མ་ཡིན་གྱི་དབང་པོ་གསུམ་དག་ག་ལ་གནས་རྟོགས་  
ཤིག། རྟོགས་ཤིག། དེ་སྐད་སྨྲས་པ་དང། ལྷ་མ་ཡིན་རྣམས་ཀྱིས་ལྷ་མ་ཡིན་གྱི་དབང་པོ་དེ་ལ་འདི་སྐད་སྨྲས་སོ། །འདི་ལྟར་སའི་འོག་གི་སྒོའི་ཐ་མ་ན་ལྷ་མ་ཡིན་དཔུང་དང་མཐུ་ཉམས་པ་  
ཐམས་ཅད་ཁྱོད་ལ་སྲོག་ལྟོས། ཁྱོད་ལ་དཔུང་ཚོལ། ཁྱོད་ལ་རྟེན་ཅིང་མཆིས་ཏེ། མཚར་ཁོ་ནར་ངོ་ཚ་ནས་སའི་འོག་གི་ནང་དུའང་མཆི་བའི་རྔོ་མི་ཐོགས་སོ། །དེ་ནས་ཐགས་བཟང་རིས་  
དང༑ རབ་དགོད་ཀྱིས་འདི་སྐད་སྨྲས་སོ། །ཅི་ལྷ་དེ་རྣམས་ཀྱི་བརྒྱ་བྱིན་འོངས་སམ། མ་འོངས། ལྷ་མ་ཡིན་རྣམས་ཀྱིས་སྨྲས་པ། མ་མཆིས་སོ། །དེ་ནས་རབ་དགོད་ཁྲོས་པའི་མིག་དམར་  
པོས་རང་གི་དཔུང་ལ་ལྟ་ཞིང་འདི་སྐད་སྨྲས་སོ། །རྒྱལ་ཆེན་བཞི་བ་དག་ཉི་ཚེས་གནས་གསུམ་དུ་གཏོགས་པའི་ལྷ་མ་ཡིན་རྣམས་ཕམ་པར་བྱས། དཔུང་དང་མཐུ་ཉམས་པར་བྱས་  
བརྩོན་པ་མེད་པར་བྱས་ཏེ། ཀྱེ་མ། ལྷ་མ་ཡིན་རྣམས་ལྷའི་རིས་ཉི་ཚེ་གང་གིས་དཔུང་དང་མཐུ་ཉམས་པར་བྱས་པ་དེའི་ཕྱིར་འདི་ལྟར་ང་ཆས་ཏེ། ལྷ་ཐམས་ཅད་ཕམ་པར་བྱའོ། །དེ་  
  
  
༄༅། །སྐད་སྨྲས་ནས། ལྷ་མ་ཡིན་གྱི་དབང་པོ་དེ་ལྷ་མ་ཡིན་གྱི་དབང་པོ་ཀུན་གྱི་དཔུང་པས་ལྷག་པར་བརྩོན་པ་གང་ཡིན་པ་དེས་དཔོན་སྣ་ཐམས་ཅད་ལ་བ་སྒོ་བ། འདི་  
ལྟར་ལྷ་གསད་པ་དང། ལྷ་གཞོམ་པ་དང། ལྷ་རྣམས་ལ་བར་ཆད་བྱ་བའི་ཕྱིར་བདག་ཆ་ཡི་རྔ་པོ་ཆེ་རྡུངས་ཤིག་རྡུངས་ཤིག་།ལྷ་དང། བརྒྱ་བྱིན་དུ་བཅས་པ་ང་གཅིག་པུས་ཐུབ་པར་  
བྱས་ཏེ། ང་ནི་བདག་བར་མ་དོར་ཕམ་པར་མི་འདོད་དོ། །གང་ལྷའི་བརྩོན་འགྲུས་དཔུང་དང་ལྷན་པ་དག་ལྷ་མ་ཡིན་གྱི་བུ་མོ་རྣམས་ལ་ལྟ་བ་དང། ཉུག་པར་འདོད་པ་ཅི། ངས་མི་  
ཤེས་སྙམ་མམ། དེ་སྐད་སྨྲས་ནས་ཐགས་བཟང་རིས་དང། རབ་དགོད་དེ་དག་རྔ་སྒྲ་འབྱིན་ཅིང་ལྷ་མ་ཡིན་རྣམས་རྒྱུགས་ཤིག། རྒྱུགས་ཤིག། འདི་ལྟར་ངས་ལྷ་ཐམས་ཅད་ཕམ་  
པར་བྱ་བ་དང། ལྷ་མ་ཡིན་ཐམས་ཅད་འབྱོར་བར་བྱ་བའི་ཕྱིར་བདག་ཉིད་ཆའོ། །དེས་དེ་སྐད་ཅེས་བསྒོ་ནས་ཤིང་རྟ་འཁོར་ལོ་རྩིབས་འབུམ་དང། ལྷ་མ་ཡིན་གྱི་འོད་ཉི་མ་ལྟ་བུ་  
བྱེ་བ་ཕྲག་དུ་མ་དག་ཆས་སོ། །དེ་ཆས་པ་དང། རི་དང། ཆུ་བོ་དང། རི་ཁྲད་ཁྲོད་དང། རི་འོར་དང། རིའི་རྩེ་མོ་དང། རི་རབ་ཏུ་བཅས་པ་གཡོ་བ་ནས་ལེགས་པར་མཐོང་གི་ཚལ་ན་  
ལྷ་རྣམས་ཀྱི་དབང་པོ་བརྒྱ་བྱིན་ལྷའི་མདུན་ས་ཆོས་བཟང་ན་འདུག་པའི་སྟན་གྱི་བར་དུ་གཡོ་བ་དང། དེ་འདི་སྙམ་དུ་སེམས་ཏེ་ཀྱེ་ཨེ་མ། བདག་གི་སྟན་ཡང་གཡོ་བ་ལས་ན་  
  
  
ལྷ་མ་ཡིན་གཡུལ་འགྱེད་པར་འགྱུར་ཏེ། ལྷ་མ་ཡིན་གྱི་རྒྱལ་པོ་ཐགས་བཟང་རིས་དེ་ཆས་པ་ལྟར། འདི་ལྟར་ཚལ་དང། ནགས་ཚལ་འདི་དང། རི་ཁྲད་ཁྲོད་དང། ཆུ་  
ཀླུང་དང། རི་ངོས་དང་བཅས་པ་ཐམས་ཅད་དང། རིའི་རྒྱལ་པོ་རི་རབ་འྡིའང་རབ་ཏུ་གཡོའོ། །བརྒྱ་བྱིན་དེས་དེ་ལྟར་རིག་ནས། ལྷ་རྣམས་ལ་བསྒོ་བ། སུམ་ཅུ་རྩ་གསུམ་པའི་ལྷ་རྣམས་ཆོས་  
ཤིག་ཆོས་ཤིག། འདི་ལྟར་རབ་དགོད་དང། ཐགས་བཟང་རིས་དག་ལྷ་རྣམས་ཕམ་པར་བྱ་བའི་ཕྱིར་ཆ་ཞིང་འདུག་གོ་དེའི་ཕྱིར་བདག་ཉིད་ཀྱང་འདི་ལྟར་གླང་པོ་ཆེས་སྲུང་གི་བུ་ལ་ཞོན་  
ཏེ༑ ལྷ་ཐམས་ཅད་དང་ལྷན་ཅིག་ཏུ་ལྷ་དང། ལྷ་མ་ཡིན་གྱི་གཡུལ་ག་ལ་བ་དེར་འདོང་བར་བྱའོ། །གང་གི་ཕྱིར་རབ་དགོང་དང་ཐགས་བཟང་རིས་ཀྱི་གཡུལ་འགྱེད་པ་གང་ཡིན་པ་དེར་ལྷ་  
འདུག་པ་ནི་ངས་མ་མཐོང་ངོ། །དེ་སྐད་སྨྲས་པ་དང། འདི་ལྟར་ལྷ་རྣམས་ཀྱི་དབང་པོ་བརྒྱ་བྱིན་དེ་ནི་དཔུང་གི་གཙོ་བོ་ཡིན་ཏེ་ལྷའི་མདུན་ས་ཆོས་བཟང་དང། གྲོང་ཁྱེར་བལྟ་ན་སྡུག་ན་  
གནས་པ་རྣམས་ལའང་བསྒོ། བཞི་མདོ་དང། བཞི་མདོ། སུམ་མདོ་དང་སུམ་མདོ་དག་ཏུ་འང་འདི་ལྟར་ལྷ་རྣམས་ཀྱི་དབང་པོ་བརྒྱ་བྱིན་དེ་ནི་ལྷ་དང། ལྷ་མ་ཡིན་གྱི་གཡུལ་འགྱེད་པར་འགྲོ་  
སྟེ། རབ་དགོད་དང། ཐགས་བཟང་རིས་དག་ག་ལ་བ་དེ་ཉིད་དུ་ཐམས་ཅད་འདོང་བར་བྱའོ་ཞེས་བསྒོའོ། །དེ་ནས་དེ་དག་ལ་དེ་སྐད་སྨྲས་པ་དང། ལག་ཆ་དང། མཚོན་ཆ་སྣ་ཚོགས་ཀྱི་  
  
  
༄༅། །གནས་སུ་གྱུར་པ། ཤིང་རྟ་སྣ་ཚོགས་ཀྱི་ཚལ་དུ་འདོང་བར་བྱེད་དེ། མཚོན་ཆ་ཐམས་ཅད་ཡོད་པ་དེར་ལྷ་བྲྒྱའམ། སྟོང་ངམ། ཁྲིའམ། བྱེ་བ་མཚོན་ཆ་དོན་  
དུ་གཉེར་བ་དེ་དག་ཤིང་རྟ་སྣ་ཚོགས་ཀྱི་ཚལ་དུ་འདོང་བར་བྱེད་དོ། །དེ་དག་རྒྱུག་པ་ན་རྒྱ་མཚོ་དྲུག་པ་ལྟ་བུའི་སྒྲ་བྱུང་སྟེ། ལྷ་རྣམས་ཕན་ཚུན་འདོང་བ་ཤིན་ཏུ་བརྟུལ་བའི་རྡུལ་གང་  
གིས་ནམ་མཁའ་ཡོག་པར་གྱུར་པ་རྣམ་པ་དེ་ལྟ་བུ་བྱུང་ངོ། །དེ་ལྟར་དེ་དག་མཚོན་ཆ་རྣམས་བླངས་ནས་ནམ་མཁའ་ལ་རྒྱུ་བ་རྣམས་ནི་ནམ་མཁའ་ལ། སྐམ་ས་ལ་རྒྱུ་བ་རྣམས་ནི་  
སྐམ་ས་ལ། རིའི་རྩེ་མོ་ལ་རྒྱུ་བ་རྣམས་ནི་རིའི་རྩེ་མོ་ཀུན་ཏུ་གང་ནས་འདོང་ངོ། །ལྷ་གཞན་ཚལ་དང། ནགས་ཚལ་དག་ན་གནས་ཤིང་རྩེར་དོང་བའི་ལྷ་གང་ཡིན་པ་དེ་དག་ཀྱང་རྔ་  
སྒྲ་ཐོས་ནས། ཤིང་རྟ་སྣ་ཚོགས་ཀྱི་ཚལ་ག་ལ་བ་དེར་རྒྱུག་པར་བྱེད་དོ། །སུམ་ཅུ་རྩ་གསུམ་པའི་ལྷའི་འདོད་པ་ཀུན་ཀྱང་བཏང་ནས། ཐམས་ཅད་རྒྱུག་པར་བྱེད་དོ། །མཚོན་ཆ་  
དང། ལག་ཆ་དང། གོ་མཚོན་རབ་ཏུ་མང་པོ་བརྒྱ་འམ། སྟོང་ངམ། བྱེ་བའམ། བྱེ་བ་བརྒྱ་ཕྲག་སྟོང་སྙེད་དག་བླངས་ནས་དེ་དག་ཐམས་ཅད་བརྒྱ་བྱིན་ཤིན་ཏུ་མཐོང་བར་འདོད་  
ཅིང་འཁོད་དོ། །དེ་ནས་བརྒྱ་བྱིན་གྱིས་དེ་དག་གི་ཉམ་དྲོད་རིག་ནས་ལྷ་ཐམས་ཅད་རབ་ཏུ་དགའ་བར་བྱེད་ཅིང་ཤིང་རྟ་རབ་ཏུ་མང་པོ་ལ་ཞོན་ཏེ། ཤིང་རྟ་ཁ་ཅིག་ནི་རིན་པོ་ཆེ་སྣ་  
  
  
ཁ་ཅིག་ནི་གསེར་གྱིས་བརྒྱན། ཁ་ཅིག་ནི་དངུལ་གྱིས་བརྒྱན། ཁ་ཅིག་ནི་བཻ་ཌཱུརྱས་བརྒྱན། ཁ་ཅིག་ནི་ཤེལ་གྱིས་བརྒྱན། ཁ་ཅིག་ནི་སྤུག་ལ་  
སོགས་པའི་རིན་པོ་ཆེ་ཆེན་པོ་རྣམས་ཀྱིས་བརྒྱན། ཁ་ཅིག་ནི་ནོར་བུ་སྣ་ཚོགས་ཀྱིས་བརྒྱན་ཅིང། དྲིལ་བུ་གཡེར་ཁའི་དྲ་བས་གཏིབས་པ་ཀུན་ནས་མཛེས་པ། ལས་ཀྱི་མཆོག་ཇི་ལྟ་བ་  
བཞིན་དུ་ཐོབ་པ། རང་གི་གཟི་བརྗིད་ཀྱིས་རྟག་ཏུ་མཛེས་པ་ན་ཁ་ཅིག་ནི་གསེར་གྱི་རི་རབ་ཀྱི་རྩེ་མོ་དག་ཁྱབ་པར་གནས་སོ་།བྲྒྱའམ། སྟོང་སྙེད་ཁ་ཅིག་ནི་ནམ་མཁའ་ལ་དོང་སྟེ། ལྷའི་དབང་  
པོ་ལྷ་མ་ཡིན་རྣམས་ཕམ་པར་བྱ་བའི་ཕྱིར་ནམ་འགྲོ་ཞིག་གུ་སྙམ་ནས། བརྒྱ་བྱིན་ལ་ཤིན་ཏུ་ལྟ་ཞིང་འཁོད་དོ། །དེ་ལྟར་ཕན་ཚུན་ཀུན་ནས་གཏམ་ཟེར་ཞིང་འཁོད་དོ། །འཐབ་པ་ལ་  
ཡིད་ཞུགས་པ་ཐམས་ཅད་འཁོད་དོ། །དེ་དག་དེ་ལྟར་འཁོད་པ་དང་ལྷའི་དབང་པོས་གླང་པོའི་ཁ་ལོ་སྒྱུར་བ་མ་ཏ་ལི་ལ་བསྒོ་བ་འདི་ལྟར་བཟང་པོ་སོང་ལ་ངའི་གླང་པོ་ཆེས་སྲུང་གི་བུ་གླང་  
པོ་ཆེ་ཐམས་ཅད་ཀྱི་ཡོན་ཏན་དང་ལྡན་པ་ཁ་དྲུག་ཡོད་པ་དེ་ལ་ཞོན་ནས་ངས་ལྷ་མ་ཡིན་རྣམས་ཕམ་པར་བྱའོ་ཞེས་བསྒོ་ཞིག་དེ་ནས་མ་ཏ་ལིས་བརྒྱ་བྱིན་གྱི་བཀའ་མནོས་ནས། རང་གི་  
འདོད་པས་སྤྲུལ་པའི་པདྨའི་ཚལ་ན་གླང་པོ་ཆེས་སྲུང་གི་བུ་གླང་པོ་ཆེ་མང་པོས་ཡོངས་སུ་བསྐོར་བ་ག་ལ་བ་དེར་སོང་ངོ་།དེ་ནས་གླང་པོ་ཆེ་ཅང་ཤེས་དེ་ལ་འདི་སྐད་སྨྲས་སོ། །འདི་ལྟར་  
  
  
༄༅། །ལྷའི་དབང་པོ་བརྒྱ་བྱིན་དེ་ཁྱོད་ལ་འབོད་དེ། ལྷ་མ་ཡིན་གྱི་གཡུལ་དུ་ཁྱོད་ལ་ཞོན་ནས་ལྷ་མ་ཡིན་རྣམས་ཕམ་པར་བྱའོ་ཞེས་གསུང་ངོ། །དེ་ནས་གླང་པོ་ཆེས་  
སྲུང་གི་བུ་མ་ཏ་ལི་ག་ལ་བ་དེར་སོང་སྟེ་ཕྱིན་ནས། ལྷའི་མདུན་ས་ཆོས་བཟང་ག་ལ་བ་དེར་སོང་ངོ། །དེར་འོངས་པ་དང་མ་ཏ་ལིས་བརྒྱ་བྱིན་ལ་སྨྲས་པ། ལྷའི་དབང་པོ། འདི་ལྟར་  
གླང་པོ་ཆེའི་མཆོག་དེ་མཆིས་སོ། །བརྒྱ་བྱིན་གྱི་རྫུ་འཕྲུལ་གྱིས་དེའི་ལུས་དེ་ལ་ཁ་སྐྱོན་མེད་པ་བརྒྱ་སྤྲུལ་པར་བྱེད་དེ། ཁ་རེ་རེ་ལ་སོ་དཀར་པོ་བཅུ་བཅུ། སོ་རེ་རེ་ལ་པདྨའི་རྫིང་བུ་  
བཅུ་བཅུ། པདྨའི་རྫིང་བུ་རེ་རེ་ལ་པདྨ་སྟོང་སྟོང། པདྨ་རེ་རེ་ལ་རི་བོ་བཅུ་བཅུ། རི་བོ་རེ་རེ་ལ་བོག་རི་བརྒྱ་བརྒྱ། བོག་རི་རེ་རེ་ལ་ལྷ་མོ་བརྒྱ་བརྒྱ། སིལ་སྙན་ཡན་ལག་ལྔ་དང་  
ལྡན་པས་གླུ་ལེན་བྲོ་རྡུང་ཞིང། ཤིན་ཏུ་ཆག་སུ་རུང་བ་གཞན་དང་མི་འདྲ་བའི་གླུ་དབྱངས་དང་ཡང་དག་པར་ལྡན་པ་དག་ལེན་ཏེ། དེ་ལྟར་གླང་པོའི་མཆོག་ས་སྲུང་གི་བུ་ལ་ལྷའི་  
དབང་པོ་བརྒྱ་བྱིན་སྤྲུལ་པ་བྱེད་དོ། །གླང་པོ་ཆེའི་དབང་པོ་དེའང་ལུས་ཀུན་ནས་དཔག་ཚད་སྟོང་ཡོད་དོ། །ལྷའི་དབང་པོ་བརྒྱ་བྱིན་ལྷ་མ་ཡིན་རྣམས་ཕམ་པར་བྱ་བའི་ཕྱིར་སིལ་སྙན་  
དང༑ རོལ་མོའི་སྒྲ་དང། ཀླུ་དང། ཅ་ཅོ་དང། གཞའི་སྒྲ་དབྱངས་འབྱིན་པ་རྣམས་ཀྱིས་རྣམ་པར་མཛེས་པ་ན་ཀུན་ནས་རྣམ་པ་དེ་ལྟ་བུ་དང་ལྡན་པའི་གླང་པོ་ཆ་མཆོག་དཀར་པོ་དེ་  
  
  
།དེ་ནས་དེ་འགྲོ་བ་མངོན་པར་མཐོང་ནས། ལྷ་རྣམས་ཀྱང་ཤིང་རྟ་ཁ་དོག་རྣམ་པ་སྣ་ཚོགས་ལ་ཞོན་ཏེ། མཚོན་ཆ་སྣ་ཚོགས་ནི་ཐོགས། ལུས་ལ་རྒྱན་སྣ་ཚོགས་ནི་བཏགས་  
རྒོད་པ་དང། རྩེ་བ་དང། སྒྲ་དི་རི་རི་འདོན་པ་དང། རབ་ཏུ་དགའ་བའི་ཡིད་རྣམ་པ་དུ་མ་ཕྱིར་ཞིང་ཡིད་རབ་ཏུ་དགའ་བར་གྱུར་ཏོ། །དེ་ནས་ལྷའི་དབང་པོ་བརྒྱ་བྱིན་དབུས་ཀྱི་སྟན་ལ་འདུག་  
སྟེ༑ བསོད་ནམས་ཀྱི་སྟོབས་ཆེན་པོ་དང་ནི་ལྡན། ལྷའི་མཆོག་མང་པོས་ནི་ཡོངས་སུ་བསྐོར། གཞན་དང་མི་འདྲ་བར་ནི་བརྗིད། ལྷ་རྣམ་པ་སྣ་ཚོགས་ཀྱིས་ཡོངས་སུ་བསྐོར་ཏེ། སུམ་ཅུ་  
རྩ་གསུམ་པའི་བདག་པོ་ཉི་མ་འབུམ་པས་ལྷག་པའི་འོད་ཀྱིས་ནམ་མཁའ་འགེངས་ཤིང། སིལ་སྙན་དང། གླུ་དབྱངས་རྣམ་པ་སྣ་ཚོགས་ཀྱིས་འགེངས་པ་ན། ནམ་མཁའི་དཔག་ཚད་  
ཉི་ཁྲི་བཀང་ནས་ལྷ་དང། ལྷ་མ་ཡིན་གྱི་གཡུལ་ག་ལ་བ་དེར་འཇུག་པར་བྱེད་དོ། །དེ་ནས་དེ་འཇུག་པ་ན། འཇིག་རྟེན་སྐྱོང་བ་རྣམས་བྲེད་སྐད་འབྱིན་ཅིང། བརྒྱ་བྱིན་གྱི་དྲུང་དུ་ཕྱིན་ནས་འདི་  
ལྟར་ལྷའི་དབང་པོ། ལྷ་རྣམས་ཕམ་པར་བྱ་བའི་ཕྱིར་རབ་དགོད་དང། ཐགས་བཟང་རིས་དག་མཆི་སྟེ། འདི་ལྟར་རྒྱ་མཚོ་ཐམས་ཅད་རབ་ཏུ་དཀྲུགས། རི་བོར་གཏོགས་པ་སྟོང་རབ་ཏུ་  
གཡོ་བར་བགྱིད། ལྷ་མ་ཡིན་རྣམས་སྒྲ་འཇེབས་པར་འབྱིན་ཏེ། ཤིན་ཏུ་འཇིགས་པའི་སྒྲ་ཐོས་སོ། །གང་ཐོས་ནས་རྒྱ་མཚོ་ན་གནས་པ་ཉ་དང། ཀླུ་དག་ཀྱང་མཐུ་ཆུང་བར་གྱུར། སྲིན་  
  
  
༄༅། །པོ་དང། ཤ་ཟ་དག་ཀྱང་གུམ་པར་གྱུར། ཀླུའི་རྒྱལ་པོ་ཆོས་དང་མི་ལྡན་པ་རབ་འཇོམས་ལ་སོགས་པ་ནི་ཤིན་ཏུ་དགའ་ནས་འབྲུག་སྒྲ་འབྱིན། ཀླུའི་རྒྱལ་པོ་  
ཆོས་དང་ལྡན་པ་འཇོག་པོ་དང། ནོར་རྒྱས་ཀྱི་བུ་ལ་སོགས་པ་ནི་འདི་ལྟར་ལྷ་མ་ཡིན་གྱི་དབང་པོ་ཐགས་བཟང་རིས་སའི་འོག་ནས་བྱུང་ངོ་སྙམ་ནས། ཡིད་དམན་པར་གྱུར་ཏེ། འབྲུག་སྒྲ་  
མི་སྒྲོགས། གསེར་གྱི་རི་བོ་དྲུག་ཁྲི་རི་རབ་དང་བཅས་པ་གང་ཡིན་པ་དེ་དག་ཐམས་ཅད་ཀྱང་གཡོ་བར་བགྱིད། འབྱུང་པོ་ཐམས་ཅད་ཀྱང་སྒྱིད་ལུག་པར་གྱུར་ནས། ཕྲེང་ཐོགས་དང་  
རྟག་ཏུ་མྱོས་གནས་དང། ལག་ན་ཡོལ་གོ་ཐོགས་པ་དང། པི་ཝང་ཅན་གསུམ་པ་ཤིན་ཏུ་སྒྱིད་ལུག་པ་རྣམས་ཀྱིས་བདག་ལྷའི་དབང་པོ་དྲུང་དུ་མངགས་པ་ལགས་ན། ལྷ། ལན་དུ་  
བགྱི་བ་གང་ལགས་པ་དེ་བསྒྲུབ་ཏུ་གསོལ། འདི་ལྟར་བདག་ཅག་རྣམས་ཀྱིས་ནི་གནས་གསུམ་དུ་གཏོགས་པའི་ལྷ་མ་ཡིན་གྱི་དབང་པོ་གསུམ་པོ་མེ་ཏོག་ཕྲེང་དང། སྒྲ་གཅན་དང་  
བརྟན་པ་དག་གཡུལ་དུ་ལན་བྲྒྱའམ། སྟོང་དུ་ཐུབ་ལགས་སོ། །འཇིག་རྟེན་སྐྱོང་བ་རྣམས་ལས་དེ་སྐད་ཐོས་ནས། ལྷའི་དབང་པོས་དེ་དག་ལ་སྨྲས་པ། འཇིག་རྟེན་སྐྱོང་བ་རྣམས། འདི་  
དག་ཐམས་ཅད་ཇི་ལྟ་བ་བཞིན་བདག་གིས་རིག་སྟེ། འདི་ལྟར་རབ་དགོད་དང། ཐགས་བཟང་རིས་དག་ཆས་པའི་ཕྱིར་བདག་ཀྱང་དེ་དག་ཆད་པས་གཅད་པ་དང། ལྷ་དེ་རྣམས་ཀྱི་སྐྱབས་  
  
  
དཔུང་བྱ་བའི་ཕྱིར་འདི་ལྟར་བདག་འགྲོ་བར་བྱའོ་།བདག་ནི་ཆོས་ཀྱི་སྐྱབས། ཆོས་ཀྱི་དཔུང་གཉེན། ཆོས་ཀྱི་རྟེན་ཆོས་ཀྱི་རྒྱལ་མཚན། ཆོས་ཚོལ་བ་ཡིན་ཏེ། བདག་ནི་ཆོས་མ་ཡིན་པ་  
ལ་མི་དགའ་ལ། ཆོས་མ་ཡིན་པ་ལ་ཡིད་ཀྱང་མི་འཇུག་གོ་དེ་ལྟར་བདག་ཅག་ཡོན་ཏན་དེ་ལྟ་བུ་དང་ལྡན་པ་རྣམས་ལ་རྣམ་ཡང་ཐུབ་པར་མི་འགྱུར་གྱིས། དེ་དག་ལ་མ་འཇིགས་ཤིག། མ་  
འཇིགས་ཤིག། བདག་ཀྱང་དཔུང་གི་ཚོགས་རབ་ཏུ་མང་པོས་ལྷ་མ་ཡིན་ག་ལ་བ་དེར་འགྲོ་བར་བྱ་ཡི། དེ་དག་ལ་འཇིགས་པར་མ་བྱེད་ཅིག་ཛམྦུའི་གླིང་ན་ད་དུང་དུ་མར་འཛིན་པ་དང་  
ཕར་འཛིན་པ་དང། དགེ་སྦྱོང་དུ་འཛིན་པ་དང། བྲམ་ཟེར་འཛིན་པ་དང། བྱས་པ་གཟོ་བ་དང། ཆོས་དང་ལྡན་ཞིང་ཆོས་སྐྱོང་བ་དང། དམ་པའི་ཆོས་ལ་དགའ་བ་དང། དམ་པའི་ཆོས་དང་  
དགེ་འདུན་ལ་གུས་པ་དང། ལས་དང། འབྲས་བུའི་དེ་ཉིད་རིག་པ་དང། གསོ་སྦྱོང་ལ་ཉེ་བར་གནས་པ་དང། སྦྱིན་པ་དག་སྦྱིན་པར་བྱེད། བསོད་ནམས་བྱེད་པའི་རང་བཞིན་ཅན་དག་རྗེས་  
སུ་སྐྱོང་བར་བྱེད། ཡེ་ཤེས་ལ་གོམས་པར་བྱེད། དེ་ལ་ཡིད་ཞུགས་པར་བྱེད་པ་དག་ཡོད་ལ། བདག་གིས་ཀྱང་ཆོས་དང་མཐུན་པའི་ཆོས་ཀྱི་རང་བཞིན་ཅན་བསྒྲུབས་ཏེ། དེ་དག་དང་  
བདག་ཅག་ཉུང་གིས་ཀྱང་ལྷ་མ་ཡིན་དུ་གཏོགས་པ་རྣམས་ཀྱིས་འཇིགས་པ་མེད་དོ། །དེ་སྐད་སྨྲས་ནས་ལྷའི་དབང་པོ་བཻ་ཌཱུརྱའི་རི་ག་ལ་བ་དང། རྒྱལ་ཆེན་བཞིའི་ལྷ་རྣམས་ག་ལ་བ་  
  
  
༄༅། །དེར་སོང་སྟེ། དེ་དག་མངོན་པར་མཐོང་ནས་ལྷའི་དབང་པོས་སྨྲས་པ། འཇིག་རྟེན་སྐྱོང་བ་དག། རྒྱལ་ཆེན་བཞིའི་ལྷ་འདི་དག་འཁོད་པ་ནི་ལྷ་མ་ཡིན་རྣམས་ཕམ་  
པར་བྱ་བའི་ཕྱིར་འཁོད་པ་ཡིན་ནོ། །ལྷའི་དབང་པོས་དེ་སྐད་སྨྲས་པ་དང། འཇིག་རྟེན་སྐྱོང་བ་དག་གིས་སླར་སྨྲས་པ། འདི་ལྟར་རྒྱལ་ཆེན་བཞིའི་ལྷ་འདི་དག་ནི་བརྒྱ་བྱིན་ཁྱོད་ལ་རྟེན་ཁྱོད་  
ལ་སྐྱབས་ཚོལ། ཁྱོད་ལ་གནས་པ་ཁོ་ན་ལགས་ཏེ། ལྷ་མ་ཡིན་གྱི་དབང་པོ་ཚོགས་དང་བཅས་པའང་རྩིས་ལ་མ་ཆགས་པར་བགྱིད་དོ་།དེ་སྐད་སྨྲས་པ་ན་སུམ་ཅུ་རྩ་གསུམ་པའི་ལྷ་  
རྣམས་བརྒྱ་བྱིན་ལ། ལྷའི་དབང་པོ་བརྒྱ་བྱིན་སྔོན་དུ་འདྲེན་པ་དང་བཅས་པར་རྒྱལ་བར་སྦྱོན་ཅིག་ཅེས་གསོང་པོར་སྨྲ་ཞིང་བསྟོད་པར་བྱེད་དོ། །དེ་ལྷའི་ཚོགས་ཀྱིས་བསྟོད་ཅིང་  
རྒྱལ་ཆེན་བཞིའི་ལྷ་ག་ལ་བ་དེར་འདོང་བར་བྱེད་དོ། །དེ་ནས་ལྷའི་དབང་པོ་འཁོར་དང་བཅས་པ་ཤིང་རྟ་འབུམ་ཕྲག་དུ་མ་དང་ལྷའི་ཚོགས་ཀྱིས་ནི་ཡོངས་སུ་བསྐོར། གླང་པོ་ཆེ་ས་  
སྲུང་གི་བུ་ལ་ནི་སྔ་མ་བཞིན་ཞོན། རིན་པོ་ཆེ་སྣ་བདུན་གྱིས་ནི་མཛེས་པར་བྱས། ནམ་མཁའ་ལྟར་རྟག་ཏུ་ལུས་འོད་ཀྱིས་ནི་གསལ་བར་བྱས། ཕྱོགས་བཅུར་རོལ་མོའི་སྒྲ་དང་  
སིལ་སྙན་གྱི་སྒྲ་དུ་མས་ནི་བཀང། ལྷ་ཡིད་རབ་ཏུ་དགའ་བ་འབུམ་ཕྲག་དུ་མས་ནི་ཡོངས་སུ་བསྐོར། རི་རབ་ཐམས་ཅད་ལ་གནས་པའི་དྲི་ཟ་རྣམས་ཀྱིས་ནི་མཛེས་པར་བྱས། ལྷ་  
  
  
དྲང་སྲོང་གི་ཚོགས་རྣམས་ཀྱིས་ནི་མངོན་པར་བསྟོད་དེ་བདེ་བ་དཔེ་མེད་པ་ཉམས་སུ་མྱོང་ཞིང་ལས་ཀྱི་འབྲས་བུ་ཤིན་ཏུ་ལེགས་པ་ལ་སྤྱོད་པ་འོང་བ་དག་མཐོང་ནས་རྒྱལ་ཆེན་བཞིའི་ལྷ་  
རྣམས་ཡིད་རབ་ཏུ་དགའ་བར་གྱུར་ཏོ། །དེ་ནས་དེ་དག་མངོན་པར་མཐོང་ནས་སྨྲས་པ། འདི་ལྟར་དེ་ནི་ལྷ་མ་ཡིན་ཕམ་པར་བྱ་བའི་ཕྱིར་ང་དཔུང་ཆེན་པོ་དང་ལྷགས་པ་ཡིན་གྱི། མ་འཇིགས་  
ཤིག། མ་འཇིགས་ཤིག། དེ་ཐོས་ནས་རྒྱལ་ཆེན་བཞིའི་ལྷ་རྣམས་ཡིད་རབ་ཏུ་དགའ་སྟེ་འདི་སྐད་སྨྲས་སོ། །ལྷའི་དབང་པོ། འདི་ལྟར་ལྷ་མ་ཡིན་འདི་དག་བདག་ཅག་འབའ་ཞིག་གིས་ཀྱང་  
ཕམ་པར་བགྱི་བའི་སླད་དུ་མཆིས་པ་ལགས་ན། ལྷའི་དབང་པོ་དང་བཅས་པས་ལྟ་སྨོས་ཀྱང་ཅི་འཚལ་ཏེ། ཁྱོད་ཀྱི་དཔུང་གིས་བདག་ཅག་བསྐྱབས་པས་ན། ལྷ་མ་ཡིན་དུ་གཏོགས་པའི་  
འཇིགས་པ་ཅུང་ཟད་ཀྱང་མ་མཆིས་སོ། །དེ་སྐད་སྨྲས་ནས་ལྷ་མ་ཡིན་ལྟ་བ་ཁོ་ནར་འདོང་བ་དེ་ལ་མངོན་དུ་ཕྱོགས་པ་ལྷ་རྣམས་ཀྱི་དབང་པོ་བརྒྱ་བྱིན་དེ་ག་ལ་བ་དེར་ཡོངས་སུ་བསྐོར་ཏེ། འཁོད་  
པ་རྣམས་འདི་ལྟར་ལྷ་མ་ཡིན་གྱི་དབང་པོ་ཐགས་བཟང་རིས་དེ་ལྷ་མ་ཡིན་གྱི་དབང་པོ་སྒྲ་གཅན་དང། བརྟན་པ་དང། མེ་ཏོག་ཕྲེང་དང། ལྷན་ཅིག་དུས་ཇི་སྲིད་ཅིག་ན་འོང་བར་འགྱུར་  
སྙམ་མོ། །དེ་ལྟར་ལྕགས་ཀྱི་ཡ་ལད་མི་ཕྱེད་པ་བགོས་པ། ལག་ན་མཚོན་ཆ་སྣ་ཚོགས་ཐོགས་པ། ལྷ་མ་ཡིན་ཕམ་པར་བྱ་བའི་ཕྱིར་གཡུལ་དུ་ཆས་པ། ཡིད་གཅིག་ཏུ་གྱུར་པ་དག་  
  
  
༄༅། །རིན་པོ་ཆེ་རྣམ་པ་སྣ་ཚོགས་ཀྱིས་མཛེས་པར་བྱ་བའི་ཤིང་རྟ་ལ་ཞོན་པ་རྣམས་འཁོད་དོ། །དེ་ལྟར་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་ཀླུ་འཇོག་པོ་དང་  
ནོར་རྒྱས་ཀྱི་བུ་ལ་སོགས་པ་གཡུལ་འགྱེད་པར་ཤིན་ཏུ་ཆས་པ་བརྒྱ་བྱིན་ལ་ལྟ་ཞིང་བཀའ་གུས་པར་ནོད་པ་དག་བརྒྱ་བྱིན་གྱིས་བཀའ་ཅི་ཞིག་སྩོལ་བར་འགྱུར་སྙམ་ཞིང་འཁོད་དེ། དེ་  
ལྟར་སའི་འོག་མཐའ་དག་ཀུན་ལ་མངོན་པར་རྟོག་པར་འདོད་པ་རྣམས་ལ་འདི་ལྟར་ལྷ་མ་ཡིན་གྱི་དབང་པོ་བཞི་ལྷ་མ་ཡིན་འཁོར་དང་བཅས་པ་ཐམས་ཅད་ཀྱིས་ཡོངས་སུ་བསྐོར་བ་  
ལག་ན་མཚོན་ཆ་དང། ལག་ཆ་སྣ་ཚོགས་བྱེ་བ་ཕྲག་དུ་མ་ཐོགས་པ་ལག་པར་ཤིན་ཏུ་བསྡུས་པ། ལག་པའི་སོར་མོས་འཛིན་པ་རྣམས་ཀྱིས་ཡོངས་སུ་བསྐོར་བ་དག་རྣམ་པ་དུ་མས་ཆ་  
བར་བྱེད་དོ། །དེ་དག་གི་ཕྱི་བཞིན་དུའང་འབུམ་ཕྲག་བྱེ་བ་དུ་མ་དག་གིས་ཡོངས་སུ་བསྐོར་ཅིང། རི་རབ་ཐམས་ཅད་མཐུ་ཆེན་པོས་སྒུལ་བར་བྱེད་པ། ལྷ་མ་ཡིན་དེ་དག་ཐམས་  
ཅད་དང་བཅས་པ། དཔུང་དང། བརྩོན་འགྲུས་ལྷག་པར་ཆེ་བ། མཚོན་ཆ་དཔག་ཏུ་མེད་པ་ལ་མཁས་པ། རི་རབ་གཉིས་ལྟ་བུར་ཆ་བ་ན་ཀླུའི་རྒྱལ་པོ་ཆེས་དང་མི་ལྡན་ཞིང་ཆོས་ཀྱི་  
རྗེས་སུ་མི་འཇུག་པ་རབ་འཇོམས་ལ་སོགས་པས་སའི་འོག་གི་བདག་པོ་ཐགས་བཟང་རིས་དང། རབ་དགོད་ཡོངས་སུ་བསྐོར་ཏོ། །དེ་ནས་དེ་ལྟར་ལྷ་དང། ལྷ་མ་ཡིན་འཁོད་པ་དག་ལྷ་  
  
  
ལྷ་མ་ཡིན་རྣམས་ཀྱིས་ཀྱང་རྒྱ་མཚོ་ཁེབས་པར་འཁོད་དེ། ངོ་མཚར་གྱི་ཡིད་ཀྱིས་ཕན་ཚུན་འཐབ་པ་ལ་ཤིན་ཏུ་མོས་པ། ཕན་ཚུན་དུ་འཐབ་  
པར་འདོད་པ་ན། དེ་ལྟར་ཀླུའི་རྒྱལ་པོ་འཇོག་པོ་དང། ནོར་རྒྱས་ཀྱི་བུ་ལ་སོགས་པ་དང། འཇིག་རྟེན་སྐྱོང་བ་དེ་དག་དང་ལྷན་ཅིག་འཁོད་པ་རྣམས་འདི་ལྟར་ལྷའི་དབང་པོས་བདག་ཅག་གི་  
མདུན་ན་ལྷ་མ་ཡིན་དེ་ལྟར་འཁོད་པ་འདི་དག་ལ། ལྷ་མ་ཡིན་དང་བདག་ཅག་འཐབ་མོ་གྱིས་ཤིག་ཅེས་ཇི་སྟེ་བཀའ་མི་སྩོལ་ཞེས་བརྗོད་དོ། །དེ་ནས་ལྷའི་དབང་པོས་དེ་དག་ལ་འདི་སྐད་  
སྨྲས་སོ། །འདི་ལྟར་འཇིག་རྟེན་སྐྱོང་བ་དག་ཛམྦུའི་གླིང་དུ་རིངས་པར་མངག་པར་བྱ་སྟེ། ཀྱེ༑ ཛམྦུའི་གླིང་ན་མར་འཛིན་པ་ཕར་འཛིན་པ། ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་  
པའི་མི་དག་ཅི་ཡོད་དམ་མེད། དེ་ལྟར་བརྟགས་ནས་ལྷ་མ་ཡིན་རྣམས་ཕམ་པར་བྱའོ། །ལྷ་དག་ནི་ཆོས་སྐྱོབ་པ་ཡིན། ཆོས་ཀྱི་གནས་ཡིན་ཏེ། ཆོས་འཕེལ་བ་ན་ལྷ་རྣམས་འཕེལ་བར་  
འགྱུར་ལ། ཆོས་འགྲིབ་པ་ན་ལྷ་རྣམས་འགྲིབ་པར་འགྱུར་རོ། །དེ་ལྟར་འཇིག་རྟེན་སྐྱོང་བ་དག་མི་ཡུལ་ཛམྦུའི་གླིང་དུ་བདག་གིས་མངགས་པར་བྱའོ། །དེ་སྐད་སྨྲས་ནས། ལྷའི་དབང་པོ་  
བརྒྱ་བྱིན་གྱིས་འཇིག་རྟེན་སྐྱོང་བ་རྣམས་ལ་བསྒོ་བ། ཁྱེད་ཛམྦུའི་གླིང་དུ་མྱུར་དུ་དེང་ལ། འདི་ལྟར་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ། མར་འཛིན་པ། ཕར་འཛིན་པ་  
  
  
༄༅། །རིགས་ཀྱི་གཙོ་བོའི་རྗེས་སུ་འཇུག་པ། གསོ་སྦྱོང་ལ་ཉེ་བར་གནས་པ། སྦྱིན་པ་གཏོང་བ། ཚུལ་ཁྲིམས་བསྲུང་བ། བག་ཡོད་པ་རྣམས་བག་ཡོད་པར་གནས་པ་  
རང་གི་ཆོས་ཀྱི་རྗེས་སུ་འཇུག་པ་དག་ལ་སོ་སོར་རྟོགས་ཤིག། དེ་སྐད་བསྒོ་བ་དང། འཇིག་རྟེན་སྐྱོང་བ་བཞི་མདའ་འཕངས་པ་ལྟར་ཤིན་ཏུ་མགྱོགས་པར་ཛམྦུའི་གླིང་དུ་དོང་ངོ། །དོང་  
ནས་གནས་ནས་གནས། གྲོང་ནས་གྲོང། གྲོང་ཁྱེར་ནས་གྲོང་ཁྱེར་གྲོང་རྡལ་ནས་གྲོང་རྡལ། བཞི་མདོ་ནས་བཞི་མདོ། ཡུལ་ནས་ཡུལ་ལྗོངས་ནས་ལྗོངས། ཐམས་ཅད་དུ་སོ་  
སོར་རྟོག་པར་བྱེད་དེ། ཀྱེ༑ འདི་དག་ན་མར་འཛིན་པ། ཕར་འཛིན་པ། དགེ་སྦྱོང་དུ་འཛིན་པ། བྲམ་ཟེར་འཛིན་པ་དག་སུ་ཡོད། རིགས་ཀྱི་རྒན་རབས་རྗེས་སུ་སྐྱོང་བ་དག་སུ་ཡོད་  
ཅེས་དེ་ལྟར་ཛམྦུའི་གླིང་འདི་མ་ལུས་པར་སོ་སོར་རྟོག་པར་བྱེད་དོ། །དེ་དག་གིས་ཛམྦུའི་གླིང་ན་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་མི་མར་འཛིན་པ། ཕར་འཛིན་པ། དགེ་  
སྦྱོང་དུ་འཛིན་པ། བྲམ་ཟེར་འཛིན་པ། རིགས་ཀྱི་རྒན་རབས་རྗེས་སུ་སྐྱོང་སྟེ། ཛམྦུའི་གླིང་གི་མི་རྣམས་ཆོས་ཐམས་ཅད་དང་ལྡན་པར་མཐོང་ངོ། །དེ་དག་གིས་དེ་ལྟར་རིག་ནས་ཡིད་  
དགའ་སྟེ། མདའ་འཕངས་པ་ལྟར་ཤིན་ཏུ་མགྱོགས་པར་ལྷ་རྣམས་ཀྱི་དབང་པོ་བརྒྱ་བྱིན་ག་ལ་བ་དེར་འོངས་ནས་ཡིད་ཤིན་ཏུ་དགའ་བ་དེ་དག་གིས་ལྷའི་དབང་པོ་བརྒྱ་བྱིན་ལ་འདི་  
  
  
།ལྷ་རྣམས་ཀྱི་དབང་པོ་བརྒྱ་བྱིན་དགྱེས་པར་མཛད་དུ་གསོལ། ཛམྦུའི་གླིང་ན་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ་མར་འཛིན་པ། ཕར་འཛིན་པ། དགེ་སྦྱོང་དུ་འཛིན་  
པ༑ བྲམ་ཟེར་འཛིན་པ། རིགས་ཀྱི་རྒན་རབས་རྗེས་སུ་སྐྱོང་བ་སྦྱིན་པ་གཏོང་བ། བསོད་ནམས་བགྱིད་པ་དག་མཆིས་ཏེ། ལྷའི་ཕྱོགས་ནི་རབ་ཏུ་འཕེལ་བར་བགྱིད་ལ། ལྷ་མ་ཡིན་གྱི་ཕྱོགས་  
ནི་ཡོངས་སུ་འགྲིབ་པར་བགྱིད་ལགས་སོ། །དེ་སྐད་སྨྲས་པ་དང་ལྷའི་དབང་པོ་བརྒྱ་བྱིན་ཡིད་རབ་ཏུ་དགའ་ནས། འཇིག་རྟེན་སྐྱོང་བ་དག་ལ་སྨྲས་པ། འདི་ལྟར་ཛམྦུའི་གླིང་ན་ཆོས་དང་  
ལྡན་ཞིང་ཆོས་ཀྱི་རྗེས་སུ་འཇུག་པའི་མི་དག་ཡོད་པས་ན། བདག་ཅག་གིས་ལྷ་མ་ཡིན་གྱི་ཕྱོགས་ཕམ་པར་བྱ་ཡི། ལྷ་ཁྱེད་ཀུན་ཡིད་དགའ་བར་གྱིས་ཤིག། དེ་སྐད་ཐོས་ནས་ལྷ་རྣམས་ཡིད་  
རབ་ཏུ་དགའ་བ་སྐྱེས་ཏེ། ཡིད་དགའ་བ་བཅུ་འགྱུར་དུ་སྐྱེས་པའི་སྟོབས་ཀྱིས་བརྒྱ་བྱིན་ལ་སྨྲས་པ། ལྷའི་དབང་པོ་ཅི་ལ་གཞེས། ཅི་ལ་གཞེས། དགྲ་ལས་རྒྱལ་བར་སྦྱོན་ཅིག། ཁྱོད་ཀྱིས་  
བཀའ་དྲིན་ལ་བདག་ཅག་གིས་ལྷ་མ་ཡིན་རྣམས་ཕམ་པར་བགྱིའོ། །དེ་སྐད་སྨྲས་པ་དང། ལྷའི་དབང་པོས་ཀླུའི་རྒྱལ་པོ་ནོར་རྒྱས་ཀྱི་བུ་དང། འཇོག་པོ་ལ་སོགས་པ་ལ་འདི་[?]སྐད་སྨྲས་  
སོ༑ ༑ཆོས་དང་མི་ལྡན་པ་ཀླུ་རབ་འཇོམས་ལ་སོགས་པ་དང། ལྷ་མ་ཡིན་ཐགས་བཟང་རིས་དང། རབ་དགོད་ལ་སོགས་པ་ཐམས་ཅད་གཞོམ་པའི་ཕྱིར་ཁྱེད་རྒྱུགས་ཤིག། རྒྱུགས་  
  
  
༄༅། །ཤིག། དེ་སྐད་སྨྲས་པ་དང། ཀླུའི་བདག་པོ་འཇོག་པོ་དང་ནོར་རྒྱས་ཀྱི་བུ་ལ་སོགས་པ་ཀླུའི་བདག་པོ་ཆོས་དང་མི་ལྡན་ཞིང་ཆོས་ཀྱི་རྗེས་སུ་མི་འཇུག་པ་ལྷ་  
མ་ཡིན་གྱི་ཕྱོགས་སུ་གནས་པ་རབ་འཇོམས་ལ་སོགས་པ་ག་ལ་བ་དེ་དག་གི་དྲུང་དུ་ཁྲོས་པའི་ཤུགས་ཀྱིས་མེ་ཆར་ལྟར་འབེབས་ཤིང་རྒྱུག་གོ། དེ་ནས་རབ་འཇོམས་ཡང་ཐགས་  
བཟང་རིས་དང། རབ་དགོད་ཀྱིས་བསྒོ་བ་དང། དེ་དག་འོང་བ་མངོན་པར་མཐོང་ནས་གློག་ཆར་ལྟར་མངོན་པར་འབེབས་སོ། །དེ་རབ་ཏུ་འབར་བ་དེ་དག་ཐམས་ཅད་ཚ་བའི་སྡུག་བསྔལ་  
མངོན་པར་མྱོང་ཞིང་དེ་ནས་ཡང་ཕམ་པ་དག་ལྷ་མ་ཡིན་གྱི་དཔུང་ག་ལ་བ་དེར་རྒྱུག་པར་བྱེད་དོ། །དཔུང་དང། མཐུ་ཉམས་པ་དེ་ལྷ་མ་ཡིན་གྱི་ནང་དུ་སོང་ནས་འདི་སྐད་སྨྲས་སོ། །ཉམས་  
པ་བདག་ཅག་གིས་རྒྱལ་བར་དཀའ་སྟེ། བདག་ཅག་འདུས་ན་ནི་བསྒྲིམས་མི་དགོས་པར་ལྷ་རྣམས་ལས་རྒྱལ་བར་ནུས་སོ། །དེ་སྐད་སྨྲས་ནས་དེ་ནས་ཡང་ཀླུའི་རྒྱལ་པོ་འཇོག་  
པོ་དང། ནོར་རྒྱས་ཀྱི་བུ་ལ་སོགས་པ་ག་ལ་བ་དེར་དོང་བ་དང་དེ་དག་འོང་བ་འཇོག་པོ་དང། ནོར་རྒྱས་ཀྱི་བུ་དེས་མཐོང་ནས་སྨྲས་པ། འདི་ལྟར་རབ་འཇོམས་བདག་ཅག་གི་  
དྲུང་དུ་འོང་བ་ཆད་པ་དྲག་པོས་གཅད་པར་བྱའོ། །གཞན་དུ་ན་དེ་ཡང་དང། ཡང་དུ་བདག་ཅག་ལ་འཚེ་བར་བྱེད་དོ། །དེ་སྐད་སྨྲས་ནས། ཀླུའི་རྒྱལ་པོ་རབ་འཇོམས་ལ་སོགས་པ་ག་  
  
  
འཇོག་པོ་དེས་རབ་འཇོམས་དེ་བཟུང་ནས་སྟེང་དུ་མེའི་ཆར་ཕབ་བོ། །དེ་མེའི་ཆར་དེས་རི་དང་བཅས་པ་རབ་ཏུ་བསྲེགས་པ་ན། སྲོག་འདོད་པ་ལྷ་མ་ཡིན་གྱི་ཕྱོགས་  
ག་ལ་བ་དེར་རྒྱུག་པར་བྱེད་དོ། །དེ་ལྟར་དེ་འོངས་པ་མངོན་པར་མཐོང་ནས། ལྷ་མ་ཡིན་གྱི་དབང་པོ་སྒྲ་གཅན་གྱིས་ལྷ་མ་ཡིན་གྱི་དབང་པོ་དེ་དག་ལ་སྨྲས་པ། འདི་ལྟར་ཀླུ་ཕམ་[?]པ་དེ་དག་ལ་  
ཁྱེད་ཀྱི་ཡིད་དྲང་པོར་ལྟོས་ཤིག། དེ་སྐད་སྨྲས་ནས། བདག་དང་བཅས་པའི་དཔུང་དེས་བརྒྱུགས་སོ། །དེ་འོང་བ་མཐོང་ནས་ལྷ་ལག་ན་ཡོལ་གོ་ཐོགས་པ་རྣམས་ཀྱིས་ཀྱང་བརྒྱུགས་ཏེ། དེ་  
ལྟར་དེ་དག་ཕན་ཚུན་འོང་པ་ན། རྒྱ་མཚོའི་དབུས་སུ་ལྷ་དང་ལྷ་མ་ཡིན་རིའི་རྩེ་མོ་མི་བཟད་པ་འཕེན་པ། ཤིན་ཏུ་འཇིགས་སུ་རུང་བ། ཤིན་ཏུ་བཟོད་པར་དཀའ་བའི་གཡུལ་བཀྱེའོ། །ལྷ་  
དང༑ ལྷ་མ་ཡིན་རྣམ་པར་འཁྲུགས་པ་དེས་ལྷ་མ་ཡིན་རྒྱ་མཚོ་ན་རྒྱུ་བ་འབུམ་ཕྲག་དུ་མ་དག་ལས་ཁ་ཅིག་ནི་འོན་པར་གྱུར། ཁ་ཅིག་ནི་སྲོག་དང་བྲལ་ལོ། །ལྷ་དང། ལྷ་མ་ཡིན་དེ་དག་རྣམ་  
པར་འཁྲུགས་པས། མཚོན་ཆ་འབུམ་ཕྲག་ཉམ་ང་བ་ཆར་ལྟར་བབ་པའི་གཡུལ་བཀྱེའོ། །དེ་ནས་ཁྱད་པར་ནི་འདི་ཡོད་དེ། ལྷ་གང་གི་རྐང་པ་བཅད་ན་སླར་ནད་མེད་པར་སྐྱེ་བར་འགྱུར་  
ལག་པ་བཅད་ནའང་ནད་མེད་པར་སྐྱེ་བར་འགྱུར། དེ་ལྟར་ཡན་ལག་དང། ཉིང་ལག་ཐམས་ཅད་བཅད་ཅིང་བཏུབས་ཀྱང་སྐྱེ་བར་འགྱུར་ཏེ། ནད་མེད་པ་དང། གནོད་པ་མེད་པ་དང། མདོག་  
  
  
༄༅། །ཉམས་པར་མི་འགྱུར་ལ། དེའི་ཚེ་སྐྱེ་ཞིང་འབྱུང་བར་འགྱུར་རོ། །མགོ་བཅད་པ་ནི་མ་གཏོགས་ཏེ། ལྷ་རྣམས་ཀྱི་དགྲ་ཡང་ཞི་བར་འགྱུར་རོ། །ལྷ་མ་ཡིན་རྣམས་  
ཀྱང་ཇི་ལྟར་མི་རྣམས་ལ་མཚོན་ཆས་བཏབ་ན་གནོད་པ་དེ་ལྟར་ལྷ་མ་ཡིན་རྣམས་ལའང་དེ་བཞིན་དུ་འབྱུང་སྟེ། ལྷ་དང། ལྷ་མ་ཡིན་དག་ནང་གི་ཁྱད་པར་ནི་དེ་ལྟ་བུ་ཡིན་ཏེ། དེ་ལྟར་ལྷ་  
ལག་ན་ཡོལ་གོ་ཐོགས་པ་རྣམས་དང། ལྷ་མ་ཡིན་སྒྲ་གཅན་གྱི་སར་གཏོགས་པ་རྣམས་ཀྱི་ཁྱད་པར་ནི་དེ་ལྟ་བུ་ཡིན་ནོ། །དེ་ནས་ལྷ་ལག་ན་ཡོལ་གོ་ཐོགས་པ་རྣམས་ཀྱིས་རི་རྩེ་མོ་ཅན་  
དུ་མ་བླངས་ནས་ལྷ་མ་ཡིན་ག་ལ་བ་དེར་བརྒྱུགས་ཏེ། རི་ཆར་ལྟར་འབེབས་པ་དེས་ལྷ་མ་ཡིན་དེ་དག་གི་དཔུང་བྲྒྱའམ། སྟོང་དུ་བཅོམ་མོ། །དེ་བཅོམ་པ་མངོན་པར་མཐོང་ནས་  
སྒྲ་གཅན་གྱིས་རི་དཔག་ཚད་གསུམ་པ་བླངས་ནས་བརྒྱུགས་སོ། །ལྷ་ལག་ན་ཡོལ་གོ་ཐོགས་པ་རྣམས་ཀྱིས་དེ་ལྟར་འོང་བ་མངོན་པར་མཐོང་ནས། མཚོན་ཆ་དང། ལག་ཆ་ཐོགས་  
ཏེ༑ ལྷ་མ་ཡིན་ག་ལ་བ་དེར་བརྒྱུགས་སོ། །རི་དེ་མཚོན་ཆ་ཆར་ལྟར་ཕམ་པ་དེས་ཇི་ལྟར་བྱེ་མ་བཞིན་དེ་ལྟར་ཞིབ་མོར་བརླགས་ནས་རྒྱ་མཚོའི་ནང་དུ་གཏོར་ཏོ། །དེ་འོང་བ་མངོན་  
པར་མཐོང་ནས་དུད་འགྲོའི་ངོ་བོ་སེམས་ཅན་གྱི་ཐ་མ་སྒྲ་གཅན་དེ་ཡོངས་སུ་ཡི་ཆད་དོ། །མཚོན་ཆ་ཆར་ལྟར་འབབ་པ་ན་ལྷ་མ་ཡིན་གྱི་དཔུང་ག་ལ་བ་དེར་བརྒྱུགས་སོ། །ལྷ་མ་ཡིན་  
  
  
རང་གི་འཁོར་རྣམས་ལ་སྨྲས་པ། རི་རབ་གཉིས་ཀྱི་ཚད་ལྟར་འདུག་པ་ཆས་པ་འདི་གཅིག་པུས་ལྷ་འདི་དག་ཐམས་ཅད་ཆད་པས་གཅད་  
པར་ནུས་སུ་གཤའ་གཤའ་ལྟ་ཞིག་ན། འདི་ལྟར་བོང་ཚོད་འབའ་ཞིག་ཆེར་ཟད་དེ། མཐུ་ཆུང་ནས་ལྷ་རྣམས་ཀྱིས་བསྔགས་པ་དང། མགོན་འདོད་པ། སྐྱབས་འདོད་པ། དཔུང་གཉེན་  
འདོད་པ། ལྷ་མ་ཡིན་ག་ལ་བ་དེར་རྒྱུག་པར་བྱེད་པ། ལྷ་མ་ཡིན་ཕལ་པ་དང་མཚུངས་པ་འདི་ནི་མཐུ་དམན་པ་ཡིན་ལ་སྨད་པ་ཉིད་ཡིན་ནོ། །འདིའི་མདུན་ན་འཐབ་པར་གནས་པ་ལྷ་ལག་  
ན་ཡོལ་གོ་ཐོགས་པ་གང་ཡིན་པ་འདི་དག་ནི་སྙིང་སྟོབས་ཆེ་བ་ཡིན་ནོ། །དེ་སྐད་སྨྲས་ནས། ལྷ་མ་ཡིན་གྱི་དབང་པོ་བརྟན་པ་རང་གི་འཁོར་དང་ཡང་ལྷན་ཅིག་ལྷ་མ་ཡིན་མཆོག་ཏུ་རྒྱ་ཆེ་  
བ་མགུལ་ཕྲེང་དང་ཡང་ལྷན་ཅིག་ཏུ་གཡུལ་འགྱེད་པའི་ཕྱིར་ལྷ་ལག་ན་ཡོལ་གོ་ཐོགས་པ་ག་ལ་བ་དེར་རྒྱུག་པར་བྱེད་དོ། །ལྷ་རྣམས་ཀྱིས་བརྟན་པ་དང་དེ་དག་ལྷན་ཅིག་འོང་བ་མཐོང་ནས་  
ལྷ་ཕྲེང་ཐོགས་རྣམས་ལ་སྨྲས་སོ། །འདི་ལྟར་བརྟན་པ་བདག་ཉིད་ཐམས་ཅད་ལྷ་ལག་ན་ཡོལ་གོ་ཐོགས་པ་རྣམས་ཀྱི་དྲུང་དུ་རྒྱུག་གི་ལྷ་རྣམས་ཀྱང་རྒྱུགས་ཤིག། རྒྱུགས་ཤིག། དེ་སྐད་  
སྨྲས་ནས་དེ་ནས་ཡང་ལྷ་མ་ཡིན་གྱི་དབང་པོ་སྒྲ་གཅན་དང་བརྟན་པ་ག་ལ་བ་དེར་དོང་ངོ། །དེ་ནས་ཡང་སྒྲ་གཅན་དེ་བརྟན་པས་ཕྱིར་བཟློག་སྟེ། ཁོང་བརྟ་བརྟ་ནས་དེ་ནས་ཡང་ཕན་ཚུན་  
  
  
༄༅། །འདུས་ཏེ། ལུས་ཀྱི་མཐུ་དང། དཔུང་ཚོལ་བར་འདོད་པ་འདུས་པ་དག་ལྷ་ག་ལ་བ་དེར་ཕྱིར་ལོག་པ་དང། ལྷ་ལག་ན་ཡོལ་གོ་ཐོགས་པ་དང། ལྷ་མ་ཡིན་སྒྲ་གཅན་  
གྱི་སར་གཏོགས་པ་མགུལ་ཕྲེང་དེ་དག་དང་ཕན་ཚུན་དགྲར་གྱུར་པ་ཕན་ཚུན་མི་བཟོད་པ། སོ་སོའི་དཔུང་ཆེན་པོའི་གཡུལ་འགྱེད་དེ་རིའི་རྩེ་མོ་རྣམས་དང། ཕྲག་གི་རྩེ་མོ་རྣམས་དང་  
མདའ་ཆར་ལྟར་འབབ་པ་རྣམས་དང། མཚོན་ཆར་ལྟར་འབབ་པ་རྣམས་དང། ཤིང་ལྗོན་པ་ཆར་ལྟར་འབབ་པ་རྣམས་ཀྱིས་རྟག་ཏུ་ནམ་མཁའ་ཕན་ཚུན་མུན་པ་ཐིབས་པོ་ལྟར་གསལ་  
བར་མི་མངོན་ཏེ། བར་ཆད་བྱེད་པ་བྱེ་བ་འབུམ་ཕྲག་དུ་མའི་གཡུལ་དཔེ་མེད་པ་འགྱེད་དོ། །དེ་ལྟར་ལྷ་རྣམས་ཀྱི་ཡན་ལག་དང། ཉིང་ལག་བཅད་ཅིང་གཏུབས་པ་དག་ནི་དེ་ནས་ཡང་སྔ་མ་  
བཞིན་སླར་སྐྱེའོ། །ལྷ་མ་ཡིན་རྣམས་ཀྱི་ཡན་ལག་དང། ཉིང་ལག་དུ་མ་བཅད་པ་དག་ནི་ནད་དང་བཅས་པར་འགྱུར་ལ། སྐྱེ་བར་ཡང་མ་འགྱུར་རོ། །མགོ་བཅད་པ་རྣམས་ཀྱང་མི་དང་འདྲ་  
བར་མི་སྐྱེའོ། །ལྷ་རྣམས་ཀྱང་མགོ་བཅད་པ་དང། རྐེད་པ་བཅད་པའང་འཆི་བར་འགྱུར་རོ། །དེ་ལྟར་ལྷ་མ་ཡིན་ཇི་ལྟ་བ་དེ་ལྟར་ལྷ་རྣམས་ཟད་པར་མི་འགྱུར་རོ། །དེ་ནས་ལྷ་དང། ལྷ་མ་  
ཡིན་རྣམ་པར་ཉམས་པ་ན་ལྷ་མ་ཡིན་རྣམས་ཤིན་ཏུ་ཟད་པ་དེ་ལྟར་ལྷ་རྣམས་ནི་མ་ཡིན་ནོ། །དེ་ནས་ལྷག་མ་ཕྱེད་ཙམ་ལུས་པ་ལྷ་རྣམས་ཀྱིས་བཅོམ་པ། སྐྱབས་འདོད་པ། དཔུང་  
  
  
བྱེད་དེ། སྒྲ་ཧ་ཧ་འབྱིན་པའི་ལྷ་རྣམས་ཀྱིས་ཉེ་བར་བཅོམ་པ་བརྩོན་འགྲུས་ཆུང་བ། སྐྱབས་ཞན་པ། སྲོག་དམན་པ་དག་ལྷ་མ་  
ཡིན་གྱི་དབང་པོ་བརྟན་པ་དང་ཡང་ལྷན་ཅིག་སྒྲ་གཅན་དང་ཡང་ལྷན་ཅིག་ཏུ་བྲོས་སོ། །ལྷ་མ་ཡིན་གྱི་དབང་པོ་དེ་གཉིས་མཐུ་ཉམས་ཤིང་གནས་ཉམས་པ་དག་མེ་ཏོག་ཕྲེང་གིས་མཐོང་ནས་  
ལྷ་མ་ཡིན་གྱི་དབང་པོ་གསུམ་པ་ལ་སྨྲས་པ། འདི་ལྟར་བདག་ཅག་གི་ལྷ་མ་ཡིན་གལ་བ་དེར་འདོང་གི་རྒྱུགས་ཤིག་བརྩོན་འགྲུས་ཆུང་བའི་ལྷ་རྣམས་བདག་ཅག་གི་དཔུང་དང། བརྩོན་  
འགྲུས་དང། མཐུན་པས་ཕམ་པར་བྱའོ། །དེས་དེ་སྐད་སྨྲས་པ་དང་དེ་ནས་མེ་ཏོག་ཕྲེང་ལྷ་རྣམས་ག་ལ་བ་དེར་རྒྱུག་པར་བྱེད་དོ་།དེ་ནས་དེ་དག་འོང་བ་མཐོང་ནས་དཔུང་ཆེན་པོས་དེ་  
ནས་ཡང་བཅོམ་པའི་ལྷག་མ་ཕན་ཚུན་གྱི་བརྩོན་འགྲུས་དང། ཕན་ཚུན་གྱི་དཔུང་གིས་འདུས་པ་བདག་ཉིད་དང་འཁོར་མང་པོ་དང་བཅས་པ་ཕྱིར་ལོག་སྟེ་ཕན་ཚུན་འདི་སྐད་སྨྲའོ། །འདི་  
ལྟར་ལྷ་མ་ཡིན་ཞེས་མིང་དུ་བཏགས་པ་འདི་ཅི་འབྲོས་པ་ཁོ་ནར་གྱུར་ཏམ། བརྩོན་པ་ལ་མི་གནས་སམ། མཚོན་ཆ་ལ་མི་རྟེན་པ་ལྟ་ཞིག་སྟེ། རང་གི་གནས་སུ་ཡོངས་སུ་ཉམས་པར་  
འགྱུར་ལ༑ ཆུང་མ་དེ་དག་གི་ནང་དུ་ཡོངས་སུ་ཉམས་པར་འགྱུར་རོ་།དེ་སྐད་སྨྲས་ནས། དེ་ནས་ཡང་དཔུང་དང། མཐུ་རྒྱས་པ་མཚོན་ཆ་སྣ་ཚོགས་ཐོགས་པ་དག་ལྷ་ག་ལ་བ་དེར་རྒྱུག་  
  
  
༄༅། །པར་བྱེད་དེ། རིའི་རྩེ་མོ་འཚེར་བ་ལྟ་བུ་དང། རླུང་གི་ཤུགས་ལྟར་མངོན་པར་མགྱོགས་པ་དེ་དག་གཡུལ་འགྱེད་པའི་ཕྱིར་ཡང་ལོག་གོ་དེ་ནས་ལྷ་ཀུན་ཏུ་  
རྒྱུ་བ་དང། ལྷ་ཕྲང་ཐོགས་དང། ལྷ་རྟག་ཏུ་མྱོས་གནས་དང་ལྷ་ལག་ན་ཡོལ་གོ་ཐོགས་པ་ཐམས་ཅད་ཕན་ཚུན་དུ་འདི་ལྟར། ཀྱེ་མ། ལྷ་མ་ཡིན་འདུས་པ་འདི་དག་ཐམས་  
ཅད་ནི་བློ་གྲོས་མི་བརྟན་པ་ཡིན་ཏེ། ཀྱེ་མ། ལྷ་མ་ཡིན་རྣམས་གང་གིས་བདག་ཉིད་དང། བདག་ཅག་གི་དཔུང་གི་ཁྱད་པར་ཁོང་དུ་ཆུད་ཀྱང་དེ་དག་རྒྱུག་པར་བྱེད་དོ་ཞེས་བརྗོད་དོ། །  
དེ་དག་གིས་དེ་སྐད་སྨྲས་ནས། ལྷ་རྣམས་ཀྱང་ལྷ་མ་ཡིན་དག་ག་ལ་བ་དེར་རྒྱུག་པར་བྱེད་དོ། །ཕན་ཚུན་རྒྱལ་བ་བརྟོད་པ་ན་ལྷ་དང། ལྷ་མ་ཡིན་དེ་དག་གཞན་དང་མི་འདྲ་བའི་  
གཡུལ་བཀྱེ་སྟེ། ཕན་ཚུན་རི་བོ་ཆར་ལྟར་འབེབས་པ་དང། མེ་ཆར་ལྟར་འབེབས་པ་དང། རྡོ་ཆར་ལྟར་འབེབས་པ་དང། མཚོན་ཆ་ཆར་ལྟར་འབེབས་པ་དང། དཔུང་གི་  
ཚོགས་རྣམ་པར་འཇོམས་པས་མངོན་པར་བཅོམ་མོ། །དེ་དག་མཚོན་ཆ་དུ་མ་དང། རྣམ་པར་འཇོམས་པ་དུ་མ་དང། ཉམ་ང་བ་དུ་མ་དང། དེ་ལྟར་སྲོག་གཅོད་པ་དུ་མ་དག་གིས་  
གཡུལ་དཔེ་མེད་པ་བཀྱེ་སྟེ། དེ་དག་རྒྱུ་མཚེ་ཀུན་ནས་བར་མེད་པར་འཁོད་ནས་གཡུལ་བཀྱེའོ། །འདི་ལྟར་དེ་གཞན་དང་མི་འདྲ་བའི་ཕྱིར་དེ་ནི་དཔེ་བྱ་བར་ཡང་མི་ནུས་ཏེ། དེ་  
  
  
།ཀླུ་རྣམས་ཀྱང་ཀླུ་རྣམས་དང་ལྷན་ཅིག་གཡུལ་དཔེ་མེད་པ་བཀྱེའོ། །དེ་ལྟར་གཡུལ་རྣམ་པ་དུ་མ་དེ་དག་ལྷའི་དབང་པོ་བརྒྱ་བྱིན་གྱིས་མཐོང་ནས་སུམ་ཅུ་  
རྩ་གསུམ་པའི་ལྷ་རྣམས་ལ་སྨྲས་པ། འདི་ལྟར་རབ་དགོད་ནི་ད་དུང་འདུག་སྟེ། མ་གཏོགས་པར་ལྷ་མ་ཡིན་དེ་དག་ཐམས་ཅད་རྒྱུག་པར་བྱེད་ཀྱི་ཁྱེད་ཆོས་ཤིག་ཆོས་ཤིག་དེ་དག་  
ཆས་པའི་ཕྱིར་བདག་ཀྱང་གླང་པོ་ཆེ་ས་སྲུང་གི་བུ་ལ་ཞོན་ཏེ་ཆའོ། །དེ་ནས་བརྒྱ་བྱིན་གྱིས་ལྷ་རྣམས་ལ་དེ་སྐད་སྨྲས་ནས་ཡིད་རྩེ་གཅིག་གིས་གླང་པོ་ཆེ་ས་སྲུང་གི་བུ་ལ་འདི་སྐད་ཅེས་སྨྲས་  
སོ༑ ༑གླང་པོ་ཆེའི་རྒྱབ་ཏུ་ཞོན་ཏེ། ངས་ལྷ་མ་ཡིན་གྱི་ལྷག་མ་ལུས་པ་ཐགས་བཟང་རིས་དང། རབ་དགོད་ཁོ་ན་དང། ལྷ་མ་ཡིན་དེ་དག་གི་ལྷག་མ་ཐམས་ཅད་ལས་རྣམ་པར་རྒྱལ་  
པར་བྱའོ། །དེ་སྐད་སྨྲས་ནས། དེ་རྡོ་རྗེ་གསོར་ཏེ་ལྷ་མ་ཡིན་གྱི་དཔུང་ལ་ཀུན་ཏུ་ལྷ་ཞིང་འདུག་གོ་དེ་ནས་ལྷ་དང། ལྷ་མ་ཡིན་གཡུལ་ཤིན་ཏུ་མི་བཟང་པར་འཇུག་པ་ན། ལྷ་མ་  
ཡིན་རྣམས་ནི་ཡོངས་སུ་ཉམས། ལྷ་རྣམས་ནི་རྒྱལ་ཏེ་ཤིན་ཏུ་དགའ་ནས། ལྷ་མ་ཡིན་རྣམས་ཀྱི་དྲུང་དུ་རྒྱུག་པར་བྱེད་དོ། །ལྷ་རྣམས་ཀྱི་དབང་པོ་བརྒྱ་བྱིན་ཡང་འཛུམ་རངས་ཏེ་  
ལྷ་མ་ཡིན་ཐམས་ཅད་ཀྱི་དཔུང་འཇོམས་སུ་ཆས་པ་ན་རབ་དགོད་འདི་སྙམ་དུ་སེམས་ཏེ། ཀྱེ་མ། འདི་ལྟར་ལྷ་མ་ཡིན་གྱི་དབང་པོ་གསུམ་པོ་དང། གནས་གསུམ་ན་འཁོད་པའི་  
  
  
༄༅། །ལྷ་མ་ཡིན་བྱེ་བ་ཕྲག་དུ་མ་མཐུ་ཉམས་པར་བྱས་པ་འདི་དག་ནི་ཇི་ལྟར་སྔར་མཚོ་ཀུན་མངོན་དུ་མཐོང་བ་དེ་ལྟར་འདི་དག་གྱུར་ཏེ། ཀྱེ་མ། མཚོ་དེར་མཐོང་  
བ་ནི་མ་ནོར་བ་ཡིན་ནོ། །འདི་ལྟར་བརྒྱ་བྱིན་ཕམ་པར་བྱ་བ་དང། ལྷ་ཐམས་ཅད་ཀྱང་གཞོམ་པར་བྱ་བའི་ཕྱིར་བདག་ཆ་སྟེ་ཀྱེ་མ། ལྷ་དེ་དག་དང་བདག་ཁྱད་པར་ཅང་མེད་དོ། །སྙམ་མོ། །  
བློ་དེ་ལྟ་བུ་བསྐྱེད་ནས་གཡུལ་དུ་རིངས་པར་འཇུག་པར་བྱ་བའི་ཕྱིར་སའི་འོག་གི་སྒོར་འཁོད་དོ། །རབ་དགོད་དང། ཐགས་བཟང་རིས་ཁྲོས་པས་གཟིར་བ་དེ་ཉིད་དུ་འཁོད་པ་དང་རི་  
ཀུན་ནི་གཡོས། རྒྱ་མཚོ་ཡང་རླབས་རྣམས་ཀྱིས་ཀུན་ཏུ་འཁྲུགས་པར་བྱེད། ཉི་མའི་འོད་ཟེར་དམར་པོ་ཐམས་ཅད་ཀྱང་རི་ལ་ཤར་ཏེ་འཁོར་དང་བཅས་པ་སའི་འོག་གི་སྒོ་དེ་ཉིད་  
དུ་འཁོད་བ་དང། དེ་ནས་ལྷ་རྣམས་ཀྱིས་ལྷ་མ་ཡིན་སྒྲ་གཅན་ལ་སོགས་པ་ཕམ་པར་བྱས་ཤིང་ཉམས་པར་བྱས་པ་རྣམས་སའི་འོག་གི་སྒོ་ག་ལ་བ་དེ་རྒྱུག་ཅིང་སྤྲོ་བ་མེད་པ། མགོན་  
མེད་པ། ཀུན་ནས་གནོད་པ། ཧ་ཧའི་སྒྲ་རྣམས་ཀྱིས་སེམས་དཀྲུགས་པ་ཀུན་ནས་ཞུམ་པ། མགོན་མེད་པར་གྱུར་པ་རྣམས་དེ་སྐད་ཕན་ཚུན་བརྗོད་པ་ན་ལྷ་མ་ཡིན་གཞན་ཁ་  
ཅིག་གིས་སྨྲས་པ། ལྷ་མ་ཡིན་དག་མ་འབྲོས། མ་འབྲོས། ཅི་སྟེ་བྱོལ་ཅི་སྟེ་བྲོས། སླར་ལོག་སླར་ལོག་དེ་སྐད་སྨྲ་ཞིང་ཕན་ཚུན་དེ་སྐད་བརྗོད་པའི་ལྷ་མ་ཡིན་རྣམས་རི་  
  
  
ལྷ་ཡིད་རབ་ཏུ་དགའ་བ་རྣམས་ལྷ་མ་ཡིན་ཆོས་དང་མི་ལྡན་ཞིང་ཆོས་ཀྱི་རྗེས་སུ་མི་འཇུག་པ་དག་ཟུངས་ཤིག། རྟོགས་ཤིག། བདག་  
ཅག་ལ་དུད་འགྲོ་འདི་དག་གློ་བུར་དུ་ཁྲོ་བར་བྱེད་ཀྱང་གཡུལ་ལ་འཇིགས་པ་མེད་དེ། ལྷ་ངན་པ་འདི་དག་གི་གཡུལ་ལ་འཇིགས་པ་མེད་དོ་།མཚོན་ཆ་དང། ལག་ཆ་ལ་མཁས་པའང་མ་  
ཡིན་ཏེ། འདི་དག་ནི་ཇི་ལྟར་སླར་ལྡོག་པར་མི་འགྱུར་བ་དེ་ལྟར་རྒྱལ་བར་བྱ་སྟེ། ཀྱེ་མ། དུས་མ་ཡིན་པའི་གཡུལ་འགྱེད་པར་རྟག་ཏུ་འདོད་པ་འདི་དག་ནི་ཇི་ལྟར་ཕྱིར་མི་ལྡོག་པར་འགྱུར་  
བ་དེ་ལྟར་རྒྱལ་བར་བྱའོ། །དེ་ལྟར་ཕན་ཚུན་སྤྲོ་བ་བསྐྱེད་ནས། ལྷ་མ་ཡིན་རྣམས་ཤིན་ཏུ་གཞོམ་པར་ཡིད་ཞུགས་པ་ཁྲོས་པ་མིག་ཤིན་ཏུ་དམར་བ་དག་ལྷ་མ་ཡིན་ག་ལ་བ་དེར་  
དོང་ནས་རལ་གྲི་དང། མཚོན་ཆ་ཀུན་ནས་ཆར་ལྟར་འབེབས་ཏེ། ཇི་ལྟར་ཆར་གྱི་རྒྱུན་འབབ་པ་ལྟར་འབེབས་ཤིང། དེ་ལྟར་མེ་ཆར་ལྟར་འབེབས་སོ། །དེ་ནས་དེ་ལྟར་ལྷ་  
མ་ཡིན་བློང་བློང་པོར་འཁོད་པ་ཤིང་རྟ་འབུམ་སྙེད་ལ་ཞོན་པ་ལྷ་མ་ཡིན་དུ་མས་ཡོངས་སུ་བསྐོར་བ་དག་སའི་འོག་གི་སྒོར་འཁོད་དེ། ལྷ་རྣམས་ག་ལ་བ་དེར་མཚོན་ཆ་སྣ་  
ཚོགས་ཆར་ལྟར་འབེབས་ལ། རི་དཔག་ཚད་གསུམ་དང། བཞི་དང་ལྔའི་ཚད་ཙམ་འཕེན་པར་བྱེད་དོ། །དེ་ལྟ་བུ་ཆར་ལྟར་མངོན་པར་འབེབས་པ་དང། རྣམ་པ་དེ་ལྟ་བུར་  
  
  
༄༅། །ཆས་པ་དེ་དག་ལྷ་མ་ཡིན་རྣམས་ཀྱིས་ཀྱང་མངོན་པར་མཐོང་ནས། དེ་ནས་ཡང་དབུགས་ཕྱིན་ཏེ། གཡུལ་འགྱེད་པར་ཕྱིར་ལོག་ནས། རབ་དགོད་དང་ལྷ་མ་ཡིན་དེ་དག་ཉིད་ལ་  
སྤྲོ་བ་སྐྱེད་པར་བྱེད་དེ། འདི་ལྟར་བདག་ནི་ལྷ་ཐམས་ཅད་གཞོམ་པའི་ཕྱིར་ཆས་པ་ཡིན་གྱི་ལྷ་མ་ཡིན་དག་སླར་ལོག། སླར་ལོག་ལྷ་མ་ཡིན་གྱི་དབང་པོ་དག་ཅི་སྟེ་འབྲོས། ཅི་སྟེ་འབྲོས་  
མ་ལ་ཁྱིམ་དུ་བུད་མེད་དག་གི་ངོར་ཡང་ཇི་སྐད་སྨྲ། འདི་ལྟར་སྐྱེས་པ་ནི་བདག་ཅག་ཡིན་ན་སྐྱེས་པའི་མིང་ཡང་མེད་དེ། སྐྱེས་པ་ཞེས་བྱ་བ་དོན་མེད་པར་འགྱུར་རོ། །དེ་སྐད་སྨྲས་པ་དང་  
རབ་དགོད་ལྷ་རྣམས་ག་ལ་བ་དེར་རྒྱུག་པར་བྱེད་དོ། །དེ་རྒྱུག་པ་མངོན་པར་མཐོང་ནས་ལྷ་རྣམས་ཀྱང་དེ་དང་གཡུལ་འགྱེད་པར་རབ་དགོད་ག་ལ་བ་དེར་བརྒྱུགས་སོ། །ལྷ་དང། ལྷ་མ་ཡིན་  
དེ་དག་ཕན་ཚུན་གཡུལ་འདྲེས་པར་བཀྱེ་སྟེ། སྒྲ་བྱུང་བ་གང་ཡིན་པ་དེས་རིའི་ལྕོང་དང། རི་རབ་ཐམས་ཅད་ཀྱང་ཀུན་ཏུ་གང་ངོ་།སྨྲ་གཅན་འབའ་ཞིག་ལམ་དུ་ཞུགས་ནས་ལྷ་ལག་ན་  
ཡོལ་གོ་ཐོགས་པ་དག་ག་ལ་བ་དེར་བརྒྱུགས་སོ། །ལྷ་མ་ཡིན་གྱི་དབང་པོ་བརྟན་པ་ལག་ན་དབྱུག་ཏོ་ཐོགས་པའང་ལྷ་ཕྲེང་ཐོགས་དག་ག་ལ་བ་དེར་བརྒྱུགས་སོ། །ལྷ་མ་ཡིན་གྱི་དབང་  
པོ་མེ་ཏོག་ཕྲེང་ཡང་རི་དཔག་ཚད་གསུམ་པ་ཙམ་ཞིག་བླངས་ནས་ལྷ་པི་ཝང་ཅན་གསུམ་པ་དང། ལྷ་ཀུན་ཏུ་རྒྱུ་བ་དག་ག་ལ་བ་དེར་བརྒྱུགས་ཏེ། ཕན་ཚུན་གཡུལ་ཆེན་པོ་བཀྱེ་བ་  
  
  
བྱེད་ན། གང་མངོན་དུ་མཐོང་བའམ། ཐོས་པ་ལྟ་སྨོས་ཀྱང་ཅི་དགོས། ལྷ་མ་ཡིན་གྱི་དབང་པོ་རབ་དགོད་ཀྱང་རླུང་གིས་ནམ་མཁའི་  
སྤྲིན་ལྟར་ལྷ་རྣམས་མངོན་པར་འཇོམས་ཏེ། ཤིན་ཏུ་བརྩོན་འགྲུས་དང་ལྡན་པ་དེ་ལ་ལྷ་གང་གིས་ཀྱང་ཕྱིར་བརྒལ་བར་མི་ནུས་སོ་།དེ་ནས་དེ་ལྟར་རྒྱལ་ཆེན་བཞིའི་ལྷ་རྣམས་ལ་མངོན་པར་འཚེ་  
བ་ན་སུམ་ཅུ་རྩ་གསུམ་གྱི་བདག་པོ་བརྒྱ་བྱིན་གྱིས་སུམ་ཅུ་རྩ་གསུམ་པ་རྣམས་ལ་འདི་སྐད་སྨྲས་སོ། །ལྷ་མ་ཡིན་འབའ་ཞིག་གིས་ལྷ་འདི་དག་ལ་མངོན་པར་འཚེ་ཞིང་འདུག་ན། དཔུང་ཕྱི་མ་  
པའི་ལྷ་དེ་དག་ཅི་སྟེ་མི་རྒྱུག། ལྷ་མ་ཡིན་གྱི་དཔུང་གིས་ལྷ་རྣམས་ཡོངས་སུ་ཉམས་ཤིང་བཅོམ་པ་དག་ཅི་ཁྱེད་ཕམ་པར་དྒའམ་གང་ལྷའི་མདུན་ས་ཆོས་བཟང་ན་འཁོད་པ་དག་མ་  
གཏོགས་པར་སུམ་ཅུ་རྩ་གསུམ་པའི་ལྷ་རྣམས་རྒྱུགས་ཤིག། མ་ལུས་པར་རྒྱུགས་ཤིག། དེ་སྐད་བསྒོ་ནས་རབ་དགོད་དང། ཐགས་བཟང་རིས་ག་ལ་པ་དེར་བརྒྱུགས་སོ། །རབ་དགོད་ཀྱི་  
སྟེང་དུ་སུམ་ཅུ་རྩ་གསུམ་པའི་མདའི་ཚོགས་རྣམས་དང། རི་བོ་ཆར་ལྟར་བར་མཚམས་མེད་པས་ནམ་མཁའ་བཀང་ནས་མངོན་པར་འབེབས་ལ་རབ་དགོད་ཀྱང་རི་བོ་ཆར་ལྟར་མངོན་  
པར་འབེབས་ཤིང་སུམ་ཅུ་རྩ་གསུམ་པའི་ལྷ་རྣམས་ག་ལ་བ་དེར་འདོང་བར་བྱེད་དོ། །ནམ་མཁའ་ཐམས་ཅད་སྒྲས་ཀུན་ཏུ་འགེངས་ཤིང་ལྷ་དང་ལྷ་མ་ཡིན་ཕན་ཚུན་རྒྱལ་བ་ལ་རྟོད་པ་  
  
  
༄༅། །དེ་དག་དཔུང་གི་ཚོགས་མ་ལུས་པ་ཐམས་ཅད་ཀྱིས་གཡུལ་འགྱེད་དོ། །དེ་ལྟར་གཡུལ་འགྱེད་པ་ན། གསེར་གྱི་རི་བོ་འབུམ་སྙེད་ཕན་ཚུན་འདྲུང་བའི་རྦུར་མ་ལྟུང་བའི་  
རྡུལ་གྱིས་ནམ་མཁའ་ཁེབས་ཏེ། ནམ་མཁའ་ཀུན་ནས་བར་མཚམས་མེད་པར་དཔག་ཚད་སྟོང་ཙམ་གསེར་གྱི་རྡུལ་གྱིས་ཁེབས་སོ། །རྡུལ་གྱི་བར་དེ་དག་ན་ཡང་ཇི་ལྟར་ཆར་གྱི་རྒྱུན་མི་  
འཆད་པར་འབབ་པ་ལྟར་རྣམ་པ་དེ་ལྟ་བུའི་མདའི་ཚོགས་ཕན་ཚུན་ཆར་ལྟར་འབེབས་སོ། །དེ་བཞིན་དུ་ཕན་ཚུན་རི་བོ་ཆར་ལྟར་མངོན་པར་འབེབས་ཤིང་ལྷ་མ་ཡིན་བྱེ་བ་དུ་མ་དེ་དག་འཇོམས་  
པར་བྱེད་པའི་གཡུལ་བཀྱེའོ། །ལྷ་སྟོང་ཕྲག་དུ་མ་རྣམས་ཀྱང་གཞོམ་པར་བྱ་བའི་ཕྱིར་གཡུལ་ཤིན་ཏུ་མི་བཟད་པ་བཀྱེའོ། །བཀྱེ་ནས་ལྷ་མ་ཡིན་སྙིང་སྟོབས་ཆུང་བ་ཕམ་པར་གྱུར་པ་ཤིར་  
དོགས་པ་གང་ཡིན་པ་དེ་དག་སའི་འོག་ཏུ་ཞུགས་སོ། །མ་ལུས་པར་བཅོམ་པ་ཞུགས་པ་དེ་དག་ལ་ལྷ་མ་ཡིན་གྱི་བུ་མོ་དག་གིས་སྨྲས་པ། ཀྱེ་མ། ལྷག་མར་གྱུར་པ་བདག་ཅག་གི་ཁྱིམ་ཐབ་  
དེ་དག་ག་རེ། དེ་སྐད་འདྲི་བ་དེ་དག་ལ་ལྷ་མ་ཡིན་རྣམས་ཀྱི་སྨྲས་པ། དེ་དག་ནི་འདི་ལྟར་ལྷ་དང། ལྷ་མ་ཡིན་གྱི་གཡུལ་ལས་རྒྱལ་བ་ཐོབ་སྟེ། འདིར་འོང་ངོ། །དེ་ནས་ལྷ་མ་ཡིན་གྱི་བུ་མོ་དག་  
མཚོ་ཀུན་མཐོང་བ་ག་ལ་བ་དེར་དོང་བ་དང། དེ་དག་ཐམས་ཅད་མཐོང་སྟེ། ཇི་ལྟར་ལྷ་རྣམས་ཀྱིས་ལྷ་མ་ཡིན་རྣམས་བཏགས་ཤིང་བཅོམ་སྟེ། དེ་ལྟར་ལན་བྲྒྱའམ། སྟོང་དུ་ཕམ་པར་  
  
  
ཁྱིམ་ཐབ་བསད་པའི་ཕྱིར་ཉོན་མོངས་ཤིན་ཏུ་ཡི་ཆད་དེ། སའི་སྟེང་དུ་འདུག་ནས་ངུ་བར་བྱེད། སྨྲེ་སྔགས་འདོན། རབ་ཏུ་སྡུག་བསྔལ་བ་ཀུན་མཚོ་དེ་ཡོངས་  
སུ་བསྐོར་ནས་འཁོད་ལ་བྲང་རྡུང་བར་བྱེད། སྐྲ་འབལ་བར་བྱེད་ལུས་ལ་འབྲད་པར་བྱེད། མཆི་མས་གདོང་གཤེར་བར་བྱེད་དོ། །དེ་ལྟར་མཚོའི་ནང་ན་ཁྱིམ་ཐབ་དག་ཕམ་སྟེ། བསད་པར་  
མཐོང་ནས། སྨྲེ་སྔགས་འདོན་ཏོ། །དེ་ནས་ལྷ་དང། ལྷ་མ་ཡིན་གྱི་གཡུལ་ཤིན་ཏུ་མི་ཟད་པར་འཇུག་པ་ན་ལྷ་མ་ཡིན་གྱི་དབང་པོ་རབ་དགོད་ལྷ་མ་ཡིན་བྱེ་བ་སྙེད་ཀྱིས་ཡོངས་སུ་བསྐོར་ནས། ལྷའི་  
དབང་པོ་བརྒྱ་བྱིན་ག་ལ་བ་དེར་འགྲོ་བར་བྱེད་དོ། །དེ་དག་ཉིད་འོང་བ་མངོན་པར་མཐོང་ནས་ལྷ་རྣམས་ལ་བསྒོ་བ། འདི་ལྟར་ལྷ་མ་ཡིན་འདི་དག་ནི་གཡུལ་འགྱེད་དུ་བདག་ཅག་ག་ལ་བ་དེར་འོང་སྟེ་  
དཔུང་ཆུང་དུ་གདུལ་བར་དཀའ་བ་དེ་དག་ནི་ཇི་ལྟར་འོད་ཀྱིས་མུན་པ་བསལ་བ་དེ་ལྟར་གྲོགས་ཆོས་ཀྱིས་རྒྱལ་བར་བྱའོ། །དེས་ལྷ་རྣམས་ལ་དེ་སྐད་བསྒོ་ནས། གླང་པོ་ཆེའི་རྒྱལ་པོ་ས་སྲུང་གི་བུ་ལ་  
ཞོན་ཏེ། ལྕགས་ཀྱི་མདའ་འཕངས་པ་བཞིན་དུ་རབ་དགོད་ག་ལ་བ་དེར་བརྒྱུགས་སོ། །དེ་རྒྱུག་པ་ན་ལྷའི་དབང་པོ་བརྒྱ་བྱིན་མདུན་ས་ཆོས་བཟང་ན་གནས་པའི་ལྷ་རྣམས་ཀྱིས་ཡོངས་སུ་བསྐོར་  
ནས༑ རྡོ་དང། ཤིང་གིས་འགྱེད་པ་དག་ལྷ་མ་ཡིན་གྱི་དཔུང་ག་ལ་བ་དེར་བརྒྱུགས་སོ། །ཁ་ཅིག་ནི་མདའ་ཆར་ལྟར་མངོན་པར་འབེབས་ཤིང་རབ་དགོད་ག་ལ་བ་དེར་རྒྱུག་པར་བྱེད་དོ། །རབ་  
  
  
༄༅། །དགོད་ཀྱང་བརྒྱ་བྱིན་ག་ལ་བ་དེར་ཤིང་རྟ་སྒྱུར་པར་བྱེད་ཅིང་འདི་ལྟར་བརྒྱ་བྱིན་པས་བདག་རྒྱལ་བར་བྱའོ་ཞེས་ཟེར་རོ། །དེ་ནས་བརྒྱ་བྱིན་གྱིས་རབ་དགོད་དེ་ལ་འདི་  
སྐད་སྨྲས་སོ། །ཆོས་མ་ཡིན་པའི་ལམ་ལ་གནས་པའི་དུད་འགྲོ་ད་གར་འགྲོ་འདི་ལྟར་ང་ནི་ཁྱོད་ཕམ་པར་བྱ་བའི་ཕྱིར་འོངས་ཏེ། འདི་ལྟར་ངས་ཁྱོད་རྒྱགས་པ་དང་ཕྲལ་ནས། དེ་ནས་ཡང་  
སའི་འོག་ཏུ་གཏང་བར་བྱའོ། །དེ་ནས་ཐགས་བཟང་རིས་དང། རབ་དགོད་ཀྱིས་བརྒྱ་བྱིན་ལ་སྨྲས་པ། འདི་ལྟར་ང་ཡང་བརྒྱ་བྱིན་ཁྱོད་དང། ལྷ་ཐམས་ཅད་ཆད་པ་གཅད་པར་བྱ་བའི་ཕྱིར་  
འོངས་པ་ཡིན་ནོ། །དེ་ནས་ཐགས་བཟང་རིས་དང། རབ་དགོད་ཀྱིས་གསེར་གྱི་རི་དཔག་ཚད་ལྔ་པ་གཅིག་འཕངས་སོ། །འཕངས་པ་དེ་མངོན་པར་མཐོང་ནས་གླང་པོ་ཆེ་ས་སྲུང་གི་བུའི་ཁ་ནས་  
དབུགས་ཕྱུང་བས་རི་དེ་བྱེ་མ་ཆང་པ་ནས་གཏོར་བ་བཞིན་ཕྱིར་བཟློག་ནས་རྒྱ་མཚོར་ལྟུང་ངོ། །རི་ཕྱེ་མར་བརླགས་ཤིང་གཏོར་བ་དེ་མངོན་པ་མཐོང་ནས་དེ་ནས་ཡང་ལྷ་མ་ཡིན་དག་  
གིས་རི་བོ་རྡོ་རྗེའི་ལྟེ་བ་ཅན་དཔག་ཚད་ལྔ་པ་གཅིག་བླངས་ནས་བརྒྱ་བྱིན་གལ་ལ་བ་དེར་འཕངས་སོ། །འཕངས་པ་དེ་མངོན་པར་མཐོང་ནས་ས་སྲུང་གིས་བུའི་སྣའི་ཐོར་ཏོས་བཟུང་སྟེ་སླར་  
ལྷ་མ་ཡིན་གྱི་དབང་པོ་ལ་འཕངས་ཏེ་གླང་པོ་ཆེ་འདི་ནི་ཅང་ཤེས་པ་ཡིན་ནོ། །རང་གི་རི་འཕངས་པ་དེས་དེའི་བྲང་དུ་བརྒྱབ་པ་དང། རབ་དགོད་དེ་བརྒྱབ་པ་དེས་ཉམས་ནས་སྟན་དེ་ལས་  
  
  
།དེ་མཐོང་ནས་སུམ་ཅུ་རྩ་གསུམ་པ་དག་སྒྲ་ཆེན་པོས་ནམ་མཁའ་བཀད་ནས། འདི་ལྟར་ལྷའི་དབང་པོས་དུད་འགྲོ་དེ་ཕམ་པར་བྱས་ཏེ་  
འདིར་རེ་ཞིག་གླང་པོ་ཆེའི་མཆོག་འདིས་འཕངས་པའི་ཤུགས་ཀྱིས་མདོན་པར་ཉམས་ཤིང་གཡོས་ན་གལ་ཏེ་རྡོ་རྗེས་བརྒྱབ་པར་གྱུར་ན་ལྟ་སྨོས་ཀྱང་ཅི་དགོས། དེ་སྐད་སྨྲས་ནས། ལྷ་མ་ཡིན་ག་  
ལ་བ་དེར་བརྒྱུགས་ཏེ། ལ་ལ་ནི་རྡོ་དང་ཤིང་གིས་འགྱེད། ལ་ལ་ནི་རི་བོས་འགྱེད། ལ་ལ་ནི་རྩེ་གསུམ་ཁ་གདེང་གིས་འགྱེད། ལ་ལ་ནི་སྟེའུ་ཁས་འགྱེད། ལ་ལ་ནི་གློག་འབྱུང་བས་འགྱེད། ལ་  
ལ་ནི་ཐོང་གཤོལ་གྱིས་འགྱེད། ལ་ལ་ནི་སྟོབས་ཀྱིས་འགྱེད། ལ་ལ་ནི་འཁོར་ལོས་འགྱེད། ལ་ལ་ནི་རལ་གྲིས་འགྱེད། ལ་ལ་ནི་ནམ་མཁའ་ལ་འགྲོ་བས་འགྱེད། ལ་ལ་ནི་སྣ་ཚོགས་པས་འགྱེད་  
ལ་ལ་ནི་ཐོ་བས་འགྱེད། ལ་ལ་ནི་མཚོན་ཆ་མཆོག་ཏུ་བསྡམས་པས་འགྱེད། ལ་ལ་ནི་མཚོན་ཆ་དྲི་མ་མེད་པས་འགྱེད། ལ་ལ་ནི་མཚོན་ཆ་རབ་བྱེད་ཀྱིས་འགྱེད། ལ་ལ་ནི་མཚོན་ཆ་བྱི་བདར་  
བྱེད་ཀྱིས་འགྱེད། ལ་ལ་ནི་མཚོན་ཆ་བརྩེགས་པས་འགྱེད། ལ་ལ་ནི་མེས་འགྱེད། ལ་ལ་ནི་ཆུས་འགྱེད། ལ་ལ་ནི་ཆུ་འབེབས་པས་འགྱེད། ལ་ལ་ནི་ཐམས་ཅད་ཀྱིས་འགྱེད། ལ་ལ་ནི་  
མཚོན་ཆ་ནག་པོས་འགྱེད། ལ་ལ་ནི་སྒྱུ་མས་འགྱེད། ལ་ལ་ནི་འདུད་པས་འགྱེད། ལ་ལ་ནི་སེན་མོས་འགྱེད། ལ་ལ་ནི་སྒྲས་འགྱེད་དེ་སྒྲའི་ཤུགས་གང་མཉན་པར་ཡང་མི་ནུས་སོ། །ལ་  
  
  
༄༅། །ལ་ནི་རྡོག་པ་རྡེག་པས་འགྱེད་དེ། རྣམ་པ་དེ་ལྟ་བུའི་གོ་མཚོན་སྣ་ཚོགས་ཀྱིས་ལུས་ཤིན་ཏུ་བསྲུངས་པ་རྣམས་ཀྱིས་ལྷ་མ་ཡིན་རྣམས་ཕམ་པར་བྱ་བའི་ཕྱིར་བརྒྱ་བྱིན་ལྷ་  
ཐམས་ཅད་ཀྱི་མདུན་དུ་བཞག་གོ། དེ་ནས་མོག་མོག་པོར་གྱུར་པ་དེ་མངོན་པར་མཐོང་ནས། ལྷ་མ་ཡིན་གྱི་དབང་པོ་ཐགས་བཟང་རིས་ལ་སོགས་པ་ལག་ན་མཚོན་ཆ་སྣ་ཚོགས་པ་རྣམས་རབ་  
དགོད་ཀྱི་དཔུང་བྱ་བ་དང། བརྒྱ་བྱིན་བཏག་པའི་ཕྱིར་བརྒྱ་བྱིན་ག་ལ་བ་དེར་འདོད་བར་བྱེད་དོ། །དེ་ནས་ལྷ་མ་ཡིན་གྱི་དབང་པོ་བཞི་པོ་དག་བརྒྱ་བྱིན་ཁོ་ན་ལ་འགྱེད་དུ་འོང་བ་མངོན་པར་མཐོང་  
ནས༑ ལྷ་རྣམས་བརྒྱ་བྱིན་གྱི་དཔུང་གི་རིམ་གྲོ་བྱ་བ་དང། རང་གི་རྩལ་སྟོན་ཅིང་བརྒྱ་བྱིན་གལ་བདེར་འདོང་བར་བྱེད་དོ། །དེ་ནས་བརྒྱ་བྱིན་གྱིས་འོང་བ་དེ་དག་མངོན་པར་མཐོང་ནས་ཤིན་ཏུ་  
ཁྲོས་ཏེ་ཆས་ནས་སྨྲས་པ། དུད་འགྲོ་ཁྱེད་ཅི་སྟེ་ཤིན་ཏུ་རྨོངས་གང་ཁྱེད་ཀྱི་དཔུང་རྣམ་པ་འདི་ལྟ་བུ་ནི་རེ་ཞིག་ལྷ་མ་ཡིན་ཐམས་ཅད་ལ་བདོག་པར་གྱུར་ཀྱང་དེ་དག་ང་འབའ་ཞིག་  
གིས་ཕམ་པར་བྱ་བར་ནུས་སོ། །དེ་ཅིའི་ཕྱིར་ཞེན། འདི་དག་གི་དཔུང་ནི་ཆོས་ཡིན་ཏེ། ལྷ་རྣམས་ཀྱི་དཔུང་ནི་ཆོས་ཡིན་ནོ། །ལྷ་མ་ཡིན་རྣམས་ཀྱི་དཔུང་ནི་ཆོས་མ་ཡིན་ནོ། །ཆོས་  
དང༑ ཆོས་མ་ཡིན་པའི་ཁྱད་པར་ནི་ཆེ་སྟེ། གང་ཁྱད་པར་ནི་མུན་པ་དང། ཉི་མ་ལྟར་ཆེའོ། །གང་ཁྱད་པར་ནི་བདེན་པ་དང་རྫུན་པ་ལྟར་ཆེའོ། །གང་ཁྱད་པར་ནི་རི་རབ་དང། ཡུངས་འབྲུ་ལྟར་  
  
  
༑གང་ཁྱད་པར་ནི་ཐར་པ་དང། བཅིངས་པ་ལྟར་ཆེའོ། །གང་ཁྱད་པར་ནི་བཟར་རུང་བ་དང། བཟར་མི་རུང་བ་ལྟར་ཆེའོ། །གང་ཁྱད་པར་ནི་བདུད་རྩི་དང། དུག་ལྟར་ཆེའོ། །གང་ཁྱད་པར་ནི་མཚན་མོ་  
དང༑ ཉིན་པར་ལྟར་ཆེའོ། །གང་ཁྱད་པར་ནི་ནོར་བུ་མཆིད་བུ་དང། རིན་པོ་ཆེ་ལྟར་ཆེའོ། །གང་ཁྱད་པར་ནི་དབུལ་བ་དང་ཕྱུག་པ་ལྟར་ཆེའོ། །གང་ཁྱད་པར་ནི་བྱང་བ་དང། མི་བྱང་བ་ལྟར་ཆེའོ། །གང་  
ཁྱད་པར་ནི་ཉི་མ་དང། སྲིན་བུ་མེ་ཁྱེར་ལྟར་ཆེའོ། །གང་ཁྱད་པར་ནི་ཁྲོ་བ་ལ་རླུང་དང། སྲིན་བུ་མང་ཀུ་ལྟར་ཆེའི་།གང་ཁྱད་པར་ནི་མཐོང་བ་དང། མི་མཐོང་བ་ལྟར་ཆེའོ། །གང་ཁྱད་པར་ནི་ཡང་དག་  
པའི་ལམ་དང། ཡང་དག་པ་མ་ཡིན་པའི་ལམ་ལྟར་ཆེའོ། །གང་ཁྱད་པར་ནི་སངས་རྒྱས་དང། གཞན་མུ་སྟེགས་པ་ལྟར་ཆེའོ་།གང་ཁྱད་པར་ནི་གནམ་དང། ས་ལྟར་ཆེའོ། །གང་ཁྱད་པར་ནི་  
བསྐལ་པ་དང། སྐད་ཅིག་མ་ལྟར་ཆེ་སྟེ། ང་དང་ཁྱེད་ནི་ཁྱད་པར་དེ་ལྟར་ཆེའོ། །ཁྱེད་ནི་ཆོས་མ་ཡིན་པ་ལ་གཙོ་བོར་བྱེད་ལ་ངེད་ནི་ཆོས་གཙོ་བོར་བྱེད་དོ། །ཁྱོད་ནི་ཤེས་རབ་དམན་པ་ཡིན་ལ་  
ལྷ་རྣམས་ནི་ཤེས་རབ་དང་བཅས་པ་ཡིན་ནོ། །ཁྱེད་ནི་བརྩོན་པ་མེད་པ་ཡིན་ལ། ལྷ་རྣམས་ནི་བརྩོན་པ་དང་བཅས་པ་ཡིན་ནོ། །ཁྱེད་ནི་དུད་འགྲོ་ཡིན་ལ་ལྷ་རྣམས་ནི་ལྷ་ཡིན་ཏེ། ལྷ་དེ་དག་ནི་  
དེ་ལྟ་བུ་ཡིན་པར་ཁོང་དུ་ཆུད་ནས་ཁྱེད་ངེད་ཀྱི་དྲུང་དུ་མངོན་པར་རྒྱུག་པར་ནི་མི་རིགས་སོ། །དེ་སྐད་སྨྲས་ནས། གླང་པོ་ཆེས་སྲུང་གི་བུ་ཁ་ལོ་བསྒྱུར་ཏེ། འདི་ལྟར་ཚིགས་སུ་བཅད་པ་འདི་  
  
  
༄༅། །དག་ཀྱང་སྨྲས་ནས། ལྷ་མ་ཡིན་གྱི་དབང་པོ་ག་ལ་བ་དེར་རྒྱུག་པར་བྱེད་དོ། །ཆོས་ཀྱིས་ཆོས་མིན་ཕམ་པར་བྱས། །བདེན་བས་རྫུན་པ་ཕམ་པར་བྱས། །ཤེས་པས་གཏི་  
མུག་ཕམ་པར་བྱས། །ལྷ་ཡིས་ལྷ་མིན་ཕམ་པར་བྱས། །དེས་དེ་སྐད་སྨྲས་ནས། གླང་པོ་ཆེ་ས་སྲུང་གི་བུ་ཁ་ལོ་བསྒྱུར་ཏེ། སྤྲུལ་པའང་སྔ་མ་བཞིན་བྱས་ནས་ལྷ་མ་ཡིན་གྱི་དབང་པོ་བཞི་པོ་  
དེ་དག་ཐམས་ཅད་ག་ལ་བ་དེར་ལྷའི་དབང་པོ་བརྒྱ་བྱིན་རྡོ་རྗེ་རྩེ་མོ་སྟོང་ཡོད་པ་ནི་ཐོགས། བསྡིགས་པའི་མཚན་མ་ཙམ་སེམས་ཀྱི། གསད་ཅིང་བཅིང་བར་ལྷག་པར་མོས་པའི་སེམས་ནི་མེད་པས་  
རླུང་གིས་ཤུགས་པས་མགྱོགས་པར་རབ་ཏུ་རྒྱུག་པར་བྱེད་དོ། །ལྷ་མ་ཡིན་དེ་དག་མངོན་པར་རྒྱུག་པ་དང། དེ་དག་འོང་བ་མངོན་པར་མཐོང་ནས། རྒྱལ་ཆེན་བཞི་དང། སུམ་ཅུ་རྩ་གསུམ་  
པའི་ལྷ་རྣམས་ཀྱང་རྒྱུག་པར་བྱེད་དོ། །ལྷ་དང། ལྷ་མ་ཡིན་དེ་དག་ཕན་ཚུན་རྣམ་པར་འཇོམས་པ་ན་སོ་སོར་རྒྱལ་བར་འདོད་པ། གཅིག་ལ་གཅིག་མངོན་པར་འདེབས་པ། མོག་མོག་པོར་  
གྱུར་པ། ལྷ་མ་ཡིན་ཁ་ཅིག་ནི་སྲོག་དང་བྲལ་བར་གྱུར། དེ་བཞིན་དུ་ལྷ་མ་ཡིན་ཁ་ཅིག་ནི་སྡུག་བསྔལ་གྱིས་ཉམ་ཐག་སྟེ་ཕྱིར་ལོག། ཁ་ཅིག་ནི་ཡི་ཆད་ནས་ཕྱིར་ལོག། ཁ་ཅིག་ནི་མིག་  
ཚུགས་སུ་ལྟ་ཞིང་འཁོད། ཁ་ཅིག་ནི་རང་གི་གནས་སུ་འགྲོ་བར་སེམས་ཤིང་འཁོད། ཁ་ཅིག་ནི་ཞེ་སྡང་གིས་ཉམ་ཐག། ཁ་ཅིག་ནི་གཏི་མུག་གིས་སེམས་བསྒྲིབས། ཁ་ཅིག་ནི་ཡོངས་  
  
  
དེ་ལྟར་གནས་པ་རྣམས་ལ་ས་སྲུང་གི་བུའི་སྟེང་ན་འདུག་པ་ལྷའི་དབང་པོ་སྤྲུལ་པ་བྱེད་དོ། །དེ་ནས་གླང་པོ་ཆེས་སྲུང་གི་བུ་ཁ་རེ་རེ་ལ་པདྨ་རེ་རེ་པདྨ་རེ་རེ་ལ་  
དབང་པོ་ལག་ན་རྡོ་རྗེ་ཐོགས་པ་མཚོན་ཆ་དང། གོ་མཚོན་བགོས་པ་རྣམས་སྔར་བསྟན་པ་བཞིན་ལྷ་མ་ཡིན་གྱི་དབང་པོས་མཐོང་སྟེ་དེ་དག་ཀྱང་དབང་པོའི་གླང་པོ་ཆེས་སྲུང་གི་བུ་ཁ་སྟོང་ཡོད་པ། ཁ་རེ་རེ་  
ལ་པདྨའི་རྫིང་སྟོང་ཡོད་དོ། །པདྨའི་རྫིང་རེ་རེ་ལ་པདྨ་སྟོང་ཡོད་དོ། །པདྨ་རེ་རེ་ལ་འདབ་མ་སྟོང་ཡོད་དོ། །པདྨ་རེ་རེ་ལ་སྙིང་པོ་བརྒྱ་ཡོད་དོ། །དེ་དག་ཀྱང་ས་སྲུང་གི་བུའི་ཁ་ནས་བྱུང་སྟེ། འདབ་མ་དེ་དག་  
དང༑ སྙིང་པོ་དེ་དག་ཐམས་ཅད་ལ་དབང་པོ་རྟག་ཏུ་ལག་ན་རྡོ་རྗེ་དང། མཚོན་ཆ་དང། ལག་ཆ་ཐོགས་པ་བྱེ་བ་ཁྲག་ཁྲིག་འབུམ་ཕྲག་དུ་མ་འཁོད་པར་མཐོང་ངོ། །དེ་ནས་སྤྲུལ་པ་དེ་ལྟར་བུ་མངོན་  
པར་མཐོང་ནས། ལྷ་མ་ཡིན་རྣམས་སྐྲག་འཁྲུགས་ཏེ། དབང་པོ་གོ་མཚོན་དང། ཆ་བྱད་སྣ་ཚོགས་ཐོགས་པ་རྣམས་ཀྱིས་དེ་རྟག་ཏུ་གང་ཞིང་དཔུང་དང། མཐུ་དཔེ་མེད་པ་རྣམས་ཀྱིས་ནམ་མཁའ་  
འདི་བར་མཚམས་མེད་པར་བྱས་སོ། །མཚོན་ཆའི་ཚོགས་ཀྱིས་ཕྱོགས་དང། ཕྱོགས་མཚམས་ཐམས་ཅད་བར་མཚམས་མེད་པར་གང་བར་བྱས་སོ། །དབང་པོ་རྣམས་ཀྱིས་སའི་འོག་གང་ཡིན་  
པ་དེ་དང། དེའང་བར་མཚམས་མེད་པར་བྱས་པར་དོགས་སོ་ཞེས་དེ་སྐད་ལྷ་མ་ཡིན་ཤིན་ཏུ་སྐྲག་བ་དེ་རྣམས་ཕན་ཚུན་སྨྲའོ། །དེ་སྐད་སྨྲ་བ་དེ་རྣམས་ལ་རབ་དགོད་ཀྱིས་སྨྲས་པ། ལྷ་མ་  
  
  
༄༅། །ཡིན་དག་ངས་དབང་པོ་ས་སྲུང་གི་བུ་དང་བཅས་ཏེ་ཕྱིར་བཟློག་པར་བྱ་ཡི། མ་འཇིགས་ཤིག་མ་འཇིགས་ཤིག་དེ་སྐད་སྨྲས་ནས་གླང་པོ་ཆེའི་རྒྱལ་པོ་ས་སྲུང་གི་བུ་  
ག་ལ་བ་དེར་བརྒྱུགས་སོ།། །།འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་ཉེར་ལྔ་པ། དེ་འོང་བ་མངོན་པར་མཐོང་ནས། ས་སྲུང་གི་བུའི་སྣའི་ཐོར་ཚོ་བཟུང་  
སྟེ༑ ནམ་མཁའ་ལ་གསོབ་བཞིན་སྐོར་བར་བྱེད་དོ། །དེ་བསྐོར་བ་ན་སྲོག་གི་ལྷག་མ་ཅུང་ཟད་ཅིག་ལུས་ནས་བཏང་ངོ། །དེ་བཏང་བ་དང་དེ་ནས་ཡང་འདུ་ཤེས་རྙེད་ནས་ལྷ་མ་ཡིན་དེ་དག་ལ་འདི་  
སྐད་སྨྲའོ། །ཅི་དཔུང་འདི་གཅིག་པུ་དཔའ་བ་ཡིན་ནམ། ལྷ་མ་ཡིན་གྱི་དབང་པོ་ཁྱེད་ཀུན་ལྷའི་དབང་པོ་ལ་རྒོལ་མི་ནུས་སམ། དེ་ནས་ལྷ་མ་ཡིན་གྱི་དབང་པོ་བསྡུས་པ་དེ་དག་ཐམས་ཅད་དེ་  
ནས་ཡང་ས་སྲུང་གི་བུ་ག་ལ་བ་དེར་བརྒྱུགས་སོ། །དེ་དག་འོང་བ་མངོན་པར་མཐོང་ནས། དབང་པོས་དེ་དག་གི་སྲོག་གཅད་པར་བྱ་བའི་ཕྱིར་ནི་མ་ཡིན་གྱི། ཕ་རོལ་ཕམ་པ་ཁོ་ནར་བྱ་བའི་  
ཕྱིར་སྒྱུ་མའི་སེར་བ་རྡོ་རྗེ་ལྟ་བུ་རྣམ་པ་དུ་མ་ཕབ་བོ། །དེ་ནས་ཡང་དབང་པོ་ག་ལ་བ་དེར་རི་ཆར་ལྟར་འབེབས་ཤིང་ལྷའི་དབང་པོ་དེའི་སྟེང་དུ་མཚོན་ཆ་རྣམ་པ་སྣ་ཚོགས་འཕེན་ཏོ། །དེ་ལ་  
རི་བོ་ཆར་ལྟར་འབེབས་པ་ན། ཆར་གྱི་རྒྱུན་དུས་སུ་འབབ་པ་ལྟར་རི་བོ་ཆར་ལྟར་འབབ་པ་རྣམས་ཀྱང་མཛེས་པ་ཡིན་ཏེ། དེ་ལྟར་ལྷ་དང། ལྷ་མ་ཡིན་གྱི་གཡུལ་དཔེ་མེད་པ་རྣམ་པ་སྣ་ཚོགས་  
  
  
།དེ་ནས་ལྷ་རྣམས་ཀྱིས་ལྷ་མ་ཡིན་དེ་དག་མངོན་བར་མཐོང་ནས། དེ་ནས་ཡང་ལྷ་རྣམས་ལྷ་མ་ཡིན་གྱི་དཔུང་ག་ལ་བ་དེར་བརྒྱུགས་སོ། །དེ་ནས་ལྷ་མ་ཡིན་ཡང་གཡུལ་འགྱེད་པའི་ཕྱིར་  
ལྷ་རྣམས་ག་ལ་བ་དེར་བརྒྱུགས་སོ། །དེ་ནས་རྣམ་པ་དུ་མར་འཁྲུགས་ཤིང་སྐྲག་པར་བྱེད་པ་རྣམ་པ་དུ་མ་བྱུང་སྟེ་དེ་ལྟར་ལྷ་དང་ལྷ་མ་ཡིན་རྣམས་ཀྱང་གཡུལ་གསལ་བར་བཀྱེའོ། །དེ་ལྟང་དབང་པོ་  
དང༑ ལྷ་མ་ཡིན་རྣམས་མཚོན་ཆ་དང། རྡོ་རྗེས་འཇོམས་པ་ལྟ་བུའི་གཡུལ་ཆེན་པོ་གཞན་དང་མི་འདྲ་བ་མང་པོ་བཀྱེའོ། །ལྷ་མ་ཡིན་རྣམ་པ་དུ་མ་དག་མངོན་པར་མཐོང་ནས་བརྒྱ་བྱིན་གྱིས་ལྷ་མ་ཡིན་  
གྱི་དབང་པོ་དག་སྲོག་དང་བྲལ་བར་ནི་མི་བྱེད་ལ། ཕམ་པ་ཁོ་ནར་བྱ་བའི་ཕྱིར་ཆེད་དུ་གནས་སོ། །དེ་ནས་ལྷ་མ་ཡིན་གྱི་དབང་པོ་དེ་དག་ཐམས་ཅད་ཀྱང་ལྷ་མ་ཡིན་གྱི་དབང་པོ་རབ་དགོད་དང་ཐགས་  
བཟང་རིས་དེ་དག་དང་བཅས་པ་མ་ལུས་པར་ཕམ་པ་ཉིད་དུ་གྱུར་ཏེ་མགོན་འདོད་པ། སྐྱབས་འདོད་པ། གནས་འདོད་པ། སྤྲོ་བ་མེད་པ་དག་སའི་འོག་གི་སྒོ་ག་ལ་བ་དེ་དང། དེར་འབྲོས་པར་བྱེད་  
དོ༑ ༑རབ་དགོད་དེ་ཤིན་ཏུ་འབྲོས་པ་ནི། ལྷ་མ་ཡིན་གྱི་དབང་པོ་གཞན་གསུམ་པོ་འཁོར་ལོ་འབུམ་སྙེད་དང་ལྡན་པ་རྣམས་ཀྱི་མདུན་ན་སྐད་ངན་ཐོན་ཅིང་ཀུན་ནས་མངོན་པར་གནོད་པ་རྣམས་ཀྱིས་  
འབྲོས་པ་ན། བརྒྱ་བྱིན་གྱིས་ས་སྲུང་གི་བུ་ལ་སྨྲས་པ། གླང་པོ་ཆེའི་དབང་པོ། རབ་དགོད་དང། ཐགས་བཟང་རིས་ཀྱི་བརྩོན་འགྲུས་ནི་ཤོར། ཤིང་རྟ་ནི་ཆག་ཀྱང་ངས་དེ་དག་གསད་པར་མི་ནུས་  
  
  
༄༅། །ཏེ༑ དྲང་སྲོང་ཆེན་པོས་མྱ་ངན་ལས་འདས་པར་འགྲོ་བའི་གཞི་ནི་སྲོག་གཅོད་པ་སྤངས་པ་ཡིན་ནོ་ཞེས་གསུངས་ཏེ། འདི་ནི་སེམས་ཅན་ཐམས་ཅད་ལ་སླུ་བ་མེད་པའི་  
གཞི་ཡིན་ནོ། །དེ་རང་གི་སྲོག་དང་ལྷན་ཅིག་སོང་ཡང་སླ་ཡི་དེའི་ཤིང་རྟ་བྲྒྱའམ། སྟོང་དུ་གཞོམ་པར་བྱ་བ་ལ་ཁྱོད་རིངས་པར་ཆོས་ཤིག་དེས་དེ་སྐད་བསྒོ་ནས་བརྒྱ་བྱིན་དེས་སྤྲུལ་པ་  
བྱས་པ་དང། གླང་པོ་ཆེའི་དབང་པོ་དང་ལྷན་ཅིག་སའི་འོག་གི་སྒོ་ག་ལ་བ་དེ་རླུང་གི་ཤུགས་ལྟར་བརྒྱུགས་སོ། །དེ་འོང་བ་མངོན་པ་མཐོང་ནས། རབ་དགོད་དང། ཐགས་བཟང་རིས་  
ཤིན་ཏུ་སྐྲག་སྟེ། མཐུ་མེད་པ་དག་སའི་འོག་གི་སྒྲོ་ག་ལ་བ་དེར་རིངས་པར་རྒྱུག་གོ། དེ་ནས་མགྱོགས་པར་སོང་ནས། ས་སྲུང་གི་བུའི་སྟོབས་ཀྱིས་ཤིང་རྟ་དེ་ལས་རབ་དགོད་དེ་ཕམ་  
ནས་ཤིང་རྟ་དང་ཕྲལ་ལོ། །དེ་ནས་ཤིང་རྟ་དེ་སྣའི་ཐོར་ཚོ་དེའི་མིག་སྔར་རྩྭ་བཞིན་དུ་བྲྒྱའམ། སྟོང་དུ་བཅོམ་མོ། །མེ་ཏོག་ཕྲེང་ཡང་དཔུང་དང་མཐུ་ཉམས་ནས་སའི་འོག་གི་སྒོ་གང་  
ལ་བ་དེར་འབྲོས་པར་བྱེད་དེ། སྲོག་ལ་བསམ་པ་བསྡུས་པ། བརྩོན་འགྲུས་ཉམས་པ། སྤྲོ་བ་མེད་པ། རང་གི་བུ་དང། ཆུང་མ་སྙིང་ལ་བསམས་ནས། སའི་འོག་གི་སྒོ་ག་ལ་བ་དེར་རྒྱུག་  
གོ༑ ལྷ་མ་ཡིན་གྱི་དབང་པོ་བརྟན་པའང་གསོན་པར་འདོད་དེ། རང་གི་ཁྱིམ་དུ་ཕྱོགས་ནས་སའི་འོག་གི་སྒོ་ག་ལ་བ་དེར་རྒྱུག་གོ་ལྷ་མ་ཡིན་གྱི་དབང་པོ་སྒྲ་གཅན་གསོན་པར་འདོད་པ་  
  
  
ལ་བ་དེར་རྒྱུག་གོ། དེ་ལྟར་ལྷ་མ་ཡིན་གྱི་དབང་པོ་འཁོར་དང་བཅས་པ་དེ་དག་ཐམས་ཅད་ཉམས་པ་དང། ལྷ་རྣམས་ཤིན་ཏུ་དགའ་  
ནས༑ འདི་སྐད་སྨྲས་སོ། །ལྷ་མ་ཡིན་རྣམས་ཀྱིས་མི་མཐུན་པའི་མཐའ་ལས་འབྲས་བུ་ཉམས་པའི་ལྷག་མ་ཐོབ་སྟེ། འབྲོས་ཁུང་ཚོལ་བར་གྱུར་པ་རྣམས་ངེད་ཆོས་ལ་ལྟ་ཞིང་སའི་འོག་གི་  
སྒོ་གཟུང་བར་བྱའོ་ཞེས་སྨྲས་ནས། ལྷ་ཤིན་ཏུ་དགའ་བ་དེ་དག་རླུང་གིས་སྤྲིན་ཀུན་ཏུ་གཏོར་བ་ལྟར་ལྷ་མ་ཡིན་རྣམས་ལ་རླུང་གི་ཤུགས་ལྟ་བུས་ཀུན་ཏུ་འཚེ་བར་བྱེད་དོ། །དེ་ནས་དབང་པོས་ལྷ་  
དེ་དག་ལ་སྨྲས་པ། གང་རང་གི་ལུས་མེད་པར་བྱ་བའི་ཕྱིར་དང་ལྷ་མ་ཡིན་མང་པོ་འདི་རྣམས་སྲོག་དང་བྲལ་བར་བྱ་བའི་ཕྱིར་དོན་མེད་པ། འཁོན་ཞུགས་པ། ཉེས་པའི་གནས་འདི་དག་ཅིའི་ཕྱིར་  
བྱས༑ ལྷ་རྣམས་ཀྱི་རྒྱལ་བ་དང་ཕམ་པ་ནི་མི་ལ་རག་ལས་པ་ཡིན་ལ། ད་དུང་དུ་མིའི་འཇིག་རྟེན་ན་སྐྱེས་བུ་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ་ཐམས་ཅད་བརྟན་པ་དག་ཡོད་ན། ཁྱེད་ཀྱིས་  
ཡུལ་དང། དུས་དེ་དག་ཤེས་བཞིན་དུ་བདག་ཉིད་གསོད་པའི་དགྲ་དོན་མེད་པ་འདི་དག་བྱས་སོ། །དེ་ནས་ཡང་ལྷ་མ་ཡིན་ཉམས་པ་སྲོག་གི་སྐྱབས་ཚོལ་བ་རྣམས་སའི་འོག་གི་སྒོ་ག་ལ་བ་དེ་ཉིད་  
དུ་རྒྱུག་གོ་དེ་ནས་དབང་པོས་ལྷ་རྣམས་ལ་བསྒོ་བ། ལྷ་དག། སླར་ལོག། སླར་ལོག་ཕྱིས་ཕམ་པར་འགྱུར་བའི་སྲོག་དང་ལྡན་པ་རྣམས་རང་གི་གནས་སུ་ཐོང་ཞིག། དེ་ནས་དབང་པོ་ལ་ལྷ་  
  
  
༄༅། །རྣམས་ཀྱིས་སྨྲས་པ། འདི་ལྟར་ལྷ་མ་ཡིན་ཁེངས་པ་འདི་དག་ནི་བདག་ཉིད་དང། གཞན་གྱི་དཔུང་ཁོང་དུ་མ་ཆུད་པ་ལགས་ཏེ། འདི་དག་ནི་བདག་ཅག་གིས་ངེས་པར་ཇི་  
ལྟར་སླར་ལྡོག་པར་མི་འགྱུར་བ་དེ་ལྟར་དགྲ་བསལ་བར་བགྱིའོ་།བདག་ཅག་ནི་འདི་དག་ལ་གནོད་པ་མི་བགྱིད་དེ། འདི་ལྟར་བདག་ཅག་མཐོ་རིས་ན་རང་གི་ལས་ཀྱི་འབྲས་བུ་ལ་སྤྱོད་ཅིང་  
མཆིས་ན། འདི་དག་གིས་མིའི་འཇིག་རྟེན་ན་བདག་ཅག་གི་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་མི་རྣམས་ལ་ཅི་སྟེ་བར་ཆད་བགྱི་བར་འབད། དགྲ་འདི་དག་མ་བསལ་བར་བདག་  
ཅག་སླར་མི་མཆིའོ། །དེ་དག་གིས་དེ་སྐད་སྨྲས་ནས། དེ་ནས་ཡང་ལག་ཆ་དང། མཚོན་ཆ་དང། གོ་མཚོན་སྣ་ཚོགས་བགོས་ཏེ་འདི་ལྟར་ལྷ་མ་ཡིན་འདི་དག་ངེས་པར་ཤིན་ཏུ་ཚར་གཅད་  
པར་བྱའོ་སྙམ་པའི་བློ་དེས་ལྷ་མ་ཡིན་རྣམས་གཞོམ་པའི་ཕྱིར་ཤུགས་དང་ལྡན་པས་བརྒྱུགས་སོ། །དེ་ལྟར་ཡིད་ལ་བྱེད་པ་དེ་ལྟ་བུ་དང། འབད་པ་དེ་ལྟ་བུ་དག་ལ། དེ་ནས་ཡང་ལྷའི་དབང་  
པོའི་ཡིད་སྙིང་རྗེས་བརླན་པས་སྨྲས་པ། ལྷ་མ་ཡིན་རབ་དགོད་ལ་སོགས་པ་བཏག་པ་ཁྱེད་ཀྱི་སྙིང་ལ་བརྩེ་བ་མེད་དམ། དེ་སྐད་སྨྲས་ནས། ལྷའི་མདུན་ས་ཆོས་བཟང་ན་ལྷ་འཁོད་པ་  
གང་ཡིན་པ་དེ་དག་བསྡུས་ནས་སླར་ལོག་གོ་དེ་ནས་ལྷའི་དབང་པོ་སླར་ལོག་པ་མཐོང་ནས། རྒྱལ་ཆེན་བཞིའི་ལྷ་རྣམས་ཀྱིས་སུམ་ཅུ་རྩ་གསུམ་པ་རྣམས་ལ་སྨྲས་པ། འདི་ལྟར་ལྷའི་  
  
  
།ལྷའི་དབང་པོ་དེ་སླར་གཤེགས་ཀྱི་ཁྱེད་ཀྱང་མ་ལུས་པར་སླར་གཤེགས་ཤིག་ཅེས་སྨྲས་ནས། རྒྱལ་བ་ཐོབ་པའི་ལྷ་རྣམས་སླར་ལོག་སྟེ། དེ་ནས་ཡང་ཕན་ཚུན་  
དགའ་བའི་ཡིད་ཀྱིས་རང་གི་གནས་སུ་དོང་ངོ། །ལྷའི་དབང་པོ་བརྒྱ་བྱིན་ཡང་སུམ་ཅུ་རྩ་གསུམ་པ་རྣམས་ཀྱིས་མངོན་པར་བསྟོད་ཅིང་ས་སྲུང་གི་བུ་ལ་ཞོན་ཏེ། ཡིད་དགའ་བས་སུམ་ཅུ་རྩ་གསུམ་  
པའི་ལྷའི་མདུན་ས་ཆོས་བཟང་ག་ལ་བ་དེར་འཇེགས་ཏེ་འཁོད་དོ་།ལྷ་རྣམས་ཀྱང་རང་རང་གནས་སུ་དོང་ནས། དེ་ནས་ཡང་གོ་མཚོན་དང། ལག་ཆ་རྣམས་ཤིང་རྟ་སྣ་ཚོགས་ཀྱི་ཚལ་དུ་  
བཞག་གོ་གླང་པོ་ཆེ་ས་སྲུང་གི་བུའང་སྤྲུལ་པ་དེ་དག་བསྡུས་ནས་ཐ་མལ་པར་གནས་ཏེ་རང་གི་རྫིང་བུ་པདྨ་དང། ཨུཏྤ་ལས་ཁེབས་པར་ཞུགས་སོ། །དེ་ལྟར་ལྷ་རྣམས་ལྷའི་འཇིག་  
རྟེན་དུ་དོང་ནས་གཟུགས་དང། སྒྲ་དང། དྲི་དང། རོ་ཡིད་དུ་འོང་བ་ལ་ཉེ་བར་སྤྱོད་དེ། ལྷའི་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་ཀྱིས་གནས་སོ། །ཀླུའི་རྒྱལ་པོ་འཇོག་  
པོ་དང། ནོར་རྒྱས་ཀྱི་བུ་ལ་སོགས་པ་རྒྱལ་བ་ཐོབ་པ་རྣམས་ཀྱང་སྙིང་རབ་ཏུ་དགའ་སྟེ། རང་གི་གནས་ལོངས་སྤྱོད་པ་ལྡན་པ་ག་ལ་བ་དེར་དོང་ངོ། །ལྷ་མ་ཡིན་བཏག་བཏག་སྟེ་ཉམས་པའི་  
ལྷག་མ་ལུས་ཤིག་ཤིག་པོར་གྱུར་པ་ཉམས། རབ་ཏུ་ཉམས་པའི་སེམས་ཅན་ངོ་ཚ་ནས་མགོ་སྨད་པ་རྣམས་ཀྱང། བུད་མེད་རབ་ཏུ་དུ་ཞིང་ཡིད་དམན་པ་རྣམས་ཀྱིས་མདུན་ནས་བསུ་བ་  
  
  
༄༅། །ན༑ སྒྲ་གཅན་གྱིས་ལྷ་མ་ཡིན་གྱི་དབང་པོ་སྙིང་སྟོབས་ཉམས་པ་དེ་དག་ལ་སྨྲས་པ། དེ་ལྟར་འཐབ་པའི་དུས་ལ་མ་བབ་བོ་ཞེ་སངས་སྔར་མ་བྱས་སམ། ད་དུང་དུ་མིའི་  
འཇིག་རྟེན་ན་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་མི་མར་འཛིན་པ། ཕར་འཛིན་པ། དགེ་སྤྱོད་དུ་འཛིན་པ། བྲམ་ཟེར་འཛིན་པ། རིགས་ཀྱི་རྒན་རབས་ཀྱི་རྗེས་སུ་འཇུག་པ་དག་  
ཡོད་པས་ལྷའི་ཕྱོགས་ནི་རབ་ཏུ་འཕེལ་ལ། བདག་ཅག་གི་ཕྱོགས་ནི་འགྲིབ་བོ་ཞེས་བདག་གིས་སྔར་བསྒོ་ན། དེའང་ཁྱེད་ཀྱིས་མ་མཉན་ཏེ། བདག་གི་ཚིག་དེ་ལྟར་མ་བྱས་པས་འདི་ནི་དེའི་  
འབྲས་བུ་ཡིན་ནོ། །ལྷ་རྣམས་ཀྱིས་ལྷ་མ་ཡིན་ཉམས་པར་བྱས་པ་འབུམ་ཕྲག་དུ་མ་གང་ཡིན་པ་དག་ལ་སྒྲ་གཅན་གྱིས་དེ་སྐད་སྨྲས་པ་དང། ལྷ་མ་ཡིན་གཞན་ཞིག་གིས་ཀྱང་སྨྲས་  
པ༑ འདི་ལྟར་གཡུལ་འགྱེད་པའི་དུས་ལ་མ་བབ་པོ་ཞེས་སྨྲས་པ། མ་མཉན་པའི་འབྲས་བུ་ནི་འདི་ཡིན་ནོ། །ལྷ་མ་ཡིན་མགུལ་ཕྲེང་གིས་ཀྱང་སྨྲས་པ། འདི་ལྟར་གང་གིས་མི་བྱ་བར་  
བྱ་བ་དེ་དག་གི་ངོ་བོ་མེད་པ་ལ་བློ་གྲོས་ངན་པ་འདི་སྐྱེས་པ་ཉེ་བར་གནས་སོ། །དེ་དག་ཐམས་ཅད་ཕན་ཚུན་དེ་སྐད་སྨྲེ་ཞིང་རང་རང་གནས་ག་ལ་བ་དེར་དོང་ངོ། །ཐགས་བཟང་རིས་ཀྱང་  
གནས་གཞན་བཞི་པར་ངོ་ཚ་ནས་མགོ་སྨད་དེ་ཞུགས་པ་དང། ལྷ་མ་ཡིན་གྱི་བུ་མོ་ཉམས་པ་རབ་ཏུ་དུ་ཞིང་ངོམ་ཟུམ་གནག་པ་རྣམས་ཀྱིས་ཡོངས་སུ་བསྐོར་ནས་རང་གི་གནས་སུ་དོང་ངོ། །  
  
  
རྗེས་སུ་མི་འཇུག་པ། སྙིང་སྟོབས་རབ་ཏུ་ཉམས་པ་རྣམས་ཀྱང་ཀླུའི་གནས་ལོངས་སྤྱོད་ལྡན་ག་ལ་བ་དེར་དོང་ངོ། །དེ་ལྟར་སྲེད་པའི་དུག་  
གིས་ཉམས་པའི་སེམས་ཅན་ཕན་ཚུན་རབ་ཏུ་ཉམས་པ་དག་འཁོར་བ་ན་འཁོར་ཞིང་འཁྱམ་ཡང་བདེ་བ་མི་མཐོང་ངོ། །དེ་དག་རྗེས་སུ་མཐོང་ནས་འཕགས་པ་ཉན་ཐོས་འདོད་པ་དག་གིས་འདོད་ཆགས་  
དང་བྲལ་ལོ། །དེ་ནས་གཞན་ཡང། རྣལ་འབྱོར་སྤྱོད་པ་ནང་གི་ཆོས་ལ་ཆོས་ཀྱི་རྗེས་སུ་ལྟ་ཞིང་གནས་པ་ལ་འདི་ལྟར་དགེ་སློང་འདི་ནི་ས་གཞན་བཅུ་བདུན་པ་ལ་ཞུགས་ཏེ། དེ་ཁོ་ན་ཉིད་ལ་བློ་ཤིན་ཏུ་ཞེ་ན་  
ཏོ༑ ༑དེ་ཐོས་ནས་ས་བླའི་གནོད་སྦྱིན་ཤིན་ཏུ་དགའ་ནས་བར་སྣང་ལ་རྒྱུ་བའི་གནོད་སྦྱིན་རྣམས་ལ་སྦྲན་ཏོ། །དེ་དག་གིས་ཀྱང་འཇིག་རྟེན་སྐྱོང་བ་རྣམས་ལ་སྔ་མ་བཞིན་སྦྱར་ཏེ། ཆུང་དགེའི་བར་དུའང་  
དེ་བཞིན་དུ་སྦྲན་ཏེ། འདི་ལྟར་ཛམྦུའི་གླིང་ན་རིགས་ཀྱི་བུ་ཆེ་གེ་མོ་ཞིག་གྲོང་མང་གེ་མོ་ཞིག་གྲོང་རྡལ་ག་གེ་མོ་ཞིག་ཏུ་མིང་ཆེ་གེ་མོ་ཞེས་བྱ་བ་སྐྲ་དང། ཁ་སྤུ་བྲེགས། གོས་དུར་སྨྲིག་བགོས་  
ནས་དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་སྟེ། དེ་བདུད་ཀྱི་ཡུལ་གྱི་དངོས་པོ་ནི་མི་འདོད། ཉོན་མོངས་པའི་དངོས་པོ་རྣམས་དང་ཡང་ལྷན་ཅིག་གནས་པར་མི་བྱེད་ལ། འཁོར་བ་ལས་  
ཤིན་ཏུ་འདོད་ཆགས་དང་བྲལ་ཏེ། དེ་ལྟར་འབད་པས་ཀུན་ཏུ་ཁྱབ་ནས། ས་གཞན་བཅུ་བདུན་པ་ལ་ཞུགས་སོ། །དེ་ཐོས་ནས་ལྷ་རྣམས་ཤིན་ཏུ་དགའ་ནས་བསྟོད་དེ། འདི་དག་གང་བདུད་ཀྱི་  
  
  
༄༅། །ཕྱོགས་ནི་འགྲིབ་ལ། དམ་པའི་ཆོས་ཀྱི་ཕྱོགས་འཕེལ་བ་ནི་བདག་ཅག་དགའོ། །དུད་འགྲོའི་ལེའུ་རྫོགས་སོ།། །།དེ་ནས་གཞན་ཡང་དགེ་སློང་ལས་ཀྱི་  
འབྲས་བུ་རྣམ་པར་སྨིན་པ་ཤེས་པ་དེས། སེམས་ཅན་དམྱལ་བ་དང་དུད་འགྲོ་དང། ཡི་དྭགས་ཉེས་པར་བྱས་པ་རྣམས་ཀྱི་ལས་ཀྱི་འབྲས་བུ་རྣམ་པ་སྨིན་པ་ཤིན་ཏུ་ཕྲ་བ་ཐམས་ཅད་ཀྱང་  
ཇི་ལྟ་བ་བཞིན་བརྟགས་ཤིང་ཤེས་ཏེ། ཡིད་ལ་བཟུང་ནས་ལེགས་པར་བྱས་པའི་ལས་རྣམས་ལའང་ལས་ཀྱི་འབྲས་བུ་རྣམ་པར་སྨིན་པ་ལ་རྟོག་པར་བྱེད་དེ། འདི་ལྟར་སེམས་ཅན་ཐམས་  
ཅད་ནི་སྡུག་བསྔལ་དང་མི་མཐུན་པ་བདེ་བ་འདོད་པ་ཡིན་ལ། ལྷ་རྣམས་ནི་བདེ་བ་བསགས་པ་ལ་དགའ་བ་ཡིན་ཏེ། དེ་རྣམས་ཀྱི་ལས་ཀྱི་ཆོས་དང། རྣམ་པར་སྨིན་པ་དང། སྐྱེ་བ་དང་  
འཆི་བ་ཤིན་ཏུ་ཕྲ་བ་དག་ལའང་རྟོག་པར་བྱེད་དོ། །ལས་དགེ་བ་བྱས་ཤིང་བསགས་པ་སོ་སོར་ཡང་དག་པར་མྱོང་བར་འགྱུར་བ་ནི་ལས་ཀྱི་འབྲས་བུ་རྣམ་པར་སྨིན་པ་འདོད་པ་སྡུག་པ་  
ཡིད་དུ་འོང་བ་སོ་སོར་ཡང་དག་པར་མྱོང་བར་འགྱུར་བར་སོ་སོར་རིག་པར་བྱའོ། །དེ་ལ་ཚུལ་ཁྲིམས་རྣམ་པ་བདུན་གྱིས་མཐོ་རིས་སུ་སྐྱེ་བར་འགྱུར་ཏེ། ལུས་ཀྱི་གསུམ་དང། ངག་གི་བཞི་  
ཀུན་ཏུ་བསྟེན་ཅིང་བསྒོམས་ཏེ། མང་དུ་བྱས་པས་འདོད་པ་ན་སྤྱོད་པའི་ལྷ་དྲུག་གི་ནང་དུ་སྐྱེ་བར་འགྱུར་རོ། །ཆུང་ངུ་དང་འབྲིང་དང། ཆེན་པོས་འདོད་པ་ན་སྤྱོད་པའི་ལྷ་དྲུག་དག་ཆུང་ངུ་  
  
  
འབྲིང་དང། ཆེན་པོའི་འགྲོ་བ་འཐོབ་སྟེ། ཚེ་ཐུང་ངུ་དང། འབྲིང་དང། རིང་པོ་དང། ཁ་ཟས་ངན་པ་དང། འབྲིང་དང། བཟང་པོ་དང། གཟུགས་ངན་པ་དང། འབྲིང་དང། བཟང་པོ་དང། བརྩོན་  
འགྲུས་ཆུང་ངུ་དང། འབྲིང་དང། ཆེན་པོ་དང། བདེ་བ་ཆུང་ངུ་དང། འབྲིང་དང། ཆེན་པོར་འགྱུར་རོ། །དེ་ལ་ལྷའི་རིས་གཉིས་ནི་རི་རབ་ལ་གནས་སོ། །བཞི་ནི་སྤྲིན་གྱི་ཕུང་པོ་ལྟར་ནམ་མཁའ་  
ལ་གནས་སོ། །དེ་ལ་ལྷའི་རིས་དང་པོ་ནི་མདོར་བསྡུ་ན་རྒྱལ་ཆེན་བཞིའི་རིས་རྣམས་སོ། །དེ་དག་གི་གནས་དང་པོ་ནི་ཕྲེང་ཐོགས་རྣམས་ཏེ། དེ་དག་ཀུན་ནས་རི་རབ་ཀྱི་ཕྱོགས་བཞི་ལ་རྟེན་ཅིང་  
གནས་སོ། །དེ་ལ་ཕྲེང་ཐོགས་དེ་རྣམས་ཀྱི་བྱེ་བྲག་དང་པོ་ཉིད་དུ་འབྱུང་བ་ནི་འདི་ལྟ་བུ་ཡིན་ལ། ཕྱོགས་ཕྱོགས་དེ་རྣམས་ཀྱི་བྱེ་བྲག་ཀྱང་མིང་དང། ལས་ཀྱིས་འགྱུར་ཏེ། དེ་ལྟར་ལས་དུ་མས་  
བསྐྱེད་པའི་ཚེ་དེ་ལ་གནས་པ་བདེ་བ་ཉམས་སུ་མྱོང་བར་འགྱུར་ལ་གཟུགས་དང། ལང་ཚོ་དང། གཡོ་བ་རྣམ་པ་དུ་མར་འགྱུར་རོ། །ལས་ཀྱི་དྲ་བ་ཀུན་ནི་རྒྱའི་འབུར་ལྟར་འབྱུང་སྟེ། རྒྱུ་མེད་པ་མ་  
ཡིན༑ འདོད་རྒྱལ་ལས་མ་བྱུང། ལས་གཞན་གྱིས་བསྐྱེད་པ་མ་ཡིན་ནོ་།དེ་ལྟ་བས་ན་སྐྱེས་བུ་གང་བདག་སྐྱིད་པར་འདོད་ན་དགེ་བའི་ཆོས་རྣམས་ལ་འབད་པར་བྱའོ། །སེམས་ཅན་རྣམས་ཀྱི་  
ལས་དགེ་བ་དང། མི་དགེ་བ་དང། ལུང་དུ་མ་བསྟན་པའི་ལས་ཀྱི་དྲ་བ་ནི་ཐོག་མ་མེད་པའི་དུས་ནས་ཞུགས་པ་ཡིན་ཏེ། ལས་ཀྱི་དྲ་བ་གང་གིས་སྦྲེལ་བའི་སེམས་ཅན་རྣམས་ནི་ཟོ་ཆུན་  
  
  
༄༅། །རྒྱུད་མོ་ལྟར་སེམས་ཅན་དམྱལ་བ་དང། དུད་འགྲོ་དང་མིའི་འཇིག་རྟེན་གྱི་འཁོར་བར་ཡོངས་སུ་འཁྱམ་མོ། །སྲོག་ཆགས་རྣམས་ནི་གར་གྱི་  
ལྟད་མོ་བ་ལྟ་བུ་ཡིན་ཏེ། དགེ་བའི་ལས་ཀྱི་མཐའ་སྤྱད་པ་ནི་ལྷའི་འཇིག་རྟེན་དུ་སྐྱེ་བར་འགྱུར་རོ། །དེ་ལ་ལྷ་རྣམས་གནས་པ་རིའི་རྒྱལ་པོ་རི་རབ་ནི་རི་བོ་ཁྲི་ཕྲག་དྲུག་ཅུས་ཡོངས་སུ་བསྐོར་  
བ་ཡིན་ལ། རིན་པོ་ཆེ་སྣ་ཚོགས་འབར་བའི་ཕྲེང་བའི་འོད་ཀྱིས་གསལ་བར་བྱས་པ། སྟེང་ན་འབབ་ཆུ་དང། ལྟེང་ཀ་དང། པདྨོའི་རྫིང་རྣམ་པ་སྣ་ཚོགས་ཀྱིས་མཛེས་པར་བྱས་པ་  
འཕང་དུ་དཔག་ཚད་བརྒྱད་ཁྲི་བཞི་སྟོང་ཡོད་པ། ངོས་བཞི་རིན་པོ་ཆེ་ལས་བྱས་པ། ལས་ལེགས་པ་བྱས་པའི་ལྷ་རྣམས་ཀྱིས་ཡོངས་སུ་བསྐོར་བ། ས་བདེ་བ་འབར་བ་དུ་མས་གསལ་  
ཞིང་དགའ་བ་ཡིན་ཏེ། དེ་ལ་འདི་ལྟར་དགེ་སློང་དེ་ཐོག་མ་ཁོ་ནར་སའི་ཆ་རྣམ་པར་འབྱེད་དོ། །དེ་ལ་གནས་དང་པོ་ནི་ལྷ་ཕྲེང་ཐོགས་རྣམས་ཀྱི་ཡིན་ལ། དེ་དག་གི་གནས་བཅུ་ཡོད་དེ། འདི་  
ལྟ་སྟེ༑ ཟུར་ལ་གནས་པ་དང། མཐའ་ལ་གནས་པ་དང། འབྲས་བུས་ཉེ་བར་འཚོ་བ་དང། ཡོན་ཏན་དཀར་པོ་སྤྱོད་པ་དང། ཐམས་ཅད་རབ་ཏུ་དགའ་བར་གནས་པ་དང། འགྲོ་  
མགྱོགས་པ་དང། ཡུལ་ལ་ཆགས་པ་དང། འདོད་པ་ལ་ཆགས་པ་དང་ཡིད་གཡོ་བ་དང། ཚལ་དང། ཉེ་བའི་ཚལ་ན་གནས་པ་ཡིན་ཏེ། དེ་ལྟར་གནས་རབ་ཏུ་དབྱེ་བ་ནི་བཅུ་  
  
  
།རི་རབ་ཀྱི་ངོས་ཛམྦུའི་གླིང་ལོགས་སུ་ལྟ་བ་གང་ཡིན་པ་དེ་ན་ནི། ཟུར་ན་གནས་པ་ཞེས་བྱ་བར་མིང་བཏགས་སོ། །དེའི་འོག་ཏུ་གནས་པ་དེ་དང། དེ་གང་ཉེ་བ་ན་མཐའ་ལ་གནས་པ་ཞེས་  
བྱ་བར་མིང་བཏགས་སོ། །ནུབ་ཀྱི་བ་ལང་སྤྱོད་ཀྱི་ཕྱོགས་གང་ཡིན་པ་དེ་ན་འབྲས་བུས་ཉེ་བར་འཚོ་བ་ཞེས་བྱ་བར་མིང་བཏགས་སོ་།དེ་དང་ཉེ་བ་ན་ཡོན་ཏན་དཀར་པོ་སྤྱོད་པ་གནས་སོ། །ཤར་གྱི་ལུས་  
འཕགས་ཀྱི་ཕྱོགས་གང་ཡིན་པ་དེ་ན་ཐམས་ཅད་རབ་ཏུ་དགའ་བར་གནས་པ་ཞེས་བྱ་བ་གནས་སོ། །དེ་དང་ཉེ་བ་ན་འགྲོ་མགྱོགས་གནས་སོ། །བྱང་གི་སྒྲ་མི་སྙན་གྱི་གླིང་གི་ཕྱོགས་གང་ཡིན་པ་དེ་ན་ཡུལ་  
ལ་ཆགས་པ་གནས་སོ། །དེ་དང་ཉེ་བ་ན་འདོད་པ་ལ་ཆགས་པ་དང་དེ་དང་ཉེ་བ་ན་ཡིད་གཡོ་བ་དང། དེ་དང་ཉེ་བ་ན་ཚལ་དང་ཉེ་བའི་ཚལ་ན་གནས་པ་ཞེས་བྱ་བ་གནས་ཏེ། དེ་དག་གི་གནས་སོ་སོ་  
ཀུན་ལ་དཔག་ཚད་སྟོང་སྟོང་ཡོད་དོ། །དེ་དག་གི་དང་པོ་ནི་རྒྱ་མཚོའི་ནང་གི་སྟེང་ཡིན་ཏེ། དེ་དག་གི་ཚེ་ནི་མི་རྣམས་ཀྱི་ལོ་ལྔ་བཅུ་གང་ཡིན་པ་དེའི་ཉིན་ཞག་གཅིག་ཡིན་ནོ། །དེ་ལྟར་བསྒྱུར་བའི་  
ལོ་ལྔ་བརྒྱ་ཐུབ་སྟེ། དུས་སུ་འཆི་བའང་ཡོད། དུས་མ་ཡིན་པར་འཆི་བའང་ཡོད་དོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། གནས་དེ་དག་གི་དགའ་བ་ལ་  
རྟོག་པར་བྱེད་དེ། ལས་གང་གིས་གནས་དེར་སྐྱེ་བར་འགྱུར་སྙམ་ནས་དེས་ཐོས་པ་ལས་བྱུང་བའི་ཤེས་པས་བརྟགས་ན། གང་གིས་ལེགས་པར་བྱས་པའི་ལས་འདི་བྱས་ན་སྐྱེ་བར་  
  
  
༄༅། །འགྱུར་ཏེ༑ དེ་ནི་འདི་ལྟར་ཤིན་ཏུ་དང་བའི་སེམས་དེ་ལ་ཡིད་ཞུགས་པ་གཞན་དུ་མ་གཡེངས་པའི་ཡིད་གསལ་བས་སངས་རྒྱས་སམ། ཆོས་སམ། དགེ་འདུན་  
ལ་སྐྱབས་སུ་སོང་ན། དེ་འཆི་བའི་དུས་བྱས་ནས་བདེ་འགྲོ་མཐོ་རིས་ཀྱི་འཇིག་རྟེན་ཟུར་ན་གནས་པ་ཞེས་བྱ་བ་དེར་ཤིན་ཏུ་དང་བའི་སེམས་དེ་སྐྱབས་སུ་སོང་བའི་རྒྱུས་སྐྱེ་བར་  
འགྱུར་རོ། །དེར་སྐྱེས་ནས་ཀྱང་དེའི་ལུས་གཟི་བརྗིད་དང་ལྡན་ཞིང་ལུས་རང་གི་འོད་ཀྱིས་བརྒྱན་ལ་བདེ་བར་གནས་པར་འགྱུར་རོ། །འདི་ལྟ་སྟེ། ཅུང་ཟད་ཅིག་དཔེ་བྱ་ན། འཁོར་  
ལོས་བསྒྱུར་བའི་རྒྱལ་པོའི་བདེ་བ་གང་ཡིན་པ་དེ་ནི་ལྷ་གནས་པ་གཅིག་གི་བཅུ་དྲུག་གི་ཆར་ཡང་མི་ཕོད་དོ། །གནས་དེ་དག་ནི་ཆུའི་ནང་ན་མུ་ཏིག་གི་བྱེ་མ་ཡོད་ལ། དེའི་མིང་ནི་  
འདི་ཡིན་ཏེ། འདི་ལྟ་སྟེ། འདོད་པ་འབྱུང་ཞེས་བྱའོ། །དེའི་མཐུ་ནི་འདི་ལྟ་བུ་ཡིན་ཏེ། འདི་ལྟ་སྟེ། མཐའ་ལ་གནས་པ་དང། ཟུར་ལ་གནས་པའི་ལྷའི་ཡིད་ལ་བསམས་པ་གང་  
ཡིན་པ་དེ་དག་ཆུའི་རྣམ་པ་ཆུ་བོ་དེ་ལས་འཐོབ་བོ། །གཞན་ཡང་ཆུ་བོ་མུ་ཏིག་དང། བྱུ་རུ་འབབ་པ་ཞེས་བྱ་བ་ཡོད་དེ། ལྷ་མོའི་ཚོགས་ཀྱིས་ཡོངས་སུ་བསྐོར་བ་ཡིན་ནོ། །དེ་ནའང་  
རིན་པོ་ཆེ་རྣམ་པ་སྣ་ཚོགས་འབབ་སྟེ། འདི་ལྟ་སྟེ། བཻ་ཌཱུརྱའི་ཐུར་མ་དང། རྡོ་རྗེའི་དུམ་བུ་དང། ནོར་བུ་མཐོན་ཀ་དང། མཐོན་ཀ་ཆེན་པོ་དང། སྤུག་མེ་མདོག་རྣམ་པ་དུ་མ་སྟེ་  
  
  
ཕྱིར་རྣམ་པ་དེ་ལྟ་བུ་དག་འབྱུང་ངོ། །དེ་དག་གི་སེམས་ལ་བརྒྱན་པར་འདོད་པའི་རྒྱན་གང་ཡིན་པ་དག་དེ་ལ་འཐོབ་  
པར་འགྱུར་རོ། །གཞན་ཡང། ཆུ་བོ་སྤོས་ཆུ་ཞེས་བྱ་བ་འབབ་སྟེ་དེ་ནའང་བྱ་ངང་པ་དང། ཀཱ་རཎྜ་པ་དང། ངུར་པས་བརྒྱན་ལ། འགྲམ་གཉིས་ཀ་ཤིང་ལྗོན་པ་དང། གསེར་  
གྱི་ཤིང་ལྗོན་པ་དབྱིབས་དང། ཁ་དོག་སྣ་ཚོགས་དང་ལྡན་པ་རྣམས་ཀྱིས་ཡོངས་སུ་བསྐོར་ཅིང་བྱ་རྣམས་ཀྱིས་ཀྱང་ཡོངས་སུ་བསྐོར་བ་ཡིན་ནོ། །འདི་ལྟར་ལྷ་རྣམས་ཀྱིས་དྲི་བསྣམས་  
ན་ཡིད་རབ་ཏུ་དགའ་ལ། དེ་ལྟར་ཡང་དང། ཡང་རྟག་ཏུ་དེ་ལ་སྣས་བསྣམས་ནས་དྲི་ཚོར་བ་དང། སྣོམ་པ་པོ་བརྒྱ་འགྱུར་དུ་ཡིད་དགའ་བར་འགྱུར་ཏེ། དེ་དག་གཞན་ཡང་འདོད་  
པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་ཀྱིས་དགའ་བར་བྱེད་དོ། །ཤིང་རྣམས་ཀྱི་རྣམ་པ་ནི་འདི་ལྟ་བུ་ཡིན་ཏེ། འདི་ལྟ་སྟེ། ཡལ་ག་དམར་ལ་ལོ་མ་ལྗང་ཁུར་འདུག་  
པ་དང། ཡལ་ག་ལྗང་ཁུ་ལ་ལོ་མ་དམར་པོར་འདུག་པ་དག་གོ་ལོ་མའི་ཁ་དོག་ལྔ་ལ། འདི་ལྟ་སྟེ། སྔོན་པོ་དང། སེར་པོ་དང་ལྗང་ཁུ་དང། ནག་པོ་དང། དཀར་པོ་དང། །  
བུང་བ་ཁ་དོག་སྣ་ཚོགས་དང་ལྡན་པ་རྣམས་ཀྱིས་མཛེས་པར་བྱས་པ་སྒྲ་འབྱིན་པ་རྣམས་ཀྱིས་རྟག་ཏུ་ཡིད་དགའ་བ་ཡིན་ཏེ། དེ་ལྟར་ལེགས་པར་བྱས་པའི་ལས་ཀྱི་འབྲས་བུ་དག་  
  
  
༄༅། །ལ་རྩེ་བར་བྱེད། དགའ་བར་བྱེད། ཡོངས་སུ་དཔྱོད་པར་བྱེད་དོ། །རི་རབ་དག་ལ་རིན་པོ་ཆེ་སྣ་ཚོགས་ཀྱི་རྩེ་མོ་དང། གད་ཁ་དང། བུ་ག་དག་ཀྱང་ཡོད་  
དོ༑ ༑དེ་ལ་རི་འདི་ལྟ་བུ་དག་ཡོད་དེ། འདི་ལྟ་སྟེ། མཐོ་ཞིང་བཀྲ་བ། འབབ་ཆུ་སྣ་ཚོགས་བསིལ་བ། བྱ་སྐད་སྙན་པ་འབྱིན་པ། སྤོས་ཀྱིས་བསྒོས་པ། དུས་ཚིགས་དང་རྟག་ཏུ་ལྡན་  
པ་ཡིན་ཏེ། རིན་པོ་ཆེ་སྣ་བདུན་གྱིས་བརྒྱན་པའི་རི་རྣམ་པ་དེ་ལྟ་བུ་ལ་ཟུར་ན་གནས་པའི་ལྷ་རྣམས་དགའ་བར་བྱེད། ཡོངས་སུ་སྤྱོད་པར་བྱེད་ཅིང་བདེ་བ་སྣ་ཚོགས་ཀྱིས་ནི་མྱོས། ལྷ་  
མོ་རྣམ་པ་སྣ་ཚོགས་ཀྱིས་ནི་ཡོངས་སུ་བསྐོར། རྒོད་པ་དང། འགྱིང་བ་དང། རྩེད་མོ་ནི་བྱེད་དེ། ཇི་སྲིད་དུ་གསུམ་ལ་སྐྱབས་སུ་སོང་བའི་ལས་ཀྱི་རྣམ་པར་སྨིན་པ་ལས་བྱུང་བ་  
འདོད་པ་སྡུག་པ་ཡིད་དུ་འོང་བ་ཟད་པར་མ་གྱུར་པ་དེ་སྲིད་དུ་འདོད་པའི་ཡོན་ཏན་ལྔ་རྣམས་ཀྱིས་དགའ་བར་བྱེད་ལ། ཕྱིས་ཀྱང་མྱ་ངན་ལས་འདས་པའི་མཐའ་འཐོབ་པར་འགྱུར་  
རོ༑ ༑གལ་ཏེ་མི་རྣམས་དང་སྐལ་པ་མཉམ་པར་མིར་སྐྱེས་ན། ལས་དེ་དང་རྒྱུ་མཐུན་པར་དེ་རྟག་ཏུ་དགའ་ལ་མཆོག་ཏུ་བདེ་བ་དང་ལྡན་པར་སྤྱོད་པ་དང། ནོར་རྫས་དང་ལྡན་པར་  
འགྱུར་བ་མཐོང་ངོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་ལྷའི་འཇིག་རྟེན་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་ཕྲེང་  
  
  
མཐོང་ངོ། །ལྷའི་འཇིག་རྟེན་དེར་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་  
ན༑ ཚུལ་ཁྲིམས་དང་ལྡན་པ་གང་གིས་ཚུལ་ཁྲིམས་དང་ལྡན་པ་དག་ལ་ཚུལ་ཁྲིམས་དང་ལྡན་པ་ཡིན་ནོ་སྙམ་ཡིད་ལ་བྱས་ནས། ཆུ་བོ་ལས་བསྒྲལ་བའི་ཕྱིར་སྟེགས་བཙུགས་སམ་  
གྲུ་བྱིན་ཏེ། ཆུ་བོ་ཆེན་པོ་སྐྱེ་བོ་མི་བདེ་བ་ལས་སྒྲོལ་བར་བྱེད་ཅིང་སྡིག་པ་ལའང་མི་འཇུག་ན། དེ་ལུས་དང་བྲལ་ནས་བདེ་འགྲོ་མཐོ་རིས་ལྷའི་འཇིག་རྟེན་མཐའ་ལ་གནས་པའི་ལྷ་  
རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ལེགས་པར་བྱས་པའི་ལས་ཀྱི་མཐའ་སྤྱད་པ་དེ། ལྷའི་རིས་དེར་བདེ་བ་སྣ་ཚོགས་ལ་གནས་ཤིང་ལྷའི་འཇིག་རྟེན་དེ་པདྨའི་རྫིང་  
གིས་ཡོངས་སུ་བསྐོར་བ་ཡིན་ནོ། །དེ་ནས་པདྨའི་རྫིང་བསིལ་ལ་ཤིན་ཏུ་དང་བ་རོ་དང། དྲི་དང། མདོག་སྐྱོན་མེད་པས་གང་བ་ཡིན་ལ་ལྷ་མོའི་ཚོགས་རྟག་ཏུ་རྒོད་པ་དང། ལྡེམ་པ་དང་  
རྩེ་བ་དང། ཡོངས་སུ་སྤྱོད་པ་རྣམས་ཀྱིས་གང་བ་ཡིན་ནོ། །དེ་ན་དེ་ལྷ་མོའི་ཚོགས་མང་པོ་དག་གིས་ཤིན་ཏུ་མཆོད་ལ། ལུས་རིན་པོ་ཆེ་སྣ་ཚོགས་ཀྱིས་བརྒྱན་ཏོ། །རྣ་བར་སིལ་སྙན་རྣམ་  
པ་ལྔ་དང་ལྡན་ལ། ལྷ་མོ་དེ་རྣམས་ཀྱིས་ཉེ་བར་རྩེན་ཏེ། བདེ་བར་གནས་པ། ཚལ་དང། ཉེ་བའི་ཚལ་དང། ལྟེང་ཀ་དང། ཀུན་དགའ་ར་བ་རྣམས་སུ་བདེ་བ་མྱོང་བར་བྱེད་དོ། །དེ་ན་  
  
  
༄༅། །ལྟེང་ཀ་ཡོད་པ་དག་ནི། འདི་ལྟ་སྟེ། འབབ་བདེ་དང། བུད་མེད་སྡུག་དང། མཐོང་དགའ་དང། ཀུན་དགའ་དང། སྤྲིན་ཕྲེང་དང། ལྟེང་ཀ་ཕྲེང་དང། ཡིད་  
བཞིན་སྣ་ཚོགས་དང། དུས་མི་མཐོང་ངོ། །ཚལ་དག་ཀྱང་ཡོད་དེ་མཐོང་ན་ཉམས་དགའ་དང། མཐོང་ན་ཡིད་མཐུན་དང། རླུང་ལེགས་པར་མངོན་ལྡང་དག་གོ་མེ་ཏོག་གི་རྣམ་  
པས་མཛེས་པ་བཞི་ཡོད་དེ། འདི་ལྟ་སྟེ། སྤོས་འབྱུང་དང། སྣ་ཚོགས་དང། བུང་བ་མངོན་དགའ་དང། རྟག་ཏུ་ཉམས་དགའ་སྟེ། ཚལ་དེ་རྣམས་སུ་ལྷ་དེ་ལྷ་མོ་རྣམ་པ་སྣ་ཚོགས་  
དག་གིས་ཡོངས་སུ་བསྐོར་ཅིང་འདོད་པའི་ཡོན་ཏན་ལྔ་ལ་སེམས་ཆགས་པ་བདེ་བ་མྱོང་བར་བྱེད་དོ། །རིན་པོ་ཆེ་སྣ་ཚོགས་ཀྱིས་ལུས་བརྒྱན་པ་དེ་ཐོགས་པ་མེད་པའི་འགྲོས་དང་  
ཉམས་པ་མེད་པའི་འགྲོས་ཀྱིས་གང་དགའ་བར་འགྲོ་ཞིང་གང་དགའ་བར་བྱེད་དོ། །ཡུལ་ལྔ་ལ་ཆགས་པ་དེ་རི་ལས་ཆུ་བོ་འབབ་པ་ལྟར་ཉིན་གཅིག་བཞིན་བདེ་བ་འཕེལ་ཏེ་  
དབང་པོ་ལྔ་པོ་ཆུ་ལྟ་བུ་འདོད་པ་རླབས་ལྟ་བུ་དག་ལ་རྩེ་ཞིང་སྐྱེད་མོས་ཚལ་ནས་སྐྱེད་མོས་ཚལ། ནགས་ཆལ་ནས་ནགས་ཚལ་ལྟེང་ཀ་ནས་ལྟེང་ཀ་གསེར་གྱི་རིའི་རྩེ་མོ་རིན་པོ་  
ཆེ་སྣ་ཚོགས་ཀྱིས་བརྒྱན་པ་ནས། རིའི་རྩེ་མོ་གཞན་དག་ལ་འགྲོ་བར་བྱེད་དོ། །རྩེ་བར་བྱེད་པ་ལྷ་མོ་ཡིད་དུ་འོང་ཞིང་དགའ་བ་མེ་ཏོག་ཕྲེང་བ་བཟང་པོ་དཔེ་མེད་པ་ཐོགས་པ་རྣམས་  
  
  
བཏུང་བ་རྣམ་པ་སྣ་ཚོགས་ཀྱིས་ལུས་ཤིན་ཏུ་ཚིམ་པ་ཡིན་ཏེ། དེ་ལྟར་དེ་ཇི་སྲིད་དུ་དེའི་འདོད་པ་སྡུག་པ། ཡིད་དུ་འོང་བ་ལེགས་པར་བྱས་  
པའི་ལས་ཀྱི་སྤྲུལ་པ་དཔེ་མེད་པ་ལེགས་པར་བྱས་པའི་རྒྱུ་ལས་བྱུང་བ་ཟད་པར་མ་གྱུར་པ་དེ་སྲིད་དུ་བདེ་བ་དེ་མྱོང་བར་བྱེད་དོ། །དེ་ལས་དེ་ཟད་ནས་དེ་ནས་ཤི་སྟེ། གལ་ཏེ་མི་རྣམས་  
དང་སྐལ་བ་མཉམ་པར་མིར་སྐྱེས་ནས། ལས་དེ་དང་རྒྱུ་མཐུན་པར་དེ་དྲང་དཀན་ཆེ་ལ་འབྱོར་པ་དང་ལྡན་ཞིང་རྒྱལ་པོའི་མཛོད་ཀྱི་སྤྱན་དུའང་འགྱུར་བར་མཐོང་ངོ། །དེ་ནས་  
ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་ཕྲེང་ཐོགས་རྣམས་ཀྱི་གནས་ལ་རྟོག་པར་བྱེད་དོ། དེས་ཐོས་པ་ལས་བྱུང་བའི་ཤེས་པས་བརྟགས་ན། ལྷ་  
ཕྲེང་ཐོགས་རྣམས་ཀྱིས་གནས་གསུམ་པ་འབྲས་བུས་ཉེ་བར་འཚོ་བ་ཞེས་བྱ་བ་ཇི་ལྟར་འདུག་པ་མཐོང་ངོ། །དེར་ལེགས་པར་བྱས་པའི་ལས་གང་གིས་ལྷ་རྣམས་ཀྱི་ནང་དུ་སྐྱེ་བར་  
འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན་ཚུལ་ཁྲིམས་དང་ལྡན་པ་ལུས་དང། ངག་དང། ཡིད་རབ་ཏུ་ཞི་བ་བྱམས་པ་བསྒོམས་པའི་སེམས་  
གང་གིས་ལོ་ཉེས་མི་བཟད་པ་ཕལ་ཆེར་བྱུང་བའི་ཡུལ་རྣམས་སུ་འདི་ལྟར་ལམ་དུ་ཞུགས་པ་བཀྲེས་པར་གྱུར་པ་གང་ཡིན་པ་དེ་དག་འབྲས་བུ་དེ་རྣམས་ཀྱིས་ཤིན་ཏུ་ཚིམ་  
  
  
༄༅། །ཞིང་བདེ་བར་གནས་པར་བྱའོ་སྙམ་ནས། སེམས་ཅན་རྣམས་ལ་ཕན་པ་དང། བདེ་བར་བྱ་བའི་ཕྱིར་འབྲས་བུའི་ཤིང་ངམ་ཀུན་དགའ་ར་བ་དག་  
བསྐྱེད་ཅིང་བྱས་ལ། དེ་དག་ཀྱང་དེ་ལྟར་ཤིན་ཏུ་བདེ་བར་གྱུར་ན་དེ་ལུས་དང་བྲལ་ནས་བདེ་འགྲོ་མཐོ་རིས་ལྷའི་འཇིག་རྟེན་འབྲས་བུ་ཉེ་བར་འཚོ་བ་ཞེས་བྱ་བའི་ལྷ་དེ་རྣམས་  
ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་དེ་ལྷ་མོ་གཟུགས་དང། ལང་ཚོ་དཔེ་མེད་པ་དང་ལྡན་པ། བདེ་བར་གནས་པ་མཚུངས་པ་མེད་པ་རྣམས་ཀྱིས་ཡོངས་སུ་བསྐོར་བ་  
འགྱུར་རོ། །ཚལ་དང། ཉེ་བའི་ཚལ་དང། ལྷའི་མེ་ཏོག་དང་འབྲས་བུ་ཕུན་སུམ་ཚོགས་པ་དང། གསེར་གྱི་བྱུ་རུའི་དྲ་བ་འཕྱང་བ་དང། དྲིལ་བུ་གཡེར་ཀའི་སྒྲ་བསྒྲགས་  
པ་དེ་དག་ཤིན་ཏུ་དགའ་བར་བྱེད་དེ། བདེ་བ་ལ་ཆགས་པའི་དབང་པོ་ལྔ་ཤིན་ཏུ་བདེ་བ་དང་ལྡན་ནོ། །དེ་ན་ཚལ་དང་དགའ་བར་འགྱུར་བ་འདི་ལྟ་བུ་དག་འབྱུང་བར་འགྱུར་ཏེ་  
འདི་ལྟ་སྟེ། འབྲས་བུ་ཀུན་ཕྱེད་ཅེས་བྱ་བའི་ཚལ་དང། ཀུན་དགའ་གཞི་ཞེས་བྱ་བའི་ཚལ་དང། དམའ་བ་དང། མཐོ་བ་ཞེས་བྱ་བའི་ཚལ་དང། ཀུན་ནས་བདེ་བ་ཞེས་བྱ་  
བའི་ཚལ་དང། རྟག་ཏུ་དགའ་བ་ཞེས་བྱ་བའི་ཚལ་དང། བུང་བ་རྟག་མྱོས་ཞེས་བྱ་བའི་ཚལ་དང། གསེར་གྱི་གྲིབ་མ་ཞེས་བྱ་བའི་ཚལ་ཏེ། ཚལ་དེ་རྣམས་སུ་ལྷ་མོའི་ཚོགས་  
  
  
[?]ཡོངས་སུ་བསྐོར་ནས་དགའ་བར་བྱེད་ལ། པདྨའི་ཚལ་དང། ལྟེང་ཀ་དང། འབབ་ཆུ་སྒྲ་ལྷུང་ལྷུང་འབབ་པའི་ཚལ་རབ་ཏུ་མང་པོ་དག་ནའང་དགའ་བར་བྱེད་དོ། །རང་གི་འོད་  
དང། ཤིང་ལྗོན་པ་རབ་ཏུ་འབར་ཞིང་གསལ་བ་དང། བྱ་རྟག་ཏུ་མྱོས་ཤིང་སྒྲ་འབྱིན་པ་དང། ཁ་ཟས་མང་པོ་བཟས་མི་ལང་བ་དང། རིན་པོ་ཆེ་སྣ་བདུན་གྱིས་མཛེས་པར་བྱས་པ་  
རི་བོའི་རྩེ་མོ་རྣམ་པ་སྣ་ཚོགས་དག་ནའང་མངོན་པར་དགའ་བར་བྱེད་དོ། །དེ་ན་རི་རབ་ཀྱི་རྩེ་མོའི་མིང་འདི་ལྟ་བུ་དག་ཡོད་དེ་འདི་ལྟ་སྟེ། རིའི་འོད་ཀྱི་ཕྲེང་བ་ཞེས་བྱ་བ་དང། ཛམྦུའི་  
ཚལ་དང། ཆུ་དཀར་དང། དགོད་ཕྲེང་དང། རྟག་དགའ་སྟེ། རི་བོའི་རྩེ་མོ་དེ་དག་ན་ལེགས་པར་བྱས་པའི་ལས་ཀྱི་མཐའ་སྤྱད་པ་དག་མངོན་པར་དགའ་བར་བྱེད་དོ། །རང་གིས་  
ལེགས་པར་བྱས་པའི་ལས་ཀྱིས་བསྒྱུར་ཏེ། གནས་པ་རྟག་ཏུ་ཡུལ་ལ་དགའ་སྟེ། ཇི་སྐད་བསྟན་པའི་གནས་དེ་དག་ན། ལྷ་མོ་བརྒྱ་ཕྲག་དུ་མས་ཡོངས་སུ་བསྐོར་བ་དང་ལྷན་ཅིག་  
དགའ་བར་བྱེད། ཡོངས་སུ་སྤྱོད་པར་བྱེད་དོ། །འདིར་ཚིགས་སུ་བཅད་པ། མཐོ་རིས་ཐམས་ཅད་འདོད་པ་ནི། །རྒྱུ་ཆུང་བ་ཡིས་ཐོབ་པར་འགྱུར། །དེ་བས་ཉེས་པར་སྤྱད་སྤངས་ཏེ། །  
རྟག་ཏུ་ལེགས་པར་སྤྱད་ལ་སྤྱོད། །སྦྱིན་པ་སེམས་ལ་གོམས་པ་དང་།ཚུལ་ཁྲིམས་ཡོངས་སུ་བསྲུངས་པ་ནི། །འདོད་པའི་ཡོན་ཏན་ལྔ་འབྱོར་པ། །ལྷ་ཡི་གནས་སུ་འགྲོ་བར་བྱེད། །ཇི་ལྟར་  
  
  
༄༅། །ཚུལ་ཁྲིམས་ལེགས་བསྲུངས་པ། །ཕ་མ་དོན་དང་བཤེས་གྲོགས་དང། །གཉེན་འདུན་དག་གི་བདེ་བ་ཡང། །དེ་ལྟ་བུར་ནི་མྱོང་མི་འགྱུར། །  
ཚུལ་ཁྲིམས་འདི་དང་ཕ་རོལ་སྐྱོབ། །ཚུལ་ཁྲིམས་འདི་ཡི་རྟེན་གྱི་མཆོག་ཚུལ་ཁྲིམས་རྟག་ཏུ་ལྡན་པའི་མི། །བདེ་ལས་བདེ་བ་འཐོབ་པར་འགྱུར། །རང་གི་ལས་ཀྱིས་བསྒྱུར་བ་  
དག་སྦྱིན་དང་ཚུལ་ཁྲིམས་ཡང་དག་སྤྱོད། །མི་གང་གཙང་མར་སྤྱོད་པ་རྣམས། །དེ་དག་ལྷ་ཡི་གནས་སུ་འགྲོ་ཚུལ་ཁྲིམས་གཏེར་ནི་ཟད་མི་ཤེས། །ཚུལ་ཁྲིམས་  
བདེ་བ་མཐའ་ཡས་ཏེ། །ཚུལ་ཁྲིམས་ལྷག་པར་སྲུང་བའི་མི། །རྟག་ཏུ་བདེ་བར་གནས་པ་ཡིན། །བསྔགས་པ་དང་ནི་ནོར་འདོད་དང། །ཕ་རོལ་མཐོ་རིས་དག་ལ་དགའ། །བདེ་གསུམ་  
ཚོལ་བར་འདོད་པ་ཡིས། །བློ་དང་ལྡན་པས་ཚུལ་ཁྲིམས་སྲུངས། །མི་གང་ཚུལ་ཁྲིམས་ལྡན་པ་ནི། །ཚུལ་ཁྲིམས་ཉིད་ལ་རྟེན་པར་བྱེད་།གང་ལ་འཆི་བ་མེད་པ་ཡི། །བདེ་ལས་དེ་ནི་  
མྱ་ངན་འདའ། །ཐོག་མ་མེད་པའི་འཁོར་བ་ནས། །འདོད་ཆགས་གཏི་མུག་ལ་སོགས་བསྒྲིབས། །སྣང་བྱེད་མཆོག་ནི་ཚུལ་ཁྲིམས་ཏེ། །དེ་བས་ཚུལ་ཁྲིམས་ཡང་དག་སྤྱོད། །ཚུལ་ཁྲིམས་  
མཚོ་ལྟར་རྙོག་མེད་པ། །ཚུལ་ཁྲིམས་དེ་ནི་བསྔགས་པ་ཡིན། །རྒྱལ་པོ་ཆོམ་རྐུན་མེ་དང་ཆུས། །ཚུལ་ཁྲིམས་ནོར་ལ་འཕྲོགས་མི་ནུས་།དེ་བས་ཚུལ་ཁྲིམས་རྟག་ཏུ་བསྟེན། །ཚུལ་  
  
  
།ཚུལ་ལ་མངོན་པར་དགའ་བའི་མི། །དེ་ནི་མྱ་ངན་འདས་དང་ཉེ། །སྐྱེས་བུ་ཚུལ་ཁྲིམས་ལྡན་པ་བསྔགས། །ཚུལ་ཁྲིམས་ལྡན་པའང་སྟེན་པར་བྱེད། །  
ཚུལ་ཁྲིམས་ཉི་མ་ལྟ་བུར་མཛེས། །ཚུལ་ཁྲིམས་འཆལ་པ་རྣམ་པར་སྨད། །དྲི་མ་མེད་ཅིང་གནོད་པ་མེད། །རིམས་ནད་མེད་ཅིང་མྱ་ངན་མེད། །རྫོགས་སངས་རྒྱས་ཀྱིས་ཚུལ་ཁྲིམས་བསྔགས་  
མྱ་ངན་འདས་པའི་གྲོང་ཁྱེར་ཉེ། །རྟག་ཏུ་ཚུལ་ཁྲིམས་ལྡན་པ་ཡིས། །མི་དག་ངེས་པར་ཀུན་ཏུ་འགེངས། །ཚུལ་ཁྲིམས་ཡོངས་སུ་བསྲུངས་པ་ནི། །འཆི་བའི་ཚེ་ན་མི་འཇིགས་སོ། །ཚུལ་ཁྲིམས་  
ཐོག་མ་ཐ་མར་དགེ་བདེ་བ་ཐམས་ཅད་རབ་ཏུ་འཇུག་སྐྱེས་བུ་ཚུལ་ཁྲིམས་ལྡན་པ་བསྔགས། །ཚུལ་འཆལ་དགའ་བ་བ་ལང་ཡིན། །ཚུལ་ཁྲིམས་འཆལ་བའི་མི་དག་ནི། །དུད་འགྲོ་  
རྣམས་དང་མཚུངས་པ་ཡིན། །བྱ་དང་མི་བྱ་མི་ཤེས་ཏེ། །དེ་བས་ཚུལ་ཁྲིམས་ཡང་དག་སྤྱོད། །ཚུལ་ཁྲིམས་གོས་ཀྱིས་གང་གཡོགས་པ་།སྐྱེས་བུ་དེ་ནི་གཡོགས་པ་ཡིན། །ཚུལ་  
ཁྲིམས་སྤངས་པ་གང་ཡིན་པ། །གཅེར་བུ་དེ་ནི་ཕྱུགས་དང་མཚུངས་།སྐྱེས་བུ་ཚུལ་ཁྲིམས་ལྡན་པ་ནི། །རང་གི་སྐྱེད་ཚལ་འགྲོ་བ་བཞིན། །ཚུལ་ཁྲིམས་ལྡན་པ་འདིར་འོངས་པ། །དེར་  
ནི་གཉེན་ལྟར་སེམས་པར་བྱེད། །ཚུལ་ཁྲིམས་གཙང་མ་ཡང་དག་སྤྱོད། །དགེ་བའི་ལས་དང་ལྡན་པ་ཡི། །སྐྱེ་བོ་བྱ་བ་ལེགས་བྱས་པ། །དེ་ནི་ལྷ་ཡི་འཇིག་རྟེན་འགྲོ་སྐྱེས་བུ་ཚུལ་ཁྲིམས་  
  
  
༄༅། །རྟག་ལྡན་པ། །འདོད་པ་གང་དང་གང་ཚོལ་བ། །དེ་དག་དེ་ཡི་སོ་སོར་འགྲུབ། །ཚུལ་ཁྲིམས་ཀྱིས་ནི་ཡོངས་སུ་འཕེལ། །འཇིག་རྟེན་འདི་དང་ཕ་རོལ་ཏུ། །ཚུལ་  
ཁྲིམས་གྲོགས་ཀྱི་མཆོག་ཡིན་ནོ། །དེ་བས་གྲོགས་པོ་ཡོན་ཏན་མཆོག་།ཚུལ་ཁྲིམས་ཉིད་ལ་རྟག་ཏུ་སྤྱོད། །བཀྲེས་སྐོམ་འཇིགས་པ་མི་ཟད་པ། །ཉམ་ངར་སྐྱོབ་པ་མཆོག་ཡིན་ཏེ། །ཚུལ་  
ཁྲིམས་གནས་ཤིང་བསྒོམས་པས་བསྟོད། །འཇིག་རྟེན་ཕ་རོལ་ཉེ་བར་འགྲོ་གང་ཞིག་ཚུལ་འབྲས་འདི་ལྟ་བུར། །གལ་ཏེ་ཚུལ་ལྡན་རབ་ཤེས་ན། །དེ་ནི་མཚོན་རྣོན་ཐོགས་ནས་  
འདིར། །བདག་ཉིད་མགུལ་གཅོད་ལ་སོགས་བྱེད། །དཔེ་མེད་བཤད་དུ་མེད་པ་སྟེ། །ཤིན་ཏུ་དགེ་དང་ཡང་དག་ལྡན། །ཚུལ་ཁྲིམས་འབྲས་བུ་དྲི་མ་མེད། །བདེ་བར་གཤེགས་  
པས་རབ་ཏུ་བསྟན། །དང་པོ་དེ་བཞིན་པར་དུ་དགེ་དེ་བཞིན་ཐ་མར་དགེ་བ་ཡིན། །ཚུལ་ཁྲིམས་འབྲས་བུ་དྲི་མ་མེད། །དེ་ནི་དགེ་ལས་བདེ་ཆེན་ཐོབ། །དེ་བས་དེ་ཡིས་དེ་ཡོན་  
ཏན༑ ༑རིག་ནས་ཚུལ་ཉིད་རྟག་ཏུ་སྤྱོད། །འདི་དང་གཞན་དུ་སྐྱོབ་བྱེད་པ། །ཚུལ་ཁྲིམས་ལྟ་བུ་གང་ཡང་མེད། །དེ་ལྟར་དགེ་སློང་ཚུལ་ཁྲིམས་ཀྱི་ཡོན་ཏན་གྱི་དེ་ཁོ་ན་ཉིད་ལ་སེམས་  
པ་དེ། ཚུལ་ཁྲིམས་ལ་ནི་བསྟོད་པར་བྱེད་ལ། །ཚུལ་ཁྲིམས་འཆལ་པ་ལ་ནི་རྟག་ཏུ་སྨོད་པར་བྱེད་དོ། །དེ་ལྟར་དེ་ལྷའི་གནས་ནི་འདོད་པའི་ཡོན་ཏན་ལྔ་འབྱོར་བས་བདེ་སྟེ། དེར་  
  
  
པར་འགྱུར་བ་དེ་སྲིད་དུ་དགའ་བར་བྱེད་དོ། །དེ་དག་ཟད་ནས་ཤི་སྟེ། གལ་ཏེ་མི་རྣམས་དང་སྐལ་བ་མཉམ་པར་མིར་སྐྱེས་ན་  
ལས་དེ་དང་རྒྱུ་མཐུན་པར་རྫུ་འཕྲུལ་དང་ལྡན་ཞིང་གཟུགས་ཤིན་ཏུ་བལྟ་ན་སྡུག་པ་དང། གནས་དང། ཉེ་བའི་ཚལ་གྱི་བར་དག་ཏུ་སྐྱེ་བར་འགྱུར་རོ། །དེ་ནས་ཡང་དགེ་སློང་ལས་ཀྱི་འབྲས་བུ་  
རྣམ་པར་སྨིན་པ་ཤེས་པ་དེ་ལྷ་ཕྲེང་ཐོགས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་ཕྲེང་ཐོགས་རྣམས་ཀྱི་གནས་བཞི་པ་གང་ན་ལྷ་དག་དགའ་བར་བྱེད་  
པ༑ ཡོན་ཏན་དཀར་པོ་སྤྱོད་པ་ཞེས་བྱ་བ་ཇི་ལྟར་འདུག་པ་མཐོང་ངོ། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན་མེ་  
ཏོག་ཕྲེང་བས་འཚོ་བ་བློ་ཞན་པ་ཡིད་དང་བས་སེམས་ཅུང་ཟད་བསྐྱེད་པ། ཞིང་དང། དངོས་པོ་ཁོ་ན་ཡོན་ཏན་དང་ལྡན་ལ་སེམས་ཡོན་ཏན་དང་ལྡན་པ་མ་ཡིན་པ་ལམ་དུ་ཞུགས་པ་གང་གིས་  
སངས་རྒྱས་སམ། མཆོད་རྟེན་དག་ལ་མེ་ཏོག་སྙིམ་པ་གང་ཞིག་ཕུལ་ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ཡོན་ཏན་དཀར་པོ་སྤྱོད་པའི་ལྷ་རྣམས་ཀྱི་ནང་དུ་སྐྱེ་བར་  
འགྱུར་རོ། །དེར་སྐྱེས་ནས་ཀྱང་དེའི་ལུས་ཡོན་ཏན་དཀར་པོའི་ཕྲེང་བ་བཏགས་སོ། །གནས་དེའང་ཀུན་ནས་བཻ་ཌཱུརྱ་བས་ལྷག་པའི་རིན་པོ་ཆེ་སྣ་བདུན་གྱི་རྡོ་རྣམས་ཀྱིས་མཛེས་པ་ཡིན་  
  
  
༄༅། །ནོ༑ ༑གནས་དེ་རིན་པོ་ཆེ་སྣ་བདུན་གྱིས་སྤྲས་པའི་བྱ་སྐད་སྙན་པ་འབྱིན་པ་རྣམས་ཀྱིས་ཀྱང་ཡོངས་སུ་བསྐོར་བ་ཀུན་ནས་གསལ་བ་ཡིན་ཏེ། དེ་ནས་ཡང་  
བརྒྱ་གྱུར་དུ་ཤིན་ཏུ་གསལ་བས་མཛེས་པ་ཡིན་ནོ། །དེ་ལྟར་གནས་དེ་རྣམ་པ་དུ་མས་བརྒྱན་ཅིང་ཤིང་ལྗོན་པ་རྣམས་ཀྱིས་ཀྱང་མཛེས་པ་ཡིན་ཏེ། འདི་ལྟ་སྟེ། འགྲམ་ན་པདྨ་  
སྐྱེ་བ་དང། རྒྱུན་དུ་བྱ་བར་བློ་ཡོད་པ་ལྟ་བུའི་ཤིང་ལྗོན་པ་དག་ལ་གོས་སྤོས་ཀྱིས་བསྒོས་པའི་དྲི་རྣམས་ཀྱིས་དཔག་ཚད་དུ་ཁྱབ་ལ། མེ་ཏོག་རྟག་ཏུ་འབྱུང་བ་དང། འབྲས་བུ་  
རྟག་ཏུ་འབྱུང་བ་ཡིན་ཏེ། གནས་དེ་རྣམ་པ་དེ་དག་དང། གཞན་དེ་དག་གིས་མཛེས་པ་ཡིན་ནོ། །དེ་ན་བདེ་བ་ལ་གནས་པ་དེ་དག་ཀུན་དགའ་ར་བ་དང། ཆུ་བོ་དང། ལྷ་མོའི་ཚོགས་  
སྣ་ཚོགས་གླུ་ལེན་ཅིང་ཡུལ་ནས་ཡུལ་དང། གནས་ནས་གནས་དང་སྐྱེད་མོས་ཚལ་ནས་སྐྱེད་མོས་ཚལ་དུ་ཡོངས་སུ་རྒྱུ་བ་ན་བདེ་བ་དག་མྱོང་བར་བྱེད་ལ། བགད་པ་དང། རྩེས་པ་  
དང༑ དགའ་བ་དང། དགའ་དགུར་སྤྱོད་དེ་བདེ་བར་གནས་པ་དགའ་དགུར་སྤྱོད་པ་སྤྱོད་ཅིང་བདེ་བ་དཔེ་མེད་པ་དག་མྱོང་བར་བྱེད་དོ་།གནས་དེ་དམའ་བ་དང། མཐོ་བར་ཡང་  
འགྱུར་ཏེ། མར་སར་ལྟར་འཇམ་པ་རྐང་པ་བཞག་ན་ནེམས་ཞེས་བྱེད་ལ། རྐང་པ་བཏེག་ན་པར་ཞེས་བྱེད་དོ། །གནས་དེ་ཕྱོགས་གཞན་དག་ཏུ་ཤིང་བལ་ལྟར་ཡང་འཇམ་  
  
  
ནེམས་ཞེས་བྱེད་པ་དང། བར་ཞེས་བྱེད་པ་ནི་སྔ་མ་བཞིན་ནོ། །ཤིང་ཐམས་ཅད་ཀྱང་རང་ལས་འོད་འབྱུང་སྟེ་ཉི་མའི་འོད་ལྟར་བདེ་བ་ཡིན་ལ། གསེར་གྱི་ཤིང་  
ལྗོན་པ་དེ་རྣམས་ནི་གནས་ཀྱང་ལོ་མ་རྙིས་པར་མི་འགྱུར། མེ་ཏོག་རྙིས་པར་མི་འགྱུར་ཏེ། དེ་ལྟར་ལས་ལས་སྐྱེས་པའི་ཚུལ་ཁྲིམས་ཀྱི་དབང་གིས་ཡོངས་སུ་སྤྲེལ་བ། ལེགས་པར་བྱས་  
པའི་ལས་ཀྱིས་མངོན་སུམ་དུ་གྱུར་པ་རྒྱའི་འབུར་ལྟ་བུར་ལྷའི་བདེ་བ་དཔེ་མེད་པ་དག་མྱོང་ངོ། །རྣམ་པ་དེ་ལྟ་བུར་ཉམས་དགའ་བ་སྐྱེད་མོས་ཚལ་དང། ནགས་ཚལ་དང། ལྟེང་  
ཀ་དེ་དག་ཏུ་རང་གི་ལས་ངན་པ་དང། འབྲིང་དང། བཟང་པོ་རྣམས་ཀྱིས་ལྷ་དག་རྩེ་བར་བྱེད་ཅིང་དགའ་དགུར་སྤྱོད་དོ། །རང་གི་ལས་ཀྱིས་ལུས་བརྒྱན་པ་རྣམས་རང་ལས་འོད་འབྱུང་  
ལ་གཟུགས་དང། སྒྲ་དང། དྲི་དང། རོ་དང། རེག་བྱ་དག་མྱོང་ཞིང་དེ་དག་གི་ལུས་ནམས་ཀྱང་ཉམས་པར་མི་འགྱུར་ལ། བཀྲེས་པ་དང། སྐོམ་པའང་མེད་དོ། །སྒྲ་དང། རོ་དང་  
གཟུགས་དང། དྲི་ཞིམ་པ་རྣམས་ཀྱིས་ཚིམ་པ་མེད་པའི་ལྷ་སྲེད་པ་ལ་སེམས་ཆགས་པ་དག་གང་དང། གང་འདོན་པ་དེ་དང། དེ་ཉིད་ལྷ་རྣམས་ལ་འགྲུབ་ལ། གང་དང། གང་འགྲུབ་པ་དེ་དང་  
དེ་དག་གཞན་གྱིས་ཉམས་པར་མི་བྱེད་དོ། །ལྷ་རང་དགར་སྤྱོད་ཅིང་རྟག་ཏུ་མགུ་བ། རྟག་ཏུ་ཡིད་རབ་ཏུ་དགའ་བ། གར་དགའ་མགུར་རབ་ཏུ་འགྲོ་བའི་ལྷ་སྤྲུལ་པ་དག་རང་དགར་རྣམ་  
  
  
༄༅། །པར་རྒྱུ་ལ། ལུས་སྤོམ་པའི་ལྷ་དག་ནི་ལུས་ཡང་བར་འགྱུར་རོ། །མིག་འཛུམས་པ་དང་ཕྱེ་སྟེ་འགྲོ་བའི་ལྷ་དག་ནི་མིག་འཛུམ་པ་དང་ཕྱེ་བས་དཔག་ཚད་བྱེ་  
བ་བྱེ་བར་འྒྲོའང་ངལ་བ་མེད་ལ་ཡང་བར་འགྱུར་རོ། །དཔེར་ན་ནམ་མཁའ་ལ་རླུང་ངལ་བར་མི་འགྱུར་ལ། དེ་བཞིན་དུ་ལྷ་རྣམས་ལའང་ངལ་བའི་སྐྱོན་མེད་པར་འགྱུར་རོ། །ཡིད་  
གསལ་བའི་ལྷ་རྣམས་ཀྱི་ལུས་ནི་ཡང་ལ་དྲི་མ་དང་བྲལ་བ་ཡིན་ནོ། །ཐམས་ཅད་དུ་འགྲོ་བར་ནུས་པ་དག་ནི་གཟུགས་ཇི་ལྟར་འདོད་པ་བཞིན་དུ་འགྱུར་ལ། ལྷ་དང། ལྷ་མོ་རབ་ཏུ་  
དགའ་བས་ཀུན་ཏུ་གང་བ། ལྷའི་ན་ཆུང་ཐམས་ཅད་ཚལ་དང། ཉེ་བའི་ཚལ་དག་ན་འཁོད་པ། ལྷ་དང། ལྷ་མོ་རྣམས་ལྷན་ཅིག་འདོད་པའི་ཡོན་ཏན་ལྔ་འདོད་པ་མྱོང་བར་བྱ་བ། སྡུག་  
པ་མྱོང་བར་བྱ་བ། ཡིད་དུ་འོང་བ་མྱོང་བར་བྱ་བ་དང། བདེ་བར་གནས་པ་མྱོང་བར་བྱ་བ་རྣམས་ཀྱིས་དགའ་བར་བྱེད་དོ། །དེ་ལྟར་ཕན་ཚུན་གནས་པ་མཐོ་རིས་ཀྱི་གནས་རི་བྲགས་  
དང༑ ཚལ་དང་ཉེ་བའི་ཚལ་གྱི་བར་སྣ་ཚོགས་དག་ན་འབྲལ་བའི་སྡུག་བསྔལ་རྩིས་ལ་མ་ཆགས་པར་ཡུལ་མི་བརྟན་པ་རྣམས་ཀྱིས་ཉིན་གཅིག་བཞིན་མྱོས་པ་བག་མེད་པར་གནས་  
པ་དགའ་བའི་འདོད་ཆགས་ཀྱི་མོད་ལས་བྱུང་བའི་སྲེད་པས་བསླུས་པ་རྣམས། ཇི་སྲིད་དུ་དེའི་འདོད་པ་སྡུག་པ་ཡིད་དུ་འོང་བའི་ལས་མཐོ་རིས་སུ་སྐྱེ་བར་རྒྱུ་ལས་བྱུང་བ། བྱས་ཤིང་  
  
  
[?]བསགས་པ་ཟད་པར་མ་གྱུར་པ་དེ་སྲིད་དུ་དགའ་བར་བྱེད་དོ་།དེ་ཕྱིས་དེ་ནས་འཆི་བར་འགྱུར་ཏེ། ཤི་ནས་ཀྱང་རང་གི་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་  
ཡི་དྭགས་དང། དུད་འགྲོའི་ནང་དུ་སྐྱེ་བར་འགྱུར་རོ། །གལ་ཏེ་ཡང་ལེགས་པར་བྱས་པའི་ལས་ཀྱིས་མི་དང། སོ་སོ་ཡང་དག་པར་མྱོང་བར་འགྱུར་བའི་མི་རྣམས་ཀྱི་ནང་དུ་སྐྱེས་ན་  
ལས་དེ་དང། རྒྱུ་མཐུན་པར་དེ་གྲོང་ཁྱེར་གྱི་དཔོན་པོའམ། ཡུལ་གྱི་དཔོན་པོར་འགྱུར་ཏེ། སྐྱེ་བོ་རྟག་ཏུ་དགའ་བ་རྣམས་ཀྱིས་གང་བའི་ཡུལ་དུ་སྐྱེ་བར་འགྱུར་ལ། ནད་མེད་པ་དང་  
གཟུགས་བཟང་པོ་དང་ལྡན་པར་འགྱུར་བ་མཐོང་ངོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་ཕྲེང་ཐོགས་ཀྱི་གནས་ལ་རྟོག་པར་བྱེད་དེ། དེས་ཐོས་པ་  
ལས་བྱུང་བའི་ཤེས་པས་ལྷ་ཕྲེང་ཐོགས་རྣམས་ཀྱི་གནས་ཐམས་ཅད་དགའ་བར་གནས་ཞེས་བྱ་བ་ཇི་ལྟར་འདུག་པ་མཐོང་ངོ། །དེར་སེམས་ཅན་དག་ལས་གང་གིས་སྐྱེ་བར་འགྱུར་  
སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ཚུལ་ཁྲིམས་དང་ལྡན་པའི་སེམས་པ་གང་གིས་གཞན་ལ་མི་གནོད་པར་མེ་ཏོག་བསྐྱེད་ནས་སམ། ཚོང་ཟོང་གིས་  
ཉོས་ནས་བཏོགས་ཏེ། སངས་རྒྱས་བཅོམ་ལྡན་འདས་ལ་ཕུལ་ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ཐམས་ཅད་དགའ་བར་གནས་པའི་ལྷ་རྣམས་ཀྱི་ནང་དུ་སྐྱེ་བར་  
  
  
༄༅། །འགྱུར་རོ། །དེར་སྐྱེས་ནས་ཀྱང་དེ་བདེ་བ་རྣམ་པ་བཞི་མྱོང་བར་འགྱུར་ཏེ། འདི་ལྟ་སྟེ། འགྲན་ཟླ་མེད་པ་དང། གར་དགའ་མགུར་འགྲོ་བ་དང། ལྷ་གཞན་  
གྱིས་ཟིལ་གྱིས་མི་ནོན་པ་དང། ལྷ་མོའང་ལྷ་གཞན་ལ་མི་རྟེན་པ་དང། སིལ་སྙན་ཡན་ལག་ལྔ་དང་ལྡན་པས་སྐྱེད་པར་བྱེད། ཡོངས་སུ་སྤྱོད་པར་བྱེད། རྩེ་བར་བྱེད། དགའ་བར་  
བྱེད༑ ཡང་དག་པར་དགའ་བར་བྱེད་ཅིང་གནས་སོ། །རྩེ་བ་དམ་པ་སྣ་ཚོགས་ཀྱིས་རྩེ་བར་བྱེད་དེ། འདི་ལྟ་སྟེ། ཆུ་ན་རྩེ་བ་དང། པདྨའི་རྫིང་ལ་རྩེ་བ་དང། མེ་ཏོག་ལ་རྩེ་བ་དང་  
འབྲས་བུ་ལ་རྩེ་བ་དང། སྤོས་ལ་རྩེ་བ་དང། བྱ་ལ་རྩེ་བ་དང། ཚལ་གྱི་ནང་ན་རྒྱུ་ཞིང་རྩེ་བ་དང། བུང་བ་སྒྲ་འབྱིན་པས་རྩེ་ལ་ཕན་ཚུན་ལྟ་བས་མི་ངོམས་པའི་ལྷ་མོའི་ཚོགས་  
ཀྱིས་ཡོངས་སུ་བསྐོར་བ་དག་དགའ་བར་བྱེད་དོ། །ལྷ་དང། ལྷ་མོ་ཕན་ཚུན་དུ་ཕྲག་དོག་བྱེད་པའི་སྡུག་བསྔལ་སྤངས་པ་དག་དྲི་ཤིན་ཏུ་ཞིམ་པོས་ལེགས་པར་བདེ་བ་དང་ལྡན་ནོ།།  
གནས་དེ་ན་པདྨའི་རྫིང་རྣམས་ཀྱིས་ཀྱང་ཡོངས་སུ་བསྐོར་བ་ཡིན་ཏེ། འདི་ལྟ་སྟེ། པདྨའི་རྫིང་ཤིན་ཏུ་དྲི་ཞིམ་པ་དང། པདྨ་མ་རྙིས་པའི་པདྨའི་རྫིང་དང། པདྨ་དང། ཨུཏྤ་ལར་  
འདྲེས་པ་དང་ལྡན་པའི་པདྨའི་རྫིང་དང། དེ་དང། གཞན་དག་གིས་ཀྱང་རྟག་ཏུ་གང་བའི་རྫིང་དག་ཡོད་དེ། རྣམ་པ་དེ་ལྟ་བུའི་པདྨ་རྣམ་པ་དུ་མ་དག་གིས་པདྨའི་རྫིང་དེ་ཀུན་ནས་ཁེབས་  
  
  
།དེ་རྣམས་སུ་ལྷ་དགའ་བ་ལ་གནས་པ་དག་ཤིན་ཏུ་ཉམས་དགའ་བ་དང། མཆོག་ཏུ་བདེ་བར་བྱེད་པ་རྣམ་པ་སྣ་ཚོགས་ཀྱི་བདེ་བ་མྱང་ངོ། །ཚལ་གསེར་གྱི་ལོ་མ་ཅན་བུང་བས་  
འཁྲིགས་པའི་ཚལ་གྱི་བར་བར་དག་ནའང་དགའ་བར་བྱེད་དོ། །སྤོས་སྣ་ཚོགས་དང་ལྡན་པ་དག་ན་བྱ་སྒྲ་སྙན་པ་འབྱིན་པ་དག་ཀྱང་ཐོས་ཏེ། དེའི་ཁྱད་པར་ནི་མིའི་སིལ་སྙན་ཡན་ལག་  
ལྔ་དང་ལྡན་པ་དག་གིས་བཅུ་དྲུག་གི་ཆར་ཡང་མི་ཕོད་དོ། །དེ་ལྟར་དེ་དག་གི་མིག་ཀྱང་གཟུགས་རྣམས་ཀྱིས་ཡང་དག་པར་ཚིམ་པར་བྱེད། རྣ་བའང་རོལ་མོ་སྣ་ཚོགས་དང། གླུ་རྣམ་པ་སྣ་  
ཚོགས་ཀྱིས་སྙན་པར་བྱེད། པགས་པའང་གོས་ཐགས་སུ་མ་བཏགས་པ་རྣམས་ཀྱིས་འཇམ་པར་བྱེད། སྣའང་ལྷའི་དྲི་རྣམ་པ་དུ་མས་ཞིམ་པར་བྱེད་དེ། དེ་ལྟར་ཡུལ་ལྔ་ལ་ཆགས་པ་དེ་  
དགའ་བ་རྣམ་པ་དུ་མ་དང། གཟུགས་རྒྱུན་མི་འཆད་པ་གཞན་གྱིས་མི་འཕྲོགས་པ་གཞན་གྱིས་བསྐྲུན་དུ་མེད་པའི་བདེ་བ་དུ་མ་དང། ལྷའི་བཟའ་བ་དང། བཏུང་བ་མདོག་བཟང་བ་དྲི་དང་  
རོ་ཞིམ་པ་དུ་མ་དག་ཀྱང་མྱོང་ངོ། །དེ་གར་དགའ་བར་ཡང་འགྲོ་སྟེ། རང་གི་ལས་དང་མཐུན་པར་གར་དགའ་བར་འགྲོའོ། །དེ་ལྟར་དེ་ཚལ་ནས་ཚལ་དང། པདྨའི་རྫིང་ནས་པདྨའི་རྫིང་  
དང༑ ཉེ་བའི་ཚལ་ནས་ཉེ་བའི་ཚལ་དག་ཏུ་ལྷ་མོའི་ཚོགས་དུ་མས་ཡོངས་སུ་བསྐོར་ཏེ་ཡོངས་སུ་རྒྱུ་བར་བྱེད་ཅིང་བདེ་བ་སྣ་ཚོགས་དག་ལ་གནས་སོ། །དེ་འདོད་པ་སྡུག་པ་ཡིད་དུ་འོང་བའི་  
  
  
༄༅། །ལས་ཀྱིས་འབྲས་བུ་ལ་ཉེ་བར་སྤྱོད་པ་ན། ཤིང་ལྗོན་པ་རང་གི་འོད་དང་ལྡན་པ་རྣམས་ཀྱིས་ཡོངས་སུ་བསྐོར་བ། གསེར་གྱི་བྱའི་ཚོགས་ཀྱི་སྒྲ་ཐོས་ན་  
ཡིད་འཕྲོག་པར་བྱེད་པ་རྣམས་ཀྱིས་རྣ་བར་སྙན་པར་བྱེད་དེ། དེ་ལྟར་དེ་ལྷའི་གཟུགས་ཀྱི་བདེ་བ་དཔེ་མེད་པ་དུ་མས་གཞན་གྱིས་མི་འཕྲོགས་པ་དེ་ཇི་སྲིད་དུ་དེའི་འདོད་པ་སྡུག་པ་  
ཡིད་དུ་འོང་བ། ཞིང་དམ་པས་བསྐྱེད་པ། མཐར་མྱ་ངན་ལས་འདའ་བར་འགྱུར་བའི་ལས་ཟད་པར་མ་གྱུར་པ་དེ་སྲིད་དུ་མྱོང་བར་བྱེད་དོ། །གང་གི་ཚེ་ཟད་པར་གྱུར་ཏེ་ཕྱིས་  
ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་རང་གི་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང། ཡི་དྭགས་དང། དུད་འགྲོ་རྣམས་ཀྱི་ནང་དུ་  
སྐྱེ་བར་འགྱུར་རོ། །གལ་ཏེ་མི་དང་སོ་སོ་ཡང་དག་པར་མྱོང་བར་འགྱུར་བའི་ལས་ཀྱིས་མི་རྣམས་ཀྱི་ནང་དུ་སྐྱེས་ན། དེ་གྲོང་ཁྱེར་རམ་གྲོང་ཁྱེར་ཆུང་ངུར་དབང་བྱེད་པར་འགྱུར་  
འབྱོར་པ་མང་བ་དང། བློ་རྒྱ་ཆེ་བ་དང། བྲན་ཁོལ་དུ་མ་དང་ལྡན་པ་དང། ཤིན་ཏུ་བདེ་བ་དང་ལྡན་པ་དང། ཞིང་བཟང་པོ་ལ་ལེགས་པར་བྱས་པའི་ལས་དེས་མཐར་མྱ་ངན་ལས་  
འདའ་བར་འགྱུར་བ་མཐོང་ངོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་ཕྲེང་ཐོགས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་  
  
  
འགྲོ་མ་གྱོགས་ཞེས་བྱ་བ་ཇི་ལྟར་འདུག་པ་མཐོང་ངོ། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་  
ཐོས་པ་ལས་བྱུང་བའི་ཤེས་པས་བརྟགས་ན། ཚུལ་ཁྲིམས་དང་ལྡན་པར་གྱུར་པ་གང་གིས་ཚལ་མེས་བསྲེགས་པའི་གསབ་གསེབ་ཏུ་སྲོག་ཆགས་དག་སྲེག་པ་ན། ཆུས་གཏོར་ཏེ་ཐར་  
པར་བྱས་པ་དང། སྐད་ཅིག་དེ་ལ་ཤི་བ་ལ་ཐུག་པ་རྣམས་ཀྱི་འཇིགས་པ་བསྐྱབས་ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ལྷ་ཕྲེང་ཐོགས་རྣམས་ཀྱི་ནང་དུ་སྐྱེ་  
བར་འགྱུར་རོ། །དེར་སྐྱེས་ནས་ཀྱང་མི་འཇིགས་པ་སྦྱིན་པར་བྱེད་པ་མི་འཇིགས་པ་སྦྱིན་པའི་ཚུལ་ཁྲིམས་ཀྱི་རྒྱུ་ལས་བྱུང་བ་དེ་ལྷའི་བདེ་བ་དཔེ་མེད་པ་དེ་མྱོང་བར་འགྱུར་རོ། །  
དེའི་གཟུགས་དང། སྒྲ་དང། དྲི་དང། རོ་དང། རེག་བྱ་བ་དེ་བ་དག་འཐོབ་ལ། ལྷ་མོའི་ཚོགས་བརྒྱ་ཕྲག་དུ་མ་དག་གིས་ཡོངས་སུ་བསྐོར་ཅིང་སིལ་སྙན་དང། བྲོ་གར་དང་  
དགའ་མགུར་སྤྱོད་པའི་ཚོགས་མང་པོ་བརྒྱ་སྙེད་ཀྱིས་ཡོངས་སུ་བསྐོར་ཏོ། །གཞལ་མེད་ཁང་ཆེན་པོ་གསེར་གྱི་ལན་ཀན་ནི་བྲེས། དྲིལ་བུ་གཡེར་ཀའི་སྒྲ་ནི་དྲག་ཏུ་འཁྲོལ། མུ་ཏིག་གི་  
དྲ་བས་ནི་སྐར་ཁུང་གཡོགས། ནོར་བུ་སྔོན་པོ་བརྒྱ་སྙེད་ཀྱིས་བརྒྱན་པ་དག་ན། ལྷ་མོའི་ཚོགས་དུ་མས་ཡོངས་སུ་བསྐོར་ཅིང་དགའ་བར་བྱེད་དོ། །ལྷ་མོ་གང་དང་གང་མཐོང་བ་དེ་དང་  
  
  
༄༅། །དེ་དག་གི་རྗེས་སུ་ཡིད་ཆགས་ཤིང། དེ་དག་ལ་དགའ་བ་བསྐྱེད། དེ་དག་ལ་མིག་ཆགས། དེ་དག་ལ་རྗེས་སུ་ཆགས་ལ། དེ་བདེ་བ་ལ་མངོན་པར་  
རྟོག་པ་ན། རྒྱན་དང་ཆ་བྱད་སྣ་ཚོགས་འབུམ་སྙེད་ཀྱིས་བརྒྱན་པ། ལུས་རྟག་ཏུ་སྦོས་ཀྱིས་བྱུགས་པ། རྟག་པ་རབ་ཏུ་དགའ་བ་རྣམས་ཀྱིས་ཡོངས་སུ་བསྐོར་བ་ཡིན་ཏེ། དེ་ལྟར་ཚུལ་  
དང་མཐུན་པ་རྣམས་མཐོང་ནས། ཤིན་ཏུ་དགའ་བར་བྱེད་དོ། །རྣ་བས་སྒྲ་མཉན་པར་བྱ་བའང་འདོད་པ་སྡུག་པ་ཡིད་དུ་འོང་བ་རྣམ་པ་དུ་མ་དག་ཐོས་ཏེ། འདི་ལྟ་སྟེ། གསེར་གྱི་  
བྱ་རྐང་པ་དང། མཆུ་བྱུ་རུ་ལྟར་དམར་བ་དང། རི་དང། འབབ་ཆུ་དང། གསབ་གསེབ་ན་འཁོད་པ་སྣ་ཚོགས་དག་གི་སྒྲ་རྣམས་ཐོས་སོ། །གང་དག་དཔེ་བྱ་བར་ཡང་མི་ནུས་པ་  
དེ་དག་ཁ་ཅིག་ནི་རི་ལ་དོང་སྟེ། མངོན་པར་དགའ་བར་བྱེད་དོ་།ཁ་ཅིག་ནི་རིའི་གསེབ་ཏུ་དོང། ཁ་ཅིག་ནི་མེ་ཏོག་གི་གསེབ་ཏུ་དོང་ཁ་ཅིག་ནི་ཆུའི་ནང་དུ་རྒྱུ། ཁ་ཅིག་ནི་ནམ་  
མཁའ་ལ་དོང། ཁ་ཅིག་ནི་གང་ཁ་དང། སྨན་ལྗོངས་སུ་དོང། ཁ་ཅིག་ནི་གསེར་གྱི་རིའི་ཕུག་ཏུ་དོང་ནས་སྒྲ་སྙན་པ་འབྱིན་ཏེ། དེ་ལྟར་རྣ་བས་ཀྱང་འདོད་པ་སྡུག་པ་ཡིད་དུ་འོང་བ་  
ཐོས་སོ། །སྣས་ཀྱང་ཤིན་ཏུ་དྲི་ཞིམ་བ་མྱོང་སྟེ། འདི་ལྟ་སྟེ་མེ་ཏོག་དྲིའི་ངད་དང་ལྡན་པ་དཔེ་མེད་པ་དུ་མ་བསྣམས་ན་བདེ་བ་དང། ལྷ་མོ་དྲི་བསུང་དང་ལྡན་པ་དང། གཞན་ཡང་  
  
  
དེ་ལྟར་སྣས་ཀྱང་དྲི་འདོད་པ་སྡུག་པ་ཡིད་དུ་འོང་བ་དག་ལ་སྣོམ་པར་བྱེད་དོ། །ལྕེས་ཀྱང་རོ་མྱོང་བར་བྱེད་དེ། འདི་ལྟ་སྟེ། བདུད་རྩི་  
རྣམ་པ་དུ་མ་དག་གི་ཁྱད་པར་གང་ཡིན་པ་དག་ནི་མིའི་སྦྲང་ཆང་དང་སྤྱར་བའི་ཆང་གིས་འབུམ་གྱི་ཆར་ཡང་མི་ཕོད་དོ་།དེ་ནི་ཅུང་ཟད་ཅིག་དཔེར་བྱ་བ་ཡིན་ནོ། །ལུས་ཀྱིས་ཀྱང་གང་དང་གང་ལ་  
རེག་པ་ཐགས་སུ་མ་བཏགས་པའི་གོས་ཉིད་ལ་རེག་པར་བྱེད་དེ། དེ་དག་ཀྱང་འཇམ་ཞིང་ནེམ་ལ་སྲབ་པ། རེག་ན་བདེ་ཞིང་དགའ་བ་རྣམ་པ་དུ་མ་དག་གྱོན་ནོ། །ཡིད་ཀྱིས་གང་དང། གང་  
བསམས་པ་དེ་དང། དེ་ཉིད་ལ་འགྲུབ་པར་འགྱུར་ཏེ། འགྲུབ་པ་གང་ཡིན་པ་དེ་ནི་འདོད་པ་སྡུག་པ་ཡིད་དུ་འོང་བ་གཞན་དང་ཐུན་མོང་མ་ཡིན་པ་འགྲུབ་པར་འགྱུར་རོ། །དེ་ལྟར་སྲེད་པ་དྲུག་  
པོ་རྣམ་པ་དུ་མ་དག་ལ་བློ་རྣམ་པར་ཆགས་པ་དེ་བདེ་བ་དུ་མ་འབྱོར་ཅིང་ལྡན་པར་གྱུར་ནས་པདྨའི་ཚལ་དུ་མའི་ནང་ན་མངོན་པར་དགའ་བར་བྱེད་དོ། །དེ་བཞིན་དུ་བྱུ་རུ་དང། གསེར་  
བཙོ་མའི་ཚལ་དུ་མ་དང། བྱ་སྒྲ་སྙན་པ་འབྱིན་པ་རྣམ་པ་སྣ་ཚོགས་ཀྱི་ནང་ན་མངོན་པར་དགའ་བར་བྱེད་དོ། །དེ་བཞིན་དུ་ལྷ་མོའི་ནང་དུ་སོང་ནས་དགའ་བར་བྱེད་དོ། །དེ་བཞིན་དུ་ནོར་  
བུའི་གཞལ་མེད་ཁང་གི་ནང་ན་དགའ་བར་བྱེད་དོ། །དེ་བཞིན་དུ་ལྷའི་པདྨའི་རྫིང་གིས་ཡོངས་སུ་བསྐོར་བ། ཆུ་བོ་དང། འབབ་ཆུའི་ཕྱོགས་བཀྲ་ཤིས་པ་རྣམས་སུ་དགའ་བར་བྱེད་  
  
  
༄༅། །དོ༑ ༑དེ་ལྟར་རྣམ་པར་སྨིན་པ་སྲེད་པ་སྣ་ཚོགས་དེ་དགེ་སློང་དེས་ཐོས་པ་ལས་བྱུང་བའི་ཤེས་པས་མངོན་པར་བརྟགས་ནས་འདི་ལྟར་ཚིགས་སུ་བཅད་དེ་སྨྲས་པ་  
དབང་པོ་དྲུག་ལས་བྱུང་བ་ཡི། །ཡུལ་གྱི་བུད་ཤིང་སྲེག་བྱེད་པ་།སྲེད་པའི་མེ་ཡིས་ལྷ་རྣམས་སྲེག་ཤིང་མེས་དེ་ལྟར་ག་ལ་སྲེག་།བདེ་བས་ཡོངས་སུ་བསླུས་པ་རྣམས། །བདེ་ལ་  
དགའ་ཞིང་བདེ་བས་བསྒྲིབས། །སྲེད་པས་ཡོངས་སུ་བསླུས་པ་རྣམས་།ལྟུང་བར་འགྱུར་བ་མི་ཤེས་སོ། །བདེ་ཀུན་ཟད་པའི་མཐར་འགྱུར་ཏེ་།བདེ་བ་ལ་ནི་རྟག་པ་མེད། །ལྷ་དག་  
ལྷ་ཡི་འཇིག་རྟེན་ནས། །འཆི་བའི་སྡུག་བསྔལ་གང་ཡིན་དང་།དམྱལ་བར་སྡུག་བསྔལ་གང་འབྱུང་དང། །བྲལ་བ་སྔོན་དུ་འདྲེན་བྱེད་པ། །གལ་ཏེ་བདག་ཉིད་བདེ་འདོད་ན། །དེ་ཕྱིར་  
དེ་ལ་ཆགས་མི་བྱ།། །།འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་ཉེར་དྲུག་པ། དགེ་སློང་དེས་དེ་ལྟར་རྗེས་སུ་བསམས་ནས་འཇིག་རྟེན་དུ་གཏོགས་  
པའི་བདེ་བ་རང་དབང་མེད་ཅིང་མི་བརྟན་པ་མཐར་ལྟུང་བར་འགྱུར་བ་དེ་དག་ལ་ཡང་མངོན་པར་བརྟགས་ཏེ། ཀྱེ་མ༑ སེམས་ཅན་འདི་དག་ནི་སྲེད་པས་ཡོངས་སུ་བསླུས་ནས་ལྟུང་  
བར་འགྱུར་བ་ཁོང་དུ་དུམ་ཆུད་དོ་སྙམ་ནས། དེ་མཐོ་རིས་ལའང་སེམས་འདོད་ཆགས་དང་བྲལ་ལོ། །དེ་ལྟར་ལྷ་དེ་ལྷའི་འཇིག་རྟེན་དེ་ན་ཇི་སྲིད་དུ་དེའི་འདོད་པ་སྡུག་པ་ཡིད་དུ་  
  
  
ལྷ་མོ་དེ་དག་དང་དགའ་བར་བྱེད། ཡོངས་སུ་སྤྱོད་པར་བྱེད་དོ། །དེ་ཕྱིས་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་  
ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང། ཡི་དྭགས་དང། དུད་འགྲོའི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་  
དེ་དང་རྒྱུ་མཐུན་པར་ཤིན་ཏུ་བདེ་བ་དང་ལྡན་ཞིང་རྟག་ཏུ་འཇིགས་པ་མེད་པ་དང། སྐྱེ་བོ་ཐམས་ཅད་དགའ་བ་དང། རྒྱལ་པོས་བཀུར་བ་དང། ཇི་སྲིད་འཚོའི་བར་དུ་གནོད་པ་མེད་ལ་  
མི་འཇིགས་པ་བྱིན་པ་དེ་ཕྱིས་མཐར་མྱ་ངན་ལས་འདའ་བར་འགྱུར་བ་མཐོང་ངོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་ཕྲེང་ཐོགས་ཀྱི་གནས་ལ་  
རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་ཕྲེང་ཐོགས་རྣམས་ཀྱིས་གནས་ཡུལ་ལ་ཆགས་པ་ཞེས་བྱ་བ་ཇི་ལྟར་འདུག་པ་མཐོང་ངོ། །དེར་སེམས་ཅན་དག་ལས་  
གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ལེགས་པར་བྱས་པའི་ལས་ཀྱི་མཐའ་སྤྱད་པ་ཕན་པར་འདོད་པའི་སེམས་དང་ལྡན་  
པ་གང་གིས་མཛའ་བཤེས་དང། གཉེན་འདབ་དང། རྩ་ལག་དག་སོ་སོར་བྱེ་སྟེ། གཅིག་ལ་གཅིག་གནོད་པར་བྱེད་པའི་བློ་ཅན་དག་བསྡུམས་བྱས་ན། དེ་ལུས་དང་བྲལ་ནས་བདེ་  
  
  
༄༅། །འགྲོ་མཐོ་རིས་ཀྱི་འཇིག་རྟེན་ཡུལ་ལ་ཆགས་པའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ལེགས་པར་བྱས་པའི་ལས་ཀྱི་མཐའ་སྤྱད་པ་  
དེ༑ གནས་དེར་བསམ་པ་དགའ་མགུར་འགྲུབ་སྟེ། གང་དང། གང་བསམས་པ་དེ་དང། དེ་དག་དེ་ནས་འཐོབ་པར་འགྱུར་རོ། །འདི་ལྟ་སྟེ། རྒྱན་དང་བགོ་བ་སྣ་ཚོགས་དང། དེ་བཞིན་  
དུ་རྣ་ཆ་གདུབ་ཀོར་དང། དཔུང་རྒྱན་དེ་དག་མཐོ་རིས་དང་མཐུན་པར་འཐོབ་བོ། །ཆུ་བོ་དང། འབབ་ཆུ་དང། སལ་སུལ་དང། གླུ་དང། རོལ་མོའི་སྒྲ་དབྱངས་སྣ་ཚོགས་འབྱུང་བ་  
དང༑ འདི་ལྟ་སྟེ། བྱ་ཏན་ད་པའི་སྒྲ་རྣམས་ཀྱི་ནང་ན་དགའ་བར་བྱེད། ལྷ་མོའི་གླུ་དབྱངས་སྙན་པ་བྲག་ཅ་འབྱིན་པས་ཀྱང་དགའ་བར་བྱེད་དེ། དེ་རྟག་ཏུ་ཡིད་དགའ་བར་བྱེད་པ་  
ཡིན་ནོ། །དང་པའི་ཤིང་རྟ་རིན་པོ་ཆེ་སྣ་ཚོགས་ཀྱིས་བརྒྱན་པ་རིན་པོ་ཆེ་སྣ་བདུན་གྱིས་སྤྲས་པ་རྣམས་ཀྱིས་ཚལ་དང། ཉེ་བའི་ཚལ་དང། འབབ་ཆུ་དང། པདྨའི་ཚལ་རྣམས་  
སུ་རྒྱུ་བར་བྱེད་དོ། །ལྷ་མོའི་ཚོགས་ཀྱིས་ཡོངས་སུ་བསྐོར་ཅིང་ཚལ་དང། ཉེ་བའི་ཚལ་བཟང་པོས་འཚོ་ལ། གསེར་གྱི་པདྨ་རྣམས་ཀྱི་ནང་ན་མངོན་པར་དགའ་བར་བྱེད་དོ། །དེ་  
ན་ཚལ་འདི་ལྟ་བུ་དག་ཡོད་དེ། འདི་ལྟ་སྟེ། བྱུ་རུའི་ཚལ་དང་བཻཌཱུརྱའི་ཚལ་དང། ཤིང་ཏ་ལ་པ་ཏིན་ཏུ་ཀའི་ཚལ་དང། བྱ་མྱོས་པའི་ཚལ་དང། པདྨ་དང་ལྡན་པའི་ཚལ་  
  
  
བྱ་ཏན་ད་པའི་ཚལ་དང། ཁུ་བྱུག་གི་ཚལ་ཏེ། ཚལ་དེ་རྣམས་སུ་ལེགས་པར་བྱས་པའི་ལས་ཀྱི་ས་བོན་གྲོགས་སུ་གྱུར་པ་དགའ་བར་བྱེད་དོ། །ཆུ་བོའང་ལྷའི་ཆུ་བོ་དྭང་བ་དག་ཡོད་  
དེ༑ འདི་ལྟ་སྟེ། འབབ་ཆུ་དང། པདྨ་དང། ཉེ་བའི་ཚལ་དང་ལྟེང་ཀ་ནོར་བུས་བརྒྱན་པ་དང། ཡིད་ལ་ཇི་ལྟར་འདོད་པའི་ཆུ་སྒྲ་ཡིད་དུ་འོང་བ་དང། བྱའི་སྒྲ་མྱུར་བར་འབྱུང་སྟེ། ཆུ་  
བོ་དེ་དག་གིས་གནས་གང་ཡིན་པ་རྟག་ཏུ་བརྒྱན་པ་ཡིན་ནོ། །འདི་ལྟ་སྟེ། གང་ན་ཆུ་པོ་འབབ་པ་མེད་པ་ན། གཟུགས་དང། སྒྲ་དང། དྲི་དང། རོ་རྣམ་པ་སྣ་ཚོགས་དང། བུད་མེད་  
གཟུགས་སྣ་ཚོགས་དང་ལྡན་ཡང། གང་ཡོན་ཏན་དང་མི་ལྡན་པའམ་སྦྲུམ་མ་ལྟ་བུར་མི་མཛེས་ལ། དེ་བཞིན་དུ་མཐོ་རིས་ཀྱི་གནས་དེར་དགའ་བར་མི་འགྱུར་རོ། །དེ་ལྟ་བས་ན་ལྷའི་  
འཇིག་རྟེན་ན་ཆུ་གཙོ་བོ་ཡིན་ཏེ། ཆུ་ལས་སྐྱེ་བ་འབྱུང། ཆུས་མངོན་པར་དགའ་བར་བྱེད་ལ། ཀུན་ནས་ཉོན་མོངས་པ་རྣམས་ཀྱི་རོ་དང། ཉེ་བའི་ཚལ་དུ་བགྲོད་པ་དེའི་ནང་ན། འདི་ལྟ་  
སྟེ༑ ཆུ་འདི་ནི་རོའི་མཆོག་ཡིན་ནོ། །དེ་ལྟ་བས་ན་ལྷ་དང། མི་རྣམས་ཀྱི་རྒྱན་དུ་གྱུར་པ་དང། ཡོ་བྱད་དུ་གྱུར་པ་ནི་ཆུ་ཡིན་ལ། ལྷ་དང། མི་ཀུན་གྱི་བྱ་བའམ། དོན་ནི་དེ་ལ་རག་ལས་པ་ཡིན་  
ནོ༑ ༑ཆུ་ཡོན་ཏན་དེ་ལྟ་བུ་དང་ལྡན་པར་རིག་ནས། ཆུ་ལ་མངོན་པར་དགའ་པའི་ལྷ་དེ་དག་མངོན་པར་དགའ་བར་བྱེད། ཡོངས་སུ་སྤྱོད་པར་བྱེད་ལ། ཆུ་སྒྲ་ལྷུང་ལྷུ་པོར་འབབ་པ་དེ་  
  
  
༄༅། །དག་ཏུ་དགའ་བར་བྱེད་དོ། །དེ་ཆུ་བོའི་འགྲམ་དེ་དག་ཏུ་མངོན་པར་རྩེས་ནས། ཆུ་མེ་ལོང་ལྟར་གསལ་བ་ག་ལ་བ་དེར་འགྲོ་བར་བྱེད་དོ། །དེ་ལྷའི་ཚལ་ལྷའི་བདེ་  
བ་ཕུན་སུམ་ཚོགས་པ་དེ་ན་ཤིང་ལྗོན་མེ་ལོང་ལྟར་གསལ་པ་མཐོང་ངོ། །ཤིང་ལྗོན་པ་དེ་དག་གི་སྡོང་པོ་མེ་ལོང་ལྟར་གསལ་ལ། དེ་དག་གི་ནང་དུ་གང་གིས་ལེགས་པར་  
བྱས་པའི་ལས་ངེས་པར་མྱོང་བར་འགྱུར་བ་བྱས་པ་དག་ཐམས་ཅད་ནས་ཐམས་ཅད་དུ་སྣང་ངོ། །ལེགས་པར་བྱས་པའི་ལས་དེ་དག་གི་མཐུས་ཤིང་དེ་དག་གམ། ཚལ་གྱི་བར་  
གྱིས་གཞི་གསལ་བ་ད་དག་ཏུའམ། གསེར་གྱི་ས་གཞི་མེ་ལོང་ལྟ་བུར་གསལ་བའམ། ཚལ་གྱི་བར་གྱི་ས་གཞི་བསིལ་བ་རྣམས་སུ་གང་དང་གང་ལེགས་པར་བྱས་པ་དང། ཉེས་  
པར་བྱས་པ་དེ་དང། དེའི་ལེགས་པར་བྱས་པའི་ལས་ཀྱི་མཐུས་གནས་དེ་རྣམས་སུ་མཐོང་བར་འགྱུར་རོ། །ཤིང་ལྗོན་པ་དེ་དག་ལའམ་ཚལ་གྱི་བར་གྱི་ས་གཞི་དེ་དག་ཏུའམ་  
ས་གཞི་བསིལ་བ་དེ་དག་ཏུ་ལས་ལེགས་པར་བྱས་པའི་བདེ་བ་དང། ཚེ་རབས་བརྒྱ་སྙེད་ནས་བསགས་པའི་ཉེས་པར་བྱས་པ་དེ་དག་ཀྱང་མཐོང་ངོ། །དེ་ལེགས་པར་བྱས་པའི་  
ལས་ཀྱིས་བསྒྲུབས་པ་མཐོང་བ་དང། ས་དེ་རྣམས་དང། གཞན་དག་ལའང་སྔ་མ་བཞིན་དུ་དགའ་བར་བྱེད་དོ། །དེས་ཇི་ལྟར་སྔོན་སྐྱེ་བ་དང། འཆི་བའི་ལས་ཀྱི་འབྲས་བུ་བྱས་  
  
  
འགྲོ་བ་ལྔར་གཏོགས་པའི་བདེ་བ་དང། སྡུག་བསྔལ་བསྒྲུབས་པའི་ལས་དེ་དག་ཇི་ལྟ་བ་བཞིན་མཐོང་སྟེ། དེས་གལ་ཏེ་སེམས་ཅན་དམྱལ་བའི་ལས་མི་གཙང་བར་བྱས་ན་དེས་  
དེ་བཞིན་དུ་མཐོང་ངོ། །སེམས་ཅན་དམྱལ་བ་ཡང་སོས་དང། ཐིག་ནག་དང། བསྡུས་གཞོམ་དང། དུ་འབོད་དང། དུ་འབོད་ཆེན་པོ་ལ་སོགས་པར་སེམས་ཅན་དམྱལ་བའི་  
གནོད་པ་གང་འབྱུང་བ་དེ་དག་ཐམས་ཅད་སྔ་མ་བཞིན་དུ་མཐོང་སྟེ། སེམས་ཅན་དམྱལ་བ་རྣམས་སུ་འབྱུང་བ་ཡན་ཆད་སྔ་མ་བཞིན་དུ་མཐོང་ངོ། །ཇི་ལྟར་ལྷ་རྣམས་ཀྱི་བདེ་བ་དཔེ་  
མེད་པ་དེ་ལྟར་སེམས་ཅན་དམྱལ་བ་པ་རྣམས་ཀྱི་སྡུག་བསྔལ་རྣམ་པ་དུ་མའང་མཐོང་སྟེ། དེ་སེམས་ཅན་དམྱལ་བ་དེར་གཏོགས་པའི་སྡུག་བསྔལ་ལས་ཆེས་སྡུག་བསྔལ་བ་མངོན་པར་  
མཐོང་ངོ། །བདག་གཅིག་པུས་མཐོང་བ་དང། གང་ལྷའི་འཇིག་རྟེན་དུ་གཏོགས་པ་དང། ལྷའི་བདེ་བ་ཡུལ་གྱི་རྣམ་པ་དེ་ལྟར་བྱུང་བ་དེ་དག་ཀྱང་ཇི་ལྟར་ཚེ་རབས་  
གཞན་དུ་ཉེ་བར་སྤྱད་པ་དེ་ལྟར་མ་བརྗེད་དེ་དེས་མཐོང་ངོ་།ཤིན་ཏུ་མི་མཐུན་པར་གྱུར་པ་སེམས་ཅན་དམྱལ་བའི་སྡུག་བསྔལ་རྣམ་པ་མང་པོ་དེ་དག་དེས་མཐོང་ནས། བདེ་བ་དེ་ཐམས་  
ཅད་བདེ་བར་ཚོར་བ་མེད་དེ། འདི་ལྟ་སྟེ། ཆུ་བོ་གངྒཱའི་ནང་དུ་ལན་ཚྭ་སྲང་གཅིག་བཏབ་པ་མི་ཚོར་བ་དེ་བཞིན་དུ། དེའི་ཡིད་ལས་བྱུང་བ་ངེས་པར་སྨྱོང་བར་འགྱུར་བའི་ལྷའི་བདེ་  
  
  
༄༅། །བ་དེ་དག་ཚོར་བ་མེད་དོ། །གླུ་དབྱངས་དང། སིལ་སྙན་གྱི་དབྱངས་ལ་དགའ་བ་དང། བྱའི་སྒྲ་དི་རི་རི་འདོན་པའང་བདག་ཉིད་ཀྱི་གནས་སྐབས་དེ་དག་དྲན་  
ནས༑ ཚལ་གྱི་བར་གྱིས་གཞི་དག་ལ་བདེ་བ་སོ་སོར་མྱོང་བ་མེད་དོ་།དེ་གལ་ཏེ་ལྷའི་བདེ་བ་དེས་སེམས་གཡེང་སྣས་བརྗོད་པ་དང། ཡང་དེ་ཕྱོགས་གཞན་ཞིག་གི་ཤིང་ལྗོན་པའི་  
སྡོང་བོ་དག་ལ་བདག་ཉིད་ཡི་དྭགས་སྐུ་གྱུར་ནས་སྡུག་བསྔལ་རྣམ་པ་སྣ་ཚོགས་ཀྱིས་གཟིར་ཅིང་ལུས་བཀྲེས་པ་དང། སྐོམ་པས་གདུངས་པར་མཐོང་ངོ། །དེས་པར་མྱོང་བར་འགྱུར་བའི་  
ལས་དེས་བསྐུལ་བ་དེ། བདག་ཉིད་དེ་ལྟར་མཐོང་ནས་དེ་ནས་ཡང་འཇིགས་པ་སྐྱེས་ཏེ། དེ་ལྷ་གཞན་དག་ལ་འདི་སྐད་སྨྲས་སོ། །གྲོགས་པོ་དག། ཤིང་ལྗོན་པ་རྣམས་ལ་མི་སྡུག་  
པ་འདི་དག་མཐོང་ངམ། ཇི་ལྟར་བདག་གིས་མཐོང་བ་ལྟར་ཅི་ཁྱེད་ཀྱིས་མཐོང་ངམ། དེ་དག་གིས་འདི་སྐད་སྨྲས་སོ། །བདག་ཅག་གིས་མ་མཐོང་སྟེ། གང་གིས་ངེས་པར་མྱོང་  
བར་འགྱུར་བའི་ལས་མ་བྱས་པ་དེ་དག་གིས་ནི་དེ་ཉིད་མི་མཐོང་ལ་གང་གིས་བྱས་པ་དེས་ནི་མཐོང་ངོ། །བདག་ཉིད་ཡི་དྭགས་ཀྱི་འཇིག་རྟེན་དུ་འགྲོ་བ་དེས་ལྷ་དེ་དག་ལ་སྨྲས་པ། གྲོགས་  
པོ་དག་ཁྱེད་ཀྱིས་མཐོང་ངམ། དེས་སྨྲས་པ། མཐོང་ངོ། །དེ་གཉིས་ཡི་དྭགས་ཀྱི་འགྲོ་བ་དེར་སྡུག་བསྔལ་ཆེན་པོ་མཐོང་ནས་ཇི་ལྟར་ཚེ་རབས་སྟོང་དུ་གྱུར་པ་དེ་ལྟར་ལྷའི་བདེ་བ་དེ་དག་  
  
  
དེ་ཤིན་ཏུ་ཡི་ཆད་ནས་དེ་ནས་ཡང་ཡུལ་དེ་ནས་འཕོ་བར་བྱེད་དོ། །དེ་ནས་ཡང་ལྷའི་བ་དེ་བའི་དབང་དུ་གྱུར་ནས། དེ་གཟུགས་དང། སྒྲ་དང། དྲི་དང། རོ་དང། རེག་བྱ་ཡིད་དུ་  
འོང་བ་ལ་ནི་ཆགས། ཚལ་དང། ཉེ་བའི་ཚལ་དང། པདྨའི་རྫིང་གི་འགྲམ་རྣམ་པ་སྣ་ཚོགས་དང། བྱ་རྣམ་པ་སྣ་ཚོགས་འབྱིན་པ་དང། ཚལ་གྱི་བར་བར་དག་ན་དགའ་བར་བྱེད་ལ། ལྷ་  
མོ་ཆ་བྱད་སྣ་ཚོགས་ཐོགས་པ་དང་ཡང་ལྷན་ཅིག་དགའ་བར་བྱེད་དོ། །དེ་ནས་ཡང་སྲེད་པས་བདས་པ་ནའང་སྐབས་ཤིག་ཏུ་མེ་ལོང་ལྟ་བུའི་ཚལ་དུ་སོང་བ་དང། དེ་ནས་ཡང་ངེས་པར་མྱོང་  
བའི་ལས་ཀྱི་སྐུལ་བས་བསྐུལ་བ་བདག་ཉིད་དུད་འགྲོར་སོང་ནས་གཅིག་ལ་གཅིག་ཟ་བ་དེ་མཐོང་སྟེ། གཞན་གྱིས་ཀྱང་དེ་ལ་ཟ་ལ་དེས་ཀྱང་གཞན་ལ་ཟ་བ་དུད་འགྲོ་ཕན་ཚུན་ཟ་བའི་སྡུག་  
བསྔལ་ཆེན་པོ་ཇི་ལྟར་སྔོན་དེས་བྱས་པ་བདག་ཉིད་ཀྱིས་མཐོང་ངོ། །དེས་བདག་ཉིད་དེ་ལྟ་བུར་གྱུར་པ་མཐོང་ནས་དེ་ནས་ཡང་མི་དགའ་བ་ཆེན་པོ་སྐྱེས་ཏེ། བདག་ཉིད་ཀྱི་གཟུགས་ཆེ་ལ་  
མི་སྡུག་བསྔལ་གྱི་རྣམ་པ་མང་པོ་དུ་མ་ཅི་སྟེ་མཐོང་ཞིག་གུ་སྙམ་ནས་དེས་ཡང་གཞན་དག་ལ་ཡང་སྔ་མ་བཞིན་དུ་སྨྲས་སོ་།དེ་ནས་ཡང་ཡུལ་ལ་སེམས་རྣམ་པར་ཆགས་པ། ཡུལ་  
གཟུགས་དང། སྨྲ་དང། དྲི་དང། རོ་དང། རེག་བྱ་སྡུག་པ་རྣམས་ཀྱི་དབང་དུ་གྱུར་བ་དག་དེ་ལྟར་འཁོར་བའི་སྡུག་བསྔལ་གྱི་ཕྱང་མོ་ལ་ཉུག་གོ་དེ་ནས་ཡང་མེ་ལོང་ལྟ་བུའི་ཚལ་དེ་ཉིད་  
  
  
༄༅། །དུ་མིར་སྐྱེས་པ་མཐོང་སྟེ། ཇི་ལྟར་མཛའ་བ་ཤེས་དང་གཉེན་འདུན་དང། རྩ་ལག་ཕན་ཚུན་ཁོ་ན་བྱུང་སྟེ། བྱེ་བ་དག་སྡུད་ཅིང་སྡུམས་བྱས་པའི་ཚུལ་ཁྲིམས་  
ཀྱི་ལས་དང་ལྡན་པ་ཐམས་ཅད་དེས་མཐོང་བ་དང། བདག་ནི་རྒྱུ་དེ་ངང། རྐྱེན་དེ་དང། གཞི་དེས་ལུས་དང་བྲལ་ནས་བདེ་འགྲོ་ལྷའི་ནང་འདིར་སྐྱེས་པ་ལྟ་སྙམ་ནས། དེ་ལས་བདག་གིར་  
བྱ་བ་དང། ལས་ཀྱི་གོ་སྐལ་ལ་སྤྱོད་པར་བདག་ཉིད་ཀྱིས་མཐོང་ངོ། །དེས་དེ་དག་མཐོང་ནས་དེ་ནས་ཡང་མི་དགའ་བ་སྐྱེས་སོ། །དེ་ནས་ཡང་སེམས་མི་བརྟན་པ་ལྷའི་བདེ་བའི་དབང་དུ་གྱུར་  
བ་དེ། གཟུགས་དང། སྒྲ་དང། དྲི་དང། རོ་དང། རེག་བྱ་བ་དེ་བ་དག་ལ་སྤྱོད་པར་བྱེད་དོ། །དེ་ལྟར་སེམས་རབ་ཏུ་མྱོས་པ་དེ། དེ་ནས་ཡང་བདེ་བའི་མྱོས་པས་སེམས་གཡེངས་པ་  
རབ་ཏུ་མྱོས་ཤིང་བག་མེད་པ་ལ་གནས་པ་དག་དགེ་བའི་ལས་ཀྱི་འབྲས་བུ་དེ་ཉིད་ལ་སྤྱོད་པར་བྱེད་དོ། །དེས་བདག་ཉིད་ལྷའི་འཇིག་རྟེན་དེ་ནས་ཤི་སྟེ། གཞན་དུ་སྐྱེ་ལ། དེ་ནས་ཡང་  
སེམས་ཅན་དམྱལ་བ་དང། ཡི་དྭགས་དང། དུད་འགྲོའི་ནང་དུ་སྐྱེ་བར་མཐོང་ངོ། །དེ་ནས་བདག་ཉིད་དེ་ལྟ་བུར་འགྱུར་བ་མཐོང་བ་དང། ཤིན་ཏུ་མི་དགའ་བ་སྐྱེས་ནས། གནས་འདི་  
ནི་མི་རྟག་པ། མི་བརྟན་པ། འགྱུར་བའི་ཆོས་ཅན་ཡིན་ཏེ། དེ་ལྟ་བས་ན་འདི་ནས་བདག་ཉིད་འཆི་བར་འགྱུར་ཞིང། ལྷ་མོ་འདི་དག་ལའང་བདག་དབང་བར་མི་འགྱུར་ཏེ། ཀྱེ་མ་  
  
  
འདུས་བྱས་ཀྱི་ཆོས་རྣམས་ནི་མི་བརྟན་ལ། གནོད་པ་དང་བཅས་པ་རྟབ་རྟབ་བོར་འདུག་པ་ཡིན་ཏེ་བདག་ཅག་ནི་ཕན་ཚུན་འབྲལ་བ་ཡིན་ནོ་སྙམ་མོ། །  
དེ་དེ་ལྟར་སེམས་པ་དང། འཇིག་རྟེན་སྐྱོང་བ་དག་གིས་ལྷའི་འཇིག་རྟེན་ལ་སྨྲས་པ། ད་ཁྱེད་ཅག་ཐུགས་དགྱེས་པར་མཛོད་ཅིག་།ཛམྦུའི་གླིང་ན་ད་དུང་དུ་ཆོས་དང་ལྡན་ཞིང་ཆོས་ཀྱི་རྗེས་སུ་  
འཇུག་པའི་མ་མར་འཛིན་པ། ཕར་འཛིན་པ། དགེ་སྦྱོང་དུ་འཛིན་པ་བྲམ་ཟེར་འཛིན་པ་དག་ཡོད་པས་ལྷའི་ཕྱོགས་ནི་འཕེལ་ལོ། །བདུད་ཀྱི་ཕྱོགས་ནི་འགྲིབ་བོ། །འཇིག་རྟེན་ན་ཡང་དག་པར་  
རྫོགས་པའི་སངས་རྒྱས། རིག་པ་དང། ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། བླ་ན་མེད་པ། སྐྱེས་བུ་འདུལ་བའི་ཁ་ལོ་སྒྱུར་བ་བྱུང་སྟེ། དེ་ཆོས་འཆད་པ་ཐོག་མར་  
དགེ་བ། བར་དུ་དགེ་བ། ཐ་མར་དགེ་བ། དོན་བཟང་པོ། ཚིག་འབྲུ་བཟང་པོ། མ་འདྲེས་པ། ཡོངས་སུ་རྫོགས་པ། ཡོངས་སུ་དག་པ། ཡོངས་སུ་བྱང་བ། བདེ་བ་ཐམས་ཅད་དང་ལྡན་པ་  
ཞི་བའི་ཆོས། འདི་ལྟ་སྟེ། འདི་ནི་གཟུགས། གཟུགས་འདི་ནི་ཀུན་འབྱུང་བ། གཟུགས་འདི་ནི་འགོད་པ། གཟུགས་འདི་ནི་འགོག་པར་འགྱུར་བའི་ལམ་ཡིན་ནོ་ཞེས་འཆད་དོ། །དེ་ཐོས་  
ནས་མེ་ལོང་ལྟ་བུའི་ཚལ་དེ་ན་འཁོད་པ་གང་ཡིན་པ་བདག་ཉིད་ཀྱི་ལས་ཀྱི་འབྲས་བུའི་རྣམ་པ་མཐོང་བ་དེས། འཇིག་རྟེན་སྐྱོང་བ་དེ་དག་ལ་སྨྲས་པ། སངས་རྒྱས་བཅོམ་ལྡན་འདས་འཇིག་  
  
  
༄༅། །རྟེན་དུ་བྱུང་བ། དགྲ་བཅོམ་པ། ཡང་དག་པར་རྫོགས་པའི་སངས་རྒྱས། རིག་པ་དང། ཞབས་སུ་ལྡན་པ། བདེ་བར་གཤེགས་པ་འཇིག་རྟེན་མཁྱེན་པ། བླ་ན་མེད་  
པ༑ སྐྱེས་བུ་འདུལ་བའི་ཁ་ལོ་སྒྱུར་བ་དེ་སུ་ཞིག་ཡིན། དེ་ནས་འཇིག་རྟེན་སྐྱོང་བ་དེ་དག་གིས་སླར་སྨྲས་པ། ཛམྦུའི་གླིང་དུ་བྱུང་བ་འདི་ནི་སེམས་ཅན་ཐམས་ཅད་ལ་ཆོས་སྟོན་པ་ཡིན་  
ནོ༑ ༑དེ་ནས་ལྷ་དེ་འཇིག་རྟེན་སྐྱོང་བ་དག་ལས་དེ་སྐད་ཐོས་ནས་ཛམྦུའི་གླིང་ག་ལ་བ་དེར་འགྲོ་བར་བྱེད་དེ། ལྷ་དེ་ལྷའི་འཇིག་རྟེན་ནས་འཆི་བའི་སྡུག་བསྔལ་གྱིས་འཇིགས་སྐྲག་མིའི་  
འཇིག་རྟེན་ནས་འཆི་བས་འཇིགས་སྐྲག་དུད་འགྲོའི་འཇིག་རྟེན་ན་གཅིག་ལ་གཅིག་ཟ་བས་འཇིགས་སྐྲག་ཡི་དྭགས་ཀྱི་འཇིག་རྟེན་ན་བཀྲེས་པ་དང། སྐོམ་པའི་སྡུག་བསྔལ་གྱིས་  
འཇིགས་སྐྲག་སེམས་ཅན་དམྱལ་བ་དག་ན་གནོད་པས་འཇིགས་སྐྲག་སྟེ་དེ་ལྟར་འགྲོ་བ་ལྔ་རྣམས་ན་འཇིགས་པ་ལྔ་ཡོད་པར་མཐོང་ནས་བཅོམ་ལྡན་འདས་ཀྱི་དྲུང་དུ་སོང་བ་  
དང༑ བཅོམ་ལྡན་འདས་མཛེས་པ། གསལ་བ། དབང་པོ་ཞི་བ། ཐུགས་ཞི་བ། དུལ་བ་དང། ཞི་གནས་མཆོག་བརྙེས་པ། དུལ་བ་དང། ཞི་གནས་དམ་པ་བརྙེས་པ། སྐྱེས་བུ་གླང་  
པོ༑ སྐྱེས་བུ་ཅང་མཁྱེན་པ། གསེར་གྱི་ཕུང་པོ་ལྟར་གཟི་བརྗིད་འབར་བ། ཉི་མ་གཉིས་པ་ལྟར་འོད་གསལ་བ། རི་རབ་ལྟར་བརྟན་པ་མཚོ་ལྟར་ཟབ་པ། གསེར་གྱི་རི་བོ་ལྟ་  
  
  
མཐོང་ངོ། །ལྷའི་ཡང་ལྷ་རྣམས་དེ་ལྟ་བུ་དེ་མཐོང་ནས་དད་པ་སྐྱེས་པའི་ལྷ་བཅོམ་ལྡན་འདས་གལ་བ་དེར་སོང་ནས། བཅོམ་ལྡན་  
འདས་ཀྱི་ཞབས་གཉིས་ལ་གཏུགས་ཏེ་ཕྱག་བཙལ་ནས་ཕྱོགས་གཅིག་ཏུ་འདུག་སྟེ། ལྷས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས། གང་རྟག་པ། བརྟན་པ་  
ཐེར་ཟུག་འགྱུར་བ་མ་མཆིས་པའི་ཆོས་དང་ལྡན་པའི་གནས་ལྟ་མཆིས་ལགས་སམ། དེ་ནས་བཅོམ་ལྡན་འདས་ཀྱིས་ལྷ་དག་ལ་འཕགས་པའི་བདེན་པ་བཞིའི་གཏམ་དེ་དག་བསྟན་  
ཏོ༑ ༑དེ་ནས་ལྷ་རྣམས་ཀྱིས་བཅོམ་ལྡན་འདས་ལས་གཏམ་དེ་དག་ཐོས་ནས་ཇི་ལྟ་བ་བཞིན་སེམས་ལ་བཟུང་སྟེ། དེ་ནས་ཡང་ལྷའི་འཇིག་རྟེན་ག་ལ་བ་དེར་དོང་ངོ། །དེར་དོང་ནས་ཀྱང་དེ་  
ནས་ཡང་ལྷའི་བདེ་བ་རྣམ་པ་ལྔ་དང་ལྡན་པ་རྣམས་ཇི་སྲིད་དུ་དེའི་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པ་ཟད་པར་མ་གྱུར་པ་དེ་སྲིད་དུ་དགའ་བར་བྱེད་དོ། །དེ་ཕྱིས་ལྷའི་  
འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང། ཡི་དྭགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་  
ཏེ་མི་རྣམས་དང་སྐལ་བ་མཉམ་པར་མི་རྣམས་ཀྱི་ནང་དུ་སྐྱེས་ན་ལས་དེ་དང་རྒྱུ་མཐུན་པར་དེ་ཁོ་ན་ཉིད་མཐོང་བར་མི་འགྱུར་ལ་དེ་རྟག་ཏུ་མཛའ་བཤེས་དང། གཉེན་འདབ་དང་  
  
  
༄༅། །རྩ་ལག་ཤིན་ཏུ་མི་ཕྱེད་པ་དང་ལྡན་ཞིང་ནོར་བཟང་པོ་དང་ལྡན་པར་འགྱུར་བ་མཐོང་ངོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་  
དེ༑ ལྷ་ཕྲེང་ཐོགས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷའི་འཇིག་རྟེན་ན་འདོད་པ་ལ་ཆགས་པ་ཞེས་བྱ་བ་ཇི་ལྟར་འདུག་པ་མཐོང་ངོ། །དེར་སེམས་  
ཅན་གང་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། གང་གིས་ཆོས་མཉན་པ་བྱས་ན་ལུས་དང་བྲལ་ནས་བདེ་འགྲོ་མཐོ་རིས་  
ཀྱི་འཇིག་རྟེན་ཡུལ་ལ་ཆགས་པ་ཞེས་བྱ་བའི་གནས་ཀྱི་ཕ་རོལ་ན་འདོད་པ་ལ་ཆགས་པ་ཞེས་བྱ་བ་གནས་པའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་དེས་ལེགས་  
པར་བྱས་པའི་ལས་ཀྱི་འབྲས་བུ་འབྱུང་བ་ནི། འདི་ལྟ་སྟེ། དངུལ་གྱི་ཁ་ང་བ་ན་འདུག་པ་ལྟར་རིན་པོ་ཆེ་སྣ་བདུན་གྱི་གཞལ་མེད་ཁང་ཡངས་པ་གསེར་གྱི་སྟེགས་བུ་ཅན་ལྷའི་བྱ་རྣམས་  
ཀྱིས་ཡོངས་སུ་བསྐོར་བ་དག་འབྱུང་སྟེ། འདི་ལྟ་སྟེ། བྱ་ཡིད་དུ་འཐད་པ་དང། སྒྲ་ཀུན་འབྱིན་པ་དང། ཆུ་ན་རྒྱུ་བ་དང། གསེར་ལྟ་བུ་དག་སྟེ། བྱ་དེ་ལྟ་བུ་དག་གིས་ཀུན་ཏུ་གང་བ་  
ཡིན་ནོ། །ས་ཕྱོགས་དེ་ན་ཆུ་བོ་དང། འབབ་ཆུ་དང། ལྟེང་ཀ་དང། ཉེ་བའི་ཚལ་དང་ཡང་ལྡན་པ་ཡིན་ནོ། །ཕྱོགས་དེ་ནི་བྱའི་རྣམ་པ་འབུམ་སྙེད་ཀྱིས་ཀྱང་ཀུན་ཏུ་གང་བ་ཡིན་  
  
  
དེ་ན་ལྷ་རྣམས་འདོད་པའི་ཡོན་ཏན་བཞི་དང། ཁ་ཅིག་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་ཀྱིས་དགའ་བར་བྱེད་དོ། །ལྷའི་མིག་གི་གཟུགས་གང་དང། །གང་མཐོང་  
བ་དེ་དང། དེ་དག་འདོད་པ་སྡུག་པ་ཡིད་དུ་འོང་བ་མཐོང་ངོ་།རྣ་བས་སྒྲ་གང་དང། གང་ཐོས་པ་དེ་དག་ཀྱང་འདོད་པ་སྡུག་པ་ཡིད་དུ་འོང་བ་ཐོས་སོ། །སྣས་དྲི་གང་དང། །གང་བསྣམས་པ་དེ་དང། དེ་  
དག་ཀུན་ཀྱང་འདོད་པ་སྡུག་པ་ཡིད་དུ་འོང་བ་ལ་སྣོམ་མོ། །ལྕེས་རོ་གང་དང། གང་མྱང་བར་བྱེད་པ་དེ་དང། དེ་དག་ཀྱང་འདོད་པ་ཡིད་དུ་འོང་བ་མྱོང་ངོ། །ལུས་ཀྱི་གང་དང། །གང་ལ་རེག་པ་དེ་དང། དེ་  
དག་ཀྱང་འདོད་པ་སྡུག་པ་ཡིད་དུ་འོང་བ་ལ་རེག་པར་བྱེད་དོ། །ཡིད་ཀྱིས་གང་དང། གང་ལ་སེམས་པ་དེ་དག་ཀྱང་འདོད་པ་སྡུག་པ་ཡིད་དུ་འོང་བ་ལ་སེམས་ཤིང་འགྲུབ་པར་འགྱུར་ཏེ། འདོད་  
པའི་ཡོན་ཏན་ལྔ་ལ་སེམས་ཆགས་པ་དེ་ཤིན་ཏུ་བདེ་བ་དང་ལྡན་པར་གནས་སོ། །འདོད་པ་ལ་ཆགས་པའི་ལྷ་རྣམས་ཀྱི་གནས་ནི་གཞན་དང་མི་འདྲ་བར་ལྷའི་གནས་དང་ལྡན་ཏེ། བདེ་  
བ་དག་མྱོང་བ་ན་ཇི་སྲིད་དུ་དེའི་འདོད་པ་སྡུག་པ་ཡིད་དུ་འོང་བ། བདེ་བར་བྱས་པ་ཤིན་ཏུ་ཉམས་དགའ་བ། འཇིག་རྟེན་འདི་དང་འཇིག་རྟེན་ཕ་རོལ་ལ་ཕན་པ། ཚུལ་ཁྲིམས་ཀྱི་  
ལས་བྱས་པ་མ་ཟད་ཀྱི་བར་དུ་དེ་དེ་ན་བདེ་བ་མྱོང་ངོ། །དེ་ཕྱིས་འདོད་པ་སྡུག་པ་ཡིད་དུ་འོང་བའི་གནས་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་  
  
  
༄༅། །སེམས་ཅན་དམྱལ་བ་དང། ཡི་དྭགས་དང། དུད་འགྲོའི་ནང་དུ་སྐྱེ་བར་འགྱུར་རོ། །གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་མི་རྣམས་  
དང་སྐལ་བ་མཉམ་པར་མིའི་ནང་དུ་སྐྱེས་ན་དེ་ལས་དེ་དང་རྒྱུ་མཐུན་པར་ཡུལ་ཆེན་པོ་ཤིན་ཏུ་འབྱོར་བ་དང་ལྡན་པ་དག་ཏུ་སྐྱེ་བར་འགྱུར་ཏེ། འདི་ལྟ་སྟེ། ཀ་ཤི་ཀ་དང། ཀོ་ས་ལ་  
དག་ཏུ་རྒྱལ་རིགས་ཤིང་སཱ་ལ་ཆེན་པོ་ལྟ་བུ་དང། བྲམ་ཟེའི་རིགས་ཤིང་སཱ་ལ་ཆེན་པོ་ལྟ་བུར་སྐྱེ་བར་འགྱུར་བ་མཐོང་ངོ་།དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་  
ཤེས་པ་དེ། ལྷའི་འཇིག་རྟེན་ལ་རྟོག་པར་བྱེད་དེ། ལེགས་པར་བྱས་པའི་ལས་ཀྱི་མཐའ་སྤྱད་པ་གང་གིས་ཕྲེང་ཐོགས་ཀྱི་གནས་ཡིད་གཡོ་བའི་ལྷ་རྣམས་ཀྱི་ནང་དུ་སྐྱེ་བར་འགྱུར་  
སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ཚུལ་ཁྲིམས་དང་ལྡན་པར་གྱུར་བ་སེམས་པ་ཡོད་པ་ཡིད་གསལ་བས་ཞིང་བཟང་པོ་མངོན་པར་ཤེས་པ་གུས་ཤིང་  
སེམས་དང་བ་གང་གིས་སངས་རྒྱས་སམ། མཆོད་རྟེན་ནམ། དགེ་འདུན་གྱི་གནས་ཕྱག་དར་ལེགས་པར་བྱས་ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ཡིད་གཡོ་  
བའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་དེའི་ལུས་ཤ་དང། རུས་པ་དང། ཆུ་སེར་དང་བྲལ་བ་ལས་དྲི་བསུང་དཔག་ཚད་བརྒྱར་འབྱུང་ལ། ཇི་ལྟར་མེ་