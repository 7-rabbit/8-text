  
༄༅། །ནད་དེ་ལས་ཐར་པ་དང། དགེ་སློང་དེ་འགྱོད་པ་སྐྱེས་ནས་བཅོམ་ལྡན་འདས་ཀྱིས་བཀའ་སྩལ་པ། བཅུག་མ་ཐག་ཏུ་ཕས་ཕམ་པར་འགྱུར་རོ། །ཡུལ་བྷ་རུ་ཀད་ཙའི་  
སྨད་འཚོང་མ་ཞིག་གི་ཁྱིམ་དུ་རྐུན་པོ་གཅིག་ཅིག་གནས་ཏེ། དེ་དེ་ནས་བྱུང་ཞིང་མི་དག་ལ་གནོད་པ་བྱེད་པ་དང། དེ་དག་གིས་རྒྱལ་པོ་ལ་གསོལ་ནས། རྒྱལ་པོས་སྨད་འཚོང་མ་བོས་ནས། ཅི་  
ཁྱོད་ཀྱི་ཁྱིམ་ན་རྐུན་པོ་གནས་སམ་ཞེས་དྲིས་པ་དང། ལྷ། སུ་ཡང་མ་མཆིས་སོ། །དེ་སྟེ་བཙལ་ཏེ་རྙེད་ན་ནི། ཁྱོད་ཀྱིས་བཅབས་ཏེ་སྦས་པས་ཆད་པས་གཅད་དོ། །མི་དེ་དག་གིས་རྐུན་པོ་དེ་བཟུང་  
སྟེ་ཁྲིད་ནས་རྒྱལ་པོ་ལ་གསོལ་བ་དང། རྒྱལ་པོས་བཀའ་སྩལ་པ་ཁྱོད་སོང་ལ་སྨད་འཚོང་མ་འདི་རྐང་པའི་མཁྲིག་མ་ནས་འབྲེང་བས་ཐོགས་ལ་ལྟག་པར་སྤྲེལ་ཏེ་དུར་ཁྲོད་དུ་འོར་ཅིག་སུ་  
གང་ཞིག་གིས་འདི་བཏང་ན། དེ་ཆད་པ་འདི་ཉིད་ཀྱིས་གཅད་དོ། །དེ་སྟེ་གསོན་ན་ནི། ཁྱི་རྣམས་ལ་སྦྱིན་ནོ། །དེ་དག་གིས་དེའི་རྐང་པའི་མཁྲིག་མ་ནས་འབྲེང་བས་བཏགས་ནས་ལྟག་པར་སྤྲེལ་ཏེ་དུར་  
ཁྲོད་དུ་བོར་བ་དང། དགེ་སློང་ཞིག་དུར་ཁྲོད་ན་མི་རོལ་རྟོག་ཅིང་འདུག་པ་དེས་མཐོང་སྟེ། འདོད་པའི་ཆོས་སྐྱེས་ནས་དེས་འདི་ལྟར་དེ་ཉིད་དུ་གཞུག་སྙམ་སྟེ་རྨ་ཁར་བཙུགས་པ་དང། དེའང་  
ལངས་ཏེ་འདུག་ནས་བཙུན་པ་སྔོན་དུ་ཆུ་ཞིག་སྩོལ་ཅིག་ཅེས་སྨྲས་པ་དང། དེས་དེ་ལ་ཆུ་བླུད་ནས་དེས་སྨྲས་པ། བཙུན་པ། །ཁོ་མོའི་ལུས་དང་མངལ་མི་གཙང་བ་འདི་ཅིར་དགོས། དེས་དེ་  
  
  
དེའི་གཉེན་བཤེས་རྣམས་འོང་བ་དགེ་སློང་དེས་རྒྱང་མ་ནས་མཐོང་སྟེ་ངོ་ཚ་བས་ཕྱོགས་གཅིག་ཏུ་སོང་བ་དང། དེས་གཉེན་བཤེས་དེ་དག་ལ་སྨྲས་པ། ཁོ་མོ་འདི་  
ལྟར་ཅུང་ཟད་འཚོ་བ་དེ་དག་ཐམས་ཅད་དགེ་སློང་འདིའི་མཐུ་ཡིན་གྱི། དེ་པོས་ཤིག་ཅེས་དེས་སྨྲས་པ་དང། དེ་དག་གིས་བོས་ནས་དེས་སྨྲས་པ། བཙུན་པ། ཁོ་མོ་ཅུང་ཟད་འཚོ་བ་དེ་ཐམས་ཅད་  
ནི། ཁྱོད་ཀྱི་དྲིན་ཏེ། འདི་དག་ནི། ཁོ་མོའི་གཉེན་བཤེས་ལགས་ན་འདི་དག་གིས་གསོས་ཏེ་སོས་པ་དང། དེ་སྟེ་ཁོ་མོ་ལ་བགྱི་བ་མཆིས་ན། ཁྱིམ་འདི་ན་མཆིས་ཀྱི། དེར་སྤྱོན་ཅིག་ཅེས་སྨྲས་  
པ་དང། དགེ་སློང་དེ་འགྱོད་པ་སྐྱེས་ནས་བཅོམ་ལྡན་འདས་ཀྱིས་བཀའ་སྩལ་པ། ཕས་ཕམ་པའི་ཉེས་པ་མེད་དེ། ཉེས་པ་སྦོམ་པོར་འགྱུར་རོ། །མདོར་ན། བ་ལང་ནང་དང་ཁྲོན་པ་དང། །རེག་དང་  
གྲུ་ཡང་ནུབ་པ་དང། །སྐྱེས་པ་དག་དང་སེར་སྐྱ་དང། །བུད་མེད་བུ་དང་སེར་སྐྱ་དང། །བཟང་སྐྱེས་ནོར་ཅན་ཕོ་བྲང་སྐྱོང་།དགེ་སློང་ཕོ་བྲང་འཁོར་སྐྱོང་བ་བ་ལང་གི་ནང་དུ་སོང་བ་དང། དེ་གླང་མི་སྲུན་  
པས་བརྡུངས་ནས་བུད་མེད་ཀྱི་སྟེང་དུ་འགྱེལ་བ་དང། དགེ་སློང་དེ་འགྱོད་པ་སྐྱེས་ནས་བཅོམ་ལྡན་འདས་ཀྱིས་བཀའ་སྩལ་པ། ཉེས་པ་མེད་དེ། །ཤེས་པར་བྱོས་ལ་བ་ལང་གི་ནང་དུ་སོང་ཞིག་  
དགེ་སློང་ཞིག་ཁྲོན་པ་ཞིག་ཏུ་བལྟས་པ་དང། དེར་ལྷུང་ནས་དེར་སྔར་ཡང་བུད་མེད་ཅིག་ལྷུང་བས་དེའི་མགུལ་ནས་འཇུས་སོ། །ཁྱིམ་བདག་དག་གིས་ཐག་པ་བླངས་ཏེ་དགེ་སློང་དེ་ཕྱུང་བ་དང། དེའི་  
  
  
༄༅། །མགུལ་ནས་བུད་མེད་ཅིག་གིས་འཇུས་པར་མཐོང་ནས་དེ་དག་གིས་བུད་མེད་འདི་ག་ལས་འོངས་ཞེས་སྨྲས་པ་དང། དགེ་སློང་གིས། འདི་ནི། སྔར་ལྷུང་བས་ཁོ་བོའི་  
མགུལ་ནས་འཇུས་སོ། །ཞེས་སྨྲས་ནས་དགེ་སློང་དེ་འགྱོད་པ་སྐྱེས་པ་དང། བཅོམ་ལྡན་འདས་ཀྱིས་བཀའ་སྩལ་པ། ཉེས་པ་མེད་དེ། བག་ཡོད་པར་བྱོས་ལ་ཁྲོན་པར་ལྟོས་ཤིག་དགེ་སློང་  
ཞིག་བསོད་སྙོམས་སྤྱོད་པ་ལས་སྒོ་ཁང་དོག་པ་ཞིག་ནས་བྱུང་བ་དང། བུད་མེད་ཅིག་ཀྱང་ནང་དུ་འཇུག་པ་དེའི་མོ་མཚན་གྱིས་དེའི་ཕོ་མཚན་ལ་རེག་པ་དང། དགེ་སློང་དེ་འགྱོད་པ་སྐྱེས་ནས་  
བཅོམ་ལྡན་འདས་ཀྱིས་བཀའ་སྩལ་པ། ཉེས་པ་མེད་དེ། བག་ཡོད་པར་བྱོས་ལ་གྲོང་དུ་བསོད་སྙོམས་སྤྱོད་ཅིག་དགེ་སློང་ཞིག་གྲུ་ལས་ཀླུང་བརྒལ་བ་ན་གྲུ་དེ་ནུབ་པ་དང། བུད་མེད་  
ཅིག་ཀྱང་དེ་ན་ཡོད་དེ། དེས་དེའི་མགུལ་ནས་འཇུས་སོ། །དགེ་སློང་བརྒལ་བ་དང། དགེ་སློང་དེ་འགྱོད་པ་སྐྱེས་ནས་བཅོམ་ལྡན་འདས་ཀྱིས་བཀའ་སྩལ་པ། ཉེས་པ་མེད་དེ། བག་ཡོད་  
པར་བྱོས་ལ་ཀླུང་རྒོལ་ཅིག་སྐྱེས་པ་སེར་སྐྱ་ཞེས་བྱ་བ་ཞིག་དགེ་སློང་མའི་དྲུང་དུ་སོང་སྟེ་འདི་སྐད་དུ། འཕགས་མ། བདག་ཏུ་ཕྱུང་ཞིག་ཅེས་སྨྲས་པ་དང། དེ་དེ་དག་གིས་མ་བརྟགས་  
པར་རབ་ཏུ་བྱུང་སྟེ། དེས་དགེ་སློང་མ་ལ་རེག་པ་དང། དེ་དག་འགྱོད་པ་སྐྱེས་ནས་བཅོམ་ལྡན་འདས་ཀྱིས་བཀའ་སྩལ་པ། ཉེས་པ་མེད་དེ། ཤིན་ཏུ་བརྟགས་ལ་རབ་ཏུ་དབྱུང་བར་བྱོས་ཤིག་  
  
  
བཞིན་ནོ། །བཅོམ་ལྡན་འདས་ཀྱིས་བཀའ་སྩལ་པ། དགེ་སློང་མས་བུ་དོར་བར་མ་བྱེད་ཅིག་བོར་ན་ཉེས་པ་སྦོམ་པོར་འགྱུར་རོ། །སེར་སྐྱ་  
བཟང་མོའི་གླེང་གཞི་རྒྱས་པར་བྱས་པ་དང། བཅོམ་ལྡན་འདས་ཀྱིས་བཀའ་སྩལ་པ། བཟང་མོ། ཅི་ཁྱོད་ཀྱིས་དགའ་བ་ཚོར་རམ། བཙུན་པ། བདག་གིས་དགའ་བ་ལྟ་ག་ལ་ཚོར་གྱི། ཇི་ལྟར་  
ཐོང་ལྕགས་བསྲེགས་པ་བཞིན་ནོ། །བཅོམ་ལྡན་འདས་ཀྱིས་བཀའ་སྩལ་པ། བུད་མེད་ཀྱི་མོ་མཚན་གྱི་ཕྱོགས་ནི། ལས་རྣམ་པར་སྨིན་པ་ལས་སྐྱེས་ཏེ། ནན་གྱིས་བྱས་པ་ལ་ཉེས་པ་མེད་དོ། །  
དགེ་སློང་མ་བཟང་མོ་སྐྱེས་ཞེས་བྱ་བ་དེ་གཡོན་ཅན་རྣམས་ཀྱིས་བཟུང་ནས་ཁ་བཀབ་སྟེ་ནགས་སྟུག་པོར་ཁྲིད་ནས་སུན་ཕྱུང་སྟེ་སླར་བཏང་བ་ལས། དགེ་སློང་མ་དག་གིས་གནས་ནས་བསྐྲད་པ་དང་དེས་  
སྨྲས་པ། འཕགས་མ། བདག་གིས་ནི། དགའ་བ་ཚོར་རོ། །ཁྱོད་གཡོན་ཅན་གྱིས་བཟུང་སྟེ་ནགས་སྟུག་པོར་ཁྲིད་ནས་སུན་ཕྱུང་སྟེ་སླར་བཏང་བ་ཡིན་ན། ཅིའི་ཕྱིར་དགའ་བ་མ་ཚོར། དེ་ལྟར་གྱུར་  
པ་དགེ་སློང་མ་རྣམས་ཀྱིས་དགེ་སློང་རྣམས་ལ་སྨྲས་པ་དང། དགེ་སློང་དག་གིས་བཅོམ་ལྡན་འདས་ལ་གསོལ་ནས་བཅོམ་ལྡན་འདས་ཀྱིས་བཀའ་སྩལ་པ། ཅི། ཁྱོད་ཀྱིས་དགའ་ཚོར་རམ་  
བཙུན་པ། བདག་འགྲེས་ལྡོག་སུག་པ་གཡབས་ན། དགའ་བ་ལྟ་ག་ལ་ཚོར་ཞེས་གསོལ་བ་དང། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་བུད་མེད་ཀྱི་མོ་མཚན་གྱི་ཕྱོགས་ནི། ལས་  
  
  
༄༅། །རྣམ་པར་སྨིན་པ་ལས་སྐྱེས་ཏེ། འགྲོ་བ་དང། ལྡོག་པ་དང། ལག་པ་གཡོབ་པ་ལ་ནི། ནན་གྱིས་བཟུང་བ་ཞེས་བྱ་སྟེ། ནན་གྱིས་བཟུང་བ་ལ་ནི། ཉེས་པ་མེད་དོ། །དགེ་སློང་  
མ་ནོར་ཅན་མོ་ཞེས་བྱ་བ་ཞིག་མཉན་དུ་ཡོད་པར་བསོད་སྙོམས་སྤྱོད་པ་ན། གཡོན་ཅན་རྣམས་ཀྱིས་བཟུང་སྟེ་ནགས་སྟུག་པོར་ཁྲིད་ནས་སུན་ཕྱུང་སྟེ་བཏང་བ་དང། དགེ་སློང་མ་དག་གིས་གནས་ནས་  
བསྐྲད་ནས། འཕགས་མ། བདག་གིས་དགའ་བ་མ་ཚོར་རོ། །ཞེས་སྨྲས་པ་དང། ཁྱོད་གཡོན་ཅན་རྣམས་ཀྱིས་བཅིངས་ཏེ་ནགས་སྟུག་པོར་ཁྲིད་ནས་སུན་ཕྱུང་སྟེ་བཏང་བ་ཡིན་ན། ཅིའི་ཕྱིར་དགའ་  
བ་མཚོར། དེ་ལྟར་གྱུར་པ་དགེ་སློང་མ་དག་གིས་དགེ་སློང་དག་ལ་སྨྲས་པ་དང། དགེ་སློང་དག་གིས་ཀྱང་བཅོམ་ལྡན་འདས་ལ་གསོལ་ནས་བཅོམ་ལྡན་འདས་ཀྱིས་བཀའ་སྩལ་པ། ཅི། ཁྱོད་  
ཀྱིས་དགའ་བ་ཚོར་རམ། བཙུན་པ། བདག་གིས་དུས་ནས་བོས་དཀྲོགས་ཏེ་བདག་ལ་མ་འཛིན་ཅིག་ཅེས་སྨྲས་ན། དགའ་བ་ལྟ་ག་ལ་ཚོར། བཅོམ་ལྡན་འདས་ཀྱིས་བཀའ་སྩལ་པ། བུད་མེད་  
ཀྱི་མོ་མཚོན་གྱི་ཕྱོགས་ནི། ལས་རྣམ་པར་སྨིན་པ་ལས་སྐྱེས་ཏེ་ངུ་བཞིན་པ་ནི། ནན་གྱིས་བཟུང་བ་ཞེས་བྱའོ། །བོས་དཀྲོགས་ནས་བདག་ལ་མ་འཛིན་ཅིག་ཅེས་སྨྲ་བ་ནི། ནན་གྱིས་བཟུང་བ་ཞེས་  
བྱ་བ་སྟེ། ནན་གྱིས་བཟུང་བ་ལ་ཉེས་པ་མེད་དོ། །དགེ་སློང་མ་ཕོ་བྲང་སྐྱོང་ཞེས་བྱ་བ་ཞིག་མཉན་དུ་ཡོད་པར་བསོད་སྙོམས་སྤྱོད་པ་ན། གཡོན་ཅན་རྣམས་ཀྱིས་བཟུང་སྟེ་ནགས་སྟུག་པོར་ཁྲིད་ནས་  
  
  
གནས་ནས་བསྐྲད་པ་དང། དེས་སྨྲས་པ། བདག་གིས་དགའ་བ་ནི། མ་ཚོར་རོ། །འོན་ཀུན་དགའ་བོའི་དྲུང་དུ་སོང་ཞིག་ཅེས་སྨྲས་ནས་དེ་དེའི་དྲུང་དུ་  
སོང་བ་དང། གནས་བརྟན་གྱིས་ཀྱང་མཐོང་ནས་དེས་གུས་པའི་ཚིག་ཏུ་མ་སྨྲས་པ་དང། གནས་བརྟན་གྱིས་ཀྱང་བསྐྲད་ནས་དེ་འདི་སྙམ་དུ། བདག་འདི་འདྲ་བར་འཚོ་ཞིང་འདུག་པ་བས། སོང་ལ་བུམ་  
པ་བྱེ་མས་བཀད་བ་མགུལ་དུ་བཏགས་ཏེ་ཀླུང་ཨ་ཛིར་བ་ཏིར་མཆོང་ངོ། །སྙམ་དུ་བསམ་ནས་དེས་བུམ་པ་བྱེ་མས་བཀང་བ་མགུལ་དུ་བཏགས་ཏ་ཀླུང་ཨ་ཛི་ར་བ་ཏིར་མཆོངས་པ་དང། ཐ་གུ་ངན་པ་ཞིག་  
པས་ཆད་དེ་བྱིང་ཞིང་ནུབ་པ་གཡོན་ཅན་རྣམས་ཀྱིས་མཐོང་ནས་དེ་དག་གིས་ཕྱུང་སྟེ་བཞག་ནས་ནམ་འདུ་ཤེས་སླར་རྙེད་པ་དང། དེ་ལ་སུན་འབྱིན་ཏོ། །དགེ་སློང་མ་དག་ཀྱང་ཚོལ་ཞིང་གནས་དེར་ལྷགས་  
པ་དང། དེ་དག་གིས་དེ་ལ་སུན་འབྱིན་པར་མཐོང་ནས་དེས་སྨྲས་པ་འདི་སྔོན་ནི། དགེ་སློང་མ་ཡིན་ན། ད་དུང་ཡང་དགེ་སློང་མ་ཡིན་ནམ་ཞེས་སྨྲས་ནས་དེ་ལྟར་གྱུར་པ་དགེ་སློང་རྣམས་ལ་སྨྲས་པ་  
དང། བཅོམ་ལྡན་འདས་ཀྱིས་བཀའ་སྩལ་པ། ཅི། ཁྱོད་ཀྱིས་དགའ་བ་ཚོར་རམ། བཙུན་པ། འགྲེས་ལྡོག་སུག་པ་གཡབས་ནས་བདག་ལ་མ་འཛིན་ཅིག་ཅེས་སྨྲས་ན། དགའ་བ་ལྟ་ག་  
ལ་ཚོར། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་བུད་མེད་ཀྱི་མོ་མཚན་གྱི་ཕྱོགས་ནི། ལས་རྣམ་པར་སྨིན་པ་ལས་སྐྱེས་ཏེ། འགྲེ་བ་ནི། ནན་གྱིས་བཟུང་བ་ཞེས་བྱ་བ་ནས་བདག་  
  
  
༄༅། །ལ་མ་འཛིན་ཅིག་ཅེས་སྨྲ་བ་ནི། ནན་གྱིས་བཟུང་བ་ཞེས་བྱ་བའི་བར་དུ་རྒྱས་པར་ཏེ། ནན་གྱིས་བཟུང་བ་ལ་ནི། ཉེས་པ་མེད་དོ། །མདོར་ན། ནོར་ཅན་དགོན་པར་འདུ་ཤེས་  
དང། །བསོད་སྙོམས་བཅུ་དང་རྐུན་པོ་བཅུ། །གཞན་ཡང་ཤོ་གམ་གནས་ཀྱི་བཅུ། །སངས་རྒྱས་བཅོམ་ལྡན་འདས་རྒྱལ་པོའི་ཁབ་ན་བཞུགས་སོ། །སྔོན་གྱི་རྫབ་དགེ་སློང་ནོར་ཅན་བསླབ་པའི་  
གནས་མ་བཅས་པས་ལས་དང་པོ་པ་ལ་ནི། ཉེས་པ་མེད་དེ། བདག་གིས་ནི། ཤིང་མང་ཞིག་མ་བྱིན་པར་བླངས་ཏེ་འོངས་ན། གང་ལ་བདག་ལས་དང་པོ་པར་འགྱུར་ཞེས་སེམས་ལ་གདུང་ཞིང་  
འགྱོད་དེ། འགྱོད་པར་གྱུར་པ་དང། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དང། བསླབ་པའི་གནས་མ་བཅས་པས་སྔོན་གྱི་རྫ་བ་དགེ་སློང་ནོར་ཅན་ནི། ཀུན་ལས་ཀྱང་འདས་ཏེ་  
ཐམས་ཅད་དུ་ལས་དང་པོ་པ་ཡིན་པས་ལས་དང་པོ་པ་ལ་ཉེས་པ་མེད་དོ། །དགེ་སློང་ཞིག་དགོན་པ་ལ་བདག་པོ་མེད་པའི་ཡོ་བྱད་ལ་བདག་པོ་ཡོད་པར་འདུ་ཤེས་ནས་མ་བྱིན་པར་བླངས་པ་  
དང། དགེ་སློང་དེ་འགྱོད་པ་སྐྱེས་ནས་བཅོམ་ལྡན་འདས་ཀྱིས་བཀའ་སྩལ་པ། བདག་པོ་ཡོད་པ་ལ་བདག་པོ་ཡོད་པར་འདུ་ཤེས་ན། ཕས་ཕམ་པར་འགྱུར་རོ། །བདག་པོ་ཡོད་པ་ལ་ཐེ་ཚོམ་  
དུ་གྱུར་ན། ཕས་ཕམ་པར་འགྱུར་རོ། །བདག་པོ་མེད་པ་ལ་བདག་པོ་ཡོད་པར་འདུ་ཤེས་ན། ཉེས་པ་སྦོམ་པོར་འགྱུར་རོ། །བདག་པོ་མེད་པ་ལ་བདག་པོ་མེད་པར་འདུ་ཤེས་ན། ཉེས་པ་མེད་  
  
  
༑དགེ་སློང་གིས་བསོད་སྙོམས་འབྲས་ཆན་ཞིག་མི་དབང་བར་བླངས་པ་དང། བཅོམ་ལྡན་འདས་ཀྱིས་བཀའ་སྩལ་པ། ཕས་ཕམ་པའི་ཉེས་པ་མེད་དེ། ཉེས་པ་སྦོམ་པོར་འགྱུར་རོ། །བསོད་སྙོམས་  
འབྲས་ཆན་ལ་ཇི་ལྟ་བ་བཞིན་དུ་བསོད་སྙོམས་ཕྱེ་དང་ཕྱེ་ཚལ་བཙོས་པའི་བསོད་སྙོམས་དང། བསོད་སྙོམས་ཤ་དང། བསོད་སྙོམས་བག་ཚོས་རྣམས་ཐམས་ཅད་ཀྱང་དེ་བཞིན་དུ་ཉེས་པ་སྦོམ་  
པོར་འགྱུར་རོ། །དགེ་སློང་ཞིག་མགྲོན་དུ་མ་བོས་པར་ཟན་ཟོས་པ་དང། དགེ་སློང་དེ་འགྱོད་པ་སྐྱེས་ནས་བཅོམ་ལྡན་འདས་ཀྱིས་བཀའ་སྩལ་པ། ཕས་ཕམ་པའི་ཉེས་པ་མེད་དེ། ཉེས་བྱས་སུ་འགྱུར་  
རོ༑ ༑ལྗོངས་ཀོ་ས་ལར་དགེ་འདུན་གྱིས་བཤོས་བགོད་པ་ན་དགེ་སློང་གཞི་པ་ཞིག་གྲོང་གཞན་དུ་སོང་བ་དང། དེ་དང་ལྷན་ཅིག་སྤྱོད་པ་གཉིས་ཤིག་ཡོད་དེ། དེ་གཉིས་ཀས་མཁན་པོའི་ཟན་སོ་སོར་  
མནོས་པ་དང། དེ་གཉིས་འདི་སྙམ་དུ། ཁྱོད་ཀྱིས་ཀྱང་མནོས། ཁོ་བོས་ཀྱང་མནོས་ན། གང་གིས་མི་དབང་བར་བླངས་མི་ཤེས་ཏེ། ཕས་ཕམ་པའི་ཉེས་པར་མ་གྱུར་གྲང་སྙམ་དུ་བསམ་པ་དང་  
བཅོམ་ལྡན་འདས་ཀྱིས་བཀའ་སྩལ་པ། བླངས་པ་ལ་ཉེས་པ་མེད་དེ་གཞན་ཤེས་པར་བྱོས་ཤིག་ལྗོངས་ཀོ་ས་ལར་དགེ་འདུན་གྱིས་བཤོས་བགོད་པ་ན། དགེ་སློང་གཞི་པ་ཞིག་གྲོང་གཞན་  
དུ་སོང་ནས་དགེ་སློང་དེའི་མཛའ་བོ་དེས་དེའི་ཟན་མནོས་པ་དང། དེ་འོངས་ནས་སྨྲས་པ། ཚེ་དང་ལྡན་པ། ཁྱོད་ཀྱིས་ཁོ་བོའི་ཟན་མནོས་སམ། སྨྲས་པ། མནོས་སོ། །དགེ་སློང་དེས་ངས་མ་བཅོལ་བར་ཁྱོད་  
  
  
༄༅། །ཀྱིས་ཅི་ཕྱིར་མནོས་ཞེས་སྨྲས་པ་དང། དགེ་སློང་འགྱོད་པ་སྐྱེས་ནས་བཅོམ་ལྡན་འདས་ཀྱིས་བཀའ་སྩལ་པ། ཉེས་པ་མེད་དེ་མ་བཅོལ་བར་ནི། མ་ནོད་ཅིག་ལྗོངས་  
ཀོ་ས་ལར་དགེ་འདུན་གྱི་བཤོས་བགོད་པ་ན། དགེ་སློང་ནད་པ་ཞིག་ཡོད་དེ། དེའི་ནད་གཡོག་གིས་ཟན་མནོས་ཏེ། དེས་མནོས་ནས་སོང་བ་དང། དགེ་སློང་དེའང་དུས་འདས་ནས་དེས་ཇི་ལྟར་བྱ་བ་མི་  
ཤེས་ནས་བཅོམ་ལྡན་འདས་ཀྱིས་བཀའ་སྩལ་པ། དེ་སྟེ་སྔར་དུས་ལས་འདས་ལ། ཕྱིས་མནོས་ན་ནི། དེ་ཉིད་དུ་སླར་ཕུལ་ཅིག་འོན་ཏེ་སྔར་མནོས་ལ་ཕྱིས་དུས་ལས་འདས་ན། ཡོ་བྱད་གཞན་  
ཇི་ལྟ་བ་དེ་ལྟར་བྱོས་ཤིག་དགེ་སློང་ཞིག་གིས་དགེ་སློང་ཞིག་ལ་འདི་སྐད་དུ། ཚེ་དང་ལྡན་པ། ཚུར་ཤོག་རྐུན་པོ་ལ་འདོང་ངོ་།ཞེས་སྨྲས་ནས་དེ་གཉིས་དོང་སྟེ་ལམ་གྱི་ཕྱེད་དུ་ཕྱིན་པ་དང་  
བདག་ཅག་ནི། དགེ་བར་གསུངས་པའི་ཆོས་འདུལ་བ་ལ་རབ་ཏུ་བྱུང་བས་རྐུན་པོ་བྱས་ན་ནི། བདག་ཅག་གཉིས་མི་མཛེས་ཤིང་མི་རིགས་སོ་།སྙམ་སྟེ་ངོ་ཚ་བའི་ཆོས་དང་ལྡན་པར་གྱུར་ནས་དེ་གཉིས་  
དེར་མ་དོང་བ་དང། དེ་གཉིས་འགྱོད་པ་སྐྱེས་ནས་བཅོམ་ལྡན་འདས་ཀྱིས་བཀའ་སྩལ་པ། ཕས་ཕམ་པའི་ཉེས་པ་མེད་དེ། ཉེས་བྱས་སུ་འགྱུར་རོ། །དེ་དགེ་སློང་ཞིག་གིས་དགེ་སློང་དག་ཅིག་ལ་ཚེ་  
དང་ལྡན་པ་དག་ཚུར་ཤོག་རྐུན་པོ་ལ་འདོང་ཞེས་དེ་སྐད་སྨྲས་པ་དང། དེ་དག་དོང་ནས་ལམ་གྱི་ཕྱེད་དུ་ཕྱིན་པ་དང། བདག་ཅག་ནི། མི་མཛེས་སོ། །སྙམ་ནས་ངོ་ཚ་བའི་ཆོས་དང་ལྡན་པར་  
  
  
དགེ་སློང་དེ་དག་འགྱོད་པ་སྐྱེས་ནས་བཅོམ་ལྡན་འདས་ཀྱིས་བཀའ་སྩལ་པ། ཕས་ཕམ་པའི་ཉེས་པ་མེད་དེ། ཉེས་བྱས་སུ་འགྱུར་རོ། །དེ་དག་བཞིན་དུ་བྱས་པ་ལས་གཅིག་  
ནི། ངོ་ཚ་བའི་ཆོས་དང་ལྡན་ནས་དེ་འདི་སྙམ་དུ། དེ་སྟེ་མ་སོང་ན་ནི། དེ་དག་གིས་བདག་འཚོ་བ་དང་ཕྲལ་བར་འགྱུར་གྱི་བདག་སོང་ལ་བདག་གིས་མ་བྱིན་པར་མི་བླང་ཞིང་བདག་གི་སྐལ་བ་མི་བཀུར་རོ། །  
སྙམ་དུ་བསམ་ནས་དེས་དེར་མ་བྱིན་པར་མ་བླངས། སྐལ་པ་ཡང་མ་ཁྱེར་བ་དང། དགེ་སློང་དེ་འགྱོད་པ་སྐྱེས་ནས་བཅོམ་ལྡན་འདས་ཀྱིས་བཀའ་སྩལ་པ། ཕས་ཕམ་བཞི་ཉེས་པ་མེད་དེ། ཉེས་བྱས་སུ་  
འགྱུར་རོ། །དགེ་སློང་དག་གིས་དགེ་སློང་དག་ལ་ཚེ་དང་ལྡན་པ་ཚུར་ཤོག་རྐུན་པོ་ལ་འདོང་ངོ། །ཞེས་སྨྲས་ནས་དེ་དག་དེར་དོང་བ་དང། དེ་དག་ལས། ཕྱེད་ནི། ལས་བྱེད། ཕྱེད་ནི། ལམ་སྲུང་ངོ་།དེ་དག་  
ལས་ལམ་སྲུང་བ་གང་ཡིན་པ་དེ་དག་འདི་སྙམ་དུ། བདག་ཅག་གིས་ནི། མ་བླངས་ཤིང། མ་བརྐུས་པས་ཉེས་པར་མི་འགྱུར་རོ། །སྙམ་དུ་བསམ་པ་དང། དེ་ལྟར་གྱུར་པ་དགེ་སློང་དག་གིས་ཐོས་ནས་  
བཅོམ་ལྡན་འདས་ལ་གསོལ་པ་དང། བཅོམ་ལྡན་འདས་ཀྱིས་བཀའ་སྩལ་པ། དེ་སྟེ་དངོས་པོ་ཚང་ན། ཕས་ཕམ་པར་འགྱུར་རོ། །དངོས་པོ་མ་ཚང་ན། ཉེས་པ་སྦོམ་པོར་འགྱུར་རོ། །དགེ་སློང་  
ཞིག་གིས་དགེ་སློང་ཞིག་ལ་ཚེ་དང་ལྡན་པ། ཚུར་ཤོག་རྐུན་པོ་ལ་འདོང་ངོ། །ཞེས་སྨྲས་ནས་དེ་དག་གིས་མ་བྱིན་པར་བླངས་པ་དང། གཞན་དུ་ནི། དངོས་པོ་མ་ཚང་གི། དེ་གཉིས་ཀྱིས་གང་  
  
  
༄༅། །ནས་བླངས་པ་དེ་ཉིད་དུ་དངོས་པོ་ཚང་ནས་དགེ་སློང་དེ་གཉིས་འགྱོད་པ་སྐྱེས་པ་དང། བཅོམ་ལྡན་འདས་ཀྱིས་བཀའ་སྩལ་པ། གནས་གང་ནས་བསྐྱོད་པ་དེའི་རིན་ཐང་  
བརྩི་བར་བྱའོ། །དགེ་སློང་ཞིག་གིས་དགེ་སློང་དག་ཅིག་ལ་ཚེ་དང་ལྡན་པ་དག་ཚུར་ཤོག་རྐུན་པོ་ལ་འདོང་ངོ། །གང་གིས་ཅི་ཐོབ་པ་དེ་དེ་ཉིད་དབང་ངོ། །ཞེས་སྨྲས་ནས་དེ་དག་དེར་དོང་བ་དང། དེ་དག་  
ལས་ཁ་ཅིག་གིས་ནི། ཐོབ། ཁ་ཅིག་གིས་ནི། མ་ཐོབ་ནས་དེ་དག་འགྱོད་པ་སྐྱེས་པ་དང། བཅོམ་ལྡན་འདས་ཀྱིས་བཀའ་སྩལ་པ། ཕས་ཕམ་པའི་ཉེས་པ་མེད་དེ། ཉེས་པ་སྦོམ་པོར་འགྱུར་རོ།།  
དགེ་སློང་དེ་དག་ལ་རྐུན་པོས་ཀྱང་བྱིན། ཐུན་མོང་བ་དང། སྲུང་བ་དག་གིས་ཀྱང་བྱིན་ན། དེ་དག་འགྱོད་པ་སྐྱེས་ནས་མ་བླངས་པ་དང། བཅོམ་ལྡན་འདས་ཀྱིས་བཀའ་སྩལ་པ། རྗེས་སུ་  
གནང་བ་ནི། སྦྱིན་པར་བྱེད་པ་ལ་སྦྱིན་བདག་ཏུ་སེམས་ཉེ་བར་བཞག་སྟེ་ལོངས་ཤིག་དགེ་སློང་ཞིག་གི་ལྷན་ཅིག་སྤྱོད་པ་དེ་རྐུན་པོས་ཁྲིད་པ་དང། དེ་དེ་ནས་བོས་ཏེ་འོངས་ནས་དགེ་སློང་དེ་  
འགྱོད་པ་སྐྱེས་པ་དང། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་བདག་ཉིད་ཀྱིས་བདག་རྐུར་རུང་གི་ཉེས་པ་མེད་དོ། །དགེ་སློང་ཞིག་ལ་ཤོ་གམ་བཅད་པའི་རྫས་ཤིག་ལག་  
ན་ཡོད་ན། དེ་སྟེ་ཤོ་གམ་གྱི་གནས་ལས་འདས་ན་ནི། ཕས་ཕམ་པར་འགྱུར་རོ། །དེ་འདི་སྙམ་དུ། འདི་ནི། བདག་གི་མའི་འོ། །འདི་ནི་བདག་གི་ཕའི་འོ། །འདི་ནི། བདག་གི་ཕུ་བོའི་འོ། །  
  
  
བདག་གི་སྲིང་མོ་དང། མཁན་པོ་དང། སློབ་དཔོན་དང། མཆོད་རྟེན་དང། དགེ་འདུན་རྣམས་ཀྱིའོ། །སྙམ་དུ་བསམ་ནས་མང་པོ་ལ་བསྔོས་ཏེ་འདས་ན། ཉེས་པ་སྦོམ་པོར་འགྱུར་རོ། །ནམ་  
མཁའ་ལས་འདས་ན་ནི། ཉེས་པ་མེད་དོ། །མདོར་ན། ཁྲིའུ་དང་གླེགས་བམ་སེང་རས་དང། །ཆང་དང་ཤ་དང་གོས་དང་ནང། །ཕྱག་དར་ཁྲོད་དང་དུར་ཁྲོད་དང། །དུར་ཁྲོད་ཀྱི་ནི་གནས་གཉིས་སོ། །དགེ་སློང་  
ཞིག་གིས་ཁྲིའུ་ཞིག་བརྙས་ནས་ཁྱེར་ཏེ་འོངས་ནས་དེས་སླར་མི་སྦྱིན་ནོ། །སྙམ་དུ་བསམ་པ་དང། དགེ་སློང་དེ་འགྱོད་པ་སྐྱེས་ནས་བཅོམ་ལྡན་འདས་ཀྱིས་བཀའ་སྩལ་པ། ཕས་ཕམ་པའི་ཉེས་པ་  
མེད་དེ༑ ཉེས་པ་སྦོམ་པོར་འགྱུར་རོ། །དགེ་སློང་ཞིག་གིས་གླེགས་བམ་ཞིག་བརྙས་ནས་ཁྱེར་ཏེ་འོངས་པ་དང། དེ་ཡང་རྒྱས་པར་དེ་བཞིན་ནོ། །དགེ་སློང་ཞིག་གིས་སེང་རས་ཤིག་མ་བྱིན་པར་བླངས་  
ཏེ༑ དེས་དེ་བརྐུས་ནས་བཤིག་པ་དང། དེའི་ནང་ནས་དར་རིན་ཐང་ཆེན་པོ་ཞིག་བྱུང་སྟེ། དགེ་སློང་དེ་འགྱོད་པ་སྐྱེས་ནས་བཅོམ་ལྡན་འདས་ཀྱིས་བཀའ་སྩལ་པ། སེང་རས་ཀྱི་རིན་ཐང་བརྩི་བར་  
བྱའོ༑ ༑རྐུན་པོ་དག་གིས་ཆང་ཞིག་ཁྱེར་ཏེ་དགོན་པ་ལ་དོང་ནས་ཆང་ཁ་ཅིག་ནི། འཐུངས། ཁ་ཅིག་ནི། སྦས་ཏེ་དོང་བ་དང། དགེ་སློང་དག་ཀྱང་གནས་དེར་ཉིན་པར་སྤྱོད་པའི་ཕྱིར་དོང་པ་དང་དེ་དག་  
གིས་དེ་མཐོང་ནས་དེ་དག་གིས་ཚྭར་འགྱུར་གྱི། སོང་ལ་གཙུག་ལག་ཁང་དུ་སྐྱོལ་ཅིང། ཅེས་སྨྲས་ནས། དེ་གཙུག་ལག་ཁང་དུ་བསྐྱལ་ཏོ། །རྐུན་པོ་དག་ཀྱང་སྐོམ་ནས་དེར་སོང་སྟེ་བཙལ་བ་  
  
  
༄༅། །དང། མ་རྙེད་ནས་དེ་དག་གིས་དགེ་སློང་དེ་དག་མཐོང་སྟེ་དེ་དག་ལ་བཙུན་པ། ཀྱེ་ཁྱེད་ཀྱིས་ཆང་ཞིག་མ་བསྣམས་སམ་ཞེས་དྲིས་པ་དང། དགེ་སློང་དེ་དག་གིས་ཁྱེར་  
རོ༑ ༑ཞེས་སྨྲས་པ་དང། རྐུན་པོས་བཙུན་པ། ཁོ་བོ་ཅག་གི་ཆང་བརྐུས་པས་ཁྱེད་ནི། རྐུན་མའོ། །ཞེས་སྨྲས་པ་དང། དགེ་སློང་དེ་དག་འགྱོད་པ་སྐྱེས་ནས་བཅོམ་ལྡན་འདས་ཀྱིས་བཀའ་སྩལ་པ་  
ཉེས་པ་མེད་དེ། བདག་པོ་ཡོད་དམ་མེད་ཤིན་ཏུ་བརྟགས་ལ་བླང་བར་བྱའོ། །དེ་ལྟར་ཤ་ལའང་དེ་བཞིན་ནོ། །རྐུན་པོས་གྲོང་བཅོམ་ནས་རམ་མདར་བསྙེགས་པ་དང། གཙུག་ལག་ཁང་དུ་ཕྱིན་  
ཏེ་དེ་དག་སྐྲག་པས་གཙུག་ལག་ཁང་དུ་སོང་ནས་གོས་ཀྱང་དགེ་སློང་དག་ལ་ཕུལ་ནས་དགོན་པ་ལ་བྲོས་པ་དང། ཁྱིམ་བདག་དེ་དག་གིས་གཙུག་ལག་ཁང་དེ་བསྐོར་ནས་དེ་དག་གཙུག་ལག་ཁང་  
དུ་དོང་བ་དང་དེ་དག་གིས་དགེ་སློང་དག་གི་ལག་པ་ན་གོས་དེ་དག་འདུག་པར་མཐོང་ནས་དེ་དག་གིས་གོས་འདི་ནི། བདག་ཅག་གིའོ། །ཞེས་སྨྲས་པ་དང། དགེ་སློང་དེ་དག་གིས་ཁོ་བོ་ཅག་ལ་རྐུན་པོས་  
བྱིན་ནོ༑ ༑ཞེས་སྨྲས་པ་དང། དགེ་སློང་དེ་དག་འགྱོད་པ་སྐྱེས་པ་དང། བཅོམ་ལྡན་འདས་ཀྱིས་བཀའ་སྩལ་པ། ཉེས་པ་མེད་དེ། རྐུན་པོས་བརྐུས་ནས་བསྟབ་པའི་ནོར་མ་ལེན་ཅིག་འོན་ཏེ་རྐུན་  
པོ་རྒྱལ་མཚན་ཅན་ཞིག་གིས་བྱིན་ན་ནི། དེ་ལས་བླངས་པར་བྱོས་ལ། གོས་གྲིས་དྲོས་ལ་ཁ་དོག་བསྒྱུར་ཏེ་ཆོངས་ཤིག་དེ་ཁ་དོག་བསྒྱུར་ཀྱང་སླར་སློང་ན། དེའང་བྱིན་ཅིག་བཙོ་བླག་  
  
  
དེས་བརྗེད་དེ་གྲོང་དུ་སོང་ངོ། །དེས་ཡང་གོས་དྲན་པར་གྱུར་ནས་དེ་སླར་ལོག་སྟེ་སོང་བ་དང། དགེ་སློང་ཞིག་ཀྱང་ཕྱག་དར་ཁྲོད་ཀྱི་གོས་ཚོལ་  
ཞིང་གནས་དེར་ཕྱིན་ནས་དེ་གོས་དེ་མཐོང་སྟེ་དགེ་སློང་དེས་གོས་དེ་བླངས་ནས་སོང་བ་དང། བཙོ་བླག་མཁན་དེས་མཐོང་ནས་བཙུན་པ། གོས་མ་བརྐུ་ཞེས་སྨྲས་པ་དང། དགེ་སློང་གིས་ཁོ་བོ་ཕྱག་དར་  
ཁྲོད་ཀྱི་གོས་ཚོལ་བ་ལས་འདི་མཐོང་ན། ཁྱོད་ལ་འདི་ཅིར་དགོས་ཞེས་སྨྲས་པ་དང། བཙོ་བླག་མཁན་གྱིས་བཙུན་པ། ཁོ་བོས་གོས་འདི་ཐལ་སྐྱོར་བཅུག་པ་ལས་བརྗེད་དེ། འདི་ནི། བདག་གི་གོས་  
ལགས་ཀྱི། མ་བརྐུ་ཞིག་ཁྱོད་ཀྱིས་ནི། མ་བྱིན་པར་བླངས་སོ་།ཞེས་སྨྲས་པ་དང། དགེ་སློང་དེ་འགྱོད་པ་སྐྱེས་ནས་བཅོམ་ལྡན་འདས་ཀྱིས་བཀའ་སྩལ་པ། ཉེས་པ་མེད་དེ། བདག་པོ་གཞན་ཡོད་  
དམ་མེད་ཤིན་ཏུ་བརྟགས་ལ་བླང་བར་བྱའོ། །བཙོ་བླག་མཁན་གྱིས་གོས་ཤིག་བཀྲུས་ཏེ་ཤིང་དྲུང་དུ་འདུག་པ་དང། ཕྱག་དར་ཁྲོད་པ་ཞིག་ཕྱག་དར་ཁྲོད་པའི་གོས་ཚོལ་ཞིང་གནས་དེར་ཕྱིན་ཏེ། དེས་  
གོས་དེ་མཐོང་ནས་གོས་དེ་བླངས་ཏེ་སོང་བ་དང། བཙོ་བླག་མཁན་དེས་མཐོང་ནས་བཙུན་པ། འདི་ནི། བདག་གིས་གོས་ལགས་ཀྱི། མ་བརྐུ་ཞིག་ཅེས་སྨྲས་པ་དང། དེ་སྟེ་ཁྱོད་ཀྱི་ཡིན་ན། སླར་  
ཁྱེར་ཅིག་དགེ་སློང་དེ་འགྱོད་པ་སྐྱེས་ནས་བཅོམ་ལྡན་འདས་ཀྱིས་བཀའ་སྩལ་པ། ཤིན་ཏུ་བརྟག་པར་བྱ་བ་རྒྱས་པར་རོ། །ཁྱིམ་བདག་ཅིག་གིས་གོས་བཞག་སྟེ་བཤང་བ་བྱེད་པ་དང། ཕྱག་  
  
  
༄༅། །དར་ཁྲོད་པ་ཞིག་ཕྱག་དར་ཁྲོད་པའི་གོས་ཚོལ་ཞིང་གནས་དེར་ཕྱིན་པ་དེས་མཐོང་ནས་དེས་དེ་ཁྱེར་ཏེ་སོང་བ་དང་ཁྱིམ་བདག་དེའང་ལངས་ཏེ་བཙུན་  
པ། འདི་ནི། བདག་གི་བགོ་བ་ལགས་ཀྱི། མ་བརྐུ་ཞིག་ཅེས་སྨྲས་པ་དང། དེ་སྟེ་ཁྱོད་ཀྱི་ཡིན་ན། སླར་ཁྱེར་ཅིག་དགེ་སློང་དེ་འགྱོད་པ་སྐྱེས་ནས་བཅོམ་ལྡན་འདས་ཀྱིས་  
བཀའ་སྩལ་པ། ཉེས་པ་མེད་དེ། ཤིན་ཏུ་རྟོགས་ལ་ཁྱེར་ཅིག་ཛེ་ཏའི་ཚལ་ནས་ཤིན་ཏུ་མི་རིང་བ་ཞིག་ན་ཞིང་རྨེད་པའི་ལས་བྱེད་པ་ཞིག་གོས་རྣམས་བཞག་སྟེ་ཞིང་རྨེད་  
པ་དང། དགེ་སློང་ཕྱག་དར་ཁྲོད་པ་ཞིག་ཕྱག་དར་ཁྲོད་ཀྱི་གོས་ཚོལ་ཞིང་གནས་དེར་ཕྱིན་ཏེ་དེས་གོས་དེ་མཐོང་ནས་དེས་གོས་དེ་ཁྱེར་ཏེ་སོང་བ་དང། ཞིང་རྨེད་པའི་ལས་བྱེད་པ་དེས་  
མཐོང་ནས་བཙུན་པ། གོས་མ་བརྐུ་ཞིག་ཅེས་སྨྲས་པ་དང། དེས་དེ་ལ་མ་ཉན་པ་དང། དེས་ཀྱང་བརྒྱུགས་ཏེ་བཟུང་ནས་བཙུན་པ། རིགས་སམ། གོས་དེ་མ་བྱིན་པར་མ་བླང་  
ཞིག་འདི་ནི། ཁོ་བོ་ཕྱག་དར་ཁྲོད་ཀྱི་གོས་ཚོལ་བ་ན་མཐོང་སྟེ་ཁྱོད་ལ་འདི་ཅིར་དགོས། བཙུན་པ། གོས་འདི་བཞག་ནས་བདག་ཞིང་རྨེད་རྨེད་དེ། གོས་འདི་ནི། བདག་  
གིའོ། །ཞེས་སྨྲས་ནས་དེ་སྟེ་ཁྱོད་ཀྱི་ཡིན་ན། སླར་ཁྱེར་ཅིག་།དགེ་སློང་དེ་འགྱོད་པ་སྐྱེས་ནས་བཅོམ་ལྡན་འདས་ཀྱིས་བཀའ་སྩལ་པ། ཉེས་པ་མེད་དེ། ཤིན་ཏུ་བརྟགས་པར་  
  
  
ཁྱིམ་བདག་ཅིག་གིས་དགེ་སྦྱོང་ཤཱཀྱའི་བུ་རྣམས་ནི། ལྟུང་བའི་གོས་རྣམས་ཕྱར་དར་གྱི་གོས་སོ་།ཞེས་ཁྱེར་རོ། །ཞེས་ཐོས་པ་དང། དེས་རེས་རིན་ཆེ་བ་  
ཞིག་ལ་ཀརཤ་པ་ཎ་བརྒྱད་ཕུར་པ་ཕུར་ཏེ་ཕྱག་དར་སྤུངས་པའི་ཁྲོད་དུ་བརྐོས་ནས་སྦས་ཏེ་ཁ་ཚར་ཙམ་ཞིག་སྣང་བར་བྱས་ཏེ་སོང་བ་དང། དགེ་སློང་ཞིག་ཕྱག་དར་ཁྲོད་ཀྱི་གོས་ཚོལ་ཞིང་གནས་  
དེར་ཕྱིན་ཏེ། དེས་ཁ་ཚར་མཐོང་ནས་དེས་དེ་ནས་དྲངས་ཏེ་ཁྱེར་བ་དང། ཁྱིམ་བདག་དེས་མཐོང་ནས་བཙུན་པ། རས་མ་བརྐུ་ཞིག་།ཅེས་སྨྲས་པ་དང། དགེ་སློང་གིས། ངས་འདི་ནི་  
ཕྱག་དར་ཁྲོད་ཀྱི་གོས་ཚོལ་བ་ལས་རྙེད་ན། དེ་ཁྱོད་ལ་ཅིར་དགོས་ཞེས་སྨྲས་པ་དང། བཙུན་པ། བདག་གིས་ནི། དགེ་སྦྱོང་ཤཱཀྱའི་བུ་རྣམས་ཀྱིས་ལྟུང་བའི་གོས་གང་རྙེད་པ་དེ། ཕྱག་དར་  
ཁྲོད་པའོ། །ཞེས་ཏེ་ཁྱེར་རོ། །ཞེས་ཐོས་ནས་བདག་གིས་རས་ལ་ཀརཤ་པ་ཎ་བརྒྱད་ཕུར་པ་ཕུར་ཏེ་ཕྱག་དར་སྤུངས་པར་སྦས་པའོ། །དགེ་སློང་དེས་ཀརཤ་པ་ཎ་བརྒྱད་པོ་དེ་མཐོང་ནས་དེ་སྟེ་ཁྱོད་  
ཀྱི་ཡིན་ན། ཁྱེར་ཅིག་ཅེས་སྨྲས་ནས་དགེ་སློང་དེ་འགྱོད་པ་སྐྱེས་པ་དང། བཅོམ་ལྡན་འདས་ཀྱིས་བཀའ་སྩལ་པ། ཉེས་པ་མེད་དེ། ཤིན་ཏུ་བརྟགས་ལ་བཀུར་བར་བྱའོ། །ཁྱིམ་བདག་  
གི་ཁྱེའུ་ཞིག་གིས་སྲང་དུ་གོས་བཞག་སྟེ་རྩེད་མོ་རྩེའོ། །དེ་རྩེས་ནས་ཁྱིམ་དུ་སོང་བ་དང། དགེ་སློང་ཞིག་ཕྱག་དར་ཁྲོད་ཀྱི་གོས་ཚོལ་ཞིང་གནས་དེར་འོངས་པ་དང། དེས་གོས་དེ་མཐོང་ནས་  
  
  
༄༅། །དེས་དེ་བླངས་ཏེ་སོང་བ་དང། བུད་མེད་ཅིག་ཀྱང་ཁྱིམ་དེ་ནས་བྱུང་སྟེ་དེས་ཀྱང་དགེ་སློང་དེ་མཐོང་ནས་བཙུན་པ། གོས་མ་བརྐུ་ཞིག་ཅེས་སྨྲས་པ་དང། འདི་  
ནི། ཁོ་བོས་ཕྱག་དར་ཁྲོད་ཀྱི་གོས་ཚོལ་བ་ན་རྙེད་དོ། །བཙུན་པ། ཁོ་མོའི་ཁྱེའུ་རྩེ་བ་ན་གོས་བརྗེད་དེ་ཁྱིམ་དུ་མཆིས་སོ་།ཞེས་སྨྲས་པ་དང། དེ་སྟེ་ཁྱོད་ཀྱི་ཡིན་ན། ཁྱེར་ཅིག་དགེ་  
སློང་དེ་འགྱོད་པ་སྐྱེས་ནས་བཅོམ་ལྡན་འདས་ཀྱིས་བཀའ་སྩལ་པ་ཤིན་ཏུ་བརྟགས་ལ་བླང་བར་བྱོས་ཤིག་དགེ་སློང་ཞིག་གིས་ཕྱག་དར་ཁྲོད་པའི་གོས་སྦས་ཏེ་མཉན་དུ་ཡོད་པར་  
བསོད་སྙོམས་ལ་ཞུགས་པ་དང། དགེ་སློང་གཞན་ཞིག་ཀྱང་ཕྱག་དར་ཁྲོད་ཀྱི་གོས་ཚོལ་ཞིང་གནས་དེར་ཕྱིན་ནས་དེས་དེ་མཐོང་སྟེ་བཀྲུས་པ་དང། དགེ་སློང་དེས་ཀྱང་ཕྱག་དར་ཁྲོད་  
ཀྱི་གོས་བཙལ་ན་མ་རྙེད་ནས་དེས་དགེ་སློང་དེ་འཁྲུ་བ་མཐོང་ནས། དེས་ཚེ་དང་ལྡན་པ། ཁྱོད་ལ་ནི། ཕས་ཕམ་པའི་ཉེས་པ་བྱུང་ངོ། །ཞེས་སྨྲས་པ་དང། ཅིའི་ཕྱིར། ཁོ་བོའི་ཕྱག་དར་  
ཁྲོད་ཀྱི་གོས་འདི་མ་བྱིན་པར་བླངས་པའི་ཕྱིར་རོ། །འདི་ལ་ནི་བདག་པོ་ཡོད་པར་ཁོ་བོས་མ་ཤེས་སོ། །ཞེས་སྨྲས་པ་དང། དགེ་སློང་དེ་འགྱོད་པ་སྐྱེས་ནས་བཅོམ་ལྡན་  
འདས་ཀྱིས་བཀའ་སྩལ་པ། ཉེས་པ་མེད་དེ། ཤིན་ཏུ་བརྟགས་ལ་བླང་བར་གྱིས་ཤིག་དགེ་སློང་དེ་དག་གིས་ཀྱང་མི་གཙང་བས་རེག་པའི་ཕྱག་དར་ཁྲོད་ཀྱི་གོས་བཅངས་  
  
  
ལྷ་ཕྲན་རྣམས་འཕྱ་ནས་བཅོམ་ལྡན་འདས་ཀྱིས་བཀའ་སྩལ་པ། ཕྱག་དར་ཁྲོད་ཀྱི་གོས་ནི། ཤིན་ཏུ་བཀྲུས་ཏེ་ལེགས་པར་བཙེམས་ལ་བཅང་བར་བྱ་ཡི། དགེ་སློང་དག་གིས་མི་  
གཙང་བས་རེག་པའི་ཕྱག་དར་ཁྲོད་ཀྱི་གོས་མ་འཆང་ཞིག་།འཆང་བ་གང་ཡིན་པ་དེ་ནི། ཉེས་བྱས་སུ་འགྱུར་རོ། །དགེ་སློང་དེ་དག་གིས་བདག་པོ་ཡོད་པའི་དུར་ཁྲོད་ནས་གོས་བླངས་  
པ་དང། རིགས་ངན་རྣམས་ཀྱིས་གང་ཅུང་ཟད་བདག་ཅག་གིས་ལས་སུ་བྱ་བ་ཐམས་ཅད་འདི་དག་གི་ཕྱིར་བྱེད་ན། འདི་ནས་གོས་མ་བརྐུ་ཞིག་ཅེས་དེ་སྐད་མི་སྙན་པར་སྨྲ་བ་དང། བཅོམ་  
ལྡན་འདས་ཀྱིས་བཀའ་སྩལ་པ། བདག་པོ་དང་བཅས་པའི་དུར་ཁྲོད་ནས་གོས་མ་ལེན་ཅིག་བླངས་ན། ཉེས་པ་སྦོམ་པོར་འགྱུར་རོ། །དུར་ཁྲོད་ནས་ཤིན་ཏུ་མི་རིང་བ་ཞིག་ན་ལོག་  
པའི་ལྷ་ཁང་ཞིག་ཡོད་དེ། དེ་ནས་རས་ཤིག་རླུང་གིས་ཁྱེར་ནས་དུར་ཁྲོད་དུ་ལྷུང་བ་དང། དགེ་སློང་ཞིག་ཕྱག་དར་ཁྲོད་ཀྱི་གོས་ཚོལ་ཞིང་དུར་ཁྲོད་དུ་འོངས་པ་དེས་རས་དེ་རྙེད་ནས་  
དེ་བླངས་ཏེ་ཁྱེར་བ་དང། ལོག་པའི་ལྷ་ཁང་ན་གནས་པ་དེ་དག་གིས་མཐོང་ནས་བཙུན་པ། བདག་གི་རས་འདི་ལོག་པའི་ལྷ་ཁང་ནས་དུར་ཁྲོད་དུ་ལྷུང་བ་ཡིན་གྱི། རས་འདི་  
མ་བརྐུ་ཞིག་ཅེས་སྨྲས་པ་དང། དེ་སྟེ་ཁྱོད་ཀྱི་ཡིན་ན། སླར་ཁྱེར་ཅིག་དགེ་སློང་དེ་འགྱོད་པ་སྐྱེས་ནས་བཅོམ་ལྡན་འདས་ཀྱིས་བཀའ་སྩལ་པ། བདག་པོ་གཞན་  
  
  
༄༅། །ཡོད་མེད་ཤིན་ཏུ་རྟོགས་ལ་ལོངས་ཤིག།། །།སརྦ་མངྒ་ལཾ།། །།  
