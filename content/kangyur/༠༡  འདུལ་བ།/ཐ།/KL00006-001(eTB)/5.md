  
།དེ་དེར་ཞག་བདུན་དུ་གནས་ཤིང། དེ་ཞག་བདུན་པོ་དེར་གདུང་བ་དང། ཀུན་ཏུ་གདུང་བ་དང། ཚ་བ་དང། ཀུན་ཏུ་ཚ་བ་དང། ཡོངས་སུ་ཚ་བར་འགྱུར་ཏེ། དེ་ལ་སའི་ཁམས་ནི་  
སྲ་བ་ཉིད་དུ། ཆུའི་ཁམས་ནི། གཤེར་བ་ཉིད་དུ། མེའི་ཁམས་ནི་ཚ་བ་ཉིད་དུ། རླུང་གི་ཁམས་ནི། ཡང་ཞིང་གཡོ་བ་ཉིད་དུ་ཉེ་བར་གནས་སོ། །དགའ་བོ། ཞག་བདུན་པ་  
གཉིས་པ་ལ་ནི། མངལ་གྱི་ཟུག་རྔུ་མི་གཙང་བ། རུལ་པ། རབ་ཏུ་འབར་བའི་འདམ་གྱི་ནང་དུ་འདུག་པ། ལུས་ཀྱི་དབང་པོ་ཐམས་ཅད་རབ་ཏུ་ཚ་བ། ཤིན་ཏུ་མི་བཟད་པ་དང། དོག་པ་  
དང། ཉམ་ང་བར་གྱུར་པ། སྡུག་བསྔལ་བར་རོ་གཅིག་པའི་རྣམ་པར་ཤེས་པ་ཅན་དེ་ལ། མའི་ལྟོར་ནང་གི་རླུང་སྔོན་གྱི་ལས་ཀྱི་རྣམ་པར་སྨིན་པ་ལས་སྐྱེས་པ་ཀུན་སྡུད་ཅེས་བྱ་བ་དག་  
ལྡང་སྟེ། དེའི་རེག་པས་མངལ་གྱི་ཟུག་རྔུ་དེ་མེར་མེར་པོར་འགྱུར་རོ། །དགའ་བོ། དེ་ལ་མེར་མེར་པོའི་རང་བཞིན་ཇི་ལྟ་བུ་ཞེ་ན་དགའ་བོ། དཔེར་ན། ཞོའམ་མར་མཁྲང་པོ་ལྟ་བུ་སྟེ་  
མེར་མེར་པོ་ནི། དེ་ལྟ་བུའི་རང་བཞིན་ཡིན་ནོ། །དེ་དེར་ཞག་བདུན་དུ་གནས་ཤིང། དེ་ཞག་བདུན་པོ་དེར་གདུང་བ་དང། ཀུན་ཏུ་གདུང་བ་དང། ཚ་བ་དང། ཀུན་ཏུ་ཚ་བ་དང། ཡོངས་  
སུ་ཚ་བར་འགྱུར་ཏེ། དེ་ལ་སའི་ཁམས་ནི། སྲ་བ་ཉིད་དུ། ཆུའི་ཁམས་ནི། གཤེར་བ་ཉིད་དུ། མེའི་ཁམས་ནི། དྲོ་བ་ཉིད་དུ། རླུང་གི་ཁམས་ནི། ཡང་ཞིང་གཡོ་བ་ཉིད་དུ་ཉེ་  
  
  
༄༅། །བར་གནས་སོ། །དགའ་བོ། ཞག་བདུན་པ་གསུམ་པ་ལ་ནི་མངལ་གྱི་ཟུག་རྡུ་མི་གཙང་བ། རུལ་པ། རབ་ཏུ་ཚ་བ། འདམ་རྫབ་ཀྱི་ནང་ན་འདུག་པ་  
ལུས་ཀྱི་དབང་པོ་ཐམས་ཅད་རབ་ཏུ་ཚ་བ། ཤིན་ཏུ་མི་བཟད་པ་དང། དོག་པ་དང། ཉམ་ང་བར་གྱུར་པ། སྡུག་བསྔལ་བར་རོ་གཅིག་པའི་རྣམ་པར་ཤེས་པ་ཅན་དེ་ལ། མའི་  
ལྟོར་ནང་གི་རླུང་སྔོན་གྱི་ལས་ཀྱི་རྣམ་པར་སྨིན་པ་ལས་སྐྱེས་པ། མཛོད་སྒོ་ཞེས་བྱ་བ་དག་ལྡང་སྟེ། དེའི་རེག་པས་མངལ་གྱི་ཟུག་རྡུ་དེ་ནར་ནར་པོར་འགྱུར་རོ། །དགའ་བོ། དེ་  
ལ་ནར་ནར་པོའི་རང་བཞིན་ཇི་ལྟ་བུ་ཞེ་ན། དགའ་བོ། དཔེར་ན་ཟབས་ཀྱི་ཐུར་མ་ཕྲ་མོའམ། སྲིན་གྲོལ་མ་ལྟ་བུ་སྟེ། ནར་ནར་པོ་ནི། དེ་ལྟ་བུའི་རང་བཞིན་དུ་འགྱུར་རོ། །  
མངལ་གྱི་ཟུག་རྡུ་དེ་དེར་ཞག་བདུན་དུ་གནས་ཤིང། དེ་ཞག་བདུན་པོ་དེར་གདུང་བ་དང། ཀུན་ཏུ་གདུང་བ་དང། ཚ་བ་དང། ཀུན་ཏུ་ཚ་བ་དང། ཡོངས་སུ་ཚ་བར་འགྱུར་ཏེ། དེ་  
ལ་སའི་ཁམས་ནི། སྲ་བ་ཉིད་དུ། ཆུའི་ཁམས་ནི། གཤེར་བ་ཉིད་དུ། མེའི་ཁམས་ནི། དྲོ་བ་ཉིད་དུ། རླུང་གི་ཁམས་ནི། ཡང་ཞིང་གཡོ་བ་ཉིད་དུ་ཉེ་བར་གནས་སོ། །དགའ་  
བོ། ཞག་བདུན་པ་བཞི་པ་ནི། མངལ་གྱི་ཟུག་རྡུ་མི་གཙང་བ། རུལ་པ། རབ་ཏུ་འབར་བའི་འདམ་གྱི་ནང་དུ་འཇུག་པ། ལུས་ཀྱི་དབང་པོ་ཐམས་ཅད་རབ་ཏུ་ཚ་བ། ཤིན་ཏུ་མི་བཟད་  
  
  
ཉམ་ང་བ་དང། དོག་པར་གྱུར་པ། སྡུག་བསྔལ་བར་རོ་གཅིག་པའི་རྣམ་པར་ཤེས་པ་ཅན་དེ་ལ། མའི་ལྟོར་ནང་གི་རླུང་སྔོན་གྱི་ལས་ཀྱི་རྣམ་པར་སྨིན་པ་ལས་སྐྱེས་པ། ནང་འདྲེན་  
པ་ཞེས་བྱ་བ་དག་ལྡང་སྟེ། དེ་དག་གིས་མངལ་ན་གནས་པ་དེ་གོར་གོར་པོར་འགྱུར་རོ། །དགའ་བོ། དེ་ལ་གོར་གོར་པོའི་རང་བཞིན་ཇི་ལྟ་བུ་ཞེ་ན། དགའ་བོ། དཔེར་ན། རྡར་རམ་མཆི་གུ་ལྟ་བུ་སྟེ་  
གོར་གོར་པོ་ནི། དེ་ལྟ་བུའི་རང་བཞིན་ནོ། །དེ་དེར་ཞག་བདུན་དུ་གནས་ཤིང། དེ་ཞག་བདུན་པོ་དེར་གདུང་བ་དང། ཀུན་ཏུ་གདུང་བ་དང། ཚ་བ་དང། ཀུན་ཏུ་ཚ་བ་དང། ཡོངས་སུ་ཚ་བར་འགྱུར་  
ཏེ། དེ་ལ་སའི་ཁམས་ནི། སྲ་བ་ཉིད་དུ། ཆུའི་ཁམས་ནི། གཤེར་བ་ཉིད་དུ། མེའི་ཁམས་ནི། དྲོ་བ་ཉིད་དུ། རླུང་གི་ཁམས་ནི། ཡང་ཞིང་གཡོ་བ་ཉིད་དུ་ཉེ་བར་གནས་སོ། །དགའ་བོ། ཞག་བདུན་  
པ་ལྔ་པ་ལ་ནི། མངལ་ན་གནས་པ་དེ་ལ། མའི་ལྟོའི་ནང་དུ་ནང་གི་རླུང་སྔོན་གྱི་ལས་ཀྱི་རྣམ་པར་སྨིན་པ་ལས་སྐྱེས་པ། ཀུན་ཏུ་སྡུད་པ་ཞེས་བྱ་བ་དག་ལྡང་སྟེ། དེས་ན་མངལ་གྱི་ཟུག་རྔུ་དེའི་  
ལུས་ལ་མཚན་མ་ལྔ་པོ། དཔུང་པ་གཉིས་ཀྱི་དཔུང་པའི་མཚན་མ་དག་དང། བརླ་གཉིས་ཀྱི་བརླའི་མཚན་མ་དག་དང། ལྔ་པ་མགོའི་མགོའི་མཚན་མ་འབྱུང་བར་འགྱུར་རོ། །དགའ་བོ་  
དཔེར་ན། དུས་ཚིགས་ཀྱི་དུས་ཀྱི་ཚེ་དབྱར་གྱི་ཚར་བབ་ན་དང་པོར་ཤིང་གི་ཕུང་བོ་དག་ལ་མྱུ་གུ་འབྱུང་བར་འགྱུར་རོ། །དགའ་བོ། དེ་བཞིན་དུ་མངལ་ན་གནས་པ་དེ་ལ། མའི་ལྟོའི་ནང་དུ་  
  
  
༄༅། །ནང་གི་རླུང་སྔོན་གྱི་ལས་ཀྱི་རྣམ་པར་སྨིན་པ་ལས་སྐྱེས་པ། ཀུན་ཏུ་སྤུང་པ་ཞེས་བྱ་བ་དག་ལྡང་སྟེ། དེས་ན་མངལ་ན་གནས་པ་དེའི་ལུས་ལ་མཚན་མ་ལྔ་པོ། །དཔུང་  
པ་གཉིས་ཀྱི་དཔུང་པའི་མཚན་མ་དག་དང། བརླ་གཉིས་ཀྱི་བརླའི་མཚན་མ་དག་དང། ལྔ་པ་མགོའི་མགོའི་མཚན་མ་འབྱུང་བར་འགྱུར་རོ། །དགའ་བོ། ཞག་བདུན་པ་དྲུག་པ་ལ་ནི། མངལ་  
ན་གནས་པ་དེ་ལ། མའི་ལྟོར་ནང་ནས་ནང་གི་རླུང་སྔོན་གྱི་ལས་ཀྱི་རྣམ་པར་སྨིན་པ་ལས་སྐྱེས་པ། རྒྱ་ཆེན་པོ་ཞེས་བྱ་བ་དག་ལྡང་སྟེ། དེས་ན་མངལ་གྱི་ཟུག་རྔུ་དེའི་ལུས་ལ་མཚན་མ་བཞི་པོ་  
ལག་ངར་གཉིས་ཀྱི་ལག་ངར་གྱི་མཚན་མ་དག་དང། རྗེ་ངར་གཉིས་ཀྱི་རྗེ་ངར་གྱི་མཚན་མ་དག་འབྱུང་བར་འགྱུར་རོ། །དགའ་བོ། དཔེར་ན། དབྱར་གྱི་ཆར་བབ་ན་དང་པོར་རྩྭ་དུར་བའི་མྱུ་  
གུ་སྐྱེ་བར་འགྱུར་རོ། །དགའ་བོ། དེ་བཞིན་དུ་མངལ་ན་གནས་པ་དེ་ལ། མའི་ལྟོར་ནང་ནས་ནང་གི་རླུང་སྔོན་གྱི་ལས་ཀྱི་རྣམ་པར་སྨིན་པ་ལས་སྐྱེས་པ། རྒྱ་ཆེན་པོ་ཞེས་བྱ་བ་དག་ལྡང་  
སྟེ། དེས་ན་མངལ་གྱི་ཟུག་རྔུ་དེའི་ལུས་ལ་མཚན་མ་བཞི་པོ་ལག་ངར་གཉིས་ཀྱི་ལག་ངར་གྱི་མཚན་མ་དག་དང། རྗེ་ངར་གཉིས་ཀྱི་རྗེ་ངར་གྱི་མཚན་མ་དག་འབྱུང་བར་འགྱུར་རོ། །  
དགའ་བོ། ཞག་བདུན་པ་ལ་ནི། མངལ་ན་གནས་པ་དེ་ལ། མའི་ལྟོར་ནང་ནས་ནང་གི་རླུང་ཀུན་ཏུ་སྒྱུར་བ་ཞེས་བྱ་བ་དག་ལྡང་སྟེ་དེས་ན་མངལ་ན་གནས་པ་དེའི་ལུས་ལ་  
  
  
གྱི་མཚན་མ་དག་དང། རྐང་པའི་བོལ་གཉིས་ཀྱི་རྐང་པའི་བོལ་གྱི་མཚན་མ་རྒྱ་ཆེན་པོ་དག་འབྱུང་བར་འགྱུར་ཏེ། དགའ་  
བོ། དཔེར་ན། སྦུ་བའི་ཕུང་པོའམ། ཉ་ལྕིབས་ཀྱི་ཕུང་པོ་ལྟ་བུའོ། །དགའ་བོ། དེ་བཞིན་དུ་མའི་ལྟོའི་ནང་དུ་མངལ་ན་གནས་པ་ཟུག་རྔུ་དེའི་ལུས་ལ་མཚན་མ་བཞི་པོ། ལག་པའི་  
བོལ་གཉིས་ཀྱི་ལག་པའི་བོལ་གྱི་མཚན་མ་དག་དང། རྐང་པའི་བོལ་གཉིས་ཀྱི་རྐང་པའི་བོལ་གྱི་མཚན་མ་དག་འབྱུང་བར་འགྱུར་རོ་།དགའ་བོ། ཞག་བདུན་པ་བརྒྱད་པ་ལ་ནི་  
མངལ་ན་གནས་པ་དེ་ལ། མའི་ལྟོར་ནང་ནས་ནང་གི་རླུང་ཡོངས་སུ་སྒྱུར་བ་ཞེས་བྱ་བ་དག་ལྡང་སྟེ། དེས་ན་མངལ་གྱི་ཟུག་རྔུ་དེའི་ལུས་ལ་མཚན་མ་ཉི་ཤུ་པོ། ལག་པའི་སོར་མོ་  
བཅུའི་ལག་པའི་སོར་མོའི་མཚན་མ་རྣམས་དང། རྐང་པའི་སོར་མོ་བཅུའི་རྐང་པའི་སོར་མོའི་མཚན་མ་རྣམས་སྐྱེ་བར་འགྱུར་རོ། །དགའ་བོ། དཔེར་ན། དབྱར་ཆར་བབ་ན་དང་པོར་  
ཤིང་གི་ཕུང་པོའི་དྲུང་གི་རྩ་བ་དག་སྐྱེ་བར་འགྱུར་རོ། །དགའ་བོ། དེ་བཞིན་དུ་མའི་ལྟོའི་ནང་དུ་མངལ་གྱི་ཟུག་རྔུ་དེའི་ལུས་ལ་མཚན་མ་ཉི་ཤུ་པོ། །ལག་པའི་སོར་མོ་བཅུའི་ལག་  
པའི་སོར་མོའི་མཚན་མ་རྣམས་དང། རྐང་པའི་སོར་མོ་བཅུའི་རྐང་པའི་སོར་མོ་བཅུའི་མཚན་མ་རྣམས་འབྱུང་བར་འགྱུར་རོ། །དགའ་བོ་ཞག་བདུན་པ་དགུ་པ་ལ་ནི། མའི་  
  
  
༄༅། །ལྟོའི་ནང་དུ་མངལ་ན་གནས་པ་ཟུག་རྡུ་དེའི་ལུས་ལ་མཚན་མ་དགུ་པོ། མིག་གི་མཚན་མ་གཉིས་དང། རྣ་བའི་མཚན་མ་གཉིས་དང། སྣའི་མཚན་  
མ་གཉིས་དང། སྨད་ཀྱི་མཚན་མ་གཉིས་དང། ཁའི་མཚན་མ་འབྱུང་བར་འགྱུར་རོ། །དགའ་བོ། ཞག་བདུན་པ་བཅུ་པ་ལ་ནི། མངལ་ན་གནས་པ་དེ་ལ་མའི་ལྟོའི་ནང་ནས་  
ནང་གི་རླུང་སྔོན་གྱི་ལས་ཀྱི་རྣམ་པར་སྨིན་པ་ལས་སྐྱེས་པ་བརྟན་པ་ཞེས་བྱ་བ་དག་ལྡང་སྟེ། དེས་ན་མངལ་ན་གནས་པ་དེའི་ལུས་ལ་སྲ་བ་ཉིད་དང། ལྕི་བ་ཉིད་ཀུན་ཏུ་གནས་  
པར་འགྱུར་རོ། །ཞག་བདུན་པ་དེ་ཉིད་ལ་མངལ་ན་གནས་པ་དེ་ལ་མའི་ལྟོར་ནང་ནས་རླུང་ཀུན་ནས་སྒོ་ཞེས་བྱ་བ་དག་ལྡང་ཞིང་དེ་དག་གིས་མངལ་ན་གནས་པ་དེ་གང་བར་  
བྱེད། ཀུན་ཏུ་གང་བར་བྱེད། ཀུན་ཏུ་ཡོངས་སུ་གང་བར་བྱེད། དགའ་བོ། དཔེར་ན། རྐྱལ་པའམ། སྦུད་པ་གང་བ་བཞིན་ནོ། །དགའ་བོ་ཞག་བདུན་པ་བཅུ་གཅིག་  
པ་ལ་ནི། མངལ་ན་གནས་པ་དེ་ལ་མའི་ལྟོར་ནང་ནས་རྟ་བྱེད་ཅེས་པའི་རླུང་དག་ལྡང་སྟེ། དེས་ན་མངལ་ན་གནས་པ་དེ་ཁོང་སྟོང་དུ་འགྱུར་ཞིང་དེའི་ལུས་ལ་བུ་གུ་དགུ་ཡང་  
དོད་པར་འགྱུར་ཏེ། ཇི་ལྟ་ཇི་ལྟར་དེའི་མས་བསྐྱོད་པ་དང། ཀུན་ཏུ་བསྐྱོད་པ་དང། ཡོངས་སུ་བསྐྱོད་པའམ། དྲག་ཏུ་བརྩལ་བའམ། ལུས་དག་རྣམ་པར་གཡེངས་པ་  
  
  
ཞིང། དེའི་བུ་ག་དེ་དག་ཀྱང་མངོན་པར་འགྲུབ་པར་འགྱུར་རོ་།དགའ་བོ། རྟ་བྱེད་ཅེས་བྱ་བའི་རླུང་དེ་དག་ནི། གྱེན་དུ་བལྟས་ཏེ་འགྲོ་བ་  
ན། སྟོད་ཀྱི་བུ་ག་འབྱུང་བར་བྱེད། ཐུར་དུ་བལྟས་ཏེ་འགྲོ་བ་ན་སྨད་ཀྱི་བུ་ག་འབྱུང་བར་བྱེད་དོ། །དགའ་བོ། དཔེར་ན། མགར་བའི་སྦུད་པ་མགར་བ་མཁས་པའམ། མགར་བའི་སློབ་མས་  
བླངས་པ་ཇི་ལྟ་ཇི་ལྟར་ལག་པ་གཉིས་ཀྱིས་བུས་པ་དེ་ལྟ་དེ་ལྟར་རླུང་གཡོ་བར་འགྱུར་རོ། །དགའ་བོ། དེ་བཞིན་དུ་རླུང་རྟ་བྱེད་ཅེས་བྱ་བ་དེ་དག་ཀྱང་གྱེན་དུ་བལྟས་ཏེ་འགྲོ་བ་ན། སྟོད་ཀྱི་བུ་ག་  
འབྱུང་བར་བྱེད། ཐུར་དུ་བལྟས་ཏེ་འགྲོ་བ་ན། སྨད་ཀྱི་བུ་ག་འབྱུང་བར་བྱེད་དོ། །དགའ་བོ། རླུང་རྟ་བྱེད་དེ་དག་ནི། སྐྱེ་མཆེད་དེ་རྣམས་བཏོད་ནས་དེ་ཉིད་དུ་མེད་པར་འགྱུར་རོ། །དགའ་བོ་ཞག་བདུན་པ་བཅུ་  
གཉིས་པ་ལ་ནི། མངལ་ན་གནས་པ་དེ་ལ། མའི་ལྟོར་ནང་ནས་རླུང་ཡོན་པོའི་སྒོ་ཞེས་བྱ་བ་དག་ལྡང་སྟེ། དེ་དག་གིས་མངལ་ན་གནས་པ་དེའི་ལྟོ་གཡས་གཡོན་དུ་རྒྱུ་མ་དང། གཉེ་མ་དག་མངོན་པར་  
འགྲུབ་པར་བྱེད་དེ། དགའ་བོ། དཔེར་ན། པདྨའི་རྩ་བའི་སྦུ་བུའི་རྩ་ལག་དག་བྲེང་ཆགས་པ་བཞིན་དུ་དེའི་ནང་ཁྲོལ་འབྲེལ་པ་དོག་པ། འཛིངས་པ་ལྟ་བུ་དེ་འདྲ་བ་ལུས་ལ་བརྟེན་པར་འགྱུར་རོ་།དེ་  
ནས་ཞག་བདུན་པ་དེ་ཉིད་ལ་རླུང་སྦུ་བྱེད་ཅེས་བྱ་བ་དག་ལྡང་སྟེ། དེ་དག་གིས་མངལ་ན་གནས་པ་དེའི་ལུས་ལ་ཚིགས་སུམ་བརྒྱ་སུམ་ཅུ་ལས། མི་མང་མི་ཉུང་བ་སྐྱེད་ཅིང། རླུང་གི་དབང་གིས་  
  
  
༄༅། །ལུས་ལ་ནད་བརྒྱ་རྩ་གཅིག་ཀྱང་བརྟེན་པར་འགྱུར་རོ་།དགའ་བོ། ཞག་བདུན་པ་བཅུ་གསུམ་པ་ལ་ནི། མངལ་ན་གནས་པ་དེ་ལ་མའི་ལྟོའི་ནང་དུ་བཀྲེས་པ་  
དང། སྐེམ་པ་དག་འབྱུང་སྟེ། དེའི་མས་ཟོས་ཤིང་འཐུངས་བ་གང་ཡིན་པ་དེ་ལས་བཅུད་དེའི་ལྟེ་བ་ནས་འཇུག་ཅིང། དེ་དེ་ན་དེས་འཚོ་བར་བྱེད་དོ། །དེ་ཡི་མ་ཡིས་ཟས་དང་སྐོམ། །གཉིས་  
པོ་སྤྱད་པ་གང་ཡིན་དེས། །མ་ཡི་ལྟོ་ན་འདུག་པ་ཡི། །མི་དེ་དེ་ན་སྐྱེད་པར་བྱེད། །དགའ་བོ། ཞག་བདུན་པ་བཅུ་བཞི་པ་ལ་ནི། མངལ་ན་གནས་པ་དེ་ལ། མའི་ལྟོར་ནང་ནས་རླུང་སྐུད་པའི་  
སྒོ་ཞེས་བྱ་བ་དག་ལྡང་སྟེ། དེ་དག་གིས་མངལ་ན་གནས་པ་དེའི་ལུས་ལ་ཆུ་རྒྱུས་དགུ་བརྒྱ་པོ་ལུས་ཀྱི་མདུན་དུ་ཉིས་བརྒྱ་ཉི་ཤུ་རྩ་ལྔ་དང། ལུས་ཀྱི་རྒྱབ་ཏུ་ཉིས་བརྒྱ་ཉི་ཤུ་རྩ་ལྔ་དང། ལུས་  
ཀྱི་གཡས་སུ་ཉིས་བརྒྱ་ཉི་ཤུ་རྩ་ལྔ་དང། ལུས་ཀྱི་གཡོན་དུ་ཉིས་བརྒྱ་ཉི་ཤུ་རྩ་ལྔ་སྐྱེད་པར་བྱེད་དོ། །དགའ་བོ། ཞག་བདུན་པ་བཅོ་ལྔ་པ་ལ་ནི། མངལ་ན་གནས་པ་དེ་ལ། མའི་ལྟོར་ནང་  
ནས་རླུང་པདྨ་ཞེས་བྱ་བ་དག་ལྡང་སྟེ། དེ་དག་གིས་མངལ་ན་གནས་པ་དེའི་ལུས་ལ་རྩ་ཉི་ཤུ་བསྐྱེད་པར་འགྱུར་ཏེ། དགའ་བོ། དེ་ལ་ལུས་ཀྱི་མདུན་དུ་རྩ་ལྔའོ། །ལུས་ཀྱི་རྒྱབ་ཏུ་རྩ་  
ལྔའོ། །ལུས་ཀྱི་གཡས་སུ་རྩ་ལྔའོ། །ལུས་ཀྱི་གཡོན་ཏུ་རྩ་ལྔའོ། །རྩ་དེ་དག་ལ་ཡང་མིང་དུ་མ་དང། མིང་སྣ་ཚོགས་དང། ཁ་དོག་དུ་མ་དང། ཁ་དོག་སྣ་ཚོགས་ཏེ། གྲོགས་  
  
  
སྟོབས་ཞེས་བྱ་བ་ཡོད། བརྟན་པ་ཞེས་བྱ་བ་ཡོད། མཐུ་ཅན་ཞེས་བྱ་བ་ཡོད་དོ། །ཁ་དོག་སྔོན་པོ་དང། ཁ་དོག་སེར་པོ་དང། ཁ་དོག་དམར་པོ་དང། ཁ་དོག་དཀར་  
པོ་དང། བབ་ལ་ལྟ་བུའི་སེར་སྐྱ་དང། ཁྲ་བོ་དང། མར་གྱི་ཁ་དོག་དང། ཞོའི་ཁ་དོག་དང། འབྲུ་མར་གྱི་ཁ་དོག་དང། མཁྲིས་པ་མ་སྨིན་པས་ཁྱབ་པ་དང། མཁྲིས་པ་སྨིན་  
པས་ཁྱབ་པ་དག་ཡོད་དོ། །དགའ་བོ། ཡང་རྩ་ཉི་ཤུ་པོ་དེ་དག་རེ་རེ་ལ་ཡང་འཁོར་རྩ་བཞི་བཅུ་བཞི་བཅུ་ཡོད་པས། རྩ་དེ་དག་བརྒྱད་བརྒྱར་འགྱུར་རོ། །དགའ་བོ། དེ་ལ་ཉིས་བརྒྱ་ནི་  
ལུས་ཀྱི་མདུན་དུ། ཉིས་བརྒྱ་ནི། ལུས་ཀྱི་རྒྱབ་ཏུ། ཉིས་བརྒྱ་ནི་ལུས་ཀྱི་གཡས་སུ། ཉིས་བརྒྱ་ནི། ལུས་ཀྱི་གཡོན་དུ་འབྱུང་བར་འགྱུར་ཏེ། ཉིས་བརྒྱ་ནི། གྲོགས་ཀྱི་ཡིན། ཉིས་  
བརྒྱ་ནི། སྟོབས་རྣམས་ཀྱི་ཡིན། ཉིས་བརྒྱ་ནི། བརྟན་པ་རྣམས་ཀྱི་ཡིན། ཉིས་བརྒྱ་ནི། མཐུ་ཅན་རྣམས་ཀྱི་ཡིན་ནོ། །དགའ་བོ། །ཡང་རྩ་བརྒྱད་བརྒྱ་པོ་དེ་དག་རེ་རེ་ལ་ཡང་འཁོར་  
རྩ་བརྒྱ་བརྒྱ་ཡོད་དེ། དེ་ལྟར་ན། རྩ་དེ་དག་བརྒྱད་ཁྲིར་འགྱུར་རོ། །དགའ་བོ། དེ་ལ་ཉི་ཁྲི་ནི། ལུས་ཀྱི་མདུན་དུ། ཉི་ཁྲི་ནི། ལུས་ཀྱི་རྒྱབ་ཏུ། ཉི་ཁྲི་ནི། ལུས་ཀྱི་གཡས་སུ། ཉི་ཁྲི་ནི་  
ལུས་ཀྱི་གཡོན་དུ་འབྱུང་བར་འགྱུར་རོ། །དགའ་བོ། ཡང་རྩ་བརྒྱད་ཁྲི་པོ་དེ་དག་གི་གཞི་ལ་བུ་གུ་དུ་མ་དང། བུ་གུ་སྣ་ཚོགས་ཏེ་བུ་གུ་གཅིག་པ་ཡང་ཡོད། བུ་གུ་གཉིས་པ་དང་  
  
  
༄༅། །བུ་གུ་གསུམ་པ་དང། བཞི་པ་དང། ལྔ་པ་དང། དྲུག་པ་དང། བུ་གུ་བདུན་པ་དག་ཀྱང་ཡོད་དེ། དགའ་བོ། འདི་ལྟ་སྟེ། དཔེར་ན། པདྨའི་རྩ་བ་དང། སྡོང་  
བུ་ལ་བུ་གུ་དུ་མ་དང། བུ་གུ་སྣ་ཚོགས་ཏེ། བུ་གུ་གཅིག་པ་ཡང་ཡོད། བུ་གུ་གཉིས་པ་དང། བུ་གུ་གསུམ་པ་དང། བཞི་པ་དང། ལྔ་པ་དང། དྲུག་པ་དང། བུ་གུ་བདུན་པ་དག་ཡོད་པ་  
དེ་བཞིན་དུ། དགའ་བོ། རྩ་བརྒྱད་ཁྲི་པོ་དེ་དག་གི་གཞི་ལ་ཡང་བུ་གུ་དུ་མ་དང། བུ་གུ་སྣ་ཚོགས་ཏེ། བུ་གུ་གཅིག་པ་ཡང་ཡོད། བུ་གུ་གཉིས་པ་དང། བུ་གུ་གསུམ་པ་དང། བཞི་  
པ་དང། ལྔ་པ་དང། དྲུག་པ་དང། བུ་གུ་བདུན་པ་དག་ཡོད་དོ་།དགའ་བོ། དེ་ལ་རྩ་དེ་དག་ནི། བ་སྤུའི་ཁུང་བུ་སོ་སོ་སོ་སོ་དང་འབྲེལ་བར་འཇུག་གོ་དགའ་བོ། ཞག་བདུན་པ་བཅུ་  
དྲུག་པ་ལ་ནི། མངལ་ན་གནས་པ་དེ་ལ། མའི་ལྟོར་ནང་ནས་རླུང་མི་འཆི་བ་ཞེས་བྱ་བ་དག་ལྡང་སྟེ། དེ་དག་གིས་མངལ་ན་གནས་པ་དེའི་མིག་གི་སྐྱེ་མཆེད་གཉིས་ཀུན་ཏུ་འགོད་པར་  
བྱེད༑ ངེས་པར་འགོད་པར་བྱེད། འཇོག་པར་བྱེད། ཡང་དག་པར་འཇོག་པར་བྱེད། སོ་སོར་འཇོག་པར་བྱེད་ཅིང། དེའི་རྣ་བའི་སྐྱེ་མཆེད་གཉིས་དང། སྣའི་སྐྱེ་མཆེད་གཉིས་  
དང། ཁའི་སྒོ་དང། མིད་པ་དང། སྙིང་གི་ཐན་ཀོར་དང། གང་གིས་ཟོས་པ་དང། འཐུངས་པ་དང། འཆོས་པ་དང། མྱངས་པ་འཇུ་བར་བྱེད་པ་དང། གང་དུ་གནས་  
  
  
གང་གིས་ཐུར་དུ་འབྱུང་བར་བྱེད་པ་དེ་ཡང་དེ་ལ་ཀུན་ཏུ་འགོད་པར་བྱེད། ངེས་པར་འགོད་པར་བྱེད། འཇོག་པར་བྱེད། ཡང་དག་པར་འཇོག་པར་བྱེད། སོ་སོར་འཇོག་  
པར་བྱེད་དོ། །དགའ་བོ། དཔེར་ན། རྫ་མཁན་ནམ། རྫ་མཁན་གྱི་སློབ་མ་མཁས་པ་འཇིམ་གོང་དུ་ལེགས་པར་བསྟར་པ་བླངས་ནས་འཁོར་ལོའི་སྟེང་དུ་བཞག་སྟེ། སྣོད་ཀྱི་རྣམ་པ་  
ཀུན་ཏུ་འགོད་པར་བྱེད། ངེས་པར་འགོད་པར་བྱེད། འཇོག་པར་བྱེད། ཡང་དག་པར་འཇོག་པར་བྱེད། སོ་སོར་འཇོག་པར་བྱེད་དེ། དགའ་བོ། དེ་བཞིན་དུ་རྣམ་པར་སྨིན་  
པ་ལས་སྐྱེས་པའི་རླུང་དེ་དག་ཀྱང་དེའི་མིག་གི་སྐྱེ་མཆེད་གཉིས་དང། རྣ་བའི་སྐྱེ་མཆེད་དག་དང། སྣའི་སྐྱེ་མཆེད་དང། ཁའི་སྒོ་དང། མིད་པ་དང། སྙིང་གི་ཐན་ཀོར་  
དང༑ གང་གིས་ཟོས་པ་དང། འཐུངས་བ་དང། འཆོས་པ་དང་མྱངས་པ་འཇུ་བར་བྱེད་པ་དང། གང་དུ་གནས་པ་དང། གང་གིས་ཐུར་དུ་འབྱུང་བར་བྱེད་པ་དེ་ཡང་ཀུན་ཏུ་  
འགོད་པར་བྱེད། ངེས་པར་འགྱེད་པར་བྱེད། འཇོག་པར་བྱེད། ཡང་དག་པར་འཇོག་པར་བྱེད། སོ་སོར་འཇོག་པར་བྱེད་དོ། །དགའ་བོ། ཞག་བདུན་པ་བཅུ་བདུན་པ་ལ་ནི་  
མངལ་ན་གནས་པ་དེ་ལ། མའི་ལྟོར་ནང་ནས་རླུང་འབྲིའི་གདོང་ཞེས་བྱ་བ་དག་ལྡང་སྟེ། དེ་དག་གིས་མངལ་ན་གནས་པ་དེའི་མིག་གི་སྐྱེ་མཆེད་གཉིས་ཡོངས་སུ་བྱང་བར་བྱེད། སོ་སོར་འཇོག་  
  
  
༄༅། །པར་བྱེད། ངེས་པར་འགོད་པར་བྱེད། རྣམ་པར་འགོད་པར་བྱེད། ཀུན་ནས་འཇོག་པར་བྱེད་ཅིང། དེའི་རྣ་བའི་སྐྱེ་མཆེད་གཉིས་དང། སྣའི་སྐྱེ་མཆེད་དག་དང་  
ཁའི་སྒོ་དང། མིད་པ་དང། སྙིང་གི་ཐན་ཀོར་དང། གང་གིས་ཟོས་པ་དང། འཐུངས་པ་དང། འཆོས་པ་དང། མྱངས་པ་འཇུ་བར་བྱེད་པ་དང། གང་དུ་གནས་པ་དང། གང་གིས་ཐུར་དུ་འབྱུང་  
བར་བྱེད་པ་དེ་ཡོངས་སུ་བྱང་བར་བྱེད། ངེས་པར་འགོད་པར་བྱེད་རྣམ་པར་འགོད་པར་བྱེད། ཀུན་ནས་འཇོག་པར་བྱེད་དོ། །དགའ་བོ། དཔེར་ན། ཁྱེའུ་འམ། བུ་མོ་མཁས་པ་མེ་ལོང་གི་  
དཀྱིལ་འཁོར་ཡོངས་སུ་མ་དག་པ་བླངས་ནས་ཐལ་བ་ཐོགས་པའམ་སའི་ཕྱེ་མ་ཐོགས་པའམ། འབྲུ་མར་ཐོགས་པའི་ལག་པའམ། རས་མའི་ཆང་བུས་ཕྱི་བ་དང། ཀུན་ཏུ་ཕྱི་བ་དང་  
ཡོངས་སུ་སྦྱང་བ་བྱེད་ཅིང་རབ་ཏུ་གསལ་བར་བྱེད་དོ།། །།འདུལ་བ་ཕྲན་ཚེགས་ཀྱི་གཞི། བམ་པོ་བཅུ་གཉིས་པ། དགའ་བོ། དེ་བཞིན་དུ་ལས་ཀྱི་རྣམ་པར་སྨིན་པ་  
ལས་སྐྱེས་པའི་རླུང་དེ་དག་ཀྱང། དེའི་མིག་གི་སྐྱེ་མཆེད་གཉིས་དང། རྣ་བའི་སྐྱེ་མཆེད་དག་དང། སྣའི་སྐྱེ་མཆེད་དག་དང་ཁའི་སྒོ་དང། མིད་པ་དང། སྙིང་གི་ཐན་ཀོར་དང། གང་གིས་  
ཟོས་པ་དང། འཐུངས་པ་དང། འཆོས་པ་དང། མྱངས་པ་འཇུ་བར་བྱེད་པ་དང། གང་དུ་གནས་པ་དང། གང་གིས་ཐུར་དུ་འབྱུང་བར་བྱེད་པ་དེ་ཡང། ཡོངས་སུ་བྱང་བར་བྱེད་པ། ཀུན་ཏུ་  
  
  
སོ་སོར་འཇོག་པར་བྱེད། ངེས་པར་འགོད་པར་བྱེད། རྣམ་པར་འགོད་པར་བྱེད། ཡང་དག་པར་འགོད་པར་བྱེད་དོ་།དགའ་བོ། གཞག་བདུན་པ་བཅོ་བརྒྱད་པ་ལ་ནི། མངལ་ནས་གནས་པ་  
དེ་ལ་མའི་ལྟོ་ནང་ནས་རླུང་དྲི་མ་མེད་པ་ཞེས་བྱ་བ་དག་ལྡང་སྟེ། དེ་དག་གིས་དེའི་སྐྱེ་མཆེད་དེ་རྣམས་ཡོངས་སུ་དག་པ་དང་ཡོངས་སུ་བྱང་བར་འགྱུར་རོ། །དགའ་བོ། དཔེར་ན། ཉི་མའི་དཀྱིལ་འཁོར་  
རམ། ཟླ་བའི་དཀྱིལ་འཁོར་སྤྲིན་ཆེན་པོས་ཁེབས་པར་གྱུར་པ། རླུང་ཆེན་པོས་གཏོར་ན། ཡོངས་སུ་དག་པ་དང། ཡོངས་སུ་བྱང་བར་འགྱུར་རོ། །དགའ་བོ། དེ་བཞིན་དུ་ཞག་བདུན་པ་བཅོ་བརྒྱད་  
པ་ལ་ཡང། མངལ་ན་གནས་པ་དེ་ལ། མའི་ལྟོའི་ནང་ན་རླུང་དྲི་མ་མེད་པ་ཞེས་བྱ་བ་དག་ལངས་ན། དེ་དག་གིས་དེའི་སྐྱེ་མཆེད་རྣམས་ཡོངས་སུ་དག་པ་དང། ཡོངས་སུ་བྱང་བར་འགྱུར་རོ། །དགའ་  
བོ༑ ༑ཞག་བདུན་པ་བཅུ་དགུ་པ་ལ་ནི། མངལ་ན་གནས་པ་དེའི་མའི་ལྟོའི་ནང་དུ་དབང་པོ་བཞི་པོ་མིག་གི་དབང་པོ་དང། རྣ་བའི་དབང་པོ་དང། སྣའི་དབང་པོ་དང། ལྕེའི་དབང་པོ་ཐོབ་པར་འགྱུར་  
དབང་པོ་གསུམ་པོ་ལུས་ཀྱི་དབང་པོ་དང། ཡིད་ཀྱི་དབང་པོ་དང་སྲོག་གི་དབང་པོ་དག་ནི། དེས་སྔོན་མའི་མངལ་དུ་ཞུགས་པ་ན་ཐོབ་པར་འགྱུར་རོ། །དགའ་བོ། ཞག་བདུན་པ་ཉི་ཤུ་པ་ལ་ནི། མངལ་  
ན་གནས་པ་དེ་ལ་རླུང་སྲ་བ་ཞེས་བྱ་བ་དག་ལྡང་སྟེ། དེ་དག་གིས་མངལ་ན་གནས་པ་དེའི་རྐང་པ་གཡོན་པ་ལ་བརྟེན་ནས་རུས་པ་ཉི་ཤུ་སྐྱེད་པར་བྱེད། རྐང་པ་གཡས་པ་ལ་བརྟེན་ནས་རུས་པ་ཉི་ཤུ་  
  
  
༄༅། །སྐྱེད་པར་བྱེད། ལོང་བུའི་རུས་པ་བཞི་དང། རྗེ་ངར་གྱི་རུས་པ་གཉིས་དང། པུས་མོའི་རུས་པ་གཉིས་དང། བརླའི་རུས་པ་གཉིས་དང། མཇུག་དོའི་རུས་པ་གསུམ་དང། སྒལ་  
ཚིགས་ཀྱི་རུས་པ་བཅོ་བརྒྱད་དང། རྩིབ་མའི་རུས་པ་ཉི་ཤུ་རྩ་བཞི་དང། རྐེད་པའི་རུས་པ་གསུམ་སྐྱེད་པར་བྱེད་དོ། །ལག་པ་གཡོན་པ་ལ་བརྟེན་ནས་རུས་པ་ཉི་ཤུ་སྐྱེད་པར་བྱེད། ལག་པ་གཡས་  
པ་ལ་བརྟེན་ནས་རུས་པ་ཉི་ཤུ་སྐྱེད་པར་བྱེད། དཔུང་པའི་རུས་པ་གཉིས་དང། ལག་ངར་གྱི་རུས་པ་བཞི་དང། བྲང་གི་རུས་པ་བདུན་དང། སོག་ཕྲག་གི་རུས་པ་བདུན་དང། སྒྲོག་རུས་དང་  
འགྲམ་གླང་གི་རུས་པ་གཉིས་དང། སོའི་རྩ་བའི་རུས་པ་སུམ་ཅུ་རྩ་གཉིས་དང། མགོའི་ཐོད་པའི་རུས་པ་བཞི་སྐྱེད་པར་བྱེད་དོ་།དགའ་བོ། དཔེར་ན། གཟུགས་མཁན་ནམ། གཟུགས་  
མཁན་གྱི་སློབ་མ་མཁས་པ། དང་པོ་ཤིང་གི་དུམ་བུ་སྲ་བ་དག་སྲད་བུས་བཅིངས་ནས་དེ་དང་དེའི་ཁ་དོག་དང། དབྱིབས་ཀྱི་གཟུགས་མངོན་པར་གྲུབ་པར་བྱེད་དོ། དགའ་བོ། དེ་བཞིན་དུ་ལས་  
ཀྱི་རྣམ་པར་སྨིན་པ་ལས་སྐྱེས་པའི་རླུང་དེ་དག་ཀྱང་རུས་པའི་ལུས་དེ་ལྟ་བུ་མངོན་པར་སྒྲུབ་པར་བྱེད་དོ། །དགའ་བོ། དེ་ལྟར་ན་ཞག་བདུན་པ་ཉི་ཤུ་པ་ལ་ནི། རུས་པ་ལྷན་ཅིག་འབྱུང་  
བ་ཆུ་ངུ་དང་ཕྲ་མོ་མ་གཏོགས་པ་རུས་པ་ཆེན་པོ་ཉིས་བརྒྱ་འབྱུང་བར་འགྱུར་རོ། །དགའ་བོ། །ཞག་བདུན་པ་ཉི་ཤུ་རྩ་གཅིག་པ་ལ་ནི། མངལ་ན་གནས་པ་དེ་ལ་མའི་ལྟོའི་ནང་ནས་རླུང་  
  
  
དེ་དག་གིས་དེའི་ཤ་སྐྱེད་པར་བྱེད་དོ། །དགའ་བོ། དཔེར་ན། ཞལ་ཞལ་མཁན་ནམ་ཞལ་ཞལ་མཁན་གྱི་སློབ་མ་མཁས་པས་འཇིམ་པ་ལེགས་  
པར་བྱས་པས་རྩིག་བའི་ཞི་ལ་ཞལ་ཞལ་བྱེད་དོ། །དགའ་བོ། དེ་བཞིན་དུ་ཀུན་ཏུ་འབྱུང་བ་རླུང་དེ་དག་ཀྱང། མངལ་ན་གནས་པ་དེ་ལ་ཤ་སྐྱེས་པར་བྱེད་དོ། །དགའ་བོ། ཞག་བདུན་པ་ཉི་ཤུ་  
རྩ་གཉིས་པ་ལ་ནི། མངལ་ན་གནས་པ་དེ་ལ། མའི་ལྟོ་ནང་ནས་རླུང་ཡོངས་སུ་རྒྱལ་པ་ཞེས་བྱ་བ་བདག་ལྡང་སྟེ། དེ་དག་གིས་མངལ་ན་གནས་པ་དེའི་ཁྲག་སྐྱེད་པར་བྱེད་དོ། །དགའ་བོ། ཞག་  
བདུན་པ་ཉི་ཤུ་རྩ་གསུམ་པ་ལ་ནི། མངལ་ན་གནས་པ་དེ་ལ་མའི་ལྟོར་ནང་ནས་རླུང་གཙང་འཛིན་ཅེས་བྱ་བ་དག་ལྡང་སྟེ། དེ་དག་གིས་མངལ་ན་གནས་པ་དེའི་ལུས་ལ་པགས་པ་སྐྱེད་པར་བྱེད་དོ། །  
དགའ་བོ། ཞག་བདུན་པ་ཉི་ཤུ་རྩ་བཞི་པ་ལ་ནི། མངལ་ན་གནས་པ་དེ་ལ་མའི་ལྟོར་ནང་ནས་རླུང་ཡོངས་སུ་འཕྱོ་བ་ཞེས་བྱ་བ་དག་ལྡང་སྟེ། དེ་དག་གིས་མངལ་ན་གནས་པ་དེའི་ལུས་ལ་པགས་པ་  
རབ་ཏུ་དང་བར་བྱེད་དོ། །དགའ་བོ། ཞག་བདུན་པ་ཉི་ཤུ་རྩ་ལྔ་པ་ལ་ནི། མངལ་ན་གནས་པ་དེ་ལ་མའི་ལྟོར་ནང་ནས་རླུང་ཁྱེར་འཇིག་ཅེས་བྱ་བ་དག་ལྡང་སྟེ། དེ་དག་གིས་མངལ་ན་གནས་པ་དེའི་  
ལུས་ལ་ཤ་དང་ཁྲག་རབ་ཏུ་དང་བར་བྱེད་དོ། དགའ་བོ། ཞག་བདུན་པ་ཉི་ཤུ་རྩ་དྲུག་པ་ལ་ནི། མངལ་ན་གནས་པ་དེ་ལ་མའི་ལྟོའི་ནང་དུ་སྐྲ་དང། སྤུ་དང། སེན་མོ་དག་སྐྱེ་བར་འགྱུར་རོ། །  
  
  
༄༅། །སྐྲ་དང་སྤུ་དང་སེན་མོ་དེ་དག་ཀྱང་སོ་སོ་སོ་སོར་རྩ་རྣམས་དང་འབྲེལ་ཏོ། །དགའ་བོ། །ཞག་བདུན་པ་ཉི་ཤུ་རྩ་བདུན་པ་ལ་ནི། མངལ་ན་གནས་པ་དེ་ལ་མའི་ལྟོ་ནས་  
རླུང་སྨན་ཡོན་པོ་ཞེས་བྱ་བ་དག་ལྡང་སྟེ། དེ་དག་གིས་མངལ་ན་གནས་པ་དེའི་སྐྲ་དང། སྤུ་དང། སེན་མོ་རྣམས་རབ་ཏུ་དང་བར་བྱེད་དོ། །དགའ་བོ། གལ་ཏེ་དེས་སྔོན་སེར་སྣའི་དྲི་མས་ཀུན་  
ནས་དཀྲིས་ཤིང་འཇུངས་པར་གྱུར་པ་དང། ཡོ་བྱད་ཀུན་ཏུ་འཛིན་པ་དང། བླ་མ་རྣམས་ལ་གུས་པར་མི་ཉན་པས་ལུས་དང། ངག་དང་ཡིད་ཀྱི་སྡིག་བ་མི་དགེ་བའི་ལས་བྱས་ཤིང་བསགས་  
ལ༑ དེ་ཡང་གལ་ཏེ་རྣམ་པར་སྨིན་པའི་ཕྱིར་མངོན་དུ་གྱུར་ན། དེ་བརྒྱ་ལ་མི་རྣམས་དང་སྐལ་བ་མཉམ་པ་འདི་ལྟ་བུར་འོང་ན་ཡང་དབྱིབས་ཀྱི་སྡོམ་གྱི་ཚིགས་སུ་བཅད་པ། རིང་དང་ཐུང་  
དང་འབྲེལ་པ་དང། །དེ་བཞིན་དུ་ནི་མང་བ་ཉིད། །མཉམ་དང་ཡང་དང་མཁྲེགས་པ་དང། །མཐོ་དང་ནག་པོ་མཛེས་པའོ། །དེ་ཡན་ལག་རིང་ན་མཛེས་པ་གང་དག་ཡིན་པ་དེ་དག་ནི། དེའི་ཐུང་  
ངུར་གྱུར་ལ། ཐུང་ན་མཛེས་པ་གང་དག་ཡིན་པ་དེ་དག་ནི། དེ་ལ་རིང་པོར་འགྱུར། སྦོམ་ན་མཛེས་པ་གང་དག་ཡིན་པ་དེ་དག་ནི། དེ་ལ་ཕྲ་མོར་འགྱུར། ཕྲ་ན་མཛེས་པ་གང་དག་ཡིན་པ་དེ་དག་ནི་  
དེ་ལ་སྦོམ་པར་འགྱུར། འབྲེལ་ན་མཛེས་པ་གང་དག་ཡིན་པ་དེ་དག་ནི། དེ་ལ་མ་འབྲེལ་པར་འགྱུར། མ་འབྲེལ་ན་མཛེས་པ་གང་དག་ཡིན་པ་དེ་དག་ནི། དེ་ལ་འབྲེལ་པར་འགྱུར། མང་ན་  
  
  
དེ་ལ་མི་མང་བར་འགྱུར། མི་མང་ན་མཛེས་པ་གང་དག་ཡིན་པ་དེ་དག་ནི། དེ་ལ་མང་བར་འགྱུར། མཉན་ན་མཛེས་པ་གང་དག་ཡིན་པ་དེ་དག་ནི། དེ་ལ་མི་  
མཉམ་པར་འགྱུར། མི་མཉམ་ན་མཛེས་པ་གང་དག་ཡིན་པ་དེ་དག་ནི་དེ་ལ་མཉམ་པར་འགྱུར། ཡངས་ན་མཛེས་པ་གང་དག་ཡིན་པ་དེ་དག་ནི། དེ་ལ་མི་ཡངས་པར་འགྱུར། མི་ཡངས་ན་མཛེས་  
པ་གང་དག་ཡིན་པ་དེ་དག་ནི། དེ་ལ་ཡངས་པར་འགྱུར། མཁྲེགས་ན་མཛེས་པ་གང་དག་ཡིན་པ་དེ་དག་ནི། དེ་ལ་མ་མཁྲེགས་པར་འགྱུར་མ་མཁྲེགས་ན་མཛེས་པ་གང་དག་ཡིན་པ་དེ་དག་ནི། དེ་ལ་  
མཁྲེགས་པར་འགྱུར། དམའ་ན་མཛེས་པ་གང་དག་ཡིན་པ་དེ་དག་ནི། དེ་ལ་མཐོ་བར་འགྱུར། མཐོ་ན་མཛེས་པ་གང་དག་ཡིན་པ་དེ་དག་ནི། དེ་ལ་དམའ་བར་འགྱུར། ནག་ན་མཛེས་པ་གང་དག་ཡིན་  
པ་དེ་དག་ནི། དེ་ལ་དཀར་པོར་འགྱུར། དཀར་ན་མཛེས་པ་གང་དག་ཡིན་པ་དེ་དག་ནི། དེ་ལ་ནག་པོར་འགྱུར་རོ། །ཡང་དགའ་བོ། དེས་ཇི་ལྟ་ཇི་ལྟར་སྡིག་པ་མི་དགེ་བའི་ལས་བྱས་ཤིང་བསགས་པ་དེ་ལྟ་  
དེ་ལྟར་གླེན་པ་དང། ལྐུགས་པ་དང། མཐོང་ན་ཡིད་དུ་མི་འོང་བ་དང། རྟེན་འཕྱེ་དང། རྣ་བ་ཉམས་པ་དང། ལྕེ་ཉམས་པ་དང་ཁའི་སྒོ་ཟུམ་པ་དང། ལག་པ་ཞ་བར་འགྱུར་ཞིང། ཡི་དྭགས་རྣམས་དང་  
འདྲ་བར་འགྱུར་གྱི། མི་རྣམས་དང་འདྲ་བར་ནི་མ་ཡིན་ནོ། །དེ་རང་གི་ཉེ་དུ་དང། སྣག་གི་གཉེན་མཚམས་རྣམས་ཀྱིས་ཀྱང་མི་འདོད་པ་དང། མཐོང་ན་ཡིད་དུ་མི་འོང་བ་དང། སྤང་བའི་ཆོས་ཅན་དུ་འགྱུར་ན་  
  
  
༄༅། །སྐྱེ་བོ་གཞན་གྱིས་ལ་སྨོས་ཀྱང་ཅི་དགོས་ཏེ། དེས་འཇིག་རྟེན་ལ་ལུས་དང། ངག་དང། ཡིད་གྱིས་གང་ཅུང་ཟད་བསྒྲུབས་པ་དེ་ཐམས་ཅད་ཀྱང། འཇིག་རྟེན་ལ་གཟུང་བར་  
འོས་པ་དང། མངོན་པར་དགའ་བར་མི་འགྱུར་རོ། །དགའ་བོ། དེ་ཅིའི་ཕྱིར་ཞེ་ན། འདི་ལྟར། དེ་ནི། སྡིག་པ་མི་དགེ་བའི་ལས་བྱས་པ་དང། བསགས་པའི་ཕྱིར་དེ་ལྟ་བུར་འགྱུར་རོ། །དགའ་བོ་  
གལ་ཏེ་དེས་སེར་སྣའི་དྲི་མ་སྤངས་ཤིང་གཏོང་བ་དང་ལྡན་པ་དང། བླ་མ་ལ་གུས་པར་ཉན་པས་ལུས་དང། ངག་དང། ཡིད་ཀྱི་ལས་དགེ་བ་བྱས་ཤིང་བསགས་ལ། དེ་ཡང་གལ་ཏེ་རྣམ་པར་སྨིན་པའི་  
ཕྱིར་མངོན་དུ་གྱུར་ན། དེ་བརྒྱ་ལ་མི་རྣམས་དང་སྐལ་པ་མཉམ་པ་འདི་ལྟ་བུར་འོང་ན་ཡང། དེ་ཡན་ལག་རིང་ན་མཛེས་པ་གང་དག་ཡིན་པ་དེ་དག་ནི། དེ་ལ་རིང་པོར་འགྱུར་ལ། ཐུང་ན་མཛེས་པ་གང་  
དག་ཡིན་པ་དེ་དག་ནི། དེ་ལ་ཐུང་བར་འགྱུར། ཡན་ལག་སྦོམ་ན་མཛེས་པ་གང་དག་ཡིན་པ་དེ་དག་ནི། དེ་ལ་སྦོམ་པོར་འགྱུར། ཡན་ལག་ཕྲ་ན་མཛེས་པ་གང་དག་ཡིན་པ་དེ་དག་ནི། དེ་ལ་ཕྲ་མོར་  
འགྱུར། འབྲེལ་ན་མཛེས་པ་གང་ཡིན་པ་དེ་དག་ནི། དེ་ལ་འབྲེལ་བར་འགྱུར། མ་འབྲེལ་ན་མཛེས་པ་གང་ཡིན་པ་དེ་དག་ནི། དེ་ལ་མ་འབྲེལ་བར་འགྱུར། མང་ན་མཛེས་པ་གང་ཡིན་པ་དེ་དག་ནི། དེ་  
ལ་མང་པོར་འགྱུར། མི་མང་ན་མཛེས་པ་གང་ཡིན་པ་དེ་དག་ནི། དེ་ལ་མི་མང་བར་འགྱུར། མཉམ་ན་མཛེས་པ་གང་ཡིན་པ་དེ་དག་ནི། དེ་ལ་མཉམ་པར་འགྱུར། མི་མཉམ་ན་མཛེས་པ་གང་ཡིན་  
  
  
དེ་ལ་མི་མཉམ་པར་འགྱུར། ཡངས་ན་མཛེས་པ་གང་ཡིན་པ་དེ་དག་ནི། དེ་ལ་ཡངས་པར་འགྱུར། མི་ཡངས་ན་མཛེས་པ་གང་ཡིན་པ་དེ་དག་ནི། དེ་ལ་མི་ཡངས་པར་འགྱུར་  
མཁྲེགས་ན་མཛེས་པ་གང་ཡིན་པ་དེ་དག་ནི། དེ་ལ་མཁྲེགས་པར་འགྱུར། མ་མཁྲེགས་ན་མཛེས་པ་གང་ཡིན་པ་དེ་དག་ནི། དེ་ལ་མ་མཁྲེགས་པར་འགྱུར། དམའ་ན་མཛེས་པ་གང་ཡིན་པ་དེ་དག་  
ནི། དེ་ལ་དམའ་བར་འགྱུར། མཐོ་ན་མཛེས་པ་གང་དག་ཡིན་པ་དེ་དག་ནི། དེ་ལ་མཐོ་བར་འགྱུར། ནག་ན་མཛེས་པ་གང་དག་ཡིན་པ་དེ་དག་ནི། དེ་ལ་ནག་བོར་འགྱུར། དཀར་ན་མཛེས་པ་གང་  
ཡིན་པ་དེ་དག་ནི། དེ་ལ་དཀར་པོར་འགྱུར་རོ། །ཡང་དགའ་བོ། དེས་ཇི་ལྟ་ཇི་ལྟར་དགེ་བའི་ལས་བྱས་ཤིང་བསགས་པ་དེ་ལྟ་དེ་ལྟར་གཟུགས་བཟང་བ་དང། མཛེས་པ་དང། བལྟ་ན་སྡུག་པ་དང། ཁ་དོག་  
རྒྱས་པ་མཆོག་དང་ལྡན་པར་འགྱུར་ཞིང་དེ་སྐྱེ་བོ་གཞན་གྱིས་ཀྱང་འདོད་པ་དང། ཡིད་དུ་འོང་བར་འགྱུར་ན། ཉེ་དུ་དང་སྣག་གི་གཉེན་མཚམས་རྣམས་ཀྱིས་ལྟ་སྨོས་ཀྱང་ཅི་དགོས། དེས་ལུས་དང་  
ངག་དང། ཡིད་ཀྱིས་འཇིག་རྟེན་ལ་གང་ཟུང་ཟད་བསྒྲུབས་པ་ཐམས་ཅད་ཀྱང་འཇིག་རྟེན་ལ་གཟུང་བར་འོས་པ་དང། མངོན་པར་དགའ་བར་འགྱུར་རོ། །དགའ་བོ། དེ་ཅིའི་ཕྱིར་ཞེ་ན། འདི་ལྟར་  
དེ་ནི། ལས་དགེ་པ་དག་བྱས་པ་དང། བསགས་པའི་ཕྱིར་དེ་ལྟར་འགྱུར་བའི་ཕྱིར་རོ། །དགའ་བོ། གལ་ཏེ་ཁྱེའུ་འགྱུར་ན་ནི། དེ་མའི་དཀུ་གཡས་པར་ཙོག་ཙོག་པོར་འདུག་སྟེ། ལག་པ་གཉིས་  
  
  
༄༅། །ཀྱིས་གདོང་བཀབ་ནས་མའི་སྒལ་ཚིགས་ལ་ཁ་བལྟས་ཏེ་ཕོ་བའི་འོག་ལོང་གའི་སྟེང་ན་ཕོ་བས་བཀབ། ལོང་གས་བརྟེན་ནས་བཅིང་བ་ལྔས་བཅིངས་པའམ། གསལ་  
ཤིང་གིས་བཙུགས་པ་བཞིན་གནས་པའོ། །དགའ་བོ། གལ་ཏེ་བུ་མོར་འགྱུར་ན་ནི། མའི་དཀུ་གཡོན་པར་ཙོག་ཙོག་པོར་འདུག་སྟེ་ལག་པ་གཉིས་ཀྱིས་གདོང་བཀབ་ནས་མའི་ལྟོ་བ་ལ་ཁ་བལྟས་  
ཏེ༑ ཕོ་བའི་འོག་ལོང་གའི་སྟེང་ན་ཕོ་བས་བཀབ། ལོང་གས་བརྟེན་ནས་བཅིང་བ་ལྔས་བཅིངས་པའམ། གསལ་ཤིང་གིས་བཙུགས་པ་བཞིན་གནས་སོ། །དགའ་བོ། མ་ཧ་ཅང་ཟས་མང་དུ་ཟོས་  
ན༑ མངལ་ན་གནས་པ་ལ་གནོད་ཅིང། ཧ་ཅང་ཟས་ཉུང་ངུ་ཟོས་ན་ཡང་མངལ་ན་གནས་པ་ལ་གནོད་པར་འགྱུར་ལ། དེ་བཞིན་དུ་མ་ཧ་ཅང་སྣུམ་པ་དང། ཧ་ཅང་རྩུབ་པ་དང། ཧ་ཅང་གྲང་བ་དང་ཧ་ཅང་  
ཚ་བ་དང། ཧ་ཅང་ལན་ཚ་ཆེ་བ་དང། ཧ་ཅང་སྐྱུར་བ་དང་ཧ་ཅང་མངར་བ་དང། ཧ་ཅང་ཁ་བ་དང། ཧ་ཅང་ཚ་བ་དང་ཧ་ཅང་བསྐ་བའི་ཟས་དག་ཟོས་ན་ཡང་མངལ་ན་གནས་པ་ལ་གནོད་པར་  
འགྱུར་རོ། །འདོད་པ་དག་ལ་སྤྱོད་པར་བྱེད་པ་དང། ཧ་ཅང་རྒྱུག་པ་དང། མགྱོགས་པ་དང། མཆོང་བ་དང། རྐྱལ་བ་དག་ལ་སྤྱོད་པར་བྱེད་ན། འགྲོ་བ་ལ་ཞུགས་པ་མངལ་ན་གནས་པ་ལ་གནོད་  
པ་དང། མེའི་དྲུང་དུ་འདུག་གམ། ཙོག་ཙོག་པོར་འདུག་ན། མངལ་ན་གནས་པ་ལ་གནོད་པར་འགྱུར་ཏེ། དགའ་བོ། མའི་མངལ་ན་གནས་པ་ནི་དེ་ལྟར་སྡུག་བསྔལ་དྲག་པོ། རྩུབ་པ་  
  
  
།དགའ་བོ། བདེ་འགྲོའི་འགྲོ་བར་མིང་ཐོགས་པ། མི་གང་དག་ཡིན་པ་དེ་ལ་ཡང་དེ་ལྟ་བུའི་སྡུག་བསྔལ་མྱོང་བར་འགྱུར་ན། ངན་སོང་ངན་འགྲོ་ལོག་པར་ལྟུང་བ་སེམས་  
ཅན་དམྱལ་བ་དག་ལ་ལྟ་སྨོས་ཀྱང་ཅི་དགོས་ཏེ། དེའི་སྡུག་བསྔལ་ནི། དཔེ་བྱ་བར་ཡང་མི་ནུས་སོ། །དགའ་བོ། དེ་ལ་སྲིད་པ་ཚོལ་བ་མའི་མངལ་ན་གནས་པ་ལ་མནོག་ཅི་ཞིག་ཡོད། དགའ་བོ། ཞག་  
བདུན་པ་ཉི་ཤུ་རྩ་བརྒྱད་པ་ལ་ནི། མངལ་ན་གནས་པ་དེས་མའི་མངལ་གྱི་ནང་དུ་ཕྱིན་ཅི་ལོག་གི་འདུ་ཤེས་བརྒྱད་པོ། ཁྱིམ་གྱི་འདུ་ཤེས་དང། བཞོན་པའི་འདུ་ཤེས་དང། སྐྱེད་མོས་ཚལ་གྱི་འདུ་ཤེས་  
དང། ཁང་པ་བརྩེགས་པའི་འདུ་ཤེས་དང། ཀུན་དགའ་ར་བའི་འདུ་ཤེས་དང། ཁྲིའི་འདུ་ཤེས་དང། ཆུ་བོའི་འདུ་ཤེས་དང། རྫིང་བུའི་འདུ་ཤེས་ཐོབ་པར་འགྱུར་རོ། །ཞག་བདུན་པ་ཉི་ཤུ་རྩ་དགུ་  
པ་ལ་ནི། མངལ་ན་གནས་པ་དེ་ལ་མའི་ལྟོར་ནང་ནས་རླུང་ཡང་དག་སྐྱེད་པ་ཞེས་བྱ་བ་དག་ལྡང་སྟེ། དེ་དག་གིས་མངལ་ན་གནས་པ་དེའི་ལུས་ཀྱི་པགས་པའི་མདོག་ཡོངས་སུ་བྱང་བར་བྱེད། རབ་ཏུ་དང་  
བར་བྱེད་དོ། །དགའ་བོ། དེ་ལ་ཁ་ཅིག་གི་པགས་པའི་མདོག་ནི། ལས་ཀྱི་རྣམ་པར་སྨིན་པས། ནག་པ། ཁ་དོག་ནག་པོ། ནག་པོ་ལྟ་བུར་སྟོན་པ། འོད་ནག་པོ་འབྱུང་བ་ཡོངས་སུ་བྱང་བར་བྱེད། རབ་  
ཏུ་དང་བར་བྱེད་དོ། །ཁ་ཅིག་གི་པགས་པའི་མདོག་ནི། སྔོ་བསངས་ཁ་དོག་སྔོ་བསངས། སྔོ་བསངས་ལྟ་བུར་སྟོན་པ། འོད་སྔོ་བསངས་འབྱུང་བ་ཡོངས་སུ་བྱང་བར་བྱེད། རབ་ཏུ་དང་བར་བྱེད་  
  
  
༄༅། །དོ༑ ༑ཁ་ཅིག་གི་པགས་པའི་མདོག་ནི། རྩུབ་པ། ཁ་དོག་རྩུབ་པ། རྩུབ་པ་ལྟ་བུར་སྟོན་པ། འོད་རྩུབ་པོ་འབྱུང་བ་ཡོངས་སུ་བྱང་བར་བྱེད། རབ་ཏུ་དང་བར་བྱེད་དོ། །དེ་  
བཞིན་དུ་ཁ་ཅིག་གི་མདོག་ནི། སྣུམ་པ་དང། དཀར་པོ། ཁ་དོག་དཀར་པོ་ཞེས་བྱ་བ་ལ་སོགས་པ་སྔ་མ་བཞིན་ནོ། །ཁ་ཅིག་གི་པགས་པའི་མདོག་ནི། རྩྭ་དུར་བའི་ཤུན་པའི་མདོག་ལྟ་  
བུ། ཁ་དོག་རྩ་དུར་བའི་ཤུན་པའི་མདོག་ལྟ་བུ། རྩྭ་དུར་བའི་ཤུན་པའི་མདོག་ལྟ་བུར་སྟོན་པ། རྩ་དུར་པའི་ཤུན་པའི་མདོག་ཡོངས་སུ་བྱང་བར་བྱེད། རབ་ཏུ་དང་བར་བྱེད་དོ། །དགའ་བོ་  
ཞག་བདུན་པ་སུམ་ཅུ་པ་ལ་ནི། མངལ་ན་གནས་པ་དེ་ལ་མའི་ལྟོར་ནང་ནས་རླུང་ལྕགས་ཀྱི་སྒོ་ཞེས་བྱ་བ་དག་ལྡང་སྟེ། དེ་དག་གིས་མངལ་ན་གནས་པ་དེའི་ལུས་ལ་སྐྲ་དང། སྤུ་དང། སེན་མོའི་  
བར་ཡོངས་སུ་འབྱེད་པར་བྱེད། རབ་ཏུ་དང་བར་བྱེད་ཅིང། ཁ་ཅིག་གི་ནི། སྐྲ་དང། སྤུ་དང། སེན་མོའི་བར་ནག་པ། ཁ་དོག་ནག་པ་ཁ་ཅིག་ནི། སེར་སྐྱ། ཁ་དོག་སེར་སྐྱ། རྩུབ་པ། ཁ་  
དོག་རྩུབ་པ། སྣུམ་པ། ཁ་དོག་སྣུམ་པ་ཡོངས་སུ་བྱང་བར་བྱེད་རབ་ཏུ་དང་བར་བྱེད་དོ། །དགའ་བོ། ཞག་བདུན་པ་སུམ་ཅུ་རྩ་གཅིག་པ་ལ་ནི། མངལ་ན་གནས་པ་དེ་མའི་ལྟོའི་ནང་དུ་  
འཕེལ་ཞིང་རྒྱས་པར་འགྱུར་རོ། །དགའ་བོ། དེ་བཞིན་དུ་ཞག་བདུན་པ་སུམ་ཅུ་རྩ་གཉིས་པ་དང། སུམ་ཅུ་རྩ་གསུམ་དང། སུམ་ཅུ་རྩ་བཞི་པ་ལ་ཡང་མངལ་ན་གནས་པ་དེ། མའི་ལྟོ་ནང་དུ་  
  
  
།དགའ་བོ། ཞག་བདུན་པ་སུམ་ཅུ་རྩ་ལྔ་པ་ལ་ནི། མངལ་ན་གནས་པ་དེ་མའི་ལྟོའི་ནང་ནས་ཡན་ལག་དང། ཉིང་ལག་ཐམས་ཅད་དང་ལྡན་པར་འགྱུར་རོ། །དགའ་བོ་  
ཞག་བདུན་པ་སུམ་ཅུ་རྩ་དྲུག་པ་ལ་ནི། མངལ་ན་གནས་པ་དེ་འབྱུང་འདོད་ཅིང་མངོན་པར་མི་དགའོ། །དགའ་བོ། ཞག་བདུན་པ་སུམ་ཅུ་རྩ་བདུན་པ་ལ་ནི། མངལ་ན་གནས་པ་དེས་མའི་ལྟོའི་ནང་དུ་  
ཕྱིན་ཅི་མ་ལོག་པའི་འདུ་ཤེས་གསུམ་པོ། མི་གཙང་བའི་འདུ་ཤེས་དང། དྲི་ང་བའི་འདུ་ཤེས་དང། འབྱུང་བའི་འདུ་ཤེས་དག་ཐོབ་པར་འགྱུར་རོ། །དགའ་བོ། ཞག་བདུན་པ་སུམ་ཅུ་རྩ་བརྒྱད་  
པ་ལ་ནི། མངལ་ན་གནས་པ་དེ་ལ་མའི་ལྟོར་ནང་ནས་རླུང་ཡན་ལག་ཅེས་བྱ་བ་དག་ལྡང་སྟེ། དེ་དག་གིས་མངལ་ན་གནས་པ་དེ་བསྒྱུར་ནས་ལག་པ་གཉིས་བཅུམ་སྟེ་མའི་མངལ་གྱི་སྒོར་འཇོག་པར་  
བྱེད་དོ། །དེའི་ལས་དང། འབྲས་བུས་རླུང་ཁ་ཐུར་དུ་ལྟ་བ་ཞེས་བྱ་བ་དག་ལྡང་སྟེ། དེ་དག་གིས་དེའི་རྐང་པ་གྱེན་དུ་བསྟན་ཅིང། མགོ་ཐུར་དུ་བསྟན་ནས་མའི་གཅི་བའི་ལམ་དུ་ཕྱོགས་པར་འཕུལ་ལོ།།  
དགའ་བོ། གལ་ཏེ་དེས་མངལ་གྱི་ནང་དུ་འཆི་བར་འགྱུར་བ་སྡིག་པ་མི་དགེ་བའི་ལས་བྱས་ཤིང་བསགས་ན། དེ་རྐང་པ་ལོག་པའམ། ལག་པ་གཡོག་པར་འགྱུར་རོ། །དེ་ལོག་ཅིང་འབྱུང་མ་བཏུབ་ན་  
དེའི་སྲོག་གི་དབང་པོ་འགག་པར་འགྱུར་རོ། །དེ་ནས་དེ་ལ་མཁས་པའི་བུད་མེད་དམ། གཞོན་ནུ་གསོ་བ་ལ་མཁས་པ་དག་གིས་མར་རམ། འབྲུ་མར་འཇམ་ཙམ་དང། ཤིང་ཤལ་མ་ལི་ལེགས་  
  
  
༄༅། །པར་བཏགས་པའི་ལྡེ་གུའམ། གཞན་དག་གིས་ལག་པ་བསྐུས་ནས། ལག་པ་དེ་ཉིད་ལ་མཚོན་སྲབ་མོ་སོ་ལེགས་པར་བརྡར་བ། ཤིན་ཏུ་རྣོན་པོ་སྤུ་གྲི་ལྟ་བུ་བཏགས་  
ནས་ཆབ་ཁུངས་བཞིན་དུ་ཤིན་ཏུ་སྐྱུག་བྲོ་བ། དྲི་ང་བ། མུན་ཁུང་ཉལ་ཉིལ་གྱིས་བཅེར་བ། སྲིན་བུའི་རིགས་སྟོང་ཕྲག་ཤིན་ཏུ་མང་པོའི་གནས། རྟག་ཏུ་འཛག་པ་ཅན། རྒྱུན་དུ་བྱི་དོར་བྱ་  
དགོས་པ། བཙོག་པ། ཁུ་ཆུ་དང། ཁྲག་དང། དྲི་མ་དང། ཆུ་སེར་གྱིས་ཀུན་ཏུ་རུལ། རྣམ་པར་རུལ་ཅིང་མྱགས་པ། འགྲེང་བ་མཐོང་ན་འཇིགས་སུ་རུང་བའི་བུ་གའི་པགས་པས་གཡོགས་པ་  
སྔོན་གྱི་ལས་ཀྱི་རྣམ་པར་སྨིན་པ་ལས་བྱུང་བའི་ལུས་ཀྱི་རྨའི་སྦུབས་དེར་ལག་པ་མར་རམ། འབྲུ་མར་དང། ཤིང་ཤལ་མ་ལིའི་ལྡེ་གུས་འཇམ་པོར་བྱས་པ་བཅུག་ནས་མངལ་ན་གནས་པ་  
དེ། ཀུན་ཏུ་མནམས་ཏེ་དུམ་བུར་བཅད་ནས་འབྱིན་པར་བྱེད་དོ། །གཞི་དེ་ལས་དེའི་མ་བུ་མངོན་པར་འདོད་པ་ཡང་སྡུག་བསྔལ་གྱི་ཚོར་བ་དྲག་པོ། རྩུབ་པ། མི་བཟད་པ། ཡིད་དུ་མི་འོང་བར་མྱོང་  
བར་འགྱུར་ཞིང། ཚོར་བས་ཉེན་པ་འཆི་བར་འགྱུར་བའམ། ཤི་ལ་ཐུག་པའི་སྡུག་བསྔལ་མྱོང་བར་འགྱུར་རོ། དགའ་བོ། གལ་ཏེ་དེས་སྔོན་ཚེ་རིང་བར་འགྱུར་བའི་ལས་དགེ་བ་བྱས་ཤིང་  
བསགས་ན། དེ་ལོག་ཅིང་འབྱུང་དུ་མི་བཏུབ་པར་ཡང་མི་འགྱུར། དེའི་སྲོག་གི་དབང་པོ་ཡང་འགག་པར་མི་འགྱུར། གཞི་དེ་ལས་དེའི་མ་སྡུག་བསྔལ་གྱི་ཚོར་བ་དྲག་པོ། རྩུབ་པ། མི་བཟད་  
  
  
ཡིད་དུ་མི་འོང་བ་ཚར་གཅིག་ཉམས་སུ་མྱོང་བར་མི་འགྱུར་རོ། །དེ་ཞག་བདུན་པ་སུམ་ཅུ་རྩ་བརྒྱད་པ་འདས་ནས་སྡུག་བསྔལ་གྱི་ཚོར་བ་ཆེན་པོ། དྲག་པ་ཆེན་པོ་དང། རྩུབ་པ་ཆེན་པོ་དང་མི་བཟད་  
པ་ཆེན་པོས་མའི་ལྟོ་ནས་འབྱུང་སྟེ། དགའ་བོ། སྐྱེ་བ་ནི། སྡུག་བསྔལ་བའོ། །དགའ་བོ། །བྱུང་མ་ཐག་པ་དེ་ལ་འདུ་ཤེས་གཉིས་འབྱུང་བར་འགྱུར་ཏེ། ཁྱེའུ། བུ་མོ་སྐྱེས་སོ། །སྙམ་མོ། །དགའ་  
བོ། ཁྱེའུ། བུ་མོ་བཙས་མ་ཐག་ཏུ་གལ་ཏེ་ལག་པས་བླངས་ན་དེ་གཞི་དེ་ལས་སྡུག་བསྔལ་གྱི་ཚོར་བ་དྲག་པོ། རྩུབ་པ། མི་བཟད་པ། ཡིད་དུ་མི་འོང་བ་སོ་སོར་མྱོང་བར་འགྱུར་རོ། །གལ་ཏེ་  
གོས་ཀྱིས་བླངས་ན། དེ་གཞི་དེ་ལས་སྡུག་བསྔལ་གྱི་ཚོར་བ་དྲག་པ། རྩུབ་པ། མི་བཟད་པ། ཡིད་དུ་མི་འོང་བ་སོ་སོར་མྱོང་བར་འགྱུར་རོ། །གལ་ཏེ་པང་དུ་བླངས་སམ། གལ་ཏེ་ཁྲི་ལ་བཞག་གམ་  
གལ་ཏེ་ཁྲིའུ། གལ་ཏེ་སའམ། གལ་ཏེ་ཤིང་ལེབ་ལའམ། གལ་ཏེ་བླ་གབ་ཅན་ནམ། གལ་ཏེ་བླ་གབ་མེད་པའམ། གལ་ཏེ་གྲིབ་མ་ལ་བཞག་གམ། གལ་ཏེ་ཉི་མས་རེག་གམ། གལ་ཏེ་ལྷགས་  
པས་རེག་ན། གཞི་དེ་ལས་སྡུག་བསྔལ་ཁོ་ནའི་ཚོར་བ་སོ་སོར་མྱོང་བར་འགྱུར་ཞིང། དྲག་པ་ཉིད་དང། རྩུབ་པ་ཉིད་དང། མི་བཟད་པ་ཉིད་དང། ཡིད་དུ་མི་འོང་བ་ཉིད་དག་སོ་སོར་མྱོང་བར་འགྱུར་  
རོ༑ ༑དགའ་བོ། དཔེར་ན། བ་ལང་པགས་པ་བཤུས་པ་ནི། གལ་ཏེ་རྩིག་པ་ལ་བརྟེན་ཅིང་འདུག་ན། དེ་ན་དེ་ལ་རྩིག་པ་ལ་བརྟེན་པའི་སྲོག་ཆགས་གང་དག་ཡིན་པ་དེ་དག་ཟ་ལ། གལ་ཏེ་ཤིང་  
  
  
༄༅། །ངམ། གལ་ཏེ་རྩྭའི་ཕུང་པོའམ། གལ་ཏེ་ནམ་མཁའ་ལ་བརྟེན་ཅིང་འདུག་ན། དེ་ན་དེ་ལ་ནམ་མཁའ་ལ་བརྟེན་པའི་སྲོག་ཆགས་གང་དག་ཡིན་པ་དེ་དག་ཟ་སྟེ་  
དགའ་བོ། བ་ལང་པགས་པ་བཤུས་པ་དེ་གང་ལ་བརྟེན་ཅིང་འདུག་ཀྱང་དེ་ལ་བརྟེན་པའི་སྲོག་ཆགས་རྣམས་ཟ་བར་བྱེད་ཅིང། གཞི་དེ་ལས་སྡུག་བསྔལ་གྱི་ཚོར་བ་དྲག་པོ། རྩུབ་པ། མི་  
བཟད་པ། ཡིད་དུ་མི་འོང་བ་མྱོང་བར་འགྱུར་རོ། །དགའ་བོ། དེ་བཞིན་དུ་ཁྱེའུ། བུ་མོ་བཙས་མ་ཐག་པ་ཡང་གལ་ཏེ་ལག་པས་བླངས་ན། དེ་གཞི་དེ་ལས་སྡུག་བསྔལ་གྱི་ཚོར་བ་ཞེས་  
བྱ་བ་ནས་ཡིད་དུ་མི་འོང་བ་སོ་སོར་མྱོང་བར་འགྱུར་རོ། །ཞེས་བྱ་བའི་བར་སྔ་མ་བཞིན་ནོ། །གལ་ཏེ་གོས་ཀྱིས་བླངས་སམ། གལ་ཏེ་པང་དུ་བླངས་སམ། གལ་ཏེ་ཁྲི་ལ་བཞག་གམ། གལ་ཏེ་  
ཁྲིའུ། གལ་ཏེ་སའམ། གལ་ཏེ་ཤིང་ལེབ་བམ། གལ་ཏེ་བླ་གབ་ཅན་ནམ། གལ་ཏེ་བླ་གབ་མེད་པའམ། གལ་ཏེ་གྲིབ་མ་ལ་བཞག་གམ། གལ་ཏེ་ཚ་བའམ། གལ་ཏེ་གྲང་བས་  
རེག་ན། དེ་གཞི་དེ་ལས་སྡུག་བསྔལ་ཁོ་ན་སོ་སོར་མྱོང་བར་འགྱུར་ཞིང། དྲག་པ་ཉིད་དང། རྩུབ་པ་ཉིད་དང། མི་བཟད་པ་ཉིད་དང། ཡིད་དུ་མི་འོང་བ་ཉིད་སོ་སོར་མྱོང་བར་འགྱུར་རོ། །  
དགའ་བོ། བྱིས་པ་བཙས་མ་ཐག་པ་ནི། ཆུ་འཇམ་ཙམ་གྱིས་བཏབ་ན་ཡང། དེ་གཞི་དེ་ལས་སྡུག་བསྔལ་ཁོ་ན་ཞེས་བྱ་བ་ནས་ཡིད་དུ་མི་འོང་བ་ཁོ་ནའི་བར་སོ་སོར་མྱོང་བར་འགྱུར་རོ། །དགའ་  
  
  
དཔེར་ན། སྐྱེས་བུ་ལུས་མཛེ་ཅན། འཛག་པ། ལུས་ཚོས་པ་ལུས་ཞིག་པ། སྡུག་བསྔལ་བ། དབང་པོ་ཉམས་པ་ལ་ལྕག་གིས་གཞུས་ན། སྡུག་བསྔལ་ཁོ་ན་སོ་སོར་མྱོང་བར་འགྱུར་ཞིང་  
དྲག་པ་ཉིད་དང། རྩུབ་པ་ཉིད་དང། མི་བཟད་པ་ཉིད་དང། ཡིད་དུ་མི་འོང་བ་ཉིད་སོ་སོར་མྱོང་བར་འགྱུར་རོ། །དགའ་བོ། དེ་བཞིན་དུ་བྱིས་པ་བཙས་མ་ཐག་པ་གལ་ཏེ་ཆུ་འཇམ་ཙམ་གྱིས་བཏབ་ན་ཡང་དེ་  
གཞི་དེ་ལས་སྡུག་བསྔལ་ཁོ་ན་སོ་སོར་མྱོང་བར་འགྱུར་ཞིང། དྲག་པ་ཉིད་དང། རྩུབ་པ་ཉིད་དང། མི་བཟད་པ་ཉིད་དང། ཡིད་དུ་མི་འོང་བ་ཉིད་སོ་སོར་མྱོང་བར་འགྱུར་རོ། །དགའ་བོ། དེ་ལྟར་སྐྱེས་ཤིང་དེ་  
ལྟར་བྱུང། དེ་ལྟར་མངོན་པར་གྲུབ་པ་དང། དེ་ནས་དེ་མ་རང་གི་ཁྲག་གི་དྲི་མས་སྐྱེད་པར་བྱེད། གསོ་བར་བྱེད། སྲིང་བར་བྱེད་དགའ་བོ། ཁྲག་གི་དྲི་མ་དེ་ནི། འཕགས་པའི་ཆོས་འདུལ་བ་འདི་ལ་འདི་ལྟ་  
སྟེ། མའི་ནུ་ཞོ་ལ་བྱའོ། །དགའ་བོ། དེ་ལ་འཁོར་བ་ན་ཡང་སྲིད་པ་མངོན་པར་འདོད་པ་དེ་ལྟར་སྡུག་བསྔལ་དུ་མས་ཉེན་པ་ལ་མནོག་ཅི་ཞིག་ཡོད། དེ་ལྟར་སྐྱེས་ཤིང་དེ་ལྟར་བྱུང་བའི་ལུས་ལ་ཞག་བདུན་པ་  
འདས་ནས་སྲིན་བུའི་རིགས་བརྒྱད་ཁྲི་འབྱུང་བར་འགྱུར་ཞིང། དེ་དག་གིས་སེམས་ཅན་དེའི་ལུས་ཐམས་ཅད་ལ་ཟ་བར་བྱེད་དེ། དགའ་བོ་དེ་ལ་སྲིན་བུའི་རིགས་སྐྲ་ཟ་བ་ཞེས་བྱ་བ་ནི། སྐྲའི་དྲུང་ན་བརྟེན་  
ཅིང་སྐྲ་དག་ཟ་བར་བྱེད། སྲིན་བུའི་རིགས་གཉིས་པོ་དབྱུག་གུ་ཅན་དང། མགོ་བོ་ཆ་དག་ནི། མགོ་ལ་བརྟེན་ཅིང་མགོ་ཟ་བར་བྱེད། སྲིན་བུའི་རིགས་མིག་ཟན་ཅེས་བྱ་བ་ནི། མིག་ལ་བརྟེན་ཅིང་མིག་དག་ཟ་  
  
  
༄༅། །བར་བྱེད། སྲིན་བུའི་རིགས་བཞི་པོ་རྒྱུག་པ་དང། སྦྱིན་བྱེད་དང། རིགས་ལྡན་དང། གང་པོ་རྣམས་ནི། ཀླད་པ་ལ་བརྟེན་ཅིང་ཀླད་པ་ཟ་བར་བྱེད། སྲིན་བུའི་རིགས་བསམ་  
ལོ་ཞེས་བྱ་བ་ནི། མིག་ལ་བརྟེན་ཅིང་མིག་དག་ཟ་བར་བྱེད། སྲིན་བུའི་རིགས་མཛོད་སྒོ་ཞེས་བྱ་བ་ནི། སྣ་ལ་བརྟེན་ཅིང་སྣ་དག་ཟ་བར་བྱེད། སྲིན་བུའི་རིགས་གཉིས་པོ་འཕེན་བྱེད་དང། འཇོག་བྱེད་  
ནི། མཆུ་ལ་བརྟེན་ཅིང་མཆུ་དག་ཟ་བར་བྱེད། སྲིན་བུའི་རིགས་སྦྲང་རྩི་འདབ་མ་ཞེས་བྱ་བ་ནི། སོལ་བརྟེན་ཅིང་སོ་དག་ཟ་བར་བྱེད། སྲིན་བུའི་རིགས་ཤིང་སྒོ་ཞེས་བྱ་བ་ནི། སོའི་རྩ་བ་ལ་བརྟེན་  
ཅིང་སོའི་རྩ་བ་དག་ཟ་བར་བྱེད། སྲིན་བུའི་རིགས་ཁ་མཆུ་ཞེས་བྱ་བ་ནི། ལྕེ་ལ་བརྟེན་ཅིང་ལྕེ་ཟ་བར་བྱེད། སྲིན་བུའི་རིགས་མཆུ་རྣོན་ཞེས་བྱ་བ་ནི། ལྕེའི་དྲུང་ལ་བརྟེན་ཅིང་ལྕེའི་དྲུང་ཟ་བར་བྱེད། སྲིན་  
བུའི་རིགས་ལག་ཅན་ཞེས་བྱ་བ་ནི། རྐན་ལ་བརྟེན་ཅིང་རྐན་ཟ་བར་བྱེད། སྲིན་བུའི་རིགས་གཉིས་པོ་ཆུའི་དྲ་བ་དང། བྱེད་སྒུར་ནི་ལག་སོར་ལ་གནས་ཤིང་ལག་སོར་དག་ཟ་བར་བྱེད། སྲིན་  
བུའི་རིགས་གཉིས་པོ་འཕྱང་བ་དང། རབ་ཏུ་འཕྱང་བ་ནི། ལག་པའི་བོལ་བ་བརྟེན་ཅིང་ལག་པའི་བོལ་ཟ་བར་བྱེད། སྲིན་བུའི་རིགས་གཉིས་པོ། དཔུང་པ་དང། ཉེ་དཔུང་ནི། དཔུང་པ་ལ་བརྟེན་  
ཅིང་དཔུང་པ་དག་ཟ་བར་བྱེད། སྲིན་བུའི་རིགས་གཉིས་པོ་རྐོ་བ་དང། ཉེ་རྐོ་ནི། ལྐོག་མ་ལ་བརྟེན་ཅིང་ལྐོག་མ་ལ་ཟ་བར་བྱེད་སྲིན་བུའི་རིགས་གཉིས་པོ་ཁོ་ན་ཅན་དང། ཁོ་ན་ཅན་ཆེན་པོ་ནི་  
  
  
སྲིན་བུའི་རིགས་གཉིས་པོ་དུང་དང། དུང་ཆུ་ནི། ཤ་ལ་བརྟེན་ཅིང་ཤ་ལ་ཟ་བར་བྱེད། སྲིན་བུའི་རིགས་གཉིས་པོ་མདོག་ཅན་དང། སྟོབས་ཅན་ནི། ཁྲག་  
ལ་བརྟེན་ཅིང་ཁྲག་འཐུང་བར་བྱེད། སྲིན་བུའི་རིགས་གཉིས་པོ་དཔའ་བོ་དང། དྲི་སྒོ་ནི། ཆུ་རྒྱུས་ལ་བརྟེན་ཅིང་ཆུ་རྒྱུས་ཟ་བར་བྱེད། སྲིན་བུའི་རིགས་གཉིས་པོ་དམའ་བ་དང། ཁ་སྦུབ་ཅན་ནི་  
སྒལ་ཚིགས་ལ་བརྟེན་ཅིང་སྒལ་ཚིགས་ཟ་བར་བྱེད། སྲིན་བུའི་རིགས་ཚིལ་མ་དག་ཅེས་བྱ་བ་ནི། ཚིལ་ལ་བརྟེན་ཅིང་ཚིལ་ཟ་བར་བྱེད་སྲིན་བུའི་རིགས་མཁྲིས་མདོག་ཅེས་བྱ་བ་ནི། མཁྲིས་  
པ་ལ་བརྟེན་ཅིང་མཁྲིས་པ་ཟ་བར་བྱེད། སྲིན་བུའི་རིགས་མུ་ཏིག་ཅེས་བྱ་བ་ནི། མཚེར་པ་ལ་བརྟེན་ཅིང་མཚེར་པ་ཟ་བར་བྱེད། སྲིན་བུའི་རིགས་མུ་ཏིག་ཆེན་པོ་ཞེས་བྱ་བ་ནི། མཁལ་མ་ལ་བརྟེན་ཅིང་  
མཁལ་མ་ཟ་བར་བྱེད། སྲིན་བུའི་རིགས་འོངས་མིན་ཞེས་བྱ་བ་ནི་མཆིན་པ་ལ་བརྟེན་ཅིང་མཆིན་པ་ཟ་བར་བྱེད། སྲིན་བུའི་རིགས་བཞི་པོ་ཆུ་འདྲེས་པ་དང། ཆུ་འདྲེས་པ་ཆེན་པོ་དང། ཁབ་མཆུ་དང་  
ཁབ་མཆུ་ཆེན་པོ་ནི། རྒྱུ་མ་ལ་བརྟེན་ཅིང་རྒྱུ་མ་དག་ཟ་བར་བྱེད། སྲིན་བུའི་རིགས་ལྔ་པོ་ཟླ་དང། ཟླ་གདོང་དང། ཟླ་འོད་དང། ཟླ་འོད་གདོང་དང། རྒྱ་ཆེ་ནི། གློ་གཡས་པ་ལ་བརྟེན་ཅིང་གློ་གཡས་པ་ཟ་  
བར་བྱེད། སྲིན་བུའི་རིགས་དེ་སྐད་ཅེས་བྱ་བ་གཞན་དག་ནི། གློ་གཡོན་པ་ལ་བརྟེན་ཅིང་གློ་གཡོན་པ་ཟ་བར་བྱེད། སྲིན་བུའི་རིགས་བཞི་པོ་རིམ་འབིགས་དང། སྔར་འབིགས་དང། སྲ་འབིགས་དང་  
  
  
༄༅། །བརྟན་འབིགས་ནི། རུས་པ་ལ་བརྟེན་ཅིང་རུས་པ་ཟ་བར་བྱེད། སྲིན་བུའི་རིགས་བཞི་པོ་དཀར་པོ་དང། ཉེ་དཀར་དང། སྟོབས་འཕྲོག་དང། སྣོམ་པ་ནི། རྩ་ལ་བརྟེན་ཅིང་  
རྩ་ཟ་བར་བྱེད། སྲིན་བུའི་རིགས་བཞི་པོ་སེང་དང། སྟོབས་ཅན་དང། འདབ་བུ་དང། མེ་ཏོག་ལེ་ནི། ཕོ་བ་ལ་བརྟེན་ཅིང་ཕོ་བ་ཟ་བར་བྱེད། སྲིན་བུའི་རིགས་གཉིས་པོ་བརྟན་པ་དང། ཉེ་བརྟན་  
ནི༑ ལོང་ག་ལ་རྟེན་ཅིང་ལོང་ཀ་ཟ་བར་བྱེད། སྲིན་བུའི་རིགས་བཞི་པོ་སིནྡྷུའི་མཆུ་དང། ཕུང་པོའི་གདོང་དང། དྲ་བའི་ཁ་དང་འདྲལ་བྱེད་ནི། གཅི་བའི་ལམ་ལ་གནས་ཤིང་གཅི་བའི་ལམ་ཟ་བར་  
བྱེད། སྲིན་བུའི་རིགས་གཞི་པོ་སྒྲ་ངན་དང། སྒྲ་ངན་ཆེན་པོ་དང། འདྲེན་བྱེད་དང། འདུལ་ལྡན་ནི། བཤང་བའི་ལམ་ལ་བརྟེན་ཅིང་བཤང་བའི་ལམ་ཟ་བར་བྱེད། སྲིན་བུའི་རིགས་གཉིས་པོ་  
ཁ་ནད་དང། འཇིག་བྱེད་ནི། བརླ་ལ་བརྟེན་ཅིང་བརླ་ཟ་བར་བྱེད་སྲིན་བུའི་རིགས་གཉིས་པོ་མཛེས་དང། ཉེ་མཛེས་ནི། པུས་མོ་ལ་བརྟེན་ཅིང་པུས་མོ་དག་ཟ་བར་བྱེད། སྲིན་བུའི་རིགས་གླེན་  
གཞི་ཞེས་བྱ་བ་ནི། རྗེ་ངར་ལ་བརྟེན་ཅིང་རྗེ་ངར་ཟ་བར་བྱེད་སྲིན་བུའི་རིགས་མགོ་ནག་ཅེས་བྱ་བ་ནི། རྐང་སོར་ལ་བརྟེན་ཅིང་རྐང་སོར་དག་ལ་ཟ་བར་བྱེད་དོ། །དགའ་བོ། ལུས་འདི་ནི། དེ་ལྟར་སྲིན་  
བུའི་རིགས་བརྒྱད་ཁྲིས་ཉིན་མཚན་དུ་ཟ་བར་གཙེས་ཏེ། དེས་ན་གདུང་བ་དང། ཀུན་ཏུ་གདུང་བ་དང། ཉམ་ཆུང་བ་དང། རྨྱ་བར་འགྱུར་ཞིང། དགའ་བོ། གཞི་དེ་ལས་གདུང་བ་དང། ཀུན་ཏུ་  
  
  
ཡོངས་སུ་གདུང་བ་དག་མྱོང་བར་འགྱུར། སོ་སོར་མྱོང་བར་འགྱུར། ཚོར་བར་འགྱུར། ཡང་དག་པར་ཚོར་བར་འགྱུར་ལ། སེམས་ཀྱི་གདུང་བ་དང། ཀུན་ཏུ་གདུང་བ་དང། ཡོངས་སུ་  
གདུང་བ་དག་ཀྱང་མྱོང་བར་འགྱུར། སོ་སོར་མྱོང་བར་འགྱུར། ཚོར་བར་འགྱུར། ཡང་དག་པར་ཚོར་བར་འགྱུར་རོ། །ལུས་ཀྱི་རིམས་དང་ངལ་བ་དང། ཡོངས་སུ་གདུང་བ་དག་ཀྱང་མྱོང་བར་འགྱུར། སོ་སོར་  
མྱོང་བར་འགྱུར། ཚོར་བར་འགྱུར། ཡང་དག་པར་ཚོར་བར་འགྱུར་ཞིང། སེམས་ཀྱི་རིམས་དང། ངལ་བ་དང། ཡོངས་སུ་གདུང་བ་དག་ཀྱང་མྱོང་བར་འགྱུར། སོ་སོར་མྱོང་བར་འགྱུར། ཚོར་བར་འགྱུར་  
ཡང་དག་པར་ཚོར་བར་འགྱུར་ཏེ། དེ་ལ་ནི། སྨན་པ་རྣམས་ཀྱང་རྨོངས་ཤིང་སྨན་གྱི་སྦྱོར་བ་མི་ཤེས་ན། དགའ་བོ། དེ་ལ་འཁོར་བ་ན་ཡང་སྲིད་པ་ལ་མངོན་པར་དགའ་བ་དེ་ལྟར་སྡུག་བསྔལ་དུ་མས་  
ཉེན་པ་ལ་གནོག་ཅི་ཞིག་ཡོད། དགའ་བོ། དེ་ལྟར་བྱུང་ཞིང་དེ་ལྟར་མངོན་པར་གྲུབ་པ་དེའི་ལུས་ལ་གདོན་འདི་ལྟ་བུ་དག་འབྱུང་སྟེ། འདི་ལྟ་སྟེ། ལྷའི་གདོན་དང། ཀླུའི་གདོན་དང། ལྷ་མ་ཡིན་གྱི་གདོན་  
དང། རླུང་ལྷའི་གདོན་དང། ནམ་མཁའ་ལྡིང་གི་གདོན་དང། དྲི་ཟའི་གདོན་དང། མིའམ་ཅིའི་གདོན་དང། ལྟོ་འཕྱེ་ཆེན་པོའི་གདོན་དང། གནོད་སྦྱིན་གྱི་གདོན་དང། སྲིན་བུའི་གདོན་དང། ཡི་དྭགས་  
ཀྱི་གདོན་དང། ཤ་ཟའི་གདོན་དང། འབྱུང་པོའི་གདོན་དང། གྲུལ་བུམ་གྱི་གདོན་དང། སྲུལ་པོའི་གདོན་དང། ལུས་སྲུལ་པོའི་གདོན་དང་སྲུལ་པོ་ལོང་བའི་གདོན་དང། སྐེམ་བྱེད་ཀྱི་གདོན་དང་  
  
  
༄༅། །སྨྱོ་བྱེད་ཀྱི་གདོན་དང། གྲིབ་གནོན་གྱི་གདོན་དང། རྡུལ་བྱེད་ཀྱི་གདོན་དང། བྱའི་གདོན་དང། རི་དྭགས་ཀྱི་གདོན་དང། ནམ་གྲུའི་གདོན་དང། ཕྱུགས་བདག་གི་གདོན་དང་  
མ་མོའི་གདོན་དང། འཛུམ་བྱེད་ཀྱི་གདོན་དང། རྐང་བམ་གྱི་གདོན་དང། ཉམས་བྱེད་ཀྱི་གདོན་དང། ཟླ་བའི་གདོན་དང། ཉི་མའི་གདོན་དང། རྒྱུ་སྐར་གྱི་གདོན་ཏེ། གདོན་དེ་ལྟ་བུ་དག་ལུས་  
ལ་འབྱུང་ན། དགའ་བོ། དེ་ལ་སྲིད་པ་ཚོལ་བ་མའི་མངལ་ན་གནས་པ་ལ་མནོག་ཅི་ཞིག་ཡོད། དགའ་བོ། དེ་ལྟར་སྐྱེས་ཤིང་དེ་ལྟར་མངོན་པར་གྲུབ་པ་དེ། མས་རང་གི་ཁྲག་གི་དྲི་མས་སྐྱེད་  
པར་བྱེད། གསོ་བར་བྱེད། སྲིང་བར་བྱེད་དེ། དགའ་བོ། མའི་ནུ་ཞོ་ནི། འཕགས་པའི་ཆོས་འདུལ་བ་ལ། འདི་ལྟ་སྟེ། ཁྲག་གི་དྲི་མ་ཞེས་བྱའོ། །དགའ་བོ། དེ་ལ་སྲིད་པ་ཚོལ་བ་མའི་མངལ་གྱི་  
གནས་ན་གནས་པ་དེ་ལྟར་སྐྱེས་ཤིང། དེ་ལྟར་བྱུང། དེ་ལྟར་མངོན་པར་གྲུབ། དེ་ལྟར་ཟས་རགས་པ་ཟ་བ་ལ་མནོག་ཅི་ཞིག་ཡོད་དེ། དེ་ལྟར་ལེགས་པར་བདེ་བར་ཡོངས་སུ་བསྲུངས་ན། དེ་  
ཚེ་རིང་ན་ལོ་བྲྒྱའམ། ཅུང་ཟད་ཅིག་ལྷག་པར་འཚོའོ། །དེ་ལས་ཀྱང་ཕྱེད་ནི། གཉིད་ཀྱིས་ཁེབས་སོ། །ལོ་བཅུ་ནི། བྱིས་པའོ། །ལོ་ཉི་ཤུ་རྒས་པ་སྟེ། མྱ་ངན་དང། སྨྲེ་སྔགས་འདོན་པ་དང་  
སྡུག་བསྔལ་བ་དང། ཡིད་མི་བདེ་བ་དང། འཁྲུག་པ་རྣམས་ཀྱིས་ཀྱང་གཅད། ལུས་ལས་བྱུང་བའི་ནད་རྣམ་པ་དུ་མ་བརྒྱ་ཕྲག་དུ་མས་ཀྱང་གཅད་དོ། །དགའ་བོ། ལུས་ཀྱི་ནད་ཤིན་ཏུ་བཟོད་  
  
  
དེ་དག་གིས་གཟིར་ན་སྲོག་ཆགས་རྣམས་འཆི་བ་ཡང་འདོད་དོ། །དགའ་བོ། དེ་ལྟར་ལུས་ཅན་རྣམས་ཀྱི་འཚོ་བ་ནི། ཤིན་ཏུ་མི་བཟད་པ། ཐུང་བ། ངན་པ་སྟེ་དེ་  
ཡང་སྡུག་བསྔལ་དང་ལྡན་ཞིང་ཚེ་ཕྱི་མར་འགྲོ་བ་ཡིན་པས་དགེ་བ་བྱ་ཞིང་ཚངས་པར་སྤྱོད་པ་སྤྱད་པར་བྱ་སྟེ། སྐྱེས་པ་ལ་མི་འཆི་བ་མེད་དོ། །འོན་ཀྱང་ད་ལྟར་མི་རྣམས་ནི། འདི་ལྟ་སྟེ། དོན་སྤྱད་པ་དང་  
ཆོས་སྤྱད་པ་དང། བསོད་ནམས་སྤྱད་པ་དང། དགེ་བ་སྤྱད་པ་དང། དགེ་ལེགས་སྤྱད་པ་ལ་བག་བོར་ནས་གནས་ཏེ། ལས་ཀྱིས་ནི། འདི་ལས་དགེ་བ་དང། མི་དགེ་བ་དག་བྱེད་པ་ཡིན་ནོ། །དགའ་  
བོ། དྲན་པ་དང་ལྡན་པ་དང། བག་ཡོད་པར་མནོས་ཤིག་ཁྱོད་མཇུག་ཏུ་འགྱོད་ད་རེ། འདོད་པ་དང། སྡུག་པ་དང། དགའ་བ་དང། ཡིད་དུ་འོང་བ་ཐམས་ཅད་དང་འབྲལ་བར་འགྱུར་ཏེ། འབྲལ་བ་དང་  
འགྱེས་པ་ནི། གདོན་མི་ཟ་བར་འབྱུང་ངོ། །དགའ་བོ། ལུས་ཅན་རྣམས་ནི། ལས་བདག་གིར་བྱ་བ་དང། ལས་ཀྱི་བགོ་སྐལ་ལ་སྤྱོད་པ་དང་ལས་ལ་བརྟེན་པ་ཅན་ཡིན་ཏེ། ལས་དགེ་བའམ། སྡིག་  
པ་ཡང་རུང། གང་དང་གང་ཁོ་ན་བྱེད་པའི་ལས་དེ་དང་དེའི་སྐལ་བ་ཅན་དུ་འགྱུར་རོ། །དགའ་བོ། ལོ་བརྒྱར་འཚོ་བ་ལ་གནས་སྐབས་བཅུ་སོ་སོར་མྱོང་བར་འགྱུར་ཏེ། གནས་སྐབས་དང་པོ་ལ་ནི་བྱིས་པ་  
དམན་པ། གན་རྐྱལ་དུ་ཉལ་བར་འགྱུར་རོ། །གནས་སྐབས་གཉིས་པ་ལ་ནི། གཞོན་ནུ་རྩེ་བའི་རང་བཞིན་ཅན་དུ་འགྱུར་རོ། །གནས་སྐབས་གསུམ་པ་ལ་ནི། ཐོར་བུ་འདོད་པ་སྤྱོད་པར་འགྱུར་རོ། །  
  
  
༄༅། །གནས་སྐབས་བཞི་པ་ལ་ནི། སྟོབས་དང་ལྡན་ཞིང་སྤྲོ་བ་ཅན་དུ་འགྱུར་རོ། །གནས་སྐབས་ལྔ་པ་ལ་ནི། ཤེས་རབ་དང་ལྡན་ཞིང་སྤོབས་པ་དང་ལྡན་པར་འགྱུར་རོ། །  
གནས་སྐབས་དྲུག་པ་ལ་ནི། དྲན་པ་དང་ལྡན་ཞིང་དཔྱོད་པའི་རང་བཞིན་ཅན་དུ་འགྱུར་རོ། །གནས་སྐབས་བདུན་པ་ལ་ནི། བརྟན་པ་ཚད་ལ་བབ་པར་འགྱུར་རོ། །གནས་སྐབས་བརྒྱད་པ་ལ་ནི། བརྟན་  
པ་རྒྱལ་པོ་ལྟ་བུར་འགྱུར་རོ། །གནས་སྐབས་དགུ་པ་ལ་ནི། རྒན་པོ་རྒ་བས་འཁོགས་པར་འགྱུར་རོ། །གནས་སྐབས་བཅུ་པ་ལ་ནི། ཚེ་ཟད་ཅིང་འཆི་བའི་ཆོས་ཅན་དུ་འགྱུར་ཏེ། དགའ་བོ། དེ་ལྟར་ན། ལོ་  
བརྒྱར་འཚོ་བ་ལ་གནས་སྐབས་བཅུ་པོ་དེ་དག་སོ་སོར་མྱོང་བར་འགྱུར་རོ། །ལོ་བརྒྱར་འཚོ་བ་ནི། དུས་ཚིགས་སུམ་བརྒྱར་འཚོ་བར་འགྱུར་ཏེ། དགུན་རྣམས་ཀྱི་དུས་ཚིགས་བརྒྱ་དང། སོ་ག་རྣམས་  
ཀྱི་དུས་ཚིགས་བརྒྱ་དང། དབྱར་རྣམས་ཀྱི་དུས་ཚིགས་བརྒྱའོ། །དུས་ཚིག་སུམ་བརྒྱར་འཚོ་བ་ནི། ཟླ་བ་སྟོང་ཉིས་བརྒྱར་འཚོ་སྟེ་དགུན་རྣམས་ཀྱི་བཞི་དང། སོ་ག་རྣམས་ཀྱི་བཞི་དང། དབྱར་རྣམས་  
ཀྱི་བཞིའོ། །ཟླ་བ་སྟོང་དང་ཉིས་བརྒྱར་འཚོ་བ་ནི། ཟླ་བ་ཕྱེད་པོ་ཉིས་སྟོང་བཞི་བརྒྱར་འཚོ་བར་འགྱུར་ཏེ། དགུན་རྣམས་ཀྱི་བརྒྱད་དང། སོ་ག་རྣམས་ཀྱི་བརྒྱད་དང། དབྱར་རྣམས་ཀྱི་བརྒྱད་དོ། །ཟླ་བ་ཕྱེད་  
པོ་ཉིས་སྟོང་བཞི་བརྒྱར་འཚོ་བ་ནི། ཉིན་ཞག་སུམ་ཁྲི་དྲུག་སྟོང་དུ་འཚོ་བར་འགྱུར་ཏེ། ཉིན་ཞག་སུམ་ཁྲི་དྲུག་སྟོང་དུ་འཚོ་བ་ནི། ཟན་གྱི་བར་ཆད་ཀྱི་ཟན་མ་གཏོགས་པར་ཟན་བདུན་ཁྲི་ཉིས་སྟོང་ཟ་  
  
  
།དེ་ལ་ཟན་གྱི་བར་ཆད་ནི། འདི་དག་ཡིན་ཏེ་གང་ཁྲོས་པས་མི་ཟ་བ་དང། བདེ་བས་མི་ཟ་བ་དང། སྡུག་བསྔལ་བས་མི་ཟ་བ་དང། རྙེད་ཀྱང་མི་ཟ་བ་དང། མ་རྙེད་དེ་མི་ཟ་བ་དང་  
ཉལ་ཏེ་མི་ཟ་བ་དང། སྨྱུང་བར་གནས་ཏེ་མི་ཟ་བ་དང། རྩེ་བས་མྱོས་ཏེ་མེ་ཟ་བ་དང། བྱ་བས་གཡེངས་ཏེ་མི་ཟ་བའོ། །ཟ་བ་གང་ཡིན་པ་དང། མི་ཟ་བ་གང་ཡིན་པ་དེ་དག་གཅིག་ཏུ་བསྡུས་ནས་མའི་ནུ་ཞོ་  
དང་བཅས་ཏེ་ཟན་བདུན་ཁྲི་ཉིས་སྟོང་དུ་འགྱུར་རོ། །དགའ་བོ། དེ་ལྟ་བས་ན། མི་ཚེ་ལོ་བརྒྱ་ཐུབ་པ་རྣམས་ཀྱི་ཚེ་དང། དུས་ཚིགས་དང། ཟླ་བ་དང། ཟླ་བ་ཕྱེད་དང། ཉིན་ཞག་དང། ཟན་དང་ཟན་གྱི་  
བར་ཆད་དག་ཀྱང་བརྗོད་པ་ཡིན་ནོ། །དགའ་བོ། དེ་ལྟར་སྐྱེས་ཤིང་དེ་ལྟར་བྱུང། དེ་ལྟར་མངོན་པར་གྲུབ་པའི་ལུས་ལ་ལུས་ཀྱི་ནད་འདི་ལྟ་བུ་དག་འབྱུང་བར་འགྱུར་ཏེ། འདི་ལྟ་སྟེ། མགོ་ནད་དང་  
མིག་ནད་དང། རྣ་བའི་ནད་དང། སྣ་ནད་དང། སོ་ནད་དང། མགུལ་ནད་དང། སྙིང་ནད་དང། ཆམ་པ་དང། ཤུ་བ་དང། གཡན་པ་དང། རྐང་ཤུ་དང། མཛེ་དང། འབྲས་དང། འབྲུམ་བུ་ཕྲ་མོ་དང་  
ཤ་བཀྲ་དང། རྗེད་བྱེད་དང། ལྷོག་པ་དང། རྐང་བམ་དང་མཚན་བར་རྡོལ་དང། དམུ་རྫིང་དང། སྐྱིགས་བུ་དང། སྐྱུག་བྲོ་བ་དང། སེར་ག་དང། འཁྲུ་བ་དང། རིམས་དང། རིམས་དྲག་པོ་དང་  
ལུད་པ་དང། དབུགས་མི་བདེ་བ་དང། སྐེམ་པ་དང། བཀྲེས་ངབ་དང་སྐྱ་རྦབ་དང། སྐྲང་བ་དང། ཚིལ་ནད་དང། མཁྲིས་ནད་དང་མེ་དབལ་དང། རིམས་ཉིན་གཅིག་པ་དང། ཉིན་གཉིས་པ་དང་  
  
  
༄༅། །ཉིན་གསུམ་པ་དང། ཉིན་བཞི་པ་དང། རྟག་པའི་རིམས་དང། ཡན་ལག་ཚ་བ་དང། རྩིབ་ལོགས་ཚ་བ་དང། སྙིང་ཚ་བ་དང། ཡན་ལག་ན་བ་དང། རྩིབ་ལོགས་ན་  
བ་དང། སྙིང་ན་བ་དང། ནང་ཚོམ་ན་བ་སྟེ། དགའ་བོ། དེ་ལྟ་བུ་དང་ཆ་མཐུན་པའི་ནད་རླུང་ལས་གྱུར་པའི་ནད་བརྒྱ་རྩ་གཅིག་དང། མཁྲིས་པ་ལས་གྱུར་པའི་ནད་བརྒྱ་རྩ་གཅིག་དང། བད་ཀན་ལས་  
གྱུར་པའི་ནད་བརྒྱ་རྩ་གཅིག་དང། འདུས་པ་ལས་གྱུར་པའི་ནད་བརྒྱ་རྩ་གཅིག་སྟེ། དེ་དག་བསྡོམས་ན། ནད་བཞི་བརྒྱ་རྩ་བཞི་ནང་དུ་འབྱུང་བར་འགྱུར་ཏེ། དགའ་བོ། ལུས་འདི་ནི། ནད་དུ་གྱུར་  
པ༑ འབྲས་སུ་གྱུར་པ། ཟུག་རྔུར་གྱུར་པ། རིང་པོ་མི་ཐོགས་པ་དང། འཇིག་པ་དང། མི་རྟག་པ་དང། སྡུག་བསྔལ་བ་དང། སྟོང་པ་དང། བདག་མེད་པ་དང། འགྲན་ཟླ་དང་བཅས་པ་དང་  
དབུགས་མི་ཕྱིན་པ་དང། རྣམ་པར་འགྱུར་བའི་ཆོས་ཅན་ནོ། །དགའ་བོ། སྲོག་ཆགས་རྣམས་ནི། སྐྱེས་ན། ལག་པ་བཅད་པའི་སྡུག་བསྔལ་མྱོང་བར་འགྱུར་རོ། །སོ་སོར་མྱོང་བར་  
འགྱུར། ཚོར་བར་འགྱུར། སོ་སོར་ཚོར་བར་འགྱུར། རྐང་པ་བཅད་པའི་སྡུག་བསྔལ་མྱོང་བར་འགྱུར། རྣ་བ་བཅད་པའི་སྡུག་བསྔལ་དང་མཆུ་བཅད་པའི་སྡུག་བསྔལ་དང། ལྕེ་  
བཅད་པའི་སྡུག་བསྔལ་དང། མགོ་བཅད་པའི་སྡུག་བསྔལ་དང། སུ་མི་འདོད་དང། ལྕགས་དང། མདོར་ཐོད་དང། ཕྱིན་ཀ་ལོག་ཏུ་བཅིངས་པ་དང། བཅིང་བ་ལྔས་བཅིངས་པ་  
  
  
སོ་སོར་མྱོང་བར་འགྱུར། ཚོར་བར་འགྱུར། སོ་སོར་ཚོར་བར་འགྱུར། རེ་ལྡེར་དྲིལ་བ་དང། གསལ་ཤིང་གིས་གཟུགས་བ་དང་  
གག་ཤིང་དུ་གཞུག་པ་དང། ཟངས་སུ་བཙོ་བ་ལ་སོགས་པའི་སྡུག་བསྔལ་རྣམ་པ་སྣ་ཚོགས་དྲག་པ་རྩུབ་པ། མི་བཟད་པ། འཆི་བ་ལ་ཐུག་པའི་སྡུག་བསྔལ་མྱོང་བར་འགྱུར། སོ་སོར་མྱོང་  
བར་འགྱུར། ཚོར་བར་འགྱུར། སོ་སོར་ཚོར་བར་འགྱུར་རོ། །བསད་པ་དང། བཅིངས་བ་དང། བརྡེག་པ་དང། བསྡིགས་པ་དང། བཀྲེས་པ་དང། སྐོམ་པའི་སྡུག་བསྔལ་དང། ལྷགས་  
པ་དང། ཆར་པ་དང། ཤ་སྦྲང་དང། སྦྲང་བུ་མཆུ་རིང་དང་རླུང་དང། ཉི་མ་དང། སྡིག་སྦྲུལ་གྱི་རེག་པ་ལས་བྱུང་བའི་སྡུག་བསྔལ་རྣམ་པ་སྣ་ཚོགས་དག་མྱོང་བར་འགྱུར། སོ་སོར་མྱོང་  
བར་འགྱུར། ཚོར་བར་འགྱུར། སོ་སོར་ཚོར་བར་འགྱུར་རོ། །དགའ་བོ། དེ་ལྟར་སྡུག་བསྔལ་དེ་ལྟ་བུ་དག་གིས་གཡོན་སྤྱོ་ཞིང་ཤིན་ཏུ་ཉམ་ང་བར་གྱུར་པའི་སྲོག་ཆགས་ཀུན་ཏུ་ཚོལ་བའི་རྩ་བ་ཅན་གྱི་  
སྡུག་བསྔལ་དོན་དུ་གཉེར་བ་ཡོངས་སུ་ཚོལ་པ་རྣམས་ལ་ཡང་དང་ཡང་དུ་དོན་དུ་གཉེར་བ་ལ་ཞོན་པ་ལས་འབྱུང། ལུས་དང། སེམས་ཀྱི་སྡུག་བསྔལ་དྲག་པ། རྩུབ་པ། མི་བཟད་པ་དང། ཡིད་དུ་མི་འོང་  
བ་ནང་གདུང་བར་བྱེད་པ་དག་སྐྱེ་བར་འགྱུར་ཏེ། དགའ་བོ། དེ་ལྟ་བས་ན། སྐྱེ་བ་ནི། སྡུག་བསྔལ་བའོ། །རྒ་བ་ནི། སྡུག་བསྔལ་བའོ། །ན་བ་ནི། སྡུག་བསྔལ་བའོ། །འཆི་བ་ནི། སྡུག་བསྔལ་  
  
  
༄༅། །བའོ། །སྡུག་པ་དང་བྲལ་བ་ནི། སྡུག་བསྔལ་བའོ། །མི་སྡུག་པ་དང་ཕྲད་པ་ནི། སྡུག་བསྔལ་བའོ། །གང་འདོད་པ་བཙལ་ཏེ་མི་རྙེད་པ་དེ་ཡང་སྡུག་བསྔལ་བའོ། །  
མདོར་ན་ཉེ་བར་ལེན་པའི་ཕུང་པོ་ལྔ་སྡུག་བསྔལ་བའོ། །དགའ་བོ། འཆག་པ་དང། འདུག་པ་དང། འགྲེང་བ་དང། ཉལ་བའི་སྤྱོད་ལམ་དག་ཀྱང་སོ་སོ་སོར་སྡུག་བསྔལ་བར་རིག་  
བར་བྱ་སྟེ། བསམ་གཏན་པས་སྤྱོད་ལམ་དེ་དང། དེ་དག་གི་རང་བཞིན་བརྟགས་ན། གལ་ཏེ་འཆག་པས་ཉི་མ་འདའ་བར་བྱེད་ཅིང་འགྲེང་བར་མི་བྱེད། འདུག་པར་མི་བྱེད། ཉལ་  
བར་མི་བྱེད་ན། དེས་འཆག་པ་དེ་ལ་སྡུག་བསྔལ་ཁོ་ན་སོ་སོར་མྱོང་བར་འགྱུར་ཞིང། དྲག་པ་ཉིད་དང། རྩུབ་པ་ཉིད་དང། མི་བཟད་པ་ཉིད་དང། ཡིད་མི་འོང་བ་ཉིད་སོ་སོར་མྱོང་བར་འགྱུར་  
གྱི། འཆག་པ་དེ་ལ་བདེ་བའི་འདུ་ཤེས་འབྱུང་བར་ནི། མི་འགྱུར་རོ་།གལ་ཏེ་འདུག་པས་ཉི་མ་འདའ་བར་བྱེད་ཅིང། འཆག་པར་མི་བྱེད་འགྲེང་བར་མི་བྱེད། ཉལ་བར་མི་བྱེད་ན་  
དེ་འདུག་པ་དེ་ལ་སྡུག་བསྔལ་ཁོ་ན་སོ་སོར་མྱོང་བར་འགྱུར་ཞིང་དྲག་པ་ཉིད་དང། རྩུབ་པ་ཉིད་དང། མི་བཟད་པ་ཉིད་དང། ཡིད་དུ་མི་འོང་བ་ཉིད་སོ་སོར་མྱོང་བར་འགྱུར་གྱི། འདུག་  
པ་དེ་ལ་བདེ་བའི་འདུ་ཤེས་འབྱུང་བར་ནི། མི་འགྱུར་རོ། །གལ་ཏེ་འགྲེང་བས་ཉི་མའི་འདའ་བར་བྱེད་ཅིང། འདུག་པར་མི་བྱེད། འཆག་པར་མི་བྱེད། ཉལ་བར་མི་བྱེད་ན། དེས་  
  
  
ཞིང། དྲག་པ་ཉིད་དང། རྩུབ་པ་ཉིད་དང། མི་བཟད་པ་ཉིད་དང། ཡིད་དུ་མི་འོང་བ་ཉིད་དག་སོ་སོར་མྱོང་བར་འགྱུར་གྱི་འགྲེང་བ་  
དེ་ལ་བདེ་བའི་འདུ་ཤེས་འབྱུང་བར་ནི། མི་འགྱུར་རོ། །གལ་ཏེ་ཉལ་བས་ཉི་མ་འདའ་བར་བྱེད་ཅིང། འཆག་པར་མི་བྱེད། འགྲེང་བར་མི་བྱེད། འདུག་པར་མི་བྱེད་ན། དེས་ཉལ་བ་དེ་ལ་སྡུག་  
བསྔལ་ཁོ་ན་སོ་སོར་མྱོང་བར་འགྱུར་ཞིང། དྲག་པ་ཉིད་དང་རྩུབ་པ་ཉིད་དང། མི་བཟད་པ་ཉིད་དང། ཡིད་དུ་མི་འོང་བ་ཉིད་སོ་སོར་མྱོང་བར་འགྱུར་གྱི། ཉལ་བ་དེ་ལ་བདེ་བའི་འདུ་ཤེས་  
འབྱུང་བར་ནི། མི་འགྱུར་རོ། དགའ་བོ། འོན་ཀྱང་སྤྱོད་ལམ་གྱི་སྡུག་བསྔལ་དེ་དང་དེ་རྒྱུན་བཅད་པའི་ཕྱིར་སྡུག་བསྔལ་གསར་བ་གཞན་དང་གཞན་ཡང་འབྱུང་བ་ལ་བདེ་བའི་འདུ་ཤེས་  
འབྱུང་སྟེ། དགའ་བོ། །འབྱུང་བ་ན་ཡང་སྡུག་བསྔལ་འདི་ཁོ་ན་འབྱུང་ལ། འགག་པ་ན་ཡང་སྡུག་བསྔལ་ཁོ་ན་འགག་འབྱུང་བ་ན་ཡང་འདུ་བྱེད་དག་ཉིད་འབྱུང་ལ། འགག་པ་ན་ཡང་  
འདུ་བྱེད་དག་ཉིད་འགག་གོ་དེ་བཞིན་གཤེགས་པས་ནི། འདུ་བྱེད་རྣམས་ཀྱི་རྒྱུད་ཉིང་མཚམས་སྦྱོར་བ་ཐུགས་སུ་ཆུད་ནས་སེམས་ཅན་རྣམས་ཀྱི་འཆི་འཕོ་དང། སྐྱེ་བ་བཀའ་སྩལ་ཏོ། །  
དགའ་བོ། འདུ་བྱེད་ཐམས་ཅད་ནི། མི་རྟག་པ། མི་བརྟན་པ། འདུ་བྱེད་ཐམས་ཅད་ནི། དབུགས་མི་ཕྱིན་པ། རྣམ་པར་འགྱུར་བའི་ཆོས་ཅན་ནོ་།དགའ་བོ། དེ་ལྟ་བས་ན། འདུ་བྱེད་  
  
  
༄༅། །ཐམས་ཅད་ལ་ཡིད་བྱུང་བར་བྱ་བའི་རིགས། སྤང་པ་དང། རྣམ་པར་གྲོལ་བར་བྱ་བའི་རིགས་སོ། །དགའ་བོ། བདེ་འགྲོའི་འགྲོ་བའོ། །སྙམ་པའི་འདུ་ཤེས་ཅན་གང་  
ཡིན་པ་དེ་དག་ན་ཡང་ཤིན་ཏུ་མི་བཟད་པ། འཇིགས་སུ་རུང་བ། སྨད་པ། བརྗོད་དཀའ་བ་དེ་ལྟ་བུ་དང། སླུ་བ་དེ་ལྟ་བུ་དང། སྡུག་བསྔལ་གྱི་རྣམ་པ་དེ་ལྟ་བུ་འབྱུང་ན། དམྱལ་བ་དང་  
དུད་འགྲོ་དང། ཡི་དྭགས་ཀྱི་ཡུལ་དུ་སྐྱེས་པ་རྣམས་ལ་ལྟ་སྨོས་ཀྱང་ཅི་དགོས་ཏེ། དེ་དག་གི་སྡུག་བསྔལ་གྱི་རྣམ་པ་ནི། འདི་འདྲའོ། །ཞེས་དཔེ་བསྟན་པར་ཡང་ཤིན་ཏུ་དཀའོ། །དགའ་  
བོ། །མངལ་དུ་འཇུག་པ་ནི། བཞི་སྟེ། བཞི་གང་ཞེ་ན། འདི་ན་ལ་ལ་ཤེས་བཞིན་དུ་མའི་མངལ་དུ་འཇུག། ཤེས་བཞིན་དུ་མའི་མངལ་ན་གནས། ཤེས་བཞིན་དུ་མའི་མངལ་ནས་འབྱུང་སྟེ་  
འདི་ནི། མངལ་དུ་འཇུག་པ་དང་པོའོ། །དགའ་བོ། གཞན་ཡང། འདི་ན་ལ་ལ་ཤེས་བཞིན་དུ་མའི་མངལ་དུ་འཇུག། ཤེས་བཞིན་དུ་མའི་མངལ་ན་གནས་ཤིང། ཤེས་བཞིན་མ་ཡིན་  
པར་མའི་མངལ་ནས་འབྱུང་སྟེ། འདི་ནི། མངལ་དུ་འཇུག་པ་གཉིས་པའོ། །དགའ་བོ། གཞན་ཡང། འདི་ན་ལ་ལ་ཤེས་བཞིན་དུ་མའི་མངལ་དུ་འཇུག་ཅིང། ཤེས་བཞིན་མ་ཡིན་པར་  
མའི་མངལ་ན་གནས། ཤེས་བཞིན་མ་ཡིན་པར་མའི་མངལ་ནས་འབྱུང་སྟེ། འདི་ནི། མངལ་དུ་འཇུག་པ་གསུམ་པའོ། །དགའ་བོ། གཞན་ཡང་འདི་ན་ལ་ལ་ཤེས་བཞིན་མ་ཡིན་  
  
  
ཤེས་བཞིན་མ་ཡིན་པར་མའི་མངལ་ན་གནས། ཤེས་བཞིན་མ་ཡིན་པར་མའི་མངལ་ནས་འབྱུང་སྟེ། འདི་ནི་མངལ་དུ་འཇུག་པ་བཞི་བའོ། །ཇི་ལྟར་ན། འདི་ཤེས་བཞིན་  
དུ་མའི་མངལ་དུ་འཇུག་ཤེས་བཞིན་དུ་མའི་མངལ་ན་གནས། ཤེས་བཞིན་དུ་མའི་མངལ་ནས་འབྱུང་ཞེ་ན། འདི་ནི། ལ་ལ་སོ་སོའི་སྐྱེ་བོ་ཉིད་ཡིན་པ། རང་བཞིན་གྱིས་ཚུལ་ཁྲིམས་དང་ལྡན་  
པར་གྱུར་ཅིང། དགེ་བའི་ཆོས་ཅན། དགེ་བ་ལ་འདུན་པ། དགེ་བ་ཀུན་ཏུ་སྤྱོད་པ། སྔོམ་[*SDOM?]པ་མང་བ། སོ་སོར་རྟོག་པ་མང་བ་བག་ཡོད་པར་གནས་པ། ཤེས་རབ་ཆེན་པོ་ཅན་ཡིན་ཞིང། དེ་  
འགྱོད་པ་མེད་པའམ། རྒྱུན་ཏུ་ཞུགས་པ་རེ་ལྟར་ཐོགས་ན་སྲིད་པ་ལན་བདུན་པའམ། རིགས་ནས་རིགས་སུ་སྐྱེ་བའམ། ལན་གཅིག་ཕྱིར་འོང་བའམ། བར་ཆད་གཅིག་པ་ཞིག་འཆི་བའི་དུས་བྱེད་  
ན། དགེ་བའི་ཆོས་དེ་དག་གིས་ཉེ་བར་བརྟན་པ་དེ། འཆི་ཁའི་སྡུག་བསྔལ་གྱི་ཚོར་བ་དྲག་པ། རྩུབ་པ། མི་བཟད་པ། ཡིད་དུ་མི་འོང་བ། སྲོག་འཕྲོག་པར་བྱེད་པ་དེ་དག་གིས་ཀུན་ཏུ་རེག་ཀྱང་དྲན་པ་  
ཉམས་པར་མི་འགྱུར་ཞིང། དེ་དྲན་པ་མ་ཉམས་པར་འཆི་བའི་དུས་བྱེད་དོ། །དེ་ནས་དེ་དྲན་པ་མ་ཉམས་པར་ཤེས་བཞིན་དུ་མའི་མངལ་དུ་འཇུག་པར་འགྱུར་རོ། །དེ་དེར་ཞུགས་ནས་ལས་བདག་གིར་བྱ་  
བ། ལས་ཀྱི་སྐྱེ་གནས་པ། ལས་ཀྱི་བགོ་སྐལ་ལ་སྤྱོད་པ། ལས་ལ་རྟོན་པ། སེམས་པས་བྱས་པ། རྟེན་ཅིང་འབྲེལ་བར་འབྱུང་བ་དེ། ཕུག་རབ་ཏུ་ཚ་བ། ལས་བདག་གིར་བྱ་བ། ལས་ཀྱི་  
  
  
༄༅། །བགོ་སྐལ་ལ་སྤྱོད་པ། ལས་ལ་རྟོན་པ། སེམས་པས་བྱས་པ་རྟེན་ཅིང་འབྲེལ་བར་འབྱུང་བ། བདུད་ལ་རག་ལས་པ། བདུད་ཀྱི་སྣོད་བདུད་ཀྱི་ཁྱིམ། མི་གཙང་བ་  
ཐམས་ཅད་ཀྱི་གཏེར། མི་བརྟན་པ། སླུ་བའི་ཆོས་ཅན། བྱིས་པ་འདྲིད་པ། རུས་པའི་འཁྲུལ་འཁོར། རྩའི་བྲེང་ཆགས་པ་ཅན། ཆུ་རྒྱུས་ཀྱི་དྲ་བས་མེ་ལོང་སྦྲེལ་བ། ཤ་དང། ཁྲག་དང་  
ཚིལ་གྱིས་དཀྲིས་པ། པགས་པ་ཙམ་གྱིས་གཡོགས་པ། སླ་ཚའི་ཚོགས་གཅེར་བ། སྐྲ་དང། སེན་མོ་དང། སོ་དང། སྤུ་སྐྱེ་བས་འགྱུར་བར་མངོན་པ་ཅན། ངའོ་སྙམ་པའི་ང་རྒྱལ་ངར་  
འཛིན་པ་དང། ང་ཡིར་འཛིན་པ་གསལ་བས་མངོན་པར་ཞེན་པ། རང་དབང་མེད་པ། སྣབས་རུལ་པའི་རླན་སུངས་ཤིང་མྱགས་པ། ཚིལ་དང། ཆུ་སེར་དང། རྡུལ་གྱི་དྲི་མ་དང། ཁ་ཆུ་དང་  
མཁྲིས་པ་དང། བད་ཀན་དང། གློ་བ་དང། རྒྱུ་མ་དང། གཉེ་མ་དང། མཚེར་པ་དང། ལྒང་པ་དང། མི་གཙང་བ་རྣམ་པ་མང་པོས་ཡོངས་སུ་གང་བ། སྲིན་བུའི་རིགས་སྟོང་ཕྲག་མང་པོའི་  
གནས། ཤིན་ཏུ་དྲི་ང་བའི་སྒོ་གཉིས་དང་ལྡན་པ། རུས་པའི་བུ་ག་དང། ཁུང་བུ་ཕུག་དུ་མ་དང་ལྡན་པ། གཅིན་དང། ཀླད་པ་དང་ཀླད་རྒྱས་དང། རྐང་གི་ཚོགས་ཀྱིས་ལྗན་ལྗིན་ཅན་དུ་ཕོ་  
བའི་འོག་ལོང་གའི་སྟེང་ན་ཁ་ནི་སྒལ་ཚིགས་ལ་བལྟས། རྒྱབ་ནི། ལྟོ་བའི་པགས་པ་ལ་བསྟན་ཏེ་ཟླ་བ་རེ་རེ་ཞིང་ཟླ་མཚན་འབྱུང་བས་ནི། བརྟ། མའི་ཟས་ཀྱི་རྣམ་པ་སོའི་ཕྲེང་བ་གཉིས་ཀྱིས་  
  
  
མིད་པར་མིད་པ། འོག་ནས་ཁའི་རྨའི་དྲི་མ་དང། ཁ་ཆུས་བརླན་པ། སྟེང་ནས་ཀླད་རྒྱས་ཀྱིས་སྤགས་པ། སྐྱུག་པ་དང་འདྲ་བའི་ཟས་ཀྱི་རོ་ཁོང་ན་ལྟེ་བའི་བུ་ག་ནས་འཇུག་པས་ནི་  
སྐྱེད་ཅིང། ནུར་ནུར་པོ་དང། མེར་མེར་པོ་དང། ནར་ནར་པོ་དང་གོར་གོར་པོ་དང། རྐང་ལག་འགྱུས་པའི་ངོ་བོར་ཡོངས་སུ་འགྱུར་བར་འགྱུར་ཞིང། ལག་པ་དང། རྐང་པ་དང། འགྲམ་པ་ནི་  
ཤ་མའི་སྣོད་ཀྱིས་དཀྲིས། སྣམ་ཕྱིས་བཞིན་དུ་དྲི་ང་བ་མནན་པ་མི་བཟད་པ། མུན་གནག་འགྲེང་པ་ནི། ཡན་མན་རྒྱུ། ཟས་ཀྱི་རོ་ཁ་བ་དང། སྐྱུར་བ་དང། རྩུབ་པ་དང། ལན་ཚྭ་དང་  
ཚ་བ་དང། བསྐ་བ་མེ་སྟག་ལྟ་བུ་དག་གིས་ནི། རེག་སྲིན་གྲོལ་མ་བཞིན་མི་གཙང་བའི་ཁུ་བས་ནི། གསོ། །མི་གཙང་པ། མྱགས་པ་རབ་ཏུ་འབར་བའི་འདམ་གྱི་ནང་དུ་ནི། སོང། སྲོག་གི་  
དབང་པོ་ནི། མི་བརྟན། མའི་ལུས་ཀྱི་ནང་གི་མེས་ནི། གདུང། ཀུན་ཏུ་གདུང། ཡོངས་སུ་གདུང། ཚ། ཀུན་ཏུ་ཚ། ཡོངས་སུ་ཚ། སྲེག་ཀུན་ཏུ་སྲེག་ཡོངས་སུ་སྲེག་ཅིང། སྡུག་བསྔལ་  
གྱི་ཚོར་བ་ཆེན་པོ་དྲག་པ། རྩུབ་པ། མི་བཟད་པ། ཡིད་དུ་མི་འོང་བ་མྱོང་བར་འགྱུར་རོ། །ཇི་ལྟ་ཇི་ལྟར་དེའི་མ་གཡོ་བ་དང། ཀུན་ཏུ་གཡོ་བ་དང། ཡོངས་སུ་གཡོ་བ་དེ་ལྟ་དེ་ལྟར་ཡང་དེ་བཅིང་པ་ལྔས་བཅིང་  
པ་དང། མེ་མ་མུར་གྱི་དོང་དུ་བཅུག་པ་ལྟ་བུར། སྡུག་བསྔལ་གྱི་ཚོར་བ་ཆེན་པོ་དྲག་པ། རྩུབ་པ། མི་བཟད་པ། ཡིད་དུ་མི་འོང་བ་དཔེ་བྱ་བར་དཀའ་བ་མྱོང་བར་འགྱུར་རོ། །དེ་དེ་ལྟར་མའི་མངལ་གྱི་  
  
  
༄༅། །གནས་ན་གནས་ཤིང་སྡུག་བསྔལ་གྱིས་ཉེན་ཀྱང་དབང་པོ་རྣོ་བའི་ཕྱིར་དྲན་པ་ཉམས་པར་མི་འགྱུར་རོ། །དེ་ལྟར་མའི་མངལ་ན་གནས་པ་རྣམས་ལ་ཡང་ཁ་ཅིག་ལ་  
སྔོན་གྱི་ལས་ཀྱི་རྒྱུ་དང། རྐྱེན་གྱི་དབང་གིས་མངལ་ལོག་པར་འགྱུར་ཞིང། མངལ་ན་གནས་པ་མི་བདེ་བར་འགྱུར་རོ། །མས་བཟའ་བ་དང། བཏུང་བ་མི་མཐུན་པ། ཧ་ཅང་གྲང་བའམ་  
ཧ་ཅང་དྲོ་བའམ། ཧ་ཅང་སྐྱུར་བའམ། ཧ་ཅང་མངར་བའམ། ཧ་ཅང་ཁ་བའམ། ཧ་ཅང་ཚ་བའམ། ཧ་ཅང་བསྐ་བའམ། ཧ་ཅང་རྩུབ་པའམ། ཧ་ཅང་ལན་ཚྭ་ཆེ་བ་སྟེ། ན་བའམ་བཏུང་  
བས་རྨུས་བྱུང་བར་གྱུར་པའམ། སྐྱེས་པས་རྨུས་བྱུང་བར་གྱུར་པའམ། ནད་མང་བའམ། སྨྲ་བ་མང་བའམ། མྱ་ངན་མང་བའམ་ཆགས་ཆེས་པའམ། སྒྱེལ་བའམ། བརྒྱབ་པར་  
གྱུར་ན། རྒྱུ་དེ་དག་གིས་དེའི་ལུས་ལ་གནོད་པར་འགྱུར་རོ། །ལུས་ལ་གནོད་ན། དེ་ལ་བརྟེན་པ་མངལ་ན་གནས་པ་ལ་ཡང་གནོད་པར་འགྱུར་རོ། །དེ་དེ་ན་གནོད་ཅིང་ཤིན་ཏུ་སྡུག་བསྔལ་བས་  
ཉེན་པ་ན། འགུལ་ཏེ་འགུལ་བས་ལོག་པར་འགྱུར་རོ། །དེ་ན་དེ་ཤེས་པའི་བུད་མེད་དམ། གཞོན་ནུ་གསོ་བ་ལ་མཁས་པས་ཆུ་འཇམ་ཙམ་དང། མར་དཀར་དང། འབྲུ་མར་གྱིས་ལག་པ་  
བྱུགས་ནས་ཆབ་ཁུངས་ལྟ་བུར་དྲི་ང་བ། མནམ་པ། མི་བཟད་པ་མུན་ནག་ལྔ་ལྗིན་གྱི་འདམ་ཅན། སྲིན་བུའི་རིགས་སྟོང་ཕྲག་ཤིན་ཏུ་མང་པོའི་གནས། རྟག་ཏུ་འཛག་པ། རྒྱུན་ཏུ་བྱི་  
  
  
བཙོག་པ། ཁྲག་གི་དྲི་མ་དང། ཆུ་སེར་ཀུན་ཏུ་རུལ། རྣམ་པར་རུལ་ཅིང་མྱགས་པ་ཅན། འགྲེང་པ། མཐོང་ན་ཤིན་ཏུ་འཇིགས་སུ་རུང་བ། བུ་གའི་པགས་པས་གཡོགས་  
པ། རུས་པའི་འཁྲུལ་འཁོར་ཆེན་པོའི་བུ་ག་དེར་ལག་པ་བཅུག་སྟེ་དལ་བུ་དལ་བུས་མནམས་ཤིང་གནས་ཇི་ལྟ་བ་བཞིན་དུ་འཇོག་པར་བྱེད་དོ་།དེ་དེར་ཆུ་འཇམ་ཙམ་དང། མར་དཀར་དང་  
འབྲུ་མར་གྱིས་བྱུགས་པའི་ལག་པས་མནམས་ཤིང་ཆམ་དུ་འབེབས་པ་ན་སྡུག་བསྔལ་གྱི་ཚོར་བ་ཆེན་པོ། །དྲག་པ། རྩུབ་པ། མི་བཟད་པ་ཡིད་དུ་མི་འོང་བ་མྱོང་བར་འགྱུར་རོ། །དགའ་  
བོ། དཔེར་ན། རིགས་ཀྱི་བུ་ཤིན་ཏུ་གཞོན་ནུའི་རང་བཞིན་ཅན་གྱི་ལུས་ལ་སྤུ་གྲི་རྣོན་པོ། སྤུ་བྲེག་ཏུ་རུང་བས་ཡན་ལག་དང། ཉིང་ལག་ཐམས་ཅད་བཅད་ཅིང། ལུས་རྩི་དྲག་པོས་ཀུན་ནས་  
བསྐུས་ན། ལུས་ལ་སྡུག་བསྔལ་གྱི་ཚོར་བ་ཆེན་པོ་ཤིན་ཏུ་དྲག་པ་རྩུབ་པ། མི་བཟད་པ། ཡིད་དུ་མི་འོང་བ་འབྱུང་བར་འགྱུར་རོ་།དགའ་བོ། དེ་བཞིན་དུ་དེ་ལ་ཆུ་འཇམ་ཙམ་དང། མར་  
དཀར་དང། ཏིལ་མར་གྱིས་བྱུགས་པའི་ལག་པས་མནམས་པ་ན། ལུས་ལ་སྡུག་བསྔལ་གྱི་ཚོར་བ་ཆེན་པོ། དྲག་པ། རྩུབ་པ། མི་བཟད་པ་ཡིད་དུ་མི་འོང་བ་འབྱུང་བར་འགྱུར་རོ། །མངལ་  
གྱི་གནས་ན་གནས་པ་དེའི་ལུས་ལ་སྡུག་བསྔལ་གྱི་རེག་པ་ལས་བྱུང་བའི་སྡུག་བསྔལ་གྱི་ཚོར་བ་ཆེན་པོ་དྲག་པ། རྩུབ་པ། མི་བཟད་པ། ཡིད་དུ་མི་འོང་བ་དེ་དག་བྱུང་ཡང་དབང་པོ་རྣོ་བའི་ཕྱིར་དྲག་  
  
  
༄༅། །པ་ཉམས་པར་མི་འགྱུར་ཏེ། དེ་ལྟར་ན། དེ་ཤེས་བཞིན་དུ་མའི་མངལ་ན་གནས་པ་ཡིན་ནོ། །དེ་ནས་དེ་ཡན་ལག་དང། ཉིང་ལག་ཐམས་ཅད་སྐྱེས་ནས་གཅིན་གྱི་གནས་རུལ་  
བ། ལྟུང་བ། འགྲེང་པ། མི་བཟད་པ། དྲི་ང་བ་མནམ་པ། མུན་ནག་མཐོང་ན་ཤིན་ཏུ་འཇིགས་སུ་རུང་བ། ཕྱི་ས་དང་གཅིན་གྱིས་བསྒོས་པ། དྲི་མི་ཞིམ་པའི་དྲི་མ་དང། ཁྲག་དང། ཆུ་སེར་ཅན་  
རྟག་ཏུ་འཛག་པའི་རྨའི་སྒོར་སྔོན་གྱི་ལས་ཀྱི་རྣམ་པར་སྨིན་པ་ལས་སྐྱེས་པའི་རླུང་གིས་རྐང་པ་ནི། གྱེན་དུ་བསྟན། མགོ་ནི། ཐུར་དུ་བསྟན། ལག་པ་གཉིས་ནི། བསྐུམས་པ་ན། རུས་པའི་འཁྲུལ་  
འཁོར་གཉིས་ཀྱིས་གཟིར། ཀུན་ཏུ་གཟིར། ཡོངས་སུ་གཟིར་ཅིང། སྡུག་བསྔལ་གྱི་ཚོར་བ་ཆེན་པོ། དྲག་པ། རྩུབ་པ། མི་བཟད་པ། ཡིད་དུ་མི་འོང་བ་དག་གིས་ལུས་ཀྱི་ཡན་ལག་རྨ་  
གསར་པ་ལྟ་བུ་གཟེ་རེ་ཅན་ཐམས་ཅད་སྔོན་པོར་འགྱུར་ལ། ལུས་ཀྱི་དབང་པོ་ཐམས་ཅད་ནི། ཚ། མངལ་གྱི་དྲི་མ་ཤིན་ཏུ་བཙོག་པས་ནི། ལུས་གཡོགས། སྐོམ་པས་མཆུ་དང། མགྲིན་  
པ་དང། སྙིང་ནི། བསྐམས་ཏེ། དོག་པ་དང། ཉམ་ང་བས་མི་བཟད་པར་གནས་པ་དེ། རྒྱུ་དང། རྐྱེན་གྱི་དབང་གིས་སྔོན་གྱི་ལས་ཀྱི་རྣམ་པར་སྨིན་པ་ལས་སྐྱེས་པའི་རླུང་གིས་ཕུལ་བ་ན་  
དཀའ་དཀའ་ལྟར་ཇི་ཞིག་ལྟ་སྟེ་འབྱུང་ངོ། །དེ་བྱུང་མ་ཐག་ཏུ་ཕྱི་རོལ་གྱི་རླུང། རྨ་ལ་རྩི་དྲག་པོའི་རེག་པ་ཅན་ལྟ་བུའམ་ལག་པའམ། གོས་ཀྱིས་རེག་ན་རལ་གྲིས་བཅད་པ་བཞིན་དུ་  
  
  
རྩུབ་པ། མི་བཟད་པ། ཡིད་དུ་མི་འོང་བ་མྱོང་བར་འགྱུར་རོ། །དེ་སྡུག་བསྔལ་དེ་ལྟ་བུས་ཉེན་ཀྱང་དབང་པོ་རྣོ་བའི་ཕྱིར་དྲན་པ་ཉམས་པར་མི་འགྱུར་ཏེ། དེ་ལྟར་ན་  
དེ་ཤེས་བཞིན་དུ་མའི་མངལ་ནས་འབྱུང་བ་ཡིན་ནོ། །དགའ་བོ། དེ་ལྟར་ན། མའི་མངལ་དུ་འཇུག་པ་ཡང་སྡུག་བསྔལ་བ། མའི་མངལ་ན་གནས་པ་ཡང་སྡུག་བསྔལ་བ། མའི་མངལ་ནས་འབྱུང་  
བ་ཡང་སྡུག་བསྔལ་བ་ཡིན་ན། དགའ་བོ། དེ་ལ་སྲིད་པ་མངོན་པར་འདོད་པ་མའི་མངལ་གྱི་གནས་ན་གནས་པ་ལ་གནོག་ཅི་ཞིག་ཡོད། ཇི་ལྟར་ན། འདི་ཤེས་བཞིན་དུ་མའི་མངལ་དུ་འཇུག་ཤེས་  
བཞིན་དུ་མའི་མངལ་དུ་གནས་ཤིང། ཤེས་བཞིན་མ་ཡིན་པར་མའི་མངལ་ནས་འབྱུང་ཞེ་ན། འདི་ན་ལ་ལ་སོ་སོའི་སྐྱེ་བོ་ཉིད་ཡིན་ལ། རང་བཞིན་གྱིས་ཚུལ་ཁྲིམས་དང་ལྡན་པར་གྱུར་ཅིང་  
དགེ་བའི་ཆོས་ཅན། དགེ་བ་ལ་འདུན་པ། དགེ་བ་ཀུན་ཏུ་སྤྱོད་པ་སྡོམ་པ་མང་བ། སོ་སོར་རྟོག་པ་མང་བ། བག་ཡོད་པར་གནས་པ་ཡིན་ཞིང། འགྱོད་པ་མེད་པའམ། རྒྱུན་དུ་ཞུགས་པ་རེ་  
ལྟར་ཐོགས་ན་སྲིད་པ་ལན་བདུན་པའམ། རིགས་ནས་རིགས་སུ་སྐྱེ་བའམ། ལན་གཅིག་ཕྱིར་འོང་བའམ། བར་ཆད་གཅིག་པ་ཞིག་འཆི་བའི་དུས་བྱེད་ན། དགེ་བའི་ཆོས་དེ་དག་གིས་ཉེ་བར་  
བརྟན་པ་དེ། འཆི་ཁའི་སྡུག་བསྔལ་གྱི་ཚོར་བ་དྲག་པ། རྩུབ་པ། མི་བཟད་པ། ཡིད་དུ་མི་འོང་བ། སྲོག་འཕྲོག་པར་བྱེད་པ་དག་གིས་རེག་ཀྱང་དྲན་པ་ཉམས་པར་མི་འགྱུར་ཞིང། དེ་དྲན་པ་མ་  
  
  
༄༅། །ཉམས་པར་འཆི་བའི་དུས་བྱེད་དེ། དེ་ནས་དེ་དྲན་པ་མ་ཉམས་པར་ཤེས་བཞིན་དུ་མའི་མངལ་དུ་འཇུག་གོ། དེ་དེར་ཞུགས་ནས་ལས་བདག་གིར་བྱ་བ་ཞེས་བྱ་བ་ནས་  
སྲིན་གྲོལ་མ་བཞིན་དུ་ཁུ་བས་ནི། གསོ། །མི་གཙང་བ། མྱགས་པ་རབ་ཏུ་འབར་བའི་འདམ་གྱི་ནང་དུ་ནི། སོང། སྲོག་གི་དབང་པོ་ནི་མི་བརྟན། མའི་ལུས་ཀྱི་ནང་གི་མེས་ནི། ཀུན་ནས་  
གདུང་ཞེས་བྱ་བའི་བར་སྔ་མ་བཞིན་ནོ། །སྲེག། ཀུན་ཏུ་སྲེག་ཡོངས་སུ་སྲེག་ཅིང། སྡུག་བསྔལ་གྱི་ཚོར་བ་ཆེན་པོ་དྲག་པ་རྩུབ་པ། མི་བཟད་པ། ཡིད་དུ་མི་འོང་བར་འགྱུར་རོ། །ཞེས་བྱ་  
བ་ནས་ཇི་ལྟ་ཇི་ལྟར་དེའི་མ་གཡོ་བ་དང། ཀུན་ཏུ་གཡོ་བ་དང་ཡོངས་སུ་གཡོ་བ་དེ་ལྟ་དེ་ལྟར་ཡང་དེ་བཅིང་བ་ལྔས་བཅིངས་པ་དང། མེ་མ་མུར་གྱི་དོང་དུ་བཅུག་པ་ལྟ་བུར་སྡུག་བསྔལ་གྱི་  
ཚོར་བ་ཆེན་པོ་དྲག་པ། རྩུབ་པ། མི་བཟད་པ། ཡིད་དུ་མི་འོང་བ་དཔེ་བྱ་བར་དཀའ་བ་མྱོང་བར་འགྱུར་རོ། །དེ་དེ་ལྟར་མའི་མངལ་གྱི་གནས་ན་གནས་ཤིང། སྡུག་བསྔལ་གྱིས་ཉེན་ཀྱང་  
དྲན་པ་ཉམས་པར་མི་འགྱུར་རོ། །དེ་ལྟར་མའི་མངལ་ན་གནས་པ་རྣམས་ལ་ཡང་ཁ་ཅིག་ལ་སྔོན་གྱི་ལས་ཀྱི་རྒྱུ་དང། རྐྱེན་གྱི་དབང་གིས་མངལ་ལོག་པར་འགྱུར་ཞིང། མངལ་ན་གནས་  
པ་མི་བདེ་བར་འགྱུར་རོ། །མས་བཟའ་བ་དང། བཏུང་བ་མི་མཐུན་པ་ཧ་ཅང་གྲང་བའམ། ཧ་ཅང་དྲོ་བའམ་ཞེས་བྱ་བའི་བར་སྔ་མ་བཞིན་ནོ། །ཆགས་ཆེས་པའམ། སྒྱེལ་བའམ། བརྒྱབ་  
  
  
རྒྱུ་དེ་དག་གིས་དེའི་ལུས་ལ་གནོད་པར་འགྱུར་རོ་།ལུས་ལ་གནོད་ན། དེ་ལ་བརྟེན་པ་མངལ་ན་གནས་པ་ལ་ཡང་གནོད་པར་འགྱུར། །དེ་དེ་ན་གནོད་ཅིང་ཤིན་ཏུ་སྡུག་བསྔལ་བས་  
ཉེན་པ་ན་འགུལ་ཏེ། འགུལ་བས་ལོག་པར་འགྱུར་རོ། །དེ་ནས་དེ་ཤེས་པའི་བུད་མེད་དམ། གཞོན་ནུ་གསོ་བ་ལ་མཁས་པས། ཆུ་འཇམ་ཙམ་དང། མར་དཀར་དང། འབྲུ་མར་གྱིས་ལག་པ་  
བྱུགས་ནས་ཞེས་བྱ་བ་ནས་མནམས་ཤིང་གནས་ཇི་ལྟ་བ་བཞིན་དུ་འཇོག་པར་བྱེད་དོ། །ཞེས་བྱ་བའི་བར་སྔ་མ་བཞིན་ནོ། །དེ་དེར་ཆུ་འཇམ་ཙམ་དང། མར་དཀར་དང། འབྲུ་མར་གྱིས་བྱུགས་  
པའི་ལག་པས་མནམས་པ་ན། སྡུག་བསྔལ་གྱི་ཚོར་བ་ཆེན་པོ་དྲག་པ། རྩུབ་པ། མི་བཟད་པ། ཡིད་དུ་མི་འོང་བ་མྱོང་བར་འགྱུར་རོ་།དགའ་བོ། །དཔེར་ན། རིགས་ཀྱི་བུ་ཤིན་ཏུ་གཞོན་ནུའི་  
རང་བཞིན་ཅན་གྱི་ལུས་ལ་སྤུ་གྲི་རྣོན་པོ་སྤུ་བྲེག་ཏུ་རུང་བས་ཡན་ལག་དང། ཉིང་ལག་ཐམས་ཅད་བཅད་ཅིང་ལུས་ལ་རྩི་དྲག་པོས་ཀུན་ནས་བསྐུས་ན། ལུས་ལ་སྡུག་བསྔལ་གྱི་ཚོར་བ་ཆེན་པོ་  
དྲག་པ། རྩུབ་པ། མི་བཟད་པ། ཡིད་དུ་མི་འོང་བ་མྱོང་བར་འགྱུར་རོ།། །།འདུལ་བ་ཕྲན་ཚེགས་ཀྱི་གཞི། བམ་པོ་བཅུ་གསུམ་པ། དགའ་བོ་དེ་བཞིན་དུ་དེ་ལ་ཆུ་འཇམ་ཙམ་  
དང། མར་དཀར་དང། འབྲུ་མར་གྱིས་བསྐུས་པའི་ལག་པས་མ་ནམས་པ་ན། ལུས་ལ་སྡུག་བསྔལ་གྱི་ཚོར་བ་ཆེན་པོ་དྲག་པ། རྩུབ་པ། མི་བཟད་པ། ཡིད་དུ་མི་འོང་བ་འབྱུང་བར་འགྱུར་རོ། །  
  
  
༄༅། །མངལ་གྱི་གནས་ན་གནས་པ་དེའི་ལུས་ལ་སྡུག་བསྔལ་གྱི་རེག་པ་ལས་བྱུང་བའི་སྡུག་བསྔལ་གྱི་ཚོར་བ་ཆེན་པོ་དྲག་པ་རྩུབ་པ། མི་བཟད་པ། ཡིད་དུ་མི་འོང་བ་དེ་དག་  
བྱུང་ཡང་དྲན་པ་ཉམས་པར་ནི། མི་འགྱུར་ཏེ། དེ་ལྟར་ན། འདི་ཤེས་བཞིན་དུ་མའི་མངལ་ན་གནས་པ་ཡིན། དེ་ནས་དེ་ཡན་ལག་དང་ཉིང་ལག་ཐམས་ཅད་སྐྱེས་ནས་གཅིན་གྱི་གནས་  
རུལ་པ། ལྟུང་བ། འགྲེང་པ། མི་བཟད་པ། དྲི་ང་བ་མནམ་པ། མུན་ནག་མཐོང་ན་འཇིགས་སུ་རུང་བ། ཕྱི་ས་དང་གཅིན་གྱིས་བསྒོས་པ་དྲི་མི་ཞིམ་པའི་དྲི་མ་དང། ཁྲག་དང། ཆུ་སེར་  
ཅན་དང། རྟག་ཏུ་འཛག་པའི་རྨའི་སྒོར་སྔོན་གྱི་ལས་ཀྱི་རྣམ་པར་སྨིན་པ་ལས་སྐྱེས་པའི་རླུང་གིས་རྐང་པ་ནི། གྱེན་དུ་བསྟན་མགོ་ནི། ཐུར་དུ་བསྟན། ལག་པ་གཉིས་ནི། བསྐུམས་པ་ན་  
རུས་པའི་འཁྲུལ་འཁོར་གཉིས་ཀྱིས་གཟིར། ཀུན་ཏུ་གཟིར། ཡོངས་སུ་གཟིར་ཅིང་སྡུག་བསྔལ་གྱི་ཚོར་བ་ཆེན་པོ་དྲག་པ། རྩུབ་པ། མི་བཟད་པ། ཡིད་དུ་མི་འོང་བ་དག་གིས། ལུས་  
ཀྱི་ཡན་ལག་རྨ་གསར་པ་ལྟ་བུ་གཟེ་རེ་ཅན། ཐམས་ཅན་སྔོན་པོར་འགྱུར་ལ། ལུས་ཀྱི་དབང་པོ་ཐམས་ཅད་ནི། ཚ། མངལ་གྱི་དྲི་མ་ཤིན་ཏུ་བརྩོག་པས་ནི། ལུས་གཡོགས། སྐོམ་  
པས་མཆུ་དང། མགྲིན་པ་དང། སྙིང་ནི། བསྐམས་ཏེ་དོག་པ་ཉམ་ང་བས་མི་བཟད་པར་གནས་པ། དེའི་རྒྱུ་དང། རྐྱེན་གྱི་དབང་གིས་སྔོན་གྱི་ལས་ཀྱི་རྣམ་པར་སྨིན་པ་ལས་སྐྱེས་པའི་  
  
  
དཀའ་དཀའ་ལྟར་ཇི་ཞིག་ལྟ་སྟེ་འབྱུང་ངོ། །དེ་བྱུང་མ་ཐག་ཏུ་ཕྱི་རོལ་གྱི་རླུང་རྨ་ལ་རྩི་དྲག་པོའི་རེག་པ་ཅན་ལྟ་བུའམ། ལག་པའམ། གོས་ཀྱིས་རེག་ན། རལ་གྲིས་བཅད་  
པ་བཞིན་དུ་སྡུག་བསྔལ་གྱི་ཚོར་བ་ཆེན་པོ་དྲག་པ། རྩུབ་པ། མི་བཟད་པ། ཡིད་དུ་མི་འོང་བ་མྱོང་བར་འགྱུར་རོ། །དེ་སྡུག་བསྔལ་དེ་ལྟ་བུས་ཉེན་ན། དབང་པོ་འབྲིང་པོ་ཡིན་པའི་ཕྱིར་དྲན་པ་ཉམས་  
པ་དང། སེམས་ཉེ་བར་ཉམས་པར་འགྱུར་ཏེ། དེ་ལྟར་ན། དེ་ཤེས་བཞིན་མ་ཡིན་པར་མའི་མངལ་ནས་འབྱུང་བ་ཡིན་ནོ། །དགའ་བོ། དེ་ལྟར་ན། མའི་མངལ་དུ་འཇུག་པ་ཡང་སྡུག་བསྔལ་བ། མའི་  
མངལ་ན་གནས་པ་ཡང་སྡུག་བསྔལ་པ། མའི་མངལ་ནས་འབྱུང་བ་ཡང་སྡུག་བསྔལ་བ་ཡིན་ན། དགའ་བོ། དེ་ལ་སྲིད་པ་འདོད་པ་མའི་མངལ་གྱི་གནས་ན་གནས་པ་ལ་མནོག་ཅི་ཞིག་ཡོད། ཇི་ལྟར་  
འདི་ཤེས་བཞིན་དུ་མའི་མངལ་དུ་འཇུག་ཅིང། ཤེས་བཞིན་མ་ཡིན་པར་མའི་མངལ་ན་གནས། ཤེས་བཞིན་མ་ཡིན་པར་མའི་མངལ་ནས་འབྱུང་ཞེ་ན། འདི་ན་ལ་ལ་སོ་སོའི་སྐྱེ་བོ་ཁོ་ན་རང་  
བཞིན་གྱིས་ཚུལ་ཁྲིམས་དང་ལྡན་པར་གྱུར་ཅིང། དགེ་བའི་ཆོས་ཅན། དགེ་བ་ལ་འདུན་པ། དགེ་བ་ཀུན་ཏུ་སྤྱོད་པ། སྡོམ་པ་མང་བ་སོ་སོར་རྟོག་པ་མང་བ། བག་ཡོད་པར་གནས་པ། འགྱོད་  
པ་མེད་པའམ། རྒྱུན་ཏུ་ཞུགས་པ་རེ་ལྟར་ཐོགས་ན་སྲིད་པ་ལན་བདུན་པའམ། རིགས་ནས་རིགས་སུ་སྐྱེ་བའམ། ལན་གཅིག་ཕྱིར་འོང་བའམ་བར་ཆད་གཅིག་པ་ཞིག་འཆི་བའི་དུས་བྱེད་ན་  
  
  
༄༅། །དགེ་བའི་ཆོས་དེ་དག་གིས་ཉེ་བར་བརྟན་པ་དེ། འཆི་ཁའི་སྡུག་བསྔལ་གྱི་ཚོར་བ་དྲག་པ། རྩུབ་པ། མི་བཟད་པ། ཡིད་དུ་མི་འོང་བ། སྲོག་འཕྲོག་པར་བྱེད་པ་དག་གིས་  
རེག་ཀྱང་དྲན་པ་ཉམས་པར་མི་འགྱུར་ཞིང། དེ་དྲན་པ་མ་ཉམས་པར་འཆི་བའི་དུས་བྱེད་དེ། དེ་ནས་དེ་དྲན་པ་མ་ཉམས་པ་ཤེས་བཞིན་དུ་མའི་མངལ་དུ་འཇུག་གོ་དེ་དེར་ཞུགས་ནས་ལས་བདག་  
གིར་བྱ་བ། ལས་ཀྱི་སྐྱེ་གནས་པ། ལས་ཀྱི་བགོ་སྐལ་ལ་སྤྱོད་པ་ལས་ལ་རྟོན་པ། སེམས་པས་བྱས་པ། རྟེན་ཅིང་འབྲེལ་པར་འབྱུང་བ་དེ། ཕུག་རབ་ཏུ་ཚ་བ། ལས་བདག་གིར་བྱ་བ། ལས་ཀྱི་བགོ་སྐལ་  
ལ་སྤྱོད་པ། ལས་ལ་རྟོན་པ། སེམས་པས་བྱས་པ། རྟེན་ཅིང་འབྲེལ་པར་འབྱུང་བ། བདུད་ལ་རག་ལས་པ། བདུད་ཀྱི་སྣོད། བདུད་ཀྱི་ཁྱིམ་མི་གཙང་བ་ཐམས་ཅད་ཀྱི་གཏེར། མི་བརྟན་པ་  
སླུ་བའི་ཆོས་ཅན། བྱིས་པ་འདྲིད་པ། རུས་པའི་འཁྲུལ་འཁོར་རྩའི་བྲེང་ཆགས་པ་ཅན། ཆུ་རྒྱུས་ཀྱི་དྲ་བས་ཆེ་ལོང་སྦྲེལ་བ། ཤ་དང། ཁྲག་དང། ཚིལ་གྱིས་དཀྲིས་པ། པགས་པ་ཙམ་  
གྱིས་གཡོགས་པ། སླ་ཚའི་ཚོགས་བཅེར་བ། སྐྲ་དང། སེན་མོ་དང་སོ་དང། སྤུ་སྐྱེ་བས་འགྱུར་བར་མངོན་པ། ངའོ་སྙམ་པའི་ང་རྒྱལ་ངར་འཛིན་པ་དང། ང་ཡིར་འཛིན་པ་གསལ་  
པས་མངོན་པར་ཞེན་པ། རང་དབང་མེད་པ། སྣབས་རུལ་པའི་རླན་སུངས་ཤིང་མྱགས་པ་དང། ཚིལ་དང། ཆུ་སེར་དང། རྡུལ་གྱི་དྲི་མ་དང། ཁ་ཆུ་དང། མཁྲིས་པ་དང། བད་ཀན་དང་  
  
  
རྒྱུ་མ་དང། གཉེ་མ་དང། མཚེར་པ་དང་ལྒང་པ་དང། མི་གཙང་བ་རྣམ་པ་མང་པོས་ཡོངས་སུ་གང་བ་སྲིན་བུའི་རིགས་སྟོང་ཕྲག་མང་པོའི་གནས། ཤིན་ཏུ་དྲི་ང་བའི་སྒོ་གཉིས་  
དང་ལྡན་པ། རུས་པའི་བུ་ག་དང། ཁུང་བུའི་ཕུག་དུ་མ་དང་ལྡན་པ། གཅིན་དང། ཀླད་པ་དང། ཀླད་རྒྱས་དང། རྐང་གི་ཚོགས་ཀྱི་ལྗན་ལྗིན་ཅན་དུ་ཕོ་བའི་འོག་ལོང་ཀའི་སྟེང་ན། ཁ་ནི་  
སྒལ་ཚིགས་ལ་བལྟས། རྒྱབ་ནི། ལྟོའི་པགས་པ་ལ་བསྟན་ཏེ་ཟླ་བ་རེ་རེ་ཞིང་ཟླ་མཚན་འབྱུང་བས་ནི། བརྟ། མའི་ཟས་ཀྱི་རྣམ་པ་སོའི་ཕྲེང་བ་གཉིས་ཀྱིས་ཞིབ་མོར་བྱས་ཤིང་མིད་པར་མིད་  
པ༑ འོག་ནས་ཁའི་རྨའི་དྲི་མ་དང། ཁ་ཆུས་བརླན་པ། སྟེང་ནས་ཀླད་རྒྱས་ཀྱིས་སྤགས་པ། སྐྱུག་པ་དང་འདྲ་བའི་ཟས་ཀྱི་རོས་ཁོང་ན་ལྟེ་བའི་བུ་ག་ནས་འཇུག་པས་ནི། བསྐྱེད་ཅིང། ནུར་  
ནུར་པོ་དང། མེར་མེར་པོ་དང། ནར་ནར་པོ་དང། གོར་གོར་པོ་དང་རྐང་ལག་འགྱུས་པའི་ངོ་བོར་ཡོངས་སུ་འགྱུར་བར་འགྱུར་ཞིང། ལག་པ་དང། རྐང་པ་དང། འགྲམ་པ་ནི། ཤ་མའི་སྣོད་  
ཀྱིས་དཀྲིས། སྣམ་ཕྱི་ས་བཞིན་དུ་དྲི་ང་བ་མནམ་པ། མི་བཟད་པ་མུན་ནག་འགྲེང་བར་ནི། ཡན་མན་རྒྱུ། ཟས་ཀྱི་རོ་ཁ་བ་དང་སྐྱུར་བ་དང། རྩུབ་པ་དང། ལན་ཚྭ་དང། ཚ་བ་དང། བསྐ་བ་  
མེ་སྟག་ལྟ་བུས་ནི། རེག་སྲིན་གྲོལ་མ་བཞིན་མི་གཙང་བའི་ཁུ་བས་ནི། གསོ། མི་གཙང་བ། མྱགས་པ་རབ་ཏུ་འབར་བའི་འདམ་གྱི་ནང་དུ་ནི། སོང། སྲོག་གི་དབང་པོ་ནི། མི་བརྟན། མའི་  
  
  
༄༅། །ལུས་ཀྱི་ནང་གི་མེས་ནི། གདུང། ཀུན་ཏུ་གདུང། ཡོངས་སུ་གདུང། ཚ། ཀུན་ཏུ་ཚ། ཡོངས་སུ་ཚ། སྲེག། ཀུན་ཏུ་སྲེག། ཡོངས་སུ་སྲེག་ཅིང། སྡུག་བསྔལ་གྱི་  
ཚོར་བ་ཆེན་པོ་དྲག་པ། རྩུབ་པ། མི་བཟད་པ། ཡིད་དུ་མི་འོང་བ་མྱོང་བར་འགྱུར་རོ། །ཇི་ལྟ་ཇི་ལྟར་དེའི་མ་གཡོ་བ་དང། ཀུན་ཏུ་གཡོ་བ་དང། ཡོངས་སུ་གཡོ་བ་དང། ཁུར་ལྕི་བ་ཁྱེར་རམ་  
ལུས་འཕྱར་བ་དེ་ལྟ་དེ་ལྟར་ཡང་དེ་བཅིང་པ་ལྔས་བཅིངས་པ་དང། མེ་མ་མུར་གྱི་དོང་དུ་བཅུག་པ་ལྟ་བུར་སྡུག་བསྔལ་གྱི་ཚོར་བ་ཆེན་པོ་དྲག་པ། རྩུབ་པ། མི་བཟད་པ། ཡིད་དུ་མི་འོང་བ་དཔེ་བྱ་བར་  
དཀའ་བ་མྱོང་བར་འགྱུར་རོ། །དེ་དེ་ལྟར་མའི་མངལ་གྱི་གནས་ན་གནས་ཤིང། སྡུག་བསྔལ་གྱིས་ཉེན་པ་ན། དྲན་པ་ཉམས་པར་འགྱུར་རོ། །དེ་ལྟར་མའི་མངལ་ན་གནས་པ་རྣམས་ལ་ཡང་ཁ་ཅིག་ལ་སྔོན་  
གྱི་ལས་ཀྱི་རྒྱུ་དང་རྐྱེན་གྱི་དབང་གིས། མངལ་ལོག་པར་འགྱུར་ཞིང། མངལ་ན་གནས་པ་ལ་མི་བདེ་བར་འགྱུར་རོ། །མས་བཟའ་བ་དང། བཏུང་བ་མི་མཐུན་པ་ཧ་ཅང་གྲང་བའམ། ཧ་ཅང་དྲོ་  
བའམ་ཞེས་བྱ་བ་ནས་ཆགས་ཆེས་པའམ། སྒྱེལ་བའམ། བརྒྱབ་པར་གྱུར་ན། རྒྱུ་དེ་དག་གིས་དེའི་ལུས་ལ་གནོད་པར་འགྱུར་རོ། །ལུས་ལ་གནོད་ན། དེ་ལ་བརྟེན་པ་མངལ་ན་གནས་པ་ལ་  
ཡང་གནོད་པར་འགྱུར་རོ། །ཞེས་བྱ་བའི་བར་སྔ་མ་བཞིན་ནོ། །དེ་དེ་ནས་ལོག་པར་འགྱུར་ཏེ། དེ་ནས་དེ་ཤེས་པའི་བུད་མེད་དམ། གཞོན་ནུ་གསོ་བ་ལ་མཁས་པས། ཆུ་འཇམ་ཙམ་དང་  
  
  
འབྲུ་མར་གྱིས་ལག་པ་བྱུགས་པས་མནམས་ཤིང་ཆམ་དུ་འབེབས་པར་བྱེད་དོ། །དེ་དེར་ཆུ་འཇམ་ཙམ་དང། མར་དཀར་དང། འབྲུ་མར་གྱིས་བྱུགས་པའི་ལག་པས་ཆམ་དུ་འབེབས་པ་  
ན༑ སྡུག་བསྔལ་གྱི་ཚོར་བ་ཆེན་པོ་དྲག་པ། རྩུབ་པ། མི་བཟད་པ། ཡིད་དུ་མི་འོང་བ་མྱོང་བར་འགྱུར་རོ། །དགའ་བོ། དཔེར་ན། རིགས་ཀྱི་བུ་ཤིན་ཏུ་གཞོན་ནུའི་རང་བཞིན་ཅན་གྱི་ལུས་ལ་སྤུ་གྲི་རྣོན་པོ་སྤུ་  
བྲེག་ཏུ་རུང་བས་ཡན་ལག་དང། ཉིང་ལག་ཐམས་ཅད་བཅད་ཅིང་ལུས་རྩི་དྲག་པོས་ཀུན་ནས་བསྐུས་ན། ལུས་ལ་སྡུག་བསྔལ་གྱི་ཚོར་བ་ཆེན་པོ་དྲག་པ། རྩུབ་པ། མི་བཟད་པ། ཡིད་དུ་མི་འོང་བ་འབྱུང་  
བར་འགྱུར་རོ། །དགའ་བོ། དེ་བཞིན་དུ་མངལ་ན་གནས་པ་དེ་ལ་ཆུ་འཇམ་ཙམ་དང། མར་དཀར་དང། འབྲུ་མར་གྱིས་བསྐུས་པའི་ལག་པས་མནམས་ན། ལུས་ལ་སྡུག་བསྔལ་གྱི་ཚོར་བ་ཆེན་པོ་དྲག་པ་  
རྩུབ་པ། མི་བཟད་པ། ཡིད་དུ་མི་འོང་བ་འབྱུང་བར་འགྱུར་རོ་།མངལ་གྱི་གནས་ན་གནས་པ་དེའི་ལུས་སྡུག་བསྔལ་གྱི་རེག་པ་ལས་བྱུང་བའི་སྡུག་བསྔལ་གྱི་ཚོར་བ་ཆེན་པོ་དྲག་པ། རྩུབ་པ། མི་  
བཟད་པ། ཡིད་དུ་མི་འོང་བ་དེ་དག་བྱུང་ན། དབང་པོ་རྟུལ་བའི་ཕྱིར་དྲན་པ་ཉམས་པར་འགྱུར་ཞིང། སེམས་ཉེ་བར་ཉམས་པར་འགྱུར་ཏེ། དེ་ལྟར་ན། ཤེས་བཞིན་དུ་མའི་མངལ་དུ་འཇུག་ཅིང་  
ཤེས་བཞིན་མ་ཡིན་པར་མའི་མངལ་ན་གནས་པ་ཡིན། ཤེས་བཞིན་མ་ཡིན་པར་མའི་མངལ་ནས་འབྱུང་བ་ཡིན་ནོ། །དགའ་བོ། དེ་ལྟར་ན་མའི་མངལ་དུ་འཇུག་པ་ཡང་སྡུག་བསྔལ་བ། མའི་  
  
  
༄༅། །མངལ་ན་གནས་པ་ཡང་སྡུག་བསྔལ་བ། མའི་མངལ་ནས་འབྱུང་བ་ཡང་སྡུག་བསྔལ་བ་ཡིན་ན། དགའ་བོ། དེ་ལ་འཁོར་བ་ན་སྲིད་པ་མངོན་པར་འདོད་པ་མའི་  
མངལ་གྱི་གནས་ན་གནས་པ་ལ་མནོག་ཅི་ཞིག་ཡོད། ཇི་ལྟར་ན་འདི་ཤེས་བཞིན་མ་ཡིན་པར་མའི་མངལ་དུ་འཇུག་ཤེས་བཞིན་མ་ཡིན་པར་མའི་མངལ་ན་གནས། ཤེས་བཞིན་མ་ཡིན་པར་  
མའི་མངལ་ནས་འབྱུང་ཞེ་ན། འདི་ན་ལ་ལ་རང་བཞིན་ཁོ་ནས་ཚུལ་ཁྲིམས་འཆལ་བ་ཡིན་ཞིང། མི་དགེ་བའི་ཆོས་ཅན། མི་དགེ་བ་ལ་འདུན་པ། མི་དགེ་བ་ཀུན་ཏུ་སྤྱོད་པ། སྡོམ་པ་མ་ཡིན་པ་མང་  
བ༑ སོ་སོར་རྟོག་པ་མེད་པ་མང་བ། བག་མེད་པར་གནས་པ། ཡོ་བྱད་ཀུན་ཏུ་འཛིན་པ། སེར་སྣ་ཅན་འཇུངས་པ། བརྣབ་སེམས་ཅན། གནོད་སེམས་ཅན། ལོག་པར་ལྟ་བ། འགྱོད་པ་ཅན་  
ཡིན་ལ། འཆི་བའི་དུས་བྱེད་ན། མི་དགེ་བའི་ཆོས་དེ་དག་གིས་ཉེ་བར་བརྟན་པ་དེ། འཆི་ཁའི་སྡུག་བསྔལ་གྱི་ཚོར་བ་དྲག་པ་རྩུབ་པ། མི་བཟད་པ། ཡིད་དུ་མི་འོང་བ། སྲོག་འཕྲོག་པར་  
བྱེད་པ་དག་གིས་རེག་ན། དྲན་པ་ཉམས་པར་འགྱུར་ཞིང། སེམས་ཉེ་བར་ཉམས་པར་འགྱུར་ཏེ། དེས་ན་སྡུག་བསྔལ་དུ་རོ་གཅིག་པའི་རྣམ་པར་ཤེས་པ་ཅན་འདི་གང་ཡིན། འདི་ཇི་  
ལྟ་བུ་ཡིན། བདག་གང་ཡིན། གང་ནས་ཤི་འཕོས་གང་ནས་འོངས་གང་དུ་སྐྱེ་ཞེས་བྱ་བ་མི་ཤེས་ཏེ། དེ་ལྟར་ན་འདི་ཤེས་བཞིན་མིན་པར་མའི་མངལ་དུ་འཇུག་ཤེས་བཞིན་མ་  
  
  
ཤེས་བཞིན་མ་ཡིན་པར་མའི་མངལ་ནས་འབྱུང་བ་ཡིན་ནོ། །དགའ་བོ། དེ་ལྟར་ན། མའི་མངལ་དུ་འཇུག་པ་ཡང་སྡུག་བསྔལ་བ། མའི་མངལ་ན་གནས་པ་ཡང་  
སྡུག་བསྔལ་བ། མའི་མངལ་ནས་འབྱུང་བ་ཡང་སྡུག་བསྔལ་བ་ཡིན་ནོ། །དགའ་བོ། དེ་ལ་འཁོར་བ་ན་ཡང་སྲིད་པ་ལ་མངོན་པར་དགའ་བ་དེ་ལྟར་སྡུག་བསྔལ་དུ་མས་ཉེན་པ་ལ་མནོག་ཅི་ཞིག་  
ཡོད། དགའ་བོ། སྐྱེ་བ་དེ་ནི། དེ་ལྟར་སྡུག་བསྔལ་དུ་མས་གཙེས་པར་གྱུར་པ་ཡིན་ཡང། མི་ཉིད་ནི། བསྐལ་པ་བྱེ་བ་བརྒྱ་སྟོང་དུ་ཡང་རྙེད་པར་དཀའོ། །དགའ་བོ། ལྷ་དག་འཆི་འཕོ་བ་ན། ལྷ་  
གཞན་དག་ཀྱེ་བདེ་འགྲོའི་འཇིག་རྟེན་དུ་སོང་ལ་རབ་ཏུ་བརྟན་པར་སོ་སོར་གནོས་ཤིག་ཅེས་སྐུལ་བར་བྱེད་དོ། །དགའ་བོ། ལྷ་རྣམས་ཀྱི་བདེ་འགྲོའི་འཇིག་རྟེན་གང་ཞེ་ན། མིར་སྐྱེ་བ་ཡིན་ཏེ། དེ་ལྟར་ཤིན་  
ཏུ་རྙེད་པར་དཀའོ། །དེ་བས་ཀྱང་དལ་བ་ཕུན་སུམ་ཚོགས་པ་ཤིན་ཏུ་རྙེད་པར་དཀའོ། །སེམས་ཅན་དམྱལ་བ་རྣམས་ནི། གཅིག་ཏུ་སྡུག་བསྔལ་བ་དང། གཅིག་ཏུ་དྲག་པ་དང། གཅིག་ཏུ་རྩུབ་པ་དང་  
གཅིག་ཏུ་མི་བཟད་པ་དང། གཅིག་ཏུ་ཡིད་དུ་མི་འོང་བ་སྟེ། དགའ་བོ་དེ་ན་སྡུག་བསྔལ་གྱི་དཔེ་ཡང་བྱ་བར་མི་ནུས་སོ། །ཡི་དྭགས་རྣམས་ནི། གནོད་སེམས་ཅན། སེམས་ཉོན་མོངས་པ་ཅན། སེམས་  
འཇམ་པ་མ་ཡིན་པ། གཡོ་དང་སྒྱུ་ཡོད་པ། རྩུབ་པ། འཚེ་བ། ལག་པ་ཁྲག་གིས་གཤེར་བ། ཡིད་དུ་མི་འོང་བ། སྒྲིབ་པ་ཅན། གཅེར་བུ་གཟུགས་མི་སྡུག་པ། འཇིགས་སུ་རུང་བ། བཀྲེས་  
  
  
༄༅། །པ། སྐོམ་པའི་སྡུག་བསྔལ་གྱིས་ཉེན་པ་ཡིན་ནོ། །ལྷ་རྣམས་ནི། འཆི་འཕོ་བ་དང། ལྟུང་བ་དང། རྣམ་པར་འགྱུར་བ་དང། སྡུག་པ་དང་འབྲལ་བའི་སྡུག་བསྔལ་དང། མྱ་  
ངན་གྱི་ཆོས་ཅན། རྟག་ཏུ་འཇིགས་པ་ཡིན་ནོ། །དུད་འགྲོའི་སྐྱེ་གནས་པའི་སེམས་ཅན་ནི། མཐའ་མེད་ན། དགའ་བོ། དེ་ན་དོན་སྤྱོད་པ་མ་ཡིན། བསོད་ནམས་སྤྱོད་པ་མ་ཡིན། ཆོས་སྤྱོད་པ་  
མ་ཡིན། དགེ་བ་སྤྱོད་པ་མ་ཡིན། དགེ་ལེགས་སྤྱོད་པ་མ་ཡིན། གཅིག་ལ་གཅིག་ཟ་བར་བྱེད་པ་སྟེ། སེམས་ཅན་དེ་དག་ནི། ཇི་ལྟར་མཐུ་ཆུང་བ་ཟད་པར་བྱེད་པའོ། །དགའ་བོ། དུད་འགྲོ་  
རྣམས་ཀྱི་ནང་དུ་སྐྱེས་པའི་སེམས་ཅན་དག་ལ་གང་དག་མུན་པར་སྤྱོད་ཅིང་མུན་པར་རྒས། མུན་པར་འཆི་བའི་དུས་བྱེད་པ་དག་ཀྱང་ཡོད་དོ། །དེ་དག་ཀྱང་གང་ཞེ་ན། འདི་ལྟ་སྟེ། སྦུར་བ་དང་ཕྱེ་མ་  
ལེབ་དང། སྦྲང་བུ་མཆུ་རིང་དང། ཟས་སུ་ཏིལ་གྱི་ཕུབ་མ་ཟ་བ་དང། སྲིན་བུ་ཏྲེ་མ་བུ་ག་དང། སྲིན་བུ་ཏྲེ་ལ་ཏ་དང། གཞན་ཡང་སེམས་ཅན་མུན་པར་སྐྱེས་ཤིང་མུན་པར་རྒལ། མུན་པར་  
འཆི་བའི་དུས་བྱེད་པ་གང་དག་ཡིན་པའོ། །དེ་ལ་བྱིས་པ་སོ་སོའི་སྐྱེ་བོ་ཐོས་པ་དང་མི་ལྡན་པ། སྔོན་རོལ་ལྷག་པར་ཆགས་པ། ལུས་ཀྱིས་ཉེས་པར་སྤྱོད་པ་སྤྱད་ཅིང། ངག་དང། ཡིད་ཀྱིས་  
ཉེས་པར་སྤྱོད་པ་སྤྱད་ནས་སེམས་ཅན་དེ་ལྟ་བུ་རྣམས་དང་སྐལ་པ་མཉམ་པར་སྐྱེ་བར་འགྱུར་ཏེ། སེམས་ཅན་དེ་དག་ནི། མུན་པར་སྐྱེ་ཞིང་མུན་པར་རྒས། མུན་པར་འཆི་བའི་དུས་བྱེད་པར་འགྱུར་  
  
  
༑དགའ་བོ། དུད་འགྲོ་རྣམས་ཀྱི་ནང་དུ་སྐྱེས་པའི་སེམས་ཅན་དག་ལ་གང་དག་ལུས་ལས་སྐྱེ་ཞིང་ལུས་ལས་རྒས། ལུས་ལས་འཆི་བའི་དུས་བྱེད་པ་དག་ཀྱང་ཡོད་དོ། །དེ་དག་གང་ཞེ་ན་འདི་  
ལྟ་སྟེ། སྲོ་མ་དང། ཤིག་དང། སྲིན་བུ་གཡོན་ཅན་དང། འབུ་དང། གཞན་ཡང་སེམས་ཅན་ལུས་ལས་སྐྱེས་ཤིང་ལུས་ལས་རྒས། ལུས་ལས་འཆི་བའི་དུས་བྱེད་པ་གང་དག་ཡིན་པ་  
པའོ། །དེ་ལ་བྱིས་པ་སོ་སོའི་སྐྱེ་བོ་ཐོས་པ་དང་མི་ལྡན་པ་སྔོན་རོའི་རྗེས་སུ་ཆགས་པ། ལུས་ཀྱིས་ཉེས་པར་སྤྱོད་པ་སྤྱད་ཅིང། ངག་དང། ཡིད་ཀྱིས་ཉེས་པར་སྤྱོད་པ་སྤྱད་ནས་སེམས་ཅན་དེ་ལྟ་བུ་དག་དང་སྐལ་  
པ་མཉམ་པར་སྐྱེ་བར་འགྱུར་ཏེ། སེམས་ཅན་དེ་དག་ནི། ལུས་ལས་སྐྱེ་ཞིང་ལུས་ལས་རྒས། ལུས་ལས་འཆི་བའི་དུས་བྱེད་པར་འགྱུར་རོ་།དགའ་བོ། དུད་འགྲོ་རྣམས་ཀྱི་ནང་དུ་སྐྱེས་པའི་སེམས་ཅན་  
དག་ལ་གང་དག་ཆུར་སྐྱེས་ཤིང། ཆུར་རྒས། ཆུར་འཆི་བའི་དུས་བྱེད་པ་དག་ཀྱང་ཡོད་དོ། །དེ་དག་ཀྱང་གང་ཞེ་ན། འདི་ལྟ་སྟེ་ཉ་དང། རུས་སྦལ་དང། སྦལ་པ་དང། ཆུ་སྲིན་བྱིས་པ་གསོད་དང། སྲོག་  
ཆགས་བ་ལུ་ཀ་དང། གཞན་ཡང་སེམས་ཅན་ཆུར་སྐྱེས་ཤིང། ཆུར་རྒས། ཆུར་འཆི་བའི་དུས་བྱེད་པ་གང་དག་ཡིན་པའོ། །དེ་ལ་བྱིས་པ་སོ་སོའི་སྐྱེ་བོ་ཐོས་པ་དང་མི་ལྡན་པ། སྔོན་རོའི་རྗེས་སུ་ཆགས་  
པ། ལུས་ཀྱིས་ཉེས་པར་སྤྱོད་པ་སྤྱད་ཅིང། ངག་དང། ཡིད་ཀྱིས་ཉེས་པར་སྤྱོད་པ་སྤྱད་ནས་སེམས་ཅན་དེ་ལྟ་བུ་རྣམས་དང་སྐལ་པ་མཉམ་པར་སྐྱེ་བར་འགྱུར་ཏེ། སེམས་ཅན་དེ་དག་ནི། ཆུར་སྐྱེས་ཤིང་  
  
  
༄༅། །ཆུར་རྒས། ཆུར་འཆི་བའི་དུས་བྱེད་དོ། །དགའ་བོ། དུད་འགྲོ་རྣམས་ཀྱི་ནང་དུ་སྐྱེས་པའི་སེམས་ཅན་དག་ལ་གང་དག་བཤང་བ་དང། གཅི་བའི་དྲི་ཚོར་ནས་འདི་བཟའོ། །  
འདི་བཏུང་ངོ། །སྙམ་ཞིང། དེར་རྒྱུག། ཀུན་ཏུ་རྒྱུག་པ་དག་ཀྱང་ཡོད་དོ། །དེ་དག་ཀྱང་གང་ཞེ་ན། འདི་ལྟ་སྟེ། ར་དང། ལུག་དང། བྱ་གག་དང། ཕག་དང། ཁྱི་དང། ཝ་དང། བྱ་རོག་  
དང། ཆུན་ལག་དང། སྦྲང་བུ་དང། གཞན་ཡང་སེམས་ཅན་བཤང་བ་དང། གཅི་བའི་དྲི་ཚོར་ནས་འདི་བཟའོ། །འདི་བཏུང་ངོ། །སྙམ་ཞིང་དེར་རྒྱུག་ཀུན་ཏུ་རྒྱུག་པ་གང་དག་ཡིན་པའོ། །  
དེ་ལ་བྱིས་པ་སོ་སོའི་སྐྱེ་བོ་ཐོས་པ་དང་མི་ལྡན་པ། སྔོན་དྲིའི་རྗེས་སུ་ཆགས་པ། ལུས་ཀྱིས་ཉེས་པར་སྤྱོད་པ་སྤྱད་ཅིང་ངག་དང། ཡིད་ཀྱིས་ཉེས་པར་སྤྱོད་པ་སྤྱད་ནས་སེམས་ཅན་དེ་ལྟ་བུ་  
རྣམས་དང་སྐལ་བ་མཉམ་པར་སྐྱེ་བར་འགྱུར་ཏེ། སེམས་ཅན་དེ་དག་ནི། བཤང་བ་དང། གཅི་བའི་དྲི་ཚོར་ནས་འདི་བཟའོ། །འདི་བཏུང་ངོ། །སྙམ་ཞིང་རྒྱུག་ཀུན་ཏུ་རྒྱུག་པར་འགྱུར་རོ། །  
དགའ་བོ། དུད་འགྲོ་རྣམས་ཀྱི་ནང་དུ་སྐྱེས་པའི་སེམས་ཅན་དག་ལ་གང་དག་རྩྭ་སྐམ་པོ་དང། གཤེར་བ་ལྕེའི་རྩེ་མོས་བསྡུས་ནས་སོའི་སྐམ་པས་བཅད་དེ་ཟ་བ་དག་ཀྱང་ཡོད་དོ། །དེ་དག་ཀྱང་གང་  
ཞེ་ན། འདི་ལྟ་སྟེ། གླང་པོ་ཆེ་དང། རྟ་དང། རྔ་མོ་དང་བ་ལང་དང། བོང་བུ་དང། རི་དྭགས་དང། མ་ཧེ་དང། ཕག་རྒོད་དང། གཞན་ཡང། སེམས་ཅན་རྩ་སྐམ་པོ་དང། གཤེར་བ་ལྕེའི་རྩེ་  
  
  
པའོ། །དགའ་བོ། འཁོར་བ་ནི། བཟང་རླག་པ། ཤིན་ཏུ་བཟང་རླག་པ་སྟེ། འདི་ཐམས་ཅད་ནི། འབར། ཀུན་ཏུ་འབར། ཀུན་ཏུ་རབ་ཏུ་འབར་  
ཞིང། མེ་ལྕེ་གཅིག་ཏུ་གྱུར་པ་ཡིན་ནོ། །དགའ་བོ། གཞན་ཡང་ཐམས་ཅད་ནི། མིག་དང། རྣ་བ་དང། སྣ་དང། ལྕེ་དང། ལུས་དང། ཡིད་དང། གཟུགས་རྣམས་དང། སྒྲ་དང། དྲི་དང། རོ་དང་  
རེག་བྱ་དང། ཆོས་རྣམས་སོ། །དགའ་བོ། དེ་ཐམས་ཅད་གང་གིས་ཀུན་ཏུ་འབར། རབ་ཏུ་འབར། ཀུན་ཏུ་རབ་ཏུ་འབར་ཞིང། མེ་ལྕེ་གཅིག་ཏུ་གྱུར་པ་ཡིན་ཞེ་ན། འདོད་ཆགས་ཀྱི་མེ་དང། ཞེ་  
སྡང་གི་མེ་དང། གཏི་མུག་གི་མེས་ཀྱང་ཀུན་ཏུ་འབར། ཀུན་ཏུ་རབ་ཏུ་འབར་ཞིང། མེ་ལྕེ་གཅིག་ཏུ་གྱུར་པ་ཡིན་ནོ། །སྐྱེ་བ་དང། རྒ་བ་དང། ན་བ་དང། འཆི་བ་དང། མྱ་ངན་དང། སྨྲེ་སྔགས་  
འདོན་པ་དང། སྡུག་བསྔལ་བ་དང། ཡིད་མི་བདེ་བ་དང། འཁྲུག་པ་རྣམས་ཀྱིས་ཀྱང་ཀུན་ཏུ་འབར། སྡུག་བསྔལ་གྱིས་ཀྱང་ཀུན་ཏུ་འབར་རོ། །ཞེས་བཤད་དོ། །དགའ་བོ། ལེ་ལོ་ཅན་སྡིག་  
པ་མི་དགེ་བའི་ཆོས། ཀུན་ནས་ཉོན་མོངས་པར་བྱེད་པ་ཡང་སྲིད་པ་པ། རྣམ་པར་སྨིན་པ་སྡུག་བསྔལ་བ་ཅན། ཚེ་ཕྱི་མ་ལ་སྐྱེ་བ་དང། རྒ་བ་དང། འཆི་བར་འགྱུར་བ་དག་དང་འདྲེས་པ་ཅན་ནི་  
སྡུག་བསྔལ་བར་གནས་སོ། །དགའ་བོ། བརྩོན་འགྲུས་བརྩམས་པ། མཐུ་དང་ལྡན་པ། བརྩོན་འགྲུས་དང་ལྡན་པ། སྤྲོ་བ་ཅན། ཕ་རོལ་གནོན་པ། བརྟན་པ། ནེམ་ནུར་མེད་པ། དགེ་བའི་  
  
  
༄༅། །ཆོས་རྣམས་ལ་བརྩོན་པ་མ་བཏང་བ་ནི། བདེ་བར་གནས་སོ། །དགའ་བོ། དེ་ལྟ་བས་ན། འདི་ལྟར་བསླབ་པར་བྱ་སྟེ། པགས་པ་དང། ཆུ་རྒྱུས་དང། རུས་པ་ཙམ་ལུས་ཀྱང་  
རུང། ལུས་ལས་ཤ་དང། ཁྲག་དག་བསྐམས་ཀྱང་བླ། འོན་ཀྱང་ཀྱེ་མ་བརྩོན་འགྲུས་བརྩམས་པ། མཐུ་དང་ལྡན་པ། བརྩོན་འགྲུས་དང་ལྡན་པ། སྤྲོ་བ་ཅན། ཕ་རོལ་གནོན་པ། བརྟན་པ། ནེམ་  
ནུར་མེད་པ། དགེ་བའི་ཆོས་རྣམས་ལ་བརྩོན་པ་མ་བཏང་བས། ཐོབ་པར་བྱ་བ་གང་ཡིན་པ་དེ་མ་ཐོབ་པར་བར་སྐབས་སུ་བརྩོན་འགྲུས་དོར་བར་མི་བྱའོ། །ཞེས་དགའ་བོ། ཁྱོད་ཀྱིས་དེ་ལྟར་བསླབ་  
པར་བྱའོ། །དགའ་བོ། ང་ནི། འཇིག་རྟེན་དང་ལྷན་ཅིག་རྩོད་པར་མི་བྱེད་དེ། འཇིག་རྟེན་ཉིད་ང་དང་ལྷན་ཅིག་རྩོད་པར་བྱེད་དོ། །དེ་ཅིའི་ཕྱིར་ཞེ་ན། ཆོས་སྨྲ་བ་ནི། སུ་ཡང་འགའ་དང་ཡང་ལྷན་ཅིག་  
རྩོད་པར་མི་བྱེད་དོ། །ངའོ་ཞེས་རྩོད་པར་མི་བྱེད། ལྟ་བ་རྟེག་[*RTOG?]པའི་བཟོད་པས་མ་ཡིན། སྐལ་པ་ཡོད་པའི་གཟུགས་ཀྱིས་མ་ཡིན་གྱི། ང་ནི། བདག་གིས་ཇི་ཙམ་མཐོང་བ་དང། རིག་པ་དང་  
མངོན་པར་རྫོགས་པར་སངས་རྒྱས་པ་དང། མངོན་སུམ་དུ་བྱས་པ་དེ་ཁོ་ན་སྨྲའོ། །དགའ་བོ། དེ་ཇི་སྙམ་དུ་སེམས། དེ་བཞིན་གཤེགས་པ་གཞན་དུ་འགྱུར་བའི་ཚིག་གང་ཡིན་པ་དེ་གསུང་  
ངམ། བཙུན་པ། མ་ལགས་སོ། །དགའ་བོ། ལེགས་སོ། །ལེགས་སོ། །དེ་བཞིན་གཤེགས་པ་གཞན་དུ་འགྱུར་བའི་ཚིག་གང་ཡིན་པ་དེ། གསུང་བ་ནི། གནས་མ་ཡིན་ཞིང་གོ་སྐབས་མེད་  
  
  
དགའ་བོ། དེ་བཞིན་གཤེགས་པ་ནི། ཡང་དག་པར་གསུང་པ་བདེན་པ་གསུང་བ། ཆོས་གསུང་བ། དེ་ཁོ་ན་ཉིད་གསུང་བ། ཕྱིན་ཅི་མ་ལོག་པར་གསུང་བའོ། །དེ་བཞིན་གཤེགས་པ་ནི། ཡུན་  
རིང་པོ་ནས་འཇིག་རྟེན་ལ་ཕན་པ་བཞེད་པ། བདེ་བ་བཞེད་པ། གྲུབ་པ་དང་བདེ་བ་བཞེད་པ། ལམ་མཁྱེན་པ། ལམ་གྲུབ་པ། ལམ་སྟོན་པ་ལམ་རྗོད་པ། ལམ་ཡོངས་སུ་འདྲེན་པའོ། །དེ་བཞིན་  
གཤེགས་པ་ནི། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ་འཇིག་རྟེན་མཁྱེན་པ། སྐྱེས་བུ་འདུལ་བའི་  
ཁ་ལོ་སྒྱུར་བ་བླ་ན་མེད་པ། ལྷ་དང་མི་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་སོ། །དགའ་བོ། འཇིག་རྟེན་ནི། དད་པ་མེད་པ། དབང་པོས་འཁོལ་བ། འཕྲལ་གང་དུ་ལྟ་བ། ལག་ཏུ་འོངས་  
པ་མཐོང་བ། འགོད་པ་ཆེ་བ། བསགས་པ་ཉུང་བ་སྟེ། སླ་བ་མི་བྱེད་ཀྱི། དཀའ་བས་བདག་ཉིད་ཀུན་ཏུ་རྩོལ་བར་བྱེད་དོ། །དགའ་བོ་།ལུང་ཡང་མི་དགོས། ཤེས་རབ་ཀྱང་མི་དགོས། ཁྱོད་ཀྱིས་  
ཤའི་མིག་གིས་ཇི་ཙམ་མཐོང་བ་དེ་ཁོ་ན་ལ་ཡང་དག་པར་རྟོགས་ཤིག་དང། ཇི་ལྟར་མཐང་བ་ལ་ཡང་དག་པར་བརྟགས་པ་ཉིད་ཀྱིས་ཐར་བར་འགྱུར་རོ། །དགའ་བོ། ཁྱོད་ང་ལ་དད་པས་མ་འགྲོ་  
དགའ་བོས་མ་འགྲོ། རྗེས་སུ་ཐོས་པས་མ་འགྲོ། རྣམ་པ་ལ་རྟོག་པས་མ་འགྲོ། དགེ་སྦྱོང་དུ་ལྟ་བས་མ་འགྲོ། དགེ་སྦྱོང་གི་ལྟ་བ་ལ་རྟོག་པ་བཟོད་པས་མ་འགྲོ། དགེ་སྦྱོང་ལ་གུས་པས་མ་འགྲོ་  
  
  
༄༅། །བདག་གི་བླ་མ་དགེ་སྦྱོང་གོའུ་ཏ་མའོ། །ཞེས་མ་འགྲོ་ཞིག། དགའ་བོ། འོན་ཀྱང་གཅིག་པུ་ལྐོག་ཏུ་སོང་ལ། ངས་ཆོས་གང་དག་ཉིད་ཀྱིས་མངོན་པར་མཁྱེན་པས། མངོན་  
པར་རྫོགས་པར་སངས་རྒྱས་པ་དེ་དག་སོམས་ཤིག་གཞོལ་ཅིག་ཉེ་བར་རྟོགས་ཤིག། ལན་མང་དུ་གྱིས་ཤིག་དང། ཆོས་གང་དང་གང་མངོན་སུམ་དུ་བྱས་པའི་ཆོས་དེ་དང་དེ་རྫོགས་  
པར་བྱས་ན། བདག་ཉིད་གླིང་དང། བདག་ཉིད་སྐྱབས་ཅན་དང་ཆོས་གླིང་དང། ཆོས་སྐྱབས་ཅན་དང། གཞན་མ་ཡིན་པ་གླིང་དང། གཞན་མ་ཡིན་པ་སྐྱབས་ཅན་དུ་གནས་སོ། །  
དགའ་བོ། ཇི་ལྟར་ན། དགེ་སྦྱོང་བདག་ཉིད་གླིང་དང། བདག་ཉིད་སྐྱབས་ཅན་དང། ཆོས་གླིང་དང། ཆོས་སྐྱབས་ཅན་དང། གཞན་མ་ཡིན་པ་གླིང་དང། གཞན་མ་ཡིན་པ་སྐྱབས་ཅན་  
དུ་གནས་ཤེ་ན། དགའ་བོ། འདི་ན་དགེ་སློང་རྟུན་པ་དང་ལྡན་པ་དྲན་པ་དང་ཤེས་བཞིན་ཅན། འཇིག་རྟེན་ལ་བརྣབ་སེམས་དང། ཡིད་མི་བདེ་བ་རྣམ་པར་སྤངས་ནས་ནང་གི་ལུས་ལ་  
ལུས་ཀྱི་རྗེས་སུ་ལྟ་ཞིང་གནས། ཕྱིའི་ལུས་ལ་ལུས་ཀྱི་རྗེས་སུ་ལྟ་ཞིང་གནས། ཕྱི་དང་ནང་གི་ལུས་ལ་ལུས་ཀྱི་རྗེས་སུ་ལྟ་ཞིང་གནས། ལུས་ལ་ཀུན་འབྱུང་བའི་ཆོས་སུ་རྗེས་སུ་ལྟ་ཞིང་གནས། ལུས་  
ལ་ཀུན་འབྱུང་བ་ལ་ཟད་པའི་ཆོས་སུ་ལྟ་ཞིང་གནས། ལུས་ཡོད་དོ་།ཞེས་དེའི་དྲན་པ་འདི་ལྟ་སྟེ། ཤེས་པ་ཙམ་དང། མཐོང་བ་ཙམ་དང། སོ་སོར་དྲན་པ་ཙམ་ལེགས་པར་གནས་ཤིང། མི་  
  
  
བྱེད་དོ། །དགའ་བོ། དེ་བཞིན་དུ་དགེ་སློང་རྟུན་པ་དང་ལྡན་པ་དྲན་པ་དང་ཤེས་བཞིན་ཅན། འཇིག་རྟེན་ལ་བརྣབ་སེམས་དང། ཡིད་མི་བདེ་བ་  
རྣམ་པར་སྤངས་ནས་ནང་གི་ལུས་ལ་ཡང་ལུས་ཀྱི་རྗེས་སུ་ལྟ་ཞིང་གནས། ཕྱི་དང་ནང་གི་ལུས་ལ་ཡང་ལུས་ཀྱི་རྗེས་སུ་ལྟ་ཞིང་གནས་པ། ནང་གི་ཚོར་བ་དག་དང། ཕྱིའི་ཚོར་བ་དག་དང། ཕྱི་དང་ནང་  
གི་ཚོར་བ་དག་ལ་རྗེས་སུ་ལྟ་ཞིང་གནས། ནང་གི་སེམས་དང་ཕྱིའི་སེམས་དང། ཕྱི་ནང་གི་སེམས་ལ་སེམས་ཀྱི་རྗེས་སུ་ལྟ་ཞིང་གནས། ནང་གི་ཆོས་རྣམས་དང། ཕྱིའི་ཆོས་རྣམས་དང། ཕྱི་  
དང་ནང་གི་ཆོས་རྣམས་ལ་ཆོས་ཀྱི་རྗེས་སུ་ལྟ་ཞིང་གནས། ཆོས་རྣམས་ལ་ཀུན་འབྱུང་བའི་ཆོས་ཀྱི་རྗེས་སུ་ལྟ་ཞིང་གནས། ཆོས་རྣམས་ལ་ཀུན་འབྱུང་བ་ལ་ཟད་པར་རྗེས་སུ་ལྟ་ཞིང་གནས། ཆོས་  
རྣམས་ཡོད་དོ། །ཞེས་དེའི་དྲན་པ་འདི་ལྟ་སྟེ། ཤེས་པ་ཙམ་དང་མཐོང་བ་ཙམ་དང། སོ་སོར་དྲན་པ་ཙམ་དུ་ལེགས་པར་གནས་ཤིང་མི་རྟོན་པར་གནས་ལ། འཇིག་རྟེན་ན་ཅུང་ཟད་ཀྱང་ཉེ་བར་  
ལེན་པར་མི་བྱེད་དེ། དགའ་བོ། དེ་ལྟར་ན། དགེ་སློང་བདག་ཉིད་གླིང་དང། བདག་ཉིད་སྐྱབས་ཅན་དང། ཆོས་གླིང་དང། ཆོས་སྐྱབས་ཅན་དང། གཞན་མ་ཡིན་པ་གླིང་དང། གཞན་མ་ཡིན་པ་སྐྱབས་  
ཅན་དུ་གནས་པ་ཡིན་ནོ། །དགའ་བོ། ཚུར། སྐྱེས་བུ་གཡོ་མེད་པ། སྒྱུ་མེད་པ། དྲང་པོ་བརྟན་པའི་རང་བཞིན་ཅན་དེ་ནི། ངས་ནང་གདམས་ན། ནུབ་ཀུན་ཤེས་པ་ལུང་སྟོན་པར་འགྱུར། ནུབ་  
  
  
༄༅། །གདམས་ན། ནང་ཀུན་ཤེས་པ་ལུང་སྟོན་པར་འགྱུར་རོ་།དགའ་བོ། ངའི་ཆོས་ནི། ལེགས་པར་གསུངས་པ། ཡང་དག་པར་མཐོང་བ། ནད་མེད་པ། དུས་ཆད་པ་  
མེད་པ། ཉེ་བར་གཏོད་པ། འདི་མཐོང་བ་ལ་དོན་ཡོད་ལ། མཁས་པ་རྣམས་ཀྱིས་རང་གིས་རིག་པར་བྱ་བ་ཡིན་ནོ། །གསུང་རབ་འདི་ནི། འདི་ལྟ་སྟེ། སྟོན་པ་ཡང་མངོན་སུམ་དུ་གྱུར། དམ་  
པའི་ཆོས་ཉེ་བར་གཏོད་པ། ཡོངས་སུ་མྱ་ངན་ལས་འདའ་བར་འགྱུར་བ། རྫོགས་པའི་བྱང་ཆུབ་ཏུ་འགྲོ་བ། བདེ་བར་གཤེགས་པས་ཐུགས་སུ་ཆུད་པ་ཡང་སྟོན་པས། སྙིང་པོ་བཏུང་བར་  
བྱ་བ་ཡིན་ནོ། །དགའ་བོ། དེ་ལྟ་བས་ན། ཁྱོད་ཀྱིས་རང་གི་དོན་དང། གཞན་གྱི་དོན་དང། གཉི་གའི་དོན་ལ་ལྟ་ཞིང། སོ་སོ་ཡང་དག་པར་བསླབ་པར་བྱ་སྟེ། ཅི་ནས་ཀྱང་བདག་རབ་ཏུ་བྱུང་ནས་  
དོན་ཡོད་པ་དང། འབྲས་བུ་དང་བཅས་པ་དང། བདེ་བར་འབྱུང་བ་དང། རྣམ་པར་སྨིན་པ་བདེ་བར་འགྱུར་བ་དང། གང་དག་གི་ཆོས་གོས་དང། བསོད་སྙོམས་དང། གནས་མལ་དང། ན་བའི་  
རྐྱེན་གྱིས་ཡོ་བྱད་སྨན་དག་ཡོངས་སུ་སྤྱད་པ། དེ་དག་གི་བྱ་བ་བྱས་པ་དེ་དག་ཀྱང་ཅི་ནས་ཀྱང་ཤིན་ཏུ་འབྲས་བུ་ཆེ་བ་དང་ཤིན་ཏུ་ཕན་ཡོན་ཆེ་བ་དང། ཤིན་ཏུ་གཟི་བརྗིད་ཆེ་བ་དང། རྒྱ་ཆེན་པོར་  
འགྱུར་བ་དེ་ལྟར་དགའ་བོ་ཁྱོད་ཀྱིས་བསླབ་པར་བྱའོ། །གང་ལ་དགའ་བ་དང། གང་ན་མངོན་པར་དགའ་བའི་གཟུགས་དེ་ལ་རྣམ་པར་འགྱུར་བ་དང། གཞན་དུ་འགྱུར་བ་དང། མྱ་ངན་དང། སྨྲེ་  
  
  
སྡུག་བསྔལ་བ་དང། ཡིད་མི་བདེ་བ་དང། འཁྲུག་པ་རྣམས་འབྱུང་བར་མི་འགྱུར་བའི་གཟུགས་ནི། ངས་གཅིག་ཀྱང་ཡང་དག་པར་རྗེས་སུ་མི་མཐོང་ངོ། །དགའ་བོ། དེ་ཇི་སྙམ་  
དུ་སེམས། གཟུགས་རྟག་གམ། མི་རྟག། བཙུན་པ། མི་རྟག་ལགས་སོ། །མི་རྟག་པ་གང་ཡིན་པ་དེ། སྡུག་བསྔལ་བ་ཡིན་ནམ། སྡུག་བསྔལ་བ་མ་ཡིན། བཙུན་པ། དེ་ནི། སྡུག་བསྔལ་བ་  
ལགས་ཏེ། གང་མི་རྟག་པ་ནི། སྡུག་བསྔལ་བ། འགྱུར་བའི་ཆོས་ཅན་ལགས་སོ། །དེ་ཇི་ག། འཕགས་པ་ཉན་ཐོས་ཐོས་པ་དང་ལྡན་པ་འདི་ནི། བདག་གིའོ། །འདི་ནི། བདག་གོ་དེ་ནི། བདག་  
གི་བདག་གོ་ཞེས་བདག་གིར་ཁས་ལེན་ཏམ། བཙུན་པ། མ་ལགས་སོ་།དགའ་བོ། དེ་ཇི་སྙམ་དུ་སེམས། ཚོར་བ་དང། འདུ་ཤེས་དང། འདུ་བྱེད་རྣམས་དང། རྣམ་པར་ཤེས་པ་རྟག་  
གམ་མི་རྟག་བཙུན་པ། མི་རྟག་ལགས་སོ། །མི་རྟག་པ་གང་ཡིན་པ་དེ། སྡུག་བསྔལ་བ་ཡིན་ནམ། སྡུག་བསྔལ་བ་མ་ཡིན། བཙུན་པ། སྡུག་བསྔལ་བ་ལགས་ཏེ། གང་མི་རྟག་པ་ནི། སྡུག་  
བསྔལ་བ། འགྱུར་བའི་ཆོས་ཅན་ལགས་སོ། །དེ་ཇི་ག། འཕགས་པ་ཉན་ཐོས་ཐོས་པ་དང་ལྡན་པ། འདི་ནི། བདག་གིའོ། །འདི་ནི། བདག་གོ་།འདི་ནི། བདག་གི་བདག་གོ་ཞེས་བདག་ཏུ་ཁས་  
ལེན་ཏམ། བཙུན་པ། མ་ལགས་སོ། །དགའ་བོ། དེ་ལྟ་བས་ན། ཁྱོད་ཀྱིས་གཟུགས་གང་ཡིན་པ་ཅི་ཡང་རུང། འདས་པའམ། མ་འོངས་པའམ་ད་ལྟར་བྱུང་བའམ། ནང་གིའམ། ཕྱིའིའམ། རགས་  
  
  
༄༅། །པའམ། ཕྲ་བའམ། ངན་པའམ། གྱ་ནོམ་པའམ། ཐག་རིང་བ་གང་ཡིན་པའམ། ཉེ་བ་གང་ཡིན་པ་དེ་དག་ཐམས་ཅད་ལ། འདི་ནི། བདག་གི་མ་ཡིན། འདི་ནི། བདག་  
མ་ཡིན། འདི་ནི། བདག་གི་བདག་མ་ཡིན་ནོ། །ཞེས་དེ་དེ་ལྟར་ཡང་དག་པའི་ཤེས་རབ་ཀྱིས་ཡང་དག་པ་ཇི་ལྟ་བ་བཞིན་དུ་བལྟ་བར་བྱ་ཞིང། ཚོར་བ་གང་ཡིན་པ་ཅི་ཡང་རུང་བ་དང། འདུ་ཤེས་གང་ཡིན་  
པ་ཅི་ཡང་རུང་བ་དང། འདུ་བྱེད་གང་ཡིན་པ་ཅི་ཡང་རུང་བ་དང། རྣམ་པར་ཤེས་པ་གང་ཡིན་པ་ཅི་ཡང་རུང་བ་དང། འདས་པའམ། མ་འོངས་པའམ། ད་ལྟར་བྱུང་བའམ། ནང་གིའམ། ཕྱིའི་འམ་  
རགས་པའམ། ཕྲ་བའམ། ངན་པའམ། གྱ་ནོམ་པའམ། ཐག་རིང་བ་གང་ཡིན་པའམ། ཉེ་བ་གང་ཡིན་པ་དེ་ཐམས་ཅད་ལ། འདི་ནི། བདག་གི་མ་ཡིན། འདི་ནི། བདག་མ་ཡིན། དེ་ནི། བདག་གི་  
བདག་མ་ཡིན་ནོ། །ཞེས་དེ་དེ་ལྟར་ཡང་དག་པའི་ཤེས་རབ་ཀྱིས་ཡང་དག་པ་ཇི་ལྟ་བ་བཞིན་དུ་བལྟ་བར་བྱའོ། །འཕགས་པ་ཉན་ཐོས་ཐོས་པ་དང་ལྡན་པ་དེ་ལྟར་ལྟ་བ་ན། གཟུགས་ལས་ཀྱང་ཡིད་འབྱུང་  
བར་འགྱུར་ཞིང། ཚོར་བ་དང། འདུ་ཤེས་དང། འདུ་བྱེད་རྣམས་དང། རྣམ་པར་ཤེས་པ་ལས་ཀྱང་ཡིད་འབྱུང་བར་འགྱུར་རོ། །ཡིད་བྱུང་ན། འདོད་ཆགས་དང་བྲལ་ལོ། །འདོད་ཆགས་དང་བྲལ་ན་  
རྣམ་པར་གྲོལ་ལོ། །རྣམ་པར་གྲོལ་ན། བདག་གི་ཟག་པ་ཟད་དོ་།ཚངས་པར་སྤྱོད་པ་བསྟེན་ཏོ། །བྱ་བ་བྱས་སོ། །འདི་ལས་སྲིད་པ་གཞན་མི་ཤེས་སོ། །ཞེས་རྣམ་པར་གྲོལ་བའོ། །སྙམ་པའི་ཡེ་ཤེས་  
  
  
།ཆོས་ཀྱི་རྣམ་གྲངས་འདི་བཤད་པ་ན་ཚེ་དང་ལྡན་པ་དགའ་བོ་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་བྲལ་བ་སྐྱེས་སོ། །དགེ་སློང་ལྔ་བརྒྱ་ནི། ལེན་པ་མེད་པར་ཟག་པ་དག་ལས་  
སེམས་རྣམ་པར་གྲོལ་ལོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ཏེ། བདེ་བར་གཤེགས་པས་དེ་སྐད་གསུངས་ནས། སྟོན་པས་གཞན་ཡང་འདི་སྐད་བཀའ་སྩལ་ཏོ། །དགའ་བོ། མཉམ་  
གཞག་མིན་སེམས་ལ། །ཕུང་པོ་ཐམས་ཅད་ཟད་པ་དང། ཡེ་ཤེས་དག་པ་སྐྱེ་མི་འགྱུར། །དེ་ལྟར་བརྩོན་པ་ལྷུར་བླང་བྱ། །ཕུང་པོ་སྐྱེ་ཞིང་འཇིག་པ་དག་ཡང་དང་ཡང་དུ་སོ་སོར་བརྟག་དག་པ་ཡང་དག་  
སྐྱེས་པ་ལ། །ལྷ་རྣམས་ཐམས་ཅད་དགའ་བར་འགྱུར། །སྡུག་དང་གྲོགས་དང་འགྲོགས་པ་དང། །ལྡན་ཞིང་རིམ་གྲོ་བྱེད་པ་དང་།རྙེད་དང་བཀུར་སྟི་ཚིགས་སུ་བཅད། །གང་དེ་དགའ་བ་ཡོངས་སྤང་གྱིས། །  
ཁྱིམ་གནས་དེ་བཞིན་ཁྱིམ་པ་མིན། །གཉིས་ཀ་དང་ནི་མི་འདྲེན་།སྡུག་བསྔལ་གྱི་ནི་མཐར་བྱེད་ཁྱོད། །དེ་ལྟ་ན་ནི་མཐར་ཕྱིན་འགྱུར། །དང་པོ་ནུར་ནུར་པོར་འགྱུར་ཏེ། །དེ་ནས་མེར་མེར་པོར་འགྱུར་རོ། །མེར་  
མེར་པོ་ལས་ནར་ནར་འགྱུར། །ནར་ནར་པོ་ལས་གོར་གོར་འགྱུར། །གོར་གོར་པོ་ལས་ཡན་ལག་ནི། །བཞི་དང་མགོ་ཡང་སྐྱེ་འགྱུར་ཉིད། །ལས་ཀྱི་རྒྱུ་ལས་བྱུང་བ་ཡི། །རུས་ཚོགས་སྣ་ཚོགས་སྐྱེ་བར་འགྱུར་  
མགོ་ཡི་ཐོད་པ་དགུ་དང་ནི། །འགྲམ་པ་ཡི་ནི་རུས་པ་གཉིས། །སོ་ནི་སུམ་ཅུ་རྩ་གཉིས་དང། །སོ་ཡི་རྩ་བ་སུམ་ཅུ་གཉིས། །མགྲིན་པ་དང་ནི་སྣ་བའི་དྲུང། །སྣ་དང་སྐན་ནི་གོང་མ་དང། །སྙིང་ག་ལྐོག་མ་མིད་  
  
  
༄༅། །པ་ཡི། །རུས་པ་དག་ནི་ཉི་ཤུར་འགྱུར། །མིག་གི་རུས་པ་བཞི་དང་ནི། །ཐལ་གོང་གི་ཡང་རུས་པ་བཞི། །དཔུང་པ་གཡས་དང་གཡོན་དག་གི་རུས་པ་དག་ནི་ལྔ་བཅུ་ཡོད། །བྲང་གི་  
རུས་པ་བརྒྱད་ཡིན་ཏེ། །དེ་ལ་སྒལ་ཚིགས་སུམ་ཅུ་གཉིས། །རྒྱབ་ཀྱི་རྩིབ་མའི་རུས་པ་ནི། །རུས་པ་དག་ནི་སུམ་ཅུའོ། །ངོས་གཉིས་རྩིབ་ལོགས་གཡས་པ་ན། །རྩིབ་རུས་བཅུ་གསུམ་ལྡན་པ་སྟེ། །དེ་བཞིན་རྩིབ་  
ལོགས་གཡོན་པ་ན། །གཞན་ཡང་བཅུ་དང་གསུམ་ཡོད་དེ། །དེ་དག་ཉི་ཤུ་རྩ་དྲུག་སྟེ། །ཚིགས་གསུམ་པ་ནི་གསུམ་གསུམ་དང། །ཚིགས་གཉིས་པ་ནི་གཉིས་དང་ལྡན། །ལྷག་མ་རྣམས་ནི་ཚིགས་མེད་དེ། །  
བརླ་ནི་གཡས་དང་གཡོན་དག་ལ། །རུས་པ་དག་ནི་བཅོ་ལྔ་ཡོད་།རུས་འདི་དག་ལ་རུས་པ་ནི། །བརྒྱ་དང་ལྔ་དང་གསུམ་ཡོད་པར་།རྫོགས་པའི་སངས་རྒྱས་རབ་མཁྱེན་པ། །བདེན་པའི་མཚན་གྱིས་བཀའ་  
སྩལ་ཏོ། །འོག་ཏུ་རྐང་པའི་མཐིལ་ནས་ནི། །གོང་དུ་ཀླད་པའི་བར་གྱི་ལུས། །གང་དག་གིས་ནི་ཉེར་བརྟེན་པ། །འདམ་བུའི་ཁྱིམ་བཞིན་ཉམ་ཆུང་ངོ། །གཟེར་གྱི་གཟུངས་ཀྱིས་མ་ཟིན་པ། །ཤ་དང་ཁྲག་  
གིས་གཡོགས་པ་སྟེ། །རྒྱུ་མ་མཁན་གྱི་སྲད་བུ་ཡིས། །ཤིང་གི་འཁྲུལ་འཁོར་སྦྲེལ་བ་ལྟར། །དེ་བཞིན་དུ་ནི་ལུས་འདི་ཡང། །ཆུ་རྒྱུས་དག་གི་བྲེང་གིས་སྦྲེལ། །པགས་པ་རློན་པས་སོ་སོར་གཡོགས་  
སྒོ་དགུའི་རྨ་ནི་ཆེན་པོར་ལྡན། །མི་གཙང་རུལ་བའི་དྲི་མནམ་པ་།ཀུན་ནས་རབ་ཏུ་འཛག་པར་འགྱུར། །ཇི་ལྟར་འབྲུ་ནི་སྣ་ཚོགས་ཀྱིས་།སྦྱང་ནི་བཀང་བར་གྱུར་པ་ལྟར། །དེ་བཞིན་དུ་ནི་ལུས་འདི་  
  
  
།སྣ་ཚོགས་རུལ་པའི་འབྱུང་གནས་ཡིན། །རུས་པའི་འཁྲུལ་འཁོར་འདི་འདྲ་བའི། །ལུས་ནི་རུལ་པ་སྙིང་པོ་མེད། །འདི་ལ་བྱིས་པ་བག་མེད་དོ། །ཆགས་སུ་མེད་པར་ཤེས་པར་གྱིས། །རྡུལ་དང་མཆིལ་མ་  
སྣབས་དག་དང། བད་ཀན་རྣག་དང་ཁྲག་རྣམས་དང། །མཆིན་པ་མཁྲིས་པ་ཞག་དང་ནི། །ཟག་པ་ཀླད་པ་ཀླད་རྒྱས་དང། །སྙིང་དང་སུལ་མང་མཁལ་མདང། །མི་གཙང་གློ་བ་ལྡང་བ་དང། །ཚིལ་དང་སྤུ་དང་  
མཚེར་པ་དང། །རྒྱུ་མ་དང་ནི་གཉེ་མ་སྟེ། །འདི་ནི་རུལ་བ་སྣ་ཚོགས་པ། །འདི་འདྲ་བ་ཡི་འབྱུང་ཁུངས་ཡིན། །སྡིག་ལུས་འཇིགས་པ་ཆེན་པོ་སྟེ། །དགྲ་དང་འདྲ་བར་ཤེས་པར་བྱ། །གྲོང་ཁྱེར་རྙིང་པ་ཇི་  
བཞིན་དུ། །རུས་པའི་ལུས་ནི་ཉམ་ཆུང་ངོ། །འདུས་བྱས་ཉིན་དང་མཚན་དུ་ཡང། །རྣམ་པར་འཇིག་ཤིང་རབ་ཏུ་འཇིག་གྲོང་ཁྱེར་རུས་པའི་རྩིག་པ་ཅན། །ཤ་དང་ཁྲག་གིས་ཞལ་ཞལ་བྱུགས། །དེ་ལ་  
འདོད་ཆགས་ཞེ་སྡང་དང། གཏི་མུག་དང་ནི་འཆབ་པ་སྐྱེ། །གྲོང་ཁྱེར་རྩིག་པའི་རུས་པ་ཅན། །ཤ་དང་ཁྲག་གིས་བྱུགས་པ་དག་།ཕྱི་དང་ནང་བཅས་རྟག་ཏུ་ཡང། །མི་མཛའ་བ་ཡིས་མངོན་པར་གཙེས་  
བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་པ་དང། ཚེ་དང་ལྡན་པ་དགའ་བོ་དང། དགེ་སློང་ལྔ་བརྒྱ་པོ་དེ་དག་ཡི་རང་སྟེ་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །དེ་ནས་བཅོམ་  
ལྡན་འདས་ཀྱིས་ཚེ་དང་ལྡན་པ་དགའ་བོ་མངལ་དུ་འཇུག་པའི་མདོས་གདམས་ནས་འཁོར་བའི་དགོན་པ་ལས་བསྒྲལ་ཏེ་ཤིན་ཏུ་མཐར་ཐུག་པའི་གྲུབ་པ་དང་བདེ་བ་མྱ་ངན་ལས་འདས་པ་ལ་བཞག་གོ་  
  
  
༄༅། །དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་ངའི་དགེ་སློང་དབང་པོའི་སྒོ་བསྡམས་པ་རྣམས་ཀྱི་མཆོག་ནི། འདི་ལྟ་སྟེ། དགེ་སློང་  
དགའ་བོ། འདི་ཡིན་ནོ། །དེ་ནས་ཚེ་དང་ལྡན་པ་དགའ་བོ་དགྲ་བཅོམ་པ་ཉིད་ཐོབ་སྟེ། རྣམ་པར་གྲོལ་བའི་དགའ་བ་དང། བདེ་བ་མྱོང་བས་དེའི་ཚེ་ཚིགས་སུ་བཅད་དེ་སྨྲས་པ། བསྲོ་གང་གི་ནི་ཁྲུས་  
དག་དང། །ཟས་དང་སྣུམ་བསྐུ་བྱུག་པ་དང། །གདུགས་ཀྱིས་དགའ་བ་བྱས་པ་ཡི། །བདེ་བ་མང་པོ་ཉམས་སུ་མྱོང། །དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པར་མཛད་པ་  
སངས་རྒྱས་བཅོམ་ལྡན་འདས་ལ་ཞུས་པ། བཙུན་པ། ཚེ་དང་ལྡན་པ་དགའ་བོས་ལས་ཅི་ཞིག་བགྱིས་ན། ལས་དེའི་རྣམ་པར་སྨིན་པས། འདིའི་ལུས་ཀྱི་མདོག་གསེར་གྱི་ཁ་དོག་ལྟ་བུར་གྲུབ་  
ཅིང། སྐྱེས་བུ་ཆེན་པོའི་མཚན་སུམ་ཅུས་ནི། བརྒྱན། བཅོམ་ལྡན་འདས་པས་ནི། སོར་བཞིས་ཐུང་ལ། འདོད་པ་དག་ལ་ལྷག་པར་ཆགས་པ་ལས་བཅོམ་ལྡན་འདས་ཀྱིས་ནན་གྱིས་  
ཕྲལ་ནས་འཁོར་བའི་དགོན་པ་ལས་བསྒྲལ་ཏེ་ཤིན་ཏུ་མཐར་ཐུག་པའི་གྲུབ་པ་དང། བདེ་བ་མྱ་ངན་ལས་འདས་པ་ལ་བཞག་ལགས་བཅོམ་ལྡན་འདས་ཀྱིས་བཀའ་སྩལ་པ། དགེ་སློང་  
དགེ་དགའ་བོ་ཉིད་ཀྱིས་ལས་བྱས་ཤིང་བསགས་པ། ཚོགས་རྙེད་པ་རྐྱེན་ཡོངས་སུ་བསྒྱུར་པ། དཔའ་རྒལ་བཞིན་དུ་ཉེ་བར་གནས་པ་ངེས་པར་གྱུར་པ་ཡིན་ཏེ། དགའ་བོ་ཉིད་ཀྱིས་  
  
  
གཞན་སུ་ཞིག་གིས་མྱོང་བར་འགྱུར་དགེ་སློང་དག། ལས་བྱས་ཤིང་བསགས་པ་དག་ནི། ཕྱི་རོལ་གྱི་སའི་ཁམས་ལ་རྣམ་པར་སྨིན་པར་མི་འགྱུར། ཆུའི་ཁམས་ལ་  
མ་ཡིན། མེའི་ཁམས་ལ་མ་ཡིན། རླུང་གི་ཁམས་ལ་མ་ཡིན་གྱི། འོན་ཀྱང་ལས་དགེ་བ་དང། མི་དགེ་བ་བྱས་ཤིང་བསགས་པ་རྣམས་ནི་ཟིན་པའི་ཕུང་པོ་དང། ཁམས་དང། སྐྱེ་མཆེད་དག་ཁོ་ན་  
ལ་རྣམ་པར་སྨིན་པར་འགྱུར་ཏེ། བསྐལ་བ་བརྒྱ་ཕྲག་རྣམས་སུ་ཡང། ལས་རྣམས་ཆུད་ཟར་མི་འགྱུར་ཏེ། །ཚོགས་ཤིང་དུས་ལ་བབ་པ་ན། །ལུས་ཅན་རྣམས་ལ་འབྲས་བུར་སྨིན། །དགེ་སློང་དག་  
སྔོན་བྱུང་བ་སྐྱེ་རྒུ་རྣམས་ཀྱི་ཚེ་ལོ་བརྒྱད་ཁྲི་ཐུབ་པ་ན་སྟོན་པ་སངས་རྒྱས་བཅོམ་ལྡན་འདས་རིག་པ་དང་ཞབས་སུ་ལྡན་པ་བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་  
སྒྱུར་བ་བླ་ན་མེད་པ། ལྷ་དང་མི་རྣམས་ཀྱི་སྟོན་པ་རྣམ་པར་གཟིགས་ཞེས་བྱ་བ་མིའི་འཇིག་རྟེན་དུ་བྱུང་སྟེ། དེ་འཁོར་དགེ་སློང་འབུམ་ཕྲག་དྲུག་ཅུ་རྩ་གཉིས་དང་ལྗོངས་རྒྱུ་ཞིང་གཤེགས་པ་ན་  
རྒྱལ་པོའི་ཕོ་བྲང་གཉེན་ལྡན་དུ་བྱོན་ནས་གཉེན་ལྡན་ན་གཉེན་ལྡན་གྱི་ཚལ་ན་བཞུགས་སོ། །དེའི་གཡས་ཁྱིམ་གྱི་གཅུང་འདོད་པ་དག་ལ་ཤིན་ཏུ་ཆགས་པར་གྱུར་པ་ལས། ཡང་དག་པར་རྫོགས་  
པའི་སངས་རྒྱས་རྣམ་པར་གཟིགས་ཀྱིས་ནན་གྱིས་ཕྲལ་ནས་འཁོར་བའི་བཙོན་ར་ལས་བསྒྲལ་ཏེ་ཤིན་ཏུ་མཐར་ཐུག་པའི་གྲུབ་པ་དང་བདེ་བ་མྱ་ངན་ལས་འདས་པ་ལ་བཞག་གོ་དེའི་ཚེ་རྒྱལ་  
  
  
༄༅། །པོའི་ཕོ་བྲང་གཉེན་ལྡན་ན། རྒྱལ་པོ་གཉེན་ལྡན་ཞེས་བྱ་བ་རྒྱལ་སྲིད་བྱེད་དུ་འཇུག་སྟེ། རྒྱལ་སྲིད་འབྱོར་བ་དང་རྒྱས་པ་དང། བདེ་བ་དང། ལོ་ལེགས་པ། སྐྱེ་བོ་དང་མི་  
མང་པོས་གང་བ། འཐབ་པ་དང། རྩོད་པ་དང། འཁྲུག་པ་དང་འཁྲུག་ལོང་ཞི་བ། ཆོམ་རྐུན་དང། ནད་དང་བྲལ་བ། སཱ་ལུ་དང། བུ་རམ་ཤིང་དང། བ་ལང་དང། མ་ཧེ་ཕུན་སུམ་ཚོགས་  
པ། ཆོས་ཀྱི་རྒྱལ་པོ། ཆོས་དང་མཐུན་པས་ཆོས་བཞིན་དུ་བྱེད་དུ་འཇུག་གོ་དེའི་གཡས་ཁྱིམ་གྱི་ནུ་བོ་ནི། འདོད་པ་རྣམས་ལ་ཤིན་ཏུ་ཆགས་པར་གྱུར་ཏོ། །རྒྱལ་པོ་གཉེན་ལྡན་གྱིས་ཡང་དག་  
པར་རྫོགས་པའི་སངས་རྒྱས་རྣམ་པར་གཟིགས་འཁོར་དགེ་སློང་འབུམ་ཕྲག་དྲུག་ཅུ་རྩ་གཉིས་དང་འདིར་བྱོན་ནས་འདི་ཉིད་ན་གཉེན་ལྡན་གྱི་ཚལ་ན་བཞུགས་སོ། །ཞེས་ཐོས་སོ། །ཐོས་ནས་ཀྱང་  
བཙུན་མོའི་འཁོར་དང། གཞོན་ནུ་དང། བློན་པོ་དང། གྲོང་ཁྱེར་གྱི་མི་དང་བཅས་ཏེ་ཡང་དག་པར་རྫོགས་པའི་སངས་རྒྱས་རྣམ་པར་གཟིགས་ག་ལ་བ་དེར་སོང་ངོ། །དེ་ལ་ཡང་དག་པར་རྫོགས་  
པའི་སངས་རྒྱས་རྣམ་པར་གཟིགས་ཀྱིས་གང་ཞིག་ཐོས་ནས་རྒྱལ་པོ་གཉེན་ལྡན་བཙུན་པོའི་འཁོར་དང། གཞོན་ནུ་དང། བློན་པོ་དང་གྲོང་ཁྱེར་གྱི་མི་དང་བཅས་ཏེ་ཁྱད་པར་ཆེན་པོ་ཐོབ་པ་དེ་  
ལྟ་བུའི་ཆོས་བསྟན་ཏོ། །དེའི་གཡས་ཁྱིམ་གྱི་ནུ་བོ་ནི། འདོད་པ་ལ་ལྷག་པར་ཆགས་པ་དང་ལྡན་པས་ཁྱིམ་ནས་མ་བྱུང་བ་དང། དེ་ལ་བློན་པོའི་བུ་དང། མདུན་ན་འདོན་གྱི་བུ་དང། གཞན་  
  
  
གྲོགས་པོ་རྒྱལ་པོ་ནི། བཙུན་མོའི་འཁོར་དང། གཞོན་ནུ་དང། བློན་པོ་དང་གྲོང་མི་དང་བཅས་ཏེ་ཡང་དག་པར་རྫོགས་པའི་སངས་རྒྱས་རྣམ་  
པར་གཟིགས་བལྟ་བའི་ཕྱིར་གཤེགས་ན། ཁྱོད་ལྟ་བུ་མི་རྙེད་རྙེད་དཀའ་ཞིང་ཤིན་ཏུ་རྙེད་དཀའ་བ་ཐོབ་ནས། འདོད་པ་རྣམས་ལ་ཤིན་ཏུ་ཆགས་ནས་ཁྱིམ་ནས་མ་བྱུང་ངོ། །དེ་དེ་དག་གིས་གདམས་  
པ་དང། སྙིང་ལ་ངོ་ཚ་བར་གྱུར་ནས་དེ་དག་དང་འགྲོགས་ཏེ་ཡང་དག་པར་རྫོགས་པའི་སངས་རྒྱས་རྣམ་པར་གཟིགས་ག་ལ་བ་དེར་སོང་ངོ། །ཇི་ཙམ་ན་ཡང་དག་པར་རྫོགས་པའི་སངས་རྒྱས་རྣམ་པར་  
གཟིགས་ཀྱི་གཅུང་གིས། དེ་རྣམས་ཀྱི་གཞེན་བཏབ་ནས་ཁྲིད་པ་མཐོང་སྟེ་དེས་དྲིས་པ། ཅིའི་ཕྱིར་འདི་དེ་ལྟར་གཞེན་བཏབ་ནས་ཁྲིད། དེ་དག་གིས་ཇི་ལྟར་གྱུར་པ་དེ་ལ་རྒྱས་པར་བསྙད་པ་དང། དེས་  
སྨྲས་པ། ཤེས་ལྡན་དག་ང་ཡང་ཡང་དག་པར་རྫོགས་པའི་སངས་རྒྱས་རྣམ་པར་གཟིགས་ཀྱི་གཅུང་ཡིན་ཏེ། དེ་ཁོ་ན་བཞིན་དུ་འདོད་པ་རྣམས་ལ་ལྷག་པར་ཆགས་པར་གྱུར་པ་ལས། ང་  
བཅོམ་ལྡན་འདས་ཡང་དག་པར་རྫོགས་པའི་སངས་རྒྱས་རྣམ་པར་གཟིགས་ཀྱིས་ནན་གྱིས་ཕྲལ་ནས་འཁོར་བའི་དགོན་པ་ལས་བསྒྲལ་ཏེ་ཤིན་ཏུ་མཐར་ཕྱིན་པའི་གྲུབ་པ་དང། བདེ་བ་མྱ་ངན་ལས་  
འདས་པ་ལ་བཞག་གོ་དེ་ལྟ་བས་ན། སྐྱེས་བུ་གཏི་མུག་ཅན་ཁ་ཅིག་ནི། དེ་ལྟར་བྱ་དགོས་པས་ཁྱེད་ཀྱིས་འདི་ཁྲིད་དེ་འོངས་པ་གང་ཡིན་པ་དེ་ནི། ལེགས་པ་བྱས་ཀྱི། དེངས་ལ་བཅོམ་ལྡན་འདས་  
  
  
༄༅། །ཀྱི་སྤྱན་སྔར་ཁྲིད་ཅིག་དང། འདི་གདོན་མི་ཟ་བར་བཅོམ་ལྡན་འདས་ལ་དད་པ་རྙེད་པར་འགྱུར་རོ། །ཇི་ཙམ་ན། དེ་དག་གིས་དེ་ཡང་དག་པར་རྫོགས་པའི་སངས་རྒྱས་  
རྣམ་པར་གཟིགས་ཀྱི་སྤྱན་སྔར་ཁྲིད་པ་དང། དེ་ལ་ཡང་དག་པར་རྫོགས་པའི་སངས་རྒྱས་རྣམ་པར་གཟིགས་ཀྱིས་དེ་ལྟ་བུའི་ཆོས་བཤད་དོ། །དེས་དེ་ཐོས་ནས་དེ་བཞིན་གཤེགས་པ་རྣམ་  
པར་གཟིགས་ལ་དད་པ་རྙེད་པ་དང་ལྡན་ཏེ་སྟན་ལས་ལངས་ནས་བླ་གོས་ཕྲག་པ་གཅིག་ཏུ་གཟར་ཏེ་ཡང་དག་པར་རྫོགས་པའི་སངས་རྒྱས་རྣམ་པར་གཟིགས་ག་ལ་བ་དེ་ལོགས་སུ་ཐལ་མོ་སྦྱར་བ་  
བཏུད་ནས་ཡང་དག་པར་རྫོགས་པའི་སངས་རྒྱས་རྣམ་པར་གཟིགས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་ཏེ་བདག་གི་སྡུམ་པར་ཁྲུས་གང་གི་ཁྲུས་  
མཛད་པར་ཅི་གནང། བཅོམ་ལྡན་འདས་ཡང་དག་པར་རྫོགས་པའི་སངས་རྒྱས་རྣམ་པར་གཟིགས་ཀྱིས་ཅང་མི་གསུང་བས་གནང་ངོ། །དེ་ནས་ཡང་དག་པར་རྫོགས་པའི་སངས་རྒྱས་རྣམ་  
པར་གཟིགས་ཀྱི་ཅང་མི་གསུང་བས་གནང་བར་རིག་ནས་བཤད་པ་ལ་མངོན་པར་དགའ་སྟེ་རྗེས་སུ་ཡི་རང་ནས་ཞབས་ལ་མགོ་བོས་ཕྱག་འཚལ་ཏེ་སྟན་ལས་ལངས་ནས་སོང་སྟེ་རྒྱལ་པོ་གཉེན་  
ལྡན་ག་ལ་བ་དེར་སོང་ངོ། །སེང་ནས་རྒྱལ་པོ་གཉེན་ལྡན་གྱི་རྐང་པ་ལ་མགོ་བོས་ཕྱག་འཚལ་ཏེ་རྒྱལ་པོ་གཉེན་ལྡན་ལ་འདི་སྐད་ཅེས་སྨྲས་སོ། །ལྷ། བདག་གིས་ཡང་དག་པར་རྫོགས་པའི་སངས་  
  
  
སྡུམ་པར་ཁྲུས་གང་གི་ཁྲུས་མཛད་པར་སྤྱན་དྲངས་པ་ལས། དེས་ཅང་མི་གསུང་བས་གནང་སྟེ། དེ་ནི། བཀུར་སྟི་བགྱི་བར་འོས་པ་ལགས་པས་  
ལྷ། དེའི་སླད་དུ་གྲོང་ཁྱེར་དུ་གཤེགས་པའི་གྲོང་ཁྱེར་མཛེས་པར་བགྱི་བ་དང། ཤུལ་མཛེས་པར་བགྱི་བའི་རིགས་སོ། །རྒྱལ་པོ་གཉེན་ལྡན་གྱིས་བསམ་པ། གལ་ཏེ་དེ་ལྟར་ཡང་བདག་གིས་  
བཅོམ་ལྡན་འདས་གྲོང་ཁྱེར་དུ་གཤེགས་པའི་གྲོང་ཁྱེར་མཛེས་པ་དང། ལམ་མཛེས་པར་བྱ་ན། ཅི། བཅོམ་ལྡན་འདས་ཀྱིས་གདུལ་དཀའ་བ་གང་ཡིན་པ་འདི་ཡང་བཏུལ་བལྟ་སྙམ་དུ་རིག་ནས་  
སྨྲས་པ། ནུ་བོ། ལེགས་པ་བྱས་ཀྱི་ཁྱོད་སོང་ལ་རྫས་དག་སྟ་གོན་གྱིས་ཤིག་ངས་ནི། གྲོང་ཁྱེར་མཛེས་པ་དང། ལམ་མཛེས་པར་བྱའོ། །དེ་དགའ་བ་དང། རབ་ཏུ་དགའ་བ་སྐྱེས་ནས། རྒྱལ་པོ་  
གཉེན་ལྡན་གྱི་རྐང་པ་ལ་མགོ་བོས་ཕྱག་འཚལ་ནས་སྟན་ལས་ལངས་ཏེ་སོང་ངོ། །རྒྱལ་པོ་གཉེན་ལྡན་གྱིས་བློན་པོ་རྣམས་ལ་བསྒོ་བ་ཤེས་ལྡན་དག་དེངས་ལ་གྲོང་ཁྱེར་དུ་དྲིལ་བསྒྲགས་ཏེ་  
སང་ཡང་དག་པར་རྫོགས་པའི་སངས་རྒྱས་རྣམ་པར་གཟིགས་གྲོང་དུ་གཤེགས་ཀྱི། དེའི་ཕྱིར་ཁྱེད་གྲོང་ཁྱེར་ན་གནས་པ་དང། ཡུལ་སྣ་ཚོགས་ནས་ལྷགས་པའི་སྐྱེ་བོའི་ཚོགས་ཀྱིས་གྲོང་  
ཁྱེར་མཛེས་པ་དང། ལམ་མཛེས་པར་གྱིས་ལ་རང་གིས་འབྱོར་པ་དང་མཐུན་པའི་མཛེས་པས་བསུ་ཞིག་དེ་ལྟར་འཚལ་ལོ། །ཞེས་བློན་པོ་རྣམས་ཀྱིས་རྒྱལ་པོ་གཉེན་ལྡན་གྱི་ལྟར་མཉན་ནས་དྲིལ་  
  
  
༄༅། །བསྒྲགས་ཏེ་འདི་སྐད་དུ། ཤེས་ལྡན་གྲོང་ཁྱེར་ན་གནས་པ་དག་དང། གྲོང་མི་དང། ཡུལ་སྣ་ཚོགས་ནས་ལྷགས་པའི་སྐྱེ་བོའི་ཚོགས་དག་ཉོན་ཅིག་ལྷའི་ཞལ་ནས། བཅོམ་  
ལྡན་འདས་ཡང་དག་པར་རྫོགས་པའི་སངས་རྒྱས་རྣམ་པར་གཟིགས་གྲོང་ཁྱེར་དུ་གཤེགས་ཀྱི། དེའི་ཕྱིར་ཁྱེད་གྲོང་ཁྱེར་ན་གནས་པ་དང། ཡུལ་སྣ་ཚོགས་ནས་ལྷགས་པའི་སྐྱེ་བོའི་ཚོགས་  
ཐམས་ཅད་ཀྱིས། གྲོང་ཁྱེར་མཛེས་པ་དང། ལམ་མཛེས་པར་གྱིས་ལ་ཐམས་ཅད་ཀྱིས་རང་གི་འབྱོར་བ་དང་མཐུན་པའི་མཛེས་པས་བསུ་ཞིག་ཅེས་དེ་སྐད་བཀའ་སྩལ་ཏོ། །དེ་དག་གིས་  
གྲོང་ཁྱེར་དེ་ཡང་རྡོ་བ་དང། གསེག་མ་དང། གྱོ་མོ་ནི། མེད་པར་བྱས། ཙནྡན་གྱི་ཆུས་ནི། ཆག་ཆག་བཏབ། བདུག་པ་དྲི་ཞིམ་པོ་ཅན་གྱི་ཕོག་ཕོར་ནི། བཞག་དར་གྱི་ལྡ་ལྡི་མང་པོས་ནི་  
བྲེས། རྒྱལ་མཚན་དང་བ་དན་ནི། བསྒྲེང། མེ་ཏོག་སྣ་ཚོགས་ནི་བཀྲམ་སྟེ། ལྷ་རྣམས་ཀྱིས་སྐྱེད་མོས་ཚལ་དགའ་བའི་ཚལ་བཞིན་དུ་དགའ་དགའ་ལྟར་བྱས། ལམ་ཡང་དེ་བས་ཀྱང་ལྷག་  
པར་མཛེས་པར་བྱས་ཏེ། དེར་ཡང་དྲི་སྣ་ཚོགས་ཀྱིས་བསྒོས་པའི་ཆུ་དྲོན་དང་འབྲུ་མར་ཡང་སྟ་གོན་བྱས། ཁྲུས་ཁང་ཡང་བྱི་དོར་བས། གདན་ཡང་བཤམས་ནས་ཡང་དག་པར་རྫོགས་  
པའི་སངས་རྒྱས་རྣམ་པར་གཟིགས་གྲོང་ཁྱེར་དུ་གཤེགས་པ་བསུའོ་།དེ་ནས་ཡང་དག་པར་རྫོགས་པའི་སངས་རྒྱས་རྣམ་པར་གཟིགས་རྒྱལ་པོ་གཉེན་ལྡན་བཙུན་མོའི་འཁོར་བ་དང། གཞོན་  
  
  
བློན་པོ་དང། གྲོང་མི་དང། གཞན་ཡང་སྐྱེ་བོའི་ཚོགས་ཕལ་པོ་ཆེ་དང་བཅས་པས་ཞམ་རིང་བྱས་ཏེ་འབྱོར་པ་མཆོག་གི་རྒྱལ་པོའི་ཕོ་བྲང་གཉེན་ལྡན་དང་གཤེགས་སོ། །དེ་ནས་རྒྱལ་  
པོའི་ནུ་བོ་དེ་དད་པ་སྐྱེས་ནས་ཁྲུས་ཁང་གི་ནང་དུ་གཤེགས་སུ་གསོལ་ཏོ། །ནང་དུ་གཤེགས་ནས་ཁྲུས་མཛད་པར་བརྩམས་པ་དང། ཇི་ཙམ་ན་རྣམ་པར་གཟིགས་ཀྱི་སྐུ་གསེར་གྱི་མདོག་ལྟ་བུ། སྐྱེས་  
བུ་ཆེན་པོའི་མཚན་སུམ་ཅུ་རྩ་གཉིས་ཀྱིས་ཀུན་ནས་བརྒྱན་པ་མཐོང་ངོ། །མཐོང་ནས་ཀྱང་ཡང་དད་པ་སྐྱེས་ཏེ་ཁྲུས་བྱས་ནས་ནས་ཞབས་ལ་གཏུགས་ཏེ་སྨོན་ལམ་བཏབ་པ། གང་བདག་གིས་ཡོན་གནས་  
ཡང་དག་པ་འདི་ལྟ་བུ་ལ་བྱ་བ་བྱས་པའི་དགེ་བའི་རྩ་བ་འདིས་བདག་ཀྱང་བདག་ཉིད་ཆེན་པོ་འདིའི་ཇི་ལྟ་བར་ལུས་གསེར་གྱི་མདོག་ལྟ་བུ་དང། འདིས་གཅུང་པོ་འདོད་པ་རྣམས་ལ་ཤིན་ཏུ་ཆགས་པ་  
ལས་ནན་གྱིས་ཕྲལ་ནས་རབ་ཏུ་ཕྱུང་ནས་འཁོར་བའི་དགོན་པ་ལས་བསྒྲལ་ཏེ་ཤིན་ཏུ་མཐར་ཐུག་པའི་གྲུབ་པ་དང། བདེ་བ་མྱ་ངན་ལས་འདས་པ་ལ་བཞག་པ་ཇི་ལྟར་བར་བདག་ཀྱང་སྟོན་པ་འདི་ལྟ་བུའི་  
གཅུང་དུ་གྱུར་ཅིང། གལ་ཏེ་བདག་དེ་བཞིན་དུ་འདོད་པ་རྣམས་ལ་ལྷག་པར་ཆགས་པར་གྱུར་ན་ཡང། བདག་བཅོམ་ལྡན་འདས་དེས་ནན་གྱིས་ཕྲལ་ཏེ་རབ་ཏུ་ཕྱུང་ནས་འཁོར་བའི་དགོན་པ་ལས་  
བསྒྲལ་ཏེ་ཤིན་ཏུ་མཐར་ཐུག་པའི་གྲུབ་པ་དང། བདེ་བ་མྱ་ངན་ལས་འདས་པ་ལ་འཇོག་པར་གྱུར་ཅིག་ཅེས་བྱས་སོ། །དགེ་སློང་དག་ཇི་སྙམ་དུ་སེམས། རྒྱལ་པོ་གཉེན་ལྡན་གྱི་ནུ་བོ་གང་ཡིན་པ་  
  
  
༄༅། །དེ་ནི། རིགས་ཀྱི་བུ་དགའ་བོ་འདི་ཉིད་ཡིན་ཏེ། དེའི་ཚེ་དེའི་དུས་ན་འདིས་ཡང་དག་པར་རྫོགས་པའི་སངས་རྒྱས་རྣམ་པར་གཟིགས་ལ་ཁྲུས་ཁང་གི་ཁྲུས་ཀྱིས་ཁྲུས་བྱས་ནས་  
སྨོན་ལམ་བཏབ་པ་གང་ཡིན་པའི་ལས་དེའི་རྣམ་པར་སྨིན་པས། དེ་བཞིན་གཤེགས་པའི་གཅུང་དུ་གྱུར་ཅིང། འདིའི་ལུས་ཀྱང་གསེར་གྱི་ཁ་དོག་ལྟ་བུར་གྱུར་ལ། ངས་ཀྱང་ན་ན་གྱིས་ཕྲལ་ཏེ་རབ་ཏུ་ཕྱུང་  
ནས་འཁོར་བའི་དགོན་པ་ལས་བསྒྲལ་ཏེ་ཤིན་ཏུ་མཐར་ཐུག་པའི་གྲུབ་པ་དང། བདེ་བ་མྱ་ངན་འདས་པ་ལ་བཞག་པ་ཡིན་ནོ། །ཡང་དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་  
པ། སངས་རྒྱས་བཅོམ་ལྡན་འདས་ལ་ཞུས་པ། བཙུན་པ། ཚེ་དང་ལྡན་པ་དགའ་བོས་ལས་ཅི་ཞིག་བགྱིས་ན། ལས་དེའི་རྣམ་པར་སྨིན་པས། འདི་ལ་སྐྱེས་བུ་ཆེན་པོའི་མཚན་སུམ་ཅུ་མངོན་  
པར་གྲུབ་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་འདི་ཉིད་ཀྱིས་ལས་བྱས་ཤིང་བསགས་པ། ཚོགས་རྙེད་པ། རྐྱེན་ཡོངས་སུ་བསྒྱུར་བ། དཔའ་རྒལ་བཞིན་  
ཉེ་བར་གནས་པ། ངེས་པར་གྱུར་པ་ཡིན་ཏེ། འདི་ཉིད་ཀྱིས་ལས་བྱས་ཤིང་བསགས་པ་དག་གཞན་སུ་ཞིག་གིས་མྱོང་བར་འགྱུར། དགེ་སློང་དག། ལས་བྱས་ཤིང་བསགས་པ་དག་ནི་  
ཕྱི་རོལ་གྱི་སའི་ཁམས་ལ་རྣམ་པར་སྨིན་པར་མི་འགྱུར། ཆུའི་ཁམས་ལ་མ་ཡིན། མེའི་ཁམས་ལ་མ་ཡིན། རླུང་གི་ཁམས་ལ་མ་ཡིན་གྱི། འོན་ཀྱང་དགེ་བ་དང། མི་དགེ་བའི་  
  
  
ཟིན་པའི་ཕུང་པོ་དང་ཁམས་དང། སྐྱེ་མཆེད་དག་ཁོ་ན་ལ་རྣམ་པར་སྨིན་པར་འགྱུར་ཏེ་བསྐལ་པ་བརྒྱ་ཕྲག་རྣམས་སུ་ཡང། །ལས་རྣམས་ཆུད་ཟར་  
མི་འགྱུར་ཏེ། །ཚོགས་ཤིང་དུས་ལ་བབ་པ་ན། །ལུས་ཅན་རྣམས་ལ་འབྲས་བུར་སྨིན། །དགེ་སློང་དག། སྔོན་བྱུང་བ་རི་བྲག་ཅིག་ན་ཁྱིམ་བདག་ཕྱུག་པོ་ནོར་མང་བ། ལོངས་སྤྱོད་ཆེ་བ་ཞིག་གནས་  
ཏེ། དེ་ལ་སྐྱེད་མོས་ཚལ་མེ་ཏོག་དང། འབྲས་བུ་དང། རྩ་བ་སྣ་ཚོགས་དང། ཆུ་ཕུན་སུམ་ཚོགས་པ། ཤིང་རྣམ་པ་སྣ་ཚོགས་ཀྱིས་བརྒྱན་པ། རབ་ཏུ་བྱུང་བ་སྐྱེ་བོ་དང་མཐུན་པ་ཞིག་ཡོད་དོ་།སངས་  
རྒྱས་དག་འབྱུང་བ་མེད་པ་ན། འཇིག་རྟེན་དུ་རང་སངས་རྒྱས་དམན་པ་དང། ཕོངས་པ་ལ་སྙིང་བརྩེ་བ་ཅན། བས་མཐའི་གནས་མལ་ལ་དགའ་བ། འཇིག་རྟེན་གྱི་ཡོན་གནས་གཅིག་བུ་དག་འབྱུང་  
བར་འགྱུར་རོ། །དེ་ནས་རང་སངས་རྒྱས་ཤིག་ལྗོངས་རྒྱུ་ཞིང་རི་བྲག་དེར་ཕྱིན་ཏེ། དེ་གནས་ཚོལ་ཞིང་ཕན་ཚུན་རྒྱུ་བ་ན། སྐྱེད་མོས་ཚལ་དེར་ཕྱིན་པ་དང། སྐྱེད་མོས་ཚལ་སྲུང་བའི་མིས་བྱོན་པ་  
ལེགས་སོ། །ཞེས་བྱ་བའི་ཀུན་ཏུ་སྤྱོད་པས་ཀུན་ཏུ་སྤྱད་ནས་བསྟིར་བཅུག་གོ། དེ་ནུབ་མོ་མེའ་[?]ཁམས་ལ་སྙོམས་པར་ཞུགས་པ་དང་སྐྱེད་མོས་ཚལ་སྲུང་བའི་ཚལ་མཐོང་ནས་རབ་ཏུ་བྱུང་བ་འདི་ནི་  
འདི་ལྟ་བུར་བདག་ཉིད་ཆེན་པོ་བརྟུལ་ཞུགས་གྲུབ་པའོ། །ཞེས་ཤིན་ཏུ་ངོ་མཚར་སྐྱེས་པར་གྱུར་ནས་དེ་ཉིད་ཀྱི་མཚན་མོ་ལངས་ཏེ་ཁྱིམ་བདག་ལ་སྨྲས་པ། རྗེ་རབ་ཏུ་དགྱེས་པ་བསྐྱེད་དུ་གསོལ། ཁྱོད་  
  
  
༄༅། །ཀྱི་སྐྱེད་མོས་ཚལ་དུ་རབ་ཏུ་བྱུང་བ་བདག་ཉིད་ཆེན་པོ་བརྟུལ་ཞུགས་གྲུབ་པ་ཞིག་དགོངས་བཏབ་སྟེ། དེས་སྐྱེད་མོས་ཚལ་དེ་ཐམས་ཅད་མཚན་མོ་སྣང་བར་བགྱིས་སོ། །དེས་  
ཐོས་ནས་རབ་ཏུ་དགའ་བ་སྐྱེས་ཏེ་རིངས་པ་རིངས་པར་སོང་སྟེ་རྐང་པ་ལ་གཏུགས་ནས་སྨྲས་པ། འཕགས་པ། ཁྱོད་ནི། བསོད་སྙོམས་དོན་དུ་གཉེར་བ། བདག་ནི། བསོད་ནམས་དོན་དུ་གཉེར་བ་  
ལགས་ན། སྐྱེད་མོས་ཚལ་འདི་ཉིད་དུ་བཞུགས་སུ་གསོལ། བདག་གིས་ཁྱོད་ཀྱི་བསོད་སྙོམས་སྦྱར་བར་བགྱིའོ། །དེས་ཁས་བླངས་ནས་དེ་དེར་བསམ་གཏན་དང། རྣམ་པར་ཐར་པ་དང། ཏིང་  
ངེ་འཛིན་དང། སྙོམས་པར་འཇུག་པའི་བདེ་བ་ཉམས་སུ་མྱོང་བར་བྱེད་ཅིང། དུས་ཅུང་ཟད་ཅིག་འདུག་ནས་དེས་བསམ་པ། བདག་གི་ལུས་རུལ་པ་འདིས་ཐོབ་པར་བྱ་བ་གང་ཡིན་པ་དེ་ནི། ཐོབ་  
ཟིན་གྱི་མ་ལ་བདག་ཞི་བ་མྱ་ངན་ལས་འདས་པའི་དབྱིངས་སུ་འཇུག་གོ། སྙམ་དུ་རིག་ནས་འབར་བ་དང། གསལ་བ་དང། ཆར་འབབ་པ་དང། གློག་འགྱུར་བའི་ཆོ་འཕྲུལ་དག་བྱས་ཏེ། ཕུང་  
པོའི་ལྷག་མ་མ་ལུས་པའི་མྱ་ངན་ལས་འདས་པའི་དབྱིངས་སུ་ཡོངས་སུ་མྱ་ངན་ལས་འདས་སོ།། །།འདུལ་བ་ཕྲན་ཚེགས་ཀྱི་གཞི། བམ་པོ་བཅུ་བཞི་པ། དེ་ནས་  
ཁྱིམ་བདག་དེས་དྲི་ཐམས་ཅད་ཀྱི་སྲེག་ཤིང་དག་བཅེར་ནས་བསྲེགས་ཏེ། སྲེག་ཤིང་དེ་དག་འོ་མས་བསད་དོ། །རུས་པ་དེ་རྣམས་བུམ་པ་གསར་པར་བཅུག་སྟེ་རུས་པའི་མཆོད་རྟེན་བྱས་  
  
  
རྒྱལ་མཚན་དང། བ་དན་དག་བཙུགས་སོ་།བཙུགས་ནས་དད་པ་སྐྱེས་ཏེ། དེ་ནས་གུར་གུམ་གྱིས་བསྐུས་ནས་དྲིའི་ལག་རིས་སུམ་ཅུ་བྱས་སོ། །དགེ་སློང་དག། ཇི་སྙམ་དུ་སེམས་  
ཁྱིམ་བདག་གང་ཡིན་པ་དེ་ནི། རིགས་ཀྱི་བུ་དགའ་བོ་འདི་ཉིད་ཡིན་ཏེ། དེའི་ཚེ་དེའི་དུས་ན་འདིས་རང་སངས་རྒྱས་ཀྱི་མཆོད་རྟེན་བྱས་ནས་གདུགས་དང། རྒྱལ་མཚན་དང། བ་དན་བཙུགས་ཏེ་དད་པ་  
སྐྱེས་ནས་གུར་གུམ་གྱི་བྱུགས་ཤིང། དྲིའི་ལག་རིས་སུམ་ཅུ་བྱས་པ་གང་ཡིན་པའི་ལས་དེའི་རྣམ་པར་སྨིན་པས། འདི་ལ་སྐྱེས་བུ་ཆེན་པོའི་མཚན་སུམ་ཅུ་གྲུབ་པ་ཡིན་ནོ། །ཡང་དགེ་སློང་རྣམས་ཐེ་  
ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པར་མཛད་པ། སངས་རྒྱས་བཅོམ་ལྡན་འདས་ལ་ཞུས་པ། བཙུན་པ། ཚེ་དང་ལྡན་པ་དགའ་བོས་ལས་ཅི་ཞིག་བགྱིས་ན། ལས་དེའི་རྣམ་པར་སྨིན་པས་  
གལ་ཏེ་རབ་ཏུ་བྱུང་བར་མ་གྱུར་ན། འདིས་སྟོབས་ཀྱིས་འཁོར་ལོས་བསྒྱུར་བའི་རྒྱལ་སྲིད་བགྱིས་པར་འགྱུར་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་རིགས་ཀྱི་བུ་དགའ་  
བོ་འདི་ཉིད་ཀྱིས་ལས་བྱས་ཤིང་བསགས་པ། ཚོགས་པ་རྙེད་པ་རྐྱེན་ཡོངས་སུ་བསྒྱུར་བ། དཔའ་རྒལ་བཞིན་ཉེ་བར་གནས་པ། ངེས་པར་གྱུར་པ་ཡིན་ཏེ། ལས་བྱས་ཤིང་བསགས་པ་  
རྣམས་གཞན་སུ་ཞིག་གིས་མྱོང་བར་འགྱུར། དགེ་སློང་དག། ལས་བྱས་ཤིང་བསགས་པ་རྣམས་ནི། ཕྱི་རོལ་གྱི་སའི་ཁམས་ལ་རྣམ་པར་སྨིན་པར་མི་འགྱུར། ཆུའི་ཁམས་ལ་མ་ཡིན་  
  
  
༄༅། །མེའི་ཁམས་ལ་མ་ཡིན། རླུང་གི་ཁམས་ལ་མ་ཡིན་གྱི། འོན་ཀྱང་དགེ་བ་དང། མི་དགེ་བའི་ལས་བྱས་པ་རྣམས་ནི། ཟིན་པའི་ཕུང་པོ་དང། ཁམས་དང། སྐྱེ་མཆེད་  
དག་ཁོ་ན་ལ་རྣམ་པར་སྨིན་པར་འགྱུར་ཏེ། བསྐལ་པ་བརྒྱ་ཕྲག་རྣམས་སུ་ཡང། །ལས་རྣམས་ཆུད་ཟར་མི་འགྱུར་ཏེ། །ཚོགས་ཤིང་དུས་ལ་བབ་པ་ན། །ལུས་ཅན་རྣམས་ལ་འབྲས་བུར་སྨིན་  
དགེ་སློང་དག། སྔོན་བྱུང་བ་བསྐལ་པ་བཟང་པོ་འདི་ཉིད་ལ་སྐྱེ་རྒུའི་ཚེ་ལོ་ཉི་ཁྲི་ཐུབ་པ་ན། སྟོན་པ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་  
ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ། ལྷ་དང། མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་འོད་སྲུང་  
ཞེས་བྱ་བ་འཇིག་རྟེན་དུ་བྱུང་སྟེ། དེ་གྲོང་ཁྱེར་ཝཱ་ར་ཎཱ་སི་ལ་བརྟེན་ཅིང་དྲང་སྲོང་སྨྲ་བ་རི་དྭགས་ཀྱི་ནགས་ན་བཞུགས་སོ་།དེའི་ཚེ་དེའི་དུས་ན་ཝཱ་ར་ཎཱ་སི་ན། རྒྱལ་པོ་ཀྲི་ཀྲི་ཞེས་བྱ་བ་རྒྱལ་  
སྲིད་བྱེད་དུ་འཇུག་སྟེ། རྒྱལ་སྲིད་འབྱོར་པ་དང། རྒྱས་པ་དང་བདེ་བ་དང། ལོ་ལེགས་པ། སྐྱེ་བོ་དང། མི་མང་པོས་གང་བ་ཞེས་བྱ་བ་ནས་ཆོས་བཞིན་བྱེད་དུ་འཇུག་གོ། ཞེས་བྱ་བའི་བར་  
སྔ་མ་བཞིན་ནོ། །རྒྱལ་པོ་དེ་ལ་བུ་གསུམ་སྟེ། རབ་དང་འབྲིང་པོ་དང། ཐ་ཆུང་ངོ། །གང་གི་ཚེ་ཡང་དག་པར་རྫོགས་པའི་སངས་རྒྱས་འོད་སྲུང་སངས་རྒྱས་ཀྱི་མཛད་པ་མཐའ་དག་མཛད་ནས་  
  
  
མྱ་ངན་ལས་འདས་པའི་དབྱིངས་སུ་མྱ་ངན་ལས་འདས་པ་དེའི་ཚེ་རྒྱལ་པོ་ཀྲི་ཀྲིས་དེའི་སྐུ་ལ་མཆོད་པ་བྱས་ནས་རིན་པོ་ཆེ་བཞི་ལས་བྱས་  
པའི་མཆོད་རྟེན་ཁོར་ཡུག་ཏུ་དཔག་ཚད་གཅིག་པ། འཕང་དུ་དཔག་ཚད་ཕྱེད་པ་ཞིག་བརྩིགས་སོ། །དེ་ལ་གདུགས་འདོགས་པར་བྱེད་པ་ན་རྒྱལ་པོ་ཀྲི་ཀྲིའི་བུ་འབྲིང་པོ་དད་པ་སྐྱེས་ནས་  
གདུགས་འབྲིང་ཞིག་བཏགས་སོ། །དགེ་སློང་དག། ཇི་སྙམ་དུ་སེམས་རྒྱལ་པོ་ཀྲི་ཀྲིའི་བུ་འབྲིང་པོ་གང་ཡིན་པ་དེ་ནི། རིགས་ཀྱི་བུ་དགའ་བོ་འདི་ཉིད་ཡིན་ཏེ། འདིས་ཡང་དག་པར་རྫོགས་པའི་  
སངས་རྒྱས་འོད་སྲུང་གི་མཆོད་རྟེན་ལ་དད་པ་སྐྱེས་ནས་གདུགས་འབྲིང་བཏགས་པ་གང་ཡིན་པའི་ལས་དེའི་རྣམ་པར་སྨིན་པས། སྟོབས་ཀྱི་འཁོར་ལོས་བསྒྱུར་བའི་རྒྱལ་སྲིད་ཉིས་སྟོང་ལྔ་བརྒྱ་བྱས་ཏེ་  
གལ་ཏེ་ད་ལྟར་རབ་ཏུ་བྱུང་བར་མ་གྱུར་ན། ད་ལྟར་ཡང་འདིས་སྟོབས་ཀྱི་འཁོར་ལོས་བསྒྱུར་བའི་རྒྱལ་སྲིད་བྱས་པར་འགྱུར་རོ་།ཡང་དགེ་སློང་རྣམས་ཀྱིས་སངས་རྒྱས་བཅོམ་ལྡན་འདས་ལ་ཞུས་པ་  
བཙུན་པ། ཚེ་དང་ལྡན་པ་དགའ་བོས་ལས་ཅི་ཞིག་བགྱིས་ན། ལས་དེའི་རྣམ་པར་སྨིན་པས། བཅོམ་ལྡན་འདས་ཀྱིས་དབང་པོའི་སྒོ་བསྡམས་པ་རྣམས་ཀྱི་མཆོག་ཏུ་བསྟན་ལགས། བཅོམ་ལྡན་འདས་  
ཀྱིས་བཀའ་སྩལ་པ། སྨོན་ལམ་གྱི་དབང་གིས་སོ། །གང་དུ་སྨོན་ལམ་བཏབ་ལགས། དགེ་སློང་དག། འདི་ཡང་དག་པར་རྫོགས་པའི་སངས་རྒྱས་འོད་སྲུང་གི་བསྟན་པ་ལ་རབ་ཏུ་བྱུང་བར་གྱུར་ཏེ་  
  
  
༄༅། །གང་ལས་འདི་རབ་ཏུ་བྱུང་བ་དེ། བཅོམ་ལྡན་འདས་ཡང་དག་པར་རྫོགས་པའི་སངས་རྒྱས་འོད་སྲུང་གིས་དབང་པོའི་སྒོ་བསྡམས་པ་རྣམས་ཀྱི་མཆོག་ཏུ་བསྟན་ཏོ། །དེ་ན་འདིས་  
ཚེ་ཇི་སྲིད་པར་ཚངས་པར་སྤྱོད་པ་སྤྱད་ཀྱང་ཡོན་ཏན་གྱི་ཚོགས་འགའ་ཡང་མ་ཐོབ་བོ། །དེ་ན་འདིས་འཆི་བའི་དུས་ཀྱི་ཆེ་སྨོན་ལམ་བཏབ་པ། འདི་ལྟར་བདག་གིས་ཡོན་གནས་བླ་ན་མེད་པ་བཅོམ་ལྡན་འདས་  
ཡང་དག་པར་རྫོགས་པའི་སངས་རྒྱས་འོད་སྲུང་གི་སྤྱན་སྔར་ཚེ་ཇི་སྲིད་པར་ཆངས་པར་སྤྱོད་པ་སྤྱད་ཀྱང། ཡོན་ཏན་གྱི་ཚོགས་འགའ་ཡང་ཐོབ་པར་མ་གྱུར་གྱི། བདག་དགེ་བའི་རྩ་བ་འདིས། བཅོམ་ལྡན་  
འདས་ཡང་དག་པར་རྫོགས་པའི་སངས་རྒྱས་འོད་སྲུང་གིས་བྲམ་ཟེའི་ཁྱེའུ་བླ་མ་ལ་བྲམ་ཟེའི་ཁྱེའུ་ཁྱོད་སྐྱེ་རྒུའི་ཚེ་ལོ་བརྒྱ་ཐུབ་པ་ན། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་  
སངས་རྒྱས་ཤཱཀྱ་ཐུབ་པར་འགྱུར་རོ། །ཞེས་ལུང་བསྟན་པ་གང་ཡིན་པ་དེའི་གསུང་རབ་ལ་རབ་ཏུ་བྱུང་ནས། ཉོན་མོངས་པ་ཐམས་ཅད་སྤངས་ཏེ་དགྲ་བཅོམ་པ་ཉིད་མངོན་དུ་བྱེད་པར་འགྱུར་བ་དང་ཇི་ལྟར་  
བཅོམ་ལྡན་འདས་ཡང་དག་པར་རྫོགས་པའི་སངས་རྒྱས་འོད་སྲུང་གིས་བདག་གི་མཁན་པོ་དབང་པོའི་སྒོ་བསྡམས་པ་རྣམས་ཀྱི་མཆོག་ཏུ་བསྟན་པ་དེ་བཞིན་དུ་བདག་ཀྱང་བཅོམ་ལྡན་འདས་ཤཱཀྱ་ཐུབ་པ་  
ཤཱཀྱའི་རྒྱལ་པོ་གཙོ་བོ་དེས་དབང་པོའི་སྒོ་བསྡམས་པ་རྣམས་ཀྱི་མཆོག་ཏུ་ལུང་སྟོན་པར་གྱུར་ཅིག། ཅེས་བྱས་ཏེ། སྨོན་ལམ་དེའི་དབང་གིས་དེ་ལྟར་དེ་བཞིན་གཤེགས་པས་དབང་པོའི་སྒོ་བསྡམས་པ་  
  
  
།དགེ་སློང་དག། དེ་ལྟ་བས་ན་ལས་གཅིག་ཏུ་ནག་པ་རྣམས་ཞེས་བྱ་བ་ནས་བརྩལ་བར་བྱ་སྟེ། དགེ་སློང་རྣམས་ཀྱིས་དེ་ལྟར་བསླབ་པར་བྱའོ། །ཞེས་པའི་བར་སྔ་མ་བཞིན་  
ནོ། །གླེང་གཞི་ནི། མཉན་ཡོད་ནའོ། །དགེ་སློང་ཞིག་ན་སྟེ་དེ་སྨན་པའི་དྲུང་དུ་སོང་ནས་སྨྲས་པ། བཞིན་བཟང། བདག་ལ་ནད་འདི་ལྟ་བུ་བྱུང་ན། སྨན་སྟོན་ཅིག། དེས་སྨྲས་པ། འཕགས་པ་སྨན་མར་བཏང་བ་  
མཛོད་ཅིག་དང། ཁྱོད་སོས་པར་འགྱུར་རོ། །དེས་སྨྲས་པ། བཞིན་བཟང། བཅོམ་ལྡན་འདས་ཀྱིས་མ་གནང་ངོ། །སྨན་པས་སྨྲས་པ་འཕགས་པ། ཁྱོད་ཀྱི་སྟོན་པ་ནི། ཐུགས་རྗེ་ཅན་ཡིན་པས་གནང་བར་  
འགྱུར་རོ། །དེས་སྐབས་དེ། དགེ་སློང་རྣམས་ལ་བསྙད་དོ། །དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང། བཅོམ་ལྡན་འདས་ཀྱིས་བཀའ་སྩལ་པ། དེ་ལྟ་བས་ན། གནང་གི། དགེ་སློང་ནད་  
པས་སྨན་པའི་ལུང་གིས་སྨན་མར་བཏང་བ་བྱའོ། །གླེང་གཞི་ནི་མཉན་ཡོད་ནའོ། །བཅོམ་ལྡན་འདས་ཀྱིས་དགེ་སློང་རྣམས་ཀྱིས་གཙུག་ལག་ཁང་ལྔ་བརྩེགས་སུ་བྱེད་ན། དྲི་གཙང་ཁང་ནི། བདུན་བརྩེགས་  
སྒོ་ཁང་སྟེང་གི་བསིལ་ཁང་ཡང་བདུན་བརྩེགས་བྱའོ། །དགེ་སློང་མ་རྣམས་ཀྱི་གཙུག་ལག་ཁང་སུམ་བརྩེགས་སུ་བྱེད་ན། དྲི་གཙང་ཁང་ནི། ལྔ་བརྩེགས། སྒོ་ཁང་སྟེང་གི་བསིལ་ཁང་ཡང་ལྔ་བརྩེགས་སུ་བྱའོ།།  
ཞེས་བཀའ་སྩལ་པ་དང། དགེ་སློང་དག་གིས་ཕྱོགས་གང་ནས་འཛེག་པ་མི་ཤེས་ནས་བཅོམ་ལྡན་འདས་ཀྱིས་བཀའ་སྩལ་པ། ཐེམ་སྐས་རྣམ་པ་གསུམ་པོ། །ཤིང་གི་ཐེམ་སྐས་དང། སའི་ཐེམ་སྐས་  
  
  
༄༅། །དང། རྡོའི་ཐེམ་སྐས་དག་བྱའོ། །དགེ་སློང་དག་སྟེང་དུ་ནི། རྡོའི། བར་དུ་ནི། སའི། ཐ་མར་ནི། ཤིང་གི་བཙུགས་ནས་འཛེག་པ་དང། བཅོམ་ལྡན་འདས་ཀྱིས་བཀའ་སྩལ་པ་  
ཐ་མར་ནི། རྡོའི། བར་དུ་ནི། སའི། སྟེང་དུ་ནི། ཤིང་གི་གཟུགས་པར་བྱའོ། །ཕྲན་ཚོགས་ཀྱི་གཞི་ལས་སྒོ་གཉིས་པའོ། །བསྡུས་པའི་སྡོམ་ནི། ཆོས་གོས་གདང་དང་ནང་དང་བསྐྲད། །ཁང་བཟང་  
ལན་ཚྭ་སྦུ་བུ་དང། །གདོང་ཕྱིས་དང་ནི་ཕྱི་བ་དང། །མཁར་ལན་སྟན་དང་སྤུ་གྲིའོ། །སྡོམ་ནི། ཆོས་གོས་ཚད་ཀྱི་ཤིང་དང་ནི། །གླེགས་བུ་དག་དང་རྡུལ་ཕྱགས་དང། །ས་དྲུད་པ་ནི་ཉིད་དག་དང་  
མཆིག་ནི་མཆི་གུར་བཅས་པའོ། །སངས་རྒྱས་བཅོམ་ལྡན་འདས་མཉན་ཡོད་ན། རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །བཅོམ་ལྡན་འདས་ཀྱིས་  
དྲས་པའི་ཆོས་གོས་གསུམ་དགེ་སློང་དག་གིས་བཅང་བར་བྱའོ། །ཞེས་གསུངས་པ་དང། དགེ་སློང་དག་གིས་ཆོས་གོས་དྲ་བར་བརྩམས་ཏེ། དེ་དག་གི་གླེགས་བུ་དང། གླེགས་བུ་ཕྱེད་དག་  
མི་མཉམ་པར་བྱས་སོ། །སྐབས་དེ། དགེ་སློང་དག་གིས་བཅོམ་ལྡན་འདས་ལ་གསོལ་པ་དང། བཅོམ་ལྡན་འདས་ཀྱིས་གླེགས་བུ་དང། གླེགས་བུ་ཕྱེད་དག་མི་མཉམ་པར་དྲ་བར་མི་བྱའོ། འོན་  
ཀྱང་མཉམ་པར་དྲའོ། །ཞེས་བཀའ་སྩལ་པ་དང། དེ་དག་གིས་ཇི་ལྟར་མཉམ་པར་འགྱུར་བ་མི་ཤེས་ནས་བཅོམ་ལྡན་འདས་ཀྱིས་བཀའ་སྩལ་པ། གླེགས་བུ་དང། གླེགས་བུ་ཕྱེད་དག་གི་ཚད་  
  
  
།སངས་རྒྱས་བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །དགེ་སློང་དག་གིས་ཆོས་གོས་ཀྱི་ཚལ་བུ་དག་མི་  
མཉམ་པར་དྲུབས་པ་དང། དེ་དག་མི་མཛེས་ནས་སྐབས་དེ། དགེ་སློང་དག་གིས་བཅོམ་ལྡན་འདས་ལ་གསོལ་པ་དང། བཅོམ་ལྡན་འདས་ཀྱིས་བཀའ་སྩལ་པ། ཚལ་བུ་དག་མཉམ་པར་དྲུབ་པར་བྱའོ། །  
བཅོམ་ལྡན་འདས་ཀྱིས་ཚལ་བུ་དག་མཉམ་པར་དྲུབ་པར་བྱའོ། །ཞེས་གསུངས་པ་དང། དགེ་སློང་དག། ཇི་ལྟར་མཉམ་པར་བྱ་བ་མི་ཤེས་ནས་བཅོམ་ལྡན་འདས་ཀྱིས་བཀའ་སྩལ་པ། ཚལ་བུའི་ཚད་  
ཀྱི་ཤིང་བཅང་ཞིང་དེས་གཞལ་ནས་དྲུབ་པར་བྱའོ། །བཅོམ་ལྡན་འདས་ཀྱིས་ཚལ་བུའི་ཤིང་གིས་གཞོལ་ལ་དྲུབས་ཤིག། ཅེས་གསུངས་པ་དང། དགེ་སློང་དག་གིས་ཚལ་བུ་ཚད་ལས་འདས་པར་བྱས་  
ནས་བཅོམ་ལྡན་འདས་ཀྱིས་བཀའ་སྩལ་པ། ཚལ་བུ་ཚད་ལས་འདས་པར་མི་བྱའོ། །འོན་ཀྱང་ཚལ་བུ་ནི། གསུམ་སྟེ། ཆེན་པོ་དང། འབྲིང་དང། ཆུང་ངུའོ། །དེ་ལ་ཆེན་པོ་ནི། སོར་བྮིའམ། བྱ་རོག་གི་  
མཐོ་གང་ངོ། །ཆུང་ངུ་ནི། སེར་གཉིས་སམ། མཐེ་བོའི་ལྟོ་གང་ངོ། །འབྲིང་ནི། དེ་དག་གི་བར་རོ། །སངས་རྒྱས་བཅོམ་ལྡན་འདས་མཉན་ཡོད་ན། རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་  
དགའ་ར་བ་ན་བཞུགས་སོ། །དགེ་སློང་དག་ས་རྡུལ་ཅན་ལ་ཆོས་གོས་འདྲུབ་པ་དང། དེ་དྲི་མ་ཅན་དུ་གྱུར་ནས་བཅོམ་ལྡན་འདས་ཀྱིས་བཀའ་སྩལ་པ། ལྕི་བའི་བྱུག་པས་བསྐུས་ལ་ཆོས་གོས་དྲུབ་པར་བྱའོ།།  
  
  
༄༅། །བཅོམ་ལྡན་འདས་ཀྱིས་ལྕི་བའི་བྱུག་པ་བསྐུས་ལ། ཆོས་གོས་དྲུབས་ཤིག་ཅེས་གསུངས་པ་དང། ལྕི་བ་མ་རྙེད་ནས་བཅོམ་ལྡན་འདས་ཀྱིས་བཀའ་སྩལ་པ། ཕྱོགས་དེར་ཆག་  
ཆག་བཏབ་ཅིང་ཕྱགས་ཏེ་དྲུབ་པར་བྱའོ། །སངས་རྒྱས་བཅོམ་ལྡན་འདས་མཉན་ཡོད་ན། རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །དགེ་སློང་དག་གིས་  
ཁྲིའི་རྐང་པ་རྣོན་པོར་བྱས་པ་དང། དེ་དག་གིས་ས་བསྟར་བ་མ་རུང་བར་གྱུར་ནས་བཅོམ་ལྡན་འདས་ཀྱིས་བཀའ་སྩལ་པ། ཁྲིའི་རྐང་པ་རྣོན་པོར་མི་བྱའི། འོན་ཀྱང་ཟླུམ་པོར་གཅད་པར་བྱའོ། །འོན་  
ཀྱང་མ་རུང་བར་གྱུར་ནས་བཅོམ་ལྡན་འདས་ཀྱིས་བཀའ་སྩལ་པ་ཕུབ་མའི་ཐུམ་པོ་ལ་གཞག་གམ། རས་མས་དཀྲི་བར་བྱའོ། །སངས་རྒྱས་བཅོམ་ལྡན་འདས་མཉན་ཡོད་ན། རྒྱལ་བུ་རྒྱལ་བྱེད་  
ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ་།མཉན་ཡོད་ན་བྲམ་ཟེ་ཞིག་འདུག་པ་དེ། དགོས་པ་ཞིག་གི་ཕྱིར་ཕྱི་རོལ་དུ་བྱུང་ནས་དེ་དང་དེ་དག་ཏུ་འཁྱམས་པ་ལས་ཉི་མ་ཕྱེད་པའི་  
དུས་ཀྱི་ཚེ་ཡོངས་སུ་ངལ་ནས་རྒྱལ་བྱེད་ཀྱི་ཚལ་དུ་ཞུགས་པ་དང། དེས་དེ་ན་སྟན་བཟང་པོ་བཤམས་པ་དང། ཁ་ཟས་བསོད་པ་སྦྱར་བར་མཐོང་ངོ། །དེས་མཐོང་ནས་མངོན་པར་དད་དེ། དེས་ཆེན་པོ་  
ལ་འོས་པའི་གོས་གྱོན་པ་དེ། དེས་གདིང་བའི་ཕྱིར་རྒན་པའི་མཐའ་ལོགས་སུ་གོས་དེ་ཕུལ་ལོ། །དེ་དུས་གཞན་ཞིག་ན་དྲི་མ་ཅན་དུ་གྱུར་ནས་དགེ་བསྐོས་ཀྱིས་གཞོན་པའི་མཐའ་ལོགས་སུ་བཏིང་  
  
  
༑རེ་ཞིག་ཅིག་ན་བྲམ་ཟེ་དེ་གཙུག་ལག་ཁང་དུ་ཞུགས་པ་དང། དེས་གོས་དེ་རྒན་པའི་མཐའ་ལོགས་ན་མི་སྣང་ནས་དེ་རིམ་གྱིས་ལྟ་ཞིང་གཞོན་པའི་མཐའ་ལོགས་སུ་སོང་བ་དང། ཇི་ཙམ་ན་དྲི་མ་  
ཅན་དུ་གྱུར་ནས་གཞོན་པའི་མཐར་བཏིང་བ་མཐོང་སྟེ་དེས་བསམ་པ་གོས་འདི་གསར་པ་ཆེན་པོ་ལ་འོས་པ་ཡིན་ན། གང་གིས་འདི་ལྟ་བུའི་གནས་སྐབས་སུ་གྱུར་པ་འདི་ལ་རྒྱུ་གང་ཡིན་རེ་ཞིག་  
བལྟའོ། །སྙམ་ནས་ཅུང་ཞིག་བསྡད་པ་དང། ཇི་ཙམ་ན་དགེ་བསྐོས་ཀྱིས་གདན་རིམ་བཞིན་བཤམས་ནས་ཕྱག་དར་བྱ་བར་བརྩམས་པ་དང་དེས་བསམ་པ། གང་གིས་གོས་འདི་དྲི་མ་ཅན་དུ་གྱུར་པ་  
འདི་ལ་རྒྱུ་ནི། འདི་ཡིན་ནོ། །སྙམ་དུ་རིག་ནས་དགེ་བསྐོས་ལ་སྨྲས་པ། འཕགས་པ། ཁྱོད་ཀྱིས་ཇི་ལྟར་ས་ལ་ཆག་ཆག་བཏབ་སྟེ་ཕྱགས་ནས་རིམ་བཞིན་གདིང་བར་བྱ་བ་འདི་ཙམ་ཡང་མི་མཁྱེན་ཏམ། དེ་  
བས་ཀྱང་ཁྱོད་ཀྱིས་བདག་གི་གོས་དྲི་མ་ཅན་དུ་བྱས་སོ། །སྐབས་དེ། བཅོམ་ལྡན་འདས་ལ་དགེ་སློང་དག་གིས་གསོལ་པ་དང། བཅོམ་ལྡན་འདས་ཀྱིས་བཀའ་སྩལ་པ། ས་ལ་ཆག་ཆག་བཏབ་སྟེ་ཕྱགས་  
ནས་རིམ་བཞིན་གདིང་བར་བྱའོ། །དགེ་བསྒོས་ཀྱིས་རྡུལ་གྱིས་གང་བའི་སྟན་ལ་མལ་སྟན་དག་བཏིང་བ་དང། ཉེས་དམིགས་དེ་ཉིད་དུ་གྱུར་ནས་བཅོམ་ལྡན་འདས་ཀྱིས་བཀའ་སྩལ་པ། སྟན་རྣམས་  
སྤྲུགས་ལ་མལ་སྟན་དག་གདིང་བར་བྱའོ། །ཅི་ཡིས་སྤྲུག་པ་དགེ་བསྐོས་ཀྱིས་མི་ཤེས་ནས་བཅོམ་ལྡན་འདས་ཀྱིས་དེ་ལས་གོས་གཅིག་གིས་སྤྲུག་པར་བྱའོ། །ཞེས་གསུངས་པ་དང། དེས་བཟང་པོས་  
  
  
༄༅། །སྤྲུགས་ནས་བཅོམ་ལྡན་འདས་ཀྱིས་བཀའ་སྩལ་པ། ངན་པས་སྤྲུག་པར་བྱའོ། །དགེ་བསྐོས་ཀྱིས་ངན་པས་སྤྲུགས་པ་དང། གང་གི་དེ་རྙིང་ཞིང་ཞིག་ནས་བཅོས་སུ་མི་  
རུང་བ་དེའི་ཚེ་བོར་བ་དང། བཅོམ་ལྡན་འདས་ཀྱིས་བཀའ་སྩལ་པ་དེ་ཉིད་ཚལ་བུ་དང། ཤར་བུ་དག་ཏུ་གྱིས་ལ་བཅིངས་ཏེ་སྤྲུག་པར་བྱའོ། །དེ་ཤིན་ཏུ་སྤྱད་པར་མི་རུང་སྟེ་བོར་ནས་བཅོམ་ལྡན་འདས་  
ཀྱིས་བཀའ་སྩལ་པ། ཤིན་ཏུ་སྤྱད་པར་མི་རུང་ཡང་མ་དོར་བར་ལྕི་བའམ། འཇིམ་པ་དང་བསྲེས་ལ་ཀ་པའི་སེར་གའམ། རྩིག་པའི་བུ་ག་དག་ཏུ་སྐུས་ཤིག་དང། སྦྱིན་བདག་གི་བསོད་ནམས་ཡུན་  
རིང་དུ་འཕེལ་བར་འགྱུར་རོ། །སངས་རྒྱས་བཅོམ་ལྡན་འདས་མཉན་ཡོད་ན། རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །དེ་ནས་དུས་དེའི་ཚེ་དགེ་སློང་གཞོན་ནུ་ཞིག་  
ཕྱོགས་ཤིག་ན་འཆག་པ་དང། དེ་འཆག་པའི་ས་ཕྱོགས་དེ་རྐང་པས་དྲུད་པས་ཟད་དོ། །ཇི་ཙམ་ན་ཁྱིམ་བདག་ཅིག་གི་དེ་དང་དེ་དག་ཏུ་འཁྱམས་ཤིང་ཕྱོགས་དེར་འོངས་པ་དང་དེས་བསམ་པ། རེ་ཞིག་  
ས་ཡང་གནས་སྐབས་འདི་ལྟ་བུར་གྱུར་ན། འཕགས་པ་འདིའི་རྐང་པ་ཅི་འདྲ་བ་ཞིག་ཏུ་གྱུར་སྙམ་ནས་སྨྲས་པ། འཕགས་པ། ས་འདི་ཅི་ཞིག་གིས་འདི་ལྟར་ཡོངས་སུ་ཟད། དེས་སྨྲས་པ། ཁྱིམ་བདག་  
བདག་འཆག་འཆག་པས་སོ། །ཁྱིམ་བདག་གིས་སྨྲས་པ། འཕགས་པ། རེ་ཞིག་ས་ཡང་གནས་སྐབས་འདི་ལྟ་བུར་གྱུར་ན། ཁྱོད་ཀྱི་ཞབས་ཅི་འདྲ་བར་འགྱུར། རེ་ཞིག་ཁྱོད་ཀྱི་ཞབས་བལྟའོ། །  
  
  
དེས་མཐོང་སྟེ། སྙིང་རྗེ་སྐྱེས་ནས་དེས་སྨྲས་པ། འཕགས་པ། བདག་གིས་ས་འདི་ལ་བར་ཏང་དག་གདིང་བར་བགྱིའི། བདེ་བར་ཆོགས་ཤིག་ཅེས་སྨྲས་པ་དང་དེས་སྨྲས་པ་  
ཁྱིམ་བདག་བཅོམ་ལྡན་འདས་ཀྱིས་མ་གནང་ངོ། །འཕགས་པ། ཁྱོད་ཀྱི་སྟོན་པ་ནི། ཐུགས་རྗེ་ཅན་ཡིན་པས་གནང་བར་འགྱུར་རོ། །སྐབས་དེ། དེས་དགེ་སློང་དག་ལ་བསྙད་དོ། །དགེ་སློང་དག་གིས་བཅོམ་  
ལྡན་འདས་ལ་གསོལ་པ་དང། བཅོམ་ལྡན་འདས་ཀྱིས་བཀའ་སྩལ་པ། དེ་ལྟ་བས་ན། གནང་གི་དགེ་སློང་དག་བརྩོན་འགྲུས་བརྩམས་པའི་འཆགས་པར་ཏང་གདིང་བར་བྱའོ། །ཁྱིམ་བདག་དེས་བཏིང་  
བ་དང། དགེ་སློང་དེས་དེ་ལ་ཕྱོགས་གཅིག་ཏུ་འཆག་པར་བརྩམས་པས་ཇི་ཙམ་ན་དེ་དུམ་བུ་གཉིས་སུ་གྱུར་ཏེ། དེ་དུམ་བུ་གཅིག་ནི། ཕྱོགས་གཅིག་ན་འདུག་གཉིས་པ་ཡང་གཞན་ན་འདུག་གོ། ཇི་ཙམ་ན་  
ཁྱིམ་བདག་དེ་འོངས་ནས་པར་ཏང་དེའི་དུམ་བུ་གཅིག་ནི། ཕྱོགས་གཅིག་ན་འདུག་གོ། གཉིས་པ་ཡང་གཞན་ན་འདུག་པ་མཐོང་ནས་དེས་སྨྲས་པ། འཕགས་པ། པར་ཏང་དེ་གནས་སྐབས་འདི་ལྟ་བུར་གྱུར་ན་  
ཨེ་མ་ཁྱོད་ཀྱི་རལ་པ་བཙེམ་ན། ཅི་ནོངས། སྐབས་དེ། བཅོམ་ལྡན་འདས་ལ་དགེ་སློང་དག་གིས་གསོལ་པ་དང། བཅོམ་ལྡན་འདས་ཀྱིས་བཀའ་སྩལ་པ། ཁྱིམ་བདག་དེ་ཟེར་བ་བདེན་ཏེ། དེ་ལྟ་བས་ན་  
རལ་པ་དང། རལ་པ་དག་དྲུབ་ཅིང་ཟུངས་དང། ལྷན་པ་དག་གདབ་པར་བྱའོ། །གང་གི་ཚེ་ཤིན་ཏུ་རྙིང་ཞིང་དེངས་ཏེ། བཅོས་དཀའ་བ་དེའི་ཚེ་དེ་ལྕི་བའམ་འཇིམ་པར་བསྲེས་ལ་དེ་ཉིད་དུ་བྱུགས་ཤིག་  
  
  
༄༅། །དང༑ སྦྱིན་བདག་གི་བསོད་ནམས་ཡུན་རིང་དུ་འཕེལ་བར་འགྱུར་རོ། །སངས་རྒྱས་བཅོམ་ལྡན་འདས་མཉན་ཡོད་ན། རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་  
དགའ་ར་བ་ན་བཞུགས་སོ། །དགེ་སློང་ཞིག་ན་ནས་དེ་སྨན་པའི་དྲུང་དུ་སོང་སྟེ་སྨྲས་པ། བཞིན་བཟང་བདག་ལ་ནད་འདི་ལྟ་བུ་བྱུང་ན། སྨན་སྟོན་ཅིག་ཅེས་སྨྲས་པ་དང། དེས་སྨྲས་པ། འཕགས་  
པ་འདི་ལྟ་བུ་དང། འདི་ལྟ་བུ་མཛོད་དང་ཁྱོད་སོས་པར་འགྱུར་རོ་།དེས་སྨན་འཐག་པའི་མཆིག་དགོས་ནས། དེ་ཁྱིམ་བདག་ཅིག་གི་དྲུང་དུ་སོང་སྟེ་མཆིག་བརྙས་པ་དང། དེས་དེ་ལ་མཆིག་མཆི་གུ་  
དང་བཅས་ཏེ་བྱིན་ནོ། །དེས་སྨན་བཏགས་ནས་ཡང་ཁྱིམ་བདག་དེ་ཉིད་ལ་སླར་བྱིན་པ་དང། དེས་འཕགས་པ་ཁྱོད་ཉིད་བཞེས་ལ་བཞུད་ཅིག་།དེས་སྨྲས་པ། ཁྱིམ་བདག། བཅོམ་ལྡན་འདས་ཀྱིས་  
མ་གནང་ངོ། །དེས་སྨྲས་པ། འཕགས་པ། གལ་ཏེ་དེ་ལྟ་ན་ཞོག་ལ་བཞུད་ཅིག་སྐབས་དེ། བཅོམ་ལྡན་འདས་ལ་དགེ་སློང་དག་གིས་གསོལ་པ་དང། བཅོམ་ལྡན་འདས་ཀྱིས་བཀའ་སྩལ་པ་  
དེ་ལྟ་བས་ན། གནང་གི། དགེ་སློང་གིས་མཆིག་མཆི་གུ་དང་བཅས་ཏེ་བཅང་བར་བྱའོ། །སྡོམ་ནི། ནང་དང་ཕྱི་རོལ་ཆོས་གོས་གདང། དེ་བཞིན་ལྕུག་མ་ཐག་གུ་དང། མར་མེ་དང་ནི་འཁོར་གྱི་  
ཁྱམས། །ཆོས་གོས་མཚན་མས་གདབ་པའོ། །བཅོམ་ལྡན་འདས་མཉན་ཡོད་ན། རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །དགེ་སློང་དག་ཆོས་གོས་  
  
  
སྲིན་གྱིས་ཟོས་ནས་སྐབས་དེ། བཅོམ་ལྡན་འདས་ལ་དགེ་སློང་དག་གིས་གསོལ་པ་དང། བཅོམ་ལྡན་འདས་ཀྱིས་བཀའ་སྩལ་པ། ཆོས་གོས་དག་  
བབ་བབ་ཏུ་གཞག་པར་མི་བྱའི། འོན་ཀྱང་ཆོས་གོས་གདང་ལ་གཞག་པར་བྱའོ། །དགེ་སློང་དག་གིས་རྩིག་པ་ལ་ཁུང་བསྐོས་ནས་ཆོས་གོས་ཀྱིས་གདང་བཙུག་པ་དང་རྩིག་པ་སྙི་བར་གྱུར་ཏེ་བཅོམ་  
ལྡན་འདས་ཀྱིས་བཀའ་སྩལ་པ། རྩིག་པ་ལ་ཁུང་བསྐོ་བར་མི་བྱའི། འོན་ཀྱང་གང་གིས་ཚེ་གཙུག་ལག་ཁང་རྩིག་པ་དེ་ཉིད་ཀྱི་ཚེ་བུ་ག་གདོད་པར་བྱ་ཞིང། དེར་ཆོས་གོས་ཀྱི་གདང་གཞུག་པར་བྱའོ། །  
བཅོམ་ལྡན་འདས་ཀྱིས་གཙུག་ལག་ཁང་དུ་ཆོས་གོས་ཀྱི་གདང་གི་བུ་ག་ཐོད་ཅིག་ཅེས་གསུངས་པ་དང། ཉེ་འཁོར་དུ་མ་བྱས་ནས་བཅོམ་ལྡན་འདས་ཀྱིས་བཀའ་སྩལ་པ། གཙུག་ལག་ཁང་དུ་ཇི་ལྟ་བ་དེ་བཞིན་དུ་ཉེ་  
འཁོར་དག་ཏུ་ཡང་བྱའོ། །བཅོམ་ལྡན་འདས་མཉན་ཡོད་ན། རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །བཅོམ་ལྡན་འདས་ཀྱིས་ཆོས་གོས་ཀྱི་གདང་ལ་ཆོས་གོས་  
དག་གཞག་པར་བྱའོ། །ཞེས་གསུངས་པ་དང། དགེ་སློང་དགོན་པ་བ་དག་གིས་ཆོས་གོས་ཀྱི་གདང་མ་རྙེད་ནས་སྐབས་དེ། དགེ་སློང་དག་གིས་བཅོམ་ལྡན་འདས་ལ་གསོལ་པ་དང། བཅོམ་ལྡན་འདས་  
ཀྱིས་བཀའ་སྩལ་པ། དེ་དག་གིས་ལྕུག་མ་བཏགས་ནས་གཞག་པར་བྱའོ་།གཞན་དག་ལ་ལྕུག་མ་ཡང་མེད་ནས་བཅོམ་ལྡན་འདས་ཀྱིས་བཀའ་སྩལ་པ། དེ་དག་གིས་ཐི་གུ་བཏགས་ཏེ་གཞག་པར་  
  
  
༄༅། །བྱའོ༑ ༑བཅོམ་ལྡན་འདས་མཉན་ཡོད་ན། རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ་།བཅོམ་ལྡན་འདས་ཀྱིས་དགེ་སློང་དག་མཚན་མོ་  
ཞིང་ཆོས་མཉན་པ་སྦྱིན་པར་བྱའོ། །ཞེས་གསུངས་ཏེ། དགེ་སློང་དག་མཚན་མོ་ཆོས་མཉན་པ་སྦྱིན་པར་བརྩམས་སོ། །ཇི་ཙམ་ན་ཆོས་ཉན་པའི་དུས་སུ་སྦྲུལ་ཞིག་འོངས་པ་དེ། དགེ་སློང་གཞོན་ནུ་  
ཞིག་གིས་དེ་མཐོང་ནས་དེ་སྡངས་ཏེ་ཤེས་ལྡན་དག་རྒྱབ་རིང་རྒྱབ་རིང་ཞེས་སྨྲས་སོ། །དགེ་སློང་དག་ཀྱང་སོ་སོའི་སྐྱེ་བོ་ཡིན་པས་སྡངས་ཏེ་དེ་དག་གིས་ཆོས་མཉན་པ་བར་ཆད་དོ། །སྐབས་དེ་  
བཅོམ་ལྡན་འདས་ལ་དགེ་སློང་དག་གིས་གསོལ་པ་དང། བཅོམ་ལྡན་འདས་ཀྱིས་བཀའ་སྩལ་པ། ཆོས་མཉན་པ་གཅད་པར་མི་བྱའི། །འོན་ཀྱང་མར་མེ་བུས་ཏེ་ཆོས་བསྟན་པར་བྱའོ། །བཅོམ་  
ལྡན་འདས་ཀྱིས་མར་མེ་བུས་ཏེ་ཆོས་བསྟན་པར་བྱའོ། །ཞེས་གསུངས་པ་དང། དགེ་སློང་དག་གིས་དབྱར་གྱི་མཚན་མོ་མར་མེ་བུས་ཏེ་ཆོས་བཤད་པ་དང། སྲོག་ཆགས་དག་མར་མེར་སོང་ནས་  
བཅོམ་ལྡན་འདས་ཀྱིས་བཀའ་སྩལ་པ། མར་མེའི་ཁང་བུ་བྱའོ། །དགེ་སློང་དག་གིས་མར་མེའི་ཁང་བུ་ཇི་ལྟར་བྱ་བ་མི་ཤེས་ནས་བཅོམ་ལྡན་འདས་ཀྱིས་བཀའ་སྩལ་པ། སྨྱིག་མའི་ཚལ་པ་  
གཟེར་ཕུར་གྱིས་ལ་རས་དཀར་པོས་གཡོག་པར་བྱའོ། །རས་དཀར་པོ་མ་རྙེད་ནས་བཅོམ་ལྡན་འདས་ཀྱིས་བཀའ་སྩལ་པ། ལྷང་ཚེར་གྱིས་གཡོག་པར་བྱའོ། །དེ་ཡང་མ་རྙེད་ནས་བཅོམ་ལྡན་  
  
  
དགེ་སློང་དག་བུ་ག་བརྒྱ་པ་བྱའོ། །དགེ་སློང་དག་གིས་བུ་ག་བརྒྱ་པ་ཅི་འདྲ་བར་བྱ་བ་མི་ཤེས་ནས་བཅོམ་ལྡན་འདས་ཀྱིས་བཀའ་སྩལ་པ། རྫ་མཁན་གྱིས་འཇིམ་པ་  
གཤེར་བ་ལས་གྱོ་མོར་བྱས་ལ་བུ་ག་བརྒྱ་པ་བྱའོ། །རྫ་མཁན་མེད་ན། བུམ་པའི་གྱོ་མོའམ། གཞན་ཡང་རུང། བཅག་ནས་བུ་ག་བརྒྱ་པ་བྱ་སྟེ། དེ་ནས་མར་མེ་སྦར་ལ་དེས་གཡོག་པར་བྱའོ། །སངས་རྒྱས་  
བཅོམ་ལྡན་འདས་མཉན་ཡོད་ན། རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །སོ་གའི་དུས་ལ་བབ་པ་དང། དགེ་སློང་དག་ཚ་བས་གདུང་སྟེ་ལུས་རྨྱ་ཞིང་ཤ་བྲི་  
ངན་པ་དང། མདོག་ངན་པ་དང། སྐྱ་བོ་སེང་སེང་པོར་གྱུར་ཏོ་།སངས་རྒྱས་བཅོམ་ལྡན་འདས་རྣམས་ནི། མཁྱེན་བཞིན་དུ་འདྲི་བར་མཛད་པ་ཡིན་པས། སངས་རྒྱས་བཅོམ་ལྡན་འདས་ཀྱིས་ཚེ་དང་ལྡན་  
པ་ཀུན་དགའ་བོ་ལ་རྨས་པ། ཀུན་དགའ་བོ། ཅིའི་ཕྱིར་ད་ལྟར་དགེ་སློང་དག་ལུས་རྨྱ་ཞིང། ཤ་བྲི་ངན་པ་དང། མདོག་ངན་པ་སྐྱ་བོ་སེང་སེང་པོར་གྱུར། སྐབས་དེ། བཅོམ་ལྡན་འདས་ལ་རྒྱས་པར་  
གསོལ་ནས་བཅོམ་ལྡན་འདས་ཀྱིས་བཀའ་སྩལ་པ། དེ་བས་ན། གནང་གི་འཁོར་གྱི་ཁྱམས་བྱའོ། །དགེ་སློང་དག་གིས་ཇི་ལྟར་བྱ་བ་མི་ཤེས་ནས་བཅོམ་ལྡན་འདས་ཀྱིས་བཀའ་སྩལ་པ། ངོས་  
གསུམ་པར་བྱའོ། །དེ་དག་གིས་ནང་དུ་ནི། རྩིག་པ་བརྩིགས། ཕྱིར་ནི། ཀ་བའི་ཕྲེང་བ་བྱས་པ་དང། བཅོམ་ལྡན་འདས་ཀྱིས་བཀའ་སྩལ་པ། ནང་དུ་ནི། ཀ་བའི་ཕྲེང་བ་བྱའོ། །ཕྱི་རོལ་དུ་ནི་རྩིག་པ་  
  
  
༄༅། །བརྩིག་གོ་སྐར་ཁུང་མ་གཏོད་པས་ཕྱིར་ཚ་བར་གྱུར་ནས་བཅོམ་ལྡན་འདས་ཀྱིས་བཀའ་སྩལ་པ། སྐར་ཁུང་དག་གདོད་པར་བྱའོ། །དེ་དག་དམའ་བར་བཏོད་པས་ཉེ་  
དམིགས་དེ་ཉིད་དུ་གྱུར་ཏེ་བཅོམ་ལྡན་འདས་ཀྱིས་བཀའ་སྩལ་པ། བསྟོད་དེ་གདོད་པར་བྱའོ། །ཧ་ཅང་མཐོན་པོར་བཏོད་ནས་བཅོམ་ལྡན་འདས་ཀྱིས་བཀའ་སྩལ་པ། ཧ་ཅང་མཐོན་པོར་མི་  
གདོད་ཀྱི། འོན་ཀྱང་སྟན་དང་ཐད་ཀར་གདོད་པར་བྱའོ། །བྱེའུ་དང། ཕུག་རོན་དག་འཇུག་ནས་བཅོམ་ལྡན་འདས་ཀྱིས་བཀའ་སྩལ་པ་སྐར་ཁུང་དྲ་བ་ཅན་དུ་བྱའོ། །རླུང་དང་ཆར་པ་དག་  
གིས་གནོད་པར་གྱུར་ནས་བཅོམ་ལྡན་འདས་ཀྱིས་བཀའ་སྩལ་པ། སྒོ་འཕར་གཞུག་པར་བྱའོ། །དགེ་སློང་དག་གིས་ཟན་ཟ་བ་ན་སྒོ་གཅད་པས་མུན་པ་གནག་པར་གྱུར་ནས་བཅོམ་ལྡན་འདས་  
ཀྱིས་བཀའ་སྩལ་པ། ཟན་ཟ་བའི་དུས་ཀྱི་ཚེ་དབྱེ་བར་བྱའོ། །དགེ་སློང་དག་ཚ་བའི་དུས་ན་ཀློག་པ་དང། ཁ་ཏོན་བྱེད་པ་དང་རྣམ་པར་ངེས་པའི་གཏམ་ལ་འཁོད་པའམ། ཆོས་གོས་ཀྱི་ལས་བྱེད་  
པའམ། ལས་ཀྱི་ཤིན་ཏུ་དུབ་པ་ན། དེར་རྡུལ་གཟན་དང། ཤམ་ཐབས་གཉིས་གྱོན་ལ་འདུག་པར་བྱའོ། །སངས་རྒྱས་བཅོམ་ལྡན་འདས་མཉན་ཡོད་ན། རྒྱལ་བུ་རྒྱལ་བྱེད་ཀྱི་ཆལ་མགོན་  
མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །བཅོམ་ལྡན་འདས་ཀྱིས་དགའ་བོ་རབ་ཏུ་ཕྱུང། བསྙེན་པར་རྫོགས་པ་མཛད་ནས་རི་བོ་སྤོས་ཀྱི་ངད་ལྡང་དང། སུམ་ཅུ་རྩ་གསུམ་པའི་ལྷ་དང་  
  
  
པ་དང་དེ་གློ་བུར་བ་ཡིན་པས། དགེ་སློང་ཐམས་ཅད་ཀྱི་ངོ་མ་ཤེས་ཏེ། དེའི་ལུས་གསེར་གྱི་ཁ་དོག་ལྟ་བུ་མཚན་གྱིས་མངོན་པར་གསལ་  
བའི་ལུས་དེ་མཐོང་ནས་བཅོམ་ལྡན་འདས་གཤེགས་སོ། །སྙམ་ནས་དགེ་སློང་གནས་བརྟན་གནས་བརྟན་དག་ཀྱང་ལྡང་བར་བྱེད་དོ། །གང་གི་ཚེ་ཀུན་ཤེས་པར་གྱུར་པ་དེའི་ཚེ་འགྱོད་པ་སྐྱེས་ནས་སྐབས་  
དེ། བཅོམ་ལྡན་འདས་ལ་དགེ་སློང་དག་གིས་གསོལ་པ་དང། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་འདི་ནི། སྟོན་པའོ། །འདི་ནི། གཞན་ནོ། །ཞེས་བདེ་བླག་ཏུ་ཤེས་པར་བྱ་བའི་  
ཕྱིར་དགའ་བོ་དང། གཞན་ཡང་རུང། གང་དེ་ལྟ་བུའི་ཆོས་གོས་ལ་མཚན་མས་གདབ་པར་བྱའོ། །སྡོམ་ནི། དགེ་སློང་རྣམས་ནི་བསྐྲད་པ་དང། སོ་ཤིང་རྣམ་པ་གསུམ་དག་དང། གཞོན་ནུ་བསྐྲད་  
པར་བྱ་བ་དང། ཀུན་ཏུ་བསྐྲད་པར་མི་བྱའོ། །སངས་རྒྱས་བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །གང་གི་ཚེ་ཆུ་བོ་སྙན་ལྡན་གྱི་  
འགྲམ་གྱི་དགེ་སློང་དག་གིས་དང་པོ་བུམ་པ་དང། ཕོ་ལོང་གི་སྦྱོར་བས་འབད་པ་དང། སྒྲིམ་པ་དང། བརྩལ་བས་ཉོན་མོངས་པ་ཐམས་ཅད་སྤངས་ཏེ་དགྲ་བཅོམ་པ་ཉིད་མངོན་སུམ་དུ་བྱས་པ་དེའི་ཚེ་  
དེ་དག་གི་སྤྱོད་ལམ་དང། སྤྱོད་པ་དག་ལ་སྒྲུབ་པ་དེས་སྐྱེ་བོ་མང་པོ་རྣམས་མངོན་པར་དད་དོ། །དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་གང་དག་གི་གྲོང་གི་  
  
  
༄༅། །ཞིང་ན་ཆུ་བོ་སྙན་ལྡན་གྱི་འགྲམ་གྱི་དགེ་སློང་རྣམས་གནས་པའི་མི་དེ་དག་གི་རྙེད་པ་ནི། རྙེད་པ་ལེགས་པ་རྙེད་དོ། །བཅོམ་ལྡན་འདས་ཀྱི་བསྙེན་བཀུར་བ། ཚེ་དང་ལྡན་པ་  
ཀུན་དགའ་བོ། བཅོམ་ལྡན་འདས་ཀྱི་དྲུང་ན་སྤྱོད་ཅིང་གནས་པ་དེས་བཅོམ་ལྡན་འདས་ཀྱི་དགོངས་པ་རྟགས་སམ་གསུང་བ་ལས་ཤེས་ནས་དེས་དེ་དག་ལ། ཚེ་དང་ལྡན་པ་དག་བཅོམ་ལྡན་  
འདས་ནི། ཁྱེད་ཀྱི་བསྔགས་པ་བརྗོད་ཅིང་གཟིགས་པར་ཡང་བཞེད་ཀྱི། ཁྱེད་འོང་བའི་རིགས་སོ། །ཞེས་སྤྲིང་ངོ། །དེ་དག་གིས་ཐོས་ནས་ཕན་ཚུན་གླེང་བ། ཚེ་དང་ལྡན་པ་དག། བཅོམ་ལྡན་  
འདས་ནི། བདག་ཅག་གི་བསྔགས་པ་བརྗོད་ཅིང་གཟིགས་པར་ཡང་བཞེད་ཅེས་ཟེར་ན། དེ་ལ་ཇི་ལྟར་བསྒྲུབ་པར་བྱ། དེ་ན་ཁ་ཅིག་གིས་སྨྲས་པ། འདི་ལ་ཅི་ཞིག་སྒྲུབ་ཏུ་ཡོད། འདོང་  
མོད། དགྲ་བཅོམ་པ་རྣམས་ནི། མ་བསམ་པར་ཡེ་ཤེས་མཐོང་བ་མི་འཇུག་པས། གཞན་དག་ཅིག་གིས་སྨྲས་པ། ལེགས་ཏེ། འོན་ཀྱང་སྐྱེ་བོའི་ཚོགས་མང་པོ་དག་ལ་སྦྲན་ནས་འདོང་ངོ། །དེ་  
ནས་དེ་དག་གིས་དགེ་སློང་རྣམས་ལ་སྨྲས་པ། ཚེ་དང་ལྡན་པ་དག་།ཤེས་པར་གྱིས་ཤིག་བཅོམ་ལྡན་འདས་བདག་ཅག་གི་ཡོན་ཏན་བརྗོད་ཅིང་གཟིགས་པར་བཞེད་དེ། ཁྱེད་ལ་བལྟས་ནས་  
འདོང་བ་ཡིན་ནོ། །དེ་དག་གིས་སྨྲས་པ། ཚེ་དང་ལྡན་པ་དག། དེ་ལྟ་ན། བདག་ཅག་ཀྱང་འགྲོའོ། །དེ་ལྟར་གྱིས་ཤིག་དེ་རྣམས་དེ་དག་དང་ལྷན་ཅིག་ཆས་ཏེ་རིམ་གྱིས་མཉན་ཡོད་དུ་ཕྱིན་པ་དང་