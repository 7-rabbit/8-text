  
།ཞེས་ཟེར་ཞིང་དེ་པི་ཝང་མི་ལེན་པར་ཡང་ནས་ཡང་དུ་རྒྱུན་མི་ཆད་པར་གླུ་ལེན་ཅིང་གླུ་ཚིག་དེ་སྨྲའོ། །རྒྱལ་པོས་དེ་ལ་དྲིས་པ། ཀྱེ་སྐྱེས་བུ། གླུ་དེའི་དོན་ཅི་ཡིན། དེས་ཇི་ལྟར་  
གྱུར་པ་རྣམས་བརྗོད་པ་དང། དེས་བསམ་པ། འདིས་བདག་ཤེས་ཀྱི། ཡུལ་དབྱུང་བར་བྱའོ། །སྙམ་ནས་རྒྱལ་པོས་དེ་ལ་ཀརཤ་པ་ཎ་ལྔ་བརྒྱ་བྱིན་ནས་ཡུལ་ཕྱུང་ངོ། །དུས་གཞན་ཞིག་ན་མདུན་  
ན་འདོན་གྱིས་རྒྱལ་པོ་ལ་ལྷ་ཁྱོད་ཀྱིས་མི་རིགས་པ་ཞིག་བགྱིས་ཏེ་རྒྱལ་པོ་དག་ནི། བུད་མེད་ཀྱི་དབང་དུ་འགྱུར་བ་མ་ལགས་སོ། །ཞེས་སྨྲས་པ་དང། དེ་སྙད་མེད་པར་ཅང་མི་ཟེར་བར་འདུག་  
གོ༑ དེས་ཕྱི་དེ་ཉིན་གསོས་པ་ལ་སྨྲས་པ། དེང་བྲམ་ཟེ་དེས་འདི་སྐད་ཅེས་སྨྲས་ན། དེ་རང་གི་ཆུང་མས་མགོ་དབྱིར་གཞུག་ན། ཁྱོད་ཀྱིས་ནུས་སམ། དེས། ལྷ། རེ་ཞིག་བལྟས་ཏེ་བགྱིའོ། །  
ཞེས་སྨྲས་ནས་གསོས་པས་ཁྱིམ་དུ་སོང་སྟེ་ཆུང་མ་ལ་སྨྲས་པ་བཟང་མོ། བྲམ་ཟེ་མདུན་ན་འདོན་གྱིས་ལྷ་ལ་འདི་དང་འདི་སྐད་ཅེས་སྨྲས་པ་ལས། དེ་ཁོ་བོ་ལ་སྨྲས་ན། ཁྱོད་ཀྱིས་ཅི་ནས་  
བྲམ་ཟེ་དེ་རང་གི་ཆུང་མས་མགོ་དབྱིར་གཞུག་པ་དེ་ལྟ་བུའི་སྦྱར་བ་བྱ་བར་ནུས་སམ། དེས་སྨྲས་པ། རྗེའི་སྲས། འདི་ལ་ཅི་ཞིག་བགྱིར་མཆིས། དེ་ལྟ་ཞིག་བགྱིས་ལགས་སུ་བས་ཀྱི། གཟིགས་  
ཤིག། དེས་སྨྲས་པ། བཟང་མོ། གལ་ཏེ་དེ་ལྟ་ན། ལེགས་སོ། །གཡོན་ཅན་གྱི་ཆུང་མ་ཡང་གཡོན་ཅན་ཉིད་དུ་འགྱུར་བས། དེས་བྲམ་ཟེ་དེའི་ཆུང་མ་དང་ལྷན་ཅིག་མཛའ་མོར་བྱ་བར་  
  
  
༄༅། །བརྩམས་སོ། །གང་གི་ཚེ་དེ་གཉིས་ཕན་ཚུན་ཕེབས་པར་གྱུར་པ་དེའི་ཚེ། དེས་བྲམ་ཟེ་མོ་ལ་སྨྲས་པ། གྲོགས་མོ། བདག་གི་ཁྱིམ་ཐབ་ནི། རབ་ཏུ་བྱམས་ཏེ་  
དེ་བདག་གིས་གང་སྨྲས་པ་དེ་བྱེད་དོ། །དེས་སྨྲས་པ། གྲོགས་མོས་ཁོ་མོ་ལ་ཐུབ་རེ་སྐན། ཇི་ལྟར་ཁྱིམ་ཐབ་བདག་གི་དབང་དུ་འགྱུར་བ་དེ་ལྟར་ཁྱོད་ཀྱིས་ག་ལ་འགྱུར། གསོས་པའི་  
ཆུང་མས་སྨྲས་པ། གྲོགས་མོ། ཅི་སྟེ་ཁྱོད་ཀྱི་ཁྱིམ་ཐབ་ཁྱོད་ཀྱི་དབང་དུ་འགྱུར་ན། ལྟ་ཡི། དེའི་མགོ་ཕྱི་ཞིག། ད་དེས་ང་རྒྱལ་བསྐྱེད་པས་གྲོགས་མོ། མགོ་དབྱིའོ། །ལྟོས་ཤིག། ཅེས་  
སྨྲས་ནས་དེ་གོས་དྲི་མ་ཅན་གྱོན་ནས་ཁྲིའུ་དྲ་བ་ཅན་གྱི་སྟེང་ན་ཉལ་ཏེ་འདུག་གོ། མདུན་ན་འདོན་གྱིས་དྲིས་པ། བྲམ་ཟེ་མོ། འདི་ཅིའི་ཐ་ཚིག། དེས་སྨྲས་པ། བྲམ་ཟེ། ལྷ་རྣམས་འཁྲུགས་  
པར་གྱུར་ཏོ། །དེས་སྨྲས་པ། བྲམ་ཟེ་མོ། ཁྱོད་ཀྱི་ཁྱིམ་ན་མི་བདོག་གམ། ཅི། ཁྱོད་ཀྱིས་ལྷ་རྣམས་ལ་ཁས་བླངས་པ་གང་ཡིན་པ་དེ་ཐམས་ཅད་གྱིས་ཤིག་དང་བདེ་བར་འགྱུར་རོ། །དེ་ཅང་  
མི་ཟེར་བར་འདུག་པ་དང། མདུན་ན་འདོན་གྱིས་སྨྲས་པ། བྲམ་ཟེ་མོ་ཁྱོད་ཀྱིས་ལྷ་རྣམས་ལ་ཅི་ཞིག་ཁས་བླངས། དེས་སྨྲས་པ། བྲམ་ཟེ། གང་གི་ཚེ་ཁྱོད་བྲམ་ཟེའི་ཚུལ་དུ་གནས་པ་  
ན་ལྷས་པོས་བ་དེའི་ཚེ་བདག་གིས་ལྷ་རྣམས་ལ་འདི་སྐད་ཅེས། བདག་གི་ཁྱིམ་ཐབ་བདེ་བར་སླར་འོངས་ན། བདག་གིས་དེའི་མགོ་ཕྱི་ནས་དེའི་སྐྲ་རྣམས་ཁྱེད་ལ་དབུལ་ལོ། །ཞེས་གསོལ་པ་  
  
  
དེའི་རྗེས་ལ་ཁྱོད་ཀྱང་ལོངས་སྤྱོད་སྐྱེས་པར་གྱུར། བདག་གིས་ཀྱང་བརྗེད་དེ། ད་ནི། ལྷ་དེ་རྣམས་འཁྲུགས་པར་གྱུར་པས། མདོར་ན་བདག་འགུམ་དུ་བས་སོ། །དེས་སྨྲས་པ། བྲམ་ཟེ་  
མོ༑ ཁྱོད་ཀྱིས་གང་ལྷ་རྣམས་ལ་གསོལ་བ་བྱས་པ་དེ་ཡང་ངའི་ཆེད་ཡིན་པས། ལོངས་ཤིག་དང་ལྷ་ལ་གསོལ་ཏེ་ཐམས་ཅད་བསྒྲུབ་པར་བྱའོ། །དེས་གསོས་པའི་ཆུང་མ་དེ་ལ་བདག་གི་ཁྱིམ་ཐབ་  
ནི༑ འདི་སྐད་དུ་ལྷ་ལ་གསོལ་ཏོ། །ཐམས་ཅད་བྱའོ། །ཞེས་ཟེར་རོ་།ཞེས་སྤྲིང་པ་དང། དེས་ཀྱང་གསོས་པ་ལ། རྗེའི་སྲས། མདུན་ན་འདོན་གྱི་ཆུང་མ་དེས་བདག་ལ་འདི་སྐད་དུ། བདག་  
གིས་ཁྱིམ་ཐབ་ཁས་ལེན་ཏུ་བཅུག་སྟེ། ལྷ་ལ་གསོལ་ནས་ཐམས་ཅད་བྱའོ། །ཞེས་ཟེར་རོ། །ཞེས་སྤྲིང་པ་མཆིས་སོ། །གསོས་པས་ཀྱང་རྒྱལ་པོ་ལ་སྨྲས་པ། ལྷ། དོན་དེ་གྲུབ་པ་ལགས་ཏེ་  
མདུན་ན་འདོན་དེ་ཁྱེད་ལ་ཞུར་མཆིས། མཁྱེན་པར་མཛད་དུ་གསོལ་རྒྱལ་པོས་སྨྲས་པ། གསོས་པ། དེ་ངའི་ཆེད་ཡིན་པས་བག་མ་ཚ་ཞིག། རེ་ཞིག་ན་མདུན་ན་འདོན་དེ་རྒྱལ་པོ་ལ་གསོལ་  
དུ་འོངས་ཏེ་ལྷ། བདག་ལྷ་རྣམས་ཀྱི་དོན་ཅུང་ཟད་ཅིག་བགྱིད་དེ་ཟླ་བ་དྲུག་ན་ལྷའི་ཞལ་བལྟ་ཞིང་མཆི་བར་འཚལ་ལོ། །རྒྱལ་པོས་སྨྲས་པ། ལེགས་ཀྱི། དེ་བཞིན་དུ་གྱིས་ཤིག་དེ་ཁྱིམ་  
དུ་སོང་ནས་མགོ་ཕྱིའོ། །དེ་མགོ་ཕྱི་ནས་ཀྱང་ཁྱིམ་ནང་ཉིད་ན་འདུག་གོ་དེའི་ཆུང་མས་གསོས་པའི་ཆུང་མ་ལ། གྲོགས་མོ། །ཁོ་མོའི་ཁྱིམ་ཐབ་དེ་ནི། མགོ་ཕྱི་ཟིན་ཏོ། །ཞེས་སྤྲིང་པ་དང། དེས་  
  
  
༄༅། །ཀྱང་གསོས་པ་ལ་བསྙད་དོ། །གསོས་པས་ཀྱང་རྒྱལ་པོ་གཏུམ་པོ་རབ་སྣང་ལ་སྨྲས་པ་དང། དེ་རབ་ཏུ་དགའ་སྟེ་མདུན་ན་འདོན་དེ་ཁུག་ཅེས་བསྒོའོ། །གསོས་  
པས་ཀྱང་ཁྱེའུ་གཉིས་ཤིག་གླུ་ཚིག་བསླབ་པ། གང་ན་བུད་མེད་གཟུགས་ལྡན་ལ། །རིགས་དང་ལྡན་ཞིང་རིགས་སྤེལ་མ། །དེ་ན་རྟ་མེད་རྟ་སྐད་ཟེར། །མདུན་ན་འདོན་མགོ་ཕྱི་ལ་ལྟོས། །  
ཞེས་བསླབས་སོ། །ཇི་ཙམ་ན་མདུན་ན་འདོན་དེ་ཞྭ་ཞིག་གྱོན་ནས་རྒྱལ་པོའི་དྲུང་དུ་འོངས་པ་དང། ཁྱེའུ་དེ་གཉིས་ཀྱིས་གླུ་ཚིག་བྱ་བར་བརྩམས་པ། གང་ན་བུད་མེད་གཟུགས་ལྡན་ལ།།  
རིགས་དང་ལྡན་ཞིང་རིགས་སྤེལ་མ། །དེ་ན་རྟ་མེད་རྟ་སྐད་ཟེར་།ཞེས་བྱས་ནས་གཞན་ཞིག་གིས་དེའི་ཞྭ་ཕུད་ནས་མདུན་ན་འདོན་མགོ་ཕྱི་ལ་ལྟོས་ཞེས་བྱས་པ་དང། དེ་ན་གད་མོ་ཆེན་  
པོ་བྱུང་སྟེ། མདུན་ན་འདོན་ཡིད་ལ་ངོ་ཚ་བར་གྱུར་ནས་ཁ་རོག་པར་མགོ་སྨད་དེ་སྨ་བབ་ནས་སོང་ངོ། །གསོས་པས་དགོས་པ་དག་བྱུང་བ་ན། དེ་དག་ལ་གཙེ་བར་བརྩམས་ནས་གང་ན་འདི་  
ལྟ་བུར་བུད་མེད་ཀྱི་དབང་དུ་གྱུར་པ་དེ་ན་རྒྱལ་པོའི་དོན་ག་ལ་ཡོད་ཅེས་བྱས་པ་དང། རྒྱལ་པོས་མདུན་ན་འདོན་ལ་སྨྲས་པ། མཁན་པོ། ཁྱོད་ཀྱིས་གསོས་པ་དེ་གཙེ་བར་ནུས་སམ་  
དེས་སྨྲས་པ། ལྷ། རེ་ཞིག་རྔོ་ཐོགས་མ་མི་ཐོགས་བལྟས་ཏེ་བགྱིའོ། །དེའི་ཚ་བོ་སྒྱུ་མ་མཁས་པ་ཞིག་ཡོད་པས། དེས་དེ་ལ་སྨྲས་པ། ཚ་བོ་གསོས་པ་འདིས་རྒྱལ་པོ་འཁོར་དང་  
  
  
དེ་ལ་ཁྱོད་ཀྱིས་གཙེ་བར་ནུས་ན། བདག་གི་ཤ་གླན་པར་འགྱུར་རོ། །ཞེས་སྨྲས་པ་དང། དེས། ཞང་པོ། རེ་ཞིག་ནུས་སམ་མི་ནུས་བལྟས་ཏེ་  
བགྱིའོ། །ཞེས་སྨྲས་ནས་དེས་མིག་འཕྲུལ་གྱིས་འགྲོན་པོ་སྤྲུལ། ཕྱག་དར་གྱི་ཕུང་པོ་ལས་ཁྱིམ་དུ་སྤྲུལ། རུས་པའི་རུས་གོང་ལས་དེད་དཔོན་གྱི་ཆུང་མ་གཟུགས་བཟང་ཞིང་བལྟ་ན་སྡུག་  
པ་མཛེས་པ་ཞིག་སྤྲུལ་ཏོ། །རྒྱལ་པོའི་ཀུན་ཏུ་སྤྱོད་པ་ནི། གལ་ཏེ་འགྲོན་པོ་འོངས་ན། དེ་ལ་བདག་ཉིད་ཀྱིས་ཤོ་གམ་གཅོད་པའམ། ཡང་ན་གསོས་པ་གཏོང་ངོ། །གསོས་པས་འགྲོན་པོ་  
དེ་དག་ལས་ཤོ་གམ་གཅད་པར་བརྩམས་ན། དེས་འགྲོན་པོ་རྣམས་ལ་དྲིས་པ། ཤེས་ལྡན་དག། དེད་དཔོན་གྱི་ཁྱིམ་གང་ཡིན། དེ་དག་གིས་ཁྱིམ་འདི་ལགས་སོ། །ཞེས་བསྟན་ཏོ།།  
དེ་དེར་ཞུགས་པ་དང། རེ་ཞིག་ན་དེད་དཔོན་གྱི་ཆུང་མ་གཟུགས་བཟང་བ་མཛེས་པ། བལྟ་ན་སྡུག་པ། དབང་པོ་འཕྲོག་པ། སེམས་གཡོ་བར་བྱེད་པ་ཞིག་མཐོང་ངོ། །མཐོང་མ་ཐག་  
ཏུ་ཆགས་པར་གྱུར་ནས་དེས་སྨྲས་པ། བཟང་མོ། ཁྱོད་དང་ལྷན་ཅིག་དགའ་མགུར་སྤྱད་ན། འགྲོན་པོ་ཤོ་གམ་མི་གཅད་པར་བགྱིའོ། །དེས་སྨྲས་པ། རྗེའི་སྲས། དེ་ལྟར་ནི། བགྱི་ན་  
འོན་ཀྱང་མཚན་མོ་དགའ་མགུར་སྤྱད་དོ། །དེའི་མིག་འཕྲུལ་གྱིས་མཚན་མོར་སྤྲུལ་པ་དང། གསོས་པས་དེ་དང་ལྷན་ཅིག་དགའ་མགུར་སྤྱད་ན། ཇི་ཙམ་ནས་མགུལ་པ་ནས་འཁྱུད་  
  
  
༄༅། །དེ་གཉིད་ཀྱིས་ལོག་གོ་མིག་འཕྲུལ་མཁན་གྱིས་མིག་འཕྲུལ་སླར་བསྡུས་པ་དང། གསོས་པ་ཕྱག་དར་ཁྲོད་ན་ཀེང་རུས་ཀྱི་མགུལ་ནས་འཁྱུད་དེ་ཉལ་ཞིང་  
འདུག་གོ་མདུན་ན་འདོན་གྱིས་རྒྱལ་པོ་ལ། ལྷ། གསོས་པའི་གནས་སྐབས་དེ། གཟིགས་ཤིག་ཅེས་སྨྲས་པ་དང། རྒྱལ་པོས་བལྟ་བའི་ཕྱིར་སྲོག་ཆགས་བརྒྱ་སྟོང་ཕྲག་དུ་མ་བསྡུས་  
ཏེ་སོང་ནས་རྒྱལ་པོས་དེ་སེ་གོལ་གྱི་སྒྲས་བསླང་ནས་གསོས་པ། ཅི་བུད་མེད་གང་དང་ལྷན་ཅིག་དགའ་མགུར་སྤྱད་པ་དེའི་ཤ་ཡང་ཟའམ་ཞེས་སྨྲས་པ་དང། དེ་རབ་ཏུ་སྐྱེངས་ནས་ལངས་  
ཏེ་བསམ་པ། འདི་ལྟར་རྒྱལ་པོ་འདིས་བདག་ཅོ་དྲིས་ནས་གསོན་ཏེ་ཡང་ཅི་རུང། བདག་རང་འཆི་བར་བྱའོ། །སྙམ་མོ། །ཡང་བསམ་པ། བདག་རང་གི་རང་འཆི་བར་བྱ་བ་ནི། དཀའི་  
སོང་ལ་འཕགས་པ་ཀ་ཏྱའི་བུ་ཆེན་པོའི་གན་དུ་རབ་ཏུ་འབྱུང་ངོ་།སྙམ་ནས་དེ་ཚེ་དང་ལྡན་པ་ཀ་ཏྱའི་བུ་ཆེན་པོ་གང་ན་བ་དེར་སོང་སྟེ་ཕྱིན་ནས་ཚེ་དང་ལྡན་པ་ཀ་ཏྱའི་བུ་ཆེན་པོ་ལ་འདི་  
སྐད་ཅེས་སྨྲས་སོ། །འཕགས་པ། བདག་རབ་ཏུ་འབྱུང་བར་འཚལ་གྱི་རབ་ཏུ་དབྱུང་དུ་གསོལ། དེས་དེ་རབ་ཏུ་ཕྱུང་སྟེ་བསྙེན་པར་རྫོགས་པར་བྱས་ནས་གཅིག་ལས་འཕྲོས་པའི་ལུང་  
ཀློག་ཏུ་བཅུག་གོ། རྒྱལ་པོ་གཏུམ་པོ་རབ་སྣང་དེ་མེད་པ་དང་མི་དགའ་བར་གྱུར་ནས་དེས་དེ་རབ་ཏུ་བྱུང་བ་ལས་ཕབ་སྟེ་སྔོན་གྱི་གནས་ཇི་ལྟ་བ་བཞིན་བཞག་གོ། སྡོམ་ནི། བ་ལང་  
  
  
།བུད་མེད་རྣམས་དང་བད་སའི་རྒྱལ་པོ་དང། །ནོར་ལྷས་བྱིན་པ་དང་ནི་རབ་སྣང་དང་།རྒྱལ་པོ་རྡོ་འཇོག་ཏུ་ནི་སོང་བ་དང། །རྨི་ལམ་རྨིས་པར་གྱུར་པ་ཐ་མ་ཡིན། །  
རྒྱལ་པོ་གཏུམ་པོ་རབ་སྣང་མལ་ཆེན་པོར་འདུག་པ་ན་རྣམ་པར་རྟོག་པ་སྐྱེས་ཏེ། ཅི། བདག་འདས་ན་གཞོན་ནུ་བ་ལང་སྐྱོང་གིས་རྒྱལ་སྲིད་བྱ་བར་ནུས་སམ། འོན་ཏེ་མི་ནུས་སྙམ་མོ། །ཡང་  
བསམ་པ། རེ་ཞིག་འདི་བགམ་པར་བྱའོ། །སྙམ་ནས་དེས་དེ་བོས་ཏེ་སྨྲས་པ། བུ། ང་རེ་ཞིག་བཙུན་མོའི་འཁོར་དུ་བྱ་བ་ཅུང་ཟད་ཅིག་ཡོད་དེ། ང་ཞག་བདུན་གྱི་བར་དུ་བཙུན་མོའི་འཁོར་གྱི་  
ནང་ན་འདུག་གི། དེའི་བར་དུ་ཁྱོད་ཀྱིས་རྒྱལ་པོ་གྱིས་ཤིག་ཅེས་བསྒོ་ནས་དེ་རྒྱལ་པོ་བྱེད་ཅིང། རྒྱལ་པོ་གཏུམ་པོ་རབ་སྣང་ནི་བཙུན་མོའི་འཁོར་གྱི་ནང་ན་འདུག་གོ། གཞོན་ནུ་བ་ལང་  
སྐྱོང་ཡང་རྒོལ་བ་དང། ཕྱིར་རྒོལ་བ་རྣམས་ཀྱི་ཐ་སྙད་ལ་ལེགས་པར་སྦྱོང་སྟེ། རྒྱལ་པོའི་མི་རྣམས་ཀྱིས་བྱ་བ་བྱེད་པ་དང། བུད་མེད་གང་དག་བཟུང་བ་དེ་དང་དེ་དག་ལ་སོ་སོར། ཀྱེ་མ་ཁྱོད་  
བུད་མེད་འདི་འདོད་དམ་ཞེས་རྨེད་ལ། བུད་མེད་ལ་ཡང་ཁྱོད་སྐྱེས་པ་འདི་འདོད་དམ་ཞེས་རྨེད་ཅིང། གལ་ཏེ་དེ་དག་ཕན་ཚུན་མངོན་པར་འདོད་པར་གྱུར་ན། དེ་ནས་བློན་པོ་རྣམས་ལ་  
ཤེས་ལྡན་དག། འདི་དག་ཕན་ཚུན་མངོན་པར་འདོད་ན། ང་ཅིའི་ཕྱིར་མི་འདོད། འདི་དག་ལ་ངའི་ཆབ་འོག་ན་འཚོ་བ་སུས་ཀྱང་ཅུང་ཟད་ཀྱང་མ་སྨྲ་བར་འདི་དག་ཅི་དགའ་སྤྱོད་ཅིང་འདུག་  
  
  
༄༅། །ཏུ་ཆུག་ཅིག་ཅེས་བསྒོའོ། །དཔྱ་འབུལ་རྣམས་ལ་ནི། ནན་ཏན་དུ་བལྟའོ། །ཞག་བདུན་ལོན་ཏེ་རྒྱལ་པོ་ཕྱིར་བྱུང་ནས་གསོས་པ་ལ་སྨྲས་པ། གསོས་པ་  
ཅི༑ གཞོན་ནུ་བ་ལང་སྐྱོང་ང་འདས་ནས་རྒྱལ་སྲིད་བྱེད་ནུས་སམ་དེས་སྨྲས་པ། ལྷ། རྔོ་ནི། ཐོགས་ན། འོན་ཀྱང་བྱི་བ་བགྱིད་པ་རྣམས་ནི། དར་བར་འགྱུར་ལགས་སོ། །རྒྱལ་པོས་སྨྲས་  
པ༑ གསོས་པ། བྱི་བ་བྱེད་པ་དང། བྱི་བ་མི་བྱེད་པ་ཞེས་བྱ་བ་དེ་ཇི་ལྟ་བུ་ཡིན། དེས་ཇི་ལྟ་བུ་ཡིན་པ་བརྗོད་པ་དང། རྒྱལ་པོས་བསམ་པ། ཅི། གཞོན་ནུ་འདི་གཞན་གྱི་བུད་མེད་རྣམས་  
ལ་ཕྲག་དོག་མེད་པ་ཞིག་གམ། འོན་ཏེ་རང་གི་ཆུང་མ་ལ་ཡང་དེ་བཞིན་པ་དེ། རེ་ཞིག་བརྟག་པར་བྱའོ། །སྙམ་ནས་དེས་ས་འཛིན་པ་ཞིག་ལ། ས་འཛིན་པ། ཁྱོད་སོང་ལ། གཞོན་  
ནུ་བ་ལང་སྐྱོང་གི། ཆུང་མ་དང་ལྷན་ཅིག་དགའ་མགུར་སྤྱོད་ཅེས་བསྒོ་བ་དང། དེས་རྣ་བ་གཉིས་བཀག་ནས་སྨྲས་པ། ལྷ། སྡིག་པས་བརླག་ལགས་སོ། །རྒྱལ་པོས་སྨྲས་པ། ས་  
འཛིན་པ། རྒྱལ་པོའི་དོན་ནི། དེ་ལྟ་བུར་གནས་པ་ཡིན་གྱི། སོང་ཞིག། གལ་ཏེ་རིམ་པ་བཞིན་མ་བྱས་ན། རྒྱལ་པོའི་དོན་ཉམས་པར་འགྱུར་རོ། །དེས་སྨྲས་པ། ལྷ། མོད་ལ་དེ་ལྟར་  
བགྱི་བའི་རྔོ་མི་ཐོགས་པས། བགས་ཀྱིས་བགྱིའོ། །དེས་སྨྲས་པ། དེ་བཞིན་དུ་ནི། བྱེད་ལ་རག་ན། ས་འཛིན་པ། ཐབས་ཇི་ལྟ་བུ་ཞིག་བྱེད། ལྷ། དེའི་སྡུམ་པ་དང་ཉེ་བ་ཞིག་ཏུ་ཟོང་  
  
  
།ཟོང་སྩོལ་ཅིག་དང། དེ་ནས་འདྲིས་པར་བགྱིས་ནས་བཀའ་ཇི་སྐད་སྩལ་པ་བསྒྲུབ་པར་བགྱིའོ། །རྒྱལ་པོས་དེ་ལ་ཟོང་བྱིན་པ་དང། དེས་རྫས་དག་བསགས་ཏེ་ཚོང་ཟོང་  
བཀྲམ་པ་དང། བ་ལང་སྐྱོང་གི་སྒྱུག་མོའི་བྲན་མོ་ཞིག་ཡོད་པ་དེ་ཟོང་ཁྱེར་ནས་སྤོས་ཀྱི་ཕུར་མ་ཉོར་འོངས་སོ། །ས་འཛིན་པས་བུ་མོ་དེ་ལ། བུ་མོ། སྤོས་ཀྱི་ཕུར་མ་འདི་སུའི་ཡིན་ཞེས་དྲིས་པ་  
དང། དེས་སྨྲས་པ། གཞོན་ནུ། བ་ལང་སྐྱོང་གི་སྒྱུག་མོའིོ། །དེ་མིང་ཅི་ཞིག། མིང་འདི་ཞེས་བྱའོ། །བུ་མོ། ངའི་མ་དེ་ཡང་མིང་དེ་སྐད་ཅེས་བྱ་བས། དེ་ནི། ངའི་མ་དང་འདྲའོ། །ཞེས་སྨྲས་ནས་  
དེས་དེ་ལ་སྤོས་ཀྱི་ཕུར་མ་རིན་བསྐྱུངས་ནས་མང་དུ་བྱིན་ནོ། །བ་ལང་སྐྱོང་གི་སྒྱུག་མོས་བུ་མོ་དེ་ལ་དྲིས་པ། བུ་མོ། སྔོན་ཆད་ནི། རིན་འདི་ཙམ་གྱིས་རྫས་ཉུང་ངུ་ཁུགས་ལ། ད་ནི། ཤིན་  
ཏུ་མང་དུ་ཁུགས་པ་འདི་ལ་རྒྱུ་ཅི་ཡོད། དེས་ཀྱང་ཇི་ལྟར་གྱུར་པ་ཐམས་ཅད་བརྗོད་དོ། །དེས་སྨྲས་པ། ལེགས་ཏེ། དེ་ནི། ངའི་བུ་དང་འདྲའོ། །དེ་བཞིན་དུ་ལན་གཉིས། ལན་གསུམ་དུ་  
བྱས་པ་དང། དེ་དེ་ལ་དགའ་བར་གྱུར་ཏོ། །དུས་གཞན་ཞིག་ན་ས་འཛིན་པས་སྨྲས་པ། བུ་མོ། མ་ལ་འདི་སྐད་དུ། མའི་ཞལ་བལྟར་མཆིའོ། །ཞེས་གྱིས་ཤིག་དེས་དེ་ལ་བྱས་པ་དང། དེས་  
སྨྲས་པ། ལེགས་ཀྱི། ཚུར་ཤོག་ཅིག་ཅེས་གྱིས་ཤིག། དེས་དེ་ལ་སྨྲས་པ་དང། དེས་སྐྱེས་སུ་དྲིའི་རྫས་དག་ཁྱེར་ཏེ་འོངས་ནས་དེས་དེ་ལ་བྲང་སྤྲད་དེ་དུས་པ་དང། དེས་སྨྲས་པ། བུ། ཅིའི་ཕྱིར་ངུ་  
  
  
༄༅། །དེས་སྨྲས་པ། ཡུམ། ཅི་འདྲ་བ་བདག་གི་མའི་དབྱིབས་ཀྱང་དེ་འདྲ་བས། དེའི་སླད་དུ་བདག་མཆི་མ་བྱུང་ངོ། །དེས། བུ། ང་ཉིད་ཁྱོད་ཀྱི་མ་དེ་ཡིན་ཏེ། ཁྱོད་  
ངའི་བུ་ཡིན་གྱི། མ་ངུ་ཞིག། ཅེས་སྨྲས་ནས་དེ་དེ་ལ་ལྷག་པར་དགའ་བར་གྱུར་ཏོ། །ཇི་ཙམ་ཞིག་ན་ཕྱོགས་ཤིག་ཏུ་བ་ལང་སྐྱོང་གི་ཆུང་མ་སོང་བ་ལས། དེས་དེ་བོས་ནས་བུ་མོ། ཚུར་  
མིང་པོའི་ཞབས་ལ་ཕྱག་གྱིས་ཤིག་ཅེས་བྱས་པ་དང་དེ་འོངས་སོ་།མ་གཅིག་བུ་མོ་འདིའི་མིང་ཅི་ལགས། བུ། མིང་འདི་ཞེས་བྱའོ། །མ་གཅིག་བདག་གི་མནའ་མ་ཡང་མིང་ཡང་  
འདི་དང་འདྲ། དབྱིབས་ཀྱང་འདི་དང་འདྲ་བས། འདི་ནི། བདག་གི་མནའ་མ་ལགས་སོ། །དེས། བུ། ལེགས་སོ། །ཞེས་སྨྲས་སོ། །གང་གིས་ཚེ་དེ་དག་ཕན་ཚུན་གཅུགས་པར་གྱུར་པ་  
དེའི་ཚེ་དེས་གཡོ་ཐབས་སུ་ན་བ་ལྟར་བཅོས་ནས་འདུག་གོ་བུ་མོ་དེ་ཡང་རྫས་ཉོར་འོངས་པ་དང། ས་འཛིན་པའི་ཁྱེའུ་དེས་སྨྲས་པ་བུ་མོ། ང་ནི། ཐེག་གི་ན་ན། མ་གཅིག་ང་བལྟར་  
མི་འོང་ངམ། དེས་ཁྱོད་ན་བར་མི་ཤེས་སོ། །དེས་སྨྲས་པ། དེ་ལ་གྱིས་ཤིག་དེས་དེ་ལ་བྱས་པ་དང། དེ་ཡང་བལྟ་བའི་ཕྱིར་འོངས་ཏེ་དྲིས་པ། བུ། ཁྱོད་ཇི་ལྟར་ན། དེས་སྨྲས་པ། མ་གཅིག་  
བདག་གི་བྲོ་ནི། ཡང་བ་ཞིག་ལགས་སོ། །དེས་སྨྲས་པ། བུ། སྨན་པ་ལ་དྲིས་ཏེ་དཔྱད་གྱིས་ཤིག་དེས་སྨྲས་པ། མ་གཅིག་འདི་ནི། དཔྱད་ཀྱིས་འཚོ་བ་མ་ལགས་ཏེ། བདག་ནད་  
  
  
དེ་མཆིས་སོ། །དེས་སྨྲས་པ། བུ། ཅི་སེམས། ཐབས་གང་གིས་ནད་འདི་ཞི་བར་འགྱུར། མ་གཅིག་ཞི་བར་འགྱུར་བའི་  
ཐབས་ཤིག་མཆིས་ན། འོན་ཀྱང་མི་འབྱོར་ཏོ། །བུ། ཅི་མི་འབྱོར་སྨྲོས་ཤིག་དང། ཐམས་ཅད་འབྱོར་པར་བྱའོ། །དེས་སྨྲས་པ། མ་གཅིག་བ་ལང་སྐྱོང་གི་བཙུན་མོ་དང་ལྷན་ཅིག་དགའ་  
མགུར་སྤྱད་ན། དེ་ལྟ་ན་བྲོ་འདི་སོས་པར་འགྱུར་ལགས་སོ། །ཞེས་སྨྲས་པ་དང། དེ་རབ་ཏུ་ཁྲོས་ནས་སྨྲས་པ། བཀྲེན་པ། ཁྱོད་ད་ཤིར་ཟད། ཁྱོད་རྒྱལ་པོའི་བཙུན་མོ་དང་ལྷན་ཅིག་དགའ་  
མགུར་སྤྱོད་འདོད་དམ་ཞེས་དེས་དེ་ལ་སྤྱོས་ཏེ་ལངས་ཏེ་སོང་ངོ་།ས་འཛིན་པ་དེ་གཡོན་ཅན་ཞིག་པས་དེས་ནོར་ཐམས་ཅད་དཀར་ཆག་ལ་བྲིས་ནས། དཀར་ཆག་དེ་ལ་ང་ཤི་ན་རྫས་ཐམས་  
ཅད་ལ་བ་ལང་སྐྱོང་གི་སྒྱུག་མོའི་ཡིན་ནོ། །ཞེས་དེ་སྐད་དུ་ཡང་བྲིས་སོ། །དཀར་ཆག་དེ་དེ་ལ་བསྐུར་བ་དང། དེས་བཀླགས་ནས་ཁྲོ་བ་ཞི་བར་གྱུར་ཏེ་བསམ་པ། དེ་བདག་གིས་ད་གཟོང་ཁོ་ན་  
སྤྱོས་ཏེ་འོངས་ན། དེ་བདག་ལ་ཇེ་བྱམས་པར་གྱུར་གྱི། དེའི་ཕྱིར་བུད་མེད་རྣམས་ཀྱི་རང་བཞིན་ནི། དེ་ལྟ་བུ་ཡིན་པས། དེ་ཤིན་མི་རུང་བས་དེ་ལ་བསྒྲུབ་བོ། །སྙམ་ནས་དེས་བུ་མོ་དེ་བོས་ཏེ་  
དེ་ནས་ས་འཛིན་པའི་བསྔགས་པ་རིམ་གྱིས་བརྗོད་ནས་སྨྲས་པ། བུ་མོ། ཁྱོད་ཀྱི་སྐུད་པོ་དེ་ན་ན། དེ་བལྟར་མི་འྒྲོའམ། དེས་སྨྲས་པ། མ་གཅིག། སྨན་པ་མ་མཆིས་སམ། ཅི་སྟེ་དཔྱད་མ་  
  
  
༄༅། །བགྱིས། དེས་སྨྲས་པ། བུ་མོ། དེའི་ནད་ནི། ཡང་བ་ཞིག་སྟེ། དེ་ནད་དེ་ཁོ་ནས་དུས་བྱེད་པར་འགྱུར་བ་གང་ཡིན་པའི་གནས་དེ་ཡོད་ན། འོན་ཀྱང་དེ་ན་རེ། གལ་ཏེ་  
མནའ་མ་དང་ལྷན་ཅིག་དགའ་མགུར་སྤྱད་ན། དེ་ལྟ་ན་བདག་འཚོ་བར་འགྱུར་རོ། །ཞེས་ཟེར་རོ། །དེ་ཁྲོས་ནས་སྨྲས་པ། མ་གཅིག་བཀྲེན་པ་དེ་ད་དུས་བྱས་སུ་བས། རྒྱལ་པོའི་བཙུན་མོ་དང་  
ལྷན་ཅིག་དགའ་མགུར་སྤྱོད་པར་འཚལ་ལམ། དེས་སྨྲས་པ། བུ་མོ་ཁྱོད་ཀྱི་གྱོས་པོ་གང་ལས་སྐྱེས་པ་ཁྱོད་ཤེས་སམ། མ་གཅིག། མ་འཚལ་ཏོ། །བུ་མོ། དེ་ནི། སྡིག་པ་ལས་སྐྱེས་ཏེ་  
རྒྱལ་པོར་གྱུར་ནས་དཔུང་གི་དམག་མང་བ་ཡིན་ནོ། །ཁྱོད་ཀྱི་ཁྱོ་དེ་ཡང་ཚོང་དཔོན་ཞིག་གི་བུ་ཡིན་ཏེ། དེ་ཡང་རྒྱལ་པོར་འགྱུར་རོ་།ཁྱོད་ཀྱང་འདི་དང་ལྷན་ཅིག་དགའ་མགུར་སྤྱོད་ཅིག་དང་  
ཁྱོད་ལས་བུ་གང་བྱུང་བ་དེ་ཡང་རྒྱལ་པོར་འགྱུར་རོ། །ཞེས་དེ་དེས་བསླུས་པ་དང། ཁས་བླངས་ནས་དེས་ས་འཛིན་པའི་ཁྱེའུ་དེ་ལ་སྤྲིང་པ། བུ། བུ་མོ་འདིས་ཁས་ནི། བླང་ན། ཁྱོད་ལ་གནོད་  
པར་བྱེད་སྲིད་ཀྱི། དུས་ཤེས་པར་གྱིས་ལ་ཤོག་ཅིག་ཅེས་བྱས་སོ་།ས་འཛིན་པས་རྒྱལ་པོ་ལ། ལྷ། དོན་དེ་ནི། གྲུབ་ན། འོན་ཀྱང་རེ་ཞིག་བ་ལང་སྐྱོང་མི་གཏང་དུ་གསོལ་ཞེས་སྤྲིང་ངོ། །  
རྒྱལ་པོས་བསམ་པ། བདག་འདས་ནས་གཞོན་ནུ་བ་ལང་སྐྱོང་རྒྱལ་པོར་འགྱུར་ཞིང། དེ་འདས་ནས་ཀྱང་དེའི་བུ་རྒྱལ་པོར་འགྱུར་བ་ཡིན་ན། གལ་ཏེ་བ་ལང་སྐྱོང་གི་ཆུང་མ་ལས་ས་འཛིན་  
  
  
དེ་རྒྱལ་པོར་འགྱུར་བས། དེའི་ཕྱིར་གང་གིས་ན་ས་འཛིན་པ་དེའི་དབང་པོ་ས་བོན་དུ་མི་འགྱུར་བ་དེ་ལྟ་བུའི་སྨན་སྦྱིན་པར་བྱའོ། །སྙམ་ནས། དེས་དེའི་དབང་པོ་ས་བོན་དུ་མི་  
འགྱུར་བའི་ལ་དུ་དག་ཅིག་བསྐུར་ནས་ས་འཛིན་པ། ཁྱོད་གང་གི་ཚེ་གཞོན་ནུ་བ་ལང་སྐྱོང་གི་ཆུང་མ་དང་ལྷན་ཅིག་དགའ་མགུར་སྤྱོད་པ་དེའི་ཆོ་ཁྱོད་ཀྱི་ལ་དུ་འདི་དག་ཟོ་ཞིག་ཅེས་སྤྲིང་ངོ། །བ་ལང་  
སྐྱོང་ལ་ཡང་བུ། གྲོས་སུ་བྱ་བ་ཅུང་ཟད་ཅིག་ཡོད་ཀྱི། རེ་ཞིག་ཁྱིམ་དུ་མ་འགྲོ་ཞིག་ཅེས་བསྒོ་བ་དང། དེ་འདུག་གོ་ས་འཛིན་པས་ཀྱང་དབང་པོ་ས་བོན་དུ་མི་འགྱུར་བའི་ལ་དུ་ཟོས་ནས་བ་ལང་  
སྐྱོང་གི་ཆུང་མ་ལ་དགའ་མགུར་སྤྱད་ནས་འདོད་པའི་དགའ་བས་དུབ་པར་གྱུར་ཏེ་དེའི་མགུལ་ནས་འཁྱུད་བཞིན་དུ་གཉིད་ལོག་པར་གྱུར་ཏོ་།རྒྱལ་པོས་བསམ་པ། དེས་དེ་ལ་དགའ་མགུར་སྤྱད་  
དེ་སོང་གྲང་གི། གཞོན་ནུ་གཏང་བར་བྱའོ། །སྙམ་ནས་དེས་གཞོན་ནུ་བ་ལང་སྐྱོང་ལ་སྨྲས་པ། བུ། མནའ་མ་མི་དགའ་བར་འགྱུར་གྱི་རིང་པོ་མ་འདུག་པར་སོང་ཞིག་དེ་ཁྱིམ་དུ་སོང་བ་དང་  
རེ་ཞིག་ནི། ཆུང་མ་གཞན་གྱི་སྐྱེས་བུ་ཞིག་དང་ལྷན་ཅིག་ཏུ་འདུག་ཅིང་ས་འཛིན་པ་དེའི་ལག་པ་འཕྱང་བ་མཐོང་ནས། དེས་དེའི་ལག་པ་བསྐུམས་ནས་འདི་དག་འགའ་ཞིག་གིས་མཐོང་བར་འགྱུར་  
དུ་འོང་ངོ། །སྙམ་ནས་གོས་ཀྱིས་གཡོགས་སོ། །ས་འཛིན་པ་མཚན་རངས་པར་ཉལ་ནས་ནམ་ནངས་ཏེ་ཉི་མ་ཤར་བ་དང་སད་ནས། དེ་བདག་མཐོང་ངམ་མ་མཐོང་སྙམ་ནས་རྒྱུགས་ཏེ་སོང་ངོ། །  
  
  
༄༅། །བ་ལང་སྐྱོང་ལ་རྒྱལ་པོས། བུ། མདང་སུམ་ངའི་རྨི་ལམ་ན་ཁྱོད་ཀྱི་ཆུང་མ་སྐྱེས་པ་གཞན་ཞིག་དང་ལྷན་ཅིག་དགའ་མགུར་སྤྱོད་པ་མཐོང་ངོ། །ཞེས་སྨྲས་པ་དང་  
ལྷ༑ ཁྱོད་ཀྱིས་ནི། རྨི་ལམ་དུ་གཟིགས། བདག་གིས་མངོན་སུམ་ཁོ་ནར་མཐོང་ངོ། །ཇི་ལྟ་བུ་ཞིག་ཏུ། དེས་ཇི་ལྟར་གྱུར་པའི་གཏམ་རྒྱས་པར་བརྗོད་དོ། །རྒྱལ་པོས་སྨྲས་པ། བུ། ཁྱོད་ལ་ཕྲག་  
དོག་མེད་དམ། ལྷ། མ་མཆིས་སོ། །བུ། དེ་ཅིའི་ཕྱིར། ལྷ། བདག་རང་བཞིན་གྱིས་ཚེ་རབས་དྲན་ཏེ། བདག་སྔོན་གྱི་ཚེ་རབས་གཞན་ཞིག་ན། དེད་དཔོན་ཞིག་གི་ཆུང་མར་གྱུར་པ་ལས། དེད་  
དཔོན་ཟོང་འཚལ་ནས་ཡུལ་གཞན་དུ་ཆས་པ་དང། དེ་ལ་བདག་གིས་རྗེའི་སྲས། བདག་ཀྱང་མཆིའོ། །ཞེས་སྨྲས་སོ། །དེས་དེ་ན་ཁྱོད་ཀྱི་རིམ་གྲོ་སུ་བྱེད་ཅེས་སྨྲས་ཏེ། དེས་བདག་མི་བཀྲི་  
བར་བགྱིས་པ་དང་ངུས་སོ། །དེ་ལ་ཞོ་ཤས་འཚོ་བ་རྣམས་ཀྱིས་སྨྲས་པ། དེད་དཔོན་གྱི་ཆུང་མ་ཅིའི་ཕྱིར་ངུ། དེས་དེ་དག་ལ་ཇི་ལྟར་གྱུར་པ་བརྗོད་པ་དང། དེ་དག་གིས་དེད་དཔོན་ཁྲིད་ཅིག་དང་  
བདག་ཅག་གིས་རིམ་གྲོ་བྱའོ། །ཞེས་སྨྲས་པ་ནས་དེས་བདག་ཁྲིད་དོ་།ཇི་ཙམ་ན་ལམ་གར་མི་རྒོད་ལྔ་བརྒྱ་ཙམ་བྱུང་ནས་དེ་དག་གིས་འགྲོན་པོ་དེ་རྣམས་ཀྱང་བཅོམ། དེད་དཔོན་ཡང་བསད་  
ནས། བདག་ནི། མི་རྒོད་ལྔ་བརྒྱ་པོ་རྣམས་ཀྱིས་དགའ་མགུར་སྤྱད་དོ། །དེ་རྣམས་ཀྱིས་འགྲོན་པོ་གཞན་བསད་པའི་བུད་མེད་གཞན་ཞིག་རྙེད་པ་དང། དེ་བདག་གིས་འདི་ནི། བདག་གི་ཆུན་  
  
  
།སྙམ་ནས་ཁྲོན་པ་རྙིང་པར་བོར་བ་དང་དེ་ཉིད་དུ་གུམ་པར་གྱུར་ཏོ། །ལྷ། བདག་མི་རྒོད་ལྔ་བརྒྱས་དགའ་མགུར་སྤྱད་ན་ངོམས་པར་མ་གྱུར་པ་དེ་ལྟ་བུ་བདག་གིས་འཚལ་བཞིན་  
དུ། ཅི། བུད་མེད་རྣམས་ལ་ཕྲག་དོག་སྐྱེས་ལགས་སམ། ལྷ། འོན་ཀྱང་འཇིག་རྟེན་གང་ཞིག་བུད་མེད་རྣམས་ཡིད་བརྟན་པར་འཇོག་པ་དེ་ནི་བླུན་པ་ལགས་ཀྱི། བུད་མེད་རྣམས་ཀྱིས་སྐྱེས་  
པ་དག་ཡིད་བརྟན་པར་གཞག་པར་བགྱི་བ་འདི་ནི། རིགས་ལགས་སོ། །དེས་སྨྲས་པ། བུ། དེ་དེ་བཞིན་ཏེ། བུད་མེད་རྣམས་ཀྱིས་སྐྱེས་པ་དག་ཡིད་བརྟན་པར་གཞག་པར་བྱའོ། །འཕགས་  
རྒྱལ་ན་རྔོན་པ་ཞིག་གནས་པ་དེའི་ཆུང་མ་གཟུགས་བཟང་ཞིང་མཛེས་པ་ལྟ་ན་སྡུག་པ་ཞིག་པས། དེ་དེ་ལ་ཤིན་ཏུ་ཆགས་ཏེ་དེས་བསམ་པ། གལ་ཏེ་ཆུང་མ་བཞག་སྟེ་དགོན་པའི་གནས་སུ་  
སོང་ན་ནི། འདི་སྐྱེས་པ་གཞན་དང་ལྷན་ཅིག་དགའ་མགུར་སྤྱོད་པར་འགྱུར། ཅི་སྟེ་མ་སོང་ན་ནི། བདག་རྔོན་པ་སྟེ། གཞན་གྱི་སྲོག་གཅོད་ཅིང། གཞན་གྱི་སྲོག་གཅོད་པས་འཚོ་བར་  
བྱེད་པ་ཡིན་གྱི། བདག་ནི། ཞིང་པ་མ་ཡིན། ཚོང་པ་མ་ཡིན། གཞན་གྱིས་འཚོ་བ་ཡང་མ་ཡིན་པས། གདོན་མི་ཟ་བར་ལྟོགས་ཏེ་འཆི་བར་འགྱུར་བས། མ་ལ་བདག་གིས་ཆུང་མ་ཁྲིད་ལ་  
འགྲོའོ། །སྙམ་ནས་དེས་ཆུང་མ་ཁྲིད་དེ་དགོན་པའི་གནས་སུ་སོང་ནས་ཕྱོགས་གཅིག་ཅིག་ཏུ་ལོ་མའི་སྤྱིལ་བུ་བྱས་ཏེ་འདུག་གོ། དེས་དེར་རི་དྭགས་མཆོག་བདམས་ཤིང་བསད་དེ་ཤ་  
  
  
༄༅། །བཟང་པོ་བཙོངས་ནས་འཚོ་བར་བྱེད་དོ། །ཇི་ཙམ་དུས་གཞན་ཞིག་ན་རྒྱལ་པོ་གཏུམ་པོ་རབ་སྣང་རི་དྭགས་བཤོར་དུ་སོང་བ་ལས། དེ་རྟས་ཁ་ཁྱེར་ནས་ཕྱོགས་  
དེར་ཕྱིན་པ་དང། རྔོན་པ་དེས་དེ་ངོ་ཤེས་པར་གྱུར་ཅིང་ཇི་ལྟར་རྟགས་ཁ་ཁྱེར་བ་ཡང་ཤེས་ནས་དེས་དེ་ལ་བྱོན་པ་ལེགས་སོ། །ཞེས་བྱ་བའི་ཚིག་ཀུན་ཏུ་སྤྱད་པ་དང། དེ་རྟ་ལས་བབས་ཏེ་  
ཤིང་དྲུང་ཞིག་ཏུ་འདུག་གོ་རྔོན་པས་བསམ་པ། བདག་གིས་རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བ་ལ་ཞག་ལོན་པའི་ཤ་དབུལ་བ་གང་ཡིན་པ་ནི། བདག་གི་ཆ་མ་ཡིན་པས། མ་  
ལ་བདག་གིས་ཞག་མ་ལོན་པ་གཞན་ཞིག་ཁྱེར་ཏེ་འོང་ངོ། །སྙམ་ནས་དེས་མདའ་ལྕུག་བགོས། མདའ་གཞུ་ལག་ན་ཁྱེར་ཏེ་རི་དྭགས་བཤོར་དུ་སོང་ངོ། །རྒྱལ་པོ་གཏུམ་པོ་རབ་སྣང་  
གི་དེའི་ཆུང་མ་གཟུགས་དང། ན་ཚོད་དང་ལྡན་པ་དེ་མཐོང་ནས་ཉོན་མོངས་པ་དྲག་པོའི་མཐུས་འདོད་པའི་འདོད་ཆགས་བསྐྱེད་པས་རྔོན་པ་དེའི་ཆུང་མ་དང་ལྷན་ཅིག་ཏུ་དེ་མ་ཐག་ཏུ་  
ལོག་པར་སྤྱད་དོ། །རྔོན་པ་དེས་མི་དྭགས་བསད་ནས་སླར་ལོག་པ་དང། རེ་ཞིག་ན་ཆུང་མ་དེ་ལ་ལོག་པར་སྤྱད་པ་མཐོང་ངོ་།འཁོན་རྣམས་ཀྱི་ནང་ན་འདི་ལྟ་སྟེ། བུད་མེད་ཀྱི་ཕྱིར་འཁོན་  
པ་འདི་ཐ་ཆད་ཡིན་པས། དེ་ཁྲོས་ནས་བསམ་པ། དུས་ངན་པའི་རྒྱལ་པོ་རྒྱལ་པོའི་ཆོས་ལས་འདས་པ་འདི་གསད་དོ། །སྙམ་པ་ལས་ཡང་བསམ་པ། བུད་མེད་ཙམ་གྱི་ཕྱིར་ཅི་འདི་གསད་  
  
  
དེ་དེ་སྙམ་སེམས་པ་ན། མ་སྟེས་ཏེ་སེང་གེ་ཞིག་དང་གདོང་ཐུག་ཏུ་འཕྲད་ནས་དེས་དེ་བསད་དོ། །དེས་རྒྱལ་པོ་གཏུམ་པོ་རབ་སྣང་ལ་བྱམས་པའི་སེམས་བསྐྱེད་པས་ཤི་ནས་རྒྱལ་ཆེན་བཞིའི་  
རིས་ཀྱི་ལྷ་རྣམས་ཀྱི་ནང་དུ་སྐྱེས་སོ། །རྒྱལ་པོས་བསམ་པ། བུད་མེད་འདི་བདག་གིས་ལོངས་སྤྱད་ལ། འདིའི་ཁྱོ་ཡང་དུས་ལས་འདས་ན་བདག་གིས་འདི་བོར་བ་གང་ཡིན་པ་ནི། བདག་གི་ཆ་མ་  
ཡིན་ནོ། །སྙམ་བསམ་ནས་དེས་དེ་སྤྲོ་བསྲིངས་ནས་དེ་དེ་དང་ལྷན་ཅིག་གཏམ་ཟེར་ཞིང་འདུག་གོ་ཇི་ཙམ་ན་བློན་པོ་དང། གཞོན་ནུ་དང། ཁྲོམ་གྱི་རུ་པ་དག་ཡན་མན་དུ་ཚོལ་ཞིང་ཕྱོགས་དེར་  
ཕྱིན་པ་དང། དེ་དག་གིས་སྨྲས་པ། ལྷ། བུད་མེད་འདི་སུའི་ལགས་དེས་སྨྲས་པ། ངེད་ནི། རྒྱལ་པོ་ཡིན་པས། ང་ལ་སུ་ཞིག་བུད་མེད་མི་འབུལ། དེང་ལ་འདི་བཙུན་མོའི་འཁོར་གྱི་ནང་དུ་ཞོག་  
ཅིག་དེ་དག་གིས་དེ་བཙུན་མོའི་འཁོར་གྱི་ནང་དུ་བཞག་གོ་རྒྱལ་པོ་ཡང་དཔུང་དང། བཞོན་པའི་ཚོགས་དང་ཇི་ལྟར་འདོད་བཞིན་དུ་སོང་ནས་འཕགས་རྒྱལ་དུ་ཕྱིན་པར་གྱུར་པ་ན། དེའི་  
བཙུན་མོའི་འཁོར་དག་རྒྱ་ཆེར་འཕེལ་བར་གྱུར་ཏོ། །བཅོམ་ལྡན་འདས་ཀྱིས་ཇི་ལྟར་སེམས་འདི་མྱུར་དུ་འགྱུར་བ་དེ་ལྟ་བུའི་ཆོས་ནི། གཅིག་ཀྱང་ངས་ཡང་དག་པར་རྗེས་སུ་མ་མཐོང་ངོ། །ཞེས་  
གསུངས་པས། རྒྱལ་པོ་གཏུམ་པོ་རབ་སྣང་གིས་བཙུན་མོའི་འཁོར་རྒྱ་ཆེ་བ་དག་མཐོང་ནས་བསམ་པ། རེ་ཞིག་རྔོན་པ་ཉོན་མོངས་དེས་ཆུང་མ་གཅིག་ཅིག་འབྲོག་དགོན་པར་ཁྲིད་དེ་བཞག་ན་  
  
  
༄༅། །དེ་ཡང་སྲུང་བར་མ་ནུས་ན། བདག་གིས་བཙུན་མོའི་འཁོར་ཤིན་ཏུ་རྒྱ་ཆེ་བ་སྲུང་བ་ལྟ་སྨོས་ཀྱང་ཅི་དགོས་སྙམ་ནས་དེས་འཕགས་རྒྱལ་དུ་དྲིལ་བསྒྲགས་ཏེ་འདི་སྐད་  
དུ༑ ཤེས་ལྡན་འཕགས་རྒྱལ་ན་གནས་པ་དང། གྲོང་ཁྱེར་པ་དང་ཡུལ་སྣ་ཚོགས་ནས་འོངས་པའི་སྐྱེ་བོའི་ཚོགས་དག་ཉོན་ཅིག་ངས་བཙུན་མོའི་འཁོར་རྣམས་ཇི་ལྟར་འདོད་པར་ལོངས་  
སྤྱད་དུ་གཏང་གི་གང་གིས་བཙུན་མོའི་འཁོར་དག་ཡོངས་སུ་ལོངས་སྤྱོད་པ་དེས་ནི། ལེགས་པར་ལོངས་སྤྱད་པ་ཡིན་ནོ། །ཞེས་བསྒྲགས་སོ། །བཙུན་མོའི་འཁོར་རྣམས་ཀྱང་བོས་ནས་  
ཁྱེད་ཀྱང་གཞན་གྱི་སྐྱེས་པ་དང་ལྷན་ཅིག་ཏུ་དགའ་མགུར་སྤྱོད་དུ་དེང་ལ། གང་ཞིག་རྔ་བརྡུངས་པའི་ཚེ་སླར་མ་འོངས་པ་དེའི་མགོ་དྲུངས་ནས་བཅད་དེ་ས་ལ་དོར་བར་བྱའོ། །ཞེས་ཀྱང་  
བསྒོའོ། །བུད་མེད་ཐམས་ཅད་ནི། སྐྱེས་པ་འདོད་པ་ཡིན་ན། རྒྱལ་པོའི་བཙུན་མོའི་འཁོར་རྣམས་ལྟ་སྨོས་ཀྱང་ཅི་དགོས་པས། དེ་དག་འཕགས་རྒྱལ་ན་ཀུན་ཏུ་འཕྱན་ཅིང་གང་གིས་  
སྐྱེས་པ་གང་མཐོང་བ་དེ་དེ་དང་ལྷན་ཅིག་དགའ་མགུར་སྤྱོད་པར་བརྩམས་སོ། །བ་ལང་སྐྱོང་གི་མ་ཞི་བ་དང། སྐྱ་སེང་གི་བུ་མོ་སྒྲོལ་མ་ནི། རྒྱལ་པོ་གཏུམ་པོ་རབ་སྣང་ལྷག་པར་བྱམས་  
པས་དེ་དག་རྒྱལ་པོའི་ངོ་མ་ཆོད་དེ་མ་སོང་ངོ། །རྒྱལ་པོས་ཞི་བ་ལ་སྨྲས་པ། ཞི་བ། ཁྱོད་ཀྱང་སོང་ལ་གཞན་གྱི་སྐྱེས་པ་དག་དང་ལྷན་ཅིག་དགའ་མགུར་སྤྱོད་ཅིག་དེས་སྨྲས་པ། ལྷ་  
  
  
ལྷ་བཏང་ནས་སྐྱེས་པ་གཞན་དང་ལྷན་ཅིག་དགའ་མགུར་མི་སྤྱོད་ལགས་སོ། །སྐྱ་སེང་གི་བུ་མོ་སྒྲོལ་མ་ལ་ཁྱོད་སོངས་ཤིག་ཅེས་སྨྲས་པ་དང། དེ་ན་ཚོད་ཀྱིས་གཞོན་ལ། མི་བརྟན་པའི་  
རང་བཞིན་ཅན་ཞིག་ཡིན་པས་སྐྱེས་པ་གཞན་འདོད་དེ། དེས་ཁས་བླངས་ནས་དེ་སྲང་ན་མར་སོང་ངོ། །དེ་ཀུན་ཏུ་འཕྱན་པ་ན་སྤོས་ཚོང་གི་ཁྱེའུ་སྡུག་གུ་ཞིག་མཐོང་ནས་དེས་དེ་ལ་སྨྲས་པ། དགའ་  
མགུར་སྤྱོད་ཀྱི། ཚུར། དེས་སྨྲས་པ། རེ་ཞིག་མར་མེ་ཟུངས་ཤིག་དང། ཇེ་འདུ་འགོད་བརྩིས་ལ་ཕྱིས་དགའ་མགུར་སྤྱད་པར་བགྱིའོ་།ཞེས་བྱས་པ་དང། དེས་མར་མེ་བཟུང་ནས་འདུག་གོ་སྤོས་ཚོང་  
གི་ཁྱེའུ་དེས་འདི་ལས་འདི་ནི། ཁུགས་སོ། །འདི་ནི། ཆེ་གེ་མོ་ཞིག་ལ་བྱིན་པ་ཡིན་ནོ། །ཞེས་དེས་རྩིས་བྱེད་ཅིང། དེ་ལ་མི་སེམས་པར་འདུག་གི་བར་དུ་ཇི་ཙམ་ན་ནམ་ནངས་པར་གྱུར་ཏེ། རྒྱལ་པོའི་  
ཕོ་བྲང་དུ་རྔ་བརྡུངས་པ་དང། སྐྱ་སེང་གི་བུ་མོ་སྒྲོལ་མས་མར་མེ་ས་ལ་བཞག་སྟེ་སོང་ངོ། །དེས་སྨྲས་པ། དགའ་མགུར་སྤྱོད་ཀྱི། སྡོད་ཅིག་དེས་སྨྲས་པ། ཇི་ལྟར་དགའ་མགུར་སྤྱད། ལྷ། འདི་  
སྐད་དུ་བུད་མེད་གང་ཞིག་རྔ་བརྡུངས་ཏེ་མ་འོངས་པ་དེའི་མགོ་དྲུངས་ནས་བཅད་དེ་ས་ལ་དོར་བར་བྱའོ། །ཞེས་ཁྲིམས་སུ་བཅས་ཏེ་བཞག་ལ། ད་གཟོད་རྔ་དེ་ཡང་བརྡུངས་ཟིན་ན། ཅི། བདག་ལ་  
མགོ་གཉིས་ཡོད་དམ། འགྲོའོ། །ཞེས་དེ་དགའ་མགུར་མ་སྤྱད་པ་ཉིད་དུ་སོང་ངོ། །རྒྱལ་པོས་དྲིས་པ། སྒྲོལ་མ། ཁྱོད་ཀྱིས་དགའ་མགུར་སྤྱད་དམ། དེས་སྨྲས་པ། ལྷ། བདག་དགའ་མགུར་མ་  
  
  
༄༅། །སྤྱད་དོ། །ཅིའི་ཕྱིར་ཞེས་བྱས་པ་དང། དེས་ཇི་ལྟར་གྱུར་པ་བརྗོད་ནས་རྒྱལ་པོ་ཅང་མི་ཟེར་བར་འདུག་གོ་ཡང་རྒྱལ་པོས་དེ་བཞིན་དུ་དྲིལ་བསྒྲགས་པ་དང། ཀུན་ཏུ་  
རྒྱལ་པོ་གཏུམ་པོ་རབ་སྣང་གི་བཙུན་མོའི་འཁོར་ཇི་ལྟར་འདོད་པ་བཞིན་དུ་སྐྱེས་བུ་ལོངས་སྤྱོད་དུ་བཏང་ངོ། །ཞེས་སྒྲ་གྲགས་སོ་ཀོའུ་ཤམྦྷིའི་རྒྱལ་པོ་ཤར་པའི་བུས་ཇི་ལྟར་རྒྱལ་པོ་  
གཏུམ་པོ་རབ་སྣང་གིས་བཙུན་མོའི་འཁོར་ཇི་ལྟར་འདོད་པ་བཞིན་དུ་སྐྱེས་བུ་ལོངས་སྤྱོད་དུ་བཏང་ངོ། །ཞེས་ཐོས་སོ། །ཐོས་ནས་ཀྱང་སྦྱོར་བ་འཆང་ལ་སྨྲས་པ། སྦྱོར་བ་འཆང། རྒྱལ་པོ་  
གཏུམ་པོ་རབ་སྣང་གིས་བཙུན་མོའི་འཁོར་ཇི་ལྟར་འདོད་པ་བཞིན་དུ་སྐྱེས་བུ་ལོངས་སྤྱོད་དུ་བཏང་ངོ། །ཞེས་སྒྲ་གྲག་གི་རྒྱལ་པོ་གཏུམ་པོ་རབ་སྣང་གི་བཙུན་མོའི་འཁོར་རྣམས་དང་  
ལྷན་ཅིག་དགའ་མགུར་སྤྱོད་དུ་འགྲོའོ། །དེས་སྨྲས་པ། ལྷ། རྒྱལ་པོ་གཏུམ་པོ་རབ་སྣང་ནི། ཁྱོད་ཀྱི་ཡུན་རིང་པོ་ནས་གསོད་པ། ཕྱིར་རྒོལ་བ། མི་མཛའ་བ་ལགས་པས། གལ་ཏེ་ལྷ་  
དེར་བཞུད་དེ་འཇལ་ན། གནོད་པ་བགྱིད་པའི་གནས་གང་ལགས་པ་དེ་མཆིས་སོ། །དེས་སྨྲས་པ། སྦྱོར་བ་འཆང། མི་རྣམས་ཀྱི་ནང་ན་མི་གཟུ་ལུམས་ཅན་དག་ཡོད་མོད་ཀྱི། འོན་ཀྱང་  
ཁྱོད་འདིར་འདུག་ཅིག་ང་ནི། འགྲོའོ། །དེས་སྨྲས་པ། གལ་ཏེ་ལྷ་དེ་ལྟར་བཞེད་ན། ལྷ་བག་མི་མངའ་བ་ལགས་མོད་ཀྱི། འོན་ཀྱང་བག་མཛད་པའི་རིགས་སོ། །རྒྱལ་པོ་ཤར་པའི་བུ་ཡང་ཤིན་  
  
  
དེས་དེའི་ཚིག་ཁྱད་དུ་བསད་ནས་འཕགས་རྒྱལ་དུ་སོང་བ་དང། སྐྱ་སེང་གི་བུ་མོ་དེས་དེ་གཟུགས་བཟང་ཞིང་བལྟ་ན་སྡུག་པ། མཛེས་པ་  
མཐོང་ངོ། །དེས་དེ་མཐོང་ནས་སྨྲས་པ། རྒྱལ་རིགས། ཚུར་སྤྱོན་སྐྱ་སེང་གི་བུ་མོ་སྒྲོལ་མ་དང་དགའ་མགུར་སྤྱད་པར་བགྱིའོ། །དེས་སྨྲས་པ། ལེགས་ཀྱི། མལ་གྱིས་ཤིག་  
དེས་སྨྲས་པ། ཁྱོད་མལ་གྱིས་ཤིག་དེ་གཉི་ག་ཡང་དྲེགས་ཤིང་ང་རྒྱལ་གྱིས་ཁེངས་པས་རྒྱལ་པོ་ཤར་པའི་བུས་ཀྱང་མལ་མ་བྱས། སྐྱ་སེང་གི་བུ་མོ་སྒྲོལ་མས་ཀྱང་མ་  
བྱས་བར་དེ་གཉིས་ཁྱོད་མལ་བྱོས་ཤིག་ང་མི་བྱེད་དོ། །ཞེས་སྨྲ་བའི་བར་དུ་ནམ་ནངས་པར་གྱུར་ཏེ། རྒྱལ་པོའི་ཕོ་བྲང་དུ་རྔ་བརྡུངས་པ་དང་སྐྱ་སེང་གི་བུ་མོ་སྒྲོལ་མ་  
སོང་ངོ། །རྒྱལ་པོ་ཤར་པའི་བུས་སྨྲས་པ། སྡོད་ཅིག་དགའ་མགུར་སྤྱད་པར་བྱའོ། །སྐྱ་སེང་གི་བུ་མོ་སྒྲོལ་མས་སྨྲས་པ། ཇི་ལྟར་དགའ་མགུར་སྤྱད། ལྷས་འདི་སྐད་  
དུ༑ བུད་མེད་གང་ཞིག་རྔ་བརྡུངས་ཏེ་མི་འོངས་པ་དེའི་མགོ་བོ་དྲུངས་ནས་བཅད་དེ་ས་ལ་དོར་རོ། །ཞེས་ཁྲིམས་སུ་བཅས་པ་བཞག་ལ། ད་གཟོད་རྔ་དེ་ཡང་བརྡུངས་ན། ཅི་  
བདག་ལ་མགོ་གཉིས་ཡོད་དམ། འགྲོ་ཞེས་དེ་དགའ་མགུར་མ་སྤྱད་པར་རྒྱལ་པོ་ཤར་པའི་བུའི་ལག་ནས་སོར་གདུབ་རྒྱ་ཕྱུང་སྟེ་སོང་ངོ། །རྒྱལ་པོས་དྲིས་པ། སྒྲོལ་མ། ཁྱོད་  
  
  
༄༅། །ཀྱིས་དགའ་མགུར་སྤྱད་དམ། དེས་སྨྲས་པ། ལྷ། དགའ་མགུར་མ་སྤྱད་དོ། །ཅིའི་ཕྱིར་ཁྱོད་ཀྱིས་དགའ་མགུར་མ་སྤྱད། དེས་ཇི་ལྟར་  
གྱུར་པ་བརྗོད་ནས་སོར་གདུབ་རྒྱ་བསྟན་ཏེ། འདི་ནི། བདག་གིས་དེའི་སོར་གདུབ་རྒྱ་འཚལ་ཏེ་མཆིས་ལགས་སོ། །རྒྱལ་པོ་གཏུམ་པོ་རབ་སྣང་གིས་དེའི་རྒྱ་བཀླགས་ནས་གསོས་  
པ་ལ་སྨྲས་པ། གསོས་པ། རྒྱལ་པོ་ཤར་པའི་བུ་དམག་མང་པོ་ཅན་འདིར་འོངས་པ་སུས་ཀྱང་མ་ཚོར་ཏེ། དེ་ཡང་ངའི་བཙུན་མོའི་འཁོར་འདོད་ན་ཁྱོད་ཀྱིས་ཇི་ལྟར་ཡལ་བར་དོར། དེས་སྨྲས་  
པ༑ ལྷ། མ་ཚོར་བར་དེ་འདིར་མཆིས་མོད། ཅི་སྟེ་ད་དུང་འདིར་མཆི་ན། མི་བཟོད་པར་བགྱིའོ། །དེ་ནས་རྒྱལ་པོ་གཏུམ་པོ་རབ་སྣང་གིས་ཡང་དེ་བཞིན་དུ་དྲིལ་བསྒྲགས་པ་  
དང༑ རྒྱལ་པོ་ཤར་པའི་བུ་དེས་དེ་བཞིན་དུ་ཐོས་ནས་སྦྱོར་བ་འཆང་ལ་སྨྲས་པ། སྦྱོར་བ་འཆང། རྒྱལ་པོ་གཏུམ་པོ་རབ་སྣང་གིས་ཡང་དེ་བཙུན་མོའི་འཁོར་ཇི་ལྟར་འདོད་  
པ་བཞིན་དུ་སྐྱེས་བུ་ལོངས་སྤྱོད་དུ་གཏོང་ངོ། །ཞེས་གྲག་གི་དེའི་ཕྱིར་རྒྱལ་པོ་གཏུམ་པོ་རབ་སྣང་གི་བཙུན་མོའི་འཁོར་རྣམས་དང་ལྷན་ཅིག་དགའ་མགུར་སྤྱད་ཀྱི། ཚུར་  
ཤོག་འདོང། སྦྱོར་བ་འཆང་གིས་སྨྲས་པ། ལྷ། དེའི་ཚེ་ནི་ཁྱོད་མ་ཚོར་བར་བཞུད་པས། དེའི་སླད་དུ་བདེ་བར་འདིར་འཁོར་གྱི་ད་ནི། རྒྱལ་པོ་གཏུམ་པོ་རབ་སྣང་སྟ་  
  
  
མ་གཤེགས་ན་ལེགས་སོ། །དེས་སྨྲས་པ། སྦྱོར་བ་འཆང། མི་རྣམས་ཀྱི་ནང་ན་མི་གཟུ་ལུམས་ཅན་དག་ལྟ་ཡོད་དེ། འགྲོའོ། །ཞེས་དེ་སོང་བ་  
དང༑ སྦྱོར་བ་འཆང་ཡང་རྒྱལ་པོའི་བཀས་སོང་ངོ། །རྒྱལ་པོ་ཤར་པའི་བུ་རིམ་གྱིས་འཕགས་རྒྱལ་དུ་ཕྱིན་ཏེ་ཁྱིམ་གང་དུ་ཞུགས་པ་དེ། གསོས་པས་ལག་ན་རལ་གྲི་ཐོགས་པའི་  
མི་དག་གིས་ཀུན་ནས་བསྐོར་ནས་དེ་རྣམས་ལ་བསྒོ་བ། ཤེས་ལྡན་དག་།གལ་ཏེ་བུད་མེད་ཅིག་ཕྱི་རོལ་ཏུ་བྱུང་ན་ནི། ཐོངས་ཤིག་ཅི་སྟེ་སྐྱེས་པ་ཞིག་ན། མ་གཏང་ཞིག་སྦྱོར་  
བ་འཆང་གིས་ཚོར་ནས་དེས་བསམ་པ། བདག་གིས་རྒྱལ་པོ་མི་བཟང་བ། དོག་པ། ཉམ་ང་བར་གྱུར་པ་ཡལ་བར་དོར་བ་གང་ཡིན་པ་ནི་བདག་གིས་ཆ་མ་ཡིན་ནོ། །སྙམ་ནས། དེས་  
རྒྱལ་པོ་དེ་བུད་མེད་ཕལ་པའི་ཆ་ལུགས་དང་རྒྱན་གྱིས་བརྒྱན་ཏེ་དེ་ནས་བུམ་པ་བཀུར་ནས་ལྕུག་མས་བཞུས་ཏེ་སྤྱོ་ཞིང། ལྷ་ད་དུང་ཚེམས་ཤིང་མ་གསོལ་ན། ཁྱེད་ཆུ་ཁྱེར་ཏེ་མི་  
འོང་ངམ་ཞེས་བྱས་ནས་ཕྱིར་ཕྱུང་ངོ། །རྒྱལ་པོའི་མི་རྣམས་ཀྱིས་བུ་མོ་མངག་གཞུག་མ་ཡིན་ནོ། །སྙམ་ནས་ཡལ་བར་བཏང་བ་དང། དེས་བུམ་པ་རྫིང་བུའི་འགྲམ་དུ་བོར་ནས་  
བྲོས་ཏེ་སོང་ངོ། །གསོས་པས་ཁྱིམ་དེ་བལྟས་པ་དང། རེ་ཞིག་ན་བྲོས་པར་གྱུར་ནས་དེས་སྦྱོར་བ་འཆང་བཟུང་སྟེ་རྒྱལ་པོ་གཏུམ་པོ་རབ་སྣང་ལ་ཕུལ་ནས། ལྷ། མི་འདིས་  
  
  
༄༅། །རྒྱལ་པོ་ཤར་པའི་བུ་བཏང་ལགས་སོ། །སྦྱོར་བ་འཆང་གིས་སྨྲས་པ། ལྷ། བདག་གིས་དེའི་ཟས་དང། གོས་དག་བདག་གིར་བགྱིས་  
ཏེ༑ བདག་གིས་དེ་བཏང་བ་གང་ལགས་པ་དེ་ནི། བདག་གིས་རིགས་པ་ཞིག་བགྱིས་ཀྱི། འདིས་ནི། ཁྱོད་ཀྱི་ཟས་དང། གོས་བདག་གིར་བགྱིས་ལ། དེ་བཏང་བ་ན་ཡལ་  
བར་བོར་བ་གང་ལགས་པ་དེ་ནི། རིགས་པ་མ་ལགས་སོ། །ཞེས་སྨྲས་པ་དང། རྒྱལ་པོ་གསོས་པ་ལ་ཁྲོས་ནས་སྨྲས་པ། གསོས་པ། རྒྱལ་པོ་ཤར་པ་ངའི་བཙུན་མོའི་  
འཁོར་འདོད་པ་ཡལ་བར་གཏང་བའི་རིགས་སམ། དེའི་ཕྱིར་གལ་ཏེ་རེ་ཞིག་རྒྱལ་པོ་ཤར་པའི་བུ་ཁྲིད་དེ་འོངས་ན། དེ་ལྟ་ན་ལེགས། ཅི་སྟེ་མ་འོངས་ན། ཆད་པས་ཆེར་  
གཅད་དོ། །ཞེས་བྱས་པ་དང། དེ་སྐྲག་ནས་དེ་གཟུང་བའི་ཐབས་སེམས་ཤིང་འདུག་གོ་རེ་ཞིག་ན་ལྷོ་ཕྱོགས་ནས་འཁྲུལ་འཁོར་གྱི་སྒྱུ་རྩལ་གྱི་སློབ་དཔོན་ཞིག་འོངས་  
པ་དང། གསོས་པས། ཀྱེ་སྐྱེས་བུ། འདི་དང་འདི་ལྟ་བུའི་འཁྲུལ་འཁོར་བྱེད་ནུས་སམ་ཞེས་དྲིས་པ་དང། དེས་སྨྲས་པ། ལྷ། བདག་གིས་མཉེས་པར་རྔོ་ཐོགས་སོ་  
གསོས་པས་གླང་པོ་ཆེའི་གཙོ་བོ་འདམ་བུའི་རི་ཞེས་བྱ་བ་དབེན་པ་ཞིག་ཏུ་སྦས་ནས་འཕགས་རྒྱལ་དུ་གླང་པོ་ཆེའི་གཙོ་བོ་འདམ་བུའི་རི་བྲོས་སོ། །ཞེས་སྒྲ་བཏང་བ་  
  
  
དེའི་ཚེ་སྒྲ་དེ་ཡང་ཕྱོགས་དང་ཕྱོགས་མཚམས་དག་ཏུ་གྲགས་པར་གྱུར་ཏོ། །དེའི་ཚེ་དེ་འཁྲུལ་འཁོར་གྱི་སྒྱུ་རྩལ་གྱི་མཁན་པོ་ལ་འདི་ལྟ་བུའི་འཁྲུལ་འཁོར་ཞིག་གྱིས་  
ཤིག་ཅེས་སྨྲས་པ་དང། དེས་ཀྱང་གླང་པོ་ཆེའི་གཙོ་བོ་འདམ་བུའི་རི་ཅི་འདྲ་བའི་འཁྲུལ་འཁོར་ཞིག་བྱས་ནས་འཁྲུལ་འཁོར་དེ་དང་མི་ལྔ་བརྒྱ་ཡང་བཅུག་གླང་པོ་ཆེའི་ལྕི་བ་  
དང་ཆུ་ཡང་མང་དུ་བཅུག་སྟེ། དེ་ནས་མི་དེ་རྣམས་ལ་བསྒོ་བ། ཅི་ནས་ཀྱང་ཁྱེད་ཅག་གིས་ཇི་ལྟར་ཀོའུ་ཤམྦྷིའི་ཉེ་འཁོར་མིག་ལམ་དུ་ཕབ་པ་དེ་ལྟར་འཁྲུལ་འཁོར་འདི་དྲོངས་ཤིག་  
ཅི་སྟེ་རྒྱལ་པོ་ཤར་པའི་བུ་དཔུང་གི་ཚོགས་ཡན་ལག་བཞི་པའང་བྱུང་ན་ནི། ཁྱེད་ཀྱིས་དེའི་ལག་ཏུ་མ་སྦྱིན་ཅིག་འོན་ཏེ་གཅིག་པུ་འོངས་ན་ནི། ཟུངས་ལ་བཟུང་ནས་མྱུར་དུ་  
འདིར་ཁྲིད་དེ་ཤོག་ཅིག་ཅེས་བྱས་པ་དང། དེ་དག་གིས་ཇི་ལྟར་འཁྲུལ་འཁོར་དེ་ཀོའུ་ཤམྦྷིའི་ཉེ་འཁོར་བལྟར་རུང་བ་དེ་ལྟར་ལེགས་པར་དྲངས་ཏེ་འདུག་པ་དང། ཕྱུགས་རྫི་  
དང༑ བ་ལང་རྫི་དང། རྩྭ་ཐུན་དང། ཤིང་ཤན་དང། ལམ་གྱིས་འཚོ་བ་དང། ལམ་གོལ་བས་འཚོ་བའི་མི་རྣམས་ངོ་མཚར་དུ་གྱུར་པའི་མིག་བགྲང་ནས་བསྐོར་ཏེ་བལྟ་བར་  
བརྩམས་སོ། །དེ་ན་ཁ་ཅིག་ན་རེ། ཤེས་ལྡན་དག་འདི་ནི། གླང་པོ་ཆེའི་གཙོ་བོ་རྒོད་ཡིན་ནོ། །ཞེས་ཟེར་རོ། །གཞན་དག་ན་རེ། འདི་གླང་པོ་ཆེའི་རྒོད་མ་ཡིན་གྱི་  
  
  
༄༅། །འཕགས་རྒྱལ་གྱི་རྒྱལ་པོ་གཏུམ་པོ་རབ་སྣང་གི་གླང་པོ་ཆེའི་གཙོ་བོ་འདམ་བུའི་རི་ཞེས་བྱ་བ་བྲོས་པ་དེ། འདིར་འོངས་པ་ཡིན་ནོ། །ཞེས་  
ཟེར་རོ། །དེ་ནས་ཁ་ཅིག་གིས་རྒྱལ་པོ་ཤར་པའི་གན་དུ་སོང་ནས་གཅམ་བུ་གསོལ་བ། ལྷ། འཕགས་རྒྱལ་ན་གནས་པའི་རྒྱལ་པོ་གཏུམ་པོ་རབ་སྣང་གི་གླང་པོ་ཆེའི་  
གཙོ་བོ་འདམ་བུའི་རི་བྲོས་པར་གྱུར་པ་གང་ལགས་པ་དེ་ནི། ལྷའི་བསོད་ནམས་ཀྱི་མཐུས་འདིར་མཆིས་ཏེ། སྲོག་ཆགས་བརྒྱ་སྟོང་དུ་མ་བལྟར་མཆིས་སོ། །ཞེས་  
བྱས་པ་དང། རྒྱལ་པོ་ཤར་པའི་བུས་ཐོས་ནས་དགའ་བ་དང། ཡིད་བདེ་བ་སྐྱེས་ཏེ་དགའ་བའི་རྔ་ནི། བརྡུངས། དུང་ཟུང་ཁ་བསྡམས་པ་ནི། བུས་ནས་སྦྱོར་བ་འཆང་ལ་  
བསྒོ་བ། སོང་ལ་དཔུང་གི་ཚོགས་ཡན་ལག་བཞི་གོ་བསྐོན་ལ་གྲོང་ཁྱེར་དུ་ཡང་དྲིལ་བསྒྲགས་ཏེ་འདི་སྐད་དུ། གྲོང་ཁྱེར་ན་གནས་པ་ཐམས་ཅད་དང། ཡུལ་སྣ་  
ཚོགས་ནས་འོངས་པའི་སྐྱེ་བོའི་ཚོགས་རྣམས་ལ་རྒྱལ་པོ་གླང་པོ་ཆེའི་གཙོ་བོ་འདམ་བུའི་རི་འཛིན་དུ་གཤེགས་ཀྱི། མཚོན་ཆ་རྣམ་པ་སྣ་ཚོགས་དང། ཞགས་པ་ཐོགས་  
ཏེ་ཤོག་ཅིག་ཅེས་སྒོས་ཤིག་སྦྱོར་བ་འཆང་གིས་དཔུང་གི་ཚོགས་ཡན་ལག་བཞི་པ་གོ་བསྐོན་ཏེ་གྲོང་ཁྱེར་དུ་ཡང་དྲིལ་བསྒྲགས་ནས་འདི་སྐད་དུ། ཤེས་ལྡན་  
  
  
ཕོ་བྲང་འཁོར་ན་གནས་པ་རྣམས་དང། ཡུལ་སྣ་ཚོགས་ནས་འོངས་པའི་སྐྱེ་བོའི་ཚོགས་དག་ཉོན་ཅིག་ལྷས། ང་གླང་པོ་ཆེའི་གཙོ་བོ་འདམ་  
བུའི་རི་འཛིན་དུ་གཤེགས་ཀྱི། ཁྱེད་ཅག་མཚོན་ཆ་སྣ་ཚོགས་དང་ཞགས་པ་དག་ཐོགས་ཏེ་ཤོག་ཅིག་ཅེས་བཀའ་སྩལ་ཏོ། །ཞེས་བྱས་སོ་།དེ་ནས་རྒྱལ་པོ་ཤར་པའི་དཔུང་  
གི་ཚོགས་ཡན་ལག་བཞི་པ་དང། མིའི་མཆོག་སྟོང་ཕྲག་དུ་མ་དང་ལྷན་ཅིག་ཏུ་གླང་པོ་ཆེའི་གཙོ་བོ་འདམ་བུའི་རི་འཛིན་དུ་འོངས་པ་དང། འཁྲུལ་འཁོར་འཕུལ་བ་རྣམས་ཀྱིས་ཇི་  
ལྟར་གླང་པོ་ཆེའི་གཙོ་བོ་འདམ་བུའི་རི་ལྟར་བཅོས་པ་དེ་འབྲོས་པར་རྩོམ་པ་དེ་ལྟར་འཁྲུལ་འཁོར་དེ་ཕུལ་བ་དང། བློན་པོ་རྣམས་ཀྱིས་སྨྲས་པ། ལྷ། ཁྱོད་ཉིད་གླང་པོ་ཆེའི་ཆོ་ག་ལ་  
མཁས་པ་ལགས་པས། གླང་པོ་ཆེ་འདི་འབྲོས་སུ་བགྱིད་ཀྱི། ཁྱོད་ཉིད་ཀྱིས་ཐབས་མཛད་དུ་གསོལ། རྒྱལ་པོས་སྦྱོར་བ་འཆང་ལ་བསྒོ་བ། དཔུང་གི་ཚོགས་ཡན་ལག་བཞི་པ་ཁྱེད་  
ཅིག་ང་ཉིད་ཐབས་ཀྱིས་འདིའི་དྲུང་དུ་འགྲོའོ། །དེས་དཔུང་གི་ཚོགས་ཡན་ལག་བཞི་པ་བཀྱེད་ནས། རྒྱལ་པོ་བདག་ཉིད་པི་ཝང་སྙན་པ་ལེན་ཅིང་ཉེ་བར་འགྲོ་བར་བརྩམས་  
པ་དང། འཁྲུལ་འཁོར་འཕུལ་བ་རྣམས་ཀྱིས་ཇི་ལྟར་འཁྲུལ་འཁོར་རྒྱལ་པོ་ཤར་པའི་བུའི་དྲུང་དུ་སོང་ནས་འདུག་པ་དེ་ལྟར་ཕུལ་ཏེ་མི་ལྔ་བརྒྱ་པོ་དེ་དག་འཁྲུལ་འཁོར་ནས་  
  
  
༄༅། །བྱུང་ནས་བཟུང་ངོ། །བཟུང་ནས་འཁྲུལ་འཁོར་དུ་བཅུག་སྟེ་འཁྲུལ་འཁོར་དེ་ཇི་ལྟར་རླུང་གི་ཤུགས་ལྟར་མགྱོགས་པར་གྱུར་པ་དེ་ལྟར་ཕུལ་  
ལོ༑ ༑རྒྱལ་པོ་ཤར་པའི་བུ་ཁྲིད་དོ། །རྒྱལ་པོ་ཤར་པའི་བུ་ཁྲིད་དོ། །ཞེས་བློན་པོ་རྣམས་ཀྱིས་ཀུན་ཏུ་སྦྲན་པ་དང། སྲོག་ཆགས་བརྒྱ་སྟོང་དུ་མ་དང། དཔུང་གི་  
ཚོགས་ཡན་ལག་བཞི་པས་བསྙེག་པར་བརྩམས་སོ། །གང་གི་ཚེ་ས་ཚིགས་འདས་པར་གྱུར་པ་དེའི་ཚེ་སྦྱོར་བ་འཆང་གིས་སྨྲས་པ་ཤེས་ལྡན་དག་རྒྱལ་པོ་ཁྲིད་  
ཟིན་ཏེ་ཐབས་གཞན་ཞིག་བསམ་གྱི། སླར་ལོག་ཅིག་ཅེས་བྱས་པ་དང་དེ་དག་ཐམས་ཅད་ལོག་གོ་རྒྱལ་པོ་ཤར་པའི་བུ་ཡང་འཕགས་རྒྱལ་དུ་ཁྲིད་ནས་གསོས་  
པས་རྒྱལ་པོ་གཏུམ་པོ་རབ་སྣང་ལ་ཕུལ་ཏེ། ལྷ། རྒྱལ་པོ་ཤར་པའི་བུ་འདི་ལགས་སོ། །ཞེས་བྱས་པ་དང། རྒྱལ་པོས་དགའ་བའི་རྔ་ནི། བརྡུངས། དུང་ཟུང་ཁ་བསྡམས་  
པ་ནི། བུས་ཏེ་གྲོང་དང། གྲོང་ཁྱེར་དང། གྲོང་རྡལ་དང་སྲང་ན་གནས་པའི་སྲོག་ཆགས་སྙིང་ན་བ་དུ་མ་ཚོགས་པ་དང་གསོས་པ་ལ་བསྒོ་བ། ངས་རྒྱལ་པོ་  
ཤར་པའི་བུ་ཡོངས་སུ་བཏང་གི་སོད་ཅིག་བློན་པོ་རྣམས་ཀྱིས་སྨྲས་པ། ལྷ། རྒྱལ་པོ་འདི་ནི། གླང་པོ་ཆེའི་ཆོ་ག་ལ་མཁས་པ་ཞིག་སྟེ། གལ་ཏེ་འདི་བཀུམ་ན་  
  
  
དེའི་སླད་དུ་རེ་ཞིག་ལྷས་འདི་ལས་གླང་པོ་ཆེའི་ཆོ་ག་བསླབ་ཏུ་གསོལ། སླད་ཀྱིས་ཇི་ལྟར་བཀའ་སྩལ་པ་བཞིན་བགྱིའོ། །རྒྱལ་པོས་  
སྨྲས་པ། གསོས་པ། གལ་ཏེ་དེ་ལྟ་ན། ཁྱོད་ཀྱིས་འདི་ལས་གླང་པོ་ཆེའི་ཆོ་ག་སློབས་ཤིག་ངས་འདི་ལས་གླང་པོ་ཆེའི་ཆོ་ག་བསླབ་སྟེ་ངའི་སློབ་དཔོན་དུ་གྱུར་ན། ཇི་ལྟར་  
སློབ་དཔོན་གསད་པར་བྱ། གསོས་པས་སྨྲས་པ། ལྷ། བདག་ལ་ཡང་ཉེས་དམིགས་དེ་ཉིད་དུ་འགྱུར་བས། དེ་ནི། ཆ་མ་ལགས་སོ། །རྒྱལ་པོས་སྨྲས་པ། གསོས་པ། གལ་  
ཏེ་ལྟ་ན། སུ་ཞིག་འདི་ལ་སློབ་ཏུ་བཅུག་ལ་དེ་ལས་ངས་བསླབ་པར་བྱ། གསོས་པས་སྨྲས་པ། ལྷ། ཁྱོད་ཀྱི་སྲས་མོ་ནོར་ལྷས་བྱིན་འདི་ལེ་ལོ་མ་མཆིས་པ། བརྩོན་  
འགྲུས་དང་ལྡན་པ། མཁས་པ། གྲིམས་པ་ལགས་པས་འདི་སློབ་ཏུ་སྩལ་ཏེ་འདིས་ལྷ་ལ་བསླབ་པར་བགྱིའོ། །རྒྱལ་པོ་གཏུམ་པོ་རབ་སྣང་གིས་ནོར་ལྷས་བྱིན་ལ་སྨྲས་  
པ༑ བུ་མོ། མི་དེ་མཚན་ངན་པ་བཅོ་བརྒྱད་དང་ལྡན་ན། འོན་ཀྱང་དེ་གླང་པོ་ཆེའི་ཆོ་ག་ལ་མཁས་པ་ཞིག་པས་ཁྱོད་ཀྱིས་དེ་ལས་བར་དུ་ཡོལ་བས་བཅད་དེ་གླང་པོ་ཆེའི་ཆོ་ག་  
སློབས་ལ་ཕྱིས་པ་ལ་སློབས་ཤིག་ཁྱོད་ཀྱིས་མི་དེ་ལ་བལྟ་བར་ཡང་མི་བྱ་སྟེ། དེ་མཐོང་ན། བཀྲ་མི་ཤིས་པས། ཁྱོད་ཀྱིས་དེ་མཐོང་ན། ཁྱོད་འཆིའོ། །ཞེས་བྱས་པ་དང་  
  
  
༄༅། །དེས་ཡོལ་བས་བཅད་དེ་དེ་ལས་གླང་པོ་ཆེའི་ཆོ་ག་བསླབ་པར་བརྩམས་སོ། །སྦྱོར་བ་འཆང་གིས་བསམ་པ། གལ་ཏེ་ལྷ་བཙལ་  
ཏེ་གསོན་ན་ནི། དེ་ཐར་པའི་ཐབས་ཤིག་བསམ་མོ། །འོན་ཏེ་ཤི་སྟེ་དུས་ལས་འདས་ན་ནི། གཞན་ཞིག་རྒྱལ་པོར་དབང་བསྐུར་རོ། །སྙམ་ནས་དེའི་སྲིང་མོ་གསེར་  
ཕྲེང་ཅན་ཞེས་བྱ་བ། སྒྱུ་བཤམ་པ་ལ་སྦྱོར་བ་འཆང་བ་བས་ཀྱང་ལྷག་པ་ཞིག་ཡོད་པ་དེ་ལ་དེས་སྨྲས་པ། སྲིང་མོ། འཕགས་རྒྱལ་དུ་སོང་ལ་སོན་ནས་རྒྱལ་པོ་ཀུན་ཏུ་  
བཙལ་ཏེ་གལ་ཏེ་གསོན་ན། དེ་ཐར་པའི་ཐབས་ཤིག་བསམ་པར་བྱའོ་།འོན་ཏེ་ཤི་སྟེ་དུས་ལས་འདས་ན། གཞན་ཞིག་རྒྱལ་པོར་དབང་བསྐུར་རོ། །ཞེས་བྱས་པ་དང་  
དེས་དེ་ལ་ཅང་མི་སྨྲ་བས་ཁས་བླངས་ཏེ་ཀུན་ཏུ་རྒྱུའི་ཆ་ལུགས་སུ་བསྒྱུར་ནས་འཕགས་རྒྱལ་དུ་སོང་ངོ། །དེ་རྒྱལ་པོའི་སྒོར་འདུག་ནས་རྒྱལ་པོའི་མི་དག་ལ་དྲིས་པ། ཤེས་  
ལྡན་དག་རྒྱལ་པོ་ཤར་བའི་བུ་དེ། གསོན་ནམ། འོན་ཏེ་ཤི། རྒྱལ་པོའི་མི་དག་གིས་སྨྲས་པ། རེ་ཞིག་རབ་ཏུ་བྱུང་བ་ཁྱོད་ལ་དྲིའི་དེས་ཁྱོད་ལ་གནོད་པ་ཅི་ཞིག་བྱས་  
དེས་སྨྲས་པ། ཤེས་ལྡན་དག་དེས་ཁོ་མོའི་ཁྱོ་དང། བུ་ནི། འཚོ་བ་དང་ཕྲལ། བདག་གི་ནོར་རྫས་ཐམས་ཅད་ནི། འཕྲོག་གོ་དེ་དག་གིས་སྨྲས་པ། རབ་ཏུ་བྱུང་བ། དེ་ནི། དུས་  
  
  
དེ་རྒྱལ་པོའི་སྲས་མོ་ནོར་ལྷས་བྱིན་པ་ལ་གླང་པོ་ཆེའི་ཆོ་ག་སློབ་བོ། །དེ་བཞིན་དུ་དེས་རྒྱལ་པོའི་སྒོ་བཞིར་རྒྱལ་པོའི་མི་དག་ལ་དྲིས་པ་དང། དེ་དག་གིས་  
ཀྱང་དེ་བཞིན་དུ་ལན་བཏབ་བོ། །དེ་གཡོ་ཐབས་དེ་དང་དེས་ནང་དུ་ཆུད་པ་དང། དེས་རྒྱལ་པོ་ཤར་བའི་བུ་མཐོང་ནས་ཕྱོགས་བཞིར་བལྟས་ཏེ་དལ་བུས། ལྷ། གསོན་ནམ་ཞེས་  
སྨྲས་པ་དང། དེ་ཡང་བག་ཚ་ཞིང་ཡིད་མི་དགའ་བཞིན་དུ་ཕྱོགས་བཞིར་བལྟས་ནས་སྲིང་མོ། གསོན་ནོ། །ཞེས་སྨྲས་སོ། །དེས་དེ་མངོན་སུམ་དུ་བྱས་ནས་ཐབས་གཞན་ཞིག་གིས་  
ནོར་ལྷས་བྱིན་པ་མཐོང་ནས་སྨྲས་པ། བུ་མོ། ཁྱོད་སུ་ལས་གླང་པོ་ཆེའི་ཆོ་ག་སློབ། དེས་སྨྲས་པ། བགྲེས་མོ། མི་མཚན་ངན་པ་བཅོ་བརྒྱད་དང་ལྡན་པ་ཞིག་ཡོད་དེ། དེ་ལ་བར་  
ཡོལ་བས་བཅད་ནས་སློབ་བོ། །དེས་སྨྲས་པ། འདི་ན་མི་མཚན་ངན་པ་བཅོ་བརྒྱད་དང་ལྡན་པ་འགའ་ཡང་ག་ལ་ཡོད། གང་ཞིག་ཁྱོད་སློབ་པ་དེ་ནི། རྒྱལ་པོ་ཤར་བའི་བུ་ཡིན་  
ཏེ། གཟུགས་བཟང་བ། མཛེས་པ། བལྟ་ན་སྡུག་པ། མཚན་ཐམས་ཅད་ལེགས་པར་རྫོགས་པ་ཡིན་ན། ཁྱོད་ལ་སུ་ཞིག་གིས་དེ་སྐད་དུ་བསླུས་ཅི་སྟེ་ཁྱོད་ཡིད་མི་ཆེས་ན་  
ཡོལ་བ་ཕྱེ་ལ་ལྟོས་ཤིག་ཅེས་བྱས་པ་དང། དེས་དེའི་གཟུགས་དང་ན་ཚོད་ཐོས་ནས་དད་དེ་ཡོལ་བ་ཕྱེ་བ་དང་མཐོང་ངོ། །མཐོང་མ་ཐག་ཏུ་རླུང་གི་སྟོབས་ཀྱི་ཤུགས་ཀྱིས་  
  
  
༄༅། །བསྐྱོད་པ་བཞིན་དུ་འདོད་པས་གཡེངས་ནས་སྨྲས་པ། བགྲེས་མོ། ཁྱོད་ཇི་སྐད་གསུང་བ་གང་ལགས་པ་དེ་ནི། མད་ན། འོན་ཀྱང་གསོལ་བ་ཞིག་  
མཆིས་ཏེ། བདག་འདི་དང་ལྷན་ཅིག་མཇལ་བར་ཁྱོད་ཀྱིས་སྤྱོད་དམ་དེས་སྨྲས་པ། བུ་མོ། བདག་གིས་ཁྱོད་ཀྱི་དེ་ཁོ་ན་བཞིན་དུ་བསྒྲུབ་པར་བྱ་སྟེ། གར་བསྐོར་ཀྱང་སྐྱེས་  
བུ་འདི་ལྟ་བུ་དང་འཕྲད་པ་ཡང་དཀའ་ན། གང་ཁྱོད་ང་ལ་འདི་ལྟ་བུ་ཚོལ་བ་ལྟ་སྨོས་ཀྱང་ཅི་དགོས།། དགེའོ་  
