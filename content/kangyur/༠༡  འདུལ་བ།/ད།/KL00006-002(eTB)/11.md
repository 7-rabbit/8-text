  
༄༅། །སོང་སྟེ་ཕྱིན་ནས། ཚེ་དང་ལྡན་པ་གཡོ་ལྡན་གྱི་རྐང་པ་གཉིས་ལ་མགོ་བོས་ཕྱག་བྱས་ནས། ཚེ་དང་ལྡན་པ་གཡོ་ལྡན་ལ་འདི་སྐད་ཅེས་སྨྲས་སོ། །གནས་  
བརྟན་ཨ་ལ་ལ་ཞེས་རུང་བར་བགྱིད་པ་རུང་ངམ། ཚེ་དང་ལྡན་པ་ཨ་ལ་ལ་རུང་བར་བྱེད་པ་ཞེས་བྱ་བ་ཅི་ཡིན། གནས་བརྟན་ཡངས་པ་ཅན་ན། ཡངས་པ་ཅན་གྱི་དགེ་སློང་རྣམས་  
མི་མཐུན་པས་ཆོས་མ་ཡིན་པ་དང། མཐུན་པས་ཆོས་མ་ཡིན་པ་དང་མི་མཐུན་པས་ཆོས་ཀྱི་ལས་བྱས་ཏེ། ཨ་ལ་ལ་ཞེས་རུང་བར་བགྱིད་དོ། །ཚེ་དང་ལྡན་པ་རུང་བ་མ་ཡིན་  
ནོ། །གང་དུ་བཅས། ཙམ་པར་རོ། །གང་ལས་བརྟེན། དགེ་སློང་དྲུག་སྡེ་དག་ལས་སོ། །ལྟུང་བ་ཅིར་འགྱུར། ཉེས་བྱས་སོ། །གནས་བརྟན་འདི་ནི་གཞི་དང་པོ་མདོ་སྡེ་ལས་  
འདས། འདུལ་བ་ལས་འདས། སྟོན་པའི་བསྟན་པ་དང་བྲལ་ཏེ། མདོ་སྡེ་ལ་མི་འཇུག་འདུལ་བ་ལ་མི་སྣང། ཆོས་ཉིད་དང་འགལ་ཏེ། དེ་དག་ལ་ཡངས་པ་ཅན་གྱི་དགེ་སློང་  
རྣམས་ཀྱིས་རུང་བ་མ་ཡིན་པ་རུང་ངོ་ཞེས་ཡོངས་སུ་སྟོན་ཅིང་ཀུན་ཏུ་སྤྱོད། རབ་ཏུ་སྤྱོད་ན། དེ་ཁྱོད་ཀྱིས་བཏང་སྙོམས་སུ་གཞག་གམ། གནས་བརྟན་དེ་ནི་དེར་བས་ན། འདི་  
ཞུ་བར་བགྱི་སྟེ། རྗེས་སུ་ཡི་རང་བར་བགྱིད་བ་རུང་ངམ། ཚེ་དང་ལྡན་པ་རྗེས་སུ་ཡི་རང་བ་ཞེས་བྱ་བ་ཅི་ཡིན་ཞེས་བྱ་བ་སྔ་མ་བཞིན་ཏེ། གཞི་བཅུ་པོ་དེ་དག་རྒྱས་པར་བརྗོད་པ་དང་  
  
  
ངས་ཆོས་བཞིན་དུ་ཕྱོགས་བྱའོ། །ཞེས་སྨྲས་སོ། །དེ་ནས་ཚེ་དང་ལྡན་པ་གྲགས་པས། ཚེ་དང་ལྡན་པ་གཡོ་ལྡན་གྱི་རྐང་པ་གཉིས་ལ་  
མགོ་བོས་ཕྱག་འཚལ་ཏེ། གྲོང་ཁྱེར་སང་ཀཱ་ཤ་ཞེས་བྱ་བར་སོང་ངོ། །དེའི་ཚེ་གྲོང་ཁྱེར་སང་ཀཱ་ཤ་ཞེས་བྱ་བ་ན། ཚེ་དང་ལྡན་པ་གནས་བརྟན་ནོར་ཅན། ཚེ་དང་ལྡན་པ་ཀུན་དགའ་བོ་དང་  
ལྷན་ཅིག་གནས་པ་དགྲ་བཅོམ་པ་རྣམ་པར་ཐར་པ་བརྒྱད་སྒོམ་པ་ཞིག་གནས་སོ། །དེ་ནས་ཚེ་དང་ལྡན་པ་གྲགས་པས། ཚེ་དང་ལྡན་པ་ནོར་ཅན་གྱི་རྐང་པ་གཉིས་ལ་མགོ་བོས་ཕྱག་  
འཚལ་ཏེ། ཚེ་དང་ལྡན་པ་ནོར་ཅན་ལ་འདི་སྐད་ཅེས་སྨྲས་སོ་།གནས་བརྟན་ཨ་ལ་ལ་ཞེས་རུང་བར་བགྱིད་པ་རུང་ངམ། ཚེ་དང་ལྡན་པ་ཨ་ལ་ལ་ཞེས་རུང་བ་ཅི་ཡིན། གནས་བརྟན་གྲོང་  
ཁྱེར་ཡངས་པ་ཅན་ན་ཡངས་པ་ཅན་གྱི་དགེ་སློང་རྣམས་མི་མཐུན་བས་ཆོས་མ་ཡིན་པ་དང། མཐུན་པས་ཆོས་མ་ཡིན་པ་དང། མི་མཐུན་པས་ཆོས་ཀྱི་ལས་བྱེད་དེ། ཨ་ལ་ལ་ཞེས་བྱ་བ་  
རུང་བར་བགྱིད་དོ། །ཚེ་དང་ལྡན་པ་རུང་བ་མ་ཡིན་ནོ། །གང་དུ་བཅས། ཙམ་པར་རོ། །གང་ལས་བརྟེན། དགེ་སློང་དྲུག་སྡེ་དག་ལས་སོ། །ལྟུང་བ་ཅིར་འགྱུར། ཉེས་བྱས་སོ། །གནས་  
བརྟན་གཞི་འདི་ནི་དང་པོ་མདོ་སྡེ་ལས་འདས། འདུལ་བ་ལས་འདས་སྟོན་པའི་བསྟན་པ་དང་བྲལ་ཏེ། མདོ་སྡེ་ལ་མི་འཇུག་འདུལ་བ་ལ་མི་སྣང། ཆོས་ཉིད་དང་འགལ་ཏེ། དེ་དག་ལ་  
  
  
༄༅། །ཡངས་པ་ཅན་གྱི་དགེ་སློང་རྣམས་ཀྱིས་རུང་བ་མ་ཡིན་པ་རུང་བར་ཡོངས་སུ་སྟོན་ཅིང། ཀུན་ཏུ་སྤྱོད། རབ་ཏུ་སྤྱོད་ན། དེ་ཁྱོད་ཀྱིས་བཏང་སྙོམས་སུ་  
གཞག་གམ། གནས་བརྟན་དེ་ནི་དེར་བས་ན་འདི་ཞུ་བར་བགྱི་སྟེ། རྗེས་སུ་ཡི་རང་བས་རུང་བར་བགྱིད་པ་རུང་ངམ། ཚེ་དང་ལྡན་པ་རྗེས་སུ་ཡི་རང་བར་བྱེད་པ་ཞེས་བྱ་བ་ཅི་ཡིན། སྔ་  
མ་བཞིན་ཏེ། གཞི་བཅུ་པོ་དེ་དག་རྒྱས་པར་བརྗོད་པ་དང། དེས་སོང་ལ་ཕྱོགས་ཚོལ་ཅིག་དང། ངས་ཆོས་བཞིན་དུ་ཕྱོགས་བྱའོ། །ཞེས་སྨྲས་སོ། །དེ་ནས་ཚེ་དང་ལྡན་པ་གྲགས་  
པས། ཚེ་དང་ལྡན་པ་ནོར་ཅན་གྱི་རྐང་པ་གཉིས་ལ་མགོ་བོས་ཕྱག་འཚལ་ཏེ། སོང་ནས་གྲོང་ཁྱེར་དམར་བུ་ཅན་དུ་འོངས་སོ། །དེའི་ཚེ་གྲོང་ཁྱེར་དམར་བུ་ཅན་ན། ཚེ་དང་ལྡན་  
པ་ཡིད་དགའ་དང། ཚེ་དང་ལྡན་པ་ཟླ་རྒུར་གནས་ཏེ། དེ་དག་དེའི་ཚེ་འགོག་པའི་ཏིང་འཛིན་ལ་སྙོམས་པར་ཞུགས་ནས། དེ་ནས་ཚེ་དང་ལྡན་པ་ཡིད་དགའ་ལ་གཞི་བཅུ་པོ་རྒྱ་  
ཆེར་བརྗོད་ནས། ཚེ་དང་ལྡན་པ་ཡིད་དགའི་རྐང་པ་གཉིས་ལ་མགོ་བོས་ཕྱག་འཚལ་ཏེ། སོང་ནས་སྲུག་ནར་སོན་པ་དང། དེའི་ཚེ་སྲུག་ན་ན་ཚེ་དང་ལྡན་པ་མ་ཕམ་པ་གནས་ཏེ། དེས་  
གཞི་བཅུ་པོ་རྒྱས་བར་བརྗོད་ནས་དེའི་རྐང་པ་གཉིས་ལ་ཡང་མགོ་བོས་ཕྱག་འཚལ་ཏེ། སོང་ནས་དེ་མ་ཧེ་ལྡན་དུ་སོང་བ་དང། དེའི་ཚེ་མ་ཧེ་ལྡན་ན། ཚེ་དང་ལྡན་པ་ཡང་དག་  
  
  
དེས་དེ་ལ་ཡང་གཞི་བཅུ་པོ་རྒྱས་བར་བརྗོད་ནས། དེའི་རྐང་པ་གཉིས་ལ་ཡང་མགོ་བོས་ཕྱག་འཚལ་ཏེ་སོང་ནས་ལྷན་ཅིག་སྐྱེས་སུ་སོན་པ་དང། དེའི་ཚེ་ལྷན་ཅིག་  
སྐྱེས་ན། ཚེ་དང་ལྡན་པ་ནམ་གྲུ་གནས་ཏེ། དེས་དེའི་རྐང་པ་གཉིས་ལ་ཡང་མགོ་བོས་ཕྱག་འཚལ་ཏེ་སྨྲས་པ། གནས་བརྟན་ཨ་ལ་ལ་ཞེས་བྱ་བ་རུང་བར་བགྱིད་པ་རུང་ངམ། ཚེ་དང་  
ལྡན་པ་ཨ་ལ་ལ་ཞེས་རུང་བར་བྱེད་པ་ཅི་ཡིན། གནས་བརྟན་ཡངས་པ་ཅན་ན་ཡངས་པ་ཅན་གྱི་དགེ་སློང་རྣམས་མི་མཐུན་པས་ཆོས་མ་ཡིན་པ་དང། མཐུན་པས་ཆོས་མ་ཡིན་པ་དང་  
མི་མཐུན་པས་ཆོས་ཀྱི་ལས་བྱེད་ཏེ། ཨ་ལ་ལ་ཞེས་རུང་བར་བགྱིད་དོ། །ཚེ་དང་ལྡན་པ་རུང་བ་མ་ཡིན་ནོ། །གང་དུ་བཅས། ཙམ་པར་རོ། །གང་ལས་བརྟེན། དྲུག་སྡེ་ལས་སོ། །ལྟུང་བ་  
ཅིར་འགྱུར། ཉེས་བྱས་སོ། །གནས་བརྟན་འདི་ནི་གཞི་དང་པོ་མདོ་སྡེ་ལས་འདས། འདུལ་བ་ལས་འདས། སྟོན་པའི་བསྟན་པ་དང་བྲལ་ཏེ། མདོ་སྡེ་ལ་མི་འཇུག་འདུལ་བ་  
ལ་མི་སྣང། ཆོས་ཉིད་དང་འགལ་ཏེ། དེ་དག་ལ་ཡངས་པ་ཅན་གྱི་དགེ་སློང་རྣམས་ཀྱིས་རུང་བ་མ་ཡིན་པ་རུང་བར་ཡོངས་སུ་སྟོན་ཅིང། ཀུན་ཏུ་སྤྱོད། རབ་ཏུ་སྤྱོད་ན། དེ་ཁྱོད་ཀྱིས་  
བཏང་སྙོམས་སུ་གཞག་གམ། གནས་བརྟན་དེ་ནི་དེར་བས་ན། འདི་ཞུ་བར་བགྱི་སྟེ། རྗེས་སུ་ཡི་རང་བས་རུང་བར་བགྱིད་པ་རུང་ངམ་ཚེ་དང་ལྡན་པ་རྗེས་སུ་ཡི་རང་བས་རུང་  
  
  
༄༅། །བ་ཞེས་བྱ་བ་ཅི་ཡིན། ཞེས་བྱ་བ་སྔ་མ་བཞིན་དུ་གཞི་བཅུ་པོ་རྒྱས་པར་བརྗོད་པ་དང། ཚེ་དང་ལྡན་པ་ནམ་གྲུས་ཅི་ཚེ་དང་ལྡན་པ་འདི་དང་པོར་བདག་  
གི་དྲུང་དུ་འོངས་སམ་སྙམ་དུ་བསམས་པ་དང། ཇི་ཙམ་ན་གཞན་དུ་ཡང་སོང་བར་མཐོང་ནས་བསམས་པ། ཚེ་དང་ལྡན་པ་དེ་ལམ་རིང་པོ་ནས་འོངས་པས། ངལ་བསོ་ཞིང་དེ་  
འདུག་ཏུ་བཅུག་ལ། བདག་ཕྱོགས་ཚོལ་དུ་འགྲོའོ། །སྙམ་དུ་རིག་ནས་ཚེ་དང་ལྡན་པ་གྲགས་པ་ལ་འདི་སྐད་ཅེས་ཚེ་དང་ལྡན་པ་གྲགས་པ་ཁྱོད་ལམ་རིང་པོ་ནས་འོངས་པས་  
ཁྱོད་ངལ་བསོ་ལ། ངས་ཕྱོགས་བཙལ་བར་བྱའོ། །ཞེས་སྨྲས་ནས་དེ་ངལ་བསོར་བཅུག་སྟེ། ཚེ་དང་ལྡན་པ་ནམ་གྲུ་ཕྱོགས་ཚོལ་ཞིང་སོང་ངོ། །དེ་ནས་ཡངས་པ་ཅན་གྱི་དགེ་  
སློང་རྣམས། ཚེ་དང་ལྡན་པ་གྲགས་པ་དང་ལྷན་ཅིག་གནས་པའི་ཉེ་གནས་དགེ་སློང་གང་ན་བ་དེར་སོང་སྟེ་ཕྱིན་ནས། ཚེ་དང་ལྡན་པ་ཚེ་དང་ལྡན་པའི་མཁན་པོ་གར་སོང། ཞེས་  
དྲིས་སོ། །དེས་སྨྲས་པ། ཚེ་དང་ལྡན་པ་དེ་ཕྱོགས་ཚོལ་དུ་སོང་ངོ། །ཚེ་དང་ལྡན་པ་དེ་ཅིའི་ཕྱིར། ཕྱོགས་ཚོལ་དུ་སོང། ཚེ་དང་ལྡན་པ་དག་གནས་ནས་དབྱུང་བའི་ལས་བྱ་བའི་  
ཕྱིར་རོ། །ཚེ་དང་ལྡན་པ་ངེད་ཀྱིས་ཅི་ཞིག་བྱས་ན། དེས་ངེད་རྣམས་གནས་ནས་དབྱུང་བའི་ལས་བྱ། དེས་རྒྱས་བར་བཟླས་པ་དང་དེ་དག་གིས་སྨྲས་པ། ཚེ་དང་ལྡན་པ་དེ་ལེགས་  
  
  
སྟོན་པ་འདས་པ་དེའི་གསུང་རབ་ལ་རྣམ་པ་དེ་དང་དེ་དག་གིས་འཚོལ་བར་རུང་ན། ངེད་རྣམས་ཅིའི་ཕྱིར་མཐོ་བཙམ། དེ་དག་ལས་གཞན་ཞིག་གིས་  
དྲང་པོའི་སེམས་དང། ཕན་པའི་བརླང་ཚིག་གིས་དེ་དག་ལ་སྨྲས་པ། ཚེ་དང་ལྡན་པ་དག་ཁྱེད་ནི་རྗེས་སུ་མཐུན་པ་མ་ཡིན་པ་དང། རུང་བ་མ་ཡིན་པ་དང། དགེ་སྦྱོང་གི་ཚུལ་  
མ་ཡིན་པས་སྤྱོད་དེ། ངེད་ཀྱིས་བཅོམ་ལྡན་འདས་ཀྱི་བསྟན་པ་ལོ་སྟོང་དུ་གནས་པར་འགྱུར་རོ། །ཞེས་སྔོན་ཐོས་ནས། ཁྱོད་ཀྱིས་ནི་མ་འོངས་པའི་བསྟན་པ་ཉིད་ཀྱང་མི་སྣང་  
པར་བྱེད་པ་ལ་ཞུགས་པ་དང། ཇི་ལྟར་གཞན་དག་ཀྱང་གང་དག་བསླབ་པ་ལྷོད་པར་ཞུགས་ཤིང། ཆུ་བུར་གྱི་རྣམ་པར་འདི་ལྟ་བུ་བསྐྱེད་པས། དེ་བས་ན་བསྟན་པ་གནས་པར་  
བྱ་བའི་ཕྱིར། ཁྱེད་རྣམས་ངེས་པར་གནས་ནས་དབྱུང་བའི་ལས་བྱེད་དོ། །ཞེས་སྨྲས་པ་དང། དེ་དག་སྐྲག་ནས་སྤོབས་པ་མེད་དེ་ཅང་མི་སྨྲ་བར་འདུག་གོ་དེ་ནས་གཅིག་  
ནས་གཅིག་ཏུ་སོང་སྟེ་གཏམ་བརྗོད་པར་བརྩམས་པ། ཚེ་དང་ལྡན་པ་གྲགས་པ་ཕྱོགས་ཚོལ་དུ་སོང་ནས། བདག་ཅག་གནས་ནས་དབྱུང་བའི་ལས་བྱེད་ན་ཅིའི་ཕྱིར་སེམས་  
ལས་ཆུང་ངུར་འདུག་ཇི་ལྟར་བསྒྲུབ་པར་བྱ་བ་སྨྲོས་ཤིག་དེ་ནས་གཅིག་གཅིག་གིས་སྨྲས་པ། ཅི་ཞིག་བསྒྲུབ་ཏུ་ཡོད། བསྒྲུབ་ཏུ་ཡོད་གང་དེ་ཕྱོགས་ཚོལ་དུ་སོང་ན། བདག་  
  
  
༄༅། །ཅག་གིས་ཀྱང་ཕྱོགས་བཙལ་མོད། ཅིའི་ཕྱིར་བདག་ཅག་ཉིད་ཀྱིས་བདག་ཅག་མི་གནས་པར་བྱ། གཞན་ཞིག་གིས་སྨྲས་པ། ཚེ་དང་ལྡན་པ་དེ་དང་བདག་  
ཅག་རྩོད་པར་འགྱུར་བས་བྲོས་ཏེ་འགྲོ་བར་བྱའོ། །གཞན་ཞིག་གིས་སྨྲས་པ། བདག་ཅག་གང་དུ་འགྲོ་སྟེ། གང་དུ་སོང་བ་དེར་ཡང་དེ་བཞིན་དུ་ཉེས་དམིགས་སུ་འགྱུར་བས་  
བཟོད་པར་གསོལ་བར་བྱའོ། །གཞན་ཞིག་གིས་སྨྲས་པ། བདག་ཅག་གིས་བཟོད་པ་གསོལ་མི་ནུས་ཀྱི། དཀྲིས་བཞིན་དུ་འདུག་གོ་གཞན་ཞིག་གིས་སྨྲས་པ། དེ་འདི་ལྟར་  
དེ་དང་ལྷན་ཅིག་གནས་པའི་ཉེ་གནས་མང་པོ་དེ་དག་ཇེ་ལྷུང་བཟེད་དང། ཆོས་གོས་དང། དྲ་བ་དང། ཕོར་བུ་དང། སྐ་རགས་དག་གིས་བསྡུས་ལ། ཕྱིས་གར་རིགས་པར་བྱའོ། །  
གཞན་ཞིག་གིས་བཟུང་སྟེ་དེ་བཞིན་དུ་བྱའོ། །ཞེས་སྨྲས་ནས། དེ་རྣམས་ཀྱིས་དེ་དག་ལ་ཁ་ཅིག་ལ་ནི་སྣམ་སྦྱར་བྱིན། ཁ་ཅིག་ལ་ནི་བླ་གོས་བྱིན། ཁ་ཅིག་ལ་ནི་མཐང་གོས་  
བྱིན། ཁ་ཅིག་ལ་ནི་རྡུལ་ཟན་བྱིན། ཁ་ཅིག་ལ་ནི་གདིང་བ་བྱིན་ཁ་ཅིག་ལ་ནི་ལྷུང་བཟེད་བྱིན། ཁ་ཅིག་ལ་ནི་ཆུ་ཚགས་བྱིན་ཏེ་དེ་བཞིན་དུ་དེ་དག་ཐམས་ཅད་བསྡུས་ནས་  
དེ་དག་བར་ན་གནས་པར་གྱུར་ཏོ། །ཇི་ཙམ་ན་ཚེ་དང་ལྡན་པ་གྲགས་པ་རིམ་གྱིས་ཕྱོགས་བཙལ་ནས། ཡངས་པ་ཅན་དུ་འོངས་པ་དང། དེ་དང་ལྷན་ཅིག་གནས་པའི་ཉེ་གནས་  
  
  
ཡངས་པ་ཅན་དག་གི་གྲོང་དུ་མ་སོང་བར་དེར་ལམ་གྱི་ངལ་བསོ་བ་དང། ལྷན་ཅིག་གནས་པའི་ཉེ་གནས་དག་གིས་སྨྲས་པ། མཁན་པོ་ཕྱོགས་དེ་དག་བཙལ་  
ཏམ། བུ་ཕྱོགས་དེ་དག་རིང་པོར་མི་ཐོགས་པར་འོང་ངོ། །མཁན་པོ་འཚལ་ཏོ། །ཐུགས་དེ་ལྟ་བུ་ཀུན་བཟློག་པའི་རིགས་ཏེ། སྟོན་པ་འདས་པ་དེའི་གསུང་རབ་ལ་རྣམ་པ་དེ་དང་  
དེ་དག་གིས་འཚོ་བར་རུང་ན། ཅིའི་སླད་དུ་དེ་དག་ལ་གནོད་པ་བགྱི་དེས་བསམས་པ། འདི་དག་སྔོན་མ་བྱུང་བའི་ཚིག་ཅིག་སྨྲ་སྟེ། ངེས་པར་འདི་དག་གིས་དེ་དག་ལས་རང་གིར་བྱ་བ་བླངས་  
པར་རིག་ནས། ཚེ་དང་ལྡན་པ་དག་སྔོན་མ་བྱུང་བའི་ཚིག་སྨྲ་སྟེ། ཚེ་དང་ལྡན་པ་དག་གིས་དེ་དག་ལས་རང་གིར་བྱ་བ་བླངས་སོ། །ཞེས་སྨྲས་པ་དང། དེ་དག་ཅང་མི་སྨྲ་བར་འདུག་གོ་དེ་ནས་  
ཚེ་དང་ལྡན་པ་གྲགས་པས། ཇི་ལྟར་གྲོས་བྱས་པ་དེ་དག་ལ་སྨྲས་པ། བསླབ་པ་ལྷོད་པའི་ཕྱོགས་དག་འཕེལ་བས་རིངས་པར་འོང་བའི་རིགས་པས། བསྟན་པའི་དགོས་པ་ལ་བཤོལ་བར་  
མ་བྱེད་ཅིག་ཅེས་ཚིགས་སུ་བཅད་པས་སྨྲས་པ། གང་གིས་བཤོལ་བར་བྱ་བ་རིངས་བྱེད་རིངས་པ་ཤོལ་བྱེད་པ། །ཚུལ་བཞིན་བྱ་བ་རབ་སྤངས་བྱིས་པ་དེ་ནི་སྡུག་བསྔལ་འགྲོ་དེ་ནི་  
གྲགས་པ་མེད་པའི་སྐལ་ལྡན་གྲོགས་ཀྱིས་རྣམ་པར་སྤངས། །དེ་ཡི་དོན་ནི་མི་འཕེལ་མར་གྱི་ངོ་ཡི་ཟླ་བ་བཞིན། །གང་གིས་དགོས་པ་དེ་བཞིན་རིངས་བྱེད་བློ་ལྡན་མི་ཤོལ་བ། །ཚུལ་  
  
  
༄༅། །བཞིན་མ་ཡིན་རབ་སྤངས་མཁས་པ་དེ་ནི་བདེ་བ་ཐོབ། །དེ་ནི་གྲགས་པ་སྐལ་ལྡན་གྲོགས་པོ་རྣམས་ཀྱིས་སྤངས་མི་འགྱུར། །དེ་ཡི་དོན་ནི་འཕེལ་བ་ཡར་གྱི་ངོ་  
ཡི་ཟླ་བ་བཞིན། །དེ་ནས་ཚེ་དང་ལྡན་པ་གྲགས་པ་འཁོར་གྱི་ཁྱམས་སུ་ཞུགས་ཏེ། རབ་ཀྱི་མཐར་ཕྱིན་པའི་བསམ་གཏན་བཞི་ལ་སྙོམས་པར་ཞུགས་ནས་སྨོན་ནས་ཤེས་པས་བརྟགས་  
ཏེ། གཎྜཱི་བརྡུངས་པ་དང། དགྲ་བཅོམ་པ་བདུན་བརྒྱར་གཅིག་གིས་མ་ཚང་བ་དེ་དག་ཐམས་ཅད་ཀྱང། ཚེ་དང་ལྡན་པ་ཀུན་དགའ་བོ་དང་ལྷན་ཅིག་གནས་པ་དག་འདུས་སོ། །དེའི་ཚེ་  
ཚེ་དང་ལྡན་པ་ཟླ་སྒུར་འགོག་པའི་ཏིང་ངེ་འཛིན་ལ་སྙོམས་པར་ཞུགས་ནས་གཎྜཱིའི་སྒྲ་མ་ཐོས་སོ། །དེའི་ཚེ་དགེ་སློང་གི་དགེ་འདུན་རྣམས་འདུས་ཤིང་ཚོགས་པ་དང། ཚེ་དང་ལྡན་  
པ་གྲགས་པས་དེ་དག་གི་མིང་ནས་ཕྱུང་སྟེ་བརྗོད་ན་ནི། འཁྲུག་པ་ཆེན་པོར་འགྱུར་བས། མ་ལ་བདག་གིས་མིང་ནས་མི་དབྱུང་བར་བརྗོད་པར་བྱའོ། །སྙམ་དུ་བསམས་ནས། དེས་ཇི་ལྟར་  
རྒན་རིམས་སུ་འདུད་པ་བྱས་ནས། རྒན་པའི་མཐའ་ལོགས་སུ་ཐལ་མོ་སྦྱར་བ་བྱས་ནས་སྟན་ལ་འདུག་གོ་དགྲ་བཅོམ་པ་བདུན་བརྒྱར་གཅིག་གིས་མ་ཚང་བས་དོན་དུ་གཉེར་བར་འདོད་  
པ་དང། དེའི་ཚེ་ཚེ་དང་ལྡན་པ་ཟླ་སྒུར་ཡང་འགོག་པའི་སྙོམས་པར་འཇུག་པ་ལས་ལངས་ཏེ། དེ་ལ་ལྷ་ཞིག་གིས་འཕགས་པ་ཟླ་སྒུར་ཅིའི་ཕྱིར་ཐུགས་ལས་ཆུང་ངུར་བཞུགས། ཁྱོད་  
  
  
ཚང་བ་ནི། ཡངས་པ་ཅན་ན་བསྟན་པ་གནས་པར་བྱ་བའི་ཕྱིར་ཡང་དག་པར་སྡུད་པར་བྱེད་པས། རིངས་པར་བཞུད་  
ཅིག་ཅེས་སྨྲས་པ་དང། དེས་རྫུ་འཕྲུལ་གྱིས་གྲོང་ཁྱེར་དམར་བུ་ཅན་ནས་མི་སྣང་བར་གྱུར་ཏེ། ཡངས་པ་ཅན་དུ་ཕྱིན་ནས་འཁོར་གྱི་ཁྱམས་ཀྱི་སྒོར་འདུག་སྟེ། སྒོ་ལ་བརྡུངས་པ་དང། དགེ་  
སློང་དག་གིས་ཁྱོད་སུ་ཡིན། ཞེས་དྲིས་སོ། །དེས་ཚིགས་སུ་བཅད་དེ་སྨྲས་པ། གང་དག་དམར་བུ་ཅན་ན་གནས་པ་ཡི། །དགེ་སྦྱོང་མང་དུ་ཐོས་པ་འདུལ་བ་འཛིན། དེ་དག་ལས་ནི་གཞན་  
ཞིག་འདིར་འོངས་ཏེ། །དབང་པོ་དུལ་ཞེས་བྱ་བ་སྒོ་ན་འདུག་དགེ་སློང་དག་གིས་སྨྲས་པ། དབང་པོ་དུལ་བ་ནི་གཞན་དག་ཀྱང་ཡོད་ན། ཁྱོད་སུ་ཡིན་སྨྲོས་ཤིག་དེས་ཡང་ཚིགས་སུ་  
བཅད་དེ་སྨྲས་པ། གང་དག་དམར་བུ་ཅན་ན་གནས་པ་ཡི། །དགེ་སྦྱོང་མང་དུ་ཐོས་པ་འདུལ་བ་འཛིན། །དེ་དག་ལས་ནི་གཞན་ཞིག་འདིར་འོངས་ཏེ། །ཐེ་ཚོམ་བཅད་ཅེས་བྱ་བ་སྒོ་ན་འདུག་  
དགེ་སློང་དག་གིས་ཐེ་ཚོམ་བཅད་པ་ནི་གཞན་དག་ཀྱང་ཡོད་དོ་།ཞེས་སྨྲས་པ་དང། དེས་ཡང་ཚིགས་སུ་བཅད་དེ་སྨྲས་པ། གང་དག་དམར་བུ་ཅན་ན་གནས་པ་ཡི། །དགེ་སྦྱོང་མང་དུ་ཐོས་པ་  
འདུལ་བ་འཛིན། །དེ་དག་ལས་ནི་གཞན་ཞིག་འདིར་འོངས་ཏེ། །འགྱོད་པ་མེད་ཅེས་བྱ་བ་སྒོ་ན་འདུག་དགེ་སློང་དག་གིས་འགྱོད་པ་མེད་པ་ནི་གཞན་དག་ཀྱང་ཡོད་ན། སུ་ཡིན་ཞེས་སྨྲས་པ་  
  
  
༄༅། །དང། དེས་ཡང་ཚིགས་སུ་བཅད་དེ་སྨྲས་པ། གང་དག་དམར་བུ་ཅན་ན་གནས་པ་ཡི། །དགེ་སྦྱོང་མང་དུ་ཐོས་པ་འདུལ་བ་འཛིན་།དེ་དག་ལས་ནི་གཞན་ཞིག་  
འདིར་འོངས་ཏེ། །ཟླ་སྒུར་ཞེས་ནི་བྱ་བ་སྒོ་ན་འདུག་དགེ་སློང་རྣམས་ཀྱིས་ལེགས་པར་འོངས་སམ། ལེགས་པར་འོངས་སམ། ནང་དུ་ཞུགས་ཤིག་ཅེས་སྨྲས་པ་དང། དེ་ནང་དུ་ཞུགས་  
སོ། །དེ་ནས་དགེ་སློང་རྣམས་འཁོར་གྱི་ཁྱམས་ནས་བྱུང་ནས། ཚེ་དང་ལྡན་པ་ཟླ་སྒུར་དོན་དུ་གཉེར་བར་བསྒོས་ཏེ། དེའི་འོག་ཏུ་འཁོར་གྱི་ཁྱམས་སུ་ཞུགས་ནས། འདི་ལྟར་རང་རང་  
གི་སྟན་ལ་འདུག་གོ་ཚེ་དང་ལྡན་པ་གྲགས་པས། དེ་བཞིན་རྒན་རིམས་སུ་འདུག་པ་ལ་དངོས་པོ་བཅུ་བཟླས་པར་ཞུགས་ཏེ། ཚེ་དང་ལྡན་པ་དག་ཨ་ལ་ལ་ཞེས་རུང་བར་བྱེད་པ་  
རུང་ངམ། ཚེ་དང་ལྡན་པ་ཨ་ལ་ལ་ཞེས་རུང་བ་ཞེས་བྱ་བ་ཅི་ཡིན། ཚེ་དང་ལྡན་པ་དག་འདི་ལྟར་དགེ་སློང་ཁ་ཅིག་གིས་མི་མཐུན་པས་ཆོས་མ་ཡིན་པ་དང། མཐུན་པས་ཆོས་མ་ཡིན་  
པ་དང། མི་མཐུན་པས་ཆོས་ཀྱི་ལས་བྱས་ཏེ། ཨ་ལ་ལ་ཞེས་རུང་བར་བགྱིད་དོ། །ཚེ་དང་ལྡན་པ། རུང་བ་མ་ཡིན་ནོ། །གང་དུ་བཅས། ཙམ་པར་རོ། །གང་ལས་བརྟེན། དགེ་སློང་དྲུག་  
སྡེ་དག་ལས་སོ། །ལྟུང་བ་ཅིར་འགྱུར། ཉེས་བྱས་སོ། །ཚེ་དང་ལྡན་པ་དག་འདི་ནི་གཞི་དང་པོ་མདོ་སྡེ་ལས་འདས། འདུལ་བ་ལས་འདས་སྟོན་པའི་བསྟན་བ་དང་བྲལ་ཏེ། མདོ་  
  
  
འདུལ་བ་ལ་མི་སྣང། ཆོས་ཉིད་དང་འགལ་ཏེ། དེ་དག་ལ་ཡངས་པ་ཅན་གྱིས་དགེ་སློང་འདི་རྣམས་ཀྱིས་རུང་བ་མ་ཡིན་པ་རུང་ངོ། །ཞེས་ཡོངས་སུ་བསྒྲགས་ནས་ཀུན་ཏུ་སྤྱོད་  
རབ་ཏུ་སྤྱོད་དེ། དེ་དག་བདག་ཅག་གིས་དོར་བར་བགྱིའོ། །ཚེ་དང་ལྡན་པ་དག་དེ་ནི་དེར་བས་ན། གཞན་དག་ཞུ་བར་བགྱིའོ། །རྗེས་སུ་ཡི་རང་བས་རུང་བར་བགྱིད་པ་རུང་ངམ། ཚེ་དང་ལྡན་པ་  
རྗེས་སུ་ཡི་རང་བས་རུང་བར་བྱེད་པ་ཅི་ཡིན། ཞེས་བྱ་བའི་བར་སྔ་མ་བཞིན་དུ་གཞི་བཅུ་པོ་རྒྱས་པར་བརྗོད་དོ། །དེ་དག་གིས་ཡང་དག་པར་བརྗོད་ནས། འཁོར་གྱི་ཁྱམས་ནས་བྱུང་སྟེ་  
ཡང་གཎྜཱི་བརྡུངས་ནས། ཡངས་པ་ཅན་ན་གནས་པའི་དགེ་སློང་དག་དྲིས་པའི་ཚིག་གིས་བསྡུས་ནས། དེ་དག་དང་ལྷན་ཅིག་ཏུ་འདུག་པ་དང། ཚེ་དང་ལྡན་པ་གྲགས་པས། དེ་ལྟར་  
རྒན་རིམས་སུ་འདུག་པ་ལ་གཞི་བཅུ་པོ་མིང་ནས་ཕྱུང་སྟེ། བཟླས་པ་བྱ་བར་ཞུགས་ཏེ། ཚེ་དང་ལྡན་པ་དག་ཨ་ལ་ལ་ཞེས་རུང་བར་བྱེད་པ་རུང་ངམ། ཚེ་དང་ལྡན་པ། ཨ་ལ་ལ་ཞེས་  
རུང་བར་བྱེད་པ་ཞེས་བྱ་བ་ཅི་ཡིན། ཚེ་དང་ལྡན་པ་དག་ཡངས་པ་ཅན་གྱི་དགེ་སློང་འདི་རྣམས་ཀྱིས་མི་མཐུན་པས་ཆོས་མ་ཡིན་པ་དང། མཐུན་པས་ཆོས་མ་ཡིན་པ་དང། མི་མཐུན་པས་  
ཆོས་ཀྱི་ལས་བྱས་ཏེ། ཨ་ལ་ལ་ཞེས་བྱ་བ་རུང་བར་བགྱིད་དོ་།ཚེ་དང་ལྡན་པ། རུང་བ་མ་ཡིན་ནོ། །གང་དུ་བཅས། ཙམ་པར་རོ་།གང་ལས་བརྟེན། དགེ་སློང་དྲུག་སྡེ་དག་ལས་སོ། །  
  
  
༄༅། །ལྟུང་བ་ཅིར་འགྱུར། ཉེས་བྱས་སོ། །ཚེ་དང་ལྡན་པ་འདི་ནི་གཞི་དང་པོ་མདོ་སྡེ་ལས་འདས། འདུལ་བ་ལས་འདས། སྟོན་པའི་བསྟན་པ་དང་བྲལ་ཏེ། མདོ་  
སྡེ་ལ་མི་འཇུག་འདུལ་བ་ལ་མ་སྣང། ཆོས་ཉིད་དང་འགལ་ཏེ། དེ་དག་ལ་ཡངས་པ་ཅན་གྱི་དགེ་སློང་འདི་རྣམས་ཀྱིས། རུང་བ་མ་ཡིན་པ་རུང་ངོ། །ཞེས་ཡོངས་སུ་བསྒྲགས་ནས་  
ཀུན་ཏུ་སྤྱོད། རབ་ཏུ་སྤྱོད་དེ། དེ་དག་བདག་ཅག་གིས་དོར་བར་བགྱིའོ། །ཚེ་དང་ལྡན་པ་དག་དེ་ནི་དེར་བས་ན། འདི་ཞུ་བར་བགྱིའོ། །ཚེ་དང་ལྡན་པ་དག་རྗེས་སུ་ཡི་རང་བས་  
རུང་བར་བྱེད་པ་རུང་ངམ། ཚེ་དང་ལྡན་པ། རྗེས་སུ་ཡི་རང་བས་རུང་བར་བྱེད་པ་ཅི་ཡིན། ཞེས་བྱ་བའི་བར་སྔ་མ་བཞིན་དུ་གཞི་བཅུ་པོ་རྒྱས་པར་བརྗོད་དེ། དེ་དག་བདག་ཅག་གིས་དོར་  
བར་བྱའོ། །ཞེས་དགྲ་བཅོམ་པ་བདུན་བརྒྱས་ཡང་དག་པར་བརྗོད་པས་བདུན་བརྒྱས་ཡང་དག་པར་བརྗོད་པ། བདུན་བརྒྱས་ཡང་དག་པར་བརྗོད་པ་ཞེས་བྱ་བའི་མིང་དུ་གྱུར་ཏོ། །  
སྡོམ་ནི། ཨ་ལ་ལ་དང་རྗེས་སུ་ཡི་རང་སྤྱོད་པ་དང། །བརྟགས་བ་དང་ནི་ལན་ཚྭ་དག་དང་ལམ་དང་ནི། །སོར་མོ་གཉིས་ཀྱིས་རུང་དང་དཀྲུགས་དང་གདིང་བ་དང། །གསེར་དངུལ་བྱས་  
པ་འདི་ནི་བར་སྡོམ་ཡང་དག་བསྡུས། །གྲོང་ཁྱེར་ཡངས་པ་ཅན་དང་ནོར་ཅན་དང། །ལྷ་ལས་བབས་དང་དེ་བཞིན་དམར་བུ་ཅན། །སྲུག་ན་དང་ནི་མ་ཧེ་ལྡན་པ་དང། །ལྷན་ཅིག་སྐྱེས་གྱུར་  
  
  
།ཐམས་ཅད་འདོད་དང་གྲགས་དང་གཡོ་ལྡན་དང། །ནོར་ཅན་དང་ནི་ཡིད་དགའ་དག་དང་ཡང། །ཟླ་སྒུར་དང་ནི་དེ་བཞིན་མ་ཕམ་པ། །ཡང་དག་འབྱུང་དང་ནམ་གྲུ་ལ་སོགས་  
པའོ། །འདིར་འགྲེལ་པ་ལས་སྒོ་བརྒྱད་པའོ་ཞེས་སྒོ་བརྒྱད་ཅར་ཚང་པར་བྱས་སོ། །འདུལ་བ་ཕྲན་ཚེགས་ཀྱི་གཞི་རྫོགས་སོ།།།།རྒྱ་གར་གྱི་མཁན་པོ་བིདྱཱ་ཀ་ར་པྲ་བྷ་དང་  
དྷརྨ་ཤྲཱི་པྲ་བྷ་དང། ལོ་ཙྪ་བ་བན་དེ་དཔལ་འབྱོར་གྱིས་བསྒྱུར། ཞུས་དག་ལེགས་པར་བྱས་སོ། །ཕྲན་ཚེགས་འདི་ལ་དཔེ་དཔང་ལའང། ཡིད་བརྟན་ཐུབ་པ་གཅིག་ཀྱང་མེད། །འགྱུར་  
ཡང་ཅུང་ཟད་མི་བདེ་ཞིང། །ཚིག་བྲུལ་བརྡ་རྙིང་མང་བ་དང་།གླེགས་བམ་ཐ་མར་ཉེ་བ་ཡིས། །ཞུ་དག་མཁན་པོ་རྣམས་ཀྱིས་ཀྱང། །སེམས་དུབ་སྐྱོ་བའི་དབང་གིས་ནི། །ཕལ་ཆེར་བཏང་སྙོམས་  
བཞག་པར་མངོན། །བཀླག་མི་བདེ་ཞིང་བྲིར་མི་བདེ། །ཅུང་ཟད་བཅོས་སུའང་མི་བདེ་ཞིང། །ཐམས་ཅད་ཐེ་ཚོམ་གཞིར་གྱུར་པས། །ཁོ་བོའི་སེམས་ཀྱང་ཅུང་ཟད་དུབ། །འོན་ཀྱང་བརྣག་པར་མ་  
དོར་བར། །སྤྲོ་དང་འདུན་པའི་སེམས་ཀྱིས་ནི། །དམ་པའི་ཐུགས་དགོངས་མཐར་ཕྱིན་ཅིང། །བསྟན་པའི་རྒྱུན་ལའང་ཕན་བསམས་ནས་།དུས་ནི་ཅུང་ཟད་འགོར་ན་ཡང། །ལོང་མེད་རིངས་  
ཚུལ་མ་བྱས་པར། །འོལ་ཚོད་རང་བཟོ་སྤངས་ནས་ནི། །ལེགས་བརྟགས་ལེགས་པར་རབ་དཔྱད་ནས། །ཤིན་ཏུ་ངེས་པའི་ཚུལ་གྱིས་ནི། །ཐེ་ཚོམ་ཟ་རྣམས་ཟེར་མཆན་བཀོད། །གདོན་མི་  
  
  
༄༅། །ཟ་རྣམས་ལེགས་པར་བཅོས། །ཚུལ་འདི་མཁས་པའི་གཙུག་རྒྱན་དུ། །ཕྱི་མཐའི་བར་དུ་འགྱུར་པར་ཤོག་འདི་ནི་ཕྱི་མོ་ལ་གཏུགས་པ་དང། སྣར་ཐང་གི་དཔེ་ལ་  
གཏུགས་པའི་ཞུས་དག་གཉིས་ཀྱི་རྗེས་ལ་སོག་ཚུལ་ཁྲིམས་བླ་མའི་ཕྱག་དཔེ་ལ་གཏུགས་པའི་ཞུས་དག་ནན་ཅན་ལན་གཉིས་ཏེ་བཞི་ཚར་བའི་རྗེས་སུ། སློབ་དཔོན་ཚུལ་ཁྲིམས་བསྐྱངས་  
ཀྱི་འགྲེལ་པ་དང་བསྟུན་ཅིང། མདོ་རྩའི་འགྲེལ་ཆེན་རྣམས་སུ་ལུང་དྲངས་པ་དང་ཡང་བསྒྲིགས། ཆོ་ག་རྣམས་ལས་བརྒྱ་རྩ་གཅིག་གི་གཞུང་དང་ཡང་བསྟུན། ཚིག་འདྲ་ལ་འདྲ་མེན་རྣམས་ཀྱང་  
དོན་ལ་ལེགས་པར་དཔྱད་ནས་དག་པར་བྱས། འདི་ལ་ད་རུང་ཆད་པ་འགའ་རེ་ཡོད་པས་རྒྱ་དཔེ་རྙེད་ན་གཏུག་དགོས་སོ། །ཐམས་ཅད་མཁྱེན་པ་ལ་ཕྱག་འཚལ་ལོ། །སྔོན་བསྟན་པ་སྔ་དར་བ་ལ་  
ལུང་ཕྲན་ཚེགས་ཀྱི་གཞི་འདི་བསྒྱུར་བའི་དུས་སུ་ལོ་ཙྪ་བ་དུ་མས་དུམ་བུ་དུམ་བུ་མང་པོར་དགོས་ཏེ་སོ་སོར་ཐ་དད་དུ་བསྒྱུར་བས་གླེགས་བམ་གཅིག་ཏུ་སྡོམ་པའི་ཚེ་ན། གནས་ཐ་དད་དུ་འཐོར་ནས་མ་  
ཚང་བཞིན་དུ་བསྡེབས་ཤིང། ལོ་ཙྪ་བ་ཆེན་པོ་དཔལ་འབྱོར་གྱིས་རྫོགས་པར་ཞུ་ཆེན་མ་གྲུབ་པས། འཁྲུགས་ཆད་ཅན་དུ་ཕྲན་ཚེགས་ཕལ་ཆེར་བཞུགས་པ་ལ། དུས་ཕྱིས་གནས་བརྟན་དར་མ་སེངྒེས་  
ལ་སྟོད་འོལ་རྒོད་ཀྱི་གཙུག་ལག་ཁང་དུ་ལུང་སྡེ་བཞི་བཞེངས་པའི་ཚེ། ཞིང་མོ་ཆེ་པ་འདུལ་འཛིན་བྱང་ཆུབ་སེངྒེས་དབུས་གཙང་གི་གཙུག་ལག་ཁང་རྣམས་སུ་བཞུགས་པ་དང། ཁྱད་པར་བསམ་ཡས་  
  
  
ཚུལ་ཁྲིམས་ཡོན་ཏན་གྱིས་རྙེད་པའི་ལུང་དག་པ་ལ་དཔེ་ཡོན་ཕུལ་ནས་འབད་པས་དག་པར་བགྱིས་པ་ལ། བམ་པོ་སུམ་ཅུ་རྩ་གསུམ་པའི་མགོར། སྨན་ཆེན་  
པོའི་གཏམ་གྱི་སྐབས་སུ། སྨན་ཆེན་པོས་སྨྲས་པ། གལ་ཏེ་དེ་ལྟ་ན་སྐྱུགས་ཤིག་དང། བདེན་ནམ་རྫུན་བལྟའོ། །ཞེས་པ་ནས། བམ་པོ་སུམ་ཅུ་རྩ་བཞི་པའི་དབུར། ཇི་ཙམ་ན་དེ་གྲོང་ཁྱེར་ནས་བྱུང་  
བ་དང། བྲམ་ཟེ་མོང་རྟུལ་ཞེས་བྱ་བས་གོས་ཀྱི་མཐའ་ནས་འཇུས་ཞེས་པའི་བར་བམ་པོ་གཅིག་བསབས། སྡོམ་ནི། ང་ཡང་སྨན་གྱིས་དེ་བཞིན་ནོ། །ཞེས་པའི་འོག་ཏུ་ཡིག་ཚར་གཅིག་བསྐངས་  
བམ་པོ་སུམ་ཅུ་རྩ་བཞི་པའི་སྨད་ནེ་ཚོ་སྤྱོད་གསལ་གྱི་སྐབས་རྫོགས་པར། ཨེ་མའོ་འདི་ལྟར་ཁྱོད་མཁས་པ་ཤ་སྟག་དང་ཕྲད་པ་ནི་བསོད་ནམས་དང་ལྡན་ནོ། །ཞེས་པ་ནས། བམ་པོ་བཞི་བཅུ་རྩ་  
གསུམ་པའི་སྟོད་དུ། སྤྱིའི་སྡོམ་ནི། དགེ་སློང་མའི་བཀུར་སྟི་བྲི་ཞེས་པའི་བར་བམ་པོ་དགུ་ཆད་པ་བསབས། དེའི་འོག་ཏུ་སྡོམ་ཚིག་ཡིག་ཚར་གཅིག་ཆད་པ་བསྐངས། བམ་པོ་བཞི་བཅུ་རྩ་དྲུག་  
པའི་མཇུག་བྲམ་ཟེའི་ཁྱེའུ་མ་སྡུག་གི་གཏམ་འཕྲོར། དགེ་སྦྱོང་རྣམས་ཀྱི་ཡོན་པོའི་སྤྱད་ཀྱི་ལོག་པའི་འཚོ་བ་དེ་ལྟ་བུ་ལས་སླར་ལོག་པ་ཡིན་ནོ། །ཞེས་པ་ནས། བམ་པོ་བཞི་བཅུ་རྩ་བརྒྱད་པའི་དབུར་  
དེའི་ཚེ་བྲམ་ཟེ་པད་མའི་སྙིང་པོ་ཁྱིམ་མཆོག་གི་ས་མཐོན་པོ་ཞིག་ན་ཤས་ཆེ་བའི་བྲམ་ཟེ་རྒན་རབས་རྣམས་དང་ལྷན་ཅིག་འདུས་ཤིང་འཁོད་དོ། །ཞེས་པའི་བར་བམ་པོ་བཞི་བཅུ་རྩ་བདུན་པ་བསབས་  
  
  
༄༅། །དེ་ནས་བམ་པོ་ལྔ་བཅུ་པའི་མཇུག་ཀུན་དགའ་བོ་ལ་གདམས་པར། ཆོས་ཀྱི་སྐྱབས་ཀྱིས་གནས་པར་བྱའི། གླིང་གཞན་དང་སྐྱབས་གཞན་གྱིས་ནི་མ་ཡིན་ནོ། །ཞེས་  
པ་ནས། བམ་པོ་ང་གཉིས་པའི་སྟོད་དུ། བར་སྡོམ་ནི། ཙ་པ་ལ་དང་ཚེའི་འདུ་བྱེད་མཛད། ཀྱི་བར་བམ་པོ་གཅིག་བསྐངས་ཏེ། སྤྱིར་བསྡོམས་ན་བམ་པོ་བཅུ་གཉིས་དང། སྡོམ་ཚིག་ཡིག་ཚར་གཉིས་  
ཚད་པ་བསྐངས་པ་གང་ཡིན་པ་དེ་ཉིད། གངས་ཅན་གྱི་རྒྱུད་ཀྱི་གནས་བརྟན་ཆེན་པོ་སྡོམ་བརྩོན་མཁས་པ་རྣམས་ཀྱི་གཙུག་གི་ནོར་བུར་གྱུར་ཅིང། འདུལ་བ་དང། མདོ་སྡེ་དང། སྡེ་སྣོད་ཀྱི་  
མ་མོ་འཛིན་པ་ཤཱཀྱའི་དགེ་སློང་ཤེས་བྱའི་ནམ་མཁའ་ལ་མཁྱེན་པའི་དཀྱིལ་འཁོར་རྒྱས་ཤིང། སྙན་གྲགས་ཀྱི་འོད་ཟེར་གྱིས་ཕྱོགས་ཀུན་ཏུ་ཁྱབ་པར་གྱུར་པ་མཆིམས་ཐམས་ཅད་མཁྱེན་  
པས་ལ་སྟོད་འོལ་རྒོད་ཀྱི་གཙུག་ལག་ཁང་ནས་དཔེ་ཕྱི་གདན་དྲངས་ནས། བསྟན་པའི་འབྱུང་གནས་དཔལ་སྣར་ཐང་གི་གཙུག་ལག་ཁང་དུ་ལུང་སྡེ་བཞི་ཚང་ལ་དག་པར་བཞེངས་པའི་  
དཔེ་ལ་གཏུགས་ཏེ་ཞུས་དག་བགྱིས་སོ། །ལོ་རྒྱུས་འདི་ལུང་ཕྲན་ཚེགས་ཀྱི་གླེགས་བམ་ལ་ཤིན་ཏུ་གཅེས་པས་སུས་ཀྱང་མི་འདོར་བར་ཐུགས་ཚིས་མཛད་པར་ཞུ།། །།  
