  
༄༅། །འདུལ་བ་ད་པ་བཞུགས་སོ། །  
  
༄༅། །འདུལ་བ་ཕྲན་ཚེགས་ཀྱི་གཞི། བམ་པོ་ཉི་ཤུ་རྩ་བརྒྱད་པ། ཁྱོད་ཀྱིས་འདོད་  
པ་གནས་བཟང་པོར་སྐྱེས་ཏེ། རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བ་དང་ཕྲད་པར་  
བདག་གིས་བྱའོ། །དེས་དེ་རྒྱལ་པོ་ཤར་པ་དང་ལྷན་ཅིག་ཕྲད་པར་བྱས་ཏེ། ནོར་ལྷས་བྱིན་དེ་  
དང་ལྷན་ཅིག་ཤིན་ཏུ་ཆགས་པར་གྱུར་པ་དང། གསེར་ཕྲེང་ཅན་གྱིས་སྦྱོར་བ་འཆང་ལ་ལྷ་ནི་  
  
  
།གསོན་ཏེ། རྒྱལ་པོ་གཏུམ་པོ་རབ་སྣང་གི་སྲས་མོ་ནོར་ལྷས་བྱིན་ལ། གླང་པོ་ཆེའི་ཆོ་ག་  
སློབ་བོ་ཞེས་སྤྲིང་ངོ། །དེས་ཀྱང་རྒྱན་ལྔ་མི་མངོན་པར་བྱས་ནས་བདག་ཉིད་གོས་ཧྲུལ་པོ་བགོས་ཏེ། མིང་དཔྱིད་  
ལྡན་ཞེས་བྱ་བར་བཏགས་ནས། སྨྱོན་པའི་ཆ་ལུགས་ཀྱིས་འཕགས་རྒྱལ་དུ་སོང་ངོ། །དེ་དེར་ལམ་པོ་ཆེ་དང་  
སྲང་དང། བཞི་མདོ་དང། སུམ་མདོ་དག་ཏུ་རྒྱུག་མཆོང་རྒལ་ཞིང། དཔྱིད་ལྡན་དགའ་བོ། དཔྱིད་ལྡན་དགའ་  
བོ་ཞེས་སྨྱོན་ཚིག་ཀྱང་སྨྲའོ། །གང་དག་གིས་འདི་སྦྱོར་བ་འཆང་ཡིན་ནོ། །ཞེས་དེ་ངོ་ཤེས་པ་དེ་དག་ལ་ནི་རྒྱན་བྱིན་པ་  
  
  
དེ་དག་གིས་དེ་བླངས་ནས་ཅང་མི་ཟེར་བར་འགྲོའོ། །གང་དག་མི་ཤེས་པ་དེ་དག་ནི་འདི་སྨྱོན་པ་ཞིག་གོ་ཞེས་ཡལ་བར་གཏོང་སྟེ། དེ་རྒྱལ་  
པོའི་ཕོ་བྲང་འཁོར་དང་ཁྱིམ་བཟང་པོ་གང་དུ་ཞུགས་པ་དེར་བཟའ་བ་དང། མེ་ཏོག་དང། གོས་དག་ཀྱང་རྙེད་ཅིང། ཤར་པ་དང་ལྷན་ཅིག་གསང་སྟེ་  
གྲོས་གཅིག་གོ་ཅི་ཙམ་དུས་གཞན་ཞིག་ན་ནོར་ལྷས་བྱིན་གྱིས་རྒྱལ་པོ་ཤར་བའི་བུ་ལ་སྨྲས་པ། ལྷ། གལ་ཏེ་ན་བདག་གི་ཕས་ཚོར་དུ་མཆིས་  
ཚུར་སྤྱོན། འབྲོས་སོ། །དེས་སྨྲས་པ། ལྷ་མོ་གལ་ཏེ་དེ་ལྟ་ན་སོང་ལ་ཕ་ལ་འདི་སྐད་ཅེས། ཡབ་བདག་གིས་གླང་པོ་ཆེའི་ཆོ་ག་ནི་ལོབས་ན། འོན་  
ཀྱང་ལས་སུ་བགྱི་བ་མ་མཐོང་སྟེ། དེའི་སླད་དུ་ལྷས་བདག་ལ་གླང་པོ་ཆེ་མོ་བཟང་ལྡན་ཅི་བདེར་བགྱིད་དུ་སྩོལ་ཅིག་དང། དེ་ལ་འཚལ་ནས་ལས་  
དག་བལྟ་བར་བགྱིའོ་ཞེས་གྱིས་ཤིག་དེ་སོང་ནས་རྒྱལ་པོ་ལ་དེ་བཞིན་སྨྲས་པ་དང། རྒྱལ་པོ་གཏུམ་པོ་རབ་སྣང་གིས་ཀྱང་གླང་པོ་ཆེའི་རྫི་རྣམས་ལ་  
  
  
༄༅། །ཤེས་ལྡན་དག་གླང་པོ་ཆེ་མོ་བཟང་ལྡན་བུ་མོ་ནོར་ལྷས་བྱིན་ལ་ཅི་བདེར་གྱིས་ལ། དེ་ལ་ཞོན་ནས་ལས་དག་བལྟར་ཆུག་  
ཅིག་ཅེས་བསྒོའོ། །དེ་དག་གིས་དེ་ལ་གླང་པོ་ཆེ་མོ་བཟང་ལྡན་ཅི་བདེར་བྱས་པ་དང། དེ་རྒྱལ་པོ་ཤར་བའི་བུ་དང་ལྷན་ཅིག་དེ་ལ་ཞོན་ནས་འབྲོས་པའི་  
ཐབས་ཤོམ་པར་རྩོམ་སྟེ། རེས་འགའ་ནི་སྔ་དྲོ་སོང་ཞིང། ཉི་མ་ཕྱེད་ན་སླར་འོང། རེས་འགའ་ནི་ཉི་མ་ཕྱེད་ན་སོང་ཞིང། ཕྱི་དྲོ་སླར་འོང། རེས་འགའ་ནི་  
ཕྱི་དྲོ་སོང་ནས་དགོངས་སུ་སླར་འོང། རེས་འགའ་ནི་དགོངས་སོང་ནས་མཚན་མོ་ནམ་ཕྱེད་ན་སླར་འོང། རེས་འགའ་ནི་འཇིང་ལ་སླར་འོང། རེས་འགའ་ནི་  
ལྔ་ཚིགས་ལ་སླར་འོང། རེས་འགའ་ནི་མ་ཆུང་ན་སླར་འོང། རེས་འགའ་ནི་སྐྱ་རེངས་ཤར་ན་སླར་འོང་ངོ། །ཤར་པས་སྤྱོར་བ་འཆང་ལ་འབྲོས་པའི་ཐབས་  
སྨྲས་པ་དང། དེས་གླང་པོ་ཆེའི་ལྕི་བ་དག་ཕྱིར་དབྱུང་བར་བརྩམས་སོ། །ཆབ་སྒོ་བདག་གིས་སྨྲས་པ། དཔྱིད་ལྡན་འདི་ཅི་ཡིན་དེས་སྨྲས་པ། ཤེས་  
  
  
འདི་དག་དེར་ལ་དུར་འགྱུར་རོ། །ཞེས་བྱས་པ་དང། དེ་དག་གིས་བགད་ནས་འདི་ནི་སྨྱོན་པའོ། །སྙམ་ནས་ཆང་མི་སྨྲ་བར་འདུག་གོ་དེས་ཀྱང་དེ་དག་  
ཁྱེར་ཏེ། ཀོའུ་ཤམྦྷིའི་ལམ་གྱི་བར་བར་དུ་ཤིང་གི་ཡལ་ག་ལ་དཔྱངས་སོ། །ཡང་གླང་པོ་ཆེའི་གཅིན་དག་གིས་བུམ་པ་བཀང་སྟེ་བཀུར་བར་བརྩམས་པ་དང། སྒོ་བ་དག་གིས་དེ་བཞིན་དུ་དྲིས་པ་  
དང། དེས་སྨྲས་པ། ཤེས་ལྡན་དག་རྒྱལ་པོ་བཤོས་སུ་བྱས་ཏེ་འདི་ནི་དེར་སྐྱེམས་སུ་འགྱུར་རོ་ཞེས་བྱས་པ་དང། དེ་དག་དེ་བཞིན་དུ་འདི་ནི་སྨྱོན་པ་ཡིན་ནོ། །སྙམ་ནས་བགོད་དེ་འཁོད་དོ། །དེས་  
ཀྱང་དེ་ཁྱེར་ཏེ་ཀོའུ་ཤམྦྷིའི་ལམ་གྱི་བར་དུ་ཤིང་གི་ཡལ་ག་ལ་དཔྱངས་སོ། །རྒྱལ་པོ་ཤར་པ་དང། སྦྱོར་བ་འཆང་དང། གསེར་ཕྲེང་ཅན་གྱིས་ཉི་མ་ཆེ་གེ་མོ་ཞིག་ལ། ཕྱོགས་ཆེ་གེ་མོ་  
ཞིག་ཏུ་ཐམས་ཅད་འདུ་བར་བྱའོ། །ཞེས་དུས་བཏབ་ནས། རྒྱལ་པོ་ཤར་པའི་བུ་དང། ནོར་ལྷས་བྱིན་གླང་པོ་ཆེ་མོ་བཟང་ལྡན་ལ་ཞོན་ནས་ཕྱོགས་དེར་སོང་སྟེ། སྦྱོར་བ་འཆང་དང། གསེར་  
ཕྲེང་ཅན་ཡང་དེ་ཉིད་ལ་ཞོན་ཏེ། དེ་རྣམས་པི་ཝང་སྙན་པ་ལེན་ཞིང་དོང་བ་ན། རྒྱལ་པོ་ཤར་པའི་བུས་པི་ཝང་སྙན་པ་བླངས་པ་དང། སྦྱོར་བ་འཆང་དགའ་བ་སྐྱེས་ཏེ་གླུ་བླངས་པ། བཟང་ལྡན་  
མ་དང་དབྱངས་སྙན་དང། །ནོར་ལྷས་བྱིན་དང་ཤར་པ་དང་།གསེར་ཕྲེང་ཅན་དང་དཔྱིད་ལྡན་དང། །འདི་དག་དོན་མཐུན་འདོང་བ་ཡིན། །དུས་གང་དུ་དེ་དག་སླར་འོང་བའི་དུས་དེ་ཡང་མྱུར་དུ་ཐལ་  
  
  
༄༅། །དུས་ཐ་མ་གང་ཡིན་པ་དེ་ཡང་ཐལ་ནས། རྒྱལ་པོ་གཏུམ་པོ་རབ་སྣང་གིས་གསོས་པ་ལ་སྨྲས་པ། གསོས་པ་ནོར་ལྷས་བྱིན་དང་ཐོགས་ན་འདི་ཅི་ལས་གྱུར། ཅེས་  
བྱས་པ་དང། གསོས་པས་བཙལ་བར་བརྩམས་པ་ལས་མ་རྙེད་ནས། དེས་རྒྱལ་པོ་ལ་སྨྲས་པ། རྒྱལ་པོ་ཤར་པའི་བུས་གླང་པོ་ཆེ་མོ་བཟང་ལྡན་ལ་འཚལ་ཏེ། ནོར་ལྷས་བྱིན་ཁྲིད་ནས་  
བྲོས་ལགས་སོ། །རྒྱལ་པོས་སྡངས་ནས་སྨྲས་པ། གསོས་པ་མྱུར་དུ་སོང་ལ། གླང་པོ་ཆེ་འདམ་བུའི་རི་ལ་ཞོན་ཏེ་ཤར་པ་དང། ནོར་ལྷས་བྱིན་ཁྲིད་དེ་ཤོག་ཅིག་དེ་རིངས་པ་རིངས་པར་གླང་  
པོ་ཆེ་འདམ་བུའི་རི་ལ་ཞོན་ནས་བསྙགས་སོ། །དེས་བསྙགས་ཏེ་སླེབས་ལ་ཐུག་ནས་སྦྱོར་བ་འཆང་གིས་གླང་པོ་ཆེའི་ལྕི་བའི་ཐུམ་པོ་བཤིག་པ་དང། འདམ་བུའི་རིས་དེ་བསྣམ་པར་  
བརྩམས་སོ། །ཇི་སྲིད་སྣོམ་པ་དེའི་བར་དུ་གླང་པོ་ཆེ་མོ་བཟང་ལྡན་གྱིས་དཔག་ཚད་བཅུ་འདས་སོ། །ཡང་འདམ་བུའི་རིས་སླེབས་ལ་ཐུག་ནས་སྦྱོར་བ་འཆང་གིས་གཅིན་གྱི་བུམ་པ་  
བཅག་པ་དང། འདམ་བུའི་རིས་དེ་བསྣམ་པར་བརྩམས་སོ། །ཇི་སྲིད་སྣོམ་པ་དེའི་བར་དུ་གླང་པོ་ཆེ་མོ་བཟང་ལྡན་གྱིས་དཔག་ཚད་གཞན་བཅུ་འདས་ཏེ། གཞན་གྱི་ཡུལ་དུ་ཕྱིན་པར་  
གྱུར་པ་དང། གསོས་པས་བསམས་པ། འདི་ནི་གཞན་གྱི་ཡུལ་ཡིན་པས་གླང་པོ་ཆེ་འདམ་བུའི་རི་ཡང་ཤོར་དུ་འོང་གི་ལྡོག་གོ། སྙམ་ནས་དེ་རེ་ཐག་ཆད་དེ་སླར་ལོག་གོ་རྒྱལ་པོ་  
  
  
གསོས་པ་ཅི་གྲག་དེས་སྨྲས་པ། ལྷ། ཅི་ཞིག་གདའ། བྲོས་ལགས་མོད་ཅེས་བྱས་པ་དང། རྒྱལ་པོ་ལག་པ་འགྲམ་པ་ལ་གཏད་ནས་སེམས་ཁོང་དུ་  
ཆུང་ཅིང་འདུག་གོ་རྒྱལ་པོ་ཤར་པའི་བུ་ཡང་སྲོག་སྟོར་བ་ལས་སླར་རྙེད་དེ་ཀོའུ་ཤམྦྷིར་འོངས་ནས། དགེ་སྦྱོང་དང། བྲམ་ཟེ་དང། བཀྲེན་པ་དང། ཕོངས་པ་དང། མཛའ་བོ་དང། ཕུ་ནུ་  
དང། གཉེན་རྣམས་ལ་སྤྱིན་བདག་བྱིན་ཞིང། དགའ་སྟོན་ཆེན་པོ་བྱས་ནས། ནོར་ལྷས་བྱིན་དང་ལྷན་ཅིག་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་དོ། །དུས་གཞན་  
ཞིག་ན་ཁང་བཟང་གི་ཐོག་ཏུ་བྱུང་ནས། ནོར་ལྷས་བྱིན་དང་ལྷན་ཅིག་ཏུ་བྲེ་མོ་གཏམ་དག་ཟེར་ཞིང་འཁོད་པ་ལས་སྨྲས་པ། ལྷ་མོ་ཁྱོད་ཀྱང་ངས་དེ་ལྟར་སྒྱུར་ཕྲོགས་པ་ཡིན་ནོ། །དེས་སྨྲས་  
པ༑ ལྷ་ཁྱོད་ཀྱང་དེ་བཞིན་དུ་བདག་གིས་ཕས་ཐབས་ཀྱིས་བཟུང་སྟེ་བཞག་པ་ལགས་སོ། །དེས་སྨྲས་པ། ལྷ་མོ་ཇི་སྟེ་ཁྱོད་ཀྱི་ཕ་འདིར་བཀུག་སྟེ་ཐ་ག་པའི་ལས་སློབ་ཏུ་མ་བཅུག་ན་ང་རྒྱལ་  
པོ་ཤར་པའི་བུ་མ་ཡིན་དུ་ཟད། ཅེས་བྱས་བ་དང། དེ་ཁྲོས་བཞིན་དུ་ཅང་མི་སྨྲ་བར་འདུག་གོ་རྒྱལ་པོ་ཤར་པས་སྦྱོར་བ་འཆང་ལ་སྨྲས་པ། ངའི་མི་དགའ་བ་ཁྱོད་ཀྱིས་བསལ་བར་ནུས་  
སམ། ལྷ། ཅི་ཞིག་བགྱི། རྒྱལ་པོ་གཏུམ་པོ་རབ་སྣང་མགུལ་པ་ནས་ཐོགས་ཏེ་འདིར་ཁུག་ལ། ཐ་ག་པའི་ལས་སློབ་ཏུ་ཆུག་ཅིག་དེས་སྨྲས་པ། ལྷ་གང་གི་ཚེ་ཁྱོད་ཀྱིས་ནོར་ལྷས་བྱིན་དང། གླང་  
  
  
༄༅། །པོ་ཆེ་མོ་བཟང་ལྡན་ཕྲོགས་པའི་ཚེ་དོན་གྱིས་ན་ཁྱོད་ཀྱི་མི་དགྱེས་པ་བསལ་ལགས་མོད་ཀྱི། འོན་ཀྱང་གལ་ཏེ་རྔོ་ཐོག་ཀྱང་གདས་བསམས་ཏེ་བགྱིའོ། །ཞེས་  
བྱས་ཏེ། དེས་འཕགས་རྒྱལ་དུ་འགྲོ་བའི་ཟོང་དག་སྟ་གོན་བྱས་ནས་དེད་དཔོན་སྤྲོ་བ་བསྐྱེད་དེ། སྨད་འཚོང་མ་གཟུགས་དང་ན་ཚོད་དང་ལྡན་པ་རྒྱན་སྣ་ཚོགས་ཀྱིས་བརྒྱན་པ་ཞིག་ཀྱང་  
དེད་དཔོན་གྱི་ཆུང་མར་བྱས་ནས། དེ་རིམ་གྱིས་གྲོང་དང། གྲོང་ཁྱེར་དང། ཡུལ་འཁོར་དང། རྒྱལ་པོའི་ཕོ་བྲང་རྣམས་སུ་ཚོང་དུས་དག་ལྟ་ཞིང་འཕགས་རྒྱལ་དུ་ཕྱིན་ཏོ། །རྒྱལ་པོ་  
གཏུམ་པོ་རབ་སྣང་གིས་ནོར་མང་པོ་དང་ལྡན་པའི་དེད་དཔོན་ཞིག་འོངས་སོ། །ཞེས་ཐོས་སོ། །དེས་ཐོས་ནས་ཀྱང་བདག་ཉིད་ནོར་རྩིར་སོང་སྟེ། དེས་མགྲོན་པ་དེ་དག་ལ་དྲིས་པ། ཤེས་  
ལྡན་དག། དེད་དཔོན་གྱི་ཁྱིམ་གང་ཡིན། དེ་དག་གིས། དེད་དཔོན་གྱི་ཁྱིམ་ནི་འདི་ཡིན་ནོ་ཞེས་བྱས་པ་དང། རྒྱལ་པོ་དེར་སོང་སྟེ་སྒོར་འདུག་ནས། དེད་དཔོན་གང་ན་འདུག་ཅེས་དྲིས་  
པ་དང། དེ་རྣམས་ཀྱིས་སྨྲས་པ། སྒོར་བྱུང་སྟེ་སོང་ངོ། དེ་སྨྲས་པ། འདི་ན་སུ་འདུག་དེ་རྣམས་ཀྱིས་སྨྲས་པ། དེད་དཔོན་གྱིས་ཅུང་མ་མཆིས་སོ། །དེས་སྒོ་གཏན་ཕྱེ་སྟེ་ནང་དུ་ཞུགས་  
པ་དང། ཇི་ཙམ་ན་དེད་དཔོན་གྱི་ཆུང་མ་གཟུགས་དང་ན་ཚོད་བཟང་བས་འཕགས་རྒྱལ་ན་གནས་པའི་བུད་མེད་ཐམས་ཅད་ཟིལ་གྱིས་གནོན་པ་ཞིག་མཐོང་ངོ། །དེས་དེ་མཐོང་ནས་  
  
  
བཟང་མོ་དང་ལྷན་ཅིག་དགའ་མགུར་སྤྱོད་ན། དེད་དཔོན་གྱི་ཤོ་གམ་གཏོང་ངོ། །དེས་སྨྲས་པ། གལ་ཏེ་དེ་ལྟ་ན། མལ་འདིར་འདུག་  
ཅིག་ཅེས་བྱས་པ་དང། འདོད་ཆགས་ཀྱིས་ལོང་བར་གྱུར་པས་ནི་མི་བྱ་བ་ཅི་ཡང་མེད་པའི་ཕྱིར། དེ་དེར་འདུག་པ་དང། རྒྱལ་པོའི་མི་རྣམས་ཀྱིས་སྒོ་བཅད་དེ། ཁྱོགས་སུ་བཅུག་ནས་  
མི་བཞིས་བཏེག་སྟེ། གླུ་ལེན་ཅིང་སྒོ་གཅིག་ནས་འཕགས་རྒྱལ་དུ་ཞུགས་སོ། །དེ་ན་ཁ་ཅིག་ནི་ཐལ་མོ་རྡོབ། ཁ་ཅིག་རྒོད། ཁ་ཅིག་ནི་འདི་སྐད་དུ་གླུ་ལེན་ཏེ། སྦྲང་མ་དག་གིས་ཟླ་  
བ་ཟོས། །རྣམ་ཐོས་བུ་ནི་གཉེར་བས་དེད། །ས་གཞི་ནགས་བཅས་མཁའ་ལ་འཕགས། །སྨད་འཚོང་མས་ནི་རབ་སྣང་ཁྲིད། །ཅེས་བྱས་པ་དང། འཕགས་རྒྱལ་ན་གནས་པ་རྣམས་ཀྱིས་  
བསམས་པ། ཅིའི་ཕྱིར་ཚོང་པ་འདི་དག་དེ་སྐད་ཅེས་ཟེར་སྙམ་པ་ལས། དེ་རྣམས་སྒོ་གཞན་དུ་བྱུང་སྟེ། སྨྱགས་བཅད་དེ་བྲོས་ཏེ་སོང་ངོ། །གསོས་པ་ཡང་ཕན་ཚུན་དུ་རྒྱལ་པོ་ཚོལ་ཤིང། དེ་རིམ་  
གྱིས་ཀོའུ་ཤམྦྷིར་སོང་ངོ། །བློན་པོ་དག་གིས་རྒྱལ་པོ་ཤར་པ་ལ་སྨྲས་པ། ལྷ་དགྱེས་པར་མཛད་དུ་གསོལ། རྒྱལ་པོ་གཏུམ་པོ་རབ་སྣང་ནི་འདིར་ཁུགས་ལགས་སོ། །ཞེས་བྱས་པ་དང་  
རྒྱལ་པོ་ཤར་པ་སྨྲས་པ། ཤེས་ལྡན་དག་དེང་ལ་དེ་ཐོགས་ཏེ་ཐ་ག་པའི་ལས་སློབ་ཏུ་ཆུག་ཅིག་རྒྱལ་པོ་རབ་སྣང་འདིར་འོངས་པར་ནོར་ལྷས་བྱིན་ལ་སུ་ཡང་མ་ཟེར་ཅིག་པར་ཁྲིམས་སུ་ཡང་  
  
  
༄༅། །ཆོས་ཤིག་ཅེས་བསྒོའོ། །ཇི་ཙམ་དུས་གཞན་ཞིག་ན་རྒྱལ་པོ་ཤར་བའི་བུ་ནོར་ལྷས་བྱིན་དང་ལྷན་ཅིག་ཏུ་ཁང་བཟང་གི་སྟེང་དུ་བྱུང་སྟེ་འདུག་པ་ན། རྒྱལ་པོ་  
གཏུམ་པོ་རབ་སྣང་ཐགས་ཀྱི་གྲ་ཁང་ནས་བྱ་བ་ཞིག་གི་ཕྱིར་སྒོར་བྱུང་བ་དང། རྒྱལ་པོ་ཤར་པས་དེ་མཐོང་ནས། དེས་ནོར་ལྷས་བྱིན་ལ་སྨྲས་པ། མིའོ་ནི་སུ་ཡིན། ཁྱོད་ཀྱིས་ཤེས་སམ་  
དེས་ཀྱང་རིང་ཞིག་ཏུ་བརྟགས་པ་དང། རྒྱལ་པོ་དེ་སྤྱི་ཅེར་ཞིག་ཡིན་པས་ངོ་ཤེས་ནས། དེ་མཆི་མས་བརྣངས་བཞིན་དུ་འདུག་སྟེ་དེས་བསམས་པ། རྒྱལ་པོ་ངན་པ་འདིས་ངའི་ཕ་འདི་འདྲ་  
བའི་གནས་སྐབས་སུ་བྱས་ཀྱི། གལ་ཏེ་རྒྱལ་པོ་ངན་པ་འདི་མ་བསད་ན། ནོར་ལྷས་བྱིན་མ་ཡིན་དུ་ཟད། ཇི་ལྟར་བསད་པ་ཡང་བདག་ཉིད་ཀྱིས་མི་ཚོར་བ་དེ་ལྟར་གསད་དོ་སྙམ་མོ། །  
རྒྱལ་པོ་དེ་ཡང་ཡིད་རྣོ་བ་ཞིག་པས་དེ་ཁྲོས་པར་ཤེས་ནས། དེས་སྦྱོར་བ་འཆང་ལ་བསྒོ་བ། སྦྱོར་བ་འཆང་དགྲ་ལ་ཤ་ལོན་ཟིན་གྱི། སོང་ལ། རྒྱལ་པོ་གཏུམ་པོ་རབ་སྣང་ཁྲོལ་ཏེ་ཁྲུས་གྱིས་  
ཟན་བྱིན་ལ། བཀུར་སྟི་ཆེན་པོས་འཕགས་རྒྱལ་དུ་སྐྱོལ་ཅིག་ཅེས་བསྒོ་བ་དང། དེས་ཀྱང་ཇི་ལྟར་བསྒོ་བ་བཞིན་དུ་འཕགས་རྒྱལ་དུ་བསྐྱལ་ཏོ། །ནོར་ལྷས་བྱིན་གྱིས་བསམས་པ་  
གལ་ཏེ་བདག་གིས་འདི་ང་ཉིད་གསད་པའི་ཐབས་བརྩམས་ན། གཡོན་ཅན་འདིས་འཕྲིགས་པར་འོངས་པས། དུས་ཅུང་ཟད་ཅིག་གི་བར་དུ་བྲིད་དོ། །སྙམ་ནས། དེས་དེ་ལ་རེ་ཞིག་  
  
  
དགའ་བ་དང། རྩེ་བ་དང། དགའ་མགུར་སྤྱད་པ་དག་གིས་བྲིད་དོ། །དེ་ནས་དེ་གོས་དྲི་མ་ཅན་གྱོན་ཏེ་ཁྲིའུ་དྲ་བ་ཅན་ལ་ཉལ་ཞིང་འདུག་པ་དང། རྒྱལ་པོ་  
ཤར་པའི་བུས་སྨྲས་པ། ལྷ་མོ་འདི་ཅིའི་ཐ་ཚིག་དེས་སྨྲས་པ་ལྷ། ལྷ་རྣམས་འཁྲུགས་ལགས་སོ། །དེས་སྨྲས་པ། ལྷ་མོ་མི་བདོག་གམ་ཅི། ཇི་ལྟར་དམ་བཅས་པ་བཞིན་གྱིས་ཤིག་  
དེས་སྨྲས་པ། ལྷ། གང་བདག་གིས་དམ་བཅས་པ་དེ་མི་འགྲུབ་ལགས་མོད། རྒྱལ་པོས་སྨྲས་པ། ཁྱོད་ཀྱི་དམ་ཅི་བཅས། གང་གིས་ན་ཁྱོད་མི་དགའ་བར་གྱུར་པ་སྨྲོས་ཤིག་དང། ཐམས་ཅད་  
ཡོངས་སུ་རྫོགས་པར་བྱའི། ཁྱོད་མི་དགའ་བར་མ་བྱེད་ཅིག་དེས་སྨྲས་པ། གང་གི་ཚེ་བདག་གི་ཕས་ལྷ་བཟུང་སྟེ་བཞག་པ་དེའི་ཚེ། བདག་གིས་ལྷ་ལ་འདི་སྐད་དུ་ཇི་སྟེ་ལྷ་དང་བདག་ལྷན་  
ཅིག་བདེ་ལེགས་སུ་ཀོའུ་ཤམྦྷིར་ཕྱིན་ནས། དེར་ལྷ་དང་བདག་ལྷན་ཅིག་ཉིན་ཞག་བདུན་གྱི་བར་དུ་ཟས་མི་ཟ་ཞིང། ཞག་བདུན་འདས་ནས་ལྷ་ནི་མེ་ཏོག་གི་ཕྲེང་བས་རྐང་པའི་རྩེ་མོ་ནས་སྤྱི་  
བོའི་བར་དུ་དཀྲིས་ཏེ། ར་བའི་ཁར་འདུག་པར་བྱའོ། །བདག་ནི་དཀའ་ཐུབ་རྫོགས་ནས་བྲམ་ཟེ་སྟོང་ལ་ཟན་བྱིན་ལ། མཆོད་པ་དང་བཀུར་སྟི་ཆེར་བྱའོ། །ཞེས་དམ་བཅས་ན། ད་ལྷ་བཙུན་  
མོའི་འཁོར་རྒྱ་ཆེ་བར་གྱུར་པས། ཅིའི་སླད་དུ་འདི་ལྟ་བུ་མཛད་པར་འགྱུར་སྙམ་དུ་བདག་དེ་སེམས་ཤིང་མཆིས་ཏེ། མདོར་ན་འགུམ་ལགས་སུ་བས་སོ། །རྒྱལ་པོས་སྨྲས་པ། ལྷ་མོ་ཁྱོད་  
  
  
༄༅། །ཀྱིས་ལྷ་ལ་གསོལ་བ་བཏབ་པ་ཡང། དོན་གྱིས་ན་ངའི་ཆེད་ཁོ་ན་ཡིན་པས། ལོངས་ཤིག་དང། ཐམས་ཅད་བསྒྲུབ་པར་བྱའོ་།ཞེས་བྱས་པ་དང། དེ་ལངས་  
ཏེ་དེས་ཁྱི་གུ་གཉིས་ཤིག་ར་བའི་དྲུང་དུ་བཏགས་ཏེ་བཞག་ནས། དེ་ཇི་ཙམ་མི་ཙམ་གྱི་ཤ་ཟ་ནུས་པ་དེ་ཙམ་དུ་ཤ་གོང་ནས་གོང་དུ་བསྐྱེད་དེ་བྱིན་ནོ། །གང་གི་ཚེ་ཁྱི་གུ་དེ་གཉིས་ཤ་དེ་ཙམ་ཟ་ནུས་པ་དེའི་  
ཚེ་རྒྱལ་པོ་དང་ལྷན་ཅིག་ཉིན་ཞག་བདུན་གྱི་བར་དུ་འདུག་ཅིང་དེ་ནི་མཚན་མོ་ཟ། རྒྱལ་པོ་ཤར་པ་ནི་ཆུང་མ་དེ་ལ་ཆགས་པས་ཉིན་ཞག་བདུན་གྱི་བར་དུ་མ་ཟོས་པས་དེ་ལུས་སྐྱ་བོ་བསེང་བསེང་  
པོར་གྱུར་ཅིང། ཤ་བྲི་ངན་པ་དང། ཉམ་ཆུང་བ་དང། རྨྱ་བར་གྱུར་ཏོ། །ཞག་བདུན་ལོན་པ་དང། ནོར་ལྷས་བྱིན་གྱིས་མེ་ཏོག་ཕྲེང་རྒྱུད་མཁན་རྣམས་ལ་ཡང། རྒྱུས་པ་དག་གིས་མེ་ཏོག་དྲི་  
ཞིམ་པོ་དག་བརྒྱུས་ལ་མྱུར་དུ་ཁྱེར་ལ་ཤོག་ཅིག་ཅེས་བསྒོའོ་།སྦྱོར་བ་འཆང་ལ་ཡང་དེང་དུ་ལྷའི་དཀའ་ཐུབ་རྫོགས་ཀྱི་ཁྱོད་ཀྱིས་གྲོང་ཁྱེར་མཛེས་པར་གྱིས་ལ། བྲམ་ཟེ་སྟོང་དང་  
རྒྱལ་པོ་བཙུན་མོའི་འཁོར་དང། གཞོན་ནུ་དང། བློན་པོ་དང་གྲོང་ཁྱེར་གྱི་སྐྱེ་བོའི་ཚོགས་དང་བཅས་པའི་ཟན་སྦྱོར་ཅིག་ཅེས་བསྒོའོ། །བློན་པོ་གཞན་དག་ནི་མི་ཚོར་བར་བྱ་བའི་  
ཕྱིར་གནས་གཞན་དང་གཞན་དག་ཏུ་ལས་སུ་བསྐོས་སོ། །སྦྱོར་བ་འཆང་ཡང་རྒྱལ་པོ་ལ་སྙིང་ཉེ་ཞིང་རྗེས་སུ་ཆགས་པས། གྲོང་ཁྱེར་དེ་རྡོ་དང། གསེག་མ་དང། གྱོ་མོ་ནི་མེད་པར་  
  
  
ཙན་དན་གྱི་ཆུས་ནི་ཆག་ཆག་བཏབ། བདུག་པ་དྲི་ཞིམ་པོའི་པོག་ཕོར་ནི་བཞག་རྒྱལ་མཚན་དང། བ་དན་ནི་བསྒྲེང། མུ་ཏིག་དང། དར་གྱི་ཆུན་པོ་དང། ལྔ་ལྡི་ནི་དབྱངས། མེ་ཏོག་རྣམ་པ་སྣ་ཚོགས་  
ནི་བཀྲམ་སྟེ། ལྷ་རྣམས་ཀྱི་སྐྱེད་མོས་ཚལ་དགའ་བའི་ཚལ་བཞིན་དུ་དགའ་དགའ་ལྟར་བྱས་ནས། གནས་དང་གནས་རྣམས་སུ་རོལ་མོའི་སྒྲ་སྣ་ཚོགས་ནི་བསྒྲགས། གར་མཁན་དང། སྙན་དངགས་  
མཁན་དང། འཇོ་ཚར་ཅན་གྱི་བྲོ་མཁན་རྣམས་ཀྱིས་ནི་བྲོ་གར་བྱ་བར་བརྩམས་སོ། །ཅ་ཅོ་ཆེན་པོ་བྱུང་བ་དེའི་ཚེ་ནོར་ལྷས་བྱིན་གྱིས་རྒྱལ་པོ་ཤར་པའི་བུ་ར་བའི་ཁར་རྐང་པའི་རྩེ་མོ་ནས་སྤྱི་བོའི་བར་  
དུ་མེ་ཏོག་གིས་དཀྲིས་ནས་བསྙལ་ལོ། །དེ་ནས་ར་བའི་ཁ་ནས་ཕུལ་ནས་ལྟུང་མ་ཐག་ཏུ་གསོན་པོར་ཁྱི་དག་གིས་རུས་གོང་འབའ་ཞིག་ལུས་པར་བྱས་ཏེ། བྱ་རོག་དང། བྱ་རྒོད་དང། ཝ་དང། མི་  
རོ་ལ་ཟ་བའི་སྲོག་ཆགས་གཞན་དག་ཀྱང་འཐབ་པར་གྱུར་ཏོ། །ཀོའུ་ཤིམྦྷིའི་ལྷ་ར་བའི་ཁ་ནས་གྲོང་ཁྱེར་མཛེས་པ་ལྟ་བ་ལས་ལྷུང་སྟེ། ཁྱི་དག་གིས་ཟོས་སོ། །ཞེས་ཀུ་ཅོའི་སྒྲ་ཆེར་གྱུར་པ་དང། དེ་ནི་  
ཁ་ཅིག་ནི་ངུ། ཁ་ཅིག་ནི་དགའ། ཁ་ཅིག་ནི་ཐ་མལ་པར་འདུག་ཁ་ཅིག་ནི་འཕྲོག་རློམ་བྱེད་པར་གྱུར་ཏོ། །ཀུ་ཅོ་ཆེན་པོ་བྱུང་བ་དེའི་ཚེ་ཀོའུ་ཤམྦྷི་ན་གནས་པའི་དགེ་སློང་དག་སོ་སོར་བྲོས་ནས་  
ཁ་ཅིག་ནི་མཉན་ཡོད་དུ་སོང་ངོ། །ཁ་ཅིག་ནི་གནས་གཞན་དང་གཞན་དུ་སོང་ངོ། །སྐབས་དེར་སྦྱོར་བ་འཆང་དང། བློན་པོ་གཞན་རྣམས་དང། ཀོའུ་ཤམྦྷི་ན་གནས་པའི་མིའི་གཙོ་བོ་དང་  
  
  
༄༅། །བྲམ་ཟེ་དང། ཁྱིམ་བདག་རྣམས་ཀྱིས་ཀུ་ཅོ་ཞི་བར་བྱས་ཏེ། དེ་ནས་སྦྱོར་བ་འཆང་གིས་ཇི་ལྟར་རྒྱལ་པོ་ར་བའི་ཁར་སོང་ངོ། །ཇི་ལྟར་ར་བའི་དྲུང་ན་ཁྱི་འདུག་  
པར་གྱུར་ཅེས་ཀུན་ཏུ་བརྟག་པར་བརྩམས་སོ། །དེས་དེ་ལྟར་བརྟག་པ་དང། ནོར་ལྷས་བྱིན་གྱིས་ཇི་ལྟར་ཐབས་ཀྱིས་བསད་པ་བརྩད་ཆོད་དེ། དེ་ཁྲོས་ནས་ནོར་ལྷས་བྱིན་རྒྱ་སྐྱེགས་ཀྱི་ཁང་  
པར་བཅུག་སྟེ་བསྲེགས་སོ། །དགེ་སློང་དག་ཐེ་ཚོམ་སྐྱེས་ནས། ཐེ་ཚོམ་ཐམས་ཅད་གཅོད་པར་མཛད་པ། སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་རྒྱལ་པོ་ཤར་པའི་བུས་  
ལས་ཅི་ཞིག་བགྱིས་ན་ལས་དེའི་རྣམ་པར་སྨིན་པས། ཁྱི་དག་གིས་འཚལ་ཏེ་དུས་ལས་འདས་ལགས། བཅོམ་ལྡན་འདས་ཀྱིས་བཀའ་སྩལ་པ་དགེ་སློང་དང། རྒྱལ་པོ་ཤར་པའི་བུ་  
ཉིད་ཀྱིས་ལས་ཚོགས་རྙེད་པ། རྐྱེན་ཡོངས་སུ་བསྒྱུར་བ། འོད་པ་བཞིན་དུ་ཉེ་བར་གནས་པ། གདོན་མི་ཟ་བར་འབྱུང་བར་འགྱུར་བ་དག་བྱས་ཤིང་བསགས་ཏེ། དགེ་སློང་དག། རྒྱལ་  
པོ་ཤར་པའི་བུས་ལས་བྱས་ཤིང་བསགས་པ་དག་གཞན་སུས་སོ་སོར་ཉམས་སུ་མྱོང་བར་འགྱུར། དགེ་སློང་དག་ལས་བྱས་ཤིང་བསགས་པ་རྣམས་ནི་ཕྱི་རོལ་གྱི་སའི་ཁམས་  
ལ་རྣམ་པར་སྨིན་པར་མི་འགྱུར། ཆུའི་ཁམས་ལ་མ་ཡིན། མེའི་ཁམས་ལ་མ་ཡིན། རླུང་གི་ཁམས་ལ་མ་ཡིན་གྱི། འོན་ཀྱང་དགེ་བ་དང་མི་དགེ་བའི་ལས་བྱས་པ་དག་ནི་ཟིན་པའི་ཕུང་  
  
  
ཁམས་དང། སྐྱེ་མཆེད་དག་ཁོ་ན་ལ་རྣམ་པར་སྨིན་པར་འགྱུར་ཏེ། བསྐལ་པ་བརྒྱ་ཕྲག་རྣམས་སུ་ཡང། །ལས་རྣམས་ཆུད་ཟར་མི་འགྱུར་ཏེ། །ཚོགས་ཤིང་དུས་ལ་བབ་པ་ན། །ལུས་  
ཅན་རྣམས་ལ་འབྲས་བུར་སྨིན། །དགེ་སློང་དག་སྔོན་འབྱུང་བ་རི་བོར་ཞིག་ན། བྲམ་ཟེ་མདུན་ན་འདོན་ཞིག་འདུག་གོ་སངས་རྒྱས་འབྱུང་བ་མེད་པ་ན། རང་སངས་རྒྱས་ཕོངས་པ་དང་  
དམན་པ་ལ་ཐུགས་བརྩེ་བས་བས་མཐའི་གནས་མལ་དག་ལ་དགའ་བ་སྦྱིན་གནས་གཅིག་པུར་གྱུར་པ་དག་འཇིག་རྟེན་དུ་འབྱུང་བས། རང་སངས་རྒྱས་ཤིག་ལྗོངས་རྒྱུ་བ་རྒྱུ་ཞིང་རི་བོར་དེར་ཕྱིན་པ་  
དང། ཕྱོགས་ཤིག་ཏུ་ནུབ་མོ་གནས་སོ། །དེ་ཕྱི་དེ་ཉིན་སྔ་དྲོ་ཤམ་ཐབས་དང་ཆོས་གོས་བགོས། ལྷུང་བཟེད་ཐོགས་ནས་རི་བོར་གྱི་གྲོང་ཁྱེར་དེར་བསོད་སྙོམས་ལ་ཞུགས་པ་དང། མདུན་ན་འདོན་  
དེ་ཡང་ཁྱི་ཁྲིད་ནས་ཕྱིར་བྱུང་སྟེ། དེས་རང་སངས་རྒྱས་བདག་ཉིད་ཆེན་པོ་ཉེས་པ་མེད་ཅིང་གནོད་པ་མི་བྱེད་པ་དེ་ལ་ཁྱི་སྦད་དོ། །དགེ་སློང་དག་ཇི་སྙམ་དུ་སེམས། མདུན་ན་འདོན་གང་  
ཡིན་པ་དེ་ནི་རྒྱལ་པོ་ཤར་པའི་བུ་འདི་ཡིན་ཏེ། འདིས་ནི་དེའི་ཚེ་དེའི་དུས་ན་རང་སངས་རྒྱས་ཉེས་པ་མེད་ཅིང་གནོད་པ་མི་བྱེད་པ་ལ་ཁྱི་སྦད་པ་གང་ཡིན་པ་དེའི་ལས་ཀྱི་རྣམ་པར་སྨིན་པས་ཚེ་རབས་  
ལྔ་བརྒྱར་ཁྱིས་ཟོས་ནས་དུས་ལས་འདས་ཏེ། ད་ལྟར་གྱི་བར་དུ་ཡང་ཁྱིས་ཟོས་ཏེ་དུས་ལས་འདས་པར་གྱུར་ཏོ། །དགེ་སློང་དག་དེ་ལྟ་བས་ན་ལས་གཅིག་ཏུ་གནག་པ་རྣམས་ཀྱི་རྣམ་པར་སྨིན་པ་  
  
  
༄༅། །ཡང་གཅིག་ཏུ་གནག་གཅིག་ཏུ་དཀར་བ་རྣམས་ཀྱི་ཡང་གཅིག་ཏུ་དཀར། འདྲེན་མ་རྣམས་ཀྱིས་ཡན་འདྲེན་མ་སྟེ། དགེ་སློང་དག་དེ་ལྟ་བས་ན་ལས་གཅིག་ཏུ་  
གནག་པ་དང། འདྲེན་མ་རྣམས་སྤངས་ནས་ལས་གཅིག་ཏུ་དཀར་བ་དག་ཁོ་ན་ལ་བརྩལ་བར་བྱ་སྟེ། དགེ་སློང་དག། ཁྱེད་ཀྱིས་དེ་ལྟར་བསླབ་པར་བྱའོ། །བཅོམ་ལྡན་འདས་ཀྱིས་དེ་སྐད་  
ཅེས་བཀའ་སྩལ་ནས། དགེ་སློང་དེ་དག་བཅོམ་ལྡན་འདས་ཀྱིས་གསུངས་པ་ལ་ཡི་རངས་ཏེ་མངོན་པར་བསྟོད་དོ། །རྒྱལ་པོ་ཤར་བའི་བུ་དུས་ལས་འདས་ནས། རྒྱལ་པོ་གཏུམ་པོ་རབ་སྣང་  
འགྲན་ཟླ་མེད་པར་རྒྱལ་པོ་བྱེད་པར་གྱུར་ཏོ། །དེ་དུས་གཞན་ཞིག་ན་ཁང་བཟང་གི་སྟེང་དུ་བྱུང་ནས། བློན་པོའི་ཚོགས་ཀྱིས་བསྐོར་ཏེ། གཏམ་བཟང་པོ་མ་ཡིན་པ་དག་ཟེར་ཞིང་འཁོད་  
དོ༑ ༑ཤེས་ལྡན་དག་གྲོང་དང་གྲོང་ཁྱེར་དང། གནས་གང་ན་སྨད་འཚོང་མ་བཟང་མོ་ཡོད། བློན་པོ་རྣམས་ཀྱིས་སྨྲས་པ། ལྷ་རྡོ་འཇོག་ན་སྨད་འཚོང་མ་བཟང་མོ་ཞེས་བགྱི་བ་གཟུགས་  
དང་ན་ཚོད་དང་ལྡན་པ། རྒྱུ་རྩལ་དྲུག་ཅུ་རྩ་བཞི་ལ་མཁས་པ་ཞིག་མཆིས་ཏེ། དེ་མཐོང་མ་ཐག་ཏུ་ཆགས་པར་མི་འགྱུར་བའི་མི་གང་ལགས་པ་དེ་ནི་སའི་སྟེང་ན་འགའ་ཡང་མ་མཆིས་སོ། །  
རྒྱལ་པོ་གཏུམ་པོ་རབ་སྣང་གིས་དེའི་གཟུགས་དང་ན་ཚོད་དང་ལྡན་པ་ཐོས་ནས། ཐོས་མ་ཐག་ཏུ་ཆགས་པར་གྱུར་ཏེ་སྨྲས་པ། གསོས་པ་ཅི་བྱས་ཀྱང་མི་ཕན། དེ་ལྟ་བུའི་བུད་མེད་ལ་  
  
  
རྡོ་འཇོག་ཏུ་སོང་སྟེ། དེ་དང་ལྷན་ཅིག་དགའ་མགུར་སྤྱད་པར་བྱའོ། །དེས་སྨྲས་པ། ལྷ་རྒྱལ་པོ་པདྨའི་སྙིང་པོ་ཅན་ནི་ཡུན་རིང་པོ་ནས་ཁྱོད་ཀྱི་གཤེད་མར་གྱུར་པ་  
ཕྱིར་རྒོལ་བར་གྱུར་པ། མི་མཛའ་བར་གྱུར་པ་ལགས་ལ། དེ་ནི་རྟག་ཏུ་རྡོ་འཇོག་ན་མཆིས་ལགས་པས། ཇི་སྟེ་རྡོ་འཇོག་ཏུ་གཤེགས་ན་གདོན་མི་འཚལ་བར་དེས་ལྷ་བརླག་པར་བགྱིད་ལགས་སོ། །  
དེས་སྨྲས་པ། མི་རྣམས་ཀྱི་ནང་ན་མི་གཟུ་ལུམས་ཅན་དག་ལྟ་ཡོད་མོད་ཀྱི། འོན་ཀྱང་ཁྱོད་ནི་འདི་ན་འདུག་ཅིག་ང་ནི་འགྲོའོ། །དེས་སྨྲས་པ། ཇི་སྟེ་ལྷ་དེ་ལྟ་བུར་དགྱེས་ན། ལྷ་ཉིད་མཁྱེན་མོད་  
ཀྱི༑ འོན་ཀྱང་བག་མཛད་པའི་རིགས་སོ། །རྒྱལ་པོ་རབ་སྣང་བུད་མེད་ལ་བརྐམ་ཆགས་ཅན་ཡིན་པས། དེས་དེའི་ཚིག་མ་མཉན་ནས། གླང་པོ་ཆེའི་གཙོ་བོ་འདམ་བུའི་རི་ལ་ཞོན་ཏེ་རྡོ་འཇོག་ཏུ་  
སོང་ངོ། །དེ་རིམ་གྱིས་སོང་ནས། གཏུན་ཤིང་རི་ལ་ཕྱིན་པ་དང་དེས་དེར་གླང་པོ་ཆེའི་གཙོ་བོ་འདམ་བུ་རི་བཞག་ནས་རྡོ་འཇོག་ཏུ་སོང་ངོ། །དེ་ནས་མུ་ཏིག་གི་དོ་ཤལ་སྲང་བརྒྱ་སྟོང་རི་བ་  
མགུལ་ནས་བཀྲོལ་ཏེ། བཟང་མོ་གཟུགས་ཀྱིས་འཚོ་བའི་གན་དུ་སོང་ནས་དེ་དེ་དང་ལྷན་ཅིག་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་དོ། །འཕགས་རྒྱལ་ན་གནས་  
བའི་བྲམ་ཟེ་དང། ཁྱིམ་བདག་གང་དག། ཤེས་ལྡན་དག་རྒྱལ་པོ་མི་སྣང་ན། གར་བཞུད་ཅེས་དཔྱོད་པ་ལ་ཞུགས་པ་དང། དེ་ན་ཁ་ཅིག་གིས་སྨྲས་པ། དེ་ཅི་མི་ཕལ་བ་ཡིན་ནམ་  
  
  
༄༅། །དེས་ན་མི་མངོན་མངོན་པར་འགྱུར་དུ་ཟད་ཀྱི། དེ་གར་ཡང་ནི་མ་བཞུད་དོ། །གཞན་དག་གིས་སྨྲས་པ། དེ་ནི་བཙུན་མོའི་འཁོར་རྒྱ་ཆེ་བ་ཡིན་པས། ཅིའི་ཕྱིར་  
ཕྱི་རོལ་ཏུ་འབྱུང་སྟེ། བཙུན་མོའི་འཁོར་ཉིད་ན་དགའ་བ་དང་རྩེད་མོ་སོ་སོར་ཉམས་སུ་མྱོང་བར་བྱེད་དོ། །ཁ་ཅིག་གིས་སྨྲས་པ། འདི་ལ་ཐེ་ཚོམ་བྱར་ཅི་ཡོད། ཚུར་ཤེག་གསོས་  
པ་ལ་འདྲིར་འདོང་ངོ། །ཁ་ཅིག་གིས་ལེགས་ཀྱི་དེ་ལྟར་བྱའོ། །ཞེས་སྨྲས་ན། དེ་དག་ཐམས་ཅད་འདུས་ཏེ། གསོས་པའི་དྲུང་དུ་དོང་ནས་སྨྲས་པ། གསོས་པ། ལྷ་མི་སྣང་ན་ག་  
ཤེད་དུ་མ་བཞུད་གྲང། དེས་སྨྲས་པ། ཤེས་ལྡན་དག་ཅི་རིངས་མཐོང་བར་འགྱུར་རོ། །དེ་དག་གིས་སྨྲས་པ། གསོས་པ། ཇི་སྲིད་ཅིག་ན་མཐོང་བར་འགྱུར། དེས་སྨྲས་པ། ལོ་བཅུ་གཉིས་  
ལོན་ནས་སོ། །དེ་དག་ཁྲོས་ནས་སྨྲས་པ། གསོས་པ། གང་གི་ཕྱིར་དེ་སྐད་སྨྲ་བ་ལས་ན་གདོན་མི་ཟ་བར་ཁྱོད་ཀྱིས་ལྷ་བསད་ནས་བདག་ཉིད་རྒྱལ་སྲིད་བྱེད་པར་འདོད་དོ། །དེའི་ཕྱིར་རེ་ཞིག་  
གལ་ཏེ་ཞག་བདུན་ན་ལྷ་བལྟ་ཡོད་ན། དེ་ལྟ་ན་ལེགས། ཇི་སྟེ་མེད་ན་ནི་ངེད་ཀྱིས་གཞན་ཞིག་རྒྱལ་པོར་དབང་བསྐུར་བར་བྱའོ། །ཞེས་བྱས་པ་དང། དེ་ཅང་མི་ཟེར་བར་ལག་པ་འགྲམ་  
པ་ལ་གཏད་དེ། སེམས་ཁོང་དུ་ཆུད་ཅིང་འདུག་པ་ལ། བ་ལང་སྐྱོང་གི་མ་ཞི་བས་ཐོས་ནས། དེས་དེ་བོས་ཏེ་དྲིས་པ། གསོས་པ་ཁྱོད་ཅིའི་ཕྱིར་ལག་པ་འགྲམ་པ་ལ་གཏད། སེམས་  
  
  
དེས་སྨྲས་པ། ལྷ་མོ་བྲམ་ཟེ་དག་འདི་སྐད་ཅེས་མཆི་ན། ཇི་ལྟར་སེམས་ཁོང་དུ་ཆུད་ཅིང་མི་མཆིས་དེས་སྨྲས་པ། གསོས་པ། གལ་ཏེ་དེ་ལྟ་ན་སོང་ལ་ནས་  
ཀྱི་ཆས་མར་དང་སྦྲང་རྩིས་བསྐུས་པ་གསེར་སྣོད་ཀྱི་ནང་དུ་བླུགས་ཏེ། རྟ་མང་པོ་ལག་པ་བརྒྱུས་པ་གང་ཡིན་པ་དེའི་མདུན་དུ་ཞོག་ལ། འདི་སྐད་ཅེས་གང་ཞིག་དེང་ཉིད་རྡོ་འཇོག་ཏུ་འགྲོ་བར་  
སྤྲོ་བ་དེས་ནས་ཀྱི་ཆས་མར་དང་སྦྲང་རྩིས་བསྐུས་པ་འདི་དག་ཟོ་ཤིག་ཅེས་སྨྲོས་ལ། དེ་ལྟར་བྱས་ཏེ་རྟ་བཟང་པོ་གང་གིས་ཟོས་པ་ངེད་ལ་སྦྲོན་ཅིག་གསོས་པས་ཇི་ལྟར་བསྒོ་བ་བཞིན་  
དུ་བྱས་ན། འགའ་ཡང་ཟ་བར་སྤྲོ་བ་མེད་དོ། །ཕྱོགས་གཞན་ཞིག་ཞིག་ན་རྟ་རིད་རྐེ་བ། ལུས་རྨྱ་བར་གྱུར་པ། ངན་མ་ཟ་བ་དབུགས་རྒོད་པ། རྣམ་ཆག་པ་ཞིག་འདུག་པ་དེའི་དྲུང་དུ་  
དེ་སོང་སྟེ་མདུན་དུ་འདུག་ནས། གང་ཞིག་དེང་ཉིད་རྡོ་འཇོག་ཏུ་འགྲོ་བར་སྤྲོ་བ་དེ། ནས་ཀྱི་ཆས་མར་དང་སྦྲང་རྩིས་བསྐུས་པ་འདི་དག་ཟོ་ཞིག་ཅེས་སྨྲས་པ་དང། དེས་དེ་དག་ཟོས་  
སོ༑ ༑གསོས་པས་སོང་ནས་བ་ལང་སྐྱོང་གི་མ་ཞི་བ་ལ་ཇི་ལྟར་གྱུར་པ་སྨྲས་པ་དང། དེས་སྨྲས་པ། གསོས་པ་སོང་ལ་རྟོད་ཅིག་།གལ་ཏེ་རྟོད་པའི་ཚེ་མི་སྲུན་བྱེད་ན་ཁྱོད་ཀྱིས་མ་  
འཇིགས་པར་སྤུངས་སྐྱེད་ཅིག་སེམས་སྟོབས་དང་ལྡན་པ་ལ་ནི་སུས་ཀྱང་མི་རྫིའོ། །དེ་སོང་ནས་དེ་རྟོད་པར་བརྩམས་པ་དང། དེ་རྟོད་པའི་ཚེ་རབ་ཏུ་འཇིགས་པ་ཆེན་པོའི་གཟུགས་  
  
  
༄༅། །སུ་བདག་ཉིད་སྤྲུལ་ནས། ཀའེ་མི་ཁྱོད་ཀྱིས་སྔོན་ཆད་འདི་ལྟ་བུའི་རྟ་མཐོང་བ་འགའ་ཡོད་དམ། ཞེས་སྨྲས་སོ། །དེ་རལ་གྲི་ཤུབས་ནས་ཕྱུང་སྟེ་བསྡིགས་ནས། ཀའེ་  
རྟའི་སྲིན་པོ་ཁྱོད་ཀྱིས་སྔོན་ཆད་རྟ་ཞོན་བ་སུ་ལ་ཡང་ལྕག་འདི་ལྟ་བུ་མཐོང་བ་ཡོད་དམ། ཞེས་སྨྲས་པ་དང། དེས་སྨྲས་པ་ཀྱེ་མི། སྔོན་མ་མཐོང་ངོ། །དེས་ཀྱེ་རྟའི་སྲིན་པོ་གལ་ཏེ་རེ་ཞིག་མི་  
སྲུན་མི་བྱེད་ན་དེ་ལྟ་ན་ལེགས། ཇི་སྟེ་བྱེད་ན་མགོ་དྲུངས་ནས་བཅད་དེ་ས་ལ་དོར་བར་བྱའོ། །དེས་སྨྲས་བ། ཀྱེ་མི། ཇི་སྟེ་དེ་ལྟ་ན་གལ་ཏེ་བདག་ཕྱིར་འདིར་ཁྲིད་དེ་མི་འོང་བར་དམ་འཆའ་ན་འགྲོའོ།།  
དེས་སྨྲས་པ། ལེགས་ཀྱི། དེ་བཞིན་དུ་བྱས། འདོང་ངོ་ཞེས་སྨྲས་ནས། དེས་དེ་ལ་ཞོན་ཏེ་སོང་ནས་རིམ་གྱིས་རྡོ་འཇོག་ཏུ་ཕྱིན་ཏོ་།རྒྱལ་པོ་རབ་སྣང་གིས་མཐོང་ནས་སྨྲས་པ། གསོས་པ་  
འོངས་སམ། དེས་སྨྲས་པ། ལྷ་མཆིས་སོ། །དགོས་པ་ཅི་ཞིག་གི་ཕྱིར་ཞེས་བྱས་པ་དང། དེས་ཇི་ལྟར་གྱུར་པ་རྣམས་བརྗོད་དོ། །རྒྱལ་པོས་སྨྲས་པ། གསོས་པ་རེ་ཞིག་ཞག་བདུན་གྱི་བར་དུ་  
རྩིས་ལ། ཞག་བདུན་འདས་པ་དང། དུས་ཤེས་པར་བྱའོ་ཞེས་བྱས་ནས་ཞག་བདུན་གྱི་བར་དུ་གཟུགས་ཀྱིས་འཚོ་བ་བཟང་མོ་དང་ལྷན་ཅིག་དགའ་མགུར་སྤྱད་དེ་ཞག་བདུན་འདས་ནས་སོང་ངོ། །  
གཏུན་ཤིང་རིར་ཕྱིན་ནས་བདག་ཉིད་ཀྱིས་གླང་པོ་ཆེའི་གཙོ་བོ་འདམ་བུའི་རི་བསྟད་པར་བརྩམས་པ་དང། དེས་བསྟད་པ་ན་སྐད་ཕྱུང་བ། དེ་དང་མི་རིང་བ་ཞིག་ན་བྲམ་ཟེ་ལྟས་མཁན་ལོང་བ་ཞིག་  
  
  
དེས་སྨྲས་པ། གླང་པོ་ཆེའི་གཙོ་བོ་འདིའི་སྐད་དང་སྦྱར་ན། འདི་ནི་འདི་ནས་དཔག་ཚད་བརྒྱར་སོང་ནས། ལྷོ་ཕྱོགས་ཀྱི་རྒྱ་མཚོ་ཆེན་པོ་ལས་ཆུ་འཐུང་བར་འགྱུར་རོ། །དེ་  
ནས་རྒྱལ་པོ་རབ་སྣང་དང། གསོས་པ་གླང་པོ་ཆེའི་གཙོ་བོ་འདམ་བུའི་རི་ལ་ཞོན་ཏེ་སོང་ངོ། །རེ་ཞིག་ཅིག་ན་ཕྱོགས་ཤིག་ན་རྫ་མཁན་ཞིག་འདུག་པ་དེའི་སྣོད་སོམ་བཏང་བ་དག་ཅིག་འདམ་བུའི་རིའི་  
རྐང་པས་བརྫིས་ནས། རྫ་མཁན་གྱིས་མྱ་ངན་བྱ་བར་བརྩམས་བ་དང། གསོས་པས་སྨྲས་པ། གང་དག་སས་འཚོ་བ་དེ་དག་ནི་འདི་ལྟར་འགྱུར་རོ། །རྒྱལ་པོ་རྣམས་ནི་ཁྭ་བཞིན་ཁུ་འཕྲིག་ཟ་  
བ་ཡིན་པས། རྒྱལ་པོ་རབ་སྣང་གིས་བསམས་པ། གསོས་པ། འདི་བདག་ལ་ཟུར་ཟ་སྟེ། ཅི་བདག་གཅིག་པུ་སས་འཚོ་བ་ཡིན་ནམ། འཇལ་ཏོ་སྙམ་དུ་བསམས་ནས་ཅང་མི་ཟེར་བར་སོང་ངོ། །  
ཡང་ཕྱོགས་ཤིག་ན་མཐིང་རིལ་གྱིས་ལམ་ཁར་ཚང་བཅས་པ་དེའི་སྒོ་ང་དག་འདམ་བུའི་རིའི་རྐང་པས་བཅོམ་ནས། དེས་ཀྱང་མྱ་ངན་བྱ་བར་བརྩམས་བ་དང། གསོས་པས་སྨྲས་པ། གང་དག་  
སྤྱོད་ཡུལ་མ་ཡིན་པར་སྤྱོད་པ་དེ་དག་ནི་འདི་ལྟར་འགྱུར་རོ། །རྒྱལ་པོ་རབ་སྣང་དེ་བཞིན་དུ་རྟོག་པ་སྐྱེས་ནས་བསམས་པ། ཡང་འདི་བདག་ལ་ཟུར་ཟ་སྟེ། ཅི་སྨད་འཚོང་མ་བདག་གི་སྤྱོད་ཡུལ་མ་  
ཡིན་ནམ། འཇལ་ཏོ་སྙམ་དུ་བསམས་ནས་ཅང་མི་ཟེར་བར་སོང་ངོ་།ཡང་འདམ་བུའི་རི་ཤིང་དྲུང་ན་མར་སོང་བ་དང། ཤིང་དེའི་ཡལ་ག་ལ་སྦྲུལ་ཞིག་གནས་པ་དེས་བསྙབས་ནས། རྒྱལ་  
  
  
༄༅། །པོ་རབ་སྣང་བཟའ་བར་བརྩམས་སོ། །རེ་ཞིག་ན་གསོས་པས་མཐོང་ནས། དེས་དེ་རལ་གྲི་ཤུབས་ནས་ཕྱུང་སྟེ་དུམ་བུ་དུམ་བུར་གཏུབས་ནས་ས་ལ་བོར་བ་དང་  
གཡོ་ཞིང་འགུལ་བ་གསོས་པས་བལྟས་ཏེ་སྨྲས་པ། གང་དག་དོན་དུ་གཉེར་བར་བྱ་བ་མ་ཡིན་པ་དོན་དུ་གཉེར་བ་དེ་དག་ནི་འདི་ལྟར་འགྱུར་རོ། །རྒྱལ་པོ་རབ་སྣང་དེ་ཁོ་ན་བཞིན་དུ་རྟོག་པ་  
སྐྱེས་ནས་བསམས་པ། འདི་བདག་ལ་ལན་གསུམ་གྱི་བར་དུ་ཟུར་ཟ་སྟེ་ཅི་སྨད་འཚོང་མ་བདག་གིས་དོན་དུ་གཉེར་བར་བྱ་བ་མ་ཡིན་ནམ་འཇལ་ཏོ་སྙམ་དུ་བསམས་ནས་ཅང་མི་ཟེར་བར་སོང་ངོ། །དུས་  
གཞན་ཞིག་ན་འདམ་བུའི་རི་བང་ཐེག་སྟེ་སོང་ནས། རྒྱལ་པོས་དེ་བཟུང་བ་དང་མ་ཐུབ་ནས། གསོས་པས་སྨྲས་པ། ལྷ་བྲམ་ཟེ་ལྟས་མཁན་གྱིས་འདི་དཔག་ཚད་བརྒྱར་སོང་ནས། ལྷོ་ཕྱོགས་ཀྱི་  
རྒྱ་མཚོ་ཆེན་པོ་ལས་ཆུ་འཐུང་བར་འགྱུར་རོ། །ཞེས་ལུང་བསྟན་གྱི། དེའི་སླད་དུ་མྱུར་དུ་ཤིང་གི་ཡལ་ག་ལ་འཇུས་ཏེ། གླང་པོ་ཆེ་ཐོང་ཞིག་ཅེས་བྱས་པ་དང། དེས་མྱུར་བ་མྱུར་བར་ཤིང་  
གི་ཡལ་ག་ལ་འཇུས་སོ། །གསོས་པས་ཀྱང་ཤིང་གི་ཡལ་ག་ལ་འཇུས་པ་དང། འདམ་བུའི་རི་འདས་ཏེ་སོང་ངོ། །རྒྱལ་པོས་གསོས་པ་ལ་སྨྲས་པ། གསོས་པ་སོང་ལ། མ་ཚོར་བར་ཞི་བ་  
ལ་ལྷ་ནི་བྱོན་ནས་སྐྱེད་མོས་ཚལ་ན་བཞུགས་སོ་ཞེས་གྱིས་ཤིག་དེ་སོང་ནས་དེ་ལ་བརྗོད་བ་དང། དེ་དགའ་བ་སྐྱེས་ནས་ཅང་མི་ཟེར་བར་འདུག་གོ་རྒྱལ་པོས་ཀྱང་སྟོར་ཁུང་ནས་འཛུལ་  
  
  
རེ་ཞིག་ན་བུ་མོ་གཉིས་ཤིག་བཤང་སར་བྱུང་བ་དང། དེ་ན་གཅིག་གིས་སྨྲས་པ། གྲོགས་མོ་ལྷ་འོངས་སོ་།ཞེས་གྲག་གོ་ཅིག་ཤོས་ཀྱིས་དེ་སྟོར་ཁུང་ནས་འཛུལ་ལོ་ཞེས་  
སྨྲས་པ་དང། རྒྱལ་པོས་ཐོས་ནས་དེས་བསམས་པ། གསོས་པ་ལ་བདག་གིས་ཁྱོད་ཀྱིས་མཚོར་བར་ཞི་བ་ལ་སྨྲོས་ཤིག་ཅེས་བསྒོ་ན། དེས་ཁྱིམ་ན་འདུག་པ་རིལ་ལ་སྨྲས་སོ། །སྙམ་དུ་བསམས་  
ཏེ། དེ་ཁྲོས་ནས་དེས་གསོས་པ་ལ་ཇི་ལྟར་གྱུར་པ་དྲན་པར་བྱས་ནས་ཀླན་ཀ་བཙལ་པ། གསོས་པ་ཁྱོད་ཀོ་ང་ལ་གནོད་པ་བྱེད་པར་ཞུགས་པ་ལྟ། ང་གཅིག་པུ་སས་འཚོ་བ་ཡིན་ནམ། ཅི་  
ན་གང་གི་ཕྱིར་ཁྱོད་ང་ལ་ཕྱོགས་ཆེ་གེ་མོ་ཞིག་ཏུ་གང་དག་སས་འཚོ་བ་དེ་དག་ནི་འདི་ལྟར་འགྱུར་རོ་ཞེས་ཟུར་ཟ། སྨད་འཚོང་མ་ངའི་སྤྱོད་ཡུལ་མ་ཡིན་ནམ་ཅི་ན། ཡང་ཕྱོགས་ཤིག་ཏུ་གང་དག་  
སྤྱོད་ཡུལ་མ་ཡིན་པར་སྤྱོད་པ་དེ་དག་ནི་འདི་ལྟར་འགྱུར་རོ་ཞེས་ཟུར་ཟ། སྨད་འཚོང་མ་ངས་དོན་དུ་གཉེར་བར་བྱ་བ་མ་ཡིན་ནམ་ཅི་ན། ཡང་ཕྱོགས་ཤིག་ཏུ་ཡང་གང་དག་དོན་དུ་གཉེར་བར་བྱ་  
བ་མ་ཡིན་པ་དོན་དུ་གཉེར་བ་དེ་དག་འདི་ལྟར་འགྱུར་རོ་ཞེས་ཟུར་ཟ། ད་གཟོད་ཀྱང་ང་སྐྱེད་མོས་ཚལ་ན་འདུག་པས། ཁྱོད་སོང་ལ་མ་ཚོར་བར་ཞི་བ་ལ་ལྷ་བྱོན་ཏེ་སྐྱེད་མོས་ཚལ་ན་བཞུགས་སོ་  
ཞེས་གྱིས་ཤིག་ཅེས་བསྒོ་བསྒོ་ན། ཁྱོད་ཀྱིས་ཁྱིམ་ན་འདུག་པ་རིལ་ལ་སྨྲས་པས། ཁྱོད་ནི་ང་ལ་གནོད་པ་བྱེད་པར་ཞུགས་སོ། །དེ་དོགས་ཤིང་མི་དགའ་ནས། ཡིད་ཆེས་པར་བྱ་བའི་ཕྱིར་  
  
  
༄༅། །སྨྲས་པ། ལྷ་སྡིག་པས་ནི་བརླག་སྟེ། བདག་གིས་ལྷ་ལ་ཟུར་བགྱིས་པ་མ་མཆིས་སོ། །བདག་གིས་ལྷ་ལ་ཇི་ལྟར་ཟུར་བགྱིས། ལྷ་འདི་སྐད་དུ་གནས་ཆེ་གེ་མོ་  
ཞིག་ཏུ་ཁྱོད་ཀྱི་ང་ལ་གང་དག་སས་འཚོ་བ་དེ་དག་ནི་འདི་ལྟར་འགྱུར་རོ་ཞེས་ཟུར་བྱས་སོ་ཞེས་གསུང་བ་གང་ལགས་པ་ནི། ཕྱོགས་དེར་རྫ་མཁན་གྱི་སྣོད་སོ་མ་གཏང་བ་དག་ཅིག་འདམ་  
བུའི་རིའི་རྐང་པས་བརྫིས་ནས། རྫ་མཁན་དེས་མྱ་ངན་བགྱི་བར་བརྩམས་པ་དང། བདག་གིས་དེ་ལས་བསམས་ནས་འདི་སྐད་དུ། གང་དག་སས་འཚོ་བ་དེ་དག་ནི་འདི་ལྟར་འགྱུར་རོ་  
ཞེས་བགྱི་བར་བས་སོ། །ཕྱོགས་ཆེ་གེ་མོ་ཞིག་ཏུ་ཁྱོད་ཀྱིས་ང་ལ་གང་དག་སྤྱོད་ཡུལ་མ་ཡིན་པར་སྤྱོད་པ་དེ་དག་ནི་འདི་ལྟར་འགྱུར་རོ་ཞེས་ཟུར་བྱས་སོ་ཞེས་གསུང་བ་གང་ལགས་པ་  
ནི༑ ཕྱོགས་དེར་སྲོག་ཆགས་མཐིང་རིལ་གྱི་སྒོ་ང་དག་ཅིག་འདམ་བུའི་རིའི་རྐང་པས་བཅོམ་ནས་དེ་ཡང་མྱ་ངན་བྱེད་པར་བརྩམས་པ་དང། བདག་གིས་དེ་ལས་བསམས་ནས་འདི་  
སྐད་དུ། གང་དག་སྤྱོད་ཡུལ་མ་ཡིན་པར་སྤྱོད་པ་དེ་དག་ནི་འདི་ལྟར་འགྱུར་རོ་ཞེས་བགྱིས་པར་བས་སོ། །ཕྱོགས་ཆེ་གེ་མོ་ཞིག་ཏུ་ཁྱོད་ཀྱིས་ང་ལ། གང་དག་དོན་དུ་གཉེར་བ་  
མ་ཡིན་པ་དོན་དུ་གཉེར་བ་དེ་དག་ནི་འདི་ལྟར་འགྱུར་རོ་ཞེས་ཟུར་བྱས་སོ་ཞེས་གསུང་བ་གང་ལགས་པ་ནི། ཕྱོགས་དེར་ཤིང་གི་ཡལ་ག་ལ་སྦྲུལ་ཞིག་གནས་པ་དེས་བསྙབས་ནས་  
  
  
བདག་གི་རལ་གྲི་ཤུབས་ནས་ཕྱུང་སྟེ། དུམ་བུ་དུམ་བུར་བཅད་ནས་དེ་ས་ལ་ལྷུང་བ་དང། བདག་གིས་དེ་ལས་བསམས་ནས་འདི་སྐད་དུ། གང་དོན་དུ་གཉེར་  
བར་བྱ་བ་མ་ཡིན་པ་དོན་དུ་གཉེར་བ་དེ་དག་ནི་འདི་ལྟར་འགྱུར་རོ་ཞེས་བགྱིས་པར་བས་སོ། །ངས་ཁྱོད་ལ་མཚོར་བར་ཞི་བ་ལ་ལྷ་སྐྱེད་མོས་ཚལ་ན་བཞུགས་སོ་ཞེས་གྱིས་ཤིག་ཅེས་བྱས་ན་  
ཁྱོད་ཀྱིས་ཁྱིམ་ན་གནས་པ་རིལ་ལ་སྨྲས་སོ་ཞེས་གསུང་པ་གང་ལགས་པ་དེ་ཡང་བདག་གིས་མ་ཚོར་བ་ཁོ་ནར་ཞིབ་ལ་བགྱིས་ན་བདག་ཇི་ལྟར་ལྷ་ལ་གནོད་པ་བགྱིད་བར་ཞུགས་པ་ལགས་  
རྒྱལ་པོས་སྨྲས་པ། གསོས་པ་ཁྱོད་ཀྱིས་ང་ལ་ལན་ཐམས་ཅད་ལེགས་པར་གླན་ན། ད་གཟོད་ང་གཏོར་ཁུང་ནས་འཛུལ་བ་ན། ང་བདག་ཉིད་ཀྱིས་བུད་མེད་གཉིས་ཤིག་ལས་གཅིག་གིས་  
གྲོགས་མོ་ལྷ་ནི་བྱོན་ཏོ་ཞེས་གྲག་གོ་ཞེས་བྱས་པ་དང། ཅིག་ཤོས་ན་རེ། དེ་སྟོར་ཁུང་ནས་འཛུལ་ལོ་ཞེས་ཟེར་བ་ཐོས་ན། དེ་སུས་བྱས་ཞིག་གུ་ལྷ་དེ་དག་ནི་ཕྲ་མེན་མ་ལགས་ན་  
ལོས་ཀྱང་འཚལ་མོད། དེར་ཡང་བདག་གིས་ལྷ་ལ་གནོད་པ་མ་བགྱིས་སོ། །རྒྱལ་པོས་སྨྲས་པ། གསོས་པ་ཁྱོད་ཀྱིས་ཇི་སྐད་སྨྲས་པ་དེ་དེ་ལྟར་ཡིན་མོད་ཀྱི། ངས་ཁྱོད་བགམ་པར་  
ཟེད་ཀྱི་མི་དགའ་བར་མ་བྱེད་ཅིག་འོན་ཀྱང་ང་རྡོ་འཇོག་ཏུ་སོང་བའི་ཚེ་བྲམ་ཟེ་གང་དག་གིས་གཞན་ཞིག་རྒྱལ་པོར་དབང་བསྐུར་བར་བརྩམས་པ་དེ་དག་ཐག་གཞུག་པའི་དུས་འདི་  
  
  
༄༅། །ཡིན་པས་དེ་རྣམས་གསད་པར་བྱའོ། །དེས་སྨྲས་པ། ལྷ་བྲམ་ཟེ་རྣམས་རེ་ཞིག་གཞག་ཏུ་གསོལ། ཕྲ་མེན་མ་དེ་རྣམས་དེ་ཇེ་དགུམ་པར་བགྱིའོ། །རྒྱལ་པོས་  
སྨྲས་པ། གསོས་པ་དེ་རྣམས་ཇི་ལྟར་གསད་པར་ནུས། ལྷ་བདག་གིས་དེ་རྣམས་ཁུམས་པའི་ཐབས་ཤིག་བགྱིའོ། །གསོས་པ་ལེགས་ཀྱི། དེ་བཞིན་དུ་གྱིས་ཤིག་ཅེས་བྱས་པ་དང་  
གསོས་པས་མདུན་ན་འདོན་གྱི་ཁྱེའུ་རིག་སྔགས་སྨྲ་བ་མཁས་པ་ཞིག་ཡོད་པ་དེའི་དྲུང་དུ་སོང་ནས། བུ་ཕྲ་མེན་མ་འདི་དག་སྐྱེ་བོ་མང་པོ་གསོད་པར་བྱེད་ན། དེ་དག་གཟུང་བར་བྱ་བའི་ཐབས་  
དེ་འགའ་ཡོད་དམ། ཞེས་སྨྲས་པ་དང། དེས་སྨྲས་པ། ཡབ་ཅི་བགྱིར་མཆིས། བདག་གིས་གཟུང་བར་བས་སོ། །བུ་ལེགས་སོ་ཞེས་བྱས་པ་དང་དེས་མིའི་ལག་པ་ལ་ཨུཏྤ་ལ་འདྲ་  
བར་བསྒྱུར་ནས་མིའི་ལག་ཏུ་བསྐུར་ནས་སྨྲས་པ། ཀྱེ་མི་ཁྱོད་སོང་ལ་སྲང་དུ་ཕྱིན་ནས་འདུག་ལ། སུ་རིན་གྱིས་ཉོ་བ་དེ་ལ་མ་སྦྱིན་པར། གང་ཞིག་མཐོང་ན་དགོད་པ་དེའི་མིང་དྲིས་ཏེ་གླེགས་བུ་  
ལ་བྲིས་ཤིག་དེས་དེ་ཐོགས་ཏེ་འདུག་ནས་གང་ཞིག་རིན་གྱིས་ཉོ་བ་དེ་ལ་མི་སྟེར། གང་ཞིག་མཐོང་ནས་དགོད་པ་དེའི་མིང་ནི་དྲིས་ནས་གླེགས་བུ་ལ་འདྲི་བར་བྱེད་དོ། །དེས་དེ་ལྟར་  
འཕགས་རྒྱལ་གྱི་ཕྲ་མེན་མ་ལྔ་བརྒྱའི་མིང་དྲིས་ནས་བྲིས་སོ་།དེ་ནས་གསོས་པ་ལ་བསྟན་ནས། གསོས་པས་ཀྱང་རྒྱལ་པོ་ལ་བསྟན་པ་དང། རྒྱལ་པོས་སྨྲས་པ་དང། གསོས་པ་ཕྲ་  
  
  
དེས་སྨྲས་པ། ལྷ་དེ་རྣམས་ཇི་ལྟར་དགུམ་པའི་ཐབས་བདག་ལ་འཚལ་གྱི། ལྷ་ཐུགས་ཁྲལ་བསྐྱུང་གསོལ། དེས་སྨྲས་པ། གསོས་པ་ལེགས་ཏེ། ཁྱོད་  
ཉིད་ཤེས་སོ། །དེས་འཕགས་རྒྱལ་གྱི་ཕྱོགས་ཤིག་ཏུ་འཁོར་གྱི་ཁྱམས་ཤིག་བྱས་ནས། དེས་ལྷ་ནི་མ་མོའི་དམ་ཚིག་ལ་འཇུག་གི་འཕགས་རྒྱལ་ན་སྲིན་མོ་ཇི་སྙེད་གནས་པ་ཐམས་ཅད་  
འཁོར་གྱི་ཁྱམས་སུ་འདུ་བར་གྱིས་ཤིག་ཅེས་དྲིལ་བསྒྲགས་པ་དང་དེ་དག་གིས་བསམས་པ། ལྷ་འཁོར་གྱི་ཁྱམས་སུ་མ་མོའི་དམ་ཚིག་ལ་འཇུག་པ་དེར་བདག་ཅག་ལ་རྫས་བཟང་  
པོ་མང་དུ་སྟེར་གྱི། འགྲོ་བར་བྱའོ་སྙམ་ནས། གང་དག་མི་མངོན་པར་འདུག་འདུག་པ་དེ་དག་ཀྱང་རྙེད་པ་ལ་ཆགས་པ་ས་བདག་ཉིད་ཉེ་བར་བསྟན་ཏེ། སྲིན་མོ་ལྔ་བརྒྱ་ལྷག་ཙམ་འཁོར་གྱི་  
ཁྱམས་སུ་ལྷགས་སོ། །དེ་ནས་མདུན་ན་འདོན་གྱི་བུ་དེས་དེ་དག་ཐམས་ཅད་རིག་སྔགས་ཀྱི་ཞགས་པས་བཅིངས་པ་དང། གསོས་བས་ཀྱང་དེ་རྣམས་ཁ་བཏག་གོ་རྒྱལ་པོས་འཕགས་  
རྒྱལ་ན་གནས་པའི་བྲམ་ཟེ་རྣམས་བོས་ནས། ཤེས་ལྡན་དག་བདག་གིས་ཕྲ་མེན་མ་འདི་སྙེད་ཅིག་བསད་པས། བསོད་ནམས་མ་ཡིན་པ་མང་པོ་བསྐྱེད་ཀྱི། ཁྱེད་ཀྱིས་བདག་འཁོར་  
བའི་དགོན་པ་དེ་ལས་དབྱུང་བའི་ཕྱིར། ཉིན་གཅིག་བཞིན་འཁོར་གྱི་ཁྱམས་སུ་འདུ་ཞིང་ཟན་ཟོ་ཞིག་ཅེས་བསྒོ་བ་དང། དེ་རྣམས་ཀྱིས་ཤིས་པ་བརྗོད་པ་བྱས་ནས་ཁས་བླངས་སོ།།  
  
  
༄༅། །རྒྱལ་པོ་རབ་སྣང་གིས་སྒོ་བ་ལ་བསྒོ་བ། ཀྱེ་སྐྱེས་བུ་བྲམ་ཟེ་ཇི་སྙེད་ཅིག་འཁོར་གྱི་ཁྱམས་སུ་ཟན་ཟོས་ནས་འགྲོ་བ་དེ་དག་ཐམས་ཅད་ཁྱོད་ཀྱིས་ལེགས་པར་  
གྲོངས་ཏེ་ང་ལ་སྙོད་ཅིག་དེས་སྨྲས་པ། ལྷ་དེ་ལྟར་བགྱི་སྟེ་གསོལ་བར་འཚལ་ལོ། །རྒྱལ་པོས་བློན་པོ་རྣམས་ལ་ཡང་བསྒོ་བ། ཤེས་ལྡན་དག་འཕགས་རྒྱལ་ན་གནས་པའི་བྲམ་ཟེ་ཇི་  
སྙེད་ཅིག་འཁོར་གྱི་ཁྱམས་སུ་ཟན་ཟ་བ་ཐམས་ཅད་ལ། ཁ་ཟས་བསོད་པ་ཕལ་ཆེར་བྱིན་ཅིག་བྲམ་ཟེ་རྣམས་ནི་ཕལ་ཆེར་ལྟོ་འདུན་ཅན་ཡིན་པས། རྒྱལ་པོ་དེས་དེ་ལྟར་བྱེད་དུ་བཅུག་གོ་  
ཞེས་ཐོས་ནས་ཐམས་ཅད་ལྷགས་ནས་ཟན་བཟའ་བར་བརྩམས་སོ། །དེ་རྣམས་ཟན་ཟོས་ནས་འཁོར་གྱི་ཁྱམས་ནས་ཕྱིར་བྱུང་བ་དང། སྒོ་བས་བགྲངས་ནས་ལྷག་ཆད་མེད་པར་བྲམ་ཟེ་  
བརྒྱད་ཁྲི་བྱུང་སྟེ། ངས་རྒྱལ་པོ་ལ་ལྷ་ལྷག་ཆད་མ་མཆིས་པར་བྲམ་ཟེ་བརྒྱད་ཁྲི་མཆིས་སོ། །ཞེས་གསོལ་ཏོ། །རྒྱལ་པོས་གང་གིས་ན་འདི་རྣམས་དུས་གཅིག་ཏུ་མགོ་བཅད་པའི་ཐབས་  
དེ་གང་ཡིན་སྙམ་དུ་བསམས་ནས། དེས་ཞོ་ཤས་འཚོ་བ་རྣམས་ལ་བསྒོ་བ། བྲམ་ཟེ་ཟན་ཟ་བ་རེ་རེའི་རྒྱབ་ཏུ་གཤེད་མ་མི་རལ་གྲི་ཐོགས་པ་རེ་རེ་ཞོག་ལ། གང་གི་ཚེ་ངས་ཞོ་འོན་ཅིག་  
ཅེས་སྨྲས་པ་དེའི་ཚེ། ཐམས་ཅད་ཀྱིས་མགོ་ཆོད་ཅིག་རྒྱལ་པོ་གཏུམ་པོ་རབ་སྣང་གིས་དེ་ལྟར་བྱས་པ་དང། འཕགས་རྒྱལ་ན་གནས་པའི་བྲམ་ཟེ་རྣམས་ལས་འཆི་བདག་གི་ཞགས་  
  
  
དག་སྦྱོར་བ་དེས་གཅིག་ཅར་མགོ་བཅད་དོ། །དེས་ན་འཕགས་རྒྱལ་ན་གནས་པའི་བྲམ་ཟེ་ལས་བྲམ་ཟེ་བརྒྱད་ཁྲི་རྒྱལ་པོ་རབ་སྣང་  
གིས་བསད་དོ། །དེས་དེ་དག་བསད་ནས། ནུབ་མོ་མལ་ཆེན་པོར་ཉལ་པ་ན། རྨི་ལམ་དུ་ས་བླའི་སྒྲ་དྲུག་དང། བར་སྣང་གི་སྒྲ་དྲུག་ནི་ཐོས། རྨི་ལམ་རྣམ་པ་བརྒྱད་ནི་མཐོང་ངོ། །ས་བླའི་སྒྲ་དྲུག་གང་  
ཞེ་ན། འདི་ལྟ་སྟེ། དྲུག་མེད། བདག་ངན། སེམས། བདག་ཅག་འདི་རྣམས་ཞེས་བྱ་བ་སྟེ། འདི་དག་ནི་འདིར་ཚིགས་སུ་བཅད་པ་དྲུག་གི་ཡི་གེ་དང་པོ་ཡིན་ནོ། །དེ་ལ་དྲུག་ཅེས་བྱ་བ་ལས་  
ཚིགས་སུ་བཅད་པ་ནི། ལོ་ནི་སྟོང་ཕྲག་དྲུག་ཅུ་དང། །ལོ་ནི་བརྒྱ་ཕྲག་དྲུག་ཅུ་རུ། །སེམས་ཅན་དམྱལ་བར་འཚེད་རྣམས་ཀྱི། །ནམ་ཞིག་མཐར་ནི་ཕྱིན་པར་འགྱུར་རོ། །མེད་ཅེས་བྱ་བ་ལས་  
ཚིགས་སུ་བཅད་པ་ནི། མཐའ་མེད་མཐའ་ལྔ་ག་ལ་ཡོད། །ང་དང་ཁྱེད་ཅག་གཉིས་ཀྱིས་ནི། །མཐའ་ཉིད་དམིགས་པར་མི་འགྱུར་བ། །དེ་ལྟར་སྡིག་བའི་ལས་བྱས་སོ། །བདག་ཅེས་བྱ་བ་  
ལས་ཚིགས་སུ་བཅད་པ་ནི། བདག་ཅག་གིས་ནི་ལོངས་སྤྱོད་དག་མཐུན་དང་མི་མཐུན་པས་བསྒྲུབས་པ། །གཞན་དག་བདེ་བས་དགའ་བྱེད་ཀྱི་།བདག་ཅག་སྡུག་བསྔལ་སྐལ་ཅན་འགྱུར་  
ངན་པ་ཞེས་བྱ་བ་ལས་ཚིགས་སུ་བཅད་པ་ནི། འདི་ན་བདག་ཅག་འཚོ་བ་ངན། །བདག་ཅག་གང་བདོག་དེ་མ་བཏང། །ལོངས་སྤྱོད་དག་ནི་ཡོད་པའི་ཚེ། །བདག་ཉིད་ལ་ནི་ཕན་མ་བྱས། །སེམས་  
  
  
༄༅། །ཞེས་བྱ་བ་ལས་ཚིགས་སུ་བཅད་པ་ནི། སེམས་ཀྱིས་སུ་ནི་བསླུས་གྱུར་ཅིང། །མི་ཤེས་པས་ནི་འདས་གྱུར་པ། །སེམས་ཅན་དམྱལ་བར་སྐྱེས་རྣམས་ཀྱི། །གཉའ་  
ནི་སུ་ཞིག་བྱེད་པར་འགྱུར། །འདི་རྣམས་ཞེས་བྱ་བ་ལས་ཚིགས་སུ་བཅད་པ་ནི། བདག་ཅག་འདི་རྣམས་བདེ་འགྲོ་རུ། །སོང་སྟེ་དགེ་བ་མང་བྱས་ནས། །དེ་ནས་བསོད་ནམས་བྱས་གྱུར་ཅིང། །  
ཤིས་པ་བྱས་རྣམས་མཐོ་རིས་འདོང། །རབ་སྣང་གི་སྒྲ་དྲུག་གང་ཞེ་ན། འདི་ལྟ་སྟེ། ཐམས་ཅད། སུ། གང། ད་ནི། དེ་རྣམས། འདི་དག་ཅེས་བྱ་བ་སྟེ། འདི་དག་ནི་ཚིགས་སུ་བཅད་པ་དྲུག་  
ཡི་གེ་དང་པོ་ཡིན་ནོ། །དེ་ལ་ཐམས་ཅད་ཅེས་བྱ་བ་ལས་ཚིགས་སུ་བཅད་པ་ནི། ཐམས་ཅད་གསོག་ཏུ་ཕྱུང་ཟིན་ཏེ། །འདི་ལ་སྙིང་པོ་ཙམ་ཞིག་ལུས། །རྒྱལ་པོ་སྲིན་དེ་སྙིང་པོ་ལ། །དགའ་  
བ་མེད་པས་རེ་བ་བོར། །སུ་ཞེས་བྱ་བ་ལ་ཚིགས་སུ་བཅད་པ་ནི། སུ་ཞིག་གཉེར་ལེན་ཚུལ་ངན་པོའི། །མིག་ཡ་གཅིག་ཀྱང་འཇོར་བྱེད་པ་།དེས་ནི་བདག་གི་བུ་ཚ་དང། །བདག་ཀྱང་  
སྡུག་བསྔལ་ལས་ཐར་བྱས། །གང་ཞེས་བྱ་བ་ལས་ཚིགས་སུ་བཅད་པ་ནི། རྫིང་འདི་ཉ་དང་རུ་སྦལ་ནི། །མང་པོ་དག་གིས་གང་བ་ལས་།དེ་ནི་སྦལ་པས་འཚོ་མོད་ཀྱི། །བདག་གིས་  
གནས་ནི་མི་འདོར་རོ། །ད་ནི་ཞེས་བྱ་བ་ལས་ཚིགས་སུ་བཅད་པ་ནི་གང་ཞིག་རི་བོ་གཏུམ་ལྡན་ལ། །བདག་ལ་རྐང་པས་ནོམ་བྱེད་པའི་།ལོང་བ་ཉོན་མོངས་དེ་དག་ནི། །ད་ནི་མགོན་  
  
  
།དེ་རྣམས་ཞེས་བྱ་བ་ལས་ཚིགས་སུ་བཅད་པ་ནི། དེ་རྣམས་མཚོ་ནི་བཟང་པོ་ལས། །ཆུ་ནི་བསིལ་ཞིང་ཞིམ་པ་དག་བདེ་བླག་ཉིད་དུ་རྙེད་པར་འགྱུར། །བདག་ཀྱང་དེ་  
ལྟར་དེར་དགའོ། །འདི་དག་ཅེས་བྱ་བ་ལས་ཚིགས་སུ་བཅད་པ་ནི། འདི་དག་ཁྲུས་བྱས་ཟོས་ནས་ནི། །ཕྱོགས་དང་ཕྱོགས་སུ་འགྲོ་བར་བྱེད་།བདག་ནི་སྙི་ཡིས་བཟུང་གྱུར་པ། །སྔོན་ཀོ་སྡིག་  
པ་ཅི་ཞིག་བྱས། །རྨི་ལམ་བརྒྱད་ཅེས་བྱ་བ་གང་ཞེ་ན། འདི་ལྟ་སྟེ། ཙན་དན་དཀར་པོས་ལུས་བྱུགས་པ་དང། ཙན་དན་དམར་པོས་གཏོར་བ་དང། ཀླད་ལ་མེ་འབར་བ་དང། མཆན་ཁུང་གཉིས་  
ནས་སྦྲུལ་གཉིས་འཕྱང་བ་དང། རྐང་པ་གཉིས་ལ་ཉ་ཁར་བ་གཉིས་ལྡག་པ་དང། ངང་པ་གཉིས་ནམ་མཁའ་ལ་འཕུར་བ་དང། རི་ནག་པོ་ཞིག་མདུན་ན་ཚུར་འོང་བ་དང། ཆུ་སྐྱར་དག་  
མགོ་ལ་རྟུག་པས་འཐོར་བ་མཐོང་ངོ། །དེ་གཉིད་སད་ནས་འཇིགས་པར་གྱུར། བག་ཚ་བར་གྱུར་ཅིང་སྤུ་ཟིང་ཞེས་བྱེད་ནས་གཞི་འདི་ལས་བདག་རྒྱལ་སྲིད་ལས་ཉམས་པའམ། སྲོག་  
གི་བར་ཆད་དུ་མི་འགྱུར་གྲང་སྙམ་མོ། །དེས་རྨི་ལམ་དེ་དག་བྲམ་ཟེ་རྨི་ལམ་གྱི་དཔྱད་ཤེས་པ་གང་དག་ཡིན་པ་དེ་དག་བོས་ཏེ་བསྙད་པ་དང། དེ་དག་གིས་བསམས་པ། ལྷས་རྨི་ལམ་དེ་  
དག་བཟང་པོ་ཞིག་མཐོང་མོད་ཀྱི། འོན་ཀྱང་བསྔགས་པར་ནི་མི་བྱ་སྟེ། གལ་ཏེ་བསྔགས་ན་འདི་ཇི་ལྟ་བ་ངན་པར་གྱུར་ནས། བྲམ་ཟེ་ལྷག་མ་གང་དག་ཡིན་པ་དེ་དག་ཀྱང་མ་ལུས་པར་བྱེད་པར་  
  
  
༄༅། །འོང་ངོ། །སྙམ་དུ་རིག་ནས་གྲོས་བྱས་ཏེ་སྨྲས་པ། ལྷ་རྨི་ལམ་ནི་མི་བཟང་བདག་ཅིག་གོ་དེས་སྨྲས་པ། ཤེས་ལྡན་དག་གང་གིས་འབྲས་བུ་ཅིར་འགྱུར་དེ་དག་  
གིས་སྨྲས་པ། གཞི་དེ་ལས་ལྷ་རྒྱལ་སྲིད་ལས་ཉམས་པའམ། སྲོག་གི་བར་ཆད་དུ་འགྱུར་རོ། །རྒྱལ་པོས་སྨྲས་པ། ཤེས་ལྡན་དག་གང་གིས་ན་ང་རྒྱལ་སྲིད་ལས་ཀྱང་ཉམས་པར་མི་  
འགྱུར་ཞིང། སྲོག་གི་བར་ཆད་དུ་ཡང་མི་འགྱུར་བའི་ཐབས་དེ་ལྟ་འགའ་ཡོད་དམ། དེ་དག་གིས་སྨྲས་པ། ལྷ་ཁྱོད་ཀྱིས་སྡིག་པ་ཆེན་པོ་བྱས་ཏེ། བྲམ་ཟེ་བརྒྱད་ཁྲི་བསད་པས་དེའི་སླད་  
དུ༑ གལ་ཏེ་སྤྱོད་ན་ཐབས་གཅིག་ཅིག་མཆིས་སོ། །དེ་བྲམ་ཟེ་བསད་པ་དྲན་ནས་སྙིང་ཀུན་ཏུ་འདར་ཏེ་སྨྲས་པ། ཤེས་ལྡན་དག་ཅི་བྱ་སྨྲོས་ཤིག་དེ་དག་གིས་སྨྲས་པ། ལྷ་སྐྱེད་མོས་  
ཚལ་དུ་རྫིང་བུ་བརྐོར་སྩལ་ཏེ། བརྐོས་ནས་རྡོ་ཐལ་གྱིས་ཉུག་ཏུ་སྩོལ་ཅིག་དེ་ནས་དེར་ཡན་ལག་གི་མཆོག་ལྔ་པོ་གསོས་པ་དང་མདུན་ན་འདོན་དང། བ་ལང་སྐྱོང་གི་མ་ཞི་བ་དང་  
སྐྱ་བསེང་གི་བུ་མོ་སྒྲོལ་མ་དང། གཞོན་ནུ་བ་ལང་སྐྱོང་རྣམས་བསད་དེ་བཅུག་ལ། དེ་རྣམས་ཀྱི་ཁྲག་གིས་ཁྲུས་མཛད་དེ། རྫིང་བུ་ནས་བྱུང་ལ་པུས་མོ་གཉིས་ས་ལ་བཙུགས་ནས་  
བྲམ་ཟེ་རྣམས་ཀྱི་རྐང་པ་ལ་ལྕེས་བལྡགས་ན། དེ་ལྟ་ན་ཁྱོད་རྒྱལ་སྲིད་ལས་ཀྱང་ཉམས་པར་མི་འགྱུར་ཞིང། སྲོག་གི་བར་ཆད་དུ་ཡང་མི་འགྱུར་རོ། །རྒྱལ་པོས་བསམས་པ། གལ་ཏེ་  
  
  
མདུན་ན་འདོན་དང། བ་ལང་སྐྱོང་གི་མ་ཞི་བ་དང། སྐྱ་བསེང་གི་བུ་མོ་སྒྲོལ་མ་དང། གཞོན་ནུ་བ་ལང་སྐྱོང་རྣམས་བསད་ནས། བདག་རྒྱལ་  
པོ་བྱས་ཏེ་ཡང་ཅི་རུང་སྙམ་དུ་བསམས་ནས། བྲམ་ཟེ་རྣམས་ལ་སྨྲས་པ། ཤེས་ལྡན་དག་ཁྱེད་ཀྱིས་གང་སྨྲས་པ་དེ་ངས་ཐོས་ཀྱི། དེང་ཞིག་དང། རེ་ཞིག་བསམས་ཏེ་བྱའོ། །བྲམ་ཟེ་རྣམས་དོང་བ་  
དང༑ དེ་ལག་པ་འགྲམ་པ་ལ་གཏད་ནས་སེམས་ཁོང་དུ་ཆུད་ཅིང་འདུག་པ་བ་ལང་སྐྱོང་གི་མ་ཞི་བས་མཐོང་སྟེ། དེས་སྨྲས་པ། ལྷ་ཅིའི་སླད་དུ་ཕྱང། འགྲམ་པ་ལ་གཏད་དེ་སེམས་ཁོང་དུ་ཆུད་ཅིང་  
བཞུགས། དེས་ཇི་ལྟར་གྱུར་པ་ཐམས་ཅད་དེ་ལ་བསྙད་པ་དང། དེས་སྨྲས་པ། ལྷ་བྲམ་ཟེ་དེ་དག་ནི་རྟག་ཏུ་མི་རིགས་པ་བསྟེན་པ་ལགས་པས་དེ་དག་ཅི་འཚལ། བཞུད་ལ་འཕགས་པ་ཀ་  
ཏྱའི་བུ་ཆེན་པོ་ལ་ཞུས་ཤིག་དེས་སྨྲས་པ། ཞི་བ་ལེགས་སོ་།ལེགས་སོ། །ཁྱོད་ཀྱིས་དུས་སུ་འཕགས་པ་ཀ་ཏྱའི་བུ་ཆེན་པོ་ལ་གཏད་པས་འགྲོའོ། །ཞེས་ཚེ་དང་ལྡན་པ་ཀ་ཏྱའི་བུ་ག་ལ་  
བ་དེར་སོང་ངོ། །ད་དེར་སོང་སྟེ། སོང་ནས་ཚེ་དང་ལྡན་པ་ཀ་ཏྱའི་བུ་ཆེན་པོའི་རྐང་པ་ལ་མགོ་བོས་ཕྱག་འཚལ་ཏེ། ཕྱོགས་གཅིག་ཏུ་འདུག་གོ་ཕྱོགས་གཅིག་ཏུ་འདུག་ནས་རྒྱལ་པོ་གཏུམ་  
པོ་རབ་སྣང་གིས་ཚེ་དང་ལྡན་པ་ཀ་ཏྱའི་བུ་ཆེན་པོ་ལ་འདི་སྐད་ཅེས་སྨྲས་སོ། །སློབ་དཔོན་ཀ་ཏྱའི་བུ་ཆེན་པོ། འདི་ན་བདག་མཚན་མོ་མལ་ཆེན་པོ་ཞིག་ན་ཉལ་ཞིང་མཆིས་པའི་ཚེ་རྨི་ལམ་  
  
  
༄༅། །དུ་ས་བླའི་སྒྲ་དྲུག་དང། བར་སྣང་གི་སྒྲ་དྲུག་ནི་ཐོས། རྨི་ལམ་བརྒྱད་ནི་མཐོང་སྟེ། ས་བླའི་སྒྲ་དྲུག་གང་ཞེ་ན། འདི་ལྟ་སྟེ། དྲུག། མེད། བདག་ངན་  
སེམས། བདག་ཅག་འདི་རྣམས་ཞེས་བྱ་བ་སྟེ། འདི་དག་ནི་འདིར་ཚིགས་སུ་བཅད་པ་དྲུག་གི་ཡི་གེ་དང་པོ་ལགས་སོ། །དེ་ལ་དྲུག་ཅེས་བྱ་བ་ལས་ཚིགས་སུ་བཅད་པ་ནི། ལོ་ནི་སྟོང་  
ཕྲག་དྲུག་ཅུ་དང། །ལོ་ནི་བརྒྱ་ཕྲག་དྲུག་ཅུ་རུ། །སེམས་ཅན་དམྱལ་བར་འཚེད་རྣམས་ཀྱི། །ནམ་ཞིག་མཐར་ནི་ཕྱིན་པར་འགྱུར་།མེད་ཅེས་བྱ་བ་ལས་ཚིགས་སུ་བཅད་པ་ནི། མཐའ་  
མེད་མཐའ་ལྟ་ག་ལ་ཡོད། །ང་དང་ཁྱེད་ཅག་ཉིད་ཀྱིས་ནི། །མཐའ་ཉིད་དམིགས་པར་མི་འགྱུར་བ། །དེ་ལྟར་སྡིག་པའི་ལས་བྱས་སོ། །བདག་ཅེས་བྱ་བ་ལས་ཚིགས་སུ་བཅད་པ་ནི་  
བདག་ཅག་གིས་ནི་ལོངས་སྤྱོད་དག་མཐུན་དང་མི་མཐུན་པས་བསྒྲུབས་པ། །གཞན་དག་པ་དེ་བས་དགའ་བྱེད་ཀྱི། །བདག་ཅག་སྡུག་བསྔལ་སྐལ་ཅན་གྱུར། །ངན་ཅེས་བྱ་བ་ལས་  
ཚིགས་སུ་བཅད་པ་ནི། འདི་ན་བདག་ཅག་འཚོ་བ་ངན། །བདག་ཅག་གང་བདོག་དེ་མ་བཏང། །ལོངས་སྤྱོད་དག་ནི་ཡོད་པའི་ཚེ། །བདག་ཉིད་ལ་ནི་ཕན་མ་བྱས། །སེམས་ཞེས་བྱ་  
བ་ལས་ཚིགས་སུ་བཅད་པ་ནི། སེམས་ཀྱིས་སུ་ནི་བསླུས་གྱུར་ཅིང། །མི་ཤེས་པས་ནི་བདས་གྱུར་པ། །སེམས་ཅན་དམྱལ་བར་སྐྱེས་རྣམས་ཀྱི་།གཉའ་ནི་སུ་ཞིག་བྱེད་པར་འགྱུར། །  
  
  
བདག་ཅག་འདི་རྣམས་བདེ་འགྲོ་རུ། །སོང་སྟེ་དགེ་བ་མང་བྱས་ནས། །དེ་ནས་བསོད་ནམས་བྱས་གྱུར་ཅིང། །ཤིས་པ་བྱས་རྣམས་མཐོ་  
རིས་འདོང། །བར་སྣང་གི་སྒྲ་དྲུག་གང་ཞེ་ན། འདི་ལྟ་སྟེ་ཐམས་ཅད། སུ། གང། ད་ནི། དེ་རྣམས། འདི་དག་ཅེས་བྱ་བ་སྟེ། འདི་དག་ནི་ཚིགས་སུ་བཅད་པ་དྲུག་གི་ཡི་གེ་དང་པོ་ལགས་སོ། །དེ་  
ལ་ཐམས་ཅད་ཅེས་བྱ་བ་ལས་ཚིགས་སུ་བཅད་པ་ནི། ཐམས་ཅད་གསོག་ཏུ་ཕྱུང་ཟིན་ཏེ། །དེ་ལ་སྙིང་པོ་ཙམ་ཞིག་ལུས། །རྒྱལ་པོ་སྲིན་དེ་སྙིང་པོ་ལ། །དགའ་བ་མེད་པས་རེ་བ་བོར། །སུ་ཞེས་  
བྱ་བ་ལས་ཚིགས་སུ་བཅད་པ་ནི། སུ་ཞིག་གཉེར་ལེན་ཚུལ་ངན་པོའི་།མིག་ཡ་གཅིག་ཀྱང་འཇོར་བྱེད་པ། །དེས་ནི་བདག་གི་བུ་ཚ་དང་།བདག་ཀྱང་སྡུག་བསྔལ་ལས་ཐར་བྱས། །གང་ཞེས་  
བྱ་བ་ལས་ཚིགས་སུ་བཅད་པ་ནི། རྫིང་འདི་ཉ་དང་རུ་སྦལ་ནི་།མང་པོ་དག་གིས་གང་བ་ལས། །ད་ནི་སྦལ་པས་འཚོ་མོད་ཀྱི། །བདག་གིས་གནས་ནི་མི་འདོར་རོ། །ད་ནི་ཞེས་བྱ་བ་ལས་ཚིགས་  
སུ་བཅད་པ་ནི། གང་ཞིག་རི་བོ་གཏུམ་ལྡན་ལ། །བདག་ལ་རྐང་པས་ནོམ་བྱེད་པའི། །ལོང་བ་ཉོན་མོངས་དེ་དག་ནི། །ད་ནི་མགོན་ཡང་མེད་པར་འགྱུར། །དེ་རྣམས་ཞེས་བྱ་བ་ལས་  
ཚིགས་སུ་བཅད་པ་ནི། དེ་རྣམས་མཚོ་ནི་བཟང་པོ་ལས། །ཆུ་ནི་བསིལ་ཞིང་ཞིམ་པ་དག་བདེ་བླག་ཉིད་དུ་རྙེད་པར་འགྱུར། །བདག་ཀྱང་ད་ལྟར་དེར་དགའོ། །འདི་དག་ཅེས་བྱ་བ་ལས་  
  
  
༄༅། །ཚིགས་སུ་བཅད་པ་ནི། འདི་དག་ཁྲུས་བྱས་ཟོས་ནས་ནི་།ཕྱོགས་དང་ཕྱོགས་སུ་འགྲོ་བར་བྱེད། །བདག་ནི་རྙི་ཡིས་བཟུང་གྱུར་པ། །སྔོན་ཀོ་སྡིག་པ་ཅི་ཞིག་  
བྱས༑ །རྨི་ལམ་བརྒྱད་ཅེས་བྱ་བ་གང་ཞེ་ན། འདི་ལྟ་སྟེ་ཙནྡན་དཀར་པོས་ལུས་བྱུགས་པ་དང། ཙནྡན་དམར་པོས་གཏོར་བ་དང། ཀླད་ལ་མེ་འབར་བ་དང། མཆན་ཁུང་གཉིས་  
ནས་སྦྲུལ་གཉིས་འཕྱང་བ་དང། རྐང་པ་གཉིས་ལ་ཉ་ཁར་བ་གཉིས་ལྡག་པ་དང། ངང་པ་གཉིས་ནམ་མཁའ་ལ་འཕུར་བ་དང། རི་ནག་པོ་ཞིག་མདུན་ན་ཚུར་འོང་བ་དང། ཆུ་སྐྱར་  
དག་མགོ་ལ་རྟུག་པས་འཐོར་བ་མཐོང་སྟེ། གཉིད་སད་ནས་འཇིགས་པར་གྱུར། བག་ཚ་བར་གྱུར་ཅིང། སྤུ་ཟིང་ཞེས་བགྱིད་ནས། གཞི་འདི་ལས་བདག་རྒྱལ་སྲིད་ལས་ཉམས་  
པའམ། སྲོག་གི་བར་ཆད་དུ་མི་འགྱུར་གྲང་སྙམ་བགྱིད་དོ། །འཕགས་པ་ཀ་ཏྱའི་བུ་ཆེན་པོ་ལ་བདག་དོན་འདི་ཞུ་ན། གཞི་འདི་ལས་བདག་རྒྱལ་སྲིད་ལས་ཉམས་པའམ། སྲོག་  
གི་བར་ཆད་དུ་མི་འགྱུར་ལགས་གྲང། ཚེ་དང་ལྡན་པ་ཀ་ཏྱའི་བུ་ཆེན་པོས་སྨྲས་པ། རྒྱལ་པོ་ཆེན་པོ་ཁྱོད་ཀྱིས་སྒྲ་དེ་དག་དང་རྨི་ལམ་དེ་དག་གཞན་འགའ་ཞིག་ལ་བསྙད་དམ་  
དེས་སྨྲས་པ། འཕགས་པ་བསྙད་དོ། །སུ་ཞིག་ལ། བྲམ་ཟེ་རྣམས་ལའོ། །དེ་དག་གིས་ཁྱོད་ལ་ཇི་སྐད་དུ་ལུང་བསྟན། དེས་ཇི་ལྟར་གྱུར་པ་རྒྱས་པར་བསྙད་པ་དང། དེས་སྨྲས་པ། རྒྱལ་  
  
  
ལྷའི་འཇིག་རྟེན་མངོན་པར་འདོད་པ་ཡིན་ཏེ། དེ་དག་ཅི་ཤེས། ཁྱོད་ཀྱིས་སྒྲ་བཟང་པོ་དག་ཅིག་ཀྱང་ཐོས། རྨི་ལམ་བཟང་པོ་དག་ཅིག་  
ཀྱང་མཐོང་གི། ཁྱོད་མ་འཇིགས་ཤིག་དང། གཞི་དེ་ལས་ཁྱོད་རྒྱལ་སྲིད་ཉམས་པར་ཡང་མི་འགྱུར། སྲོག་གི་བར་ཆད་དུ་ཡང་མི་འགྱུར་རོ། །དེ་ཅིའི་ཕྱིར་ཞེ་ན། རྒྱལ་པོ་ཆེན་པོ་ཁྱོད་ཀྱི་  
རྨི་ལམ་ན། ས་བླའི་སྒྲ་དྲུག་ཐོས་པ་གང་ཡིན་པ་དེ་གང་གི་ལྟས་ཡིན་ཞེ་ན། ཁྱོད་ཀྱི་མདུན་རོལ་གྱི་རྒྱལ་པོ་དྲུག་ཅིག་གིས་ཆོས་དང་ཆོས་མ་ཡིན་པས་རྒྱལ་སྲིད་བྱེད་དུ་བཅུག་པས་ལུས་ཞིག་ནས་  
སེམས་ཅན་དམྱལ་བ་རྣམས་ཀྱི་ནང་དུ་སྐྱེས་སོ།། །།འདུལ་བ་ཕྲན་ཚེགས་ཀྱི་གཞི། བམ་པོ་ཉི་ཤུ་རྩ་དགུ་པ། དེ་ན་གཅིག་གིས་སེམས་ཅན་དམྱལ་བའི་སྡུག་བསྔལ་གྱིས་ཉེན་  
ནས་ཚིགས་སུ་བཅད་པ། ལོ་ནི་སྟོང་ཕྲག་དྲུག་ཅུ་དང། །ལོ་ནི་བརྒྱ་ཕྲག་དྲུག་ཅུ་རུ། །སེམས་ཅན་དམྱལ་བར་འཚེད་རྣམས་ཀྱིས་།ནམ་ཞིག་མཐར་ནི་ཕྱིན་པར་འགྱུར། །ཞེས་བྱ་བ་སྨྲས་སོ། །  
གཉིས་པས་ཚིགས་སུ་བཅད་པ། མཐའ་མེད་མཐའ་ལྟ་ག་ལ་ཡོད། །ང་དང་ཁྱེད་ཅག་ཉིད་ཀྱིས་ནི། །མཐའ་ཉིད་དམིགས་པར་མི་འགྱུར་བ་།དེ་ལྟར་སྡིག་པའི་ལས་བྱས་སོ། །ཞེས་བྱ་བ་  
སྨྲས་སོ། །གསུམ་པས་ཚིགས་སུ་བཅད་པ། བདག་ཅག་གིས་ནི་ལོངས་སྤྱོད་དག་མཐུན་དང་མི་མཐུན་པས་བསྒྲུབས་པ། །གཞན་དག་བདེ་བས་དགའ་བྱེད་ཀྱི། །བདག་ཅག་སྡུག་བསྔལ་  
  
  
༄༅། །སྐལ་ཅན་གྱུར། །ཅེས་བྱ་བ་སྨྲས་སོ། །བཞི་པས་ཚིགས་སུ་བཅད་པ། འདི་ན་བདག་ཅག་འཚོ་བ་ངན། །བདག་ཅག་གང་བདོག་དེ་མ་བཏང། །ལོངས་སྤྱོད་  
དག་ནི་ཡོད་པའི་ཚེ། །བདག་ཉིད་ལ་ནི་ཕན་མ་བྱས། །ཞེས་བྱ་བ་སྨྲས་སོ། །ལྔ་བས་ཚིགས་སུ་བཅད་པ། སེམས་ཀྱིས་ལུས་ནི་བསླུས་གྱུར་ཅིང། །མི་ཤེས་པས་ནི་བདས་གྱུར་པ་  
སེམས་ཅན་དམྱལ་བར་སྐྱེས་རྣམས་ཀྱི། །གཉའ་ནི་སུ་ཞིག་བྱེད་པར་འགྱུར། །ཞེས་བྱ་བ་སྨྲས་སོ། །དྲུག་པས་ཚིགས་སུ་བཅད་པ། བདག་ཅག་འདི་རྣམས་བདེ་འགྲོ་རུ། །སོང་སྟེ་  
དགེ་བ་མང་བྱས་ནས། །དེ་ནས་བསོད་ནམས་བྱས་གྱུར་ཅིང། །ཤིས་པ་བྱས་རྣམས་མཐོ་རིས་འདོང། །ཞེས་བྱ་བ་སྨྲས་ཏེ། དེ་དག་ནི་དེའི་ལྟས་ཡིན་ནོ། །རྒྱལ་པོ་ཆེན་པོ་ཁྱོད་ཀྱིས་  
བར་སྣང་ལས་སྒྲ་དྲུག་ཐོས་པ་གང་ཡིན་པ་དེ་གང་གི་ལྟས་ཡིན་ཞེ་ན། ཁྱོད་ཀྱི་ཁྱིམ་གྱི་གདུང་མ་དེ་ལ་སྲིན་བུ་ཞིག་གནས་པ་དེས། དེའི་སྙིང་པོ་མ་ཡིན་པ་ཐམས་ཅད་ཟོས་ནས་  
སྙིང་པོ་ཉེ་ཚེ་ལུས་པ་དང། དེ་དེ་ལྟར་མངོན་པར་མི་དགའ་ནས་ཚིགས་སུ་བཅད་པ། ཐམས་ཅད་གསོག་ཏུ་ཕྱུང་ཟིན་ཏེ། །འདི་ལ་སྙིང་པོ་ཙམ་ཞིག་ལུས། །རྒྱལ་པོ་སྲིན་དེ་སྙིང་  
པོ་ལ། །དགའ་བ་མེད་པས་རེ་བ་བོར། །ཞེས་བྱ་བ་སྨྲས་སོ། །ནམ་མཁའི་སྒྲ་དང་པོ་ནི་དེ་ཡིན་ཏེ། དེ་བས་ན་ཁྱོད་ཀྱིས་ཕྱུང་ལ་གདུང་གཞན་ཞིག་ཆུག་ཅིག་རྒྱལ་པོ་ཆེན་པོ་  
  
  
རོག་མོའི་སྒོ་ང་བྱུང་ཞིང། བྱུང་བ་རྣམས་བཅོམ་པ་དང། དེ་བུ་དང་བྲལ་བས་ཡིད་མ་བདེ་བ་སྐྱེས་ཏེ། སྙིང་རྗེ་རྗེ་སྐད་དུ་ངུ་ཞིང་དལ་བུས་ཚིགས་  
སུ་བཅད་པ། སུ་ཞིག་གཉེར་ལེན་ཚུལ་ངན་པོའི། །མིག་ཡ་གཅིག་ཀྱང་འཇོར་བྱེད་པ། །དེས་ནི་བདག་གི་བུ་ཚ་དང། །བདག་ཀྱང་སྡུག་བསྔལ་ལས་ཐར་བྱས། །ཞེས་བྱ་བ་སྨྲས་ཏེ། ནམ་མཁའི་  
སྒྲ་གཉིས་པ་ནི་དེ་ཡིན་གྱི། ཁྱོད་ཀྱིས་དེ་འཇོམས་སུ་མ་གཞུག་ཅིག་།གཞན་ཡང་ཁྱོད་ཀྱི་ཁྱིམ་ན་རྩེ་བའི་རྫིང་བུ་བྱ་རོག་གིས་བཏུང་སླེབས་ཙམ་དུ་ཆུས་ཁ་ད་ཅན་དུ་གང་བ་ཉ་དང། རུ་སྦལ་དང། སྦལ་  
པ་མང་པོ་གནས་པ་དེ་ན། ཆུ་སྐྱར་གཅིག་ཅིག་ཉ་དག་ཟ་ཞིང་འདུག་པ་ལས། དེ་བསྐམས་ཏེ་ཆུ་མེད་པར་གྱུར་པ་དང། ཆུ་སྐྱར་དེས་དེ་ལྟ་བུ་དེ་མཐོང་ནས། མི་དགའ་སྟེ་ཚིགས་སུ་བཅད་པ། རྫིང་  
འདི་ཉ་དང་རུ་སྦལ་ནི། །མང་པོ་དག་གིས་གང་བ་ལས། །ད་ནི་སྦལ་པས་འཚོ་མོད་ཀྱི། །བདག་གིས་གནས་ནི་མི་འདོར་རོ། །ཞེས་བྱ་བ་སྨྲས་ཏེ། ནམ་མཁའི་སྒྲ་གསུམ་པ་ནི་དེ་ཡིན་གྱི། ཁྱོད་  
ཀྱིས་དེ་ཆུས་ཁོང་ཞིག་གཞན་ཡང་ཁྱོད་ཀྱི་ཡུལ་ན་རི་བོ་གཏུམ་ལྡན་ཞེས་བྱ་བ་དེ་ལ། གླང་པོ་ཆེ་དང། གླང་པོ་ཆེ་མོ་དམུས་ལོང་ཞིག་གནས་ཏེ། དེ་གཉིས་ལ་བུ་གཅིག་ཅིག་ཡོད་པ་དེ། དེ་དག་གི་  
རིམ་གྲོ་བྱེད་དོ། །དེ་དེ་གཉིས་ཀྱི་ཟས་ཀྱི་ཕྱིར་སོང་བ་དང་གླང་པོ་ཆེ་མོ་ཞིག་དང་ལྷན་ཅིག་འདུས་པར་གྱུར་པ་ལས། དེ་ཁྱོད་ཀྱིས་ཐབས་ཀྱིས་གྲོངས་ཏེ་ཁྲིད་དེ་འོངས་ནས་བཏགས་ཏེ་བཞག་པ་དང། དེ་  
  
  
༄༅། །མ་དང་ཕའི་རྗེས་སུ་མྱ་ངན་བྱེད་ཅིང་རྩྭ་ཡང་མི་ཟ། ཆུ་ཡང་མི་འཐུང་བར་དེ་དག་རྗེས་སུ་དྲན་ཞིང་མི་དགའ་བར་གྱུར་ནས་ཚིགས་སུ་བཅད་པ། གང་ཞིག་རི་བོ་གཏུམ་ལྡན་ལ། །བདག་  
ལ་རྐང་པས་ནོམ་བྱེད་པའི། །ལོང་བ་ཉོན་མོངས་དེ་དག་ནི། །ད་ནི་མགོན་ཡང་མེད་པར་གྱུར། །ཅེས་བྱ་བ་སྨྲས་ཏེ། ནམ་མཁའི་སྒྲ་བཞི་པ་ནི་དེ་ཡིན་གྱི། ཕ་མའི་གྲོགས་བྱེད་པ་  
ཤིན་མི་རུང་བས་ཁྱོད་ཀྱིས་དེ་ཐོང་ཞིག་གཞན་ཡང་ཁྱོད་ཀྱི་ཁྱིམ་ན་རི་དྭགས་ཤིག་བཟུང་སྟེ་འདུག་པ་དེ་ཁྱུ་དང་ཕྲལ་བས་དགོན་པའི་རི་དྭགས་རྣམས་དྲན་ནས་ཚིགས་སུ་བཅད་པ། དེ་རྣམས་  
མཚོ་ནི་བཟང་པོ་ལས། །ཆུ་ནི་བསིལ་ཞིང་ཞིམ་པ་དག་བདེ་བླག་ཉིད་དུ་རྙེད་པར་འགྱུར། །བདག་ཀྱང་ད་ལྟར་དེར་དགའོ། །ཞེས་བྱ་བ་སྨྲས་ཏེ། བར་སྣང་གི་སྒྲ་ལྔ་པ་ནི་དེ་ཡིན་གྱི། ཁྱོད་ཀྱིས་དེ་  
ཐོང་ཞིག་གཞན་ཡང་ཁྱོད་ཀྱི་ཁྱིམ་ན་ངང་པ་དག་ཅིག་བཟུང་སྟེ་འདུག་པ་དེ་དག་གིས་ངང་པ་གནམ་ལ་འཕུར་བ་དག་མཐོང་ནས་མི་དགའ་སྟེ་ཚིགས་སུ་བཅད་པ། འདི་དག་ཁྲུས་བྱས་ཟོས་ནས་  
ནི༑ ༑ཕྱོགས་དང་ཕྱོགས་སུ་འགྲོ་བར་བྱེད། །བདག་ནི་རྙི་ཡིས་བཟུང་གྱུར་པ། །སྔོན་ཀོ་སྡིག་པ་ཅི་ཞིག་བྱས། །ཞེས་བྱ་བ་སྨྲས་ཏེ་ནམ་མཁའི་སྒྲ་དྲུག་པ་ནི་དེ་ཡིན་པས་དེ་དག་ཀྱང་ཁྱོད་ཀྱིས་  
བཏང་བར་བྱ་སྟེ། དེ་ནི་དེ་དག་གི་ལྟས་ཡིན་ནོ། །རྒྱལ་པོ་ཆེན་པོ་ཁྱོད་ཀྱི་རྨི་ལམ་བརྒྱད་མཐོང་བ་གང་ཡིན་པ་དེ་ཅིའི་སྔ་ལྟས་ཡིན་ཞེན། རེ་ཞིག་ཙནྡན་དཀར་པོས་ལུས་བྱུགས་པར་མཐོང་བ་གང་  
  
  
པོ་ཆེ་ཞིག་སྐྱེས་སུ་བསྐུར་བ་ལམ་དུ་ཞུགས་ཤིང་འདུག་སྟེ། དེ་ཞག་བདུན་ན་ཕྱིན་པར་འགྱུར་བས། ཁྱོད་ཀྱི་རྨི་ལམ་དང་པོ་ནི་དེའི་  
སྔ་ལྟས་ཡིན་ནོ། །ཁྱོད་ཀྱི་ལུས་ལ་ཙནྡན་དམར་པོས་གཏོར་བར་མཐོང་བ་གང་ཡིན་པ་ནི། ཁྱོད་ལས་འཛིན་གྱི་རྒྱལ་པོས་ལ་བ་རིན་པོ་ཆེ་ཞིག་སྐྱེས་སུ་བསྐུར་བ་ལམ་དུ་ཞུགས་ཤིང་འདུག་སྟེ། དེ་ཡང་  
ཞག་བདུན་ན་ཕྱིན་པར་འགྱུར་བས། རྨི་ལམ་གཉིས་པ་ནི་དེའི་སྔ་ལྟས་ཡིན་ནོ། །ཁྱོད་ཀྱིས་ཀླད་པ་ལ་མེ་འབར་བ་མཐོང་བ་གང་ཡིན་པ་ནི། ཁྱོད་ལ་ཡུལ་ཡ་བ་ནིའི་རྒྱལ་པོས་གསེར་གྱི་ཕྲེང་བ་ཞིག་  
སྐྱེས་སུ་བསྐུར་བ་ལམ་དུ་ཞུགས་ཤིང་འདུག་སྟེ། དེ་ཡང་ཞག་བདུན་ན་ཕྱིན་པར་འགྱུར་བས། རྨི་ལམ་གསུམ་པ་ནི་དེའི་སྔ་ལྟས་ཡིན་ནོ་།ཁྱོད་ཀྱི་མཆན་ཁུང་གཉིས་ནས་སྦྲུལ་གཉིས་འཕྱང་བ་  
མཐོང་བ་གང་ཡིན་པ་ནི། ཁྱོད་ལ་རྒྱའི་རྒྱལ་པོས་རལ་གྲི་ཟུང་ཞིག་སྐྱེས་སུ་བསྐུར་བ་ལམ་དུ་ཞུགས་ཤིང་འདུག་སྟེ། དེ་ཡང་ཞག་བདུན་ན་ཕྱིན་པར་འགྱུར་བས། ཁྱོད་ཀྱི་རྨི་ལམ་བཞི་པ་ནི་དེའི་  
སྔ་ལྟས་ཡིན་ནོ། །ཁྱོད་ཀྱི་རྐང་པ་གཉིས་ལ་ཉ་ཁར་བ་གཉིས་ལྔག་[* LDAG ?]ཨ་མཐོང་བ་གང་ཡིན་པ་ནི། ཁྱོད་ལ་སིངྒ་ལའི་རྒྱལ་པོས་ནོར་བུའི་ལྷམ་ཟུང་ཞིག་སྐྱེས་སུ་བསྐུར་བ་ལམ་དུ་ཞུགས་ཤིང་འདུག་  
སྟེ༑ དེ་ཡང་ཞག་བདུན་ན་ཕྱིན་པར་འགྱུར་བས། ཁྱོད་ཀྱི་རྨི་ལམ་ལྔ་པ་ནི་དེའི་སྔ་ལྟས་ཡིན་ནོ། །ཁྱོད་ཀྱིས་ངང་པ་གཉིས་ནམ་མཁའ་ལ་འཕུར་བ་མཐོང་བ་གང་ཡིན་པ་ནི། ཁྱོད་ལ་བྷ་ག་ལའི་  
  
  
༄༅། །རྒྱལ་པོས་རྟ་གཉིས་ཤིག་སྐྱེས་སུ་བསྐུར་བ་ལམ་དུ་ཞུགས་ཤིང་འདུག་སྟེ། དེ་ཡང་ཞག་བདུན་ན་ཕྱིན་པར་འགྱུར་བས། ཁྱོད་ཀྱི་རྨི་ལམ་དྲུག་པ་ནི་དེའི་སྔ་ལྟས་  
ཡིན་ནོ། །ཁྱོད་ཀྱིས་རི་ནག་པོ་ཞིག་མདུན་ནས་ཚུར་འོངས་པ་མཐོང་བ་གང་ཡིན་པ་དེ་ནི། ཁྱོད་ལ་ཀ་ལིངྐའི་རྒྱལ་པོས་གླང་པོ་ཆེའི་གཙོ་བོ་ཞིག་སྐྱེས་སུ་བསྐུར་བ་ལམ་དུ་ཞུགས་ཤིང་འདུག་  
སྟེ༑ དེ་ཡང་ཞག་བདུན་ན་ཕྱིན་པར་འགྱུར་བས། ཁྱོད་ཀྱི་རྨི་ལམ་བདུན་པ་ནི་དེའི་སྔ་ལྟས་ཡིན་ནོ། །ཁྱོད་ཀྱིས་ཆུ་སྐྱར་དག་མགོ་ལ་རྟུག་པས་འཐོར་བ་གང་ཡིན་པ་དེ་ནི། ཁྱོད་དང་བ་ལང་  
སྐྱོང་གི་མ་ཞི་བ་ཤེས་པར་འགྱུར་རོ། །ཁྱོད་ཀྱིས་བྲམ་ཟེ་རྣམས་ལ་ཡང་ངན་སེམས་བསྐྱེད་པར་མི་བྱའོ། །དེ་སྐད་ཅེས་སྨྲས་པ་དང། རྒྱལ་པོ་རབ་སྣང་སྲོག་སྟོར་བ་ལས་ཕྱིར་རྙེད་པ་  
བཞིན་དུ་དགའ་བ་དང། མགུ་བ་དང། རབ་ཏུ་དགའ་བ་དང། རངས་པ་དང། བདེ་བ་དང། ཡིད་བདེ་བ་སྐྱེས་ནས། ཚེ་དང་ལྡན་པ་ཀ་ཏྱའི་བུ་ཆེན་པོས་བཤད་པ་ལ་རྗེས་སུ་ཡི་  
རང་ནས། རྐང་པ་ལ་མགོ་བོས་ཕྱག་འཚལ་ཏེ། སྟན་ལས་ལངས་ཏེ་སོང་ངོ། །དེ་རང་གི་ཁྱིམ་དུ་སོང་ནས། ཚེ་དང་ལྡན་པ་ཀ་ཏྱའི་བུ་ཆེན་པོས་ཇི་སྐད་སྨྲས་པ་དེ་ཐམས་ཅད་བསྒྲུབས་  
ཏེ༑ གདུང་མ་ཡང་གཞན་ཞིག་བཅུག་རྟ་རྫི་གཉེར་ལེན་ཡང་དེ་ལྟར་བྱེད་དུ་མ་བཅུག་རྫིང་བུ་ཡང་ཆུས་བཀང། གླང་པོ་ཆེ་དང། རི་དྭགས་དང། ངང་པ་རྣམས་ཀྱང་བཏང་ངོ། །ཞག་  
  
  
ནས། དེ་ནོར་རྙེད་པས་ཡིད་བདེ་བ་སྐྱེས་ནས། ཚེ་དང་ལྡན་པ་ཀ་ཏྱའི་བུ་ཆེན་པོ་ལ་ཇེ་སེམས་མངོན་པར་དད་པར་གྱུར་ཏེ་བསམས་པ་བདག་  
གི་ཁྱིམ་ན་དཔལ་དང་དབང་ཐང་ཕུན་སུམ་ཚོགས་པ་གང་ཅུང་ཟད་ཡོད་པ་དེ་ཐམས་ཅད་ནི་འཕགས་པ་ཀ་ཏྱའི་བུ་ཆེན་པོ་ལ་བརྟེན་ནས་ཡིན་ནོ། །དེའི་ཕྱིར་རེ་ཞིག་གོས་བེའུ་རས་ཡུག་པོ་ཆེ་  
འདི་བསྐུར་ལ་ཕྱིས་རྒྱལ་སྲིད་བསྟབ་པར་བྱའོ་སྙམ་དུ་རིག་ནས་མི་ཞིག་ལ་སྨྲས་པ། ཀྱེ་སྐྱེས་བུ་ཁྱོད་ཚུར་གོས་བེའུ་རས་ཡུག་པོ་ཆེ་འདི་ཁྱེར་ལ་འཕགས་པ་ཀ་ཏྱའི་བུ་ཆེན་པོ་ལ་ཕུལ་ཅིག་  
ཅེས་བྱས་པ་དང། དེས་གོས་བེའུ་རས་ཡུག་པོ་ཆེ་དེ་ཁྱེར་ནས་འཕགས་པ་ཀ་ཏྱའི་བུ་ཆེན་པོ་ལ་བྱིན་ནོ། །དེ་ནས་བ་ལང་སྐྱོང་གི་མ་ཞི་བ་དང། སྐྱ་བསེང་གི་བུ་མོ་སྒྲོལ་མ་དང། གཞོན་ནུ་  
བ་ལང་སྐྱོང་དང། གསོས་པ་དང། མདུན་ན་འདོན་ལ་སྨྲས་པ། ཤེས་ལྡན་དག་ང་ལ་ཡུལ་སྣ་ཚོགས་ལ་དབང་བའི་རྒྱལ་པོ་རྣམས་ཀྱིས་སྐྱེས་འདི་དག་བསྐུར་གྱི། ཁྱེད་གང་ཇི་ལྟར་  
འདོད་པ་བཞིན་ཁྱེར་ཅིག་དེ་ནས་བ་ལང་སྐྱོང་གི་མ་ཞི་བས་ནི་གསེར་གྱི་འཕྲེང་བ་ཁྱེར། སྐྱ་བསེང་གི་བུ་མོ་སྒྲོལ་མས་ནི་ལ་བ་རིན་པོ་ཆེ། གཞོན་ནུ་བ་ལང་སྐྱོང་གིས་ནི་རྟ་གཉིས་  
གསོས་པས་ནི་རལ་གྲི་ཟུང་ཞིག་མདུན་ན་འདོན་གྱིས་ནི་ནོར་བུའི་ལྷམ་ཟུང་ཞིག་ཁྱེར་ཏེ། གླང་པོ་ཆེའི་གཙོ་བོ་ལུས་པ་དེ་རྒྱལ་པོས་ཁྱེར་རོ། །དེ་ནས་རྒྱལ་པོ་རབ་སྣང་ཡན་ལག་གི་  
  
  
༄༅། །མཆོག་ལྔ་ལ་རིན་པོ་ཆེ་དག་གིས་བགོ་བཤའ་བྱས། ཚེ་དང་ལྡན་པ་ཀ་ཏྱའི་བུ་ཆེན་པོ་ག་ལ་བ་དེར་སོང་སྟེ་ཕྱིན་ནས་ཚེ་དང་ལྡན་པ་ཀ་ཏྱའི་བུ་ཆེན་པོའི་  
རྐང་པ་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འདུག་གོ་ཕྱོགས་གཅིག་ཏུ་འདུག་ནས། རྒྱལ་པོ་རབ་སྣང་གིས་ཚེ་དང་ལྡན་པ་ཀ་ཏྱའི་བུ་ཆེན་པོ་ལ་འདི་སྐད་ཅེས་སྨྲས་སོ། །  
འཕགས་པ་སྨན་འདོགས་ཤིང་གཅེས་སྤྲས་མཛད་པ་ལགས་ཏེ། དེའི་སླད་དུ་བདག་འཕགས་པ་ལ་རྒྱལ་སྲིད་སྟོབས་ན། ཐུགས་བརྩེ་བ་ཉེ་བར་གཟུང་སྟེ་རྒྱལ་སྲིད་བཞེས་སུ་གསོལ་  
ཚེ་དང་ལྡན་པ་ཀ་ཏྱའི་བུ་ཆེན་པོས་སྨྲས་པ། རྒྱལ་པོ་ཆེན་པོ་བཅོམ་ལྡན་འདས་ཀྱིས་དགེ་སློང་ལ་རྒྱལ་སྲིད་བྱེད་པ་བཀག་གོ་།རྒྱལ་པོས་སྨྲས་པ། འཕགས་པ་གལ་ཏེ་དེ་ལྟ་ན་འདོད་  
པ་ཐམས་ཅད་སྟོབས་ན། འདོད་པ་ཐམས་ཅད་ཡོངས་སུ་སྤྱད་དུ་གསོལ་དེས་སྨྲས་པ། རྒྱལ་པོ་ཆེན་པོ་བཅོམ་ལྡན་འདས་ཀྱི་འདོད་པ་ཐམས་ཅད་ཀྱང་བཀག་གོ་རྒྱལ་པོས་སྨྲས་པ་  
འཕགས་པ་གལ་ཏེ་དེ་ལྟ་ན་ལོངས་སྤྱོད་དང། ལོངས་སྤྱོད་ཀྱི་མཆོག་རྣམས་སྟོབས་ན་ཡོངས་སུ་སྤྱད་དུ་གསོལ། དེས་སྨྲས་པ། རྒྱལ་པོ་ཆེན་པོ་རེ་ཞིག་བཅོམ་ལྡན་འདས་ལ་ཞུས་ཏེ་  
བྱའོ། །རྒྱས་པོས་སྨྲས་པ། འཕགས་པ་དེ་ལྟར་མཛོད་ཅིག་དེའི་ཚེ་ན་བཅོམ་ལྡན་འདས་ནི་མཉན་ཡོད་ན་རྒྱལ་པོ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་  
  
  
༑སྐབས་དེ་ལྟ་བུ་ལ་སངས་རྒྱས་བཅོམ་ལྡན་འདས་རྣམས་ལ་མི་མཁྱེན་པའམ། མི་གཟིགས་པའམ། མི་རིག་པའམ། རྣམ་པར་མི་རིག་པ་ཅུང་ཟད་ཀྱང་མི་མངའ་སྟེ། བཅོམ་ལྡན་འདས་ཀྱིས་  
དགོངས་པ། དགེ་སློང་ཀ་ཏྱའི་བུ་ཆེན་པོ་ལོངས་སྤྱོད་དང་ལོངས་སྤྱོད་ཀྱི་མཆོག་རྣམས་དོན་དུ་གཉེར་བ་མ་ཡིན་མོད་ཀྱི། འོན་ཀྱང་སྐྱེ་བོ་ཕྱི་མ་རྣམས་ལ་ཕན་གདགས་སོ་སྙམ་དུ་དགོངས་ནས་འཇིག་  
རྟེན་པའི་ཐུགས་བསྐྱེད་པ་མཛད་དོ། །ཆོས་ཉིད་ཀྱིས་གང་གི་ཚེ་སངས་རྒྱས་བཅོམ་ལྡན་འདས་རྣམས་ཀྱིས་འཇིག་རྟེན་པའི་ཐུགས་བསྐྱེད་པ་དེའི་ཚེ་སྲོག་ཆགས་གྲོག་སྦུར་རྣམས་ཀྱིས་ཀྱང་བཅོམ་  
ལྡན་འདས་ཀྱི་ཐུགས་སེམས་ཀྱིས་ཤེས་སོ། །གང་གི་ཚེ་འཇིག་རྟེན་ལས་འདས་པའི་ཐུགས་བསྐྱེད་པ་དེའི་ཚེ་ནི། ཉན་ཐོས་དང། རང་སངས་རྒྱས་རྣམས་ཀྱིས་ཀྱང་བཅོམ་ལྡན་འདས་ཀྱི་  
ཐུགས་སེམས་ཀྱིས་མི་ཤེས་ན། བྱོལ་སོང་གི་སྐྱེ་གནས་སུ་སོང་བ་རྣམས་ཀྱིས་ལྟ་སྨོས་ཀྱང་ཅི་དགོས། དོན་འདི་ལ་ནི་བཅོམ་ལྡན་འདས་དང། ཚེ་དང་ལྡན་པ་ཀ་ཏྱའི་བུ་ཆེན་པོའི་ཐུགས་དང་སེམས་  
སུ་འཕྲོད་པའི་འཇིག་རྟེན་པའི་ཐུགས་བསྐྱེད་དོ། །དེ་ནས་བཅོམ་ལྡན་འདས་དང། ཚེ་དང་ལྡན་པ་ཀ་ཏྱའི་བུ་ཆེན་པོས་ལྷའི་མིག་དང་ལྷའི་རྣ་བ་མངོན་པར་བསྒྲུབས་ནས། ཕན་ཚུན་བལྟ་བ་དང་  
ཉན་པར་ཡང་ཞུགས་སོ། །དེ་ནས་བཅོམ་ལྡན་འདས་ལ་ཚེ་དང་ལྡན་པ་ཀ་ཏྱའི་བུ་ཆེན་པོས་འདི་སྐད་ཅེས་གསོལ་ཏོ། །བཙུན་པ་དགེ་སློང་གི་དགེ་འདུན་གྱི་ཆེད་དུ་ལོངས་སྤྱོད་དང་ལོངས་སྤྱོད་  
  
  
༄༅། །ཀྱི་མཆོག་དག་བླང་དུ་རུང་ལགས་སམ། བཅོམ་ལྡན་འདས་ཀྱིས་བཀའ་སྩལ་པ། ཀ་ཏྱའི་བུ་ཆེན་པོ་སྐྱེ་བོ་ཕྱི་མ་རྣམས་ལ་སྙིང་བརྩེ་བའི་ཕྱིར་དང། སྦྱིན་པ་  
པོ་རྣམས་ཀྱི་ལོངས་སྤྱོད་འཕེལ་བར་བྱ་བའི་ཕྱིར་རུང་སྟེ། དེ་ལྟ་བས་ན་དགེ་འདུན་ལ་ལོངས་སྤྱོད་དང་ལོངས་སྤྱོད་ཀྱི་མཆོག་རྣམས་གནང་གི་གང་ཟག་ལ་ནི་མ་ཡིན་ནོ། །དེ་ལ་ལོངས་སྤྱོད་  
ནི་འདི་དག་ཡིན་ཏེ། གྲོང་དང། ཞིང་རྣམས་སོ། །ལོངས་སྤྱོད་ཀྱི་མཆོག་ནི་བ་ལང་དང། མ་ཧེ་དང། ར་དང། ལུག་རྣམས་སོ། །དེ་ནས་ཚེ་དང་ལྡན་པ་ཀ་ཏྱའི་བུ་ཆེན་པོས་བཅོམ་  
ལྡན་འདས་ལ་ཞུས་ནས། རྒྱལ་པོ་རབ་སྣང་ལ་འདི་སྐད་ཅེས་སྨྲས་སོ། །རྒྱལ་པོ་ཆེན་པོ་བཅོམ་ལྡན་འདས་ཀྱིས་སྐྱེ་བོ་ཕྱི་མ་རྣམས་ལ་སྙིང་བརྩེ་བའི་ཕྱིར་དང། སྦྱིན་བདག་རྣམས་ཀྱི་  
ལོངས་སྤྱོད་འཕེལ་བར་བྱ་བའི་ཕྱིར་དགེ་འདུན་ལ་ལོངས་སྤྱོད་དང། ལོངས་སྤྱོད་ཀྱི་མཆོག་རྣམས་གནང་ངོ། །དེ་ནས་རྒྱལ་པོ་རབ་སྣང་གིས་ཚེ་དང་ལྡན་པ་ཀ་ཏྱའི་བུ་ཆེན་པོ་ལས་བརྟེན་  
ནས་ཡོ་བྱད་ཕུན་སུམ་ཚོགས་པའི་གཙུག་ལག་ཁང་བྱེད་དུ་བཅུག་སྟེ་ཕྱོགས་བཞིའི་དགེ་སློང་གི་དགེ་འདུན་ལ་ཕུལ་ནས། ལོངས་སྤྱོད་དང། ལོངས་སྤྱོད་ཀྱི་མཆོག་རྣམས་ཀྱང་ཕུལ་  
ལོ། །དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ་དགེ་སློང་དག་ངའི་དགེ་བསྙེན། ངའི་ཉན་ཐོས་དགེ་འདུན་ལ་ཐོག་མར་འདོད་པ་ཐམས་ཅད་སྟོབས་པ་རྣམས་  
  
  
འཕགས་རྒྱལ་གྱི་རྒྱལ་པོ་རབ་སྣང་འདི་ཡིན་ནོ། །དགེ་སློང་དག་ངའི་དགེ་བསྙེན། ངའི་ཉན་ཐོས་དགེ་འདུན་ལ་ཐོག་མར་བཤོས་འབུལ་བ་རྣམས་ཀྱི་ནང་ན་མཆོག་ནི་  
འདི་ལྟ་སྟེ། རྒྱལ་པོའི་ཁབ་ཀྱི་རྒྱལ་པོ་བཟོ་སྦྱངས་གཟུགས་ཅན་སྙིང་པོ་འདི་ཡིན་ནོ། །དགེ་སློང་དག་ངའི་དགེ་བསྙེན། ངའི་ཉན་ཐོས་དགེ་འདུན་ལ་ཐོག་མར་གནས་མལ་འབུལ་བ་རྣམས་ཀྱི་ནང་  
ན་མཆོག་ནི་འདི་ལྟ་སྟེ། མཉན་ཡོད་ཀྱི་ཁྱིམ་བདག་མགོན་མེད་ཟས་སྦྱིན་འདི་ཡིན་ནོ། །དགེ་སློང་དག་ངའི་དགེ་བསྙེན། ངའི་ཉན་ཐོས་དགེ་འདུན་ལ་ཐོག་མར་གཙུག་ལག་ཁང་བྱེད་པ་རྣམས་ཀྱི་  
ནང་ན་མཆོག་ནི་འདི་ལྟ་སྟེ། ཡུལ་ཝཱ་ར་ཎཱ་སིའི་ཁྱིམ་བདག་བཟང་ལྡན་འདི་ཡིན་ནོ། །བར་སྡོམ་ནི། འདོད་པ་ཀུན་གྱི་རབ་སྣང་སྟེ། །དགེ་འདུན་བཤོས་ཀྱི་བཟོ་སྦྱངས་ཡིན། །གནས་མལ་མགོན་  
མེད་ཟས་སྦྱིན་ཏེ། །གཙུག་ལག་ཁང་ནི་བཟང་ལྡན་ནོ། །རྒྱལ་པོ་རབ་སྣང་བཙུན་མོའི་འཁོར་དུ་རེས་ཀྱིས་ཟན་ཟ་སྟེ། ཉི་མ་གཅིག་ནི་བ་ལང་སྐྱོང་གི་མ་ཞི་བའི་དྲུང་དུ། གཅིག་ནི་སྐྱ་བསེང་གི་  
བུ་མོ་སྒྲོལ་མའི་དྲུང་དུའོ། །དེའི་དུས་གཞན་ཞིག་ན་དགོངས་པ་བ་ལང་སྐྱོང་གི་མ་ཞི་བའི་ཐད་དུ་ཟན་ཟ་བ་ན། རྒྱལ་པོ་དེ་ཞོ་ལ་དགའ་བས་བ་ལང་སྐྱོང་གི་མ་ཞོའི་ཕོར་བ་ཐོགས་ཏེ། དེ་ཟན་ཟ་  
བའི་མདུན་ན་འདུག་གོ་ཇི་ཙམ་ན་ཕྱོགས་དེར་སྐྱ་བསེང་གི་བུ་མོ་སྒྲོལ་མ་སོང་སྟེ། དེས་ལ་བ་རིན་པོ་ཆེ་བགོས་པ་དང། དེས་གློག་བྱུང་བ་ལྟ་བུར་རྒྱལ་པོ་དེ་བ་ལང་སྐྱོང་གི་མ་ཞིབ་དང་བཅས་  
  
  
༄༅། །ཏེ་སྣང་བར་བྱས་སོ། །ཞི་བས་སྣང་བ་དེ་མཐོང་ནས་ཡ་མཚན་སྐྱེས་ཏེ་སྨྲས་པ། ལྷ་འདི་ཅི་ལགས། གློག་ཅིག་གློ་བུར་དུ་བྱུང་ངམ། འགའ་ཞིག་གིས་  
ཞུགས་མར་འཚལ། དེས་སྨྲས་པ། ཞི་བ་འདི་ནི་གློག་གི་འོད་ཀྱང་མ་ཡིན། མར་མེ་ཡང་མ་ཡིན་གྱི། འོན་ཀྱང་སྐྱ་བསེང་གི་བུ་མོ་སྒྲོལ་མ་ཕྱོགས་འདི་ནས་སོང་སྟེ། དེས་ལ་བ་རིན་པོ་  
ཆེ་བགོས་པས་འདི་ནི་དེའི་འོད་ཡིན་ནོ། །ཁྱོད་ཀྱིས་ལ་བ་རིན་པོ་ཆེ་དེ་ལྟ་བུ་བཏང་སྟེ། གསེར་གྱི་ཕྲེང་བ་བླངས་པ་ནི་ཁྱོད་བླུན་ནོ། །ཇི་བདག་གི་ཁྱིམ་ན་གསེར་གྱི་ཕྲེང་བ་མེད་དམ། ཉིས་ན་  
རིགས་ངན་པ་ལས་སྐྱེས་པ་དེ་ཐེ་གིའོ། །དེས་སྨྲས་པ། ལྷ་དེ་ལ་དེ་ལྟ་བུའི་ཤེས་རབ་ག་ལ་མཆིས། གདོན་མ་འཚལ་བར་ཁྱོད་ཉིད་ཀྱིས་ལ་བ་རིན་པོ་ཆེ་ལོང་ཞིག་ཅེས་བསྟན་ཏེ། དེས་ན་དེས་  
བླངས་ལགས་མོད། རྒྱལ་པོས་སྨྲས་པ། ངས་དེ་ལ་མ་སྨྲས་ཏེ། དེས་རང་གི་བློས་བླངས་སོ། །ཁྱོད་ཀྱིས་སྨྲས་སོ། །ངས་མ་སྨྲས་སོ་།ཞེས་དེ་གཉིས་འཐབ་པར་གྱུར་ནས། ཞི་བས་དེའི་  
མགོར་ཞོའི་ཕོར་བས་བསྣུན་པ་དང། རྒྱལ་པོ་དེ་སྤྱི་ཅེར་ཞིག་པས་དེའི་ཀླད་པ་ཞོམ་མོ། །དེས་ལག་པས་མནམས་ཏེ་བསམས་པ། བདག་གི་ཀླད་པ་ཞོམ། བདག་གི་ཀླད་རྒྱས་ཀྱང་ལུག་པས་  
འདིས་ཡེ་བདག་བསད་ཀྱི། ཇི་སྲིད་སྲོག་དང་མ་བྲལ་གྱི་བར་དུ་ཇེ་འདི་གསད་དོ་སྙམ་ནས། དེས་གསོས་པ་ལ་བསྒོ་བ། གསོས་པ། ངས་བ་ལང་སྐྱོང་གི་མ་ཞི་བ་ཡོངས་སུ་བཏང་གི། སོད་ཅིག་  
  
  
དེ་འདི་ལ་ཤིན་ཏུ་ཕངས་ན་འདི་ཁྲོ་བའི་ཀུན་ནས་དཀྲིས་པས་འདི་སྐད་དུ་ཟེར་བར་ཟད་པས། འཕྲལ་ལ་གསད་པར་མི་བྱའི། ཀུན་ནས་དཀྲིས་པ་དང་བྲལ་ནས་བསམས་  
པ་ཤེས་པར་བྱ་སྟེ། གསད་ཀྱི། རེ་ཞིག་གནས་དབེན་པ་ཞིག་ཏུ་བཞག་གོ་སྙམ་དུ་རིག་ནས་སྨྲས་པ། ལྷ་དེ་ལྟར་འཚལ་ཏེ། དགུམ་མོ་།ཞེས་བྱས་ནས། དེས་དེ་གནས་དབེན་པ་ཞིག་ཏུ་བཞག་  
གོ་རྒྱལ་པོ་ཀུན་ནས་དཀྲིས་པ་དང་བྲལ་ནས་སྨྲས་པ། གསོས་པ། བ་ལང་སྐྱོང་གི་མ་ཞི་བ་ག་རེ། དེས་སྨྲས་པ། ལྷ་ཁྱོད་ཀྱིས་ངས་བ་ལང་སྐྱོང་གི་མ་ཞི་བ་ཡོངས་སུ་བཏང་གི་སོད་ཅིག་ཅེས་  
བཀའ་སྩལ་པས། བདག་གིས་དེ་ལྷའི་བཀའ་བཞིན་དུ་བཀུམ་ལགས་སོ་།དེས་སྨྲས་པ། གསོས་པ་ལེགས་སོ། །ད་ནི་ང་དང་སྐྱ་བསེང་གི་བུ་མོ་སྒྲོལ་མ་དང། གཞོན་ནུ་བ་ལང་སྐྱོང་དང། མདུན་  
ན་འདོན་ཀྱང་སོད་ལ། ཁྱོད་ཉིད་ཅོད་པན་ཆིངས་ཏེ་རྒྱལ་སྲིད་བྱེད་ལ་རག་གོ་ངས་ཀོ་དེ་ལ་ང་ལ་མ་གུས་པ་བྱས་པས། ངས་དེ་ནན་ཏུར་བྱས་ལ་ཕྱིས་དགའ་བར་བྱའོ་སྙམ་དུ་བསམས་བསམས་ན་  
ཁྱོད་ཀྱིས་མོད་ཁོ་ན་ལ་བསད་པ་ལྟ་ཞིག་དེས་སྨྲས་པ། ལྷ་འདི་ན་སྐྱེས་བུ་མཁས་པ་ཁ་ཅིག་སྨྲས་པའི་དོན་དཔེས་ཀྱང་ཀུན་འཚལ་བར་འགྱུར་བས། རེ་ཞིག་དཔེ་གསན་དུ་གསོལ། བསྡུས་པའི་  
སྡོམ་ནི། ཁྲ་བོ་དང་ནི་སྒྲེན་མོ་དང། །རྙེད་པར་དཀའ་དང་བསླུ་བ་དང། །མི་ངོམས་པ་དང་གཉིས་གཏོགས་པར། །བསྡུམ་པའི་སྡོམ་དུ་ཡང་དག་བསྡུས། །སྡོམ་ནི། ཁྲ་བོ་སྤྲེའུ་དང་འཇིག་  
  
  
༄༅། །རྟེན་ན། །ལོང་བདག་སྟེ་ཐ་མ་ཡིན། །རྒྱལ་པོ་ཆེན་པོ་སྔོན་འབྱུང་བ་རིའི་ཕྱོགས་མི་འདུ་བ་དང། འཇིགས་པ་མ་མཆིས་པ་ཤིང་སྣ་ཚོགས་ཀྱི་ཚལ་གྱིས་བརྒྱན་  
པ༑ སེངྒེ་དང། སྟག་དང། དྲེད་དང། བྱི་ལ་དང། རི་དྭགས་དང། ཕག་རྒོད་རྒྱུ་བ། བྱའི་ཚོགས་སྣ་ཚོགས་ཀྱིས་བསྟེན་པ་གཅིག་ཅིག་ཏུ་སྲོག་ཆགས་ཐི་བས་ཤིང་ཆེན་པོ་ཞིག་གི་ཁར་ཚང་  
བཅས་ཏེ། དེས་དེ་འབྲས་བུ་སྨིན་པ་རྣམས་ཀྱིས་བཀང་ནས་ཆུང་མ་ལ་སྨྲས་པ། བཟང་མོ་ཁྱོད་ཀྱིས་འབྲས་བུ་འདི་དག་བཟའ་བར་མི་བྱ་སྟེ། ད་ལྟ་ནི་གང་ཡང་རུང་བས་བདག་ཉིད་འཚོ་  
བར་བྱའོ། །ནམ་རླུང་དང་ཡུལ་ངན་བྱུང་བ་དེའི་ཚེ་འདི་དག་བཟའ་བར་བྱའོ། །དེས་སྨྲས་པ། ལེགས་ཏེ་དེ་བཞིན་བྱའོ། །ཇི་ཙམ་ན་རླུང་དང་ཉི་མས་ཕོག་པས་འབྲས་བུ་རྣམས་བསྐམས་  
ཏེ༑ ཚང་དེ་འགྲིབས་པར་གྱུར་པ་དང། ཐི་བས་སྨྲས་པ། བཟང་མོ་ངས་ཁྱོད་ལ་ཁྱོད་ཀྱིས་འབྲས་བུ་འདི་དག་བཟའ་བར་མི་བྱ་སྟེ་རླུང་ངམ་ཡུལ་ངན་བྱུང་བའི་ཚེ་བཟའ་བར་བྱའོ་ཞེས་མ་བཀག་  
གམ། འོ་ན་ཅིའི་ཕྱིར་ཁྱོད་ཀྱིས་ཟོས། དེས་སྨྲས་པ། བདག་གིས་མ་ཟོས་སོ། །དེས་སྨྲས་པ། ངས་ཚང་འདི་བཀང་སྟེ་བཞག་ན། གལ་ཏེ་ཁྱོད་ཀྱིས་མ་ཟོས་ན། འོ་ན་ཚང་འདི་ཅིའི་ཕྱིར་  
འགྲིབས་པར་གྱུར། དེས་སྨྲས་པ། ཚང་འདི་ཅིའི་ཕྱིར་འགྲིབས་མ་ཤེས། བདག་གིས་ནི་འདི་ལས་འབྲས་བུ་གཅིག་ཀྱང་མ་ཟོས་སོ། །ཁྱོད་ཀྱིས་ཟོས་སོ། །ངས་མ་ཟོས་སོ། །དེས་དེ་  
  
  
ཡང་ལན་འདེབས་པ་ན་འཐབ་མོ་བྱུང་སྟེ། དེས་ཐི་བ་མོ་དེ་མཆུས་བསྣུན་ནས། སྲོག་དང་བྲལ་ཏེ། དེ་དེ་ཉིད་ན་འཕྱན་ཞིང་འདུག་གོ་རེ་ཞིག་ཅིག་ན་དུས་མ་ཡིན་པའི་ཆར་  
ཆེན་པོ་བབ་པ་དང། ཡང་ཚང་དེ་དེ་ཁོ་ན་བཞིན་དུ་འབྲས་བུ་དེ་དག་གིས་གང་ནས་ངེས་བསམས་པ། ཚང་འདི་འབྲས་བུ་དག་གིས་ཡང་གང་བ་ལས་ན། དེས་འདི་དག་མ་ཟོས་སོ་སྙམ་ནས། དེས་  
དེ་ལ་བཟོད་པ་གསོལ་པར་བརྩམས་པ། ཁྲ་མོ་སྡུག་པ་ལོངས་ཤིག་།འདི་དག་ཁྱོད་ཀྱིས་མ་ཟོས་ཏེ། བདག་གི་ཚང་འདི་གང་གིས་ཉེས་པ་ཞིག་བཟོད་པར་མཛོད་ཅིག་ཅེས་བྱས་པ་དང། ལྷས་  
ཚིགས་སུ་བཅད་དེ་སྨྲས་པ། ནགས་ཚལ་རྒྱུ་བའི་ཐི་བ་ནི། །འདབ་མ་ཁྲ་བོ་མིག་དམར་བ། །རང་གི་སྡུག་མ་བསད་ནས་ནི། །བློ་ངན་ཅི་ཞིག་མྱ་ངན་བྱེད། །ཇི་ལྟར་ཐི་བ་བབ་ཅོལ་སྤྱོད་པ་ཡིས། །  
འདི་ན་སྡུག་པ་ཉེས་མེད་བསད་ནས་ནི། །བློ་རྨོངས་མྱ་ངན་བྱེད་ཅིང་བཟང་མོ་ཞེས། །དེས་ལ་བཞམས་ཏེ་ཉེས་གཅིག་བཟོད་གསོལ་པ། །དེ་བཞིན་རྒྱལ་པོ་གཟུ་ལུམས་སྤྱོད་པ་ཡིས། །ཞི་བ་ཡིད་དང་  
འཐད་པ་འདིར་བསད་ནས། །བློ་རྨོངས་མྱ་ངན་བྱེད་ཅིང་བཟང་མོ་ཞེས། །དེས་ལ་བཞམས་ཏེ་ཉེས་གཅིག་བཟོད་པ་གསོལ། །ཞེས་བགྱི་བ་ལགས་ཏེ། ལྷ་ཁྱོད་ཀྱིས་གསུངས་པའི་དོན་ནི་བདག་དཔེ་  
དེ་དང་འདྲ་བསྙམ་བགྱིད་དོ། །ལྷ་གཞན་ཡང་ཁྱིམ་བདག་ཅིག་དབྱར་འདས་པ་དང། སྟོན་གྱི་དུས་སུ་སྲན་མའི་ཁུར་འཚལ་ནས་ཞིང་ཐོག་ཏུ་ཆས་སོ། །དེས་སྲན་མའི་ཁུར་དེ་ཤིང་དྲུང་ཞིག་ཏུ་  
  
  
༄༅། །བཞག་ནས། ཕ་ཟད་དུ་བཤང་བའི་སར་མཆིས་པ་དང། ཇི་ཙམ་ན་སྤྲེའུ་ཞིག་ཤིང་དེ་ལས་བབས་ནས། སྲན་མ་ལས་སྦར་གང་བླངས་ཏེ། ཡང་ཤིང་དེ་ལ་  
འཛེགས་སོ། །དེ་འཛེགས་པ་ན་སྲན་མ་འབྲུམ་བུ་གཅིག་ཤོར་ཏེ་ས་ལ་ལྷུང་ནས། དེས་སྲན་མ་སྦར་གང་པོ་ད་བོར་ཏེ། སྲན་མ་འབྲུམ་བུ་གཅིག་པོ་དེ་བཙལ་བར་བརྩམས་པ་ན། ཁྱིམ་བདག་  
དེས་དེ་ལ་བོང་བ་ཅིག་བསྣུན་ཏེ། དེ་དུས་ལས་འདས་པ་དང། ལྷས་ཚིགས་སུ་བཅད་དེ་སྨྲས་པ། སྲན་མ་སྦར་གང་བོར་ནས་སུ། །གང་ཞིག་འབྲུམ་བུ་གཅིག་ཚོད་པ། །ཤིན་ཏུ་ཚོགས་མང་  
ལྡན་པ་ཡི། །སྤྲེའུ་འདི་ཀྱེ་མ་རེ་མི་མཛངས། །ཞེས་བགྱི་བ་ལགས་ཏེ། ལྷས་གསུངས་པའི་དོན་གང་ཞིག་བ་ལང་སྐྱོང་གི་མ་བཀུམ་ནས་ཡང་བཟོད་པ་གསོལ་བར་བཞེད་པ་ན། བདག་དཔེ་དེ་  
དང་འདྲ་བ་སྙམ་བགྱིད་དོ། །རྒྱལ་པོས་སྨྲས་པ། གསོས་པ་ཁྱོད་ཀྱིས་ཚིག་གཅིག་ཁོ་ནའི་ཁ་ལ་བ་ལང་སྐྱོང་གི་མ་ཞི་བ་བསད་དོ། །དེས་སྨྲས་པ། ལྷ་སྟོན་པ་གང་ཟག་ཟླ་མེད་པ། །གཅིག་  
བུ་ཚིག་ནི་གཅིག་གསུང་སྟེ། །གསུང་བ་དེ་ནི་ངེས་ལགས་པས། །འདི་ལ་བདག་བློ་འགྱུར་མ་མཆིས། །ཞེས་བགྱི་བ་ཁྱོད་ཀྱིས་མ་གསན་ཏམ་རྒྱལ་པོས་སྨྲས་པ། གསོས་པ་ཁྱོད་ཀྱིས་  
གང་གི་ཕྱིར་བ་ལང་སྐྱོང་གི་མ་ཞི་བ་བསད་པས་ང་ལོང་བར་བྱས་སོ། །དེས་སྨྲས་པ། ལྷ་དང་མིར་བཅས་འཇིག་རྟེན་འདིར། །ལོང་བ་གཉིས་ནི་ངེས་གྲུབ་པ། །རང་བཞིན་གྱིས་ནི་དམུས་  
  
  
།གང་ཡང་ཆོས་ལ་མི་གནས་པའོ། །འཇིག་རྟེན་འདི་དང་ཕ་རོལ་ཏུ། །གཞན་ཡང་ལོང་པ་གཉིས་ལགས་ཏེ། །གང་ལ་སྡིག་ལྟ་དེ་ཡོད་དང། །གང་ཞིག་ཁྲིམས་ལ་མི་བརྟན་པའོ། །  
ཞེས་བགྱི་བ་ཁྱོད་ཀྱིས་མ་གསན་ཏམ། སྡོམ་ནི། སྒྲེན་མོ་ཅིར་ཡང་མི་རུང་དང། །མ་སྤྱད་གཏུན་དང་ལན་གཅིག་དང། །ནད་དང་བག་ཚ་བརྙས་པ་དང། །དེ་བཞིན་དུ་ནི་བགས་བགྱིས་སོ། །བྱིས་  
པ་དང་ནི་བཤེས་དག་དང། །སྐྱེས་བུ་ཐ་ཤལ་ཉིད་དང་ནི་།ཤིང་རྟ་ཡི་ནི་འཁོར་ལོ་དང། །གཡོ་རྟོགས་པར་ནི་ཡོངས་སུ་རྫོགས། །རྒྱལ་པོས་སྨྲས་པ། གསོས་པ་གང་གི་ཕྱིར། ཁྱོད་ཀྱིས་བ་  
ལང་སྐྱོང་གི་མ་ཞི་བ་བསད་པས་ང་སྒྲེན་མོར་བྱས་སོ། །དེས་སྨྲས་པ། ལྷ་སྒྲེན་མོ་གསུམ་མི་མཛེས་པ་ཁྱོད་ཀྱིས་མ་གསན་ཏམ་རྒྱལ་པོས་སྨྲས་པ། གསོས་པ་གསུམ་གང་ཡིན། །ལྷ། ཀླུང་ནི་  
ཆུ་མེད་སྒྲེན་མོ་སྟེ། །ཡུལ་འཁོར་མགྲོན་མེད་སྒྲེན་མོའོ། །གལ་ཏེ་མིང་པོ་བཅུ་ཡོད་ཀྱང། །ཁྱོ་མེད་བུད་མེད་སྒྲེན་མོའོ། །ཞེས་བགྱི་བ་ལགས་སོ། །རྒྱལ་པོས་སྨྲས་པ། གསོས་པ་གང་གི་  
ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་ང་ཅིར་ཡང་མི་རུང་བར་བྱས་སོ། །དེས་སྨྲས་པ། ལྷ་འཇིག་རྟེན་ན་ཅིར་ཡང་མི་རུང་བ་གསུམ་མཆིས་པར་ཁྱོད་ཀྱིས་མ་གསན་ཏམ། དེས་  
སྨྲས་པ། གསོས་པ་གསུམ་གང་ཡིན། ལྷ། རྟ་པོ་ཐལ་ཀར་བང་བུལ་དང། །སྟོན་མོ་བྱ་ན་མེད་པ་དང། །བུད་མེད་གང་ཞིག་ཁྱིམ་སུན་འབྱིན། །འདི་གསུམ་ཅིར་ཡང་མི་རུང་བའོ། །རྒྱལ་  
  
  
༄༅། །པོས་སྨྲས་པ། གསོས་པ་བ་ལང་སྐྱོང་གི་མ་ཞི་བ་ལོངས་མ་སྤྱད་པར་ཁྱོད་ཀྱིས་བསད་དོ། །དེས་སྨྲས་པ། ལྷ། སོལ་བ་བྱེད་པའི་གོས་དང་ནི། །བཀྲུ་བཤལ་  
བྱེད་པའི་ལྷམ་དག་དང། །རྒྱལ་པོའི་བཙུན་མོའི་འཁོར་རྣམས་ནི་།ལོངས་མ་སྤྱད་པ་དེངས་པར་འགྱུར། །ཞེས་བགྱི་བ་ཁྱོད་ཀྱིས་མ་གསན་ཏམ། ལྷ་དེ་དག་འབའ་ཞིག་ཏུ་མ་བས་གཞན་  
ཡང་གསུམ་སྟེ། ནགས་ཀྱི་ཤིང་གི་མེ་ཏོག་དང། །དཀའ་ཐུབ་ཅན་གྱི་ལང་ཚོ་དང། །ཤིང་རྟ་མཁན་གྱི་ཆུང་མ་དག་ལོངས་མ་སྤྱད་པར་དེངས་པར་འགྱུར། །རྒྱལ་པོས་སྨྲས་པ་  
གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས། ཁྱོད་ནི་གཏུན་གྱིས་བརྡེག་པའི་རྒྱུའོ། །དེས་སྨྲས་པ། ལྷ་ཤིང་མཁན་རྩང་རྩིང་འཇོག་པ་དང། བཟའ་མཁན་  
སྐུད་པ་རིང་པོ་དང། །ཁ་ལོ་སྒྱུར་བ་མིག་རྒྱང་ཐུང། །དེ་གསུམ་གཏུན་གྱིས་བརྡེག་རྒྱུའོ། །ཞེས་བགྱི་བ་ཁྱོད་ཀྱིས་མ་གསན་ཏམ། ལྷ་དེ་དག་འབའ་ཞིག་ཏུ་མ་བས། གཞན་ཡང་གསུམ་  
སྟེ༑ ཕོ་ཉའི་ཕོ་ཉ་གང་ཡིན་དང། །མངག་གཞུག་པ་ཡི་མངག་གཞུག་དང། །བུད་མེད་འཕྱོན་མ་བྱེད་པ་གང། །དེ་གསུམ་གཏུན་གྱིས་བརྡེག་རྒྱུའོ། །ལྷ། དེ་དག་འབའ་ཞིག་  
ཏུ་མ་བས། གཞན་ཡང་གསུམ་སྟེ། གནག་རྫི་གྲོང་ན་རྒྱུ་བ་དང་།འདྲེག་མཁན་ནགས་ན་རྒྱུ་བ་དང། །མག་པ་རྟག་ཏུ་འོང་བྱེད་པ་།དེ་གསུམ་གཏུན་གྱིས་བརྡེག་རྒྱུའོ། །རྒྱལ་  
  
  
གསོས་པ་ཁྱོད་ཀྱིས་བ་ལང་སྐྱོང་གི་མ་ཞི་བ་ལན་གཅིག་གིས་བསད་དོ། །དེས་སྨྲས་པ། ལྷ། རྒྱལ་པོ་སྨྲ་བ་ལན་གཅིག་སྟེ། །བུ་མོ་སྦྱིན་པ་ལན་གཅིག་གོ། །འཕགས་པའི་  
གཟིགས་པ་ལན་གཅིག་སྟེ། །དེ་གསུམ་ལན་རེ་ལན་རེའོ། །ཞེས་བགྱི་བ་ཁྱོད་ཀྱིས་མ་གསན་ཏམ། རྒྱལ་པོས་སྨྲས་པ། གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་  
ཁྱོད་ནི་རང་གིས་ནད་བསླངས་སོ། །དེས་སྨྲས་པ། ལྷ། སྔར་མ་སྣ་ཚོགས་གོ་གྱོན་དང། །རྩ་མཇིང་ཆུང་ངུ་ནོར་མང་དང་།རྒད་པོ་ཆུང་མ་གཞོན་ལེན་པ། །དེ་དག་རང་གིས་ནད་བསླངས་  
སོ༑ ༑ཞེས་བ་གྱི་བ་ཁྱོད་ཀྱིས་མ་གསན་ཏམ། རྒྱལ་པོས་སྨྲས་པ་གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་ང་ནི་ཁྱོད་ལ་བག་ཚའོ། །དེས་སྨྲས་པ། ལྷ། དཀའ་  
ཐུབ་ཅན་ནི་བླུན་མཐོང་དང། །དཔའ་བོ་རྨ་མཚན་མེད་པ་དང། །བུ་མོ་ཆེན་མོ་མཐོང་ནས་ནི། །སྙིང་ལ་བག་ཚ་སྐྱེ་བར་འགྱུར་།ཞེས་བྱ་བ་ཁྱོད་ཀྱིས་མ་གསན་ཏམ། རྒྱལ་པོས་སྨྲས་པ་  
གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་ང་བརྙས་སོ། །དེས་སྨྲས་པ། ལྷ། ཅ་ལེ་ཅོ་ལེ་སྨྲས་པ་དང་།གཉིས་པ་གོས་ངན་གྱོན་པ་དང། །བཀྲུ་ཞིང་ཟ་བ་གང་ཡིན་  
པ༑ ༑དེ་གསུམ་བརྙས་པར་བྱ་བ་ཡིན། །ཞེས་བགྱི་བ་ཁྱོད་ཀྱིས་མ་གསན་ཏམ། རྒྱལ་པོས་སྨྲས་པ། གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས། ངས་ཁྱོད་དགྲ་  
  
  
༄༅། །ཞིག་བགས་ཀྱིས་སྤེལ་ཏོ། །དེས་སྨྲས་པ། ལྷ། ཉ་ནི་བགས་ཀྱིས་བཟའ་བར་བྱ། །རི་བོ་ལ་ནི་བགས་ཀྱིས་འཛེག་དོན་རྣམས་བགས་ཀྱིས་བསྒྲུབ་བྱ་སྟེ། །འདི་  
གསུམ་བགས་ཀྱིས་བགས་ཀྱིས་བྱ། །ཞེས་བགྱི་བ་ཁྱོད་ཀྱིས་མ་གསན་ཏམ། རྒྱལ་པོས་སྨྲས་པ། གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས། ཁྱོད་ནི་བྱིས་པའོ།།  
དེས་སྨྲས་པ། ལྷ། མ་འདྲིས་པ་ལ་ཡིད་སྟོན་དང། །མ་རུངས་པ་ལ་བསྟེན་པ་དང། །གྱ་ཚོམ་དུ་ནི་ཡོངས་གཏོང་བ། །བྱིས་པའི་མཚན་ཉིད་རྣམ་གསུམ་མོ། །ཞེས་བགྱི་བ་ཁྱོད་ཀྱིས་མ་གསན་  
ཏམ། རྒྱལ་པོས་སྨྲས་པ། གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་ཁྱོད་ནི་བཤེས་པ་འབྱེད་པ་ཡིན་ནོ་།དེས་སྨྲས་པ། ལྷ། བཤེས་རྣམས་ལ་ནི་མི་སྟེན་  
དང། །གཉིས་པ་ཧ་ཅང་བསྟེན་པ་དང། །དུས་མ་ཡིན་པར་བློང་བྱེད་པ། །དེས་ནི་བཤེས་རྣམས་འབྱེད་པར་བྱེད། །ཅེས་བགྱི་བ་ཁྱོད་ཀྱིས་མ་གསན་ཏམ། རྒྱལ་པོས་སྨྲས་པ། གསོས་  
པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་ཁྱོད་ནི་སྐྱེས་བུ་ཐ་ཤལ་ཡིན་ནོ། །དེས་སྨྲས་པ། ལྷ། རྟག་ཏུ་གཞན་གྱི་ནོར་དང་ནི། །བདག་ཉིད་འདོད་པ་རྣོག་བྱེད་དང།།  
དེ་བཞིན་སྡུག་བསྔལ་ལ་དགའ་བ། །དེ་གསུམ་སྐྱེས་བུ་ཐལ་ཤལ་ཡིན་།ཞེས་བགྱི་བ་ཁྱོད་ཀྱིས་མ་གསན་ཏམ། རྒྱལ་པོས་སྨྲས་པ། གསོས་པ་གང་གི་ཕྱིར་ཁྱོད་ཀྱིས་བ་ལང་  
  
  
ཁྱོད་ནི་ཤིང་རྟའི་འཁོར་ལོས་གསད་རྒྱུ་ཡིན་ནོ། །དེས་སྨྲས་པ། ལྷ། རི་མོ་མཁན་ནི་ཚོན་གཏོང་མི་ཤེས་དང། །འཁྲུལ་འཁོར་མཁན་ནི་འབྱོར་ཀ་མི་ཤེས་དང།།  
གྱད་ཀྱི་བུ་ནི་དོར་ཐབས་མི་ཤེས་པ། །གསད་བྱ་གསད་པར་རྟག་ཏུ་བཟློག་པ་མེད། །ཅེས་བགྱི་བ་ལྷས་མ་གསན་ཏམ། རྒྱལ་པོས་སྨྲས་པ་གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་  
གསད་པས། ཁྱོད་ནི་གཡོན་ཅན་ཡིན་ནོ། །དེས་སྨྲས་པ། ལྷ། བུད་མེད་ཁྱོ་གསུམ་བརྒྱུད་པ་དང། །དགེ་སློང་ཕྱིར་ནི་འོངས་པ་དང། །བྱ་ནི་རྒྱ་ལས་ཤོར་དང་གསུམ། །གཡོན་ཅན་ནང་ན་དེ་  
གཡོ་ངན། །ཞེས་བགྱི་བ་ཁྱོད་ཀྱིས་མ་གསན་ཏམ། སྡོམ་ནི། རྙེད་པར་དཀའ་དང་གཞན་དང་གཅིག་བསགས་དང་དེ་བཞིན་མི་མཐུན་དང་།བརྡུང་དང་མེད་པ་ཉིད་དང་ནི། །མི་འཚམ་  
པ་དང་དོན་མེད་དོ། །གསོས་པ་ཁྱོད་ཀྱིས་བ་ལང་སྐྱོང་གི་མ་རྙེད་དཀའ་བ་བསད་དོ། །དེས་སྨྲས་པ། ལྷ་རི་བོང་རྭ་ཅན་རྙེད་པར་དཀའ། །རུ་སྦལ་སྤུ་ཅན་རྙེད་པར་དཀའ། །སྨད་འཚོང་གཅིག་  
པུ་འདུག་པ་དང། །བཟོ་བོ་དྲང་པོར་སྨྲ་རྙེད་དཀའ། །ཞེས་བགྱི་བ་ཁྱོད་ཀྱིས་མ་གསན་ཏམ། རྒྱལ་པོས་སྨྲས་པ། གསོས་པ་ཁྱོད་ཀྱིས་གཞན་གྱི་ཆེད་དུ་བ་ལང་སྐྱོང་གི་མ་ཞི་བ་བསད་དོ། །དེས་  
སྨྲས་པ། ལྷ། གཏམས་པ་ལེན་དང་གཉའ་བོ་དང། །གཡོན་ཅན་གྱི་ནི་ཆེ་བཞི་དང། །སྨྱན་བྱེད་བློ་ཞན་བཞི་པོ་དང། །གཞན་གྱི་དོན་དུ་མ་རུང་འགྱུར། །ཞེས་བགྱི་བ་ཁྱོད་ཀྱིས་མ་གསན་ཏམ་  
  
  
༄༅། །རྒྱལ་པོས་སྨྲས་པ། གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་ང་གཅིག་པོར་བྱས་སོ། །དེས་སྨྲས་པ། ལྷ། སྐྱེ་བ་ན་ཡང་འདི་གཅིག་  
སྐྱེ་བར་འགྱུར། །དེ་བཞིན་འཆི་བ་ན་ཡང་འདི་གཅིག་འཆི། །སྐྱེ་བོ་གཅིག་པོས་འདི་ན་སྡུག་བསྔལ་མྱོང། །འཁོར་བ་ལ་ནི་གྲོགས་ཡོད་མ་ཡིན་ནོ། །ཞེས་བགྱི་བ་ཁྱོད་ཀྱིས་མ་གསན་  
ཏམ༑ རྒྱལ་པོས་སྨྲས་པ། གསོས་པ་ཁྱོད་ཀྱིས་བ་ལང་སྐྱོང་གི་མ་ཞི་བ་ཚོགས་བསགས་པ་བསད་དོ། །དེས་སྨྲས་པ། ལྷ། ཉ་སྒོང་ཨ་མྲའི་མེ་ཏོག་དང། །སྡུག་བསྔལ་གྱུར་པའི་  
དོན་གཉེར་བ། །དཔེར་ན་སྟོན་ཀའི་སྤྲིན་བཞིན་དུ། །བསགས་པ་རྣམས་ཀྱང་དོན་མེད་འགྱུར། །ཞེས་བགྱི་བ་ཁྱོད་ཀྱིས་མ་གསན་ཏམ། རྒྱལ་པོས་སྨྲས་པ། གསོས་པ་གང་གི་ཕྱིར་ཁྱོད་  
ཀྱིས་བ་ལང་སྐྱོང་གི་མ་ཞི་བ་བསད་པས་ཁྱོད་ནི་མི་མཐུན་པ་ཡིན་ནོ། །དེས་སྨྲས་པ། ལྷ། ཉི་མ་གྲིབ་མར་མི་མཐུན་ཞིང་།སྣང་བ་དང་ནི་མུན་པ་དང། །ཉིན་པར་མཚན་མོར་མི་མཐུན་ཏེ། །  
ཆོས་དང་ཆོས་མིན་རྟག་མི་མཐུན། །ཞེས་བགྱི་བ་ཁྱོད་ཀྱིས་མ་གསན་ཏམ། རྒྱལ་པོས་སྨྲས་པ། གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་ཁྱོད་ནི་བརྡུང་རྒྱུའོ།།  
དེས་སྨྲས་པ། ལྷ། གོས་རྣམས་བརྡུངས་ན་འཇམ་པོ་དག་ཏུ་འགྱུར་།བོང་བུ་བརྡུངས་ན་དེ་དག་མགྱོགས་པར་འགྱུར། །བུད་མེད་རྣམས་ནི་བརྡུངས་ན་དབང་དུ་འགྱུར། །རྔ་དག་མ་  
  
  
།ཞེས་བགྱི་བ་ཁྱོད་ཀྱིས་མ་གསན་ཏམ། རྒྱལ་པོས་སྨྲས་པ། གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས། ཁྱོད་ནི་མེད་པར་བྱ་བ་  
ཡིན་ནོ། །དེས་སྨྲས་པ། ལྷ། རླུང་གིས་སྦུར་མ་མེད་པར་བྱེད། །སྐྱེ་བོའི་སྒྲ་ཡིས་གླུ་དེ་བཞིན། །སྐྱེས་བུ་ངན་པ་བསྟེན་པ་དང། །མི་མཛེས་ཡོན་ཏན་མེད་པར་བྱེད། །ཅེས་བགྱི་བ་ཁྱོད་  
ཀྱིས་མ་གསན་ཏམ། རྒྱལ་པོས་སྨྲས་པ། གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས། ཁྱོད་ནི་འཚམ་པ་མ་ཡིན་ནོ། །དེས་སྨྲས་པ། ལྷ། རྒྱལ་པོ་བརྫུན་དུ་སྨྲ་བ་  
དང། །སྨན་པ་གསུང་དང་དགེ་སྦྱོང་འཁྲུག་བློ་དང་ལྡན་པ་ཀུན་རྨོངས་པ། །བཞི་ནི་འཚམ་པ་མ་ཡིན་ནོ། །ཞེས་བགྱི་བ་ཁྱོད་ཀྱིས་མ་གསན་ཏམ། རྒྱལ་པོས་སྨྲས་པ། གསོས་པ་ཁྱོད་  
ཀྱིས་དོན་མེད་པར་བ་ལང་སྐྱོང་གི་མ་ཞི་བ་བསད་དོ། །དེས་སྨྲས་པ། ལྷ། ཉིན་པར་མར་མེ་བུས་པ་དོན་མེད་དོ། །རྒྱ་མཚོར་ཆར་པ་བབ་པ་དོན་མེད་དོ། །འགྲངས་ལ་སྟོན་མོ་བྱིན་པ་དོན་མེད་  
དོ༑ ༑སྐྱེས་བུ་ངན་པ་བསྟེན་པ་དོན་མེད་དོ། །ཞེས་བགྱི་བ་ཁྱོད་ཀྱིས་མ་གསན་ཏམ། སྡོམ་ནི། བསླུ་དང་བལྟ་དང་མི་ལེགས་དང་།བསྐྲད་དང་འཇིགས་དང་མི་དགའ་བཏང། །སྲེད་དང་  
མ་བསམས་མྱ་ངན་གཏོགས། །དེ་ནི་ཚོགས་སུ་ཡང་དག་བསྒྲགས། །རྒྱལ་པོས་སྨྲས་པ། གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས། །ཁྱོད་ནི་བསླུ་བ་ཡིན་ནོ། །  
  
  
༄༅། །དེས་སྨྲས་པ། ལྷ། བསླུ་བ་བཞི་མཆིས་པར་ཁྱོད་ཀྱིས་མ་གསན་ཏམ། བཞི་གང་ཡིན། ལྷ། མི་འདོད་པ་ལ་འདོམས་པ་དང། །གཉིད་ཀྱིས་དུབ་ལ་  
འཆད་པ་དང། །དོན་དུ་གཉེར་མིན་དོན་གཉེར་དང། །སྟོབས་དང་ལྡན་རྣམས་འགྱེད་པའོ། །རྒྱལ་པོས་སྨྲས་པ། གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་  
ཁྱོད་ནི་བལྟ་བར་བྱ་བ་ཡིན་ནོ། །དེས་སྨྲས་པ། ལྷ། གཡུལ་ངོར་དཔའ་བོ་བལྟ་བྱ་སྟེ། །མི་བཟད་དུག་ལ་གསང་སྔགས་བལྟ། །བཟའ་བཏུང་ཚེ་ན་ཉེ་དུ་བལྟ། །དོན་རྟོགས་བྱ་ལ་  
མཁས་པ་བལྟ། །ཞེས་བགྱི་བ་ཁྱོད་ཀྱིས་མ་གསན་ཏམ། རྒྱལ་པོས་སྨྲས་པ། གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས། མ་ལེགས་པ་བྱས་སོ། །དེས་སྨྲས་  
པ༑ ལྷ། ཁྱིམ་པ་ལེ་ལོ་མ་ལེགས་ཆགས་མ་ལེགས། །རང་བྱུང་ཡང་དག་སྡོམ་པ་མིན་མ་ལེགས། །རྒྱལ་པོ་གཟུ་ལུམས་སྤྱོད་པའང་མ་ལེགས་ཏེ། །མཁས་གང་འཁྲུག་བྱེད་དེ་  
ཡང་མ་ལེགས་སོ། །ཞེས་བགྱི་བ་ཁྱོད་ཀྱིས་མ་གསན་ཏམ། རྒྱལ་པོས་སྨྲས་པ། གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས། ཁྱོད་ནི་བསྐྲད་པར་བྱ་བ་  
ཡིན་ནོ། །དེས་སྨྲས་པ། ལྷ། མི་མཁས་ཤིང་རྟ་གཅོག་པ་དང་།ཁལ་ཆེན་འགེལ་བས་གླང་གསོད་དང། །ཧ་ཅང་བཞོས་པས་བེའུ་གསོད་དང། །ཉེ་དུའི་ཁྱིམ་དུ་ཆུང་མ་བསྐྲད།།  
  
  
རྒྱལ་པོས་སྨྲས་པ། གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་ཁྱོད་མཐོང་ན་ང་འཇིགས་སོ། །དེས་སྨྲས་པ། ལྷ། འུར་པ་དང་ནི་  
ཆུ་སྐྱར་དང། །གསུམ་པ་ཕྱག་དར་སྲིན་བུ་དང། །བཞི་པ་ལྷམ་བུ་ཆུ་གཤེར་ནི། །འཇིགས་བྱ་མིན་ལ་འཇིགས་པར་བྱེད། །ཅེས་བགྱི་བ་ཁྱོད་ཀྱིས་མ་གསན་ཏམ། རྒྱལ་པོས་སྨྲས་པ། གསོས་པ་བ་  
ལང་སྐྱོང་གི་མ་ཞི་བ་མེད་པས་མི་དགའོ། །དེས་སྨྲས་པ། ལྷ་སྤྲེའུ་ནི་གྲོང་ན་མི་དགའ་སྟེ། །ཆུ་སྲིན་བྱིས་པ་གསོད་རི་ལ་།ཆོམ་རྐུན་དགེ་སྦྱོང་ཁྱིམ་དུ་སྟེ། །བྱི་ཕོ་རང་གི་ཁྱིམ་མི་དགའ། །ཞེས་  
བགྱི་བ་ཁྱོད་ཀྱིས་མ་གསན་ཏམ། རྒྱལ་པོས་སྨྲས་པ། གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས། ཁྱོད་ནི་གཏང་བར་བྱ་བ་ཡིན་ནོ། །དེས་སྨྲས་པ། ལྷ། རིགས་ཀྱི་ཕྱིར་ནི་  
གཅིག་གཏང་སྟེ། །གྲོང་གི་ཕྱིར་ནི་རིགས་གཏང་ངོ། །ཡུལ་གྱི་ཕྱིར་ནི་གྲོང་གཏང་སྟེ། །བདག་གི་ཕྱིར་ནི་ཡུལ་གཏང་ངོ། །ཞེས་བགྱི་བ་ཁྱོད་ཀྱིས་མ་གསན་ཏམ། རྒྱལ་པོས་སྨྲས་པ། གསོས་  
པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་ངའི་སྲེད་པ་འཆད་དུ་མ་བཏུབ་བོ། །དེས་སྨྲས་པ། རྩ་མེད་གཞན་གྱི་བུད་མེད་དང། །ལག་པ་གཅིག་གིས་ཆུ་འཐུང་དང། །གཞན་  
གྱིས་ཆང་བླུད་གང་ཡིན་པ། །དེ་དག་སྲེད་པ་ཆད་པ་མེད། །ཅེས་བགྱི་བ་ཁྱོད་ཀྱིས་མ་གསན་ཏམ། རྒྱལ་པོས་སྨྲས་པ། གསོས་པ་ཁྱོད་ཀྱིས་མ་བསམས་པ་ཁོ་ནར་བ་ལང་སྐྱོང་གི་མ་གསད་དོ། །  
  
  
༄༅། །དེས་སྨྲས་པ། ལྷ། རྒྱལ་ལ་རྒྱལ་པོའི་མཛོད་ནི་མ་བསམས་པར། །ལམ་དུ་ཞུགས་ལ་ཆོམ་པོ་མ་བསམས་པར། །ཁྱིམ་ན་བུད་མེད་འཐབ་མོ་མ་བསམས་  
པར། །རབ་ཏུ་བྱུང་བའི་རྙེད་པ་མ་བསམས་པར། །ཞེས་བགྱི་བ་ཁྱོད་ཀྱིས་མ་གསན་ཏམ། རྒྱལ་པོས་སྨྲས་པ། གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་  
པས། མྱ་ངན་བྱ་བ་ཡིན་ནོ། །དེས་སྨྲས་པ། ལྷ། ཆགས་ཅན་རྒས་པའང་མྱ་ངན་བྱ་བ་སྟེ། །མི་བཟང་པོའང་མྱ་ངན་བྱ་བ་ཡིན་།སྨད་འཚོང་རྒས་པའང་མྱ་ངན་བྱ་བ་སྟེ། །རབ་  
བྱུང་གཏུམ་པོའང་མྱ་ངན་བྱ་བ་ཡིན། །སྡོམ་ནི། བལྟ་བས་མི་ངོམས་ཡིད་འཐད་དམ། །བརྩེ་བར་མི་བྱ་ནོར་དང་ནི། །སྨྲ་བར་མི་བྱ་རབ་སྡང་དང། །མགོན་མེད་བཤེས་དང་ཡིད་བརྟན་པའོ། །  
རྒྱལ་པོས་སྨྲས་པ། གསོས་པ་ཁྱོད་ཀྱིས་ངའི་བ་ལང་སྐྱོང་གི་མ་ཞི་བ་བལྟ་བས་མི་ངོམས་པ་བསད་དོ། །དེས་སྨྲས་པ། ལྷ། གླང་པོའི་གཙོ་དང་རྒྱལ་པོ་དང། །རྒྱ་མཚོ་དང་ནི་རི་རབ་དང་།སངས་  
རྒྱས་སྨྲ་བ་རྣམས་ཀྱི་མཆོག་བལྟ་བ་ཡིས་ནི་མི་ངོམས་ཡིན། །ཞེས་བགྱི་བ་ཁྱོད་ཀྱིས་མ་གསན་ཏམ། རྒྱལ་པོས་སྨྲས་པ། གསོས་པ་ཁྱོད་ཀྱིས་བ་ལང་སྐྱོང་གི་མ་ཞི་བ་ངའི་ཡིད་དང་འཐད་  
པ་བསད་དོ། །དེས་སྨྲས་པ། ལྷ། གཟུགས་བཟང་མོ་དང་རིགས་ལྡན་དང། །དེས་དང་རིགས་ནི་འཕེལ་བྱེད་དང། །དར་ལ་བབ་དང་བུད་མེད་ལྔ། །རྒྱལ་ཆེན་ཡིད་དང་འཐད་པ་ཡིན། །  
  
  
རྒྱལ་པོས་སྨྲས་པ་གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས། ཁྱོད་དང་ལྷན་ཅིག་རྩེ་བར་མི་བྱ་བ་ཡིན་ནོ། །དེས་སྨྲས་  
པ༑ ལྷ། བྱིས་པ་སྦྲུལ་དང་སྦལ་པ་དང། །གང་གི་མ་ནི་གཡེམ་པ་དང། །མི་གང་མཛའ་ནི་མི་རྟག་དང། །ལྷན་ཅིག་རྩེ་བར་མི་བྱའོ། །ཞེས་བགྱི་བ་ཁྱོད་ཀྱིས་མ་གསན་ཏམ། །རྒྱལ་པོས་  
སྨྲས་པ། གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས། ཁྱོད་ཀྱིས་ནོར་འཕྲོག་པ་བྱས་སོ། །དེས་སྨྲས་པ་ལྷ། རོལ་མོ་མཁན་དང་དམག་མི་དང། །སྨན་པ་ཆོམ་  
རྐུན་བཙོན་རྫི་སྟེ། །དེ་དག་ཉམ་ཐག་གྱུར་པ་ལའང། །ནོར་ནི་འཕྲོག་པར་བྱེད་པ་ཡིན། །ཞེས་བགྱི་བ་ཁྱོད་ཀྱིས་མ་གསན་ཏམ་རྒྱལ་པོས་སྨྲས་པ། གསོས་པ་གང་གི་ཕྱིར་ཁྱོད་ཀྱིས་བ་ལང་  
སྐྱོང་གི་མ་ཞི་བ་བསད་པས། ཁྱོད་ནི་སྨྲ་བར་བྱ་བ་མ་ཡིན་ནོ་།དེས་སྨྲས་པ། ལྷ། ཧ་ཅང་ཕྱུག་དང་ཧ་ཅང་དབུལ། །དམའ་དང་ཧ་ཅང་མཐོ་གང་དང། །ཧ་ཅང་རིང་དང་ཧ་ཅང་ཉེ། །དེ་  
དྲུག་སྨྲ་བར་བྱ་བ་མིན། །ཞེས་བགྱི་བ་ཁྱོད་ཀྱིས་མ་གསན་ཏམ་རྒྱལ་པོས་སྨྲས་པ། གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས། ཁྱོད་ནི་སེམས་རབ་ཏུ་སྡང་བ་  
ཡིན་ནོ། །དེས་སྨྲས་པ། ལྷ། སྦྱིན་པ་མི་སྣང་མི་མཐུན་བྱེད་པ་དང། །མཐུན་པར་མི་བྱེད་ཉེས་སྤྱོད་སྒྲོགས་པ་དང། །སྦྱིན་པ་བྱིན་ནས་རིམ་གྱིས་ལྡོག་བྱེད་པ། །དེ་དག་རབ་ཏུ་སྡང་བའི་  
  
  
༄༅། །རྟགས་ཡིན་ནོ། །ཞེས་བགྱི་བ་ཁྱོད་ཀྱིས་མ་གསན་ཏམ་རྒྱལ་པོས་སྨྲས་པ། གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས། ང་མགོན་  
མེད་པར་གྱུར་ཏོ། །དེས་སྨྲས་པ། ལྷ། གནས་བརྟན་རྒྱལ་པོ་རྒན་པོ་དང། །ཚུལ་མེད་དཀའ་བློ་མི་བདེ་དང། །བླ་མ་ལ་ནི་གནོད་བྱེད་གང། །དེ་དྲུག་མགོན་མེད་པར་བཤད་དོ། །ཞེས་  
བགྱི་བ་ཁྱོད་ཀྱིས་མ་གསན་ཏམ། རྒྱལ་པོས་སྨྲས་པ། གསོས་པ་ཁྱོད་ཀྱིས་གང་གི་ཕྱིར་བ་ལང་སྐྱོང་གི་མ་ཞི་བ་བསད་པས། ཁྱོད་དང་ལྷན་ཅིག་བཤེས་པར་བྱ་བ་མ་ཡིན་ནོ། །དེས་སྨྲས་  
པ༑ ལྷ། བཞད་གད་མཁན་དང་གར་མཁན་དང། །ཕོ་ཉ་སྨད་འཚོང་ཆང་དད་ཅན། །མ་ནིང་དེ་བཞིན་གཞུང་ངན་པ། །དེ་དག་དང་ནི་བཤེས་མི་བྱ། །ཞེས་བགྱི་བ་ཁྱོད་ཀྱིས་མ་གསན་  
ཏམ། རྒྱལ་པོས་སྨྲས་པ། གསོས་པ་གང་གིས་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས། ཁྱོད་ནི་ཡིད་བརྟན་པར་བྱ་བ་མ་ཡིན་ནོ། །དེས་སྨྲས་པ། ལྷ། སྐེ་ཙམ་ནུབ་པའི་ཆུ་དང་རྟ་དང་  
ནི༑ ༑གླང་པོ་ཆེ་དང་སྤྲེའུ་དང་སྦྲུལ་ནག་དང། །སྤུ་འགྲེང་བ་དང་གདོང་གཉེར་གང་བ་དང། །ཁ་སྤུ་ཉུང་ལ་ཡིད་ནི་བརྟན་མི་བྱ། །ཞེས་བགྱི་བ་ཁྱོད་ཀྱིས་མ་གསན་ཏམ། སྡོམ་ནི། གཉིད་  
མེད་འདོད་པ་མ་ཡིན་དང། །ཀུན་ནས་མནར་སེམས་དངོས་པོ་དང། །དེ་བཞིན་སྙིང་རྗེ་ཁྭ་དང་ནི། །ཟློག་ཐབས་ཐ་མ་སྟོབས་ཡིན་ནོ་།རྒྱལ་པོས་སྨྲས་པ། གསོས་པ་གང་གི་ཕྱིར་ཁྱོད་  
  
  
།དེས་སྨྲས་པ། ལྷ། གཡེམ་དང་སྐེམ་ནད་ཅན་དང་ནི། །ཆམ་པས་ཐེབས་དང་སྡུག་བསྔལ་དང། །དོན་སེམས་ཁྲོས་དང་བརྩོན་པ་དང་།འཇིགས་  
པ་དེ་ནི་རྣམ་ཀུན་ཏུ། །གཉིད་མི་འོང་སྟེ་འཇིག་རྟེན་ན། །བརྒྱད་ནི་རང་བཞིན་སྡུག་བསྔལ་ལོ། །ཞེས་བགྱི་བ་ཁྱོད་ཀྱིས་མ་གསན་ཏམ་རྒྱལ་པོས་སྨྲས་པ། གསོས་པ་གང་གི་ཕྱིར་ཁྱོད་ཀྱིས་བ་  
ལང་སྐྱོང་གི་མ་ཞི་བ་བསད་པས་འདོད་པ་མ་ཡིན་ནོ། །དེས་སྨྲས་པ། ལྷ། འདོད་པ་མ་ཡིན་པའི་དངོས་པོ་བརྒྱད་ཅེས་བགྱི་བ་ཁྱོད་ཀྱིས་མ་གསན་ཏམ། གསོས་པ། བརྒྱད་གང་ཡིན། ན་དང་རྒ་  
དང་འཆི་བ་དང། །སྡུག་བྲལ་མི་སྡུག་ཕྲད་པ་དང། །སེར་བ་ཐོག་དང་མི་རྟག་ཉིད། །བརྒྱད་ནི་འཇིག་རྟེན་འདོད་མིན་རབ། །རྒྱལ་པོས་སྨྲས་པ། གསོས་པ་གང་གི་ཕྱིར་ཁྱོད་ཀྱིས་བ་ལང་  
སྐྱོང་གི་མ་ཞི་བ་བསད་པས། ང་ཁྱོད་ལ་ཀུན་ནས་མནར་སེམས་སྐྱེས་སོ། །དེས་སྨྲས་པ། ལྷ། ཀུན་ནས་མནར་སེམས་དགུ་འདུལ་བ་ཞེས་བགྱི་བ་ཁྱོད་ཀྱིས་མ་གསན་ཏམ། གསོས་པ་  
དགུ་གང་ཡིན། ལྷ་འདི་ནི་བདག་ལ་གནོད་པར་འདོད་པ། ཕན་པ་མ་ཡིན་པར་འདོད་པ། བདེ་བ་མ་ཡིན་པར་འདོད་པ། རེག་པ་མ་ཡིན་པར་འདོད་པ། གྲུབ་པ་དང་བདེ་བ་མ་ཡིན་པར་འདོད་  
པ་སྟེ། འདིས་བདག་ལ་གནོད་པ་བྱས་སོ། །བྱེད་དོ། །བྱེད་པར་འགྱུར་རོ། །སྙམ་མོ། །ཡང་དེ་འདི་སྙམ་དུ་སེམས་ཏེ། གཞན་ལས་བདག་གི་འདི་ལྟར་གྱུར་ན་མི་རུང་བས། བདག་གིས་འདི་ཁོ་  
  
  
༄༅། །ན་ལྟར་འགྱུར་བར་བྱའོ་ཞེས་བྱ་བ་འདི་འགྲུབ་པར་ག་ལ་འགྱུར་སྙམ་ནས། དེ་དེ་ལ་ཀུན་ནས་མནར་སེམས་སྐྱེས་པ་སེལ་བར་བྱེད་དོ། །འདི་ནི་གང་  
ཞིག་བདག་ལ་གནོད་པར་འདོད་པ། ཕན་པ་མ་ཡིན་པར་འདོད་པ། བདེ་བ་མ་ཡིན་པར་འདོད་པ། རེག་པ་མ་ཡིན་པར་འདོད་པ། གྲུབ་པ་དང་བདེ་བ་མ་ཡིན་པར་འདོད་པ། དེ་ལ་  
གནོད་པར་འདོད་པ། ཕན་པ་མ་ཡིན་པར་འདོད་པ། བདེ་བ་མ་ཡི་པར་འདོད་པ། རེག་པ་མ་ཡིན་པར་འདོད་པ། གྲུབ་པ་དང་བདེ་བ་མ་ཡིན་པར་འདོད་པ་སྟེ། འདིས་དེ་ལ་  
གནོད་པར་བྱས་སོ། །བྱེད་དོ། །བྱེད་པར་འགྱུར་རོ། །སྙམ་མོ། །ཡང་དེ་འདི་སྙམ་དུ་སེམས་ཏེ། གཞན་ལས་བདག་གི་འདི་ལྟར་གྱུར་ན་མི་རུང་བས། བདག་གིས་འདི་ཁོ་ན་  
ལྟར་འགྱུར་བར་བྱའོ་ཞེས་བྱ་བ་འདི་འགྲུབ་པར་ག་ལ་འགྱུར་སྙམ་ནས། དེ་དེ་ལ་ཀུན་ནས་མནར་སེམས་སྐྱེས་པ་སེལ་བར་བྱེད་དོ། །འདི་ནི་གང་ཞིག་བདག་ལ་གནོད་པར་འདོད་  
པ༑ ཕན་པ་མ་ཡིན་པར་འདོད་པ། བདེ་བ་མ་ཡིན་པར་འདོད་པ། རེག་པ་མ་ཡིན་པར་འདོད་པ། གྲུབ་པ་དང་བདེ་བ་མ་ཡིན་པར་འདོད་པ། དེ་ལ་དོན་དུ་འདོད་པ། ཕན་པར་འདོད་  
པ༑ བདེ་བར་འདོད་པ། རེག་པར་འདོད་པ། གྲུབ་པ་དང་བདེ་བར་འདོད་པ་སྟེ། འདིས་དེ་ལ་ཕན་པར་བྱས་སོ། །བྱེད་དོ། །བྱེད་པར་འགྱུར་རོ། །སྙམ་མོ། །ཡང་དེ་འདི་སྙམ་དུ་  
  
  
གཞན་ལས་བདག་གི་འདི་ལྟར་གྱུར་ན་མི་རུང་བས་བདག་གིས་འདི་ཁོ་ན་ལྟར་འགྱུར་བར་བྱའོ་ཞེས་བྱ་བ་འདི་འགྲུབ་པར་ག་ལ་འགྱུར་སྙམ་ནས། དེ་དེ་ལ་ཀུན་ནས་མནར་སེམས་  
སྐྱེས་པ་སེལ་བར་བྱེད་དོ། །རྒྱལ་པོས་སྨྲས་པ། གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས། ཁྱོད་ནི་སྙིང་རྗེ་མེད་པ་ཡིན་ནོ། །དེས་སྨྲས་པ། ལྷ། ཁྱོད་ཀྱིས་སྙིང་རྗེ་  
མེད་པ་བཅུ་པོ་ཤན་པ་དང། བྱ་གག་འཚོང་བ་དང། ཕག་འཚོང་བ་དང། ཉ་བ་དང། རི་དྭགས་ཀྱི་རྔོན་པ་དང། བྱ་བ་དང། རི་བོང་རྒྱས་འཚོར་བ་དང། ཚོམ་རྐུན་པ་དང། གཤེད་མ་པ་  
དང༑ བ་ལང་གསོད་པ་ལགས་པ་མར་གསན་ཏམ། རྒྱལ་པོས་སྨྲས་པ་གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་བས། ཁྱོད་ནི་ཁྭ་ལྟ་བུ་ཡིན་ནོ། །དེས་སྨྲས་པ་  
ལྷ༑ ཡན་ལག་བཅུ་དང་ལྡན་ན་ཁྭ་ལྟ་བུ་ལགས་སོ་ཞེས་བགྱི་བ་ཁྱོད་ཀྱིས་མ་གསན་ཏམ། གསོས་པ། བཅུ་གང་ཡིན། ལྷ་གཅོར་བ་དང་མུ་ཅོར་སྨྲ་བ་དང། ཐུབ་ཚོད་བྱེད་པ་དང། འཁུ་  
བ་དང། བྱས་པ་མི་གཟོ་བ་དང། སྙིང་རྗེ་མེད་པ་དང། མ་བྱིན་པར་ལེན་པ་དང། གསོག་པ་དང། དགང་དཀའ་བ་དང། འཆལ་པ་ལགས་སོ། །རྒྱལ་པོས་སྨྲས་པ། གསོས་པ་གང་  
གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་ཁྱོད་ནི་ཟློག་ཐབས་ཅན་ཡིན་ནོ། །དེས་སྨྲས་པ། ལྷ། ཟློག་ཐབས་ཅན་བཅུ་ཞེས་བགྱི་བ་ཁྱོད་ཀྱིས་མ་གསན་ཏམ། གསོས་པ། བཅུ་  
  
  
༄༅། །གང་ཡིན། ལྷ། ཉི་མ་ཟློག་ཐབས་ཅན་དང། ཟླ་བ་ཟློག་ཐབས་ཅན་དང། མེ་ཟློག་ཐབས་ཅན་དང། ཆུ་ཟློག་ཐབས་ཅན་དང་གཞོན་ནུ་མ་ཟློག་ཐབས་ཅན་དང་  
བུད་མེད་ཟློག་ཐབས་ཅན་དང། བྲམ་ཟེ་ཟློག་ཐབས་ཅན་དང། གཅེར་བུ་བ་ཟློག་ཐབས་ཅན་དང། དགེ་སློང་ཟློག་ཐབས་ཅན་དང། སླད་ས་ཟློག་ཐབས་ཅན་ལགས་སོ། །དེ་ལ་ཉི་མ་ཟློག་  
ཐབས་ཅན་ནི། ཉི་མ་ནི་དགུན་ལྷོ་ནས་མཆི་ན་དྲོ་བར་ཡང་མི་འགྱུར་ལ། སོས་ཀ་ཐག་རིང་པོ་ནས་མཆི་ན་འོན་ཀྱང་དྲོ་བར་འགྱུར་ཏེ། འདི་ནི་ཉི་མ་ཟློག་ཐབས་ཅན་ཞེས་བགྱིའོ། །ཟླ་བ་ཟློག་  
ཐབས་ཅན་གང་ཞེ་ན། ཟླ་བ་ནི་གང་གི་ཚེ་ཤས་ཆུང་བ་དེའི་ཚེ་སྐྱེ་བོ་ཐམས་ཅད་ཀྱིས་ཕྱག་བྱ་བར་འགྱུར་ལ། གང་གི་ཚེ་རྣམ་པ་ཐམས་ཅད་ཡོངས་སུ་རྫོགས་པར་གྱུར་པ་དེའི་ཚེ་སུ་ཡང་  
ཕྱག་མི་འཚལ་ཏེ། འདི་ནི་ཟླ་བ་ཟློག་ཐབས་ཅན་ཞེས་བགྱིའོ། །མེ་ཟློག་ཐབས་ཅན་གང་ཞེ་ན། མེ་ནི་ཚིག་པ་མེ་ཉིད་དུ་སྲེག་སྟེ་འདི་ནི་མེ་ཟློག་ཐབས་ཅན་ཞེས་བགྱིའོ། །ཆུ་ཟློག་  
ཐབས་ཅན་གང་ཞེ་ན། ཆུ་ནི་དགུན་རྫིང་ན་བསིལ་ན་འོན་ཀྱང་བཏུང་དུ་མི་རུང་གི། ཁྲོན་པ་ན་དྲོ་ན་འོན་ཀྱང་བཏུང་དུ་རུང་ལ། སོ་གར་རྫིང་ན་དྲོ་ན་འོན་ཀྱང་བཏུང་དུ་རུང་ལ། ཁྲོན་པ་ན་བསིལ་  
ན་འོན་ཀྱང་བཏུང་དུ་མི་རུང་སྟེ། འདི་ནི་ཆུ་ཟློག་ཐབས་ཅན་ཞེས་བགྱིའོ། །གཞོན་ནུ་མ་ཟློག་ཐབས་ཅན་གང་ཞེ་ན། གཞོན་ནུ་མ་ནི་གང་གི་ཚེ་མ་ཕྱིན་པ་དེའི་ཚེ་གྱོས་པོའི་ཁྱིམ་ལ་དགའ་  
  
  
གང་གི་ཚེ་གྱོས་པོའི་ཁྱིམ་དུ་ཁྱེར་བ་དེའི་ཚེ་ཁྱིམ་ལ་ཁོང་དུ་ཡང་དགའ་ལ་ངུ་བར་བྱེད་དེ། འདི་ནི་གཞོན་ནུ་མ་ཟློག་ཐབས་ཅན་ཞེས་བགྱིའོ། །བུད་མེད་ཟློག་ཐབས་ཅན་གང་ཞེ་ན། བུད་མེད་  
ནི་གང་གི་ཚེ་གཞོན་ཞིང་བལྟ་ན་ཡིད་དུ་འོང་བ་དེའི་ཚེ་ལུས་བཀབ་སྟེ་འགྲོ་ལ། གང་གི་ཚེ་རྒས་ཤིང་ཡིད་དུ་མི་འོང་བ་དེའི་ཚེ་ཕྱེ་ནས་འགྲོ་སྟེ་འདི་ནི་བུད་མེད་ཟློག་ཐབས་ཅན་ཞེས་བགྱིའོ་།བྲམ་ཟེ་  
ཟློག་ཐབས་ཅན་གང་ཞེ་ན། བྲམ་ཟེ་ནི་གང་གི་ཚེ་བྱིས་པ་སྟེ་འདོད་པའི་འདོད་ཆགས་མ་སྐྱེས་པ་དེའི་ཚེ་ཚངས་པར་སྤྱད་པ་སྤྱོད་ལ། གང་གི་ཚེ་དར་ལ་བབ་སྟེ་འདོད་པའི་འདོད་ཆགས་སྐྱེས་པ་དེའི་  
ཚེ་འདོད་པ་དག་སྟེན་པར་བྱེད་དེ། འདི་ནི་བྲམ་ཟེ་ཟློག་ཐབས་ཅན་ཞེས་བགྱིའོ། །གཅེར་བུ་པ་ཟློག་ཐབས་ཅན་གང་ཞེ་ན། གཅེར་བུ་པ་ནི་གང་གི་ཚེ་ཁྱིམ་ན་འདུག་པ་དེའི་ཚེ་གོས་བགོས་  
ཤིང་འདུག་ལ། གང་གི་ཚེ་སྤྱོད་ཡུལ་དུ་འགྲོ་བ་དེའི་ཚེ་ན་གཅེར་བུར་འགྲོ་སྟེ། འདི་ནི་གཅེར་བུ་པ་ཟློག་ཐབས་ཅན་ཞེས་བགྱིའོ། །དགེ་སློང་ཟློག་ཐབས་ཅན་གང་ཞེ་ན། དགེ་སློང་ནི་གང་གི་  
ཚེ་གཞོན་ནུ་ལང་ཚོ་ལ་བབ་ཅིང། ཟོས་པ་དང། འཐུངས་པ་དང་འཆོས་པ་དང། མྱངས་པ་རྣམས་འཇུ་བར་ནུས་པ་དེའི་ཚེ་དེ་དག་མི་རྙེད་ལ། གང་གི་ཚེ་རྒས་ཏེ་ཟོས་པ་དང། འཐུངས་པ་དང་  
འཆོས་པ་དང། མྱངས་པ་རྣམས་འཇུ་བར་མི་ནུས་པ་དེའི་ཚེ་དེ་དག་རྙེད་དེ། འདི་ནི་དགེ་སློང་ཟློག་ཐབས་ཅན་ཞེས་བྱའོ། །སླད་ས་ཟློག་ཐབས་ཅན་གང་ཞེ་ན། སླད་ས་ནི་གང་གི་ཚེ་གཤེར་བ་  
  
  
༄༅། །དེའི་ཚེ་ཆུའི་སྟེང་ན་འཕྱོ་ལ་གང་གི་ཚེ་བསྐམས་པ་དེའི་ཚེ་འབྱིང་སྟེ། འདི་ནི་སླད་ས་ཟློག་ཐབས་ཅན་ཞེས་བགྱིའོ།།།།འདུལ་བ་ཕྲན་ཚེགས་ཀྱི་གཞི་  
བམ་པོ་སུམ་ཅུ་པ། རྒྱལ་པོས་སྨྲས་པ། གསོས་པ་དེ་ཐམས་ཅད་གོ་སྟེ་ཆོག་གོ་འདི་དྲིས། དྲང་པོར་སྨྲོས་ཤིག་ཁྱོད་ཀྱི་སྟོབས་གང་གིས་བ་ལང་སྐྱོང་གི་མ་ཞི་བ་བསད། དེས་སྨྲས་པ། ལྷ་  
བདག་ལ་གང་གིས་ན་བ་ལང་སྐྱོང་གི་མ་ཞི་བ་ཁུམས་བའི་སྟོབས་ག་ལ་མཆིས། ལྷ་འོན་ཀྱང་འཕགས་པ་ཀ་ཏྱའི་བུ་ཆེན་པོ་འདི་གང་གི་ཉན་ཐོས་ལགས་པ་དེ་ནི། དེ་བཞིན་གཤེགས་པ་དགྲ་  
བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ། བླ་ན་མེད་པ་ལྷ་དང་མི་  
རྣམས་ཀྱི་སྟོན་པ་ལགས་ཏེ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡེ་ཤེས་ཐོགས་པ་མི་མངའ་བའི་སྟོབས་ཀྱི་འཁོར་ལོས་སྒྱུར་བ་དེ་ལ། གང་དག་དང་  
ལྡན་ན། དེ་ཁྱུ་མཆོག་གི་གནས་རླབས་པོ་ཆེ་ཞལ་གྱིས་འཆེ་ཞིང་ཚངས་པའི་འཁོར་ལོ་སྐོར་བར་མཛད། འཁོར་གྱི་ནང་དུ་སེང་གེའི་སྒྲ་ཡང་དག་པར་སྒྲོགས་པར་མཛད་པ་སྟོབས་བཅུ་མངའོ། །  
བཅུ་གང་ལགས་ཤེ་ན། ལྷ། དེ་ནི་གནས་ལ་ཡང་གནས་སུ། གནས་མ་ཡིན་པ་ལ་ཡང་གནས་མ་ཡིན་པར་ཡང་དག་པ་ཇི་ལྟ་བ་བཞིན་དུ་རབ་ཏུ་མཁྱེན་ཏོ། །ལྷ་འདི་ནི་དེའི་སྟོབས་དང་པོ་  
  
  
སྟོབས་དེ་དང་ལྡན་པས་དེ་ཁྱུ་མཆོག་གི་གནས་རླབས་པོ་ཆེ་ཞལ་གྱིས་འཆེ་ཞིང་ཚངས་པའི་འཁོར་ལོ་སྐོར་བར་མཛད་འཁོར་གྱི་ནང་དུ་སེང་གེའི་སྒྲ་ཡང་དག་པར་སྒྲོགས་པར་མཛད་དོ། །  
ལྷ༑ གཞན་ཡང་དེས་སེམས་ཅན་རྣམས་ཀྱི་ལས་དང། ཆོས་ཡང་དག་པར་བླངས་པ་འདས་པ་དང། མ་འོངས་པ་དང། ད་ལྟར་བྱུང་བ་རྣམས་ལ་གནས་དང། གཞི་དང། རྒྱུ་དང། རྣམ་པར་སྨིན་པ་  
ཡང་དག་པ་ཇི་ལྟ་བ་བཞིན་དུ་རབ་ཏུ་མཁྱེན་ཏོ། །དེས་སེམས་ཅན་རྣམས་ཀྱི་ལས་དང་ཆོས་ཡང་དག་པར་བླངས་པ། འདས་པ་དང། མ་འོངས་པ་དང། ད་ལྟར་བྱུང་བ་རྣམས་གནས་དང། གཞི་  
དང། རྒྱུ་དང། རྣམ་པར་སྨིན་པ་ཡང་དག་པ་ཇི་ལྟ་བ་བཞིན་དུ་མཁྱེན་པ་གང་ལགས་པ་འདི་ནི། ལྷ་དེའི་སྟོབས་གཉིས་པ་ལགས་ཏེ་སྟོབས་དེ་དང་ལྡན་པས་དེ་ཁྱུ་མཆོག་གི་གནས་རླབས་པོ་  
ཆེ་ཞལ་གྱི་འཆེ་ཞིང་ཚངས་པའི་འཁོར་ལོ་སྐོར་བར་མཛད་འཁོར་གྱི་ནང་དུ་སེང་གེའི་སྒྲ་ཡང་དག་པར་སྒྲོགས་པར་མཛད་དོ། །ལྷ། གཞན་ཡང་དེས་བསམ་གཏན་དང། རྣམ་པར་ཐར་པ་  
དང། ཏིང་ངེ་འཛིན་དང། སྙོམས་པར་འཇུག་པ་རྣམས་ཀྱིས་ཀུན་ནས་ཉོན་མོངས་པ་དང། རྣམ་པར་བྱང་བ་རྣམ་པར་གཞག་པ་དང་རྣམ་པར་དག་པ་ཡང་དག་པ་ཇི་ལྟ་བ་བཞིན་དུ་རབ་ཏུ་  
མཁྱེན་ཏོ། །དེས་བསམ་གཏན་དང། རྣམ་པར་ཐར་པ་དང། ཏིང་ངེ་འཛིན་དང། སྙོམས་པར་འཇུག་པ་རྣམས་ཀྱི་ཀུན་ནས་ཉོན་མོངས་པ་དང། རྣམ་པར་བྱང་བ་དང། རྣམ་པར་དག་པ་ཡང་  
  
  
༄༅། །དག་པ་ཇི་ལྟ་བ་བཞིན་དུ་རབ་ཏུ་མཁྱེན་པ་གང་ལགས་པ་འདི་ནི། ལྷ་དེའི་སྟོབ་ས་གསུམ་པ་ལགས་ཏེ། སྟོབས་དེ་དང་ལྡན་པས་དེ་ཁྱུ་མཆོག་གི་གནས་རླབས་  
པོ་ཆེ་ཞལ་གྱིས་འཆེ་ཞིང་ཚངས་པའི་འཁོར་ལོ་སྐོར་བར་མཛད་འཁོར་གྱི་ནང་དུ་སེང་གེའི་སྒྲ་ཡང་དག་པར་སྒྲོགས་པར་མཛད་དོ། །ལྷ། གཞན་ཡང་དེས་སེམས་ཅན་གཞན་རྣམས་  
དང༑ གང་ཟག་གཞན་རྣམས་ཀྱི་དབང་པོ་མཆོག་དང། མཆོག་མ་ཡིན་པ་ཉིད་ཡང་དག་པ་ཇི་ལྟ་བ་བཞིན་དུ་རབ་ཏུ་མཁྱེན་ཏོ། །དེས་སེམས་ཅན་གཞན་རྣམས་དང། གང་ཟག་གཞན་  
རྣམས་ཀྱི་དབང་པོའི་མཆོག་དང་མཆོག་མ་ཡིན་པ་ཉིད་ཡང་དག་པ་ཇི་ལྟ་བ་བཞིན་དུ་རབ་ཏུ་མཁྱེན་པ་གང་ལགས་པ་འདི་ནི། དེའི་སྟོབས་བཞི་པ་ལགས་ཏེ། སྟོབས་དེ་དང་ལྡན་པས་  
དེ་ཁྱུ་མཆོག་གི་གནས་རླབས་པོ་ཆེ་ཞལ་གྱིས་འཆེ་ཞིང་ཚངས་པའི་འཁོར་ལོ་སྐོར་བར་མཛད། འཁོར་གྱི་ནང་དུ་སེང་གེའི་སྒྲ་ཡང་དག་པར་སྒྲོགས་པར་མཛད་དོ། །ལྷ། གཞན་  
ཡང་དེས་སེམས་ཅན་གཞན་རྣམས་དང། གང་ཟག་གཞན་རྣམས་ཀྱི་མོས་པ་སྣ་ཚོགས་ཉིད་ཡང་དག་པ་ཇི་ལྟ་བ་བཞིན་དུ་རབ་ཏུ་མཁྱེན་ཏོ། །དེས་སེམས་ཅན་གཞན་རྣམས་  
དང༑ གང་ཟག་གཞན་རྣམས་ཀྱི་མོས་པ་སྣ་ཚོགས་ཉིད་ཡང་དག་པ་ཇི་ལྟ་བ་བཞིན་དུ་རབ་ཏུ་མཁྱེན་པ་གང་ལགས་པ་འདི་ནི། ལྷ་དེའི་སྟོབས་ལྔ་པ་ལགས་ཏེ། སྟོབས་དེ་དང་ལྡན་  
  
  
ཚངས་པའི་འཁོར་ལོ་སྐོར་བར་མཛད། འཁོར་གྱི་ནང་དུ་སེང་གེའི་སྒྲ་ཡང་དག་པར་སྒྲོགས་པར་མཛད་དོ། །ལྷ། གཞན་  
ཡང་དེས་འཇིག་རྟེན་གྱི་ཁམས་སྣ་ཚོགས་པ་དང། ཁམས་དུ་མ་པའོ་ཞེས་བགྱི་བ་ཡང་དག་པ་ཇི་ལྟ་བ་བཞིན་དུ་རབ་ཏུ་མཁྱེན་ཏོ་།དེས་འཇིག་རྟེན་གྱི་ཁམས་སྣ་ཚོགས་པ་དང། ཁམས་  
དུ་མ་པའོ་ཞེས་བྱ་བར་ཡང་དག་པ་ཇི་ལྟ་བ་བཞིན་དུ་རབ་ཏུ་མཁྱེན་པ་གང་ལགས་པ་འདི་ནི། ལྷ་དེའི་སྟོབས་དྲུག་པ་ལགས་ཏེ་སྟོབས་དེ་དང་ལྡན་པས་དེ་ཁྱུ་མཆོག་གི་གནས་རླབས་པོ་  
ཆེ་ཞལ་གྱིས་འཆེ་ཞིང་ཚངས་པའི་འཁོར་ལོ་སྐོར་བར་མཛད་འཁོར་གྱི་ནང་དུ་སེང་གེའི་སྒྲ་ཡང་དག་པར་སྒྲོགས་པར་མཛད་དོ། །ལྷ། གཞན་ཡང་དེས་ཀུན་ཏུ་འགྲོ་བའི་ལམ་ཡང་དག་  
པ་ཇི་ལྟ་བ་བཞིན་རབ་ཏུ་མཁྱེན་ཏོ། །དེས་ཀུན་ཏུ་འགྲོ་བའི་ལམ་ཡང་དག་པ་ཇི་ལྟ་བ་བཞིན་དུ་རབ་ཏུ་མཁྱེན་པ་གང་ལགས་པ་འདི་ནི། ལྷ་དེའི་སྟོབས་བདུན་པ་ལགས་ཏེ། སྟོབས་དེ་དང་  
ལྡན་པས་དེ་ཁྱུ་མཆོག་གི་གནས་རླབས་པོ་ཆེ་ཞལ་གྱིས་འཆེ་ཞིང་ཚངས་པའི་འཁོར་ལོ་སྐོར་བར་མཛད། འཁོར་གྱི་ནང་དུ་སེང་གེའི་སྒྲ་ཡང་དག་པར་སྒྲོགས་པར་མཛད་དོ། །ལྷ། གཞན་  
ཡང་དེས་སྔོན་གྱི་གནས་རྣམ་པ་དུ་མ་རྗེས་སུ་དགོངས་ཏེ། འདི་ལྟ་སྟེ། ཚེ་གཅིག་ཀྱང་དགོངས། ཚེ་གཉིས་དང། གསུམ་དང། བཞི་དང་ལྔ་དང། དྲུག་དང། བདུན་དང། བརྒྱད་དང་  
  
  
༄༅། །དགུ་དང། བཅུ་དང། ཉི་ཤུ་དང། སུམ་ཅུ་དང། བཞི་བཅུ་དང། ལྔ་བཅུ་དང། ཚེ་བརྒྱ་དང། ཚེ་སྟོང་དང། ཚེ་བརྒྱ་སྟོང་དང། ཚེ་བརྒྱ་ཕྲག་དུ་མ་དང། ཚེ་  
སྟོང་ཕྲག་དུ་མ་དང། ཚེ་བརྒྱ་སྟོང་ཕྲག་དུ་མ་དང། འཇིག་པའི་བསྐལ་པ་དང། འཆགས་པའི་སྐལ་པ་དང། འཇིག་པ་དང་འཆགས་པའི་བསྐལ་པ་དང། འཇིག་པའི་བསྐལ་པ་དུ་མ་  
དང། འཆགས་པའི་བསྐལ་པ་དུ་མ་དང། འཇིག་པ་དང། འཆགས་པའི་བསྐལ་པ་དུ་མ་ཡང་རྗེས་སུ་དགོངས་ཏེ། གང་དུ་བདག་གི་མིང་ནི་འདི་ཞེས་བྱ། རིགས་ནི་འདི་ལྟ་བུ། རུས་ནི་  
འདི་ལྟ་བུ། ཁ་ཟས་ནི་འདི་ལྟ་བུ་ཟ་ཟ། བདེ་བ་དང། སྡུག་བསྔལ་ནི་འདི་ལྟ་བུ་ཞིག་ཉམས་སུ་མྱོང། ཚེ་ནི་འདི་ཙམ་ཐུབ། ཡུན་ནི་འདི་སྲིད་ཅིག་གནས་གནས། ཚེའི་མཐའ་ནི་འདི་སྲིད་  
ཅིག་ཡིན་པར་གྱུར་པ་ན། སེམས་ཅན་ནི་དེ་དག་བྱུང་ངོ། །བདག་གནས་དེ་ནས་ཤི་འཕོས་ནས་ནི་ཆེ་གེ་མོ་ཞིག་ཏུ་སྐྱེས་སོ། །དེ་ནས་ཀྱང་ཤི་འཕོས་ནས་ནི་འདིར་སྐྱེས་སོ། །ཞེས་སྔོན་གྱི་  
གནས་རྣམ་པ་དུ་མ་རྣམ་པ་དང་བཅས། ཡུལ་ཕྱོགས་དང་བཅས་པར་རྗེས་སུ་དགོངས་སོ། །དེས་སྔོན་གྱི་གནས་རྣམ་པ་དུ་མ་རྗེས་སུ་དགོངས་ཏེ། འདི་ལྟ་སྟེ། ཚེ་གཅིག་ཀྱང་དགོངས་  
པ་ནས། འདིར་སྐྱེས་ཞེས་བྱ་བའི་བར་སྔོན་གྱི་གནས་རྣམ་པ་དུ་མ་རྣམ་པ་དང་བཅས། ཡུལ་ཕྱོགས་དང་བཅས་པར་རྗེས་སུ་དགོངས་པ་གང་ལགས་པ་འདི་ནི། ལྷ་དེའི་སྟོབས་བརྒྱད་  
  
  
སྟོབས་དེ་དང་ལྡན་པས་དེ་ཁྱུ་མཆོག་གི་གནས་རླབས་པོ་ཆེ་ཞལ་གྱིས་འཆེ་ཞིང་ཚངས་པའི་འཁོར་ལོ་སྐོར་བར་མཛད། འཁོར་གྱི་ནང་དུ་སེང་གེའི་སྒྲ་ཡང་དག་པར་སྒྲོགས་  
པར་མཛད་དོ། །ལྷ། གཞན་ཡང་དེས་ལྷའི་སྤྱན་རྣམ་པར་དག་པ་མིའི་ལས་འདས་པས་སེམས་ཅན་འཆི་འཕོ་བ་དང། སྐྱེ་བ་དང། ཁ་དོག་བཟང་པོ་དང། ཁ་དོག་ངན་པ་དང། དམན་པ་དང་  
གྱ་ནོམ་པ་རྣམས་ཀྱང་གཟིགས་ལ། སེམས་ཅན་ལས་ཇི་ལྟ་བ་བཞིན་དུ་ཉེ་བར་འགྲོ་བ། བདེ་འགྲོ་དང་ངན་འགྲོར་འགྲོ་བ་ཡང་དག་པ་ཇི་ལྟ་བ་བཞིན་རབ་ཏུ་མཁྱེན་ཏེ། སེམས་ཅན་འདི་དག་  
ནི་ལུས་ཀྱི་ཉེས་པར་སྤྱོད་པ་དང་ལྡན་པ། ངག་དང་ཡིད་ཀྱི་ཉེས་པར་སྤྱོད་པ་དང་ལྡན་པ། འཕགས་པ་རྣམས་ལ་སྐུར་པ་འདེབས་པ་ལོག་པར་ལྟ་བ་ཅན་ཡིན་ཏེ། ལོག་པར་ལྟ་བའི་ལས་  
དང། ཆོས་ཡང་དག་པར་བླངས་པའི་ཕྱིར། རྒྱུ་དེ་དང་རྐྱེན་དེས་ལུས་ཞིག་སྟེ་ཤི་བའི་འོག་ཏུ་ངན་སོང་ངན་འགྲོ་ལོག་པར་ལྟུང་བ་སེམས་ཅན་དམྱལ་བ་དག་གི་ནང་དུ་སྐྱེ་བར་འགྱུར་རོ། །སེམས་  
ཅན་འདི་དག་ནི་ལུས་ཀྱི་ལེགས་པར་སྤྱོད་པ་དང་ལྡན་པ། ངག་དང་ཡིད་ཀྱི་ལེགས་པར་སྤྱོད་པ་དང་ལྡན་པ། འཕགས་པ་རྣམས་ལ་སྐུར་པ་མི་འདེབས་པ། ཡང་དག་པའི་ལྟ་བ་ཅན་ཏེ། ཡང་  
དག་པའི་ལྟ་བའི་ལས་དང། ཆོས་ཡང་དག་པར་བླངས་པའི་རྒྱུས་རྒྱུ་དང་རྐྱེན་དེས་ལུས་ཞི་གནས་བདེ་འགྲོ་མཐོ་རིས་སུ་ལྷ་དག་གི་ནང་དུ་སྐྱེ་བར་འགྱུར་རོ་ཞེས་བྱ་བ་ཡང་དག་པ་ཇི་ལྟ་བ་བཞིན་  
  
  
༄༅། །དུ་རབ་ཏུ་མཁྱེན་ཏོ། །དེས་ལྷའི་སྤྱན་ཞེས་བྱ་བ་ནས་བདེ་འགྲོ་མཐོ་རིས་སུ་ལྷ་དག་གི་ནང་དུ་སྐྱེ་བར་འགྱུར་རོ་ཞེས་བྱ་བའི་བར་སྔ་མ་བཞིན་ནོ། །འདི་ནི། ལྷ་  
དེའི་སྟོབས་དགུ་པ་ལགས་ཏེ། སྟོབས་དེ་དང་ལྡན་པས་དེ་ཁྱུ་མཆོག་གི་གནས་རླབས་པོ་ཆེ་ཞལ་གྱིས་འཆེ་ཞིང་ཚངས་པའི་འཁོར་ལོ་སྐོར་བར་མཛད། འཁོར་གྱི་ནང་དུ་སེང་གེའི་སྒྲ་ཡང་  
དག་པར་སྒྲོགས་པར་མཛད་དོ། །ལྷ། གཞན་ཡང་དེ་ཟག་པ་རྣམས་ཟད་པའི་ཕྱིར་མཐོང་བའི་ཆོས་ཁོ་ན་ལ་ཟག་པ་མེད་པའི་སེམས་རྣམ་པར་གྲོལ་བ་དང། ཤེས་རབ་རྣམ་པར་གྲོལ་བ་རང་  
གི་མངོན་པར་ཤེས་པས་མངོན་སུམ་དུ་བྱས་ནས་རྫོགས་པར་བྱས་ཏེ་བདག་གི་ཟག་པ་ཟད་དོ། །ཚངས་པར་སྤྱོད་པ་བསྟེན་ཏོ། །བྱ་བ་བྱས་སོ། །འདི་ལས་སྲིད་པ་གཞན་མི་ཤེས་སོ། །ཞེས་  
གསུང་ངོ། །དེ་ཟག་པ་རྣམས་ཟད་པའི་ཕྱིར་མཐོང་བའི་ཆོས་ཁོ་ན་ལ་ཟག་པ་མེད་པའི་སེམས་རྣམ་པར་གྲོལ་བ་དང། ཤེས་རབ་རྣམ་པར་གྲོལ་བ་ཞེས་བྱ་བ་ནས། འདི་ལས་སྲིད་པ་གཞན་  
མི་ཤེས་སོ་ཞེས་བྱ་བའི་བར་སྔ་མ་བཞིན་ནོ། །ལྷ་འདི་ནི་དེའི་སྟོབས་བཅུ་པ་ལགས་ཏེ། སྟོབས་དེ་དང་ལྡན་པས། དེ་ཁྱུ་མཆོག་གི་གནས་རླབས་པོ་ཆེ་ཞལ་གྱིས་འཆེ་ཞིང་ཚངས་པའི་  
འཁོར་ལོ་སྐོར་བར་མཛད། འཁོར་གྱི་ནང་དུ་སེང་གེའི་སྒྲ་ཡང་དག་པར་སྒྲོགས་པར་མཛད་དོ། །དེ་སྐད་ཅེས་སྨྲས་པ་དང། རྒྱལ་པོ་རབ་སྣང་སྤོབས་པ་མེད་ནས་ཅང་མི་ཟེར་བར་འདུག་  
  
  
གསོས་པས་བསམས་པ། ལྷ་ནི་སྤོབས་པ་མེད་དེ་ཅང་མི་ཟེར་བར་འདུག་ན། འདི་དང་བ་ལང་སྐྱོང་གི་མ་ཞི་བ་ཇི་སྲིད་མཐོ་བཙམ་སྙམ་ནས། དེས་དེ་ངོམ་ཟུམ་གནག་བཞིན་ཁྲིད་ནས། རྒྱལ་  
པོའི་རྐང་པ་གཉིས་ལ་ཕྱག་འཚལ་ནས། རྒྱལ་པོ་ལ་བཟོད་པར་གསོལ་བར་ཞུགས་པ། ལྷ། མི་ཡི་དབང་པོས་འདིར་རྟག་ཆོས་ཀྱི་ཚུལ་།བགྲོད་ཅིང་རྗེས་སུ་བགྲོད་པ་ཡང་དག་གཟིགས། །  
བཟོད་པ་རྒྱལ་པོ་རྣམས་ཀྱི་ཆོས་གཙོ་ལྷ། །བ་ལང་སྐྱོང་གི་མ་ཡི་ནོངས་བཟོད་མཛོད། །འཇིག་རྟེན་ལྟ་བྱ་ལེགས་གསུངས་རིན་པོ་ཆེ་།ཇི་སྟེ་གཟིགས་པར་མ་གྱུར་གསན་མ་གྱུར། །ཁྱོད་ཀྱིས་  
གླང་པོ་ཆེ་ཡང་འདུལ་བར་སྤྱོད་ལགས་ན། །ཅུང་ཟད་ནོངས་བགྱིད་བུད་མེད་སྨོས་ཅི་འཚལ། །ཁྱོད་ལས་མི་འཕྱོ་གཟུགས་དང་ཡོན་ཏན་ལྡན། །སྔོན་དང་ཕྱིས་ཀྱང་དེ་བཞིན་བཙུན་མོ་ལགས། །  
རྗེ་སླད་ཁོ་ནར་ལྷན་ཅིག་བ་ལང་མའི། །ཐམས་ཅད་བཟོད་པ་མཛོད་ཅེས་དེ་སྐད་མཆིའོ། །རྒྱལ་པོས་ཀྱང་གསོས་པ་ལ་ཚིགས་སུ་བཅད་དེ་སླར་སྨྲས་པ། རབ་སྨྲས་ལེགས་པར་སྨྲ་འདི་ཁྱོད་ཀྱིས་ནི། །  
ང་ལ་སྙིང་ཉེ་བསྐྱེད་དེ་སྨྲས་པ་ཡིན། །དེ་ལྟས་ཁྱོད་ལ་ཀན་ནྱ་ཀུབ་ཛ་བྱིན། །ང་ཡིས་ཞི་བ་ལ་ཡང་སྙིང་ནས་བཟོད། །གསོས་པའི་ལན་རྫོགས་སོ།། །།སྡོམ་ནི། དྲག་ཤུལ་ཅན་  
གྱི་གསེར་སྣོད་དང། །འོད་བཟང་མ་དང་དགོན་པ་པ། །འཚོ་བྱེད་དང་ནི་འབྲས་སྨན་དང། །འཁོར་ནི་མང་པོ་སུན་བྱེད་པའོ། །སངས་རྒྱས་བཅོམ་ལྡན་འདས་ཡངས་བ་ཅན་གྱི་སྤྲེའུ་རྫིང་གི་འགྲམ་  
  
  
༄༅། །ན༑ ཁང་པ་བརྩེགས་པའི་ཁང་བཟང་ན་བཞུགས་སོ་།དེའི་ཚེ་བྲམ་ཟེ་དང་ཁྱིམ་བདག་མང་པོ་དཔོང་ས་ན་འདུས་ཤིང་འཁོད་པ་དག་བར་སྐབས་ཀྱི་གཏམ་འདི་  
ལྟ་བུ་དག་གླེང་སྟེ། ཤེས་ལྡན་དག་དགེ་སྦྱོང་གོའུ་ཏམ་དང་དེའི་ཉན་ཐོས་རྣམས་ཀྱང་འདོད་ཆེན་ཆེ་བའོ། །མུ་སྟེགས་ཅན་དག་ནི་དེ་ལྟ་མ་ཡིན་ནོ། །ཞེས་ཟེར་རོ། །དེའི་ཚེ་ཁྱིམ་བདག་  
དྲག་ཤུལ་ཅན་འཁོར་དེ་ཉིད་དུ་འདུས་ནས་འདུག་པར་གྱུར་ཏོ། །དེ་ནས་ཁྱིམ་བདག་དྲག་ཤུལ་ཅན་གྱིས། ཡངས་པ་ཅན་གྱི་བྲམ་ཟེ་དང་ཁྱིམ་བདག་མང་པོ་རྣམས་ལ་འདི་སྐད་ཅེས་སྨྲས་  
སོ༑ ༑ཤེས་ལྡན་དག་རེ་ཞིག་སྡོད་ཅིག་དང། ངས་བཅོམ་ལྡན་འདས་འདོད་ཆེན་ཆེའམ། འདོད་ཆེན་ཆུང་བ་དང། དེའི་ཉན་ཐོས་འདོད་ཆེན་ཆེའམ། འདོད་ཆེན་ཆུང་བ་དག་ཁྱོད་ཀྱི་མངོན་  
སུམ་དུ་བྱའོ་ཞེས་བྱས་ནས། དེས་གསེར་དང། དངུལ་དང། བཻ་ཌཱུརྱ་དང། ཤེལ་གྱི་སྣོད་དག་བསྡོགས་ནས། སངས་རྒྱས་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས། བཅོམ་ལྡན་  
འདས་དང་ལྷན་ཅིག་མངོན་དུ་ཡང་དག་པར་དགའ་བ་དང། ཡང་དག་པར་མགུ་བའི་གཏམ་རྣམ་པ་སྣ་ཚོགས་བྱས་ནས་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་པ་དང། བཅོམ་  
ལྡན་འདས་ཀྱིས་ཁྱིམ་བདག་དྲག་ཤུལ་ཅན་ལ་ཆོས་ཀྱི་གཏམ་གྱིས་ཡང་དག་པར་སྟོན་པར་མཛད། ཡང་དག་པར་ལེན་དུ་འཇུག་པར་མཛད་ཡང་དག་པར་གཟེངས་བསྟོད་པར་མཛད་  
  
  
།རྣམ་གྲངས་དུ་མར་ཆོས་དང་མཐུན་པའི་གཏམ་གྱིས་ཡང་དག་པར་བསྟན། ཡང་དག་པར་ལེན་དུ་བཅུག་ཡང་དག་པར་གཟེངས་བསྟོད། ཡང་དག་  
པར་རབ་ཏུ་དགའ་བར་མཛད་ནས་ཅང་མི་གསུང་བར་བཞུགས་སོ། །དེ་ནས་ཁྱིམ་བདག་དྲག་ཤུལ་ཅན་སྟན་ལས་ལངས་ཏེ། བླ་གོས་ཕྲག་པ་གཅིག་ཏུ་གཟར་ནས། བཅོམ་ལྡན་འདས་ག་ལ་བ་  
དེར་ལོགས་སུ་ཐལ་མོ་སྦྱར་བ་བཏུད་ནས། བཅོམ་ལྡན་འདས་ལ་འདི་སྐད་ཅེས། བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་བདག་གི་སྡུམ་པར་སང་གདུགས་ཚོད་གསོལ་བར་ཅི་  
གནང། ཞེས་གསོལ་པ་དང། བཅོམ་ལྡན་འདས་ཀྱིས་ཁྱིམ་བདག་དྲག་ཤུལ་ཅན་ལ་ཅང་མི་གསུང་པས་གནང་ངོ། །དེ་ནས་ཁྱིམ་བདག་དྲག་ཤུལ་ཅན་གྱིས་བཅོམ་ལྡན་འདས་ཅང་མི་གསུང་  
བས་གནང་བར་རིག་ནས། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་ཅིང་རྗེས་སུ་ཡི་རང་ནས་སྟན་ལས་ལངས་ཏེ་སོང་ངོ། །དེས་མུ་སྟེགས་ཅན་རྣམས་ལ་ཡང་ཤེས་ལྡན་དག་  
སང་བདག་གི་ཁྱིམ་དུ་སངས་རྒྱས་བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པ་གདུགས་ཚོད་ལ་སྤྱན་དྲངས་ཀྱི། ཁྱེད་ཀྱང་དེ་ཉིད་དུ་ཟན་ལ་ཤོག་ཅིག་ཅེས་མགྲོན་དུ་བོས་སོ། །ཡངས་  
པ་ཅན་གྱི་བྲམ་ཟེ་དང། ཁྱིམ་བདག་རྣམས་ལ་ཡང། ཤེས་ལྡན་དག་།བདག་གིས་སངས་རྒྱས་བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པ་དང། མུ་སྟེགས་ཅན་རྣམས་  
  
  
༄༅། །སང་བདག་གི་ཁྱིམ་དུ་གདུགས་ཚོད་ལ་སྤྱན་དྲངས་ཀྱི་ཁྱེད་ཀྱང་དེའི་ཚེ་གྲོགས་བྱེད་དུ་ཤོག་ཅིག་ཅེས་ཀྱང་བསྒོའོ་།དེ་ནས་རང་གི་ཁྱིམ་དུ་སོང་སྟེ་ཞོ་ཤས་འཚོ་བ་རྣམས་  
ལ་བསྒོ་བ། ཤེས་ལྡན་དག་ཞལ་ཟས་གཙང་ཞིང་བསོད་པ་མང་པོ་དག་སྟ་གོན་གྱིས་ཤིག་དེ་དག་གིས་ཞལ་ཟས་བསོད་པ་མང་པོ་དག་སྟ་གོན་བྱས་སོ། །དེ་ནས་ཁྱིམ་བདག་དྲག་ཤུལ་ཅན་ནང་པར་  
སྔར་ལངས་ཏེ། གདན་བཤམས། ཆུར་དག་བཞག་སྟེ། བཅོམ་ལྡན་འདས་ལ་སྤྱན་འདྲེན་གྱིས་གདུགས་ཚོད་གསོལ་བ། གདུགས་ཚོད་སྦྱར་ལགས་ཏེ་ད་དེའི་དུས་ལ་བབ་ན། བཅོམ་  
ལྡན་འདས་ཀྱིས་དེའི་དུས་ལ་བབ་པར་དགོངས་སུ་གསོལ། ཞེས་གདུགས་ཚོད་གདས་པར་གསོལ་ཏོ། །དེ་ནས་བཅོམ་ལྡན་འདས་སྔ་དྲོའི་དུས་ཀྱི་ཚེ། ཤམ་ཐབས་དང་ཆོས་གོས་མནབས། ལྷུང་བཟེད་བསྣམས་  
ཏེ༑ ཁྱིམ་བདག་དྲག་ཤུལ་ཅན་གྱིས་བཀད་ས་གང་ན་བ་དེར་གཤེགས་ཏེ་བྱོན་ནས། དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །དེ་ནས་ཁྱིམ་བདག་དྲག་ཤུལ་ཅན་ཡུལ་  
ཡངས་པ་ཅན་གྱི་བྲམ་ཟེ་དང། ཁྱིམ་བདག་རྣམས་དང་ལྷན་ཅིག་ཏུ་གསེར་དང། དངུལ་དང། བཻ་ཌཱུརྱ་དང། ཤེལ་གྱི་སྣོད་རྣམས་སངས་རྒྱས་ལ་སོགས་པ་དགེ་སློང་གི་དགེ་འདུན་རྣམས་ལ་འབྲིམ་  
པར་ཞུགས་སོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ། ཀུན་དགའ་བོ་སོང་ལ་དགེ་སློང་རྣམས་ལ་ཁྱིམ་བདག་དྲག་ཤུལ་ཅན་ནི་བགམ་པའི་བསམ་པས། གསེར་དང་  
  
  
བཻ་ཌཱུརྱ་དང། ཤེལ་གྱི་སྣོད་རྣམས་འབྲིམ་གྱི་དགེ་སློང་ཁྱེད་ཅག་སུ་ཡང་མ་ལེན་ཅིག་པར་བསྒོ་ཞིག་ཅེས་བཀའ་སྩལ་པ་དང། ཚེ་དང་ལྡན་པ་ཀུན་དགའ་བོས་བཙུན་པ་དེ་ལྟར་  
འཚལ་ལོ། །ཞེས་བཅོམ་ལྡན་འདས་ཀྱི་ལྟར་མཉན་ནས་དགེ་སློང་རྣམས་ལ། ཚེ་དང་ལྡན་པ་དག་བཅོམ་ལྡན་འདས་ཀྱིས་ཁྱིམ་བདག་དྲག་ཤུལ་ཅན་བགམ་པའི་བསམ་པས་གསེར་དང་  
དངུལ་དང། བཻ་ཌཱུརྱ་དང། ཤེལ་གྱི་སྣོད་རྣམས་འབྲིམ་གྱི། དགེ་སློང་ཁྱེད་ཅག་སུ་ཡང་མ་ལེན་ཅིག་ཅེས་བཀའ་སྩལ་ཏོ། །ཞེས་བསྒོ་བ་དང། བཙུན་པ་ཀུན་དགའ་བོ། །བཅོམ་ལྡན་འདས་  
ཀྱིས་ཇི་སྐད་བཀའ་སྩལ་པ་དེ་བཞིན་དུ་མི་བླང་བར་བགྱིའོ་ཞེས་སྨྲས་ནས། དེ་དག་གིས་མ་བླངས་སོ། །དེ་ནས་ཁྱིམ་བདག་དྲག་ཤུལ་ཅན་གྱིས། ཟངས་ལས་བྱས་པ་དང། འཁར་བ་ལས་  
བྱས་པའི་སྣོད་རྣམས་བྲིམས་ཏེ། སངས་རྒྱས་ལ་སོགས་པ་དགེ་སློང་གི་དགེ་འདུན་རྣམས་བདེ་བར་བཞུགས་པར་རིག་ནས། རང་གི་ལག་བདར་ཏེ་བཟའ་བ་དང། བཅའ་བ་གཙང་ཞིང་  
བསོད་པས་ཡང་དག་པར་ཚིམ་པར་བྱེད། ཡང་དག་པར་སྟོབས་པར་བྱེད་དོ། །རྣམ་གྲངས་དུ་མས་རང་གི་ལག་བདར་ཏེ། བཟའ་བ་དང་བཅའ་བ་གཙང་ཞིང་བསོད་པས་ཡང་དག་པར་  
ཚིམ་པར་བྱས། ཡང་དག་པར་བསྟབས་ནས། བཅོམ་ལྡན་འདས་བཤོས་གསོལ་ཏེ། ཕྱག་བཅབས། ལྷུང་བཟེད་གྱུ་བར་རིག་ནས། སྟན་ཆེས་དམའ་བ་ཞིག་བཏིང་ནས། ཆོས་  
  
  
༄༅། །མཉན་པའི་ཕྱིར་བཅོམ་ལྡན་འདས་ཀྱི་སྤྱན་སྔར་འདུག་གོ་།དེ་ནས་བཅོམ་ལྡན་འདས་ཀྱིས་ཁྱིམ་བདག་དྲག་ཤུལ་ཅན་ལ་ཆོས་དང་མཐུན་པའི་གཏམ་གྱིས་  
ཡང་དག་པར་སྟོན་པར་མཛད། ཡང་དག་པར་ལེན་དུ་འཇུག་པར་མཛད་ཡང་དག་པར་གཟེངས་བསྟོད་པར་མཛད། ཡང་དག་པར་རབ་ཏུ་དགའ་བར་མཛད་དོ། །རྣམ་གྲངས་དུ་མར་  
ཆོས་དང་མཐུན་པའི་གཏམ་གྱིས་ཡང་དག་པར་སྟོན་པར་མཛད། ཡང་དག་པར་ལེན་དུ་འཇུག་པར་མཛད། ཡང་དག་པར་གཟེངས་བསྟོད་པར་མཛད། ཡང་དག་པར་རབ་ཏུ་དགའ་བར་  
མཛད་ནས། ཡོན་བསྔོ་བ་བརྗོད་ནས་གདན་ལས་བཞེངས་ཏེ་གཤེགས་སོ་།དེ་ནས་མུ་སྟེགས་ཅན་མ་དུལ་བའི་ཆ་བྱད་ཅན་དག་བབ་བབ་ཏུ་ཅ་ཅོ་ཟེར་ཞིང་འདུག་པ་དང། ཁྱིམ་བདག་  
དྲག་ཤུལ་ཅན་གྱིས་སྒོ་བའི་མི་ལ། ཀྱེ་ནང་རྗེ་གལ་ཏེ་མུ་སྟེགས་ཅན་འགའ་ཞིག་གསེར་ལས་བྱས་པ་དང། དངུལ་ལས་བྱས་པ་དང་བཻ་ཌཱུརྱ་ལས་བྱས་པ་དང། ཤེལ་ལས་བྱས་  
པའི་སྣོད་རྣམས་ཁྱེར་ཏེ། སྒོར་འགྲོ་ན་མ་སྦྱིན་ཅིག་ཇི་སྟེ་ངེད་ལ་ཁྱིམ་བདག་གིས་བྱིན་ནོ་ཞེས་ཟེར་དང། ཀྱེ་ཁྱེད་ལ་ཁྱིམ་བདག་གི་ཟན་གྱི་ཕྱིར་ཡིན་གྱི། གཏན་ནི་མ་བྱིན་ནོ་ཞེས་  
གྱིས་ཤིག་དེ་སྟེ་ཡང་མི་སྟེར་ན་རྒྱོབ་ལ་ཕྲོགས་ཤིག་ཅེས་བསྒོ་བ་དང། ཁྱིམ་བདག་དེ་ལྟར་འཚལ་ལོ་ཞེས། མི་དེས་ཁྱིམ་བདག་དྲག་ཤུལ་ཅན་གྱི་ལྟར་མཉན་ཏོ། །དེ་ནས་ཁྱིམ་  
  
  
མུ་སྟེགས་ཅན་རྣམས་ལ་གསེར་དང་དངུལ་དང། བཻ་ཌཱུརྱ་ལས་བྱས་པའི་སྣོད་རྣམས་བྲིམ་པར་བརྩམས་པ་དང། སྒྲ་མཐོན་པོ་དང། སྒྲ་མང་པོ་བཏོན་  
ནས། ལ་ལ་ན་རེ། ཁྱིམ་བདག་བདག་ལ་ནི་གསེར་ལས་བྱས་པ་བྱིན་ཅིག་།ཅེས་ཟེར་ལ། ལ་ལ་ནི་བདག་ལ་དངུལ་ལས་བྱས་པ་བྱིན་ཅིག་ཅེས་ཟེར་ཞིང། དེ་ལྟར་དེ་དག་ཀུ་ཅོ་འདོན་  
པ་དེའི་ཚེ་འཐབ་མོ་བྱུང་ནས། ཕན་ཚུན་དུ་ཁུ་ཚུར་དང། ཐལ་ལྕག་དང། དབྱུག་པ་དང། ལྟག་དབྱུག་དང། རྡོག་པས་རྡེག་པར་བརྩམས་པ་དང། དེ་དག་ཁྱིམ་བདག་དྲག་ཤུལ་ཅན་  
གྱིས་བསྡིགས་པ་དང། གཞོམ་པ་དང། དབྱེ་བའི་སྦྱོར་བས་ནན་གྱིས་ཟན་ཟར་བཅུག་གོ་གང་གིས་སྣོད་གང་དུ་ཟན་ཟོས་པ་དེས། དེ་ཉིད་ཁྱེར་ཏེ་འགྲོ་བར་བརྩམས་པ་དང། སྒོ་བས་  
གཟུང་བར་བརྩམས་སོ། །དེ་རྣམས་ཀྱིས་སྨྲས་པ། ཀྱེ་ནང་རྗེ་ཁྱིམ་བདག་གིས་ངེད་ལ་བྱིན་ན་ཅིའི་ཕྱིར་བཟུང། དེས་སྨྲས་པ། ཁྱིམ་བདག་གིས་ཁྱེད་ཅག་ཟན་གྱི་ཕྱིར་བྱིན་གྱི། གཏན་ནི་མ་བྱིན་  
ནོ༑ ༑ཞོག་ལ་དེང་ཞིག་དེ་དག་གིས་མ་བཞག་པ་དང། སྒོ་བས་དེ་དག་བརྡེགས་ནས། ཀུ་ཅོ་རབ་ཏུ་ཆེ་བར་གྱུར་པ་དང། ཡངས་པ་ཅན་ན་གནས་པའི་སྐྱེས་པ་དང། བུད་མེད་དང། ཁྱེའུ་  
དང། བུ་མོ་ཞེས་བྱ་བ་སྐྱེ་བོའི་ཚོགས་ཆེན་པོ་ཐམས་ཅད་འདུས་པར་གྱུར་ཏོ། །ཁྱིམ་བདག་དྲག་ཤུལ་ཅན་གྱིས་མི་སྡུག་པ་དེ་དག་མཐོང་ནས་ཡངས་པ་ཅན་གྱི་བྲམ་ཟེ་དང། ཁྱིམ་བདག་རྣམས་ལ་  
  
  
༄༅། །འདི་སྐད་ཅེས་སྨྲས་སོ། །ཤེས་ལྡན་དག་ཁྱེད་ཀྱིས་བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པ་དང། དེ་དག་གི་ཁྱད་པར་མཐོང་ངམ། དེ་དག་གིས་སྨྲས་  
པ༑ ཁྱིམ་བདག་མཐོང་ངོ། །དེས་སྨྲས་པ། ཤེས་ལྡན་དག་དེ་ལྟར་ན་བཅོམ་ལྡན་འདས་ཀྱང་བཞེད་ཆེན་ཆུང་ལ། དེའི་ཉན་ཐོས་དག་ཀྱང་འདོད་ཆེན་ཆུང་གི་མུ་སྟེགས་ཅན་ཉེས་པར་བཤད་  
པའི་ཆོས་འདུལ་བ་ཅན་འདི་དག་ནི་དེ་ལྟ་མ་ཡིན་ནོ། །དེ་ནས་བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པ་ལ་མངོན་པར་མ་དད་པ་མང་པོ་ནི། མངོན་པར་དད་པར་གྱུར་ཏོ། །བར་མ་  
རྣམས་ལས་ཀྱང་ཁ་ཅིག་ནི། བཅོམ་ལྡན་འདས་ལ་དད་པར་གྱུར་ཏོ་།དེ་ནས་བཅོམ་ལྡན་འདས་གཙུག་ལག་ཁང་དུ་གཤེགས་ནས་ཞབས་བཀྲུས་ཏེ། དགེ་སློང་གི་དགེ་འདུན་གྱི་གུང་ལ་  
གདན་བཤམས་པ་ཉིད་ལ་བཞུགས་སོ། །བཞུགས་ནས་ཀྱང་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་དེ་ལྟ་བས་ན་ཚོད་རིག་པ་ལ་ཕན་ཡོན་དེ་དང་  
གཞན་དག་ཀྱང་ཡོད་པས་དེའི་ཕྱིར་དགེ་སློང་གི་གསེར་དང། དངུལ་དང། བཻ་ཌཱུརྱ་དང། ཤེལ་ལས་བྱས་པ་ལ་སོགས་པ་རིན་པོ་ཆེའི་སྣོད་དུ་བཟའ་བར་མི་བྱ་སྟེ། ཟ་ན་འགལ་ཚབས་  
ཅན་དུ་འགྱུར་རོ། །བཅོམ་ལྡན་འདས་ཀྱིས་དགེ་སློང་གིས་གསེར་དང་དངུལ་དང། བཻ་ཌཱུརྱ་དང། ཤེལ་ལས་བྱས་པ་ལ་སོགས་པ་རིན་པོ་ཆེའི་སྣོད་དུ་བཟའ་བར་མི་བྱའོ་ཞེས་བཀའ་  
  
  
དགེ་སློང་སྐྱོན་དང་བྲལ་བ་གཞན་དག་ཅི་ཡོད་པ་དེ་དག་གི་དབང་གིས། སོ་སོ་སྐྱེ་བོ་དག་ལྷའི་གནས་དང། ཀླུའི་གནས་སུ་སོང་བ་ལ། དེར་དེ་དག་ཟན་ལ་བོས་པ་དང། དེ་དག་  
གི་ཁྱིམ་ན། རང་གི་བསོད་ནམས་ལས་གྲུབ་པའི་གསེར་དང། དངུལ་དག། བཻ་ཌཱུརྱ་དང། ཤེལ་གྱི་སྣོད་ཡོད་ཀྱི། གཞན་མེད་པས་དེ་དག་དེར་འགྱོད་དེ་ཟན་མ་ཟོས་སོ། །སྐབས་དེ་དགེ་སློང་  
རྣམས་ཀྱིས་བཅོམ་ལྡན་འདས་ལ་གསོལ་པ་དང། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དེ་ལྟ་བས་ན་གང་དུ་སྣོད་གཞན་རྙེད་པ་མེད་པ་དེར་ནི་གསེར་དང། དངུལ་དང་  
བཻ་ཌཱུརྱ་དང། ཤེལ་ལ་སོགས་པའི་སྣོད་དུ་ཟ་བར་གནང་གི། འདི་ལ་འགྱོད་པར་མི་བྱའོ། །སངས་རྒྱས་བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་  
ཀུན་དགའ་ར་བ་ན་བཞུགས་སོ། །མཉན་ཡོད་ན་ཁྱིམ་བདག་ཕྱུག་པ་ནོར་མང་བ། ལོངས་སྤྱོད་ཆེ་བ། ཡོངས་སུ་བཟུང་བ་ཡངས་ཤིང་རྒྱ་ཆེ་བ། རྣམ་ཐོས་ཀྱི་བུའི་ནེར་དང་ལྡན་པ། རྣམ་  
ཐོས་ཀྱི་བུ་དང་ནོར་གྱིས་འགྲན་པ་ཞིག་གནས་པ་དེས། རིགས་མཉམ་པ་ལས་ཆུང་མ་བླངས་ནས། དེ་དེ་དང་ལྷན་ཅིག་རྩེ་བར་བྱེད་དགའ་བར་བྱེད། དགའ་མགུར་སྤྱོད་པར་བྱེད་དོ། །དེ་  
དང་རྩེ་བར་བྱེད། དགའ་བར་བྱེད། དགའ་མགུར་སྤྱོད་པ་བྱེད་པ་ལས། དུས་གཞན་ཞིག་ན་ཆུང་མ་དེ་ལ་སེམས་ཅན་ཞུགས་པར་གྱུར་ཏོ་།གང་གིས་ཉིན་མོ་དེ་སེམས་ཅན་ཞུགས་པར་  
  
  
༄༅། །གྱུར་བ་དེ་ཉིད་ཀྱི་ཉིན་མོ་ནས་མདངས་བཟང་བར་གྱུར་ཏོ། །དེ་ཟླ་བ་བརྒྱད་དམ་དགུ་འདས་ནས་བུ་མོ་གཟུགས་བཟང་བ་མཛེས་པ། བལྟ་ན་སྡུག་པ། ཡན་  
ལག་དང་ཉིང་ལག་ཐམས་ཅད་དང་ལྡན་པ་ཞིག་བཙས་སོ། །དེ་བཙས་པའི་ཚེ་དེའི་ཁྱིམ་ཉི་མའི་འོད་བཞིན་དུ་སྣང་བར་གྱུར་ན་མཉན་ཡོད་ཀུན་དུ་ཁྱིམ་བདག་ཆེ་གེ་མོ་ཞིག་གི་བུ་མོ་གཟུགས་  
བཟང་བ། མཛེས་པ། བལྟ་ན་སྡུག་པ། ཡན་ལག་དང་ཉིང་ལག་ཐམས་ཅད་དང་ལྡན་པ་ཞིག་བཙས་སོ། །དེ་བཙས་པ་དེའི་ཚེ་དེའི་ཁྱིམ་ཉི་མའི་འོད་བཞིན་དུ་སྣང་བར་གྱུར་ཏོ་ཞེས་སྒྲ་དེ་  
གྲགས་པ་དང། སྲོག་ཆགས་བརྒྱ་སྟོང་ཕྲག་མང་པོ་ངོ་མཚར་དུ་གྱུར་ནས། ཁྱིམ་བདག་དེའི་ཁྱིམ་དུ་འདུས་སོ། །རེ་ཞིག་ནས་བྲམ་ཟེ་ལྟས་མཁན་ཞིག་ཡུལ་གཞན་ནས་འོངས་པ་དེ་ཡང་ངོ། །  
མཚར་གྱི་ཕྱིར་དེ་ཉིད་དུ་འདུས་ཏེ། དེས་དེ་ལ་ཕན་ཚུན་དུ་བལྟས་ནས། སྐྱེ་བོའི་ཚོགས་ལ་སྨྲས་པ། ཤེས་ལྡན་དག་ཁྱེད་ཀྱིས་བུ་མོ་འདི་མཐོང་ངམ། དེ་དག་གིས་སྨྲས་པ། མཐོང་ངོ། །  
ཤེས་ལྡན་དག་བུ་མོ་འདི་ནི་ཅི་ནས་ཀྱང་སྐྱེས་བུ་ལྔ་བརྒྱ་དང་ལྷན་ཅིག་དགའ་མགུར་སྤྱོད་པར་འགྱུར་རོ། །དེ་དག་གིས་སྨྲས་པ། བྲམ་ཟེ། འདིའི་གཟུགས་འདི་ལྟར་མཛེས་པ་དང་སྦྱར་  
ན༑ འདི་ནི་གདོན་མི་ཟ་བར་སྐྱེས་པ་ལྔ་བརྒྱ་དང་དགའ་མགུར་སྤྱོད་པར་འགྱུར་རོ། །མཉན་ཡོད་ཐམས་ཅད་དུ་ཡང་ཁྱིམ་བདག་གཅིག་གི་བུ་མོ་གཟུགས་བཟང་བ། མཛེས་པ། བལྟ་ན་སྡུག་  
  
  
ཡན་ལག་དང་ཉིང་ལག་ཐམས་ཅད་དང་ལྡན་པ་ཞིག་བཙས་ཏེ། དེ་བཙས་པ་དེའི་ཚེ་དེའི་ཁྱིམ་དེ་ཉི་མའི་འོད་བཞིན་དུ་སྣང་བར་གྱུར་ཏོ། །དེ་ལ་མཚན་མཁན་གྱིས་བུ་མོ་འདི་ནི་སྐྱེས་པ་ལྔ་བརྒྱ་དང་  
ལྷན་ཅིག་དགའ་མགུར་སྤྱོད་པར་ལུང་བསྟན་ཏོ། །ཞེས་སྒྲ་གྲགས་ནས་གང་གིས་སྒྲ་ཐོས་པ་དེ་ཡང་དེར་འོངས་པར་གྱུར་ཏོ། །ཞག་བདུན་གསུམ་ཉི་ཤུ་གཅིག་ཏུ་དེ་བཙས་པའི་བརྩས་སྟོན་རྒྱ་  
ཆེར་བྱས་ནས། མིང་འདོགས་པར་བྱེད་དེ། བུ་མོ་འདི་ནི་མིང་ཇི་སྐད་དུ་གདགས། ཉེ་དུ་དག་གིས་སྨྲས་པ། བུ་མོ་འདི་བཙས་པའི་ཚེ་ཁྱིམ་ཉི་མའི་འོད་བཞིན་དུ་སྣང་བར་གྱུར་པས། དེའི་ཕྱིར་བུ་  
མོའི་མིང་འོད་བཟང་མ་ཞེས་གདགས་སོ། །ཞེས་དེའི་མིང་འོད་བཟང་མ་ཞེས་བྱ་བར་བཏགས་སོ། །འོད་བཟང་མ། མ་མ་བརྒྱད་པོ་པང་ན་འཚོ་བའི་མ་མ་གཉིས་དང། ནུ་ཞོ་ལྡུད་པ་མ་མ་གཉིས་དང་  
དྲི་མ་ཕྱི་བའི་མ་མ་གཉིས་དང། རྩེན་གྲོགས་ཀྱི་མ་མ་གཉིས་ལ་གཏད་དེ། དེ་མ་མ་བརྒྱད་ཀྱི་འོ་མ་དང། ཞོ་དང། མར་སར་དང་མར་ཀར་དང། མར་གྱི་སྙིང་གུ་དང། གཞན་ཡང་ཡོ་བྱད་ཀྱི་ཁྱད་  
པར་གཙོ་བོ་དག་གིས་བསྐྱེད་བསྲིངས་ཏེ། རྫིང་གི་པདྨ་བཞིན་དུ་སྐྱེད་དྲག་པར་གྱུར་ཏོ། །དེ་དག་གང་གི་ཚེ་ཆེན་མོར་གྱུར་པ་དེའི་ཚེ། གཟུགས་དང་ལང་ཚོ་མཛེས་པ་དང། གཡེར་བ་དང་  
སྒྱུ་རྩལ་གྱི་ཡོན་ཏན་གྱི་ཁྱད་པར་དང་ལྡན་པས། ནགས་ཚལ་མེ་ཏོག་རྒྱས་པའི་ནང་ན་ནགས་ཚལ་གྱི་ལྷ་བཞིན་དུ་ཁྱིམ་དེ་ན་མཛེས་སོ། །དེའི་གཟུགས་དང་ལང་ཚོ་དང། ཁ་དོག་དང། རྒྱུ་བ་དང་  
  
  
༄༅། །གནས་པའི་ཁྱད་པར་གྱིས་འཇིག་རྟེན་པའི་ལམ་གྱིས་འདོད་ཆགས་དང་བྲལ་བའི་དྲང་སྲོང་དག་ཀྱང་སེམས་འཕྲོག་པར་བྱེད་ན། ཐོག་མ་མེད་པའི་དུས་ནས་ཉོན་  
མོངས་པ་ཀུན་ཏུ་སྤྱོད་པ་བསགས་པ། རིགས་དང། གཟུགས་དང། ལང་ཚོ་དང། དབང་ཕྱུག་གི་དྲེགས་པས་རྒྱགས་པའི་མི་རྣམས་ལྟ་སྨོས་ཀྱང་ཅི་དགོས། ཁྱིམ་བདག་དེ་ཡང་ནང་མིའི་སྐྱེ་བོའི་  
འཁོར་དང་བཅས་ཏེ། དེ་སྲུང་ལྷུར་ལེན་ཅིང་གཉིད་ཀྱང་མི་ལོག་གོ་།ཡུལ་ཀོ་ས་ལའི་རྒྱལ་པོ་གསལ་རྒྱལ་བཙུན་མོའི་འཁོར་དང། གཞོན་ནུ་དང། བློན་པོ་དང། ཕོ་བྲང་འཁོར་གྱི་མི་དང་  
བཅས་པ་དང། གཞན་ཡང་འདབ་ཆགས་ན་གནས་པའི་རྒྱལ་པོ་དང་བློན་པོའི་བུ་དང། མདུན་ན་འདོན་གྱི་བུ་ལ་སོགས་པས་བསླང་བར་བརྩམས་ཀྱང། བུ་མོ་འོད་བཟང་མ་སྐྱེས་བུ་ལྔ་བརྒྱ་  
དང་ལྷན་ཅིག་དགའ་མགུར་སྤྱོད་པར་མཚན་མཁན་གྱིས་ལུང་བསྟན་པས་ན། འཇིག་རྟེན་གྱིས་དཔྱས་སུ་དོགས་པའི་ཕྱིར་སུས་ཀྱང་མ་བསླངས་སོ། །དེ་ཡང་དེའི་ཁྱིམ་གྱི་སྐར་ཁུང་དྲ་བ་ཅན་དང། སྐར་ཁུང་དང། སྟེགས་  
བུ་དང། ཁང་ཐོག་ཏུ་འདུག་ནས་སུ་སློང་སྙམ་ཞིང་སྐྱེས་པ་དག་ལ་ལྟ་བར་བྱེད་དོ། །ཁྱིམ་བདག་དེས་དེའི་སྤྱོད་པ་མཐོང་ནས་རང་གི་རིགས་རྒྱུད་དང་མཐུན་པ་གཞན་དག་ལ་མི་སློང་ཡང་དེ་བཞིན་  
དུ་སྦྱིན་པར་བརྩམས་ན། འགའ་ཡང་ལེན་དུ་མ་བཏུབ་བོ། །དེ་ནས་ཁྱིམ་བདག་དེ་དེ་སུ་ཡང་མ་འདོད་པས་ཡིད་མི་བདེ་བ་སྐྱེས་ཏེ། བྱ་བ་ཐམས་ཅད་ཀྱི་བློ་གཏང་ནས། དེ་སྦྱིན་པའི་ཐབས་སེམས་  
  
  
ལུས་སྐྱ་བོ་བསེང་བསེང་པོ། ཤ་བྲིང་ངན་པ། རྐེ་བ་ཤིག་ཤིག་ཏུ་གྱུར་ཏོ། །དེའི་ཚེ་མཉན་ཡོད་ན་ཁྱིམ་བདག་ཕྱུག་པ། ནོར་མང་བ། ལོངས་སྤྱོད་ཆེ་བ་ཞིག་གནས་པ་དེས། རིགས་མཉམ་པ་  
ལས་ཆུང་མ་བླངས་ཀྱང། དེ་རང་གི་ལས་ཀྱིས་ཤི་བར་གྱུར་ཏོ་།དེ་བཞིན་དུ་གཉིས་པ་དང། གསུམ་པ་ནས་བདུན་པའི་བར་བླངས་ཀྱང་དེ་ཡང་རང་གི་ལས་ཀྱིས་ཤི་བར་གྱུར་ཏོ། །དེ་དག་གིས་ཀྱང་  
ཚེ་ཐུང་བར་འགྱུར་བའི་ལས་བྱས་ལ། དེས་ཀྱང་དཔྱ་བར་འགྱུར་བའི་ལས་བྱས་པས། དེའི་མིང་ཆུང་མ་གསོད་པ། ཆུང་མ་གསོད་པ་ཞེས་བྱ་བར་ཆགས་སོ། །དེས་གཞན་དུ་བླངས་པ་དང། དེ་དག་  
གིས་སྨྲས་པ། ངེད་ཀྱི་བུ་མོ་ཅི་སེ་གསད་ཅེས་ཟེར་རོ། །དེས་ཡུགས་མོ་དག་ཀྱང་བསླང་བར་བརྩམས་པ་དང། དེ་དག་ཀྱང་ངེད་ཀྱི་ལུས་ཅིའི་ཕྱིར་དོར་ཞེས་ཟེར་ནས། དེ་ལ་ཐམས་ཅད་ཀྱིས་ཀྱང་མ་  
སྟེར་བ་དང། ཆུང་མ་མེད་ཀྱང་བླ་ཞེས་ཆུང་མ་འདོད་པའི་རེ་ཐག་བཅད་ནས། དགེ་སྦྱོང་དང། བྲམ་ཟེ་དང། སྤྱོད་པ་པ་དང་ཀུན་ཏུ་རྒྱུ་རྣམས་དང་ལྷན་ཅིག་ཏུ་བསྟེན་པར་བརྩམས་སོ། །དེའི་ཕ་སངས་  
རྒྱས་པའི་དགེ་བསྙེན་ཞིག་པས་དེས་བསམས་པ། བདག་གི་ཕ་སངས་རྒྱས་པའི་དགེ་བསྙེན་ཡིན་ན། བདག་ལ་དགེ་སྦྱོང་དང། བྲམ་ཟེ་དང། སྤྱོད་པ་པ་དང། ཀུན་ཏུ་རྒྱུ་བ་རྣམས་ཀྱིས་ཅི་ཞིག་  
བྱ༑ བཅོམ་ལྡན་འདས་ཀྱི་ཉན་ཐོས་རྣམས་ལ་བསྙེན་བཀུར་བྱ་ཞིང་དེ་དག་ལ་བྱ་བ་བྱས་ནས་དེ་ཉིད་དུ་རབ་ཏུ་འབྱུང་ངོ་སྙམ་ནས་དེ་ཡང་དང་ཡང་དུ་རྒྱལ་བྱེད་ཀྱི་ཚལ་དུ་འགྲོ་བར་གྱུར་ཏོ། །ཇི་ཙམ་  
  
  
༄༅། །དུས་གཞན་ཞིག་ན་མཛའ་བོ་ཞིག་གིས་མཐོང་ནས། དེས་སྨྲས་པ། གྲོགས་པོ་ཁྱོད་རྒྱལ་བྱེད་ཀྱི་ཚལ་དུ་ཡང་དང་ཡང་དུ་འགྲོ་ན་རབ་ཏུ་འབྱུང་བར་མི་རྩོལ་གྲང་  
གྲོགས་པོ་བདག་རབ་ཏུ་བྱུང་ཟིན་ན། ཡང་རབ་ཏུ་འབྱུང་ཅི་དགོས་བདག་གིས་ཆུང་མ་གཅིག་བླངས་ཀྱང་རང་གི་ལས་ཀྱིས་ཤི་བར་གྱུར། དེ་བཞིན་དུ་གཉིས་པ་དང། གསུམ་པ་ནས་བདུན་  
པའི་བར་ཡང་རང་གི་ལས་ཀྱིས་ཤི་བར་གྱུར་ཏོ། །དེ་དག་གིས་ཀྱང་ཚེ་ཐུང་བར་འགྱུར་བའི་ལས་བྱས། ཁོ་བོས་ཀྱང་དཔྱ་བར་འགྱུར་བའི་ལས་བྱས་པས་ཁོ་བོའི་མིང་ཆུང་མ་གསོད་པ། ཆུང་མ་  
གསོད་པ་ཞེས་བྱ་བ་ཆགས་ནས་བདག་ཡི་ཆད་དོ། །དགེ་སློང་དག་ལ་ངེས་པར་བསྙེན་བཀུར་བྱ་བ་ནི། བདག་གི་ཕའི་ལུགས་ཡིན་ཏེ། འདི་མི་བྱ་ན་གཞན་སུ་ལ་བསྙེན་བཀུར་བྱ། དེས་སྨྲས་  
པ༑ གྲོགས་པོ་དེ་ཡང་བདེན་ན་འོན་ཀྱང་གདོན་མི་ཟ་བར་བུ་བསྐྱེད་དགོས་ཏེ། གཞན་དུ་ན་རབས་ཆད་པར་འགྱུར་ན་ཅི་སྟེ་གཞན་གྱི་བུ་མོ་སློང་བར་མི་བྱེད། དེས་སྨྲས་པ། གྲོགས་པོ་ཅི་ཕན། གང་  
ལ་བསླངས་པ་དེ་ངེད་ཀྱི་བུ་མོ་ཅི་སྟེ་གསད་ཅེས་ཟེར་རོ། །དེས་སྨྲས་པ། གྲོགས་པོ་གལ་ཏེ་དེ་ལྟ་ན་ཡུག་ས་མོ་དག་བསླང་ན་ཅི་ཉེས། དེས་སྨྲས་པ། གྲོགས་པོ་བདག་གིས་བསླང་ན། དེ་དག་ཀྱང་  
ངའི་ལུས་ཅིའི་ཕྱིར་ཡོངས་སུ་དོར་ཞེས་ཟེར་རོ། །དེས་སྨྲས་པ་གྲོགས་པོ་གལ་ཏེ་དེ་ལྟ་ན་འོད་བཟང་མ་ཅིའི་ཕྱིར་མི་བསླང། དེས་སྨྲས་པ། གྲོགས་པོ་འཇིག་རྟེན་ཀུན་ཏུ་གྲགས་པ་དེས། ཇི་སྨད་  
  
  
དེས་སྨྲས་པ། གྲོགས་པོ་ཁྱོད་དད་པ་ཅན་ཡིན་པས་ཁྱོད་ཀྱི་ཁྱིམ་དུ་དགེ་སློང་ལས་སུ་ཞིག་འོང་སློངས་ཤིག་དེས་སྨྲས་པ། གྲོགས་པོ་གལ་ཏེ་དེ་ཡང་མི་སྟེར་མོད་གྲོགས་  
པོ༑ སློངས་ཤིག་དང། དེའི་ཕ་ཡང་སྐྱོ་ཞིང་འདུག་པས་སྟེར་བར་འགྱུར་རོ། །དེ་ཁྱིམ་བདག་དེའི་ཁྱིམ་དུ་སོང་སྟེ། དེས་སྨྲས་པ་བདེ་ལེགས་སུ་གྱུར་ཅིག་བདེ་ལེགས་སུ་གྱུར་ཅིག་ཁྱིམ་  
བདག་དེས་སྨྲས་པ། ཅི་ཞིག་འདོད། འོད་བཟང་མའོ། །སྦྱིན་ནོ། །དེས་དེ་དཔལ་གྱི་འབྱོར་པ་ཆེན་པོས་བག་མར་བླངས་ཏེ། ལྡེ་མིག་དང་ལྡེ་མིག་ཀྱོག་པོ་དག་བྱིན་ནས་ཁྱིམ་གྱི་བདག་མོར་བཅུག་སྟེ་  
སྨྲས་པ། བཟང་མོ་ཁོ་བོ་ཅག་གི་རིགས་ཀྱི་ལུགས་ཀྱིས་ནི། སྟོན་པ་སངས་རྒྱས་དང། དགེ་སློང་དག་སྦྱིན་གནས་ཡིན་པས་ཁྱོད་ཀྱིས་ཀྱང་དེ་དག་ལ་བྱ་བ་བྱོས་ཤིག་དེས་སྨྲས་པ། ཇོ་བོ་ལེགས་ཀྱི་  
དེ་བཞིན་དུ་བགྱིའོ། །ཁྱིམ་བདག་དེའི་ཁྱིམ་དུ་དགེ་སློང་དག་ཉིན་གཅིག་བཞིན་དུ་ཟན་ཟ་བ་ལ་འོད་བཟང་མ་རང་གི་ལག་དར་ཏེ་འབྲིམ་མོ། །དེ་ན་དགེ་སློང་གང་དག་ཁ་དོག་དང། དབྱིབས་དང། ལང་  
ཚོའི་ཁྱད་པར་ཕུན་སུམ་ཚོགས་པ་དེ་དག་དེས་མཐོང་ནས། རྣམ་པར་རྟོག་པ་སྐྱེས་པར་གྱུར་ཏོ། །དེ་དེ་དག་ལ་རྟོག་པ་འཕེལ་བས་ཡིད་བདེ་བ་སྐྱེས་པར་གྱུར་ཏོ། །ཁྱིམ་བདག་དེ་ཡང་རི་བོར་ཞིག་  
ཏུ་དོན་ཞིག་ཡོད་ནས། དེས་བཟང་མོ་ཁོ་བོ་ནི་རི་བོར་ཆེ་གེ་མོ་ཞིག་ཏུ་དོན་ཞིག་ཡོད་དེ། བདག་དེར་འགྲོས། ཁྱོད་ཀྱིས་ཡོན་གནས་དག་དེ་བཞིན་དུ་བཤོས་གསོལ་ཅིག་ཅེས་བསྒོ་བ་དང། དེས་  
  
  
༄༅། །སྨྲས་པ། རྗེའི་སྲས་ལེགས་ཀྱི། དེ་བཞིན་དུ་བགྱིས། བཞུད་ཅིག་དེས་དགེ་སློང་རྣམས་ལ་ཡང། འཕགས་པ། བདག་ནི་རི་བོར་ཆེ་གེ་མོ་ཞིག་ཏུ་བགྱི་བ་ཞིག་  
བྱུང་ནས། བདག་དེར་མཆིས། ཁྱེད་ཅག་དེ་བཞིན་དུ་བདག་གི་སྡུམ་པར་བཤོས་གསོལ་ཅིག་ཅེས་སྨྲས་པ་དང། དེ་དག་གིས་སྨྲས་པ། ཁྱིམ་བདག་སོང་ཞིག་ནད་མེད་པར་གྱུར་ཅིག་  
ཟན་བཟའ་བར་བྱའོ་ཞེས་བྱས་པ་དང། དེ་ཡང་རི་བོར་གྱི་གྲོང་དུ་སོང་ངོ། །དགེ་སློང་དག་ཀྱང་དེ་བཞིན་དུ་དེའི་ཁྱིམ་དུ་ཟན་བཟའ་བར་བརྩམས་པ་དང། འོད་བཟང་མ་བདག་གི་ཁྱོ་མེད་དོ། །སྙམ་  
ནས། བུད་མེད་ཀྱི་གཡོ་དང། བུད་མེད་ཀྱི་སྒྱུ་དང། བུད་མེད་ཀྱི་ཚུལ་འཆོས་པ་གང་དག་ཡིན་པ་དེ་དག་དགེ་སློང་རྣམས་ལ་སྟོན་པར་རྩོམ་པ་དང། དགེ་སློང་དག་གིས། གཅིག་ལ་གཅིག་  
ཉེས་དམིགས་བྱུང་ན་འདི་ལ་ཇི་ལྟར་བསྒྲུབ་པར་བྱ་ཞེས་བགྲོས་པ་དང། དེ་ན་ཁ་ཅིག་གིས་སྨྲས་པ། འདི་ལ་བསྒྲུབ་ཏུ་ཅི་ཡོད། སང་ནས་མི་འོང་དུ་ཟད་མོད། གཞན་དག་གིས་སྨྲས་པ། ཚེ་དང་  
ལྡན་པ། བདག་ཅག་ནི་བསོད་སྙོམས་པ་ཡིན་པས་སང་ནས་བསོད་སྙོམས་ལ་འདོང་དུ་ཟད་མོད། གཞན་དག་གིས། ཀྱེ་ལེགས་ཀྱི་དེ་བཞིན་དུ་བྱའོ་ཞེས་སྨྲས་ན། དེ་དག་ཕྱི་དེ་ཉིན་ནས་  
བསོད་སྙོམས་ལ་ཞུགས་སོ། །ཇི་ཙམ་དུས་གཞན་ཞིག་ན་ཁྱིམ་བདག་དེ་སླར་འོངས་ནས་འོད་བཟང་མ་ལ་དྲིས་པ། འོད་བཟང་མ་ཡོན་གནས་དག་བཤོས་གསོལ་ཏམ། དེས་སྨྲས་པ་  
  
  
།དེས་བསམས་པ། ངེས་པར་འདིས་དེ་དག་གི་མདུན་དུ་བུད་མེད་ཀྱི་གཡོ་དག་བསྟན་ཏེ། བཀུར་སྟི་མ་བྱས་པས་འཛེམས་ནས་དེ་དག་མ་འོངས་སོ་  
སྙམ་སྟེ། དེ་དེ་དག་གི་དྲུང་དུ་སོང་ནས་ཡང་སྤྱན་དྲངས་པ་དང། དེ་དག་གིས་སྨྲས་པ། ཁྱིམ་བདག་བདག་ཅག་ནི་བསོད་སྙོམས་པ་ཡིན་པས་བསོད་སྙོམས་ལ་རྒྱུའོ། །དེས་སྨྲས་པ། འཕགས་པ་  
བདག་གིས་འཚལ་གྱི་གཤེགས་དང། དེ་ལྟ་བུའི་ཉེས་དམིགས་མི་མཆིའོ་།དེ་དག་གིས་ཁས་བླངས་པ་དང། དེ་དག་གི་རྐང་པ་ལ་ཕྱག་འཚལ་ནས་སོང་ངོ། །དགེ་སློང་དག་ཕྱི་དེ་ཉིན་དེའི་ཁྱིམ་  
དུ་འོངས་པ་དང། ཁྱིམ་བདག་དེས་འོད་བཟང་མ་ཁྱིམ་དུ་བཅུག་ནས་ཕྱི་སྒོ་བཅད་དེ་བཞག་ནས། དེ་ནས་དེ་དག་ལ་རང་གི་ལག་དར་ཏེ་འབྲིམ་པར་བརྩམས་པ་ན། འོད་བཟང་མ་ཁྱིམ་གྱི་ནང་དུ་འདུག་  
བཞིན་དུ་དགེ་སློང་ཟན་ཟ་བ་དེ་དག་ལ་རྣམ་པར་རྟོག་པ་སྐྱེས་པར་གྱུར་ཏེ། འཕགས་པ་ཆེ་གེ་མོ་ཞིག་གི་རྐང་པ་ནི་འདི་འདྲ། བྱིན་པ་ནི་འདི་འདྲ། བརླ་ནི་འདི་འདྲ། རྐེད་པ་དང། རྩིབ་ལོགས་དང་  
རྒྱབ་དང། ལྟོ་དང། བཞིན་དང། སོ་དང། མཆུ་དང། སྣ་དང་མིག་དང། དཔྲལ་བ་དང། མགོ་ནི་འདི་འདྲའོ་ཞེས་དེ་དེ་ལྟར་རྣམ་པར་རྟོག་པ་ན། ས་བཅུ་པའི་འདོད་ཆགས་ཀྱི་མེ་བྱུང་བར་གྱུར་པ་  
རྣམ་པར་རྟོག་པའི་རླུང་གི་ཤུགས་བདོ་བ་དེས་སྦར་བས་རྟུལ་ཏེ་དེ་ཉིད་དུ་འཆི་བའི་དུས་བྱས་སོ། །དགེ་སློང་དག་ཟན་ཟོས་ཏེ་ཡོན་བཤད་པ་བྱས་དོང་བ་དང། ཁྱིམ་བདག་དེས་སྒོ་ཕྱེ་ནས་སྨྲས་པ་འོད་  
  
  
༄༅། །བཟང་མ་ཚུར་ཤོག་ཟན་ཟོ་ཞེས་བྱས་ན། དེ་དུས་ལས་འདས་པས་སུ་ཞིག་ལན་འདེབས། དེས་ནང་དུ་ཞུགས་ན། ཅི་ཙམ་ནས་ལ་འགྱེལ་པ་མཐོང་ངོ། །དེས་  
བསམས་པ། གདོན་མི་ཟ་བར་འདི་གཉིད་ཀྱིས་ལོག་གི། བསླང་ངོ་སྙམ་ནས། དེས་དེ་བསྐུལ་བར་བརྩམས་པ་དང། རེ་ཞིག་ན་དུས་ལས་འདས་པར་མཐོང་ནས། དེ་ངོམ་ཟུང་གནག་ཅིང་  
སྨ་བབ་ནས། ནང་གི་མི་དག་ལ་སྨྲས་པ། ཤེས་ལྡན་དག་བདག་ལྟ་བྱུར་ངན་པ། ཆུང་མ་རིན་པོ་ཆེ་འདི་ལྟ་བུ་དང་བྲལ་བར་གྱུར་གྱི། མཛའ་གྲོགས་དང། ཕུ་ནུ་དང། གཉེན་དག་ལ། འོད་  
བཟང་མ་དུས་ལས་འདས་སོ་ཞེས་སྦྲོན་ཅིག་ཅེས་བྱས་པ་དང། དེ་དག་གིས་ཀུ་ཅོ་བཏོན་ཏེ། ཁ་ཅིག་ནི་ས་ལ་འགྱེལ་ནས་ངུ་ཞིང་འདུག། ཁ་ཅིག་ནི་ཁྱིམ་བདག་ངུ་བའི་ལག་པ་དང་རྐང་པ་ནས་འཛིན་  
པར་བྱེད། མཛའ་བཤེས་དང། ཕུ་ནུ་དང། གཉེན་ཁ་ཅིག་ནི་ངུད་མོའི་སྒྲ་འབྱིན་པར་བྱེད་དོ། །ཁྱིམ་བདག་དེ་རང་གི་སྐྱེ་བོ་དང་བཤེས་ཀྱི་འཁོར་རྒྱ་ཆེ་བ་ཞིག་པས། དེ་རྣམས་ཇི་སྲིད་དུ་ངུ་བ་དེའི་  
བར་དུ་ཉི་མ་ནུབ་ནས། དེ་དག་གིས་གོས་སྔོན་པོ་དང། སེར་པོ་དང་དམར་པོ་དང། དཀར་པོ་དག་གིས་ཁྱོགས་བརྒྱན་ཏེ། བཀུར་སྟི་ཆེན་པོས་དེ་དུར་ཁྲོད་དུ་ཁྱེར་རོ། །རེ་ཞིག་ཅིག་ན་མི་རྒོད་ལྔ་བརྒྱ་  
ཙམ་ཞིག་རི་བོར་ཞིག་ཏུ་སོང་ནས། རྙེད་པ་དང། ཁེ་བྱིན་ནས་དུར་ཁྲོད་དེ་དང་ཧ་ཅང་ཡང་མི་རིང་བར་འོངས་པ་གྲོང་ཁྱེར་ན་གནས་པའི་མི་ཞིག་གིས་མཐོང་ནས། དེས་བསམས་པ། སྐྱེ་བོའི་ཚོགས་  
  
  
འོད་བཟང་མ་སྐྱེལ་བར་དུར་ཁྲོད་དུ་སོང་བ་རྣམས་མི་རྒོད་དེ་དག་གིས་ཚུལ་མ་ཡིན་པར་གནོད་པ་བྱས་ན་མི་རུང་གི་སྦྲན་ཏོ། །སྙམ་ནས་དེ་མགྱོགས་པར་སོང་སྟེ། སྐྱེ་བོའི་  
ཚོགས་ཆེན་པོ་དེ་ལ། ཤེས་ལྡན་དག་མི་རྒོད་ལྔ་བརྒྱ་ཙམ་ཧ་ཅང་མི་རིང་བ་ཞིག་ན་འདུག་གི་བྲོས་ཤིག་ཅེས་སྦྲན་པ་དང། དེ་དག་གིས་ཀྱང་སང་རིམ་གྲོ་བྱའོ་ཞེས་སྲུང་མ་བཞག་སྟེ་འོད་བཟང་མ་  
ཇི་ལྟར་རྒྱན་སྣ་ཚོགས་ཀྱིས་ཀླུབས་པ་དང། དྲི་དང། བདུག་པ་དང། གོས་དང། ཕྱེ་མ་དང། གདུགས་དང། རྒྱལ་མཚན་དང། བ་དན་དག་གིས་མཛེས་པར་བྱས་ཏེ་ཕྱུང་ནས་བསྙལ་བ་བཞིན་དུ་  
བོར་ཏེ་འགྲོས་བསླང་ནས་གྲོང་ཁྱེར་དུ་བཞུགས་སོ། །ཇི་ཙམ་ན་མི་རྒོད་དེ་དག་ཕྱོགས་དེར་ཕྱིན་པ་དང། སྲུང་མ་རྣམས་ཀྱང་བྲོས་སོ། །མི་རྒོད་རྣམས་ཀྱིས་རབ་ཏུ་བརྒྱན་པ་དེ་མཐོང་ནས། མཆོག་ཏུ་  
ངོ་མཚར་སྐྱེས་སོ། །དེ་ནས་འོད་བཟང་མའི་གོས་རྣམས་བཤུས་ནས་བལྟས་པ་དང། དེ་དག་གིས་དེའི་གཟུགས་གཞོན་ལ་མཛེས་པ་མཐོང་ནས། རབ་ཏུ་ཆགས་ཏེ། ཤེས་ལྡན་དག་གར་བསྐོར་  
ཀྱང་བུད་མེད་འདི་ལྟ་བུ་དང་ལྷན་ཅིག་དགའ་མགུར་སྤྱོད་པར་ཟད་དོ་ཞེས་སྨྲས་ནས། དེ་དག་གིས་དེ་དང་ལྷན་ཅིག་དགའ་མགུར་སྤྱད་དེ་ཀརཤ་པ་ཎ་ལྔ་བརྒྱ་བཞག་པ་དང། འོད་བཟང་མའི་རོ་  
ལ་ཡང་སྐྱེས་བུ་ལྔ་བརྒྱས་ཀརཤ་པ་ཎ་ལྔ་བརྒྱ་བྱིན་ཏེ་དགའ་མགུར་སྤྱད་དོ་ཞེས་ཀུན་ཏུ་སྒྲ་གྲགས་སོ། །དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ། སངས་རྒྱས་བཅོམ་  
  
  
༄༅། །ལྡན་འདས་ལ་ཞུས་པ། བཙུན་པ་ཁྱིམ་བདག་གི་མཆིས་བྲང་འོད་བཟང་མས་ལས་ཅི་ཞིག་བགྱིས་ན། ལས་དེའི་རྣམ་པར་སྨིན་པས་འོད་དང་ལྡན་པར་གྱུར་ཅིང་  
བཙས་མ་ཐག་ཏུ་ཁྱིམ་ཐམས་ཅད་འོད་ཀྱིས་སྣང་བར་བགྱིས་པ་དང། གུམ་ནས་ཀྱང་མི་རྒོད་ལྔ་བརྒྱས་ཀརཤ་པ་ཎ་ལྔ་བརྒྱ་སྩལ་ནས་དགའ་མགུར་སྤྱད་ལགས། བཅོམ་ལྡན་འདས་ཀྱིས་བཀའ་  
སྩལ་པ། དགེ་སློང་དག་ཁྱིམ་བདག་གི་ཆུང་མ་འོད་བཟང་མ་ཉིད་ཀྱིས་ལས་བྱས་ཤིང་བསགས་པ་ཚོགས་རྙེད་པ། རྐྱེན་ཡོངས་སུ་བསྒྱུར་བ། དཔའ་རྒལ་བཞིན་དུ་ཉེ་བར་གནས་པ་ངེས་པར་གྱུར་པ་  
ཡིན་ཏེ། འོད་བཟང་མས་ལས་བྱས་ཤིང་བསགས་པ་དག་གཞན་སུ་ཞིག་གིས་མྱོང་བར་འགྱུར། དགེ་སློང་དག་ལས་བྱས་ཤིང་བསགས་པ་རྣམས་ནི། ཕྱི་རོལ་གྱི་སའི་ཁམས་ལ་རྣམ་པར་སྨིན་པར་མི་  
འགྱུར། ཆུའི་ཁམས་ལ་མ་ཡིན། མེའི་ཁམས་ལ་མ་ཡིན། རླུང་གི་ཁམས་ལ་མ་ཡིན་གྱི། འོན་ཀྱང་དགེ་བ་དང་མི་དགེ་བའི་ལས་བྱས་ཤིང་བསགས་པ་རྣམས་ནི། ཟིན་པའི་ཕུང་པོ་དང་  
ཁམས་དང། སྐྱེ་མཆེད་དག་ཁོ་ན་ལ་རྣམ་པར་སྨིན་པར་འགྱུར་ཏེ་བསྐལ་པ་བརྒྱ་ཕྲག་རྣམས་སུ་ཡང། ལས་རྣམས་ཆུད་ཟར་མི་འགྱུར་ཏེ། །ཚོགས་ཤིང་དུས་ལ་བབ་པ་ན། །ལུས་ཅན་  
རྣམས་ལ་འབྲས་བུར་སྨིན། །དགེ་སློང་དག་སྔོན་བྱུང་བ་བསྐལ་པ་བཟང་པོ་འདི་ཉིད་ལ། སྐྱེ་དགུའི་ཚེ་ལོ་ཉི་ཁྲི་ཐུབ་པ་ན། སྟོན་པ་འོད་སྲུང་ཞེས་བྱ་བ་རིག་པ་དང་ཞབས་སུ་ལྡན་པ། བདེ་  
  
  
འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ། བླན་མེད་པ། ལྷ་དང་མི་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་འཇིག་རྟེན་དུ་བྱུང་སྟེ། ཝཱ་ར་ཎཱ་སའི་གྲོང་ཁྱེར་  
ན༑ ཉེ་བར་རྟེན་ཅིང་དྲང་སྲོང་སྨྲ་བ་རི་དྭགས་ཀྱི་ནགས་ན་བཞུགས་སོ། །དེའི་ཚེ་དེའི་དུས་ན། ཝཱ་ར་ཎཱ་སིའི་གྲོང་ཁྱེར་ན་རྒྱལ་པོ་ཀྲི་ཀྲི་ཞེས་བྱ་བ་རྒྱལ་སྲིད་བྱེད་དུ་འཇུག་སྟེ། རྒྱལ་སྲིད་འབྱོར་པ་དང་  
རྒྱས་པ་དང། བདེ་བ་དང། ལོ་ལེགས་པ། སྐྱེ་བོ་དང་མི་མང་པོས་གང་བ། འཐབ་པ་དང། རྩོད་པ་དང། ནང་འཁྲུག་དང། འཁྲུག་ལོང་རབ་ཏུ་ཞི་བ། ནད་མེད་པ། སཱ་ལུ་དང། བུ་རམ་ཤིང་དང་  
བ་ལང་དང། མ་ཧེ་ཕུན་སུམ་ཚོགས་པ། ཆོས་ཀྱི་རྒྱལ་པོས་ཆོས་བཞིན་བྱེད་དུ་འཇུག་གོ་ཇི་ཙམ་ན་ཡང་དག་པར་རྫོགས་པའི་སངས་རྒྱས་འོད་སྲུང་སངས་རྒྱས་ཀྱི་མཛད་པ་མཐའ་དག་མཛད་  
ནས། བུད་ཤིང་ཟད་པའི་མེ་བཞིན་དུ་ཕུང་པོ་ལྷག་མ་མེད་པའི་དབྱིངས་སུ་ཡོངས་སུ་མྱ་ངན་ལས་འདས་པ་དང། རྒྱལ་པོ་ཀྲི་ཀྲི་བཙུན་མོ་དང། གཞོན་ནུ་དང། བློན་པོ་དང། ཕོ་བྲང་འཁོར་གྱི་མི་  
དང་བཅས་པས་དེའི་སྐུ་གདུང་ལ། བཀུར་སྟི་ཆེན་པོས་སྐུ་གདུང་གི་མཆོད་པ་བྱས་ནས། རིན་པོ་ཆེ་སྣ་བཞིའི་མཆོད་རྟེན་ཁོ་ར་ཁོར་ཡུག་ཏུ་དཔག་ཚད་གཅིག་པ། འཕང་དུ་དཔག་ཚད་ཕྱེད་པ་  
གཅིག་བརྩིགས་སོ། །དེ་ན་ཚོང་དཔོན་གྱི་བུ་མོ་ཞིག་དད་པ་སྐྱེས་ནས། སྲོག་ཤིང་ལ་མེ་ལོང་གཅིག་བཏགས་སོ། །དགེ་སློང་དག། །ཇི་སྙམ་དུ་སེམས། ཡང་དག་པར་རྫོགས་པའི་སངས་རྒྱས་  
  
  
༄༅། །འོད་སྲུང་གི་མཆོད་རྟེན་ལ་དད་པ་སྐྱེས་ནས་སྲོག་ཤིང་ལ་མེ་ལོང་བཏགས་པ་གང་ཡིན་པའི་ཚོང་དཔོན་གྱི་བུ་མོ་དེ་ནི་ཁྱིམ་བདག་གི་ཆུང་མ་འོད་བཟང་མ་འདི་ཉིད་ཡིན་  
ཏེ། དེའི་ཚེ་དེའི་དུས་ན་གང་འདིས། ཡང་དག་པར་རྫོགས་པའི་སངས་རྒྱས་འོད་སྲུང་གི་མཆོད་རྟེན་གྱི་སྲོག་ཤིང་ལ་མེ་ལོང་བཏགས་པ་དེའི་ལས་ཀྱི་རྣམ་པར་སྨིན་པས་འོད་དང་ལྡན་བཞིན་དུ་སྐྱེ་ལ་  
སྐྱེས་མ་ཐག་ཏུ་ཡང་ཁྱིམ་ཐམས་ཅད་དུ་འོད་ཀྱིས་སྣང་བར་གྱུར་པ་ཡིན་ནོ། །གང་ཡང་ཤི་ནས་སྐྱེས་བུ་ལྔ་བརྒྱས་ཀརཤ་པ་ཎ་ལྔ་བརྒྱ་བྱིན་ནས། དགའ་མགུར་སྤྱད་པ་དེ་ཡང་ཉོན་ཅིག་དགེ་སློང་  
དག་སྔོན་བྱུང་བ་ཝཱ་ར་ཎཱ་སིའི་གྲོང་ཁྱེར་ན། རྒྱལ་པོ་ཚངས་སྦྱིན་ཞེས་བྱ་བ་རྒྱལ་སྲིད་བྱེད་དུ་འཇུག་སྟེ། རྒྱལ་སྲིད་འབྱོར་པ་དང། རྒྱས་པ་དང། བདེ་བ་དང། ལོ་ལེགས་པ་དང། སྐྱེ་བོ་དང་མི་  
མང་པོས་གང་བ། འཐབ་མོ་དང། རྩོད་པ་དང། ནང་འཁྲུག་དང་འཁྲུག་ལོང་རབ་ཏུ་ཞི་བ། ཆོམ་རྐུན་དང། ནད་དང་བྲལ་བ། སཱ་ལུ་དང། བུ་རམ་ཤིང་དང། བ་ལང་དང། མ་ཧེ་ཕུན་སུམ་  
ཚོགས་པ། ཆོས་ཀྱི་རྒྱལ་པོས་ཆོས་བཞིན་བྱེད་དུ་འཇུག་གོ་དེའི་ཚེ་དེའི་དུས་ན་ཝཱ་ར་ཎཱ་སི་ན། གཟུགས་ཀྱིས་འཚོ་བ་བཟང་མོ་ཞེས་བྱ་བ། གཟུགས་བཟང་བ་མཛེས་པ། བལྟ་ན་སྡུག་པ་  
སྐྱེས་པའི་ཡིད་དུ་འོང་བ། སྔོན་རྒྱལ་པོ་ཚངས་སྦྱིན་གྱི་ཞང་པོས་ཡོངས་སུ་སྤྱད་པ་ཞིག་འདུག་གོ་རེ་ཞིག་དུས་གཞན་ཞིག་ན་དགའ་འདུན་པ་ལྔ་བརྒྱ་བཟའ་བ་དང་བཅའ་བ་མང་པོ་དག་  
  
  
སྐྱེད་མོས་ཚལ་དུ་དོང་ནས། ཕན་ཚུན་ཤེས་ལྡན་དག་བདག་ཅག་གིས་སྐྱེད་མོས་ཚལ་གྱི་ལོངས་སྤྱོད་ཐམས་ཅད་ནི་བཤམས་ན་བུད་མེད་མེད་ཀྱི། དོང་ལ་སྨད་འཚོང་འགའ་ཞིག་དགུག་གོ་  
ཞེས་སྨྲས་པ་དང། ལེགས་ཀྱི་དེ་བཞིན་དུ་བྱ་ན་སུ་ཞིག་དགུག་།བཟང་མོའོ། །དེ་དག་བཟང་མོའི་དྲུང་དུ་སོང་སྟེ། བཟང་མོ་ཚུར་ཤོག་སྐྱེད་མོས་ཚལ་དུ་འདོང་ངོ། །དེས་སྨྲས་པ། གལ་ཏེ་ཀརཤ་པ་ཎ་  
སྟོང་བྱིན་ན་འགྲོ་ཡི། གཞན་དུ་ནི་མ་ཡིན་ནོ། །དེ་དག་གིས་སྨྲས་པ། ཀརཤ་པ་ཎ་ལྔ་བརྒྱ་ཇེ་ཁྱེར་ཅིག་ལྔ་བརྒྱ་ནི་དགའ་མགུར་སྤྱད་ནས་སྦྱིན་ནོ། །དེས་སྨྲས་པ། ལེགས་ཀྱི་དེ་བཞིན་དུ་བྱས། བྱིན་ཅིག་  
དེ་དག་གིས་ཀརཤ་པ་ཎ་ལྔ་བརྒྱ་བྱིན་ནས། དེས་སྨྲས་པ། དེང་ཞིག་དང། དྲི་དང། ཕྲེང་བ་དང། གོས་དག་བགོས་ལ་འོང་ངོ་ཞེས་བྱས་པ་དང། དེ་དག་དོང་ངོ། །དེ་འགྱོད་པ་སྐྱེས་ནས། གལ་ཏེ་  
བདག་དགའ་འདུན་པ་ལྔ་བརྒྱ་དང་ལྷན་ཅིག་དགའ་མགུར་སྤྱད་ན་བདག་གི་གནས་སྐབས་ཅི་འདྲ་བར་འགྱུར། བདག་གིས་ཀརཤ་པ་ཎ་ལྔ་བརྒྱ་ཞིག་ཀྱང་བླངས་ན། ད་ཇི་ལྟར་བྱ་སྙམ་པ་ལས་  
དེས་བདག་རྒྱལ་པོའི་ཞང་པོས་ཡོངས་སུ་སྤྱད་པས་དེ་ཁོ་ན་ལ་སྐྱབས་བཙལ་གྱི། གཞན་དུ་ནི་མ་ཡིན་ནོ་སྙམ་པའི་བློ་སྐྱེས་ནས་དེས་དེའི་གན་དུ་བྲན་མོ་མངག་གཞུག་མ་མངགས་ཏེ། བུ་མོ་རྒྱལ་པོའི་  
ཞང་པོའི་དྲུང་དུ་སོང་ལ། སོང་ནས་འདི་སྐད་ཅེས་བདག་ངན་ཏེ་དགའ་འདུན་པ་ལས་ཀརཤ་པ་ཎ་ལྔ་བརྒྱ་བླངས་ན། དགའ་འདུན་པ་དེ་དག་ལྔ་བརྒྱ་ཡོད་དེ། ཇི་སྟེ་བདག་དགའ་འདུན་པ་ལྔ་བརྒྱ་དང་