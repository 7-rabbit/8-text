དཏ་མིསྶིང་ཧེརེབ་། །འདུལ་བ་གཞི། བམ་པོ་ང་ལྔ་པ། ཐུན་མོང་མ་ཡིན་པ་གང་ཞེ་ན། དགེ་སློང་དག་  
སྔོན་བྱུང་བ་ཝཱ་ར་ཎཱ་སིའི་གྲོང་ཁྱེར་དུ། རྒྱལ་པོ་ཚངས་སྦྱིན་ཞེས་བྱ་བ་རྒྱལ་སྲིད་བྱེད་དུ་འཇུག་སྟེ་  
འབྱོར་པ་དང་ཞེས་བྱ་བ་ནས་རྒྱས་པར་བྱ་སྟེ། དེའི་ཚེ་སྨད་ཚོང་མ་བཟང་མོ་ཞེས་བྱ་བ་དང། སྐྱེས་  
བུ་གཡོན་ཅན་པདྨའི་རྩ་ལག་ཅེས་བྱ་བ་ཞིག་གནས་སོ། །དེས་དེ་དགའ་མགུར་སྤྱད་པའི་ཕྱིར་གོས་  
  
༄༅། །དང། རྒྱན་རྣམས་བསྐུར་བ་དང། དེས་གོས་དང་རྒྱན་རྣམས་བགོས་ནས་སོང་བ་ལས། སྐྱེས་པ་གཞན་  
ཞིག་ཀྱང་དོང་ཚེ་ལྔ་བརྒྱ་ཐོགས་ཏེ་འོངས་ནས། བཟང་མོ། དགའ་མགུར་སྤྱོད་ཀྱི། ཚུར་ཤོག་ཅེས་སྨྲས་སོ། །དེས་བསམས་པ་  
གལ་ཏེ་སོང་ན་ནི། དོང་ཚེ་ལྔ་བརྒྱ་ཡང་མི་ཐོབ་ལ། ཁྱིམ་དུ་འོངས་པ་བོར་ཏེ་གཞན་དུ་འགྲོ་བ་འདི་ནི། གསོལ་ཀ་མི་ཡང་བར་  
ཡང་འགྱུར་རོ། །སྙམ་ནས། དེས་བུ་མོ་མངག་གཞུག་མ་ལ་སྨྲས་པ་སོང་ལ་པདྨའི་རྩ་ལག་ལ་ཇོ་བོ་རེ་ཞིག་བདག་གིས་སྟ་གོན་མ་  
བགྱིས་ཀྱི། སླད་ཀྱིས་མཆིའོ་ཞེས་ཟེར་རོ། །ཞེས་སྨྲོས་ཤིག། དེ་དེའི་གན་དུ་སོང་ནས་སྨྲས་སོ། །སྐྱེས་པ་དེ་ཡང་བྱ་བ་མང་པོ་ཞིག་  
  
  
སྲོད་ཉིད་ལ་ཕྱིར་སོང་ངོ། །དེས་བསམ་པ། ཐུན་མོང་དུ་ཡོད་པས་བདག་གིས་དེའི་སེམས་ཀྱང་སྲུང་ནུས་སོ། །སྙམ་ནས། དེས་ཡང་  
བུ་མོ་དེ་ལ་སྨྲས་པ། སོང་ལ། པདྨའི་རྩ་ལག་ལ། ཇོ་མོ་སྟ་གོན་བགྱིས་ལགས་ན། སྐྱེད་མོས་ཚལ་གང་དུ་མཆི་ཞིག་ཅེས་མཆིའོ། །ཞེས་སྨྲོས་ཤིག་དེའི་དྲུང་དུ་སོང་  
ནས་སྨྲས་པ་དང། དེས་སྨྲས་པ། ཁྱོད་ཀྱི་ཇོ་མོ། སྐད་ཅིག་གིས་ནི། སྟ་གོན་བྱས། སྐད་ཅིག་གིས་ནི། སྟ་གོན་མ་བྱས། བུ་མོ་དེ་ཡང་དེ་དང་རིགས་མི་འཕྲོད་པས། དེས་  
སྨྲས་པ། རྗེའི་སྲས། དེས་སྟ་གོན་བགྱིས་ཏེ། འོན་ཀྱང་ཁྱོད་ཀྱི་གོས་དང། རྒྱན་རྣམས་ཀྱིས་སྐྱེས་པ་གཞན་དང་ལྷན་ཅིག་དགའ་མགུར་སྤྱད་དོ། །དེ་འདོད་ཆགས་ཀྱིས་  
ཀུན་ནས་དཀྲིས་པ་གང་ཡིན་པ་དེ་དང་བྲལ། གནོད་སེམས་ཀྱིས་ཀུན་ནས་དཀྲིས་པ་ནི། སྐྱེས་པར་གྱུར་ཏེ། དེ་མི་བཟོད་པ་སྐྱེས་ནས་སྨྲས་པ་བུ་མོ། བཟང་མོའི་དྲུང་དུ་  
སོང་ལ། པདྨའི་རྩ་ལག་ན་རེ། སྐྱེད་མོས་ཚལ་ག་གེ་མོ་ཞིག་ཏུ་ཤོག་ཅིག་ཅེས་ཟེར་རོ་ཞེས་སྨྲོས་ཤིག་དེས་སོང་ནས་བཟང་མོ་ལ་སྨྲས་པ་དང། དེ་ནས་དེ་སྐྱེད་  
  
  
༄༅། །མོས་ཚལ་དེར་སོང་བ་དང། སྐྱེས་བུ་གཡོན་ཅན་པདྨའི་རྩ་ལག་གིས་སྨྲས་པ། ཁྱོད་ཁོ་བོའི་གོས་དང་རྒྱན་གྱིས་གཞན་དང་ལྷན་ཅིག་དགའ་  
མགུར་ཡོངས་སུ་སྤྱད་པ་ཇི་ག་རིགས་སམ། དེས་སྨྲས་པ། རྗེའི་སྲས་འདི་ནི། བདག་གིས་ནོངས་ལགས་ཏེ། འོན་ཀྱང་བུད་མེད་ནི། རྟག་ཏུ་སྐྱོན་ཅན་ལགས་ཀྱི། བཟོད་  
པར་མཛོད་ཅིག་དེ་ནས་དེས་མི་བཟོད་པ་སྐྱེས་ནས། རལ་གྲི་ཤུབས་ནས་ཕྱུང་སྟེ་སྲོག་དང་བྲལ་ལོ། །དེ་ནས་བུ་མོ་དེས། ཇོ་མོ་བསད་དོ་།ཇོ་མོ་བསད་དོ་ཞེས་ཀུ་ཅོའི་  
སྒྲ་ཆེན་པོ་བཏོན་པ་དེ། སྐྱེ་བོའི་ཚོགས་ཆེན་པོས་ཐོས་ནས་བརྒྱུགས་སོ། །དེ་ཙམ་ན་སྐྱེད་མོས་ཚལ་དེ་ན། རང་སངས་རྒྱས་ལེགས་སྨོན་ཞེས་བྱ་བ་བསམ་གཏན་བྱེད་དོ། །  
དེ་ནས་སྐྱེས་བུ་གཡོན་ཅན་པདྨའི་རྩ་ལག་དེས་སྐྲག་ནས། རལ་གྲི་ཁྲག་ཅན་རང་སངས་རྒྱས་ལེགས་སྨོན་གྱི་དྲུང་དུ་པོར་ནས། སྐྱེ་བོའི་ཚོགས་ཆེན་པོ་དེ་ཉིད་ཀྱི་ནང་དུ་  
ཞུགས་སོ། །སྐྱེ་བོའི་ཚོགས་ཆེན་པོས་རལ་གྲི་ཁྲག་ཅན་མཐོང་ནས་རབ་ཏུ་བྱུང་བ་འདིས་བཟང་མོ་སྲོག་དང་བྲལ་ལོ། །ཞེས་དེ་ནས་རང་སངས་རྒྱས་དེ་ཀུན་ནས་བསྐོར་  
  
  
མི་བཟོད་པ་བསྐྱེད་དེ་སྨྲས་པ། ཀྱེ། རབ་ཏུ་བྱུང་བ་དྲང་སྲོང་གི་རྒྱལ་མཚན་བསྲེལ་ནས་འདི་འདྲ་བའི་ལས་བྱེད་དམ་དེས་སྨྲས་པ། ཅི་ཞིག་བྱས། དེ་རྣམས་ཀྱིས་སྨྲས་པ། ཁྱོད་ཀྱིས་བཟང་  
མོ་དང་ལྷན་ཅིག་དགའ་མགུར་སྤྱད་ནས། དེ་སྲོག་དང་ཕྲལ་ལོ། །དེས་སྨྲས་པ། རྣ་བས་མི་བཟོད་དོ། །ང་ནི། ལས་འདི་མི་བྱེད་དོ། །དེས་རྣ་བས་མི་བཟོད་པའི་ཚིག་སྨྲས་ཀྱང་སྐྱེ་བོའི་ཚོགས་  
ཆེན་པོ་དེས་ལག་པ་ཕྱིན་ཀ་ལོག་ཏུ་དམ་དུ་བཅིངས་ནས་རྒྱལ་པོ་ལ་ཕུལ་ཏེ། ལྷ། རབ་ཏུ་བྱུང་བ་འདིས་བཟང་མོ་དང་ལྷན་ཅིག་དགའ་མགུར་སྤྱད་ནས། དེ་སྲོག་དང་བྲལ་ལགས་སོ། །རྒྱལ་  
པོ་དག་མི་རྟོག་པ་ཡིན་པས། དེས་སྨྲས་པ། གལ་ཏེ་དེ་ལྟ་ན། རབ་ཏུ་བྱུང་བ་འདི་ངས་སྤངས་ཀྱི། དེངས་ལ་སོད་ཅིག། དེ་ནས་དེའི་མགུལ་ནས་མེ་ཏོག་ཀཱ་ར་བའི་རའི་ཕྲེང་བ་བཏགས་ནས། གཤེད་  
མ་གོས་སྔོན་པོ་གྱོན་པ། མཚོན་ཐོགས་པ་རྣམས་ཀྱིས་ཡོངས་སུ་བསྐོར་ནས། ལམ་པོ་ཆེ་དང། ཚོང་དུས་དང། བཞི་མདོ་དང། སུམ་མདོ་རྣམས་སུ་བསྒྲགས་ཏེ། གྲོང་ཁྱེར་ནས་སྐྱེད་མོས་  
ཚལ་ལོགས་སུ་ཁྲིད་དོ། །དེ་ནས་སྐྱེས་བུ་གཡོན་ཅན་པདྨའི་རྩ་ལག་གི་བློ་སྐྱེས་པས། རབ་ཏུ་བྱུང་བ་དཀའ་ཐུབ་ཅན། སྐྱོན་མེད་པ། ཉེས་པ་མི་བྱེད་པ་འདི་ལ་ཡང་དག་པ་མ་ཡིན་པས་སྐུར་པ་  
བཏབ་པས། ད་འདི་གསད་པ་ལ་ཐུག་ན། བདག་གིས་ཡལ་བར་དོར་བ་ནི་བདག་གི་ཆ་མ་ཡིན་ནོ། །སྙམ་དུ་བསམ་ནས། སླར་ལོག་སྟེ། རྒྱལ་པོའི་དྲུང་དུ་སོང་ནས། རྐང་པ་གཉིས་ལ་གཏུགས་  
  
  
༄༅། །ཏེ་སྨྲས་པ། ལྷ། རབ་ཏུ་བྱུང་བ་འདིས་ནི། ལས་འདི་མ་བགྱིས་ཏེ། སྡིག་པའི་ལས་འདི་ནི། བདག་གིས་བགྱིས་ཀྱི། རབ་ཏུ་བྱུང་བ་འདི་གཏང་བར་གསོལ། དགེ་སློང་  
དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་སྐྱེས་པ་གཡོན་ཅན་པདྨའི་རྩ་ལག་གང་ཡིན་པ་དེ། ང་ཉིད་ཡིན་ཏེ། ངས་རང་སངས་རྒྱས་ལ་ཡང་དག་པ་མ་ཡིན་པས་སྐུར་པ་བཏབ་པ་གང་ཡིན་པ་  
དེའི་ལས་ཀྱི་རྣམ་པར་སྨིན་པས་ལོ་མང་པོ་དང་ཞེས་བྱ་བ་ནས་སེམས་ཅན་དམྱལ་བ་རྣམས་སུ་བཙོས་སོ་ཞེས་བྱ་བའི་བར་གོང་མ་བཞིན་དུའོ། །ལས་ཀྱི་ལྷག་མ་དེ་ཁོ་ནས། ད་ལྟར་ང་མངོན་  
པར་རྫོགས་པར་བྱང་ཆུབ་པ་ན་ཡང་བྲམ་ཟེའི་བུ་མོ་རྩྭ་མིས་ཡང་དག་པ་མ་ཡིན་པས་སྐུར་བ་བཏབ་སྟེ། འདི་ནི། ཐུན་མོང་མ་ཡིན་པའོ། །བཙུན་པ། བཅོམ་ལྡན་འདས་ཀྱིས་འཕྲིན་ལས་ཅི་  
ཞིག་མཛད་ན། འཕྲིན་ལས་དེའི་རྣམ་པར་སྨིན་པས། ཡུལ་དགྲ་མཐར་དགེ་སློང་གཉིས་ཀྱིས་ལྔ་བརྒྱར་མ་ཚང་བའི་དགེ་སློང་རྣམས་དང་ཐབས་ཅིག་ནས་རུལ་གསོལ་ལ། ཚེ་དང་ལྡན་པ་ཤཱ་  
རིའི་བུ་དང། མོའུ་འགལ་གྱི་བུ་གཉིས་ནི། ལྷའི་ཞལ་ཟས་ལ་ལོངས་སྤྱད་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དེ་བཞིན་གཤེགས་པ་ཉིད་ཀྱིས་ཚེ་རབས་  
གཞན་རྣམས་སུ་ལས་རྣམས་བྱས་ཤིང་བསགས་ཞེས་བྱ་བ་ནས། འབྲས་བུ་དག་ཏུ་འགྱུར་བ་ཉིད། །ཅེས་བྱ་བའི་བར་གོང་མ་བཞིན་དུའོ་།དགེ་སློང་དག་སྔོན་བྱུང་བ་སྐྱེ་རྒུ་རྣམས་ཀྱིས་ཚེ་ལོ་  
  
  
འཇིག་རྟེན་དུ་སྟོན་པ་རྣམ་པར་གཟིགས་ཞེས་བྱ་བ་ཞིག་བྱུང་ནས་ཞེས་བྱ་བ་ནས་སངས་རྒྱས་བཅོམ་ལྡན་འདས་ཞེས་བྱ་བའི་བར་གོང་མ་བཞིན་དུའོ། །དེས་འཁོར་དྲུག་ཁྲི་དང་ལྗོངས་  
རྒྱུ་ཞིང་གཤེགས་པ་ན། རྒྱལ་པོའི་ཕོ་བྲང་བཤེས་ལྡན་དུ་བྱོན་ཏོ། །བཤེས་ལྡན་དེའི་བྲམ་ཟེ་ཞིག་བྲམ་ཟེའི་ཁྱེའུ་ལྔ་བརྒྱ་ལ། བྲམ་ཟེ་རྣམས་ཀྱི་གསང་ཚིག་ཀློག་ཏུ་འཇུག་གོ་དེས་ཡང་དག་པར་  
རྫོགས་པའི་སངས་རྒྱས་རྣམ་པར་གཟིགས་འཁོར་ལྔ་བརྒྱ་དག་མཐོང་ནས། དེས་བྲམ་ཟེའི་ཁྱེའུ་རྣམས་ལ་སྨྲས་པ། ཤེས་ལྡན་དག་།དགེ་སྦྱོང་མགོ་རེག་འདི་དག་ལྷའི་ཞལ་ཟས་ལ་ལོངས་སྤྱོད་པའི་འོས་  
མ་ཡིན་གྱི། ནས་རུལ་བ་ཟ་བའི་འོས་ཡིན་ནོ། །དེ་རྣམས་ཀྱིས་ཀྱང་རྗེས་སུ་ཡི་རང་བ་བྱས་ཏེ། མཁན་པོ། དེ་མད་དེ། དགེ་སྦྱོང་མགོ་རེག་འདི་དག་ནི། ལྷའི་ཞལ་ཟས་ལ་ལོངས་སྤྱོད་པའི་འོས་མ་ལགས་  
ཀྱི། ནས་རུལ་པ་འཚལ་བའི་འོས་ལགས་སོ། །དེ་ནས་ཡང་བྲམ་ཟེའི་ཁྱེའུ་དཀར་པོ་ཅན་གཉིས་ཤིག་གིས་སྨྲས་པ། མཁན་པོས་ནི་མ་ལེགས་པ་ཞིག་གསུངས་ཏེ། བདག་ཉིད་ཆེན་པོ་འདི་དག་ནི། ལྷའི་  
ཞལ་ཟས་ལ་ལོངས་སྤྱོད་པའི་འོས་ལགས་སོ། །དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་བྲམ་ཟེ་ལྔ་བརྒྱ་ཅན་གག་ཡིན་པ་དེ་ནི། ང་ཉིད་ཡིན་ཏེ། ངས་ཡང་དག་པར་རྫོགས་པའི་སངས་  
རྒྱས་རྣམ་པར་གཟིགས་ཉན་ཐོས་ཀྱི་དགེ་འདུན་དང་བཅས་པ་ལ་ངག་གི་ལས་རྩུབ་མོས་ཕྱུང་བ་གང་ཡིན་པ་དེའི་ལས་ཀྱི་རྣམ་པར་སྨིན་པས། ང་ལོ་མང་པོ་དང། ལོ་བརྒྱ་ཕྲག་མང་པོ་དང། ལོ་  
  
  
༄༅། །སྟོང་ཕྲག་མང་པོ་དང། ལོ་བརྒྱ་སྟོང་ཕྲག་མང་པོར་ནས་རུལ་པ་ཟོས་སོ། །ལས་ཀྱི་ལྷག་མ་དེ་ཁོ་ནས་ད་ལྟར་མངོན་པར་རྫོགས་པར་བྱང་ཆུབ་པ་ན་ཡང་མཐར་དགེ་སློང་  
གཉིས་ཀྱིས་ལྔ་བརྒྱར་མ་ཚང་བའི་དགེ་སློང་རྣམས་དང་ཐབས་ཅིག་ནས་རུལ་པ་ལ་ལོངས་སྤྱད་དོ། །བྲམ་ཟེའི་ཁྱེའུ་གཉིས་པོ་གང་ཡིན་པ་དེ་ནི། དགེ་སློང་ཤཱ་རིའི་བུ་དང། མོའུ་འགལ་གྱི་བུ་འདི་  
དག་ཉིད་ཡིན་ནོ། །བཙུན་པ། བཅོམ་ལྡན་འདས་ཀྱིས་འཕྲིན་ལས་ཅི་ཞིག་མཛད་ན། འཕྲིན་ལས་དེའི་རྣམ་པར་སྨིན་པས་ལོ་དྲུག་ཏུ་དཀའ་བ་སྤྱད་པར་གྱུར་ལགས། བཅོམ་ལྡན་འདས་ཀྱིས་  
བཀའ་སྩལ་པ། དགེ་སློང་དག་དེ་བཞིན་གཤེགས་པ་ཉིད་ཀྱིས་སྔོན་གྱི་ཚེ་རབས་གཞན་རྣམས་སུ་ལས་རྣམས་བྱས་ཤིང་བསགས་པ་དག་ནི་ཞེས་བྱ་བ་ནས། འབྲས་བུ་དག་ཏུ་འགྱུར་བ་  
ཉིད། །ཅེས་བྱ་བའི་བར་གོང་མ་བཞིན་ནོ། །དགེ་སློང་དག་སྔོན་བྱུང་བ། ལྗོངས་ཀྱི་གྲོང་རྡལ་བེའི་བཧི་ཌིངྒི་ཞེས་བྱ་བ་འབྱོར་པ་དང། རྒྱས་པ་དང། བདེ་བ་དང། ལོ་ལེགས་པ། སྐྱེ་བོ་དང། མི་  
མང་པོས་རབ་ཏུ་གང་བ་ཞིག་ཡོད་དེ། དགེ་སློང་དག་ལྗོངས་ཀྱི་གྲོང་རྡལ་བེའི་བཧི་ཌིངྒི་ན། རྫ་མཁན་དགའ་སྐྱོང་ཞེས་བྱ་བ་སྣགས་རྒྱས་ལ་མངོན་པར་དད་པ། ཆོས་དང་དགེ་འདུན་ལ་མངོན་པར་  
དད་པ། སངས་རྒྱས་ལ་སྐྱབས་སུ་སོང་བ། ཆོས་དང་དགེ་འདུན་ལ་སྐྱབས་སུ་སོང་བ། སངས་རྒྱས་ལ་གཅིག་ཏུ་བྱེད་པ། ཆོས་དང་དགེ་འདུན་ལ་གཅིག་ཏུ་བྱེད་པ། སངས་རྒྱས་ལ་ཡིད་གཉིས་དང་ཐེ་  
  
  
ཆོས་དང་དགེ་འདུན་ལ་ཡིད་གཉིས་དང་ཐེ་ཚོམ་མེད་པ། སྡུག་བསྔལ་དང། ཀུན་འབྱུང་དང། འགོག་པ་དང། ལམ་ལ་ཡིད་གཉིས་དང་ཐེ་ཚོམ་མེད་པ། བདེན་པ་མཐོང་བ། འབྲས་བུ་ཐོབ་པ་  
ལོ་མ་དང་གཏུན་སྤངས་པ་ཞིག་བྱུང་སྟེ། དེ་གང་ན་ཆུས་བརྐོས་པའམ། བྱི་བྲུན་མ་གཏོགས་པ་རང་གི་ལག་གིས་ས་ལ་མི་རྐོ་ཞིང་རྐོར་མི་འཇུག་གོ་དེ་ནས་རང་གིས་ས་བླངས་ནས། སྲོག་ཆགས་མེད་པའི་ཆུས་སྦྲུས་  
ཏེ་སྣོད་རྣམས་བྱས་ནས། མཐའ་གཅིག་ཏུ་བཞག་སྟེ། འདི་སྐད་ཅེས་འཕགས་པའམ། བཞིན་བཟང་དག་འདིར་ཏིལ་ལམ། འབྲས་སམ། སྲན་མུད་ག་ཚལ་ཚོ་དག་མཐའ་གཅིག་ཏུ་ཞོག་ལ། ཁྱེད་ཅག་ལས་  
གང་ཞིག་སྣོད་གང་དགོས་པ་དེ་དེས་ལོངས་ལ། དེངས་ཤིག་ཅེས་སྨྲས་ནས། དེ་ནས་ཕ་མ་ལོང་བ་གཉིས་གསོ་ཞིང་དུས་སུ་ཡང་དག་པར་རྫོགས་པའི་སངས་རྒྱས་འོད་སྲུང་ལ་བསོད་སྙོམས་འབུལ་ལོ། །བྲམ་ཟེའི་  
ཁྱེའུ་བླ་མའི་གྲོགས་པོ་དང། སྙིང་དུ་སྡུག་པ་དང། ནེའུ་ཟླ་ཡང་ཡིན་ནོ། །དགེ་སློང་དག་ལྗོངས་ཀྱི་གྲོང་རྡལ་བེའི་བཧི་ཌིངྒ་ན་བྲམ་ཟེ་ཤིང་སཱ་ལ་ཆེན་པོ་ལྟ་བུ་ནྱ་གྲོ་དྷ་ཞེས་བྱ་བ། ཕྱུག་ཅིང་ནོར་མང་ལ་ལོངས་སྤྱོད་ཆེ་  
བ་ཞིག་བྱུང་སྟེ། བེའི་བཧི་ཌིངྒས་རྒྱས་པ། འདུ་ཐང་དང་བཅས། རྩྭ་ཤིང་དང། འབབ་ཆུར་བཅས་པ། རྒྱལ་པོ་ཀྲི་ཀྲིས་བྲམ་ཟེའི་སྦྱིན་པར་བྱིན་པ་ལ་ཡོངས་སུ་སྤྱོད་དོ། །བྲམ་ཟེ་ཤིང་སཱ་ལ་ཆེན་པོ་ལྟ་བུ་ནྱ་གྲོ་དཧའི་  
སློབ་མ་བྲམ་ཟེའི་ཁྱེའུ་བླ་མ་ཞེས་བྱ་བ། ཕ་དང་མའི་རིགས་དང་ལྡན་པ། མོ་ཕྱོགས་ནས་དག་པ། མེས་པོའི་ཕྱོགས་དང། ཕྱི་མོའི་ཕྱོགས་ཟུང་བདུན་བརྒྱུད་ཀྱི་བར་བཟུང་སྟེ། རིགས་ལ་གཏམ་གྱིས་མ་ཕོག་པ་  
  
  
༄༅། །ཀློག་ཏུ་འཇུག་པ། གསང་ཚིག་འཛིན་པ་རིག་བྱེད་གསུམ་པོ་སྒྲ་ངེས་པར་སྦྱོར་བ་དང། ཤེས་གསལ་དང་བཅས་པའི་ཡི་གེ་རབ་ཏུ་འབྱེད་པ་དང་བཅས་པ་དང། ལྔ་པ་དེ་ལྟ་  
བུ་བྱུང་བ་ཅན་རྣམས་ཀྱི་ཕ་རོལ་ཏུ་ཕྱིན་ཅིང་ལུང་སྟོན་པར་བྱེད་པ། གཟུགས་བཟང་བ། ལྟ་ན་སྡུག་པ། མཛེས་པ་ཞིག་ཡོད་དེ་བྲམ་ཟེ་ཤིང་སཱ་ལ་ཆེན་པོ་ལྟ་བུ་ནྱ་གྲོ་དཧའི་བྲམ་ཟེའི་ཁྱེའུ་ལྔ་བརྒྱ་  
ཙམ་ལ། བྲམ་ཟེ་རྣམས་ཀྱི་གསང་ཚིག་ཀློག་ཏུ་འཇུག་གོ། རྫ་མཁན་དགའ་སྐྱོང་གི་གྲོགས་པོ་དང། སྙིང་དུ་སྡུག་པ་དང། ནེའུ་ཟླ་ཡང་ཡིན་ནོ། །དེ་ནས་རྫ་མཁན་དགའ་སྐྱོང་ཡང་དག་པར་  
རྫོགས་པའི་སངས་རྒྱས་འོད་སྲུང་གང་ན་བ་དེར་སོང་སྟེ་ཕྱིན་པ་དང། ཡང་དག་པར་རྫོགས་པའི་སངས་རྒྱས་འོད་སྲུང་གི་ཞབས་གཉིས་ལ་མགོ་བོས་ཕྱག་བྱས་ཏེ། ཕྱོགས་གཅིག་ཏུ་འདུག་གོ་  
ཕྱོགས་གཅིག་ཏུ་འདུག་པ་དང། ཡང་དག་པར་རྫོགས་པའི་སངས་རྒྱས་འོད་སྲུང་གིས། རྫ་མཁན་དགའ་སྐྱོང་ལ། ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་དག་  
པར་འཛིན་དུ་འཇུག་པར་མཛད། ཡང་དག་པར་གཟེངས་བསྟོད་པར་མཛད་ཡང་དག་པར་རབ་ཏུ་དགའ་བར་མཛད་དེ། རྣམ་གྲངས་དུ་མར་ཆོས་དང་ལྡན་པའི་གཏམ་གྱིས་ཡང་དག་པར་བསྟན་  
ཡང་དག་པར་འཛིན་དུ་འཇུག། ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ། །དེ་ནས་རྫ་མཁན་དགའ་སྐྱོང། ཡང་དག་པར་རྫོགས་པའི་  
  
  
རྗེས་སུ་ཡི་རང་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ། སྟན་ལས་ལངས་ཏེ་སོང་ངོ། །དེའི་ཚེ་བྲམ་ཟེའི་ཁྱེའུ་བླ་མ་རྟ་  
རྒོད་མ་དང་ལྡན་པའི་ཤིང་རྟ་ཐམས་ཅད་ནས་དཀར་བའི་ནང་དུ་ཞུགས་ཏེ། གསེར་གྱི་རིལ་བ་དང། དབྱུག་པ་ཐོགས་ནས། བྲམ་ཟེའི་ཁྱེའུ་ཚོགས་ཀྱིས་ཡོངས་སུ་བསྐོར་ཅིང། བྲམ་ཟེའི་ཁྱེའུ་  
ཚོགས་ཀྱིས་མདུན་དུ་བདར་ནས། བེའི་བཧི་ཌིངྒ་ཕྱི་རོལ་ཏུ་བྲམ་ཟེ་རྣམས་ཀློག་ཏུ་འཇུག་པར་འདོད་ནས། བེའི་བཧི་ཌིངྒ་གནས་ནས་བྱུང་བ་དང། བྲམ་ཟེའི་ཁྱེའུ་བླ་མས། རྫ་མཁན་དགའ་སྐྱོང་ཐག་རིང་  
པོ་ཁོ་ན་ནས་མཐོང་ངོ། །མཐོང་ནས་ཀྱང་འདི་སྐད་ཅེས་སྨྲས་སོ། །དེས་པ་དགའ་སྐྱོང་ཁྱོད་ད་གཟོད་ག་ལས་འོངས། དེས་པ་བླ་མ། ཁོ་བོ་ནི། འོ་ནི་ནས་ཡང་དག་པར་རྫོགས་པའི་སངས་རྒྱས་འོད་སྲུང་ལ་  
བསྙེན་བཀུར་བྱེད་དུ་འགྲོའི། དེས་པ་བླ་མ་ཚུར་ཤོག་བདག་ཅག་ཡང་དག་པར་རྫོགས་པའི་སངས་རྒྱས་འོད་སྲུང་ལ་བསྙེན་བཀུར་བྱེད་དུ་འདོང་ངོ། །དེས་པ་དགའ་སྐྱོང། ཡང་དག་པར་རྫོགས་པའི་སངས་རྒྱས་འོད་  
སྲུང་ལ་བསྙེན་བཀུར་བྱེད་པ་ཐོངས་ཤིག་དགེ་སྦྱོང་མགོ་རེག་དེ་ལ་བྱང་ཆུབ་ག་ལ་ཡོད། བྱང་ཆུབ་ནི། མཆོག་ཏུ་དཀའ་བ་ཡིན་ནོ་།དེས་པ་བླ་མ། དགེ་སྦྱོང་མགོ་རེག་དེ་ལ་བྱང་ཆུབ་ག་ལ་ཡོད་།བྱང་  
ཆུབ་ནི། མཆོག་ཏུ་དཀའ་བ་ཡིན་ནོ་ཞེས་དེ་སྐད་མ་སྨྲ་ཞིག། འོན་ཀྱང་བཅོམ་ལྡན་འདས་དེ་ཉིད་སངས་རྒྱས་ཡིན་ཏེ། འདིས་ཆོས་ཐམས་ཅད་སངས་རྒྱས་སོ། །དེས་པ་བླ་མ་ཚུར། བདག་ཅག་ཡང་  
  
  
༄༅། །དག་པར་རྫོགས་པའི་སངས་རྒྱས་འོད་སྲུང་ལ་བསྙེན་བཀུར་བྱེད་དུ་འདོང། བྲམ་ཟེའི་ཁྱེའུ་བླ་མས་ལན་གཉིས་ལན་གསུམ་དུ་ཡང་རྫ་མཁན་དགའ་སྐྱོང་ལ་འདི་སྐད་  
ཅེས་སྨྲས་སོ། །དེས་པ་དགའ་སྐྱོང་ཐོངས་ཤིག་སངས་རྒྱས་འོད་སྲུང་ཞེས་བྱ་བ་ནས་བྱང་ཆུབ་མཆོག་ཏུ་དཀའོ་ཞེས་བྱ་བའི་བར་གོང་མ་བཞིན་དུའོ། །རྫ་མཁན་དགའ་སྐྱོང་གིས་ཀྱང་ལན་གཉིས་  
ལན་གསུམ་དུ་བྲམ་ཟེའི་ཁྱེའུ་བླ་མ་ལ་འདི་སྐད་ཅེས་སྨྲས་སོ་།དེས་པ་བླ་མ། ཁྱོད་དེ་སྐད་མ་སྨྲ་བར་ཞེས་བྱ་བ་ནས་བསྙེན་བཀུར་བྱེད་དུ་ཞེས་བྱ་བའི་བར་དུའོ། །དེ་ནས་རྫ་མཁན་དགའ་སྐྱོང་  
གིས་བྲམ་ཟེའི་ཁྱེའུ་བླ་མའི་ཤིང་རྟ་ལ་འཛེགས་ནས། བྲམ་ཟེའི་ཁྱེའུ་བླ་མའི་ཅོ་ཏོ་ནས་བཟུང་སྟེ་འདི་སྐད་ཅེས་སྨྲས་སོ། །དེས་པ་བླ་མ་ཚུར། ཡང་དག་པར་རྫོགས་པའི་སངས་རྒྱས་འོད་སྲུང་ལ་བསྙེན་  
བཀུར་བྱེད་དུ་འདོང། དེ་ནས་བྲམ་ཟེའི་ཁྱེའུ་བླ་མ་འདི་སྙམ་དུ་སེམས་ཏེ། ཨེ་མའོ། །སངས་རྒྱས་ནི། མཆོག་མ་ཡིན་པ་མ་ཡིན་ཞིང་ཆོས་བསྟན་པ་ཡང་མཆོག་མ་ཡིན་པ་མ་ཡིན་པས། དེ་ལྟར་  
རྫ་མཁན་དགའ་སྐྱོང་ཡུན་རིང་པོ་ནས་གཏུམ་པོ་མ་ཡིན། གཟུ་ལུམས་ཅན་མ་ཡིན། བརླང་པོ་མ་ཡིན། བསྲི་བ་མེད་པ་མ་ཡིན་པ་དེས། བདག་གི་སྐྲ་རྣམས་ནས་བཟུང་བར་གྱུར་ཏོ། །སྙམ་དུ་རིག་ནས་  
རྫ་མཁན་དགའ་སྐྱོང་ལ་འདི་སྐད་ཅེས་སྨྲས་སོ། །དེས་པ་དགའ་སྐྱོང། དེ་ཙམ་བྱ་བ་ལ་ཐུག་གམ། དེས་པ་བླ་མ། དེ་ཙམ་བྱ་བ་ལ་ཐུག་ཆེས་སོ། །དེས་པ་དགའ་སྐྱོང། དེ་ལྟ་ན་ཐོངས་ཤིག་དང་ཡང་  
  
  
དུ་འདོང་ངོ། །དེ་ནས་རྫ་མཁན་དགའ་སྐྱོང་དང། བྲམ་ཟེའི་ཁྱེའུ་བླ་མ་ཤིང་རྟ་གཅིག་གི་ནང་དུ་ཞུགས་ནས། ཡང་དག་པར་རྫོགས་པའི་སངས་རྒྱས་  
འོད་སྲུང་གང་ན་བ་དེར་དོང་སྟེ། དེ་གཉིས་ཀྱིས་ཇི་ཙམ་བཞོན་པའི་སའི་བར་དུ་བཞོན་པས་སོང་ནས་བཞོན་པ་ལས་བབས་ཏེ། རྐང་པ་ཁོ་ནས་ཀུན་དགའ་ར་བའི་ནང་དུ་ཞུགས་ཏེ། ཡང་དག་པར་རྫོགས་པའི་  
སངས་རྒྱས་འོད་སྲུང་གང་ན་བ་དེར་ཕྱིན་པ་དང། དེ་ནས་རྫ་མཁན་དགའ་སྐྱོང་གིས་ཡང་དག་པར་རྫོགས་པའི་སངས་རྒྱས་འོད་སྲུང་གི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། བྲམ་  
ཟེའི་ཁྱེའུ་བླ་མ་ནི། བཅོམ་ལྡན་འདས་དང་ལྷན་ཅིག་མངོན་དུ་ཡང་དག་པར་དགའ་བར་འགྱུར་བ་དང། ཡང་དག་པར་མགུ་བར་འགྱུར་བའི་གཏམ་རྣམ་པ་སྣ་ཚོགས་བྱས་ཏེ། ཕྱོགས་གཅིག་ཏུ་འདུག་གོ་  
དེ་ནས་རྫ་མཁན་དགའ་སྐྱོང་གིས་ཐལ་མོ་སྦྱར་བ་བཏུད་དེ། ཡང་དག་པར་རྫོགས་པའི་སངས་རྒྱས་འོད་སྲུང་ལ་འདི་སྐད་ཅེས་གསོལ་ཏོ། །བཙུན་པ། བྲམ་ཟེའི་ཁྱེའུ་བླ་མ་འདི། སངས་རྒྱས་ལ་  
མངོན་པར་མ་དད་ཅིང། ཆོས་དང་དགེ་འདུན་ལ་མངོན་པར་མ་དད་ལགས་ན། བཅོམ་ལྡན་འདས་ཀྱིས་ཇི་ལྟར་བྲམ་ཟེའི་ཁྱེའུ་བླ་མ་འདི་སངས་རྒྱས་ལ་མངོན་པར་དད་ཅིང། ཆོས་དང་དགེ་  
འདུན་ལ་མངོན་པར་དད་པར་འགྱུར་བ་དེ་ལྟ་བུའི་ཆོས་ལེགས་པར་བཤད་དུ་གསོལ། དེ་ནས་ཡང་དག་པར་རྫོགས་པའི་སངས་རྒྱས་འོད་སྲུང་གིས། བྲམ་ཟེའི་ཁྱེའུ་བླ་མ་ལ་ཆོས་དང་ལྡན་པའི་  
  
  
༄༅། །གཏམ་གྱིས་ཡང་དག་པར་སྟོན་པར་མཛད། ཡང་དག་པར་འཛིན་དུ་འཇུག་པར་མཛད། ཡང་དག་པར་གཟེངས་བསྟོད་པར་མཛད། ཡང་དག་པར་རབ་ཏུ་དགའ་བར་མཛད་  
དེ། རྣམ་གྲངས་དུ་མར་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་བཅུག་ཡང་དག་པར་གཟེངས་བསྟོད་ཡང་དག་པར་རབ་ཏུ་དགའ་བར་མཛད་ནས་ཅང་  
མི་གསུང་ངོ། །དེ་ནས་བྲམ་ཟེའི་ཁྱེའུ་བླ་མས། རྫ་མཁན་དགའ་སྐྱོང་ལ་འདི་སྐད་ཅེས་སྨྲས་སོ། །དེས་པ་དགའ་སྐྱོང། ཁྱོད་ཆོས་འདུལ་བ་འདི་ལྟ་བུ་ཐོས་ནས། ཅིའི་ཕྱིར་དད་པ་ཡང་དག་པ་ཁོ་  
ནས་ཁྱིམ་ནས་ཁྱིམ་མེད་པར་རབ་ཏུ་མི་འབྱུང། དེས་པ་བླ་མ། ཁོ་བོ་འདི་ལྟར་ཕ་མ་ལོང་བ་གཉིས་གསོ་བ་དང། ཡང་དག་པར་རྫོགས་པའི་སངས་རྒྱས་འོད་སྲུང་ལ་དུས་དུས་སུ་བསོད་སྙོམས་  
འབུལ་བ་ཁྱོད་ཀྱིས་མི་ཤེས་སམ། དེས་པ་བླ་མ། ཁྱོད་རབ་ཏུ་ཕྱུང་ཞིག་ཁོ་བོ་ནི། རེ་ཞིག་རབ་ཏུ་མི་འབྱུང་ངོ། །དེ་ནས་ཡང་དག་པར་རྫོགས་པའི་སངས་རྒྱས་འོད་སྲུང་ལ། རྫ་མཁན་དགའ་  
སྐྱོང་གིས་འདི་སྐད་ཅེས་གསོལ་ཏོ། །བཙུན་པ། བྲམ་ཟེའི་ཁྱེའུ་བླ་མ་འདི་ལེགས་པར་གསུངས་པའི་ཆོས་འདུལ་བ་ལ་རབ་ཏུ་འབྱུང་བ་དང། བསྙེན་པར་རྫོགས་པ་དགེ་སློང་གི་དངོས་པོ་འཐོབ་  
པ་ལྟ་ན། བཅོམ་ལྡན་འདས་ཀྱིས་ཐུགས་བརྩེ་བས་ཉེ་བར་བཟུང་སྟེ་རབ་ཏུ་འབྱུང་བ་དང། བསྙེན་པར་རྫོགས་པར་མཛད་དུ་གསོལ། བྲམ་ཟེའི་ཁྱེའུ་བླ་མས་ལེགས་པར་གསུངས་པའི་ཆོས་  
  
  
བསྙེན་པར་རྫོགས་པ་དགེ་སློང་གི་དངོས་པོ་ཐོབ་པར་གྱུར་ཏོ། །དེ་ནས་ཡང་དག་པར་རྫོགས་པའི་སངས་རྒྱས་འོད་སྲུང་གིས་བྲམ་ཟེའི་ཁྱེའུ་བླ་མ་རབ་ཏུ་ཕྱུང་ཞིང། བསྙེན་  
པར་རྫོགས་པར་མཛད་ནས། བེའི་བཧི་ཌིངྒར་ཇི་ཙམ་བཞེད་ཀྱི་བར་དུ་བཞུགས་ནས། ཝཱ་ར་ཎཱ་སི་གང་ན་བ་དེར་རྒྱུ་ཞིང་གཤེགས་ཏེ་རིམ་གྱིས་རྒྱུ་ཞིང་གཤེགས་པ་དང། ཝཱ་ར་ནཱ་སེར་བྱོན་ཏོ་།རྒྱལ་  
པོ་ཀྲི་ཀྲིས་ཡང་དག་པར་རྫོགས་པའི་སངས་རྒྱས་འོད་སྲུང་ཡུལ་ཀ་ཤི་ཀ་ནས་ལྗོང་རྒྱུ་ཞིང་གཤེགས་པ་དང། ཝཱ་ར་ཎཱ་སིར་གཤེགས་ཏེ། ཝཱ་ར་ཎཱ་སིའི་དྲང་སྲོང་སྨྲ་བ་རི་དྭགས་ཀྱི་ནགས་ན་བཞུགས་སོ། །  
ཞེས་ཐོས་སོ། །ཐོས་ནས་ཀྱང་ཡང་དག་པར་རྫོགས་པའི་སངས་རྒྱས་འོད་སྲུང་གང་ན་བ་དེར་སོང་སྟེ་ཕྱིན་ནས། ཡང་དག་པར་རྫོགས་པའི་སངས་རྒྱས་འོད་སྲུང་གི་ཞབས་གཉིས་ལ་མགོ་བོས་ཕྱག་བྱས་ཏེ་  
ཕྱོགས་གཅིག་ཏུ་འདུག་གོ་ཕྱོགས་གཅིག་ཏུ་འདུག་པ་དང། ཡང་དག་པར་རྫོགས་པའི་སངས་རྒྱས་འོད་སྲུང་གིས། རྒྱལ་པོ་ཀྲི་ཀྲི་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད་  
ཡང་དག་པར་འཛིན་དུ་འཇུག་པར་མཛད། ཡང་དག་པར་གཟེངས་བསྟོད་པར་མཛད། ཡང་དག་པར་རབ་ཏུ་དགའ་བར་མཛད་དེ་རྣམ་གྲངས་དུ་མར་ཆོས་དང་ལྡན་པའི་གཏམ་གྱིས་ཡང་དག་པར་བསྟན་  
ཡང་དག་པར་འཛིན་དུ་བཅུག། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ། །དེ་ནས་རྒྱལ་པོ་ཀྲི་ཀྲི་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་  
  
  
༄༅། །ལ་བཙུགས་ཏེ། ཡང་དག་པར་རྫོགས་པའི་སངས་རྒྱས་འོད་སྲུང་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་ནས། ཡང་དག་པར་རྫོགས་པའི་སངས་རྒྱས་འོད་སྲུང་  
ལ་འདི་སྐད་ཅེས་གསོལ་ཏོ། །བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ལ་སང་བདག་གིས་གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ། ཡང་དག་པར་རྫོགས་  
པའི་སངས་རྒྱས་འོད་སྲུང་གིས་རྒྱལ་པོ་ཀྲི་ཀྲི་ལ་ཅང་མི་གསུང་བས་གནང་ངོ། །དེ་ནས་རྒྱལ་པོ་ཀྲི་ཀྲིས་ཡང་དག་པར་རྫོགས་པའི་སངས་རྒྱས་འོད་སྲུང་ཅང་མི་གསུང་བས་གནང་བར་རིག་ནས། ཡང་དག་  
པར་རྫོགས་པའི་སངས་རྒྱས་འོད་སྲུང་གི་ཞབས་གཉིས་ལ་མགོ་བོས་ཕྱག་བྱས་ཏེ་སྟན་ལས་ལངས་ཏེ་སོང་ངོ། །དེ་ནས་རྒྱལ་པོ་ཀྲི་ཀྲིས་དེ་ཉིད་ཀྱི་ནུབ་མོ་ནས་གཙང་ཞིང་བསོད་པའི་བཟའ་བ་དང་  
བཅའ་བ་རྣམས་སྟ་གོན་བྱས་ནས། ནང་པར་སྔ་བར་ལངས་ཏེ་གདན་བཤམས། ནོར་བུའི་ཆུ་སྣོད་བཞག་ནས། ཡང་དག་པར་རྫོགས་པའི་སངས་རྒྱས་འོད་སྲུང་ལ་དུས་ཚོད་གསོལ་པ། བཙུན་  
པ། གདུགས་ཚོད་བཤམས་ལགས་ཤིང་མཆིས་ན། བཅོམ་ལྡན་འདས། ང་དེའི་དུས་ལ་བབ་པར་དགོངས་སུ་གསོལ། དེ་ནས་ཡང་དག་པར་རྫོགས་པའི་སངས་རྒྱས་འོད་སྲུང། སྔ་དྲོ་ན་བཟའ་ཤམ་  
ཐབས་མནབས། ལྷུང་བཟེད་དང། ཆོས་གོས་བསྣམས་ཏེ། དགེ་སློང་གི་ཚོགས་ཀྱིས་ཡོངས་སུ་བསྐོར་ཅིང། དགེ་སློང་གི་དགེ་འདུན་གྱིས་མདུན་དུ་བདར་ཏེ། རྒྱལ་པོ་ཀྲི་ཀྲིའི་བཀད་ས་གང་ན་བ་དེར་  
  
  
དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །དེ་ནས་རྒྱལ་པོ་ཀྲི་ཀྲིས་སངས་རྒྱས་ལ་སོགས་པ་དགེ་སློང་གི་དགེ་འདུན་བདེ་བར་བཞུགས་ཟིན་  
པར་རིག་ནས། གཙང་ཞིང་བསོད་པའི་བཟའ་བ་དང། བཅའ་བ་རྣམས་ཀྱིས་རང་གི་ལག་ནས་སྟོབ་ཅིང་ཚིམ་པར་བྱེད་དེ། གཙང་ཞིང་བསོད་པའི་བཟའ་བ་དང། བཅའ་བ་རྣམས་ཀྱིས་རང་གི་ལག་ནས་  
བསྟབས་ཤིང་ཚིམ་པར་བྱས་ཏེ། ཡང་དག་པར་རྫོགས་པའི་སངས་རྒྱས་འོད་སྲུང་གིས་གསོལ་ཟིན་ནས་ཕྱག་བཅབས་ཏེ་ལྷུང་བཟེད་གྱུ་བར་རིག་ནས། སྟན་ཆེས་དམའ་བ་ཞིག་བླངས་ཏེ། ཡང་དག་  
པར་རྫོགས་པའི་སངས་རྒྱས་འོད་སྲུང་གི་སྤྱན་སྔར་གསོལ་བ་བཏབ་པ། བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ལ་བདག་གིས་དགུང་ཟླ་གསུམ་དུ་ན་བཟའ་ཆོས་གོས་དང་  
བསོད་སྙོམས་དང། གཟིམས་ཆ་དང། སྙུན་དཔྱད་ཀྱི་རྐྱེན་སྨན་གྱི་ཡོ་བྱད་རྣམས་དབུལ་ཞིང་བདག་གིས་བཅོམ་ལྡན་འདས་ཀྱི་སླད་དུ་གཙུག་ལག་ཁང་ལྔ་བརྒྱ་ཙམ་བརྩིག་ཅིང། ཁྲི་དང། ཁྲིའུ་  
དང། སྟན་ནང་ཚངས་ཅན་དང། སྔས་ནང་ཚངས་ཅན་དང། གོར་བུ་ལྔ་བརྒྱ་ཙམ་དབུལ་ཞིང། འབྲས་སྦུབས་སུ་སྨིན་པ་དེ་ལྟ་བུ་འདིས་བཅོམ་ལྡན་འདས་དགེ་སློང་གི་དགེ་འདུན་ལ་བསྙེན་བཀུར་  
བགྱིད་ལགས་ན། གནང་བར་མཛད་དུ་གསོལ། རྒྱལ་པོ་ཆེན་པོ། ཇི་ཙམ་སེམས་མངོན་པར་དད་པར་བྱས་པ་དེ་ཙམ་གྱིས་བྱས་ཟིན་གྱི། ཆོག་གོ་།ལན་གཉིས་གསུམ་དུ་ཡང། ཡང་དག་  
  
  
༄༅། །པར་རྫོགས་པའི་སངས་རྒྱས་འོད་སྲུང་ལ་རྒྱལ་པོ་ཀྲི་ཀྲིས་འདི་སྐད་ཅེས་གསོལ་ཏོ། །བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ལ་ཞེས་  
བྱ་བ་ནས་བདག་ལ་གནང་བར་མཛད་དུ་གསོལ་ཞེས་བྱ་བའི་བར་གོང་མ་བཞིན་དུའོ། །ལན་གཉིས་ལན་གསུམ་དུ་ཡང། ཡང་དག་པར་རྫོགས་པའི་སངས་རྒྱས་འོད་སྲུང་གིས་  
རྒྱལ་པོ་ཀྲི་ཀྲི་ལ་འདི་སྐད་ཅེས་བཀའ་སྩལ་ཏོ། །རྒྱལ་པོ་ཆེན་པོ། ཇི་ཙམ་སེམས་མངོན་པར་དད་པར་བྱས་པ་དེ་ཙམ་གྱིས་བྱས་ཟིན་གྱི། ཆོག་གོ། དེ་ནས་ཡང་དག་པར་  
རྫོགས་པའི་སངས་རྒྱས་འོད་སྲུང་ལ་རྒྱལ་པོ་ཀྲི་ཀྲིས་འདི་སྐད་ཅེས་གསོལ་ཏོ། །བཙུན་པ། བཅོམ་ལྡན་འདས་ལ་བསྙེན་བཀུར་བགྱིད་པ་དཔེར་ན། ད་ལྟར་གྱི་བདག་  
འདྲ་བ་གཞན་འགའ་ལྟ་མཆིས་ལགས་སམ། རྒྱལ་པོ་ཆེན་པོ། ཁྱོད་ཉིད་ཀྱི་ཡུལ་ན། པའི་བཧི་ཌིངྒ་ཞེས་བྱ་བའི་གྲོང་ཡོད་དེ། དེ་ན་རྫ་མཁན་དགའ་སྐྱོང་ཞེས་བྱ་བ། སངས་  
རྒྱས་ལ་མངོན་པར་དད་པ་ཞེས་བྱ་བ་ནས་གནས་སོ་ཞེས་བྱ་བའི་བར་གོང་མ་བཞིན་དུའོ། །དེས་ཕ་མ་ལོང་བ་གཉིས་གསོ་ཞིང། དུས་དུས་སུ་ང་ལ་ཡང་བསོད་སྙོམས་ཀྱིས་སྟོབ་པར་  
བྱེད་དོ། །རྒྱལ་པོ་ཆེན་པོ། དུས་གཅིག་ཅིག་ན། ང་བེའི་བཧི་ཌིངྒའི་ལྗོངས་ཀྱི་གྲོང་རྡལ་ན་ཉེ་བར་བརྟེན་ཅིང་བཞུགས་ནས་སྔ་དྲོ་ཤམ་ཐབས་མནབས་ཏེ། ལྷུང་བཟེད་དང་ཆོས་  
  
  
བེའི་བཧི་ཌིངྒ་ལྗོངས་ཀྱི་གྲོང་རྡལ་དུ་བསོད་སྙོམས་ལ་ཞུགས་ཏེ། ངས་བེའི་བཧི་ཌིངྒར་བསོད་སྙོམས་སྤྱོད་ཅིང། རྫ་མཁན་དགའ་སྐྱོང་གི་ཁྱིམ་གང་ན་བ་དེར་གཤེགས་པ་དང། དེའི་  
ཚེ་རྫ་མཁན་དགའ་སྐྱོང་དགོས་པ་ཞིག་ལ་ཕྱི་ལོགས་སུ་སོང་ནས་ངས་རྫ་མཁན་དགའ་སྐྱོང་གི་སྒོ་འཕར་ལ་རིམ་གྱིས་དལ་བུ་དལ་བུས་བརྡུངས་པ་ལས། རྫ་མཁན་དགའ་སྐྱོང་གི་ཕ་དང་མས་སྒོ་འཕར་  
ལ་བརྡུངས་པའི་སྒྲ་ཐོས་སོ། །ཐོས་ནས་ཀྱང་འདི་སྐད་ཅེས་སྨྲས་སོ། །འཕགས་པ་འདི་སུ་ཞིག། བཞིན་བཟང་འདི་སུ་ཞིག་རྫ་མཁན་དགའ་སྐྱོང་གི་སྒོ་འཕར་ལ་རྡུང། དེ་གཉིས་ལ་ངས་  
འདི་སྐད་ཅེས་སྨྲས་ཏེ། ང་ནི། ཡང་དག་པར་རྫོགས་པའི་སངས་རྒྱས་འོད་སྲུང་ཡིན་ཏེ། བསོད་སྙོམས་བཞེད་དོ། །དེ་གཉིས་འདི་སྐད་ཅེས་སྨྲས་སོ། །འཕགས་པ་ནང་དུ་སྤྱོན་ཅིག་  
བཞིན་བཟང་ནང་དུ་སྤྱོན་ཅིག་ཁྱོད་ལ་རིམ་གྲོ་བགྱིད་པ་ནི། སླད་རོལ་དུ་མཆིས་ཀྱི། ཕྲུ་བ་ན་ཟན་དྲོན་དང། རྫེའུ་ན་སྲན་ཚོད་མཆིས་ཀྱི། ཉིད་ཀྱིས་བཞེས་ཏེ་ལོངས་སྤྱད་དུ་གསོལ། རྒྱལ་  
པོ་ཆེན་པོ། ངས་བྱང་གི་སྒྲ་མི་སྙན་གྱི་དུས་བྱིན་གྱིས་བརླབས་ནས། ཕྲུ་བ་ན་ཟན་དྲོན་དང། རྫེའུ་ན་སྲན་ཚོད་ཡོད་པ། ང་ཉིད་ཀྱིས་བླངས་ནས་ལོངས་སྤྱད་དོ། །དེ་ནས་ཕྱི་ཞིག་ན་རྫ་མཁན་  
དགའ་སྐྱོང་འོངས་ནས། ཕྲུ་བ་ན་ཟན་དྲོན་དང། རྫེའུ་ན་སྲན་ཚོད་ཡོད་པ་ཟོས་པར་མཐོང་ནས། ཕ་དང་མ་ལ་འདི་སྐད་ཅེས་སྨྲས་སོ། །ཡབ་ཡུམ། ཕྲུ་བའི་ཟན་དྲོན་དང། རྫེའུ་སྲན་ཚོད་  
  
  
༄༅། །སུ་ཞིག་གིས་འཚལ་ལགས། དེ་གཉིས་ཀྱིས་འདི་སྐད་ཅེས་སྨྲས་སོ། །དགའ་སྐྱོང་ཁྱོད་འདི་ནས་ཕྱིར་བྱུང་བ་ན། བདག་ཅག་གིས་སྒོ་འཕར་ལ་བརྡུངས་  
པའི་སྒྲ་ཞིག་ཐོས་སོ། །ཐོས་ནས་ཀྱང་འདི་སྐད་ཅེས་སྨྲས་སོ་།འཕགས་པ་འདི་སུ་ཞིག། བཞིན་བཟང་འདི་སུ་ཞིག། སྒོ་འཕར་ལ་རྡུང། དེས་འདི་སྐད་ཅེས་གསུངས་སོ། །ང་ནི་  
ཡང་དག་པར་རྫོགས་པའི་སངས་རྒྱས་འོད་སྲུང་ཡིན་ཏེ། བསོད་སྙོམས་བཞེད་དོ། །དེ་ལ་བདག་གིས་འདི་སྐད་ཅེས་གསོལ་ཏོ། །འཕགས་པ་ནང་དུ་སྤྱོན་ཅིག། བཞིན་བཟང་ནང་དུ་སྤྱོན་  
ཅིག། ཁྱོད་ལ་རིམ་གྲོ་བགྱིད་པ་ནི། སླད་རོལ་དུ་མཆིས་ཀྱི། ཕྲུ་བ་ན་ཟན་དྲོན་དང། རྫེའུ་ན་སྲན་ཚོད་མཆིས་ཀྱི། ཉིད་ཀྱིས་བཞེས་ལ་ལོངས་སྤྱད་དུ་གསོལ། དེས་དེ་དག་ལོངས་  
སྤྱད་པར་གྱུར་ཏོ། །དེ་ནས་རྫ་མཁན་དགའ་སྐྱོང་འདི་སྙམ་དུ་སེམས་ཏེ། ཡང་དག་པར་རྫོགས་པའི་སངས་རྒྱས་འོད་སྲུང་གིས་བདག་གི་ཁྱིམ་དུ་ཤིན་ཏུ་བག་ཕབ་ཅིང་འདྲིས་པར་གྱུར་  
པ་ནི། བདག་གིས་རྙེད་པ་ལེགས་པར་རྙེད་དོ། །སྙམ་ནས། དགའ་བ་དང། རབ་ཏུ་དགའ་བས་སྐྱིལ་མོ་ཀྲུང་བཅས་ཏེ་ཞག་བདུན་འདས་པར་བྱས་སོ། །ཟླ་བ་ཕྱེད་ཀྱི་བར་དུ་ཡང་དེའི་  
ལྷན་ཅིག་ལྡན་པའི་དགའ་བ་ལས་ཀྱིས་མི་འདོར་ཞིང། དེ་རྟག་ཏུ་ལུས་ལ་བར་ཆད་མེད་པར་འདུག་གོ། འདི་ལྟར། སངས་རྒྱས་རྣམས་ཀྱི་སངས་རྒྱས་ཀྱི་མཐུ་དང། ལྷ་རྣམས་ཀྱི་ལྷའི་  
  
  
ཟན་དྲོན་དང། རྫེའུ་སྲན་ཚོད་ཀྱང་དེ་བཞིན་དུ་འདུག་གོ་རྒྱལ་པོ་ཆེན་པོ། དུས་གཅིག་ན། ང་བེའུ་བཧི་ཌིངྒ་ལྗོངས་ཀྱི་གྲོང་རྡལ་དུ་ཉེ་བར་བརྟེན་  
ཏེ། དབྱར་གནས་པར་དམ་བཞེས་པ་དང། ངའི་གཙུག་ལག་ཁང་དུ་ཆར་འབེབས་པའི་ལྷས་ཐོག་མར་ཆར་ཕབ་པར་གྱུར་ཏོ། །དེའི་ཚེ་རྫ་མཁན་དགའ་སྐྱོང་གི་ལས་བྱེད་པའི་ཁང་པ་རྩྭ་གསར་  
པས་གཡོགས་སོ། །ངས་ཞམ་འབྲིང་བྱེད་པ་དགེ་སློང་རྣམས་ལ་བཀའ་སྩལ་པ། དགེ་སློང་དག། ཁྱེད་ཅག་དེངས་ལ། རྫ་མཁན་དགའ་སྐྱོང་གི་ལས་བྱེད་པའི་ཁང་པའི་གཡོགས་མས། ངའི་གཙུག་  
ལག་ཁང་གཡོགས་ཤིག། བཙུན་པ། བཀའ་བཞིན་འཚལ་ཞེས་དགེ་སློང་དེ་རྣམས་ཀྱིས་ང་ལས་ཉན་ནས། རྫ་མཁན་དགའ་སྐྱོང་གི་ལས་བྱེད་པའི་ཁང་པའི་གཡོགས་མ་འཆུ་བར་བྱེད་པ་  
ན། དེའི་ཚེ་རྫ་མཁན་དགའ་སྐྱོང་དགོས་པ་འགའ་ཞིག་ལ་ཕྱི་རོལ་དུ་སོང་ངོ། །རྫ་མཁན་དགའ་སྐྱོང་གི་ཕ་དང་མ་གཉིས་ཀྱིས་ལས་བྱེད་པའི་ཁང་པའི་གཡོགས་མ་འཆུ་བའི་སྒྲ་ཐོས་སོ། །  
ཐོས་ནས་ཀྱང་འདི་སྐད་ཅེས་སྨྲས་སོ། །འཕགས་པ་འདི་སུ་ཞིག་བཞིན་བཟང་འདི་སུ་ཞིག། ལས་བྱེད་པའི་ཁང་པའི་གཡོགས་མ་འཆུ་དེ་རྣམས་ཀྱིས་འདི་སྐད་ཅེས་སྨྲས་སོ། །ཁོ་  
བོ་ཅག་ནི། ཡང་དག་པར་རྫོགས་པའི་སངས་རྒྱས་འོད་སྲུང་གི་ཞམ་འབྲིང་བའི་དགེ་སློང་དག་ཡིན་ཏེ། ཡང་དག་པར་རྫོགས་པའི་སངས་རྒྱས་འོད་སྲུང་གི་གཙུག་ལག་ཁང་དུ་ཆར་འབེབས་  
  
  
༄༅། །པའི་ལྷས་ཐོག་མར་ཆར་ཕབ་པས་ཁོ་བོ་ཅག་གིས་འདི་བཤུས་ཏེ་དེ་གཡོགས་སོ། །དེ་གཉིས་ཀྱིས་འདི་སྐད་ཅེས་སྨྲས་སོ་།ཁྱེད་ལ་རིམ་གྲོ་བགྱིད་པ་ནི། སླད་  
རོལ་དུ་མཆིས་ཀྱི། འཕགས་པ་དག་སྣོམས་ཤིག། བཞིན་བཟང་དག་སྣོམས་ཤིག། དེ་ནས་དགེ་སློང་དེ་རྣམས་ཀྱིས་ལས་བྱེད་པའི་ཁང་པ་བཤུས་ནས་ངའི་གཙུག་ལག་ཁང་གཡོགས་  
སོ། །དེ་ནས་ཕྱི་ཞིག་ནི་རྫ་མཁན་དགའ་སྐྱོང་འོངས་ནས། རྫ་མཁན་དགའ་སྐྱོང་གིས། ལས་བྱེད་པའི་ཁང་པའི་གཡོགས་མ་བཤུས་པ་མཐོང་ངོ། །མཐོང་ནས་ཀྱང་ཕ་དང་མ་ལ་འདི་སྐད་ཅེས་  
སྨྲས་སོ། །ཡབ་ཡུམ། ལས་བྱེད་པའི་ཁང་པ་འདི། སུ་ཞིག་གིས་བཤུས། དེ་གཉིས་ཀྱིས་འདི་སྐད་ཅེས་སྨྲས་སོ། །འདི་ནས་ཁྱོད་ཕྱི་ལོགས་སུ་སོང་བ་ན། བདག་ཅག་གིས་ལས་བྱེད་པའི་གཡོགས་  
མ་འཆུ་བའི་སྒྲ་ཐོས་སོ། །ཐོས་ནས་ཀྱང་འདི་སྐད་ཅེས་སྨྲས་སོ་།འཕགས་པ་འདི་སུ་ཞིག། བཞིན་བཟང་འདི་སུ་ཞིག། ལས་བྱེད་པའི་ཁང་པ་འཆུ། དེ་རྣམས་ཀྱིས་འདི་སྐད་ཅེས་སྨྲས་སོ། །  
ཁོ་བོ་ཅག་ནི། ཡང་དག་པར་རྫོགས་པའི་སངས་རྒྱས་འོད་སྲུང་གི་ཞམ་འབྲིང་བ་དགེ་སློང་དག་ཡིན་ཏེ། ཡང་དག་པར་རྫོགས་པའི་སངས་རྒྱས་འོད་སྲུང་གི་གཙུག་ལག་ཁང་དུ་ཆར་འབེབས་པའི་  
ལྷས་ཐོག་མར་ཆར་ཕབ་པས། ཁོ་བོ་ཅག་གིས་འདི་བཤུས་ལ་དེ་གཡོག་གོ། དེ་རྣམས་ལ་བདག་ཅག་གིས་འདི་སྐད་ཅེས་སྨྲས་སོ། །ཁྱེད་ཅག་ལ་རིམ་གྲོ་བགྱིད་པ་ནི། སླད་རོལ་དུ་མཆིས་  
  
  
འཕགས་པ་དག་སྣོམས་ཤིག། བཞིན་བཟང་དག་སྣོམས་ཤིག་དེ་རྣམས་ཀྱིས་ལས་བྱེད་པའི་ཁང་པ་དེ་བཤུས་སོ། །དེ་ནས་རྫ་མཁན་དགའ་སྐྱོང་འདི་སྙམ་དུ་སེམས་ཏེ། ཡང་དག་པར་རྫོགས་  
པའི་སངས་རྒྱས་འོད་སྲུང་གིས་བདག་གི་ཁྱིམ་དུ་ཤིན་ཏུ་བག་ཕབ་ཅིང་འདྲིས་པར་གྱུར་པ་ནི། བདག་གི་རྙེད་པ་ལེགས་པར་རྙེད་དོ་ཞེས་བྱ་བ་ནས་ཞག་བདུན་དུ་ཞེས་བྱ་བའི་བར་གོང་མ་བཞིན་དུའོ།།  
འདི་ལྟར། སངས་རྒྱས་རྣམས་ཀྱི་སངས་རྒྱས་ཀྱི་མཐུ་དང་ལྷ་རྣམས་ཀྱི་ལྷའི་མཐུས། རྫ་མཁན་དགའ་སྐྱོང་གི་ཕ་མའི་དབྱར་གྱི་གནས་དེར། ལས་བྱེད་པའི་ཁང་པར་ཆར་པ་ཐིགས་པ་  
གཅིག་ཀྱང་མ་བབ་བོ། །རྒྱལ་པོ་ཆེན་པོ་ཁྱོད་ནི། ཡང་དག་པར་རྫོགས་པའི་སངས་རྒྱས་འོད་སྲུང་ཟླ་བ་གསུམ་དུ་ན་བཟའ་ཆོས་གོས་དང། བསོད་སྙོམས་དང། གཟིམས་ཆ་དང། སྙུན་  
དཔྱད་ཀྱི་རྐྱེན་སྨན་གྱི་ཡོ་བྱད་རྣམས་འབུལ་ན། མ་གནང་ངོ་།ཞེས་ཁྱོད་ཀྱི་སེམས་གཞན་དུ་འགྱུར་གྱི། དགའ་སྐྱོང་ནི། ལས་བྱེད་པའི་ཁང་པའི་གཡོགས་མ་བཤུས་ཀྱང་སེམས་གཞན་  
དུ་མ་གྱུར་ཏོ། །བཙུན་པ། རྫ་མཁན་དགའ་སྐྱོང་གིས་ནི། ཐོབ་པ་ལེགས་པར་ཐོབ་པ་ལགས་ཏེ། བཅོམ་ལྡན་འདས་ཀྱིས་དེའི་སྡུམ་པར་ཤིན་ཏུ་བག་ཕབ་ཅིང་འདྲིས་པར་གྱུར་ལགས་  
སོ། །དེ་ནས་ཡང་དག་པར་རྫོགས་པའི་སངས་རྒྱས་འོད་སྲུང་གིས་རྒྱལ་པོ་ཀྲི་ཀྲིའི་སྦྱིན་པ་དེ་ལ་རྗེས་སུ་ཡི་རང་བ་འདིས་རྗེས་སུ་ཡི་རང་བར་མཛད་དེ། སྦྱིན་སྲེག་མཆོད་སྦྱིན་རྣམས་ཀྱི་  
  
  
༄༅། །མཆོག་སྡེབ་སྦྱོར་མཆོག་ནི་ཉི་མའི་ལྷ། །མི་ཡི་མཆོག་ནི་རྒྱལ་པོ་སྟེ། །རྒྱ་མཚོ་ཆུ་བོ་རྣམས་ཀྱི་མཆོག། ཟླ་བ་རྒྱུ་སྐར་རྣམས་ཀྱི་གཙོ། །ཉི་མ་སྣང་བྱེད་རྣམས་  
ཀྱི་གཙོ། །སྟེང་དང་འོག་དང་ཐད་ཀར་ཡང། །འགྲོ་བའི་འགྲོ་བ་ཇི་སྙེད་པ། །ལྷ་དང་བཅས་པའི་འཇིག་རྟེན་ན། །སྨྲ་བའི་མཆོག་ནི་རྫོགས་སངས་རྒྱས། །དེ་ནས་ཡང་དག་པར་རྫོགས་པའི་  
སངས་རྒྱས་འོད་སྲུང་གིས། རྒྱལ་པོ་ཀྲི་ཀྲི་ལ་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་བཅུག་ཡང་དག་པར་གཟེངས་བསྟོད། ཡང་དག་པར་རབ་ཏུ་  
དགའ་བར་མཛད་ནས་གདན་ལས་བཞེངས་ཏེ་གཤེགས་སོ། །དེ་ནས་བཅོམ་ལྡན་འདས་གཤེགས་ནས་རིང་པོ་མ་ལོན་པར་རྒྱལ་པོ་ཀྲི་ཀྲིས་མི་ཞིག་ལ་སྨྲས་པ། ཀྭའི་ནང་རྗེ། ཁྱོད་སོང་ལ་  
སྦུབས་སུ་སྨིན་པའི་འབྲས་ཀྱིས་ཤིང་རྟ་ལྔ་བརྒྱ་ཙམ་ཁོངས་ལ། རྫ་མཁན་དགའ་སྐྱོང་གང་ན་བ་དེར་སོང་སྟེ་ཕྱིན་པ་དང་འདི་སྐད་ཅེས། དེས་པ་དགའ་སྐྱོང། རྒྱལ་པོ་ཀྲི་ཀྲིས་ཁྱོད་ལ་  
སྦུབས་སུ་སྨིན་པའི་འབྲས་ཀྱིས་བཀང་བའི་ཤིང་རྟ་ལྔ་བརྒྱ་ཙམ་པོ་འདི་དག་བསྐུར་གྱི། འདིས་ཁྱོད་ཀྱི་ཕ་མ་ལོང་བ་གཉིས་གསོ་བ་དང། ཡང་དག་པར་རྫོགས་པའི་སངས་རྒྱས་འོད་སྲུང་ལ་  
དུས་དུས་སུ་བསོད་སྙོམས་འབུལ་བ་དང། བདག་ཉིད་ཀྱང་ལེགས་པར་བདེ་བས་ཚིམ་པར་བྱོས་ཤིག། ལྷ། བཀའ་བཞིན་འཚལ་ཞེས་མི་དེས་རྒྱལ་པོ་ཀྲི་ཀྲི་ལས་ཉན་ནས། སྦུབས་སུ་སྨིན་པའི་  
  
  
རྫ་མཁན་དགའ་སྐྱོང་གང་ན་བ་དེར་སོང་ནས་ཕྱིན་པ་དང། རྫ་མཁན་དགའ་སྐྱོང་ལ་འདི་སྐད་ཅེས་སྨྲས་སོ། །དེས་པ་དགའ་སྐྱོང། རྒྱལ་པོ་ཀྲི་ཀྲིས་ཁྱོད་ལ་  
སྦུབས་སུ་སྨིན་པའི་འབྲས་ཀྱིས་བཀང་བའི་ཤིང་རྟ་ལྔ་བརྒྱ་ཙམ་པོ་འདི་དག་བསྐུར་གྱི། འདིས་ཁྱོད་ཀྱི་ཕ་མ་ལོང་བ་གཉིས་གསོ་བ་དང། ཡང་དག་པར་རྫོགས་པའི་སངས་རྒྱས་འོད་སྲུང་ལ་བསོད་སྙོམས་  
དབུལ་བ་དང། བདག་ཉིད་ཀྱང་ལེགས་པར་བདེ་བས་ཚིམ་པར་བྱོས་ཤིག་ཅེས་གསུང་ངོ། །ཀྱེ་ནང་རྗེ། རྒྱལ་པོ་ཀྲི་ཀྲི་ནི། དགོས་པ་མང་ཞིང་བྱ་བ་མང་བ་ཡིན་ལ། བདག་ནི། དགོས་པ་ཉུང་ཞིང་བྱ་བ་ཉུང་བ་  
ཡིན་ནོ། །ཞེས་སྨྲས་ནས་མ་བླངས་སོ། །དགེ་སློང་དག། ཇི་སྙམ་དུ་སེམས། དེའི་ཚེ་དེའི་དུས་ཀྱི་བྲམ་ཟེའི་ཁྱེའུ་བླ་མ་གང་ཡིན་པ་དེ་ནི། ང་ཉིད་ཡིན་ཏེ། ངས་གང་ཟག་ལ་སྐུར་གྱི། བྱང་ཆུབ་ལ་མ་ཡིན་  
པ་གང་ཡིན་པ་དེའི་ལས་ཀྱི་རྣམ་པར་སྨིན་པས་བྱང་ཆུབ་ཀྱི་སྙིང་པོར་དཀའ་བ་ལོ་དྲུག་སྤྱད་དོ། །གལ་ཏེ་ངས་བྱང་ཆུབ་ལ་སྐུར་པར་གྱུར་ན། ངས་སླར་ཡང་བསྐལ་པ་གྲངས་མེད་པ་གསུམ་དུ་བྱང་ཆུབ་  
ཀྱི་ཆེད་དུ་བདག་ཉིད་ཤིན་ཏུ་དུབ་པར་འགྱུར་རོ། །བཙུན་པ། བཅོམ་ལྡན་འདས་ཀྱིས་འཕྲིན་ལས་ཅི་ཞིག་མཛད་ན། འཕྲིན་ལས་དེའི་རྣམ་པར་སྨིན་པས་མངོན་པར་རྫོགས་པར་བྱང་ཆུབ་ན་ཡང་  
བཅོམ་ལྡན་འདས་ལ་འཁྲུ་བའི་སྙུན་གྱིས་ཐེབས་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག། དེ་བཞིན་གཤེགས་པ་ཉིད་ཀྱིས་སྔོན་གྱི་ཚེ་རབས་གཞན་རྣམས་སུ་ལས་རྣམས་  
  
  
༄༅། །བྱས་ཤིང་བསགས་པ་ཞེས་བྱ་བ་ནས་འབྲས་བུ་དག་ཏུ་འགྱུར་བ་ཉིད་ཅེས་བྱ་བའི་བར་གོང་མ་བཞིན་ནོ། །དགེ་སློང་དག་སྔོན་བྱུང་བ། རི་བོར་ཞིག་ན་སྨན་བ་ཞིག་ཡོད་པ་  
ལས། དེ་ན་ཁྱིམ་བདག་ཅིག་གི་བུ་ནད་ཀྱིས་ཐེབས་ནས་དེས་སྨན་པ་དེ་བཀུག་སྟེ་དྲིས་ནས། དེས་དེ་ལ་སྨན་བྱིན་པས་སོས་པར་གྱུར་ན། ཁྱིམ་བདག་དེས་དེ་ལ་རྔན་པ་མ་བྱིན་ནོ། །ཁྱིམ་བདག་གི་བུ་དེ་  
ལན་གསུམ་གྱི་བར་དུ་ནད་ཀྱིས་ཐེབས་ཏེ། སྨན་པ་དེས་ལན་གསུམ་གྱི་བར་དུ་སོས་པར་བྱས་ཀྱང། དེས་དེ་ལ་རྔན་པ་མ་བྱིན་ནས། དེ་ནས་སྨན་པ་དེ་ཀུན་ནས་དཀྲིས་པ་དྲག་པོས་མ་བཟོད་པར་གྱུར་  
ནས་བསམ་པ། ཁྱིམ་བདག་གི་བུ་འདི་བདག་གིས་ལན་གསུམ་གྱི་བར་དུ་དཔྱད་བྱས་ཀྱང། འདིས་ཅུང་ཟད་ཀྱང་ལན་དུ་ཕན་མ་བཏགས་ཀྱི་ད་ནི། བརྒྱ་ལ་ནད་ཀྱིས་ཐེབས་པར་གྱུར་པ་དང། དེ་ལ་  
སྨན་མ་ཡིན་པ་གང་ཞིག་གིས། དེའི་ནང་གྲོལ་རྣམས་དུམ་བུ་དུམ་བུར་འཛག་པར་འགྱུར་བ་དེ་ལྟ་བུ་སྦྱིན་ནོ། །སྙམ་པ་ལས། ཇི་ཙམ་ན་ཁྱིམ་བདག་དེའི་བུ་མ་སྟེས་ཏེ་སླར་ན་བར་གྱུར་པ་  
ལས། སྨན་པ་དེས་མི་བཟོད་པ་སྐྱེས་པས། དེ་ལ་སྨན་མ་ཡིན་པ་བྱིན་ནས། དེས་ནང་གྲོལ་རྣམས་དུམ་བུ་དུམ་བུར་ཟག་སོ། །དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་སྨན་  
པ་གང་ཡིན་པ་དེ་ནི། ང་ཉིད་ཡིན་ཏེ། ངས་ངན་སེམས་ཀྱིས་ཁྱིམ་བདག་གི་བུ་ལ་སྨན་མ་ཡིན་པ་བྱིན་པས། དེས་ནང་གྲོལ་རྣམས་དུམ་བུ་དུམ་བུར་ཟགས་པ་གང་ཡིན་པ་དེའི་ལས་ཀྱི་རྣམ་པར་  
  
  
སུ་བཙོས་སོ། །ཞེས་བྱ་བའི་བར་གོང་མ་བཞིན་དུའོ། །ལས་དེའི་ལྷག་མ་དེ་ཁོ་ནས་ད་ལྟར་མངོན་པར་རྫོགས་པར་བྱང་ཆུབ་ན་ཡང་འཁྲུ་  
བའི་སྙུན་གྱིས་ཐེབས་སོ། །བཙུན་པ། བཅོམ་ལྡན་འདས་ཀྱིས་འཕྲིན་ལས་ཅི་ཞིག་མཛད་ན། འཕྲིན་ལས་དེའི་རྣམ་པར་སྨིན་པས། ཤཱཀྱ་རྣམས་བཀུམ་པ་ན། བཅོམ་ལྡན་འདས་ཀྱི་དབུ་སྙུན་རབ་ཏུ་  
དྲག་པོས་ཐེབས་པར་གྱུར་ལགས། བཅོམ་ལྡན་འདས་ཀྱིས་བཀའ་སྩལ་པ་དགེ་སློང་དག། དེ་བཞིན་གཤེགས་པ་ཉིད་ཀྱིས་སྔོན་ཚེ་རབས་གཞན་རྣམས་སུ་འདི་དག་བྱས་ཤིང་བསགས་པ་ཞེས་བྱ་བ་  
ནས། འབྲས་བུ་དག་ཏུ་འགྱུར་བ་ཉིད། །ཅེས་བྱ་བའི་བར་གོང་མ་བཞིན་དུའོ། །དགེ་སློང་དག། སྔོན་བྱུང་བ་ཆུ་བོ་གཉེན་ལྡན་གྱི་འགྲམ་ན་ཉ་པ་ལྔ་བརྒྱ་བརྟེན་ཅིང་གནས་ཏེ། དེ་རྣམས་ཀྱིས་ཉ་ཤིན་ཏུ་  
ཆེ་བ་གཉིས་ཤིག་ཇི་ལྟར་གཉེན་ལྡན་གྱི་ནང་དུ་ཞུགས་ཏེ་ཉལ་བ་ཟིན་པ་དང། དེ་དག། འདི་སྙམ་དུ་སེམས་ཏེ། གལ་ཏེ་འདི་གཉིས་བསད་ན། ཤ་ལོམ་པར་མི་འགྱུར་ཞིང་རུལ་བར་འགྱུར་རོ། །སྙམ་  
ནས་དེ་རྣམས་ཀྱིས་དེ་གཉིས་ཕུར་པ་ལ་བཏགས་ནས་བཞག་གོ། གང་གི་ཚེ་ལན་འགའ་ཞིག་གི་ཉོ་བ་འོངས་པ་དེའི་ཚེ་བཅད་ཅིང་བཅད་ཅིང་སྦྱིན་པར་བྱེད་དོ། །དེ་གཉིས་ཀྱི་ལུས་ལ་གཅོད་པ་ན། སྡུག་  
བསྔལ་གྱི་ཚོར་བས་ཉེན་པས་རང་གི་རིས་མཐུན་པའི་སྐད་འབྱིན་པས་འབོ་སྒྲ་འདོན་པར་བྱེད་དོ། །དེ་ན་ཉ་པའི་ཁྱེའུ་གཅིག་ཅིག་དེ་གཉིས་ཀྱི་ཤ་གཅོད་པ་ན། ཡང་དང་ཡང་དུ་འབོ་སྒྲ་འདོན་པ་ལ་  
  
  
༄༅། །དགའ་བར་གྱུར་ཏོ། །དགེ་སློང་དག། ཇི་སྙམ་དུ་སེམས། དེའི་ཚེ་དེའི་དུས་ཀྱི་ཉ་བའི་ཁྱེའུ་གང་ཡིན་པ་དེ་ནི། ང་ཡིན་ཏེ་ངས་ཉ་གསོད་པར་བྱད་པ་ལ་དགའ་བ་སྐྱེད་པ་གང་ཡིན་  
པ་དེའི་ལས་ཀྱི་རྣམ་པར་སྨིན་པས་ང་ལོ་མང་པོ་ཞེས་བྱ་བ་ནས་ཀླད་པ་ན་བར་གྱུར་ཏོ། །ཞེས་བྱ་བའི་བར་གོང་མ་བཞིན་དུའོ་།ལས་ཀྱི་ལྷག་མ་དེ་ཁོ་ནས་ད་ལྟར་མངོན་པར་རྫོགས་པར་བྱང་ཆུབ་ན་  
ཡང་ཤཱཀྱ་རྣམས་བསད་པ་ན། ཀླད་ནད་རབ་ཏུ་དྲག་པོས་ཐེབས་པར་གྱུར་ཏོ། །བཙུན་པ། བཅོམ་ལྡན་འདས་ཀྱིས་འཕྲིན་ལས་ཅི་ཞིག་མཛད་ན། འཕྲིན་ལས་དེའི་རྣམ་པར་སྨིན་པས་མངོན་པར་  
རྫོགས་པར་བྱང་ཆུབ་ན་ཡང། བཅོམ་ལྡན་འདས་ཀྱི་སྐུ་རྒྱབ་བསེར་མའི་སྙུན་གྱིས་ཐེབས་པར་གྱུར་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག། དེ་བཞིན་གཤེགས་པ་ཉིད་  
ཀྱིས་སྔོན་གྱི་ཚེ་རབས་གཞན་རྣམས་སུ་ལས་འདི་དག་བྱས་ཤིང་བསགས་པས་ཞེས་བྱ་བ་ནས། འབྲས་བུ་དག་ཏུ་འགྱུར་བ་ཉིད། །ཅེས་བྱ་བའི་བར་གོང་མ་བཞིན་དུའོ། །དགེ་སློང་དག། སྔོན་བྱུང་བ་  
གྱད་གཅིག་གིས་ཡུལ་ལྗོངས་ཀྱི་གྱད་ཐམས་ཅད་བརྡབས་ནས་རྒྱལ་པོའི་ཕོ་བྲང་དུ་ཕྱིན་པ་དང། རྒྱལ་པོའི་ཕོ་བྲང་དེ་ན་རྒྱལ་པོའི་གྱད་སྟོབས་དང་ཕ་རོལ་གནོན་པ། ཐུབ་རླག་པ་ཞིག་ཡོད་དེ། དེ་དེ་  
དང་ལྷན་ཅིག་རྒྱལ་མཚན་གྱི་ཕྱིར་སྟོབས་འགྱེད་པ་ལ་ཞུགས་སོ་།གྱད་དེ་དག་གི་ཀུན་ཏུ་སྤྱོད་པ་ནི། ལག་པ་ནས་བཟུང་བ་ནས་གྱད་ཀྱིས་གྱད་ཤེས་པ་ཡིན་པས། དེ་ནས་རྒྱལ་པོའི་གྱད་དེས། ཡུལ་  
  
  
བདག་པས་སྟོབས་ཆེའོ། །ཞེས་བྱ་བར་ཤེས་ནས་དེས་སྨྲས་པ། ནེའུ་ཟླ། བདག་གི་འདི་ནི། རིགས་བརྒྱུད་ཀྱིས་འོངས་པ་ཡིན་གྱི། ཁྱོད་བདག་ཉིད་འགྱེལ་བར་བྱོས་ཤིག་དང། བདག་ལ་  
ནི། གྲགས་པར་ཟད་ལ། རུ་མཚོན་ནི། ཁྱོད་ཀྱི་ཡིན་པར་འགྱུར་རོ་།དེས་ཁས་བླངས་པ་དང་དེས་དེ་མནན་ཏོ། །དེས་རུ་མཚོན་བླང་བར་བརྩམས་པ་དང། དེས་སྨྲས་པ། ནེའུ་ཟླ། སྒྱུའམ་མཐུས་རྒྱལ་བ་  
དོན་དུ་གཉེར་བ་ཡིན་པ་ལས། ཁྱོད་ངས་སྒྱུས་བསླུས་ན། ཅིའི་ཕྱིར་རུ་མཚོན་སྦྱིན། བདག་ཉིད་ཆེན་པོ་དེ་ང་རྒྱལ་བཅོམ་པ་ཞིག་པས་ལན་གསུམ་གྱི་བར་དུ་གྱད་དེ་དང་ལྷན་ཅིག་འགྱེད་པར་ཞུགས་  
པ་ན། ཡང་དེ་ལ་བསླུ་བར་བརྩམས་པ་ན། ནེའུ་ཟླ། ཁྱོད་ལ་རུ་མཚོན་གྱིས་ཅི་ཞིག་བྱ། བདག་སྲིང་མོ་ཕྱུགས་ཆུང་མ་ཁྱིམ་ཐབ་ལ་མ་སོང་བ་ཞིག་ཡོད་པ་དེ། ཁྱོད་ལ་སྦྱིན་གྱི། བདག་ཉིད་འགྱེལ་  
བར་བྱོས་ཤིག། བསླུས་པ་དེ་དེའི་ཆུང་མས་ཐོས་ནས། དེས་སྨྲས་པ་རྗེའི་སྲས། སྔ་མའི་གླེང་གཞི་དག་དགོངས་སམ། དེ་ནས་དེ་ཆུང་མས་ང་རྒྱལ་བསྐྱེད་ནས་ཀུན་ནས་དཀྲིས་པ་དྲག་པོས་དེ་བཏེག་  
སྟེ་བརྡབས་པས། དེ་སྒལ་ཚིགས་ཆག་ནས་ཤིའོ། །དགེ་སློང་དག། ཇི་སྙམ་དུ་སེམས། དེའི་ཚེ་དེའི་དུས་ཀྱི་ཡུལ་ལྗོངས་ཀྱི་གྱད་གང་ཡིན་པ་དེ་ནི། ང་ཉིད་ཡིན་ཏེ། ངས་ངན་སེམས་བསྐྱེད་ནས་ཀུན་  
ནས་དཀྲིས་པ་དྲག་པོས་རྒྱལ་པོའི་གྱད་སྒལ་ཚིགས་བཅག་པ་གང་ཡིན་པ་དེའི་ལས་ཀྱི་རྣམ་པར་སྨིན་པས། ང་ལོ་མང་པོ་དང། ལོ་བརྒྱ་ཕྲག་མང་པོ་དང། ལོ་སྟོང་ཕྲག་མང་པོ་དང། ལོ་བརྒྱ་སྟོང་  
  
  
༄༅། །ཕྲག་མང་པོ་རྣམས་སུ་སེམས་ཅན་དམྱལ་བ་རྣམས་སུ་བཙོས་སོ། །ལས་ཀྱི་ལྷག་མ་དེ་ཁོ་ནས་ད་ལྟར་མངོན་པར་རྫོགས་པར་བྱང་ཆུབ་ན་ཡང་ངའི་སྒལ་ཚིགས་རླུང་  
ནད་ཀྱིས་ཐེབས་པར་གྱུར་ཏོ། །དགེ་སློང་དག་དེ་ལྟ་བས་ན། ལས་གཅིག་ཏུ་གནག་པ་རྣམས་དང་ཞེས་བྱ་བ་ནས་བརྩམ་པར་བྱ་སྟེ་དགེ་སློང་དག་ཁྱེད་ཀྱིས་དེ་ལྟ་བུ་ལ་བསླབ་པར་བྱའོ་ཞེས་  
བྱ་བའི་བར་གོང་མ་བཞིན་ནོ།། །།འདུལ་བ་གཞི། བམ་པོ་ང་དྲུག་པ། ཐམས་ཅད་ཟིལ་གནོན་ཐམས་ཅད་གཟིགས། །ཐུབ་པ་འཇིག་རྟེན་ཀུན་ལ་སྨན། །སྲེད་པ་  
ཐམས་ཅད་ཟད་པ་བརྙེས། །སྦྱོར་བ་ཀུན་གྱི་མཐར་ཕྱིན་མཛད་།ཐམས་ཅད་མཁྱེན་ཅིང་ཐམས་ཅད་རིག། ཐུབ་ཆེན་ཐམས་ཅད་མངོན་པར་མཁྱེན། །འཁོན་དང་འཇིགས་པ་ཀུན་ལས་འདས། །ཆོས་  
ཀུན་གྱི་ནི་ཕ་རོལ་གཤེགས། །བསམ་པ་ཀུན་ལ་མཁས་པ་པོ། །སྲེད་པ་ཐམས་ཅད་རབ་ཏུ་བཅོམ། །སེམས་ཅན་ཀུན་ལ་ཕན་དགོངས་པ། །མདུད་པ་ཐམས་ཅད་རབ་ཏུ་གྲོལ། །བག་ལ་ཉལ་ཀུན་  
བཅད་ནས་ནི། །འཆིང་བ་ཐམས་ཅད་ཡང་དག་བཅད། །སེམས་ཅན་ཀུན་གྱི་མཆོག་རབ་སྟེ། །ཐུབ་པ་ཆོས་རྣམས་སྟོན་པར་མཛད། །སེམས་དཔའ་ཆེན་པོ་ཤེས་རབ་ཆེ། །བརྩོན་འགྲུས་ཆེན་པོ་གྲགས་  
བ་ཆེ། །ཆོས་ཆེན་འོད་ནི་ཆེན་པོ་པ། །ཆོས་ཆེན་དོན་གྱི་ཕ་རོལ་གཤེགས། །ཀླུ་ཆེན་སེང་གེ་ཆེན་པོ་པ། །དགེ་སློང་ཆེན་པོ་དྲང་སྲོང་ཆེ། །ཤེས་རབ་ཆེན་པོའི་རལ་གྲི་མཚོན། །ཉོན་མོངས་ཆེན་པོ་རབ་  
  
  
།སྟོབས་དང་བརྩོན་འགྲུས་རབ་ཏུ་ཆེ། །བརྟན་པ་ཆེན་པོ་ཕ་རོལ་གནོན། །བྱང་ཆུབ་ཆེན་པོ་བརྙེས་པ་གང། །དགྲ་ཆེན་རྣམས་ལས་རྣམ་པར་རྒྱལ། །ནད་ཆེན་པོ་ཡི་དཔྱད་མཛད་པས། །བཅོམ་  
ལྡན་སྨན་པ་ཆེན་པོ་ལགས། །འདོད་ཆགས་ཆེན་པོ་ཟིལ་གནོན་ལ། །སྨན་ཆེན་པོ་ནི་སྩོལ་བ་པོ། །འཁོར་བ་ཆེན་པོའི་བཙོན་ར་ན། །འཆིང་བ་ཆེན་པོས་བཅིངས་རྣམས་ལ། །ཐུགས་རྗེ་ཆེན་པོ་དང་ལྡན་པས།།  
འཆིང་བ་ཀུན་ལས་གྲོལ་བར་མཛད། །སྐྱེས་བུ་ཆེན་པོ་ལྷ་ཆེན་པོ་།ཚོགས་རྣམས་ཀྱི་ནི་ཚོགས་ཆེན་ལྡན། །སྦྱིན་པའི་མཆོག་ནི་སྦྱིན་ཆེན་པོ། །ཞི་བ་ཆེན་པོ་གོ་འཕང་རེག་སེམས་ཅན་མཆོག་སྟེ་དྲང་སྲོང་  
མཆོག་དེ་བཞིན་རྣམ་པར་འདྲེན་མཆོག་བརྙེས། །ཉན་ཐོས་མཆོག་ནི་ཕུན་སུམ་ཚོགས། །ཆོས་ཀྱི་མཆོག་ནི་རབ་སྟོན་པ། །ཤིན་ཏུ་མཉམ་པར་བཞག་པའི་མཆོག་ཡོན་གནས་རྣམས་ཀྱི་མཆོག་  
ཏུ་འོས། །རྣམ་པར་གྲོལ་བ་རྣམས་ཀྱི་མཆོག་མཚན་ནི་མཆོག་རབ་ཀུན་དང་ལྡན། །བཅོམ་ལྡན་སྲིད་ལས་རབ་ཏུ་གྲོལ། །སྲིད་པའི་དགའ་བ་ལས་འཕགས་པ། །སྲིད་པའི་འདོད་ཆགས་ཀུན་ནས་  
བཅད། །སྲིད་པའི་སྲེད་པ་རབ་ཏུ་བཅོམ། །ཆོས་ཆེན་པོ་ནི་བསྒོམས་པས་ན། །འཇིགས་དང་འཇིགས་སུ་རུང་བ་སྤངས། །ཀླུ་ཡི་རྒྱལ་པོ་རྣམས་ཀྱི་གནས། །མ་དྲོས་པ་ཡི་མཚོ་ཆེན་དུ། །ཐམས་ཅད་  
བྱ་བ་བྱས་པ་ཡི། །ཉན་ཐོས་རྣམས་ཀྱིས་མདུན་བྱས་ཏེ། །ལྔ་བརྒྱ་རྣམས་དང་ཐབས་ཅིག་ཏུ། །རྫུ་འཕྲུལ་གྱིས་ནི་མཁའ་ལ་གཤེགས། །ཆུ་བོ་དེ་ཡི་འགྲམ་དག་ཏུ། །སྨྲ་བའི་མཆོག་ནི་བཞུགས་ནས་  
  
  
༄༅། །ནི། །རྗེས་སུ་བརྩེ་བ་ཐུགས་རྗེ་ཅན། །ལུས་ཅན་ཀུན་ལ་ཕན་མཛད་པས། །མཚོ་ལ་གཟིགས་ནས་དགེ་སློང་ལ། །འདི་སྐད་ཅེས་ནི་བཀའ་སྩལ་ཏོ། །ངས་ནི་སྡིག་པ་གང་བྱས་  
དང། །ང་ཡི་ཚིག་འདི་མཉན་པར་གྱིས། །ངས་ནི་སྔོན་གྱི་ཚེ་རབས་སུ། །གཡོན་ཅན་པདྨའི་རྩ་ལག་གྱུར། །རང་སངས་རྒྱས་ནི་ལེགས་སྨོན་ཏེ། །སྐྱོན་མེད་ལ་ནི་སྐུར་བ་བཏབ། །  
སྐྱེ་བོའི་ཚོགས་ཆེན་ལྷགས་ནས་སུ། །ཐུབ་པ་ཆོས་ཀྱི་ཡོན་ཏན་དགའ། །བཅིང་བ་དམ་པོས་དེ་བཅིངས་ནས། །གྲོང་ཁྱེར་ནས་ནི་ཕྱུང་བ་དང། །དགེ་སྦྱོང་བཅིང་བས་དམ་བཅིངས་ནས། །  
སྡུག་བསྔལ་གྱུར་ཏེ་ང་ཡིས་མཐོང། །དེ་ལ་སྙིང་རྗེ་བསྐྱེད་ནས་ཀྱང། །ང་ཉིད་ཀྱིས་ནི་ཐར་པར་བྱས། །ལས་ཀྱི་རྣམ་པར་སྨིན་པ་དེས། །དམྱལ་བ་རྣམས་སུ་ཡུན་རིང་འཕངས། །སླར་ཡང་  
མིར་ནི་འོངས་པ་ན། །ངས་ནི་སྐུར་བ་ཐོབ་པར་གྱུར། །དེ་ནས་ལས་ཀྱི་ལྷག་མས་ཀྱང། །ང་ཡི་ཡང་སྲིད་ཐ་མ་ལ། །མུ་སྟེགས་རྣམས་ཀྱིས་མཛེས་མའི་ཕྱིར། །ཡང་དག་མ་ཡིན་སྐུར་བ་བཏབ། །  
ང་སྔོན་བྲམ་ཟེར་གྱུར་པ་ན། །གསང་ཚིག་འཛིན་ཅིང་མང་ཐོས་པ། །བྲམ་ཟེ་ལྔ་བརྒྱ་རྣམས་ལ་ནི། །ཚལ་ན་གསང་ཚིག་བརྗོད་པའི་ཚེ། །མངོན་ཤེས་ལྔ་ལྡན་རྫུ་འཕྲུལ་ཆེ། །བྱིན་ཆེན་དྲང་  
སྲོང་དེར་འོངས་པ། །བཀུར་སྟི་བྱེད་པ་ངས་མཐོང་ནས། །སྐྱོན་མེད་ལ་ནི་སྐུར་བ་བཏབ། །དྲང་སྲོང་འདི་ནི་འདོད་སྤྱོད་ཅེས། །ངས་ནི་བྲམ་ཟེའི་ཁྱེའུ་ལ་སྨྲས། །བྲམ་ཟེའི་ཁྱེའུ་རྣམས་ང་ཡི་ཚིག་  
  
  
།དེ་ནས་བྲམ་ཟེའི་ཁྱེའུ་རྣམས་ཀྱིས། །ཁྱིམ་དང་ཁྱིམ་དུ་སློང་བ་ན། །དྲང་སྲོང་འདི་ནི་འདོད་སྤྱོད་ཅེས། །སྐྱེ་བོ་མང་པོ་དག་ལ་སྨྲས། །ལས་ཀྱི་རྣམ་པར་སྨིན་པ་དེས། །  
དགེ་སློང་ལྔ་བརྒྱ་དག་དང་ཡང། །མཛེས་མ་ཁོ་ནའི་རྒྱུ་ལས་ནི། །སྐུར་པ་དག་ནི་ཐོབ་པར་གྱུར། །སངས་རྒྱས་ཐམས་ཅད་ཟིལ་གནོན་གྱི། །ཉན་ཐོས་གྱུར་བ་གནས་འཇོག་བུ། །དེ་ཚེ་དགེ་སྦྱོང་དེ་ལ་ནི། །  
ངས་ནི་མི་བདེན་སྐུར་པ་བཏབ། །སྡིག་པའི་ལས་དེ་བྱས་པས་ན། །མི་བཟད་ངན་འགྲོར་སོང་ནས་ནི། །སེམས་ཅན་དམྱལ་བ་རྣམས་སུ་སྐྱེས་།སྡུག་བསྔལ་ཚོར་བ་ཉམས་སུ་མྱོང། །དེ་ནས་ལས་ཀྱི་  
ལྷག་མས་ནི། །ང་ལ་བྲམ་ཟེ་རྩྭ་མིས་འདིར། །སྐྱེ་བོའི་ཚོགས་ནི་འདུས་པ་ན། །ཡང་དག་མ་ཡིན་སྐུར་པ་བཏབ། །ནོར་གྱི་ཕྱིར་ནི་སྐྱོན་མེད་པར། །ངས་ནི་གཡས་ཁྱིམ་ནུ་བོ་ནི། །རི་ཡི་གསེབ་ཏུ་བཅུག་ནས་  
སུ། །ངས་ནི་རྡོ་བ་དག་གིས་བསྣུན། །ལས་ཀྱི་རྣམ་པར་སྨིན་པ་དེས་།དམྱལ་བ་དག་ཏུ་ཡུན་རིང་འཕངས། །རབ་ཏུ་ཚ་དང་ཐིག་ནག་གི་།སྡུག་བསྔལ་ཚོར་བ་མྱོང་བར་གྱུར། །དེ་ནས་ལས་ཀྱི་ལྷག་  
མས་ནི། །ལྷ་སྦྱིན་གྱིས་ནི་རྡོ་འཕངས་ཏེ། །ང་ཡི་ཞབས་ཀྱི་མཐེ་བོ་ནི། །རྡོ་བའི་དུམ་བུས་རྨ་ཡང་ཕྱུང། །རྒྱ་མཚོ་ཡི་ནི་གྲུ་བོ་ཆེས། །རྒྱ་མཚོ་ལ་ནི་འགྲོ་བ་ན། །གྲུ་ན་འདུག་པའི་ཚོང་པ་ནི་།མདུང་  
ཐུང་རྣོན་པོས་བསད་པར་གྱུར། །ལས་ཀྱི་རྣམ་པར་སྨིན་པ་དེས་།དམྱལ་བ་རྣམས་སུ་ཡུན་རིང་འཕངས། །དེ་ཡི་ལས་ཀྱི་ལྷག་མས་ངའི། །ཞབས་ལ་ཚལ་པ་ཟུག་པར་གྱུར། །སྔོན་ནི་ཉ་པའི་གྲོང་  
  
  
༄༅། །ཁྱེར་གྱི། །ཉ་པའི་བུར་ནི་གྱུར་པ་ན། །ཉ་རྣམས་གསོད་པར་བྱེད་པ་དང། །ཡིད་དགའ་བ་ནི་སྐྱེས་པར་གྱུར། །ལས་ཀྱི་རྣམ་པར་སྨིན་པ་དེས། །ང་ནི་དམྱལ་བར་ཡུན་རིང་  
འཕངས། །རབ་ཏུ་ཚ་དང་ཐིག་ནག་དང། །སྡུག་བསྔལ་མང་པོ་མྱོང་བར་གྱུར། །དེ་ནས་ལས་ཀྱི་ལྷག་མས་ནི། །གང་གི་ཚེ་ན་འཕགས་སྐྱེས་བོ། །ཤཱཀྱ་རྣམས་ནི་གསོད་པ་ན། །ཀླད་པ་  
མི་བཟད་ནད་ཀྱིས་ཐེབས། །རྣམ་པར་གཟིགས་ཀྱི་གསུང་རབ་ཀྱི། །ཉན་ཐོས་ཡོངས་སུ་སྨད་བྱས་ཏེ། ཁྱེད་ནི་ནས་དག་ཟ་བར་འོས། །ཁྱེད་ལ་འབྲས་ནི་མི་རིགས་ཞེས། །ངག་གི་ཉེས་པར་  
སྤྱད་པ་དང། །ལས་ཀྱི་རྣམ་པར་སྨིན་པ་དེས། །དམྱལ་བའི་ཐིག་ནག་རྣམས་སུ་ནི། །སྡུག་བསྔལ་མང་པོ་ཉམས་སུ་མྱོང། །དེ་ནས་ལས་ཀྱི་ལྷག་མས་ནི། །དགྲ་མཐར་དབྱར་ནི་གནས་བཅས་  
ཏེ། །བྲམ་ཟེ་ཡིས་ནི་སྤྱན་དྲངས་ཚེ། །ཟླ་བ་གསུམ་དུ་ནས་དག་ཟོས། །ང་ནི་སྨན་པར་གྱུར་པ་ན། །ཚོང་དཔོན་བུ་ཕོ་འཁྲུར་འཇུག་ཚེ། །ནད་ཀྱིས་སྡུག་བསྔལ་གྱུར་པ་ལ། །སྨན་མ་ཡིན་པ་ངས་  
བྱིན་ནོ། །ལས་ཀྱི་རྣམ་པར་སྨིན་པ་དེས། །སྡུག་བསྔལ་མང་པོ་ཉམས་སུ་མྱོང། །དེ་ནས་ལས་ཀྱི་ལྷག་མས་ནི། །དེ་འདྲའི་འཁྲུ་བའི་ནད་ཀྱིས་ཐེབས། །སྔོན་གྱི་ཚེ་རབས་གཞན་རྣམས་སུ། །  
ང་ནི་མཐུ་ཅན་གྱད་གྱུར་ཚེ། །སྟོབས་དག་འགྱེད་པར་བྱེད་པ་ན་།ངས་ནི་གྱད་ཀྱི་བུ་ཞིག་བསད། །ལས་ཀྱི་རྣམ་པར་སྨིན་པ་དེས་།སྡུག་བསྔལ་མང་པོ་ཉམས་སུ་མྱོང། །དེ་ནས་ལས་ཀྱི་  
  
  
།འདི་ན་ང་ཡི་རྒྱབ་བསྙུང་ངོ། །སྔོན་ནི་ངན་སྤོང་བུར་གྱུར་པ། །དགའ་སྐྱོང་ལ་ནི་སྨྲས་པ་ནི། །མགོ་རེག་ངས་མཐོང་ཅི་ཞིག་བྱ། །འདི་ལ་བྱང་ཆུབ་ཡོད་མ་ཡིན། །ངག་གི་ཉེས་པར་སྤྱོད་པ་དང། །  
ལས་ཀྱི་རྣམ་པར་སྨིན་པ་དེས། །འདིར་ཡང་མིར་ནི་འོངས་པ་ན་།ཁྱིམ་མེད་པར་ནི་རབ་བྱུང་ནས། །བྱང་ཆུབ་མཆོག་ནི་འདོད་པའི་ཕྱིར། །ལྟེང་རྒྱས་འགྲམ་དུ་ལོ་དྲུག་ཏུ། །མཆོག་ཏུ་དཀའ་བ་སྤྱད་པ་  
ངས། །སྡུག་བསྔལ་མང་པོ་ཉམས་སུ་མྱོང། །སེམས་ཅན་ཀུན་གྱི་རབ་མཆོག་གིས། །ཆོས་ཀྱི་དམ་པ་ཐུགས་ཆུད་ནས། །སྡིག་པའི་ལས་ནི་གང་མཛད་པ། །ཚོགས་ཀྱི་མཆོག་ལ་བཀའ་སྩལ་ཏོ། །  
ཐམས་ཅད་ཟིལ་གནོན་སྟོབས་བརྙེས་ཀྱིས། །དགེ་སློང་དགེ་འདུན་གུང་བཞུགས་ནས། མ་དྲོས་པ་ཡི་མཚོ་ཆེན་དུ། །ཉིད་ཀྱི་འཕྲིན་ལས་ལུང་བསྟན་ཏོ། །དེ་བཞིན་གཤེགས་པའི་ལེའུ།། །།  
སྡོམ་ནི། །གནས་འཇོག་སྦྲང་རྩི་ཅན་དང་ནི། །རྒྱུ་ཅན་ཀོའུ་ཌི་ནྱ་ཉེ་བར་འཁོར། །འོད་བྱེད་དང་ནི་ནམ་གྲུ་སྟེ། །ཕྱི་མ་བདེ་བར་གཤེགས་པ་ཡིན། །མ་དྲོས་པའི་ཚིགས་སུ་བཅད་པའོ། །དེ་ནས་  
བཅོམ་ལྡན་འདས་དགྲ་བཅོམ་པ་ལྔ་བརྒྱ་དང་ཐབས་ཅིག་ཏུ་མཚོ་ཆེན་པོ་མ་དྲོས་པར་འཕྲིན་ལས་ཀྱི་རྒྱུ་བ་ལུང་བསྟན་ནས། མ་དྲོས་པ་ནས་མི་སྣང་བར་མཛད་དེ། མཉན་ཡོད་ཀྱི་རི་དྭགས་འཛིན་གྱི་  
མའི་སྔོན་གྱི་ཀུན་དགའ་ར་བའི་ཁང་བཟང་ན་བཞུགས་སོ། །རི་དྭགས་འཛིན་གྱི་མ་ས་གས། བཅོམ་ལྡན་འདས་མཚོ་ཆེན་པོ་མ་དྲོས་པ་ནས་མི་སྣང་བར་མཛད་དེ། མཉན་ཡོད་དུ་གཤེགས་ནས་  
  
  
༄༅། །མཉན་ཡོད་ཀྱི་བདག་གི་ཁང་བཟང་ཁོ་ན་ན་བཞུགས་སོ་།ཞེས་ཐོས་སོ། །ཐོས་ནས་ཀྱང་མཉན་ཡོད་ནས་བྱུང་ནས། བཅོམ་ལྡན་འདས་གང་ན་བ་དེར་སོང་སྟེ་ཞེས་བྱ་  
བ་ནས་རབ་ཏུ་དགའ་བར་མཛད་ནས་ཅང་མི་གསུང་ངོ་ཞེས་བྱ་བའི་བར་གོང་མ་བཞིན་དུའོ། །དེ་ནས་རི་དྭགས་འཛིན་གྱི་མ་ས་ག་སྟན་ལས་ལངས་ཏེ། བཅོམ་ལྡན་འདས་གང་ན་བ་དེ་ལོགས་  
སུ་ཐལ་མོ་སྦྱར་བ་བཏུད་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་མཚོ་ཆེན་པོ་མ་དྲོས་པར་རང་རང་གི་ལས་ཀྱི་རྒྱུ་བ་ལུང་བསྟན་པའི་དགྲ་བཅོམ་པ་ལྔ་བརྒྱ་  
གང་དག་ལགས་པ་དང་ཐབས་ཅིག་ཏུ་སང་བདག་གི་སྡུམ་པར་གདུགས་ཚོད་སྦྱོར་ཞིང་མཆིས་ན། བཅོམ་ལྡན་འདས་ཀྱིས་གནང་བར་མཛད་དུ་གསོལ། །རི་དྭགས་འཛིན་གྱི་མ་ས་གས་གནང་  
བར་རིག་ནས་ཞེས་བྱ་བ་ནས་བཅོམ་ལྡན་འདས་ཀྱིས་གསོལ་ཟིན་ནས་ཕྱག་བཅབས་ཏེ་ལྷུང་བཟེད་གྱུ་བར་རིག་ནས་ཞེས་བྱ་བའི་བར་གོང་མ་བཞིན་དུ་སྟེ། སྟན་ཆེས་དམའ་བ་ཞིག་བླངས་ནས་  
ཆོས་མཉན་པའི་ཕྱིར་བཅོམ་ལྡན་འདས་ཀྱི་སྤྱན་སྔར་འདུག་གོ་དེ་ནས་བཅོམ་ལྡན་འདས་ཀྱིས། རི་དྭགས་འཛིན་གྱི་མ་ས་ག་ལ་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་  
པར་འཛིན་དུ་གཅུག་ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་མཛད་ནས་གདན་ལས་བཞེངས་ཏེ་གཤེགས་ནས་གཙུག་ལག་ཁང་དུ་བྱོན་པ་དང། དགེ་སློང་གི་དགེ་  
  
  
།བཞུགས་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་རི་དྭགས་འཛིན་གྱི་མ་ས་ག་ལ་མ་རྫོགས་པར་  
ཡོད་དེ། དེས་དགེ་སློང་གི་དགེ་འདུན་སྤྱན་དྲངས་ཏེ་གདུགས་ཚོད་གསོལ་ན། འོན་ཀྱང་དགེ་འདུན་གྱི་ཆེད་དུ་ཡོན་མ་ཕུལ་ལོ། །དེ་ནས་བཅོམ་ལྡན་འདས་ཀོ་ས་ལར་ལྗོངས་རྒྱུ་ཞིང་གཤེགས་པ་ན་  
གྲོང་ཁྱེར་ཐིགས་པ་ཅན་དུ་བྱོན་ནས་གྲོང་ཁྱེར་ཐིགས་པ་ཅན་གྱི་བྱང་ཕྱོགས་ཀྱི་གྲོང་ཁྱེར་ཤིཾ་ཤ་པའི་ཚལ་ན་བཞུགས་སོ་།གྲོང་ཁྱེར་ཐིགས་པ་ཅན་གྱི་བྲམ་ཟེ་དང། ཁྱིམ་བདག་རྣམས་ཀྱིས། བཅོམ་  
ལྡན་འདས་ཀོ་ས་ལ་ནས་ཞེས་བྱ་བ་ནས་ཤིཾ་ཤ་པའི་ཚལ་ན་བཞུགས་སོ། །ཞེས་ཐོས་སོ། །ཞེས་བྱ་བའི་བར་གོང་མ་བཞིན་དུའོ་།ཐོས་ནས་ཀྱང་ཚོགས་ནས་ཚོགས་དང། ཁྱུ་ནས་ཁྱུར་འཕྲད་ཅིང་འདུས་  
ཏེ། གྲོང་ཁྱེར་ཐིགས་པ་ཅན་ནས་བྱུང་ནས། བཅོམ་ལྡན་འདས་གང་ན་བ་དེར་དོང་སྟེ་ལྷགས་པ་དང། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཞེས་བྱ་བ་ནས་ཡང་དག་པར་རབ་ཏུ་  
དགའ་བར་མཛད་ནས་ཅང་མི་གསུང་ངོ། ཞེས་བྱ་བའི་བར་གོང་མ་བཞིན་དུའོ། །དེ་ནས་གྲོང་ཁྱེར་ཐིགས་པ་ཅན་གྱི་བྲམ་ཟེ་དང་ཁྱིམ་བདག་རྣམས་སྟན་ལས་ལངས་ཏེ། བཅོམ་ལྡན་འདས་  
གང་ན་བ་དེ་ལོགས་སུ་ཐལ་མོ་སྦྱར་བ་བཏུད་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་སང་བདག་ཅག་གི་སྡུམ་པར་གདུགས་  
  
  
༄༅། །ཚོད་སྦྱོར་ཞིང་མཆིས་ན། གནང་བར་མཛད་དུ་གསོལ། བཅོམ་ལྡན་འདས་ཀྱིས། གྲོང་ཁྱེར་ཐིགས་པ་ཅན་གྱི་བྲམ་ཟེ་དང། ཁྱིམ་བདག་རྣམས་ལ་ཅང་མི་གསུང་བས་གནང་  
ངོ། །དེ་ནས་གྲོང་ཁྱེར་ཐིགས་པ་ཅན་གྱི་བྲམ་ཟེ་དང། ཁྱིམ་བདག་རྣམས་ཀྱིས་བཅོམ་ལྡན་འདས་ཅང་མི་གསུང་བས་གནང་བར་རིག་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་  
བྱས་ཏེ། བཅོམ་ལྡན་འདས་ཀྱི་སྤྱན་སྔ་ནས་དོང་ངོ། །དེ་ནས་ཡི་དྭགས་རུས་གོང་སྦྲེལ་བ་བསྒྲེང་པ་ལྟ་བུ། རང་གི་སྐྲས་གཡོགས་པ། ལྟོ་རི་ཙམ། ཁ་ཁབ་ཀྱི་མིག་ཙམ། འབར་རབ་ཏུ་འབར། ཀུན་  
ཏུ་རབ་ཏུ་འབར་ཏེ་མེ་ལྕེ་གཅིག་ཏུ་གྱུར་པ་ལྔ་བརྒྱ་བཅོམ་ལྡན་འདས་གང་ན་བ་དེར་སོང་སྟེ་ལྷགས་པ་དང། བཅོམ་ལྡན་འདས་ལ་ཀུན་ནས་ཡོངས་སུ་བསྐོར་ཏེ་འདུག་ནས་འདི་སྐད་ཅེས་གསོལ་  
ཏོ། །བཅོམ་ལྡན་འདས། གྲོང་ཁྱེར་ཐིགས་པ་ཅན་གྱི་བྲམ་ཟེ་དང་ཁྱིམ་བདག་འདི་དག་ནི། བདག་ཅག་གི་ཉེ་དུར་གྱུར་པ་ལགས་ན། ཀྱེ་མ། བཅོམ་ལྡན་འདས་ཀྱིས་ཐུགས་བརྩེ་བ་ཉེ་བར་  
བཟུང་སྟེ། བདག་ཅག་ཁོ་ནའི་མིང་ནས་ཡོན་བསྔོ་བ་མཛད་དུ་གསོལ་བཅོམ་ལྡན་འདས་ཀྱིས་བཀའ་སྩལ་པ། ངས་དམ་ཞིག་བཅའ་སྟེ། གལ་ཏེ་ཁྱེད་ཅག་ཆ་བྱད་འདི་ཉིད་ཀྱིས་ཡོན་བསྔོ་བ་  
བྱེད་པའི་ཚེ་འོང་ན་ནི། ཁྱེད་ཅག་གི་མིང་ནས་ཡོན་བསྔོ་བ་བྱའོ། །དེ་རྣམས་ཀྱིས་གསོལ་བ། བཅོམ་ལྡན་འདས་གཡར་ཚ་ལགས་ན་ཇི་ལྟར་མཆི་ལགས། དེ་ནས་བཅོམ་ལྡན་འདས་  
  
  
དེའི་ཚེ་ཚིགས་སུ་བཅད་པས་བཀའ་སྩལ་པ། ངོ་ཚ་མེད་ལ་ངོ་ཚ་བྱེད། །ངོ་ཚ་བ་ལ་ངོ་མི་ཚ། །འཇིགས་པ་མེད་ལ་འཇིགས་པར་ལྟ། །འཇིགས་པ་ལ་ནི་མི་འཇིགས་ལྟ། །ལོག་པའི་ལྟ་བ་  
བླངས་པས་ན། །སེམས་ཅན་རྣམས་ནི་ངན་འགྲོར་འགྲོ། །ངོ་ཚ་བ་ངོ་ཚ་དང། །ངོ་ཚ་མེད་ལ་ངོ་མི་ཚེ། །མི་འཇིགས་པ་ལ་མི་འཇིགས་ལྟ། །འཇིགས་པ་ལ་ནི་འཇིགས་ལྟ་བའི། །ཡང་དག་ལྟ་  
བ་བླངས་པ་ཡིས། །སེམས་ཅན་རྣམས་ནི་བདེ་འགྲོར་འགྲོ། །དེ་རྣམས་ཀྱིས་གསོལ་བ། བཅོམ་ལྡན་འདས། གལ་ཏེ་དེ་ལྟར་ན་མཆི་ལགས་སོ། །དེ་ནས་གྲོང་ཁྱེར་ཐིགས་པ་ཅན་གྱི་བྲམ་ཟེ་དང་  
ཁྱིམ་བདག་རྣམས་ཀྱིས། དེ་ཉིད་ཀྱི་ནུབ་མོ་ནས་གཙང་ཞིང་བསོད་པའི་བཟའ་བ་དང་བཅའ་བ་དག་སྟ་གོན་བྱས་ནས་ཞེས་བྱ་བ་ནས་སྟན་ཆེས་དམའ་བ་ཞིག་བླངས་ཏེ། ཆོས་མཉན་པའི་ཕྱིར་བཅོམ་  
ལྡན་འདས་ཀྱི་སྤྱན་སྔར་འདུག་གོ་ཞེས་བྱ་བའི་བར་གོང་མ་བཞིན་དུའོ། །ཡི་དྭགས་ལྔ་བརྒྱ་པོ་དེ་དག་འོངས་པ་དང། དེ་ནས་གྲོང་ཁྱེར་ཐིགས་པ་ཅན་གྱི་བྲམ་ཟེ་དང། ཁྱིམ་བདག་རྣམས་ཀྱིས་ཡི་  
དྭགས་རྣམས་མཐོང་ནས་འབྲོས་པར་བརྩམས་པ་དང། བཅོམ་ལྡན་འདས་ཀྱིས་བཀའ་སྩལ་པ། ཤེས་ལྡན་དག་ཅིའི་ཕྱིར་འབྲོས། དེ་རྣམས་ཀྱིས་གསོལ་པ། བཅོམ་ལྡན་འདས་ཡི་དྭགས་འོ་  
ནི་དག་མཆི་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། ཚུར་ཤོག་འདི་དག་ནི། ཁྱེད་ཅག་གི་ཉེ་དུ་ཡིན་ནོ། །གལ་ཏེ་ཁྱེད་ཅག་གིས་གནང་ན། ངས་འདི་རྣམས་ཀྱི་མིང་གིས་ཡོན་  
  
  
༄༅། །བསྔོའོ། །དེ་རྣམས་ཀྱིས་གསོལ་བ། བཅོམ་ལྡན་འདས། རུང་ལགས་སོ། །དེ་ནས་བཅོམ་ལྡན་འདས་ཀྱིས་ཡན་ལག་ལྔ་དང་ལྡན་པའི་གསུང་དབྱངས་ཀྱིས། དེ་རྣམས་ཀྱི་མིང་ནས་ཡོན་  
བསྔོ་བ་མཛད་དེ། སྦྱིན་པ་འདི་ཡིས་བསོད་ནམས་གང། །དེ་ནི་ཡི་དྭགས་རྗེས་འགྲོ་ཞིང། །འདི་དག་ཡི་དྭགས་འཇིག་རྟེན་ནི། །མི་བཟད་པ་ནས་མྱུར་ལྡང་ཤོག་དེ་ཡིས་གོས་དང་སྐོམ་དང་ཟས།།  
གནས་མལ་རྣམ་པ་སྣ་ཚོགས་པ། །དུས་ཀུན་དུ་ནི་མི་ཟད་པར། །དེ་རྣམས་ལ་ནི་གྲུབ་པར་ཤོག། དེ་ནས་བཅོམ་ལྡན་འདས་ཀྱིས་གྲོང་ཁྱེར་ཐིགས་པ་ཅན་གྱི་བྲམ་ཟེ་དང། ཁྱིམ་བདག་རྣམས་  
ལ་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་བཅུག་ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་མཛད་ནས་གདན་ལས་བཞེངས་ཏེ་  
གཤེགས་སོ། །དེ་ནས་གྲོང་ཁྱེར་ཐིགས་པ་ཅན་གྱི་བྲམ་ཟེ་དང་ཁྱིམ་བདག་རྣམས་རྟོག་ཁང་དུ་ལྷགས་ཤིང་ཚོགས་ནས། འདི་ལྟ་བུའི་སྐབས་ཀྱི་གཏམ་དག་གླེང་བར་བྱེད་དེ། ཀྱེ། དགེ་  
སྦྱོང་གོའུ་ཏ་མ་ནི། འདོད་ཞེན་ཆེ་ཞིང། དེའི་ཉན་ཐོས་རྣམས་ཀྱང་འདོད་ཞེན་ཆེ་བ་ཡིན་ནོ། །ཁ་ཅིག་གིས་སྨྲས་པ། ཤེས་ལྡན་དག་དགེ་སྦྱོང་གོའུ་ཏ་མ་ནི། འདོད་ཞེན་ཆུང་ཞིང། དེའི་  
ཉན་ཐོས་རྣམས་ཀྱང་འདོད་ཞེན་ཆུང་སྟེ། མུ་སྟེགས་ཅན་རྣམས་ནི་དེ་ལྟ་མ་ཡིན་ནོ། །དེའི་ཚེ་བྲམ་ཟེ་སྨྲ་འདོད་ཀྱི་སེང་གེ་ཞེས་བྱ་བ། འཁོར་དེ་ཉིད་དུ་འདུས་ཤིང་འདུག་པར་གྱུར་ཏོ། །དེ་  
  
  
གྲོང་ཁྱེར་ཐིགས་པ་ཅན་གྱི་བྲམ་ཟེ་དང། ཁྱིམ་བདག་རྣམས་ལ་འདི་སྐད་ཅེས་སྨྲས་སོ། །དགེ་སྦྱོང་གོའུ་ཏ་མ་འདོད་ཞེན་ཆེའམ། འདོད་ཞེན་ཆུང་བ་དང། དེའི་ཉན་  
ཐོས་རྣམས་འདོད་ཞེན་ཆེའམ། འདོད་ཞེན་ཆུང་བ་ངས་ཁྱེད་ཅག་ཡིད་ཆེས་པར་བྱའོ། །དེ་ནས་བྲམ་ཟེ་སྨྲ་འདོད་ཀྱི་སེང་གེ། བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང། བཅོམ་ལྡན་འདས་  
ལ་འདི་སྐད་ཅེས་གསོལ་ཏོ། །ཤེས་ལྡན་གོའུ་ཏ་མ་དགེ་སློང་གི་དགེ་འདུན་དང་ཐབས་ཅིག་ལ་བདག་གི་བཅའ་བ་བུ་རམ་ཞིག་འབུལ་ཞིང་མཆིས་ན། གནང་བར་མཛད་དུ་གསོལ། བཅོམ་ལྡན་  
འདས་ཀྱིས། བྲམ་ཟེ་སྨྲ་འདོད་ཀྱི་སེང་གེ་ལ་ཅང་མི་གསུང་བས་གནང་ངོ། །དེ་ནས་བྲམ་ཟེ་སྨྲ་འདོད་ཀྱི་སེང་གེས་བཅོམ་ལྡན་འདས་ཅང་མི་གསུང་བས་གནང་བར་རིག་ནས། བཅོམ་ལྡན་འདས་ཀྱི་  
སྤྱན་སྔ་ནས་སོང་ངོ། །དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་བྲམ་ཟེ་སྨྲ་འདོད་ཀྱི་སེང་གེ་ཀླན་ཀ་ཚོལ་བས་སངས་རྒྱས་ལ་སོགས་པ་དགེ་སློང་གི་དགེ་  
འདུན་རྣམས་བཅའ་བ་བུ་རམ་ལ་སྤྱན་དྲངས་ཀྱི། ཁྱེད་ཅག་ལས་གང་གིས་ཇི་ཙམ་གཡོགས་པ་དེས་དེ་ཙམ་ཞིག་བླང་བར་བྱའོ། །བྲམ་ཟེ་སྨྲ་འདོད་ཀྱི་སེང་གེ་ལ་བུ་རམ་འཚོང་བའི་ཁང་པ་ལྔ་བརྒྱ་  
ཡོད་པ་ནས། དེས་བུ་རམ་གྱི་ཁང་པ་རེ་རེ་ནས་བུ་རམ་གྱི་སྣོད་བླངས་ཏེ། བུ་རམ་གྱི་སྣོད་ལྔ་བརྒྱ་ཁྱེར་ནས། བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང། བཅོམ་ལྡན་འདས་ལ་འདི་  
  
  
༄༅། །སྐད་ཅེས་གསོལ་ཏོ། །ཤེས་ལྡན་གོའུ་ཏ་མ། བུ་རམ་བསྔོགས་ན། ཉན་ཐོས་ཀྱི་དགེ་འདུན་དང་ཐབས་ཅིག་ཏུ་བཞུགས་ཏེ་ལོངས་སྤྱད་དུ་གསོལ། དེ་ནས་བཅོམ་  
ལྡན་འདས་ཕྱག་དང་ལྷུང་བཟེད་བཅབས་ནས། དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །དེ་ནས་བྲམ་ཟེ་སྨྲ་འདོད་ཀྱི་སེང་གེས་བུ་རམ་གྱི་སྣོད་གཅིག་བླངས་  
ཏེ་བྲིམ་པར་བརྩམས་པ་དང། བཅོམ་ལྡན་འདས་ཀྱིས་ཇི་ལྟར་དགེ་སློང་གི་དགེ་འདུན་གྱི་བར་དུ་བྲིམས་ཀྱང་ལྷག་པས་ཐམས་ཅད་དེ་ཁོ་ན་བཞིན་དུ་འདུག་པ་དེ་ལྟར་བྱིན་གྱིས་བརླབས་སོ།།  
དེ་ནས་བྲམ་ཟེ་སྨྲ་འདོད་ཀྱི་སེང་གེ་མངོན་པར་དད་པར་གྱུར་ཏོ་།དེ་ནས་དེ་དད་པ་སྐྱེས་ནས་ཕྱོགས་མཐའ་དག་ཏུ་སྒྲ་བསྒྲགས་པ་ཤེས་ལྡན་གོའུ་ཏ་མ་ནི། འདོད་ཞེན་ཆུང་ཞིང། དེའི་  
ཉན་ཐོས་རྣམས་ཀྱང་འདོད་ཞེན་ཆུང་བ་ཡིན་ནོ། །དེ་ནས་དེས་མུ་སྟེགས་ཅན་རྣམས་བུ་རམ་ལ་ལོངས་སྤྱོད་དུ་གཞུག་པའི་ཕྱིར་མགྲོན་དུ་བོས་པ་དང། དེ་རྣམས་ཀྱིས་བུ་རམ་བག་མེད་པར་  
བླངས་ནས། ཁ་ཅིག་གིས་ནི་ལོངས་སྤྱད་དོ། །ཁ་ཅིག་གིས་ནི། སྣོད་བཀང་ནས་བོར་ཞིང་ཁྱེར་ཏེ་སོང་ངོ། །དེ་ནས་བྲམ་ཟེ་སྨྲ་འདོད་ཀྱི་སེང་གེས་སྨྲས་པ། སྐྱེས་བུ་བླུན་པོ་ཁྱེད་ཅག་ཁོ་  
ན་འདོད་ཞེན་ཆེ་བ་ཡིན་ལ། དགེ་སྦྱོང་གོའུ་ཏ་མ་ནི། འདོད་ཞེན་ཆུང་ཞིང། དེའི་ཉན་ཐོས་རྣམས་ཀྱང་འདོད་ཞེན་ཆུང་བ་ཡིན་ནོ། །ཞེས་སྨྲས་ནས། བཅོམ་ལྡན་འདས་ལ་ལྷག་པར་  
  
  
བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང། བཅོམ་ལྡན་འདས་དང་ལྷན་ཅིག་མངོན་དུ་ཞེས་བྱ་བའི་བར་གོང་མ་བཞིན་དུ་སྟེ། བཅོམ་ལྡན་འདས་ལ་འདི་སྐད་  
ཅེས་གསོལ་ཏོ། །བཙུན་པ། ལེགས་པར་གསུངས་པའི་ཆོས་འདུལ་བ་ལ་བདག་ཅེས་བྱ་བ་ནས་ཚངས་པར་སྤྱད་པར་བགྱིའོ། །ཞེས་བྱ་བའི་བར་གོང་མ་བཞིན་དུའོ། །དེ་ནས་བཅོམ་ལྡན་འདས་ཀྱིས་  
དགེ་སློང་ཚུར་ཤོག་ཅེས་བྱ་བ་ནས་དགེ་སློང་ཚུར་ཤོག་ཚངས་པར་སྤྱད་པ་སྤྱོད་ཅིག་ཅེས་གསུངས་པས་ཞེས་བྱ་བ་ནས། སངས་རྒྱས་དགོངས་པས་ལུས་གཟུགས་བཀབ་བར་གྱུར། །ཅེས་བྱ་བའི་  
པར་གོང་མ་བཞིན་དུའོ། །དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་བ། དེ་ལྟ་བས་ན་རྗེས་སུ་གནང་སྟེ། དུས་སམ་དུས་མ་ཡིན་པའམ། ན་བ་འམ། མི་ན་བས་  
བུ་རམ་ལ་ལོངས་སྤྱད་པར་བྱ་སྟེ། འདི་ལ་འགྱོད་པར་ནི། མི་བྱའོ་།ཚེ་དང་ལྡན་པ་སྨྲ་འདོད་ཀྱི་སེང་གེ་རོ་མྱགས་པའི་དྲི་མི་ཞིམ་པས། སེམས་རྩེ་གཅིག་པ་ཉིད་མ་ཐོབ་ནས། བཅོམ་ལྡན་  
འདས་ཀྱིས་དགོངས་པ། དགེ་སློང་སྨྲ་འདོད་ཀྱི་སེང་གེ་ནི། སྲིད་པ་ཐ་མ་པ་ཡིན་ན། ཅིའི་ཕྱིར་བདེན་པ་མ་མཐོང་སྙམ་དུ་དགོངས་ན། ལུས་རུལ་བའི་དྲི་མི་ཞིམ་པ་ལས་གྱུར་བར་གཟིགས་སོ།།  
དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་སོང་ལ། དགེ་སློང་སྨྲ་འདོད་ཀྱི་སེང་གེའི་གཙུག་ལག་ཁང་དྲི་དང། མེ་ཏོག་གི་ཕྲེང་བ་དང། བདུག་  
  
  
༄༅། །པ་དང། ཕྱེ་མ་རྣམས་ཀྱིས་གཏོར་ལ། གནས་མལ་ལ་ཡང་བདུག་པས་བདུག་ཅིང། མེ་ཏོག་དྲི་ཞིམ་པོས་བརྒྱན་པའི་མེ་ཏོག་གི་གདུགས་བྲེས་ཤིག་བཙུན་པ་  
བཀའ་བཞིན་འཚལ་ཞེས། ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ཏོ། །ཇི་ཙམ་ན། དེ་བསོད་སྙོམས་ལ་སོང་བ་དེའི་བར་དུ། དེའི་གཙུག་ལག་ཁང་དུ་སོང་ནས་  
བཅོམ་ལྡན་འདས་ཀྱིས་བཀའ་སྩལ་པ་དེ་བཞིན་ཐམས་ཅད་བྱས་སོ། །དེ་ནས་ཚེ་དང་ལྡན་པ་སྨྲ་འདོད་ཀྱི་སེང་གེ་བསོད་སྙོམས་ལ་བརྒྱུས་ནས། གཙུག་ལག་ཁང་དུ་འོངས་པ་དང་ལྷའི་འབྱོར་  
པ་མཐོང་ནས། དེ་ནས་དགའ་བའི་ཡིད་ཀྱིས་བསོད་སྙོམས་ལ་ལོངས་སྤྱད་དེ། ཟས་ཀྱི་བྱ་བ་བྱས་ནས། གཙུག་ལག་ཁང་གི་ཕྱི་རོལ་ཏུ་རྐང་པ་གཉིས་བཀྲུས་ཏེ་གཙུག་ལག་ཁང་དུ་ཞུགས་ནས་  
སྐྱིལ་མོ་ཀྲུང་བཅས་ཏེ་ལུས་དྲང་པོར་བསྲངས་ནས་དྲན་པ་མངོན་དུ་ཕྱོགས་པར་བཞག་སྟེ་འདུག་པ་དང། དྲི་ཞིམ་པོ་མནམ་ནས་དེའི་སེམས་མཉམ་པར་གཞག་པར་སྐྱེས་སོ། །དེ་ནས་དེས་ཉོན་  
མོངས་པ་ཐམས་ཅད་སྤངས་ཏེ་དགྲ་བཅོམ་པ་ཉིད་མངོན་སུམ་དུ་བྱས་ནས་ཞེས་བྱ་བ་ནས་མངོན་དུ་སྨྲ་བར་གྱུར་ཏོ། །ཞེས་བྱ་བའི་བར་གོང་མ་བཞིན་དུའོ། །དེ་ནས་བཅོམ་ལྡན་འདས་ཀྱིས་དགེ་སློང་  
རྣམས་ལ་བཀའ་སྩལ་པ། དགེ་སློང་དག་ངའི་དགེ་སློང་དང་ངའི་ཉན་ཐོས་སྡུག་པས་རྣམ་པར་གྲོལ་བ་རྣམས་ཀྱི་མཆོག་ནི། འདི་ལྟ་སྟེ། དགེ་སློང་སྨྲ་འདོད་ཀྱི་སེང་གེ་འདི་ཡིན་ནོ། །དགེ་སློང་  
  
  
སངས་རྒྱས་བཅོམ་ལྡན་འདས་ལ་ཞུས་པ། བཙུན་པ། དགེ་སློང་གཞན་རྣམས་ནི། མི་སྡུག་པས་རྣམ་པར་གྲོལ་ན། ཚེ་དང་ལྡན་པ་སྨྲ་འདོད་ཀྱི་སེང་  
གེ་སྡུག་པས་རྣམ་པར་གྲོལ་བ་ལ་གཟིགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག། འདི་ནི། ཚེ་རབས་ལྔ་བརྒྱ་བསྟུད་མར་སུམ་ཅུ་རྩ་གསུམ་གྱི་ལྷ་རྣམས་ནས་ཤི་འཕོས་ཤིང་དེ་ཉིད་དུ་  
སྐྱེས་ཏེ། ད་ལྟར་གྱི་སྲིད་པ་ཐ་མ་མི་རྣམས་སུ་སྐྱེས་པ་ན། ལུས་རུལ་བའི་དྲི་མནམ་པས་སེམས་རྩེ་གཅིག་པ་མ་གྲུབ་པའོ། །དྲི་ཞིམ་པོའི་དྲི་མནམ་ནས་སེམས་མཉམ་པ་ཐོབ་ནས་སྡུག་པས་རྣམ་པར་  
གྲོལ་བ་ཐོབ་པར་གྱུར་ཏོ། །གལ་ཏེ་འདི་ལ་ཐབས་འདི་མ་བྱས་པར་གྱུར་ན། དྲོ་བར་གྱུར་བ་ཡང་འདིས་བསྐྱེད་པར་མི་འགྱུར་རོ། །དེ་ལྟ་བས་ན། རྗེས་སུ་གནང་སྟེ། གཞན་གང་ཞིག་སྡུག་པ་འདི་  
ལྟ་བུས་རྣམ་པར་གྲོལ་བར་འགྱུར་བ་དེས་རིམ་པ་དེ་ལྟ་བུ་བྱ་སྟེ་འདི་ལ་འགྱོད་པར་ནི་མི་བྱའོ། །དེ་ནས་བཅོམ་ལྡན་འདས་ཡུལ་སྤོང་བྱེད་ནས་ལྗོངས་རྒྱུ་ཞིང་གཤེགས་ཏེ་ཡངས་པ་ཅན་དུ་བྱོན་ནས་  
ཡངས་པ་ཅན་གྱི་སྤྲེའུ་རྫིང་གི་འགྲམ་ན། ཁང་པ་བརྩེགས་པའི་གནས་ན་བཞུགས་སོ། །ཡངས་པ་ཅན་གྱི་བྲམ་ཟེ་དང། ཁྱིམ་བདག་རྣམས་ཀྱིས། བཅོམ་ལྡན་འདས་ཡུལ་སྤོང་བྱེད་ནས་ལྗོངས་རྒྱུ་  
ཞིང་གཤེགས་ཏེ་ཡངས་པ་ཅན་དུ་བྱོན་ནས། ཡངས་པ་ཅན་གྱི་སྤྲེའུ་རྫིང་གི་འགྲམ་ན། ཁང་པ་བརྩེགས་པའི་གནས་ན་བཞུགས་སོ་།ཞེས་ཐོས་སོ། །ཐོས་ནས་ཀྱང་གཅིག་ཏུ་འདུས་ནས་སྨྲས་པ་  
  
  
༄༅། །ཤེས་ལྡན་དག་བཅོམ་ལྡན་འདས་ཡུལ་སྤོང་བྱེད་ནས་ལྗོངས་རྒྱུ་ཞིང་གཤེགས་ཏེ་ཡངས་པ་ཅན་དུ་བྱོན་ནས། ཡངས་པ་ཅན་གྱི་སྤྲེའུ་རྫིང་གི་འགྲམ་ན་ཁང་པ་  
བརྩེགས་པའི་གནས་ན་བཞུགས་སོ། །ཞེས་གྲག་གི་གལ་ཏེ་བདག་ཅག་རེ་རེ་ནས་བཅོམ་ལྡན་འདས་སྤྱན་དྲངས་ཏེ་གདུགས་ཚོད་གསོལ་ན་ནི། བཅོམ་ལྡན་འདས་སླར་གཤེགས་དང་  
གཞན་གྱི་སྐབས་མི་རྙེད་པར་འགྱུར་བས། དེ་ལ་ཁྲིམས་ཤིག་བཅའ་སྟེ། ཅི་ནས་ཀྱང་ཚོགས་ཤིང་འདུས་པ་ཁོ་ནས་བཅོམ་ལྡན་འདས་གདུགས་ཚོད་གསོལ་གྱི། མི་གཅིག་པུས་ནི་མ་ཡིན་ནོ།།  
ཞེས་དེ་རྣམས་ཀྱིས་ཁྲིམས་སུ་བཅའ་བ་དག་བྱས་ནས་བཞག་གོ་དེའི་ཚེ་ཡངས་པ་ཅན་ན་བསོད་ནམས་ཆེན་པོ་དང་ལྡན་པ་བཞི་གནས་ཏེ་ནོར་ཅན་དང། ནོར་ཅན་གྱི་ཆུང་མ་དང། ནོར་ཅན་  
ཅན་གྱི་བུ་དང། ནོར་ཅན་གྱི་མནའ་མའོ། །དེ་དག་གི་ཁྱིམ་དུ་ནི་ལྷ་དང་མི་རྣམས་ཀྱི་གཡང་བབས་པར་གྱུར་ཏོ། །དེ་རྣམས་ཀྱིས་ཁྲིམས་སུ་བཅས་པ་དེ་མ་ཐོས་པར་ཁྱིམ་བདག་ནོར་ཅན་གྱིས་  
བཅོམ་ལྡན་འདས་གང་ཡུལ་སྤོང་བྱེད་ནས་ལྗོངས་རྒྱུ་ཞིང་གཤེགས་ཏེ་ཡངས་པ་ཅན་དུ་བྱོན་ནས། ཡངས་པ་ཅན་གྱི་སྤྲེའུ་རྫིང་གི་འགྲམ་ན་ཁང་པ་བརྩེགས་པའི་གནས་ན་བཞུགས་སོ།།  
ཞེས་ཐོས་སོ། །ཐོས་ནས་ཀྱང་ཡངས་པ་ཅན་ནས་བྱུང་ནས། བཅོམ་ལྡན་འདས་གང་ན་བ་དེར་སོང་སྟེ་ཞེས་བྱ་བ་ནས་ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ། །ཞེས་བྱ་  
  
  
།དེ་ནས་ཁྱིམ་བདག་ནོར་ཅན་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ། བཅོམ་  
ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་སང་བདག་གི་སྡུམ་པར་གདུགས་ཚོད་སྦྱོར་ཞིང་མཆིས་ན། གནང་བར་མཛད་དུ་གསོལ། བཅོམ་  
ལྡན་འདས་ཀྱིས་ཅང་མི་གསུང་པས་ཁྱིམ་བདག་ནོར་ཅན་ལ་གནང་ངོ་།དེ་ནས་ཁྱིམ་བདག་ནོར་ཅན་གྱིས། བཅོམ་ལྡན་འདས་ཅང་མི་གསུང་བས་གནང་བར་རིག་ནས་བཅོམ་ལྡན་འདས་ཀྱི་ཞབས་  
གཉིས་ལ་མགོ་བོས་ཕྱག་བྱས་ཏེ། བཅོམ་ལྡན་འདས་ཀྱི་སྤྱན་སྔ་ནས་སོང་ངོ། །དེ་ནས་ཡངས་པ་ཅན་གྱི་བྲམ་ཟེ་དང། ཁྱིམ་བདག་རྣམས་ཡངས་པ་ཅན་ནས་བྱུང་ནས། བཅོམ་ལྡན་འདས་གང་ན་  
བ་དེར་སོང་སྟེ་ཞེས་བྱ་བ་ནས་བཅོམ་ལྡན་འདས་དགེ་སློང་གི་དགེ་འདུན་རྣམས་དང་ཐབས་ཅིག་ཏུ་སང་བདག་ཅག་གི་སྡུམ་པར་གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ་ཞེས་བྱ་  
བའི་བར་གོང་མ་བཞིན་དུའོ། །བཅོམ་ལྡན་འདས་ཀྱིས་བཀའ་སྩལ་པ་གནས་འཇོག་གི་བུ་དག། ང་སྔར་ཁྱིམ་བདག་ནོར་ཅན་གྱིས་སྤྱན་དྲངས་ཟིན་ཏོ། །དེ་རྣམས་ཀྱིས་སྨྲས་པ། ཤེས་  
ལྡན་དག། ཁྱིམ་བདག་ནོར་ཅན་གྱིས་ནི། ཚོགས་ཀྱི་ཁྲིམས་བཅས་པ་ལས་འདས་པར་བྱས་སོ། །ཁ་ཅིག་གིས་སྨྲས་པ། ཅི་སྟེ་དེ་འདས་པར་བྱེད། གདོན་མི་ཟ་བར་དེས་ཁྲིམས་བཅས་པ་མ་ཐོས་  
  
  
༄༅། །སོ༑ ༑འོན་ཀྱང་བདག་ཅག་པས་དེ་ནི་སྐྱེས་བུ་དམ་པ་ཡིན་པས། གདུགས་ཚོད་གསོལ་དུ་ཆུག་བདག་ཅག་གིས་ནི། གནངས་གདུགས་ཚོད་གསོལ་ལོ། །དེ་ནས་ཚེ་  
དང་ལྡན་པ་ཀུན་དགའ་བོ་ནང་བར་སྔར་ལངས་ཏེ། ལྷུང་བཟེད་དང་ཆོས་གོས་ཐོགས་ནས། ཁྱིམ་བདག་ནོར་ཅན་གྱི་ཁྱིམ་གང་ན་བ་དེར་སོང་སྟེ་ཕྱིན་ནས། ཤར་སྒོ་ནས་ཞུགས་པ་དང། ཇི་ཙམ་  
ན༑ གདན་མ་བཤམས་ཤིང་ཞལ་ཟས་རྣམས་སྟ་གོན་མ་བྱས་པ་མཐོང་ནས། དེ་ནས་ཁྱིམ་བདག་ནོར་ཅན་ལ་འདི་སྐད་ཅེས་སྨྲས་སོ། །ཁྱིམ་བདག་ཁྱོད་ཀྱིས་སངས་རྒྱས་ལ་སོགས་པ་དགེ་སློང་  
གི་དགེ་འདུན་རྣམས་སྤྱན་དྲངས་ནས་སྙིང་ལས་ཆུང་ངུས་གནས་སམ། དེས་སྨྲས་པ། འཕགས་པ་ཀུན་དགའ་བོ། ཅི་སྟེ་དེ་སྐད་གསུང་ཁྱིམ་བདག། གདན་མ་བཤམས་ཤིང་ཞལ་ཟས་  
རྣམས་སྟ་གོན་མ་བྱས་པ་མཐོང་ངོ། །འཕགས་པ་ཁྱོད་ཆབ་སྒོ་གང་ནས་ཞུགས། ཁྱིམ་བདག། ཤར་ནས་སོ། །འཕགས་པ་ལྷོ་ནས་ཞུགས་ཤིག་དེ་ཞུགས་པ་ལས། ཇི་ཙམ་ན་ལྷའི་གདན་  
བཤམས་ཤིང། ལྷའི་ཞལ་ཟས་རྣམས་སྟ་གོན་བྱས་པ་ཡང་མཐོང་ངོ། །མཐོང་ནས་ཀྱང་ཤིན་ཏུ་ངོ་མཚར་སྐྱེས་པར་གྱུར་ཏོ། །དེ་ནས་ཁྱིམ་བདག་ནོར་ཅན་གྱི་སྤྱན་འདྲེན་གྱིས། བཅོམ་ལྡན་  
འདས་ལ་དུས་ཚོད་གསོལ་བ། བཙུན་པ། གདུགས་ཚོད་བཤམས་ཤིང་མཆིས་ན། བཅོམ་ལྡན་འདས། ད་དེའི་དུས་ལ་བབ་པར་མཁྱེན་པར་མཛད་དུ་གསོལ་ཞེས་བྱ་བ་ནས་བཅོམ་ལྡན་འདས་  
  
  
ཕྱག་བཅབས་ཏེ་ལྷུང་བཟེད་གྱུ་བར་རིག་ནས། སྟན་ཆེས་དམའ་བ་ཞིག་བླངས་ཏེ་ཆོས་མཉམ་པའི་ཕྱིར་བཅོམ་ལྡན་འདས་ཀྱི་སྤྱན་སྔར་འདུག་གོ། ཞེས་བྱ་བའི་བར་གོང་  
མ་བཞིན་དུའོ། །དེ་ནས་ནོར་ཅན་གྱི་ཆུང་མ་སྟན་ལས་ལངས་ཏེ་བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་  
ལྡན་འདས་དགེ་སློང་གི་དགེ་འདུན་རྣམས་དང་ཐབས་ཅིག་ཏུ་སང་བདག་གི་སྡུམ་པར་གདུགས་ཚོད་སྦྱོར་ཞིང་མཆིས་ན། གནང་བར་མཛད་དུ་གསོལ། བཅོམ་ལྡན་འདས་ཀྱིས་ཅང་མི་གསུང་བས་ནོར་  
ཅན་གྱི་ཆུང་མ་ལ་གནང་ངོ། །གནང་ནས་ཀྱང་ཁྱིམ་བདག་ནོར་ཅན་ལ་ཆོས་བཤད་པ་མཛད་ནས་གདན་ལས་བཞེངས་ཏེ་གཤེགས་སོ་།ནོར་ཅན་གྱི་ཆུང་མས་ཀྱང་ཞལ་ཟས་རྣམས་སྟ་གོན་བྱས་སོ། །  
དེ་ནས་ཚེ་དང་ལྡན་པ་ཀུན་དགའ་བོ་ནང་པར་སྔར་ལངས་ཏེ་ལྷུང་བཟེད་དང་ཆོས་གོས་ཐོགས་ནས། ཁྱིམ་བདག་ནོར་ཅན་གྱི་ཁྱིམ་གང་ན་བ་དེར་སོང་སྟེ་ཕྱིན་ནས་ལྷོ་སྒོ་ནས་ཞུགས་ནས། གདན་མ་  
བཤམས་ཤིང་ཞལ་ཟས་རྣམས་ཀྱང་སྟ་གོན་མ་བྱས་པར་མཐོང་ངོ་།མཐོང་ནས་ཀྱང་ནོར་ཅན་གྱི་ཆུང་མ་ལ་འདི་སྐད་ཅེས་སྨྲས་སོ་།ཁྱིམ་བདག་གི་ཆུང་མ། སངས་རྒྱས་ལ་སོགས་པ་དགེ་སློང་  
གི་དགེ་འདུན་སྤྱན་དྲངས་ནས་ཅི། སྙིང་ལས་ཆུང་ངུས་གནས་སམ་དེས་སྨྲས་པ། འཕགས་པ། ཅི་སྟེ་དེ་སྐད་གསུང། གདན་མ་བཤམས་ཤིང་ཞལ་ཟས་རྣམས་ཀྱང་སྟ་གོན་མ་བྱས་པར་མཐོང་  
  
  
༄༅། །ངོ༑ ༑འཕགས་པ། ཁྱེད་ཆབ་སྒོ་གང་ནས་ཞུགས། ལྷོ་ནས་སོ། །འཕགས་པ་ཤར་ནས་ཞུགས་ཤིག་ཇི་ཙམ་ན། གདན་བཟང་པོ་བཤམས་ཤིང། ཞལ་ཟས་བསོད་པ་སྟ་  
གོན་བྱས་པ་ཡང་མཐོང་ངོ། །མཐོང་ནས་ཀྱང་ཤིན་ཏུ་ངོ་མཚར་སྐྱེས་པར་གྱུར་ཏོ། །དེ་ནས་ནོར་ཅན་གྱི་ཆུང་མའི་སྤྱན་འདྲེན་གྱིས། བཅོམ་ལྡན་འདས་ལ་དུས་ཚོད་གསོལ་པ། བཙུན་པ། གདུགས་  
ཚོད་བཤམས་ལགས་ཤིང་མཆིས་ན། བཅོམ་ལྡན་འདས། ད་དེའི་དུས་ལ་བབ་པར་མཁྱེན་པར་མཛད་དུ་གསོལ་ཞེས་བྱ་བ་ནས་ཕྱག་བཅབས་ཏེ་ལྷུང་བཟེད་གྱུ་བར་རིག་ནས། སྟན་ཆེས་དམའ་བ་  
ཞིག་བླངས་ཏེ་ཆོས་མཉན་པའི་ཕྱིར་བཅོམ་ལྡན་འདས་ཀྱི་སྤྱན་སྔར་འདུག་གོ་ཞེས་བྱ་བའི་བར་གོང་མ་བཞིན་དུའོ། །དེ་ནས་ནོར་ཅན་གྱི་བུ་སྟན་ལས་ལངས་ཏེ། བླ་གོས་ཕྲག་པ་གཅིག་ཏུ་གཟར་  
ནས། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་དེ་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་སང་  
བདག་གི་སྡུམ་པར་གདུགས་ཚོད་སྦྱོར་ཞིང་མཆིས་ན། གནང་བར་མཛད་དུ་གསོལ། བཅོམ་ལྡན་འདས་ཀྱིས་ཅང་མི་གསུང་བས་ནོར་ཅན་གྱི་བུ་ལ་གནང་ངོ། །དེ་ནས་བཅོམ་ལྡན་འདས་  
ཀྱིས་ནོར་ཅན་གྱི་ཆུང་མ་ལ་ཆོས་བཤད་པ་མཛད་ནས་གཤེགས་སོ་།ནོར་ཅན་གྱི་བུས་ཀྱང་གཙང་ཞིང་བསོད་པའི་བཟའ་བ་དང་བཅའ་བ་དག་སྟ་གོན་བྱས་སོ། །དེ་ནས་ཚེ་དང་ལྡན་པ་ཀུན་  
  
  
ལྷུང་བཟེད་དང་ཆོས་གོས་ཐོགས་ཏེ། ནོར་ཅན་གྱི་ཁྱིམ་གང་ན་བ་དེར་སོང་སྟེ་ཕྱིན་ནས་ལྷོ་སྒོ་ནས་ཞུགས་ནས། གདན་མ་བཤམས་ཤིང། ཞལ་ཟས་སྟ་གོན་མ་  
བྱས་པ་ཡང་མཐོང་ངོ། །མཐོང་ནས་ཀྱང་ནོར་ཅན་གྱི་བུ་ལ་འདི་སྐད་ཅེས་སྨྲས་སོ། །ཁྱིམ་བདག་གི་བུ། སངས་རྒྱས་ལ་སོགས་པ་དགེ་སློང་གི་དགེ་འདུན་རྣམས་སྤྱན་དྲངས་ནས་ཅི། སྙིང་ལས་ཆུང་  
ངུས་གནས་སམ། དེས་སྨྲས་པ། འཕགས་པ། ཅི་སྟེ་དེ་སྐད་གསུང་གདན་མ་བཤམས་ཤིང་ཞལ་ཟས་སྟ་གོན་མ་བྱས་པ་མཐོང་ངོ་།འཕགས་པ། ཁྱེད་ཆབ་སྒོ་གང་ནས་ཞུགས། ལྷོ་ནས་སོ། །  
འཕགས་པ་ནུབ་ནས་ཞུགས་ཤིག་ཇི་ཙམ་ན། གདན་བཟང་པོ་བཤམས་ཤིང། ཞལ་ཟས་བསོད་པ་སྟ་གོན་བྱས་པ་ཡང་མཐོང་ངོ། །མཐོང་ནས་ཀྱང་ཤིན་ཏུ་ངོ་མཚར་སྐྱེས་པར་གྱུར་ཏོ། །དེ་  
ནས་ནོར་ཅན་གྱི་བུའི་སྤྱན་འདྲེན་གྱིས། བཅོམ་ལྡན་འདས་ལ་དུས་ཚོད་གསོལ་པ། བཙུན་པ། གདུགས་ཚོད་བཤམས་ལགས་ཤིང་མཆིས་ན། བཅོམ་ལྡན་འདས། ད་དེའི་དུས་ལ་བབ་པར་མཁྱེན་  
པར་མཛད་དུ་གསོལ་ཞེས་བྱ་བ་ནས་ཕྱག་བཅབས་ཏེ་ལྷུང་བཟེད་གྱུར་བར་རིག་ནས། སྟན་ཆེས་དམའ་བ་ཞིག་བླངས་ཏེ་ཆོས་མཉན་པའི་ཕྱིར་བཅོམ་ལྡན་འདས་ཀྱི་སྤྱན་སྔར་འདུག་གོ་ཞེས་བྱ་བའི་  
བར་གོང་མ་བཞིན་དུའོ། །དེ་ནས་ནོར་ཅན་གྱི་མནའ་མ་སྟན་ལས་ལངས་ཏེ། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །  
  
  
༄༅། །བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་སང་བདག་གི་སྡུམ་པར་གདུགས་ཚོད་སྦྱོར་ཞིང་མཆིས་ན། གནང་བར་མཛད་དུ་གསོལ། བཅོམ་ལྡན་འདས་  
ཀྱིས་ཅང་མི་གསུང་བས་ནོར་ཅན་གྱི་མནའ་མ་ལ་གནང་ངོ། །དེ་ནས་བཅོམ་ལྡན་འདས་ཀྱིས་ནོར་ཅན་གྱི་བུ་ལ་ཆོས་བཤད་པ་མཛད་ནས་གཤེགས་སོ། །དེ་ནས་ཡངས་པ་ཅན་གྱི་བྲམ་ཟེ་དང། ཁྱིམ་  
བདག་རྣམས། བཅོམ་ལྡན་འདས་གང་ན་བ་དེར་སོང་སྟེ་ལྷགས་པ་དང་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ་ཕྱོགས་གཅིག་ཏུ་འདུག་  
པ་དང། བཅོམ་ལྡན་འདས་ཀྱིས་ཡངས་པ་ཅན་གྱི་བྲམ་ཟེ་དང། ཁྱིམ་བདག་རྣམས་ལ་ཆོས་དང་ལྡན་པའི་གཏམ་གྱིས་ཞེས་བྱ་བ་ནས་ཅང་མི་གསུང་ངོ། །ཞེས་བྱ་བའི་བར་གོང་མ་བཞིན་དུའོ། །  
དེ་ནས་ཡངས་པ་ཅན་གྱི་བྲམ་ཟེ་དང། ཁྱིམ་བདག་རྣམས་སྟན་ལས་ལངས་ཏེ། བླ་གོས་ཕྲག་པ་གཅིག་ཏུ་གཟར་ནས། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ། བཅོམ་  
ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ། སང་བདག་ཅག་གི་སྡུམ་པར་གདུགས་ཚོད་སྦྱོར་ཞིང་མཆིས་ན། གནང་བར་མཛད་  
དུ་གསོལ། བཅོམ་ལྡན་འདས་ཀྱིས་བཀའ་སྩལ་པ། གནས་འཇོག་གི་བུ་དག་།ང་སྔར་ནོར་ཅན་གྱི་མནའ་མས་སྤྱན་དྲངས་ཟིན་ཏོ། །དེ་ནས་ཡངས་པ་ཅན་གྱི་བྲམ་ཟེ་དང། ཁྱིམ་བདག་  
  
  
ཤེས་ལྡན་དག་ནོར་ཅན་གཅིག་པུ་ལ་ནོར་ཡོད་ཀྱི། བདག་ཅག་ལ་མེད་དམ། ཅི་ན་དེས། སངས་རྒྱས་ལ་སོགས་པ་དགེ་སློང་གི་དགེ་འདུན་ཉི་མ་རེ་རེ་གདུགས་ཚོད་གསོལ་  
ཞིང། བདག་ཅག་ཁོ་ནས་སྐབས་མ་ཐོབ་པར་གྱུར། དེ་ལ་ཇི་ལྟར་བསྒྲུབ་པར་བྱ། གཞན་དག་གིས་སྨྲས་པ། གང་གི་ཚེ་སངས་རྒྱས་ལ་སོགས་པ་དགེ་སློང་གི་དགེ་འདུན་གདུགས་ཚོད་གསོལ་ཟིན་  
ནས་གཤེགས་པར་གྱུར་པ་དེའི་ཚེ། དེའི་ཁྱིམ་རྡོ་བ་རེ་རེ་ནས་བཀོགས་ཏེ་བཤིག་གོ་དེ་ནས་ཚེ་དང་ལྡན་པ་ཀུན་དགའ་བོ་ནང་པར་སྔར་ལངས་ཏེ། ལྷུང་བཟེད་དང་ཆོས་གོས་ཐོགས་ནས། ཁྱིམ་  
བདག་ནོར་ཅན་གྱི་ཁྱིམ་གང་ན་བ་དེར་སོང་སྟེ་ཕྱིན་ནས་ནུབ་སྒོ་ནས་ཞུགས་ནས། གདན་མ་བཤམས་ཤིང་ཞལ་ཟས་ཀྱང་སྟ་གོན་མ་བྱས་པར་མཐོང་ངོ། །མཐོང་ནས་ཀྱང་ནོར་ཅན་གྱི་མནའ་  
མ་ལ་འདི་སྐད་ཅེས་སྨྲས་སོ། །ནོར་ཅན་གྱི་མནའ་མ། སངས་རྒྱས་ལ་སོགས་པ་དགེ་སློང་གི་དགེ་འདུན་རྣམས་སྤྱན་དྲངས་ནས་ཅི། སྙིང་ལས་ཆུང་དུས་གནས་སམ། དེས་སྨྲས་པ། འཕགས་པ། ཅི་  
སྟེ་དེ་སྐད་གསུང། གདན་མ་བཤམས་ཤིང་ཞལ་ཟས་རྣམས་ཀྱང་སྟ་གོན་མ་བྱས་པར་མཐོང་ངོ། །འཕགས་པ་ཆབ་སྒོ་གང་ནས་ཞུགས་ནུབ་ནས་སོ། །འཕགས་པ་བྱང་ནས་ཞུགས་ཤིག་དེ་  
ནས་བྱང་ནས་ཞུགས་ན། ཇི་ཙམ་ན། ལྷའི་གདན་བཤམས་ཤིང་ལྷའི་ཞལ་ཟས་སྟ་གོན་བྱས་པ་མཐོང་ངོ། །མཐོང་ནས་ཀྱང་ཤིན་ཏུ་ངོ་མཚར་སྐྱེས་པར་གྱུར་ཏེ། དེ་ནས་ནོར་ཅན་གྱི་མནའ་མའི་  
  
  
༄༅། །སྤྱན་འདྲེན་གྱིས་བཅོམ་ལྡན་འདས་ལ་དུས་ཚོད་གསོལ་པ་བཙུན་པ། གདུགས་ཚོད་བཤམས་ཤིང་མཆིས་ན། བཅོམ་ལྡན་འདས། ད་དེའི་དུས་ལ་བབ་པར་  
མཁྱེན་པར་མཛད་དུ་གསོལ་ཞེས་བྱ་བ་ནས་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །ཞེས་བྱ་བའི་བར་གོང་མ་བཞིན་དུའོ། །དེ་ནས་ཡངས་པ་ཅན་གྱི་བྲམ་  
ཟེ་དང། ཁྱིམ་བདག་ཐམས་ཅད་འདུས་ནས་ཁྱིམ་བདག་ནོར་ཅན་གྱི་སྒོ་ན་འདུག་གོ་དེ་ནས་བཅོམ་ལྡན་འདས་ཀྱིས་ཁྱིམ་བདག་ནོར་ཅན་ལ་འདི་སྐད་ཅེས་བཀའ་སྩལ་ཏོ། །ཁྱིམ་བདག་  
ཡངས་པ་ཅན་གྱི་ཚོགས་རྔམ་ནས་སྒོ་ན་འདུག་སྟེ། དེ་དག་གིས་ཁྱོད་ལ་གནོད་པ་བྱས་པར་འགྱུར་དུ་འོང་གི་སོང་ལ་བཟོད་པ་མཛོད་ཅིག་དེ་ཕྱིར་བྱུང་ནས་བཟོད་པ་གསོལ་བར་བརྩམས་  
པ་དང། དེ་རྣམས་ཀྱིས་སྨྲས་པ། ཁྱིམ་བདག་ཅི། ཁྱོད་གཅིག་པུ་ལ་ནོར་ཡོད་དམ། གང་གི་ཕྱིར་ཁྱོད་ཀྱིས་ཉིན་རེ་ཞིང་སངས་རྒྱས་ལ་སོགས་པ་དགེ་སློང་གི་དགེ་འདུན་ལ་གདུགས་ཚོད་གསོལ་  
ཏེ༑ ཁོ་བོ་ཅག་གིས་སྐབས་མི་རྙེད་པར་བྱེད། དེས་སྨྲས་པ། ཤེས་ལྡན་དག་བདག་གིས་ཚོགས་ཀྱི་ཁྲིམས་སུ་བཅས་པ་མ་ཐོས་ཀྱི། དེ་བས་ན། ཚོགས་ཀྱིས་བཟོད་པར་བྱ་བའི་རིགས་སོ། །གཞན་  
དག་གིས་སྨྲས་པ། ཤེས་ལྡན་དག་སྐྱེས་བུ་འདི་ནི། དམ་པ་ཡིན་པས་འདི་ལ་བཟོད་པར་བྱའོ། །ཞེས་དེ་རྣམས་བཟོད་པར་གྱུར་པ་དང། དེས་སྨྲས་པ། གལ་ཏེ་དེ་ལྟ་ན་ནང་དུ་ཞུགས་ཤིག་  
  
  
གདན་བཟང་པོ་བཤམས་ཤིང་ཞལ་ཟས་བསོད་པ་རྣམས་སྟ་གོན་བྱས་པ་ཡང་མཐོང་ངོ། །མཐོང་ནས་ཀྱང་ཤིན་ཏུ་ངོ་མཚར་སྐྱེས་པར་གྱུར་ནས། སྨྲས་པ། ཁྱིམ་བདག་  
ཁྱེད་འབའ་ཞིག་སངས་རྒྱས་ལ་སོགས་པ་དགེ་སློང་གི་དགེ་འདུན་ལ་གདུགས་ཚོད་གསོལ་བར་འོས་ཀྱི། ཁོ་བོ་ཅག་ནི། མ་ཡིན་ནོ། །དེས་དེ་རྣམས་ལ་རིན་པོ་ཆེ་དག་བྱིན་པ་དང། དེ་རྣམས་ཀྱིས་མ་བླངས་  
སོ། །དེ་ནས་བཅོམ་ལྡན་འདས་ཀྱིས་བཀའ་སྩལ་པ། རིན་པོ་ཆེ་འདི་དག་ནི། རྙེད་པར་དཀའ་བ་ཡིན་གྱི། ལོངས་ཤིག་དེ་རྣམས་ཀྱིས་བླངས་པ་ལས། གང་གིས་ཅི་འདྲ་བ་བླངས་པ་དེའི་ཁ་དོག་དེ་འདྲ་  
བ་ཁོ་ནར་སྣང་བར་གྱུར་ཏོ། །དེ་ནས་ནོར་ཅན་གྱི་མནའ་མས་སངས་རྒྱས་ལ་སོགས་པ་དགེ་སློང་གི་དགེ་འདུན་བདེ་བར་བཞུགས་པར་རིག་ནས། གཙང་ཞིང་བསོད་པའི་བཟའ་བ་དང། བཅའ་བ་དག་གིས་  
ཞེས་བྱ་བ་ནས་ཕྱག་བཅབས་ཏེ་ལྷུང་བཟེད་གྱུ་བར་རིག་ནས། སྟན་ཆེས་དམའ་བ་ཞིག་བླངས་ཏེ་ཆོས་མཉན་པའི་ཕྱིར་བཅོམ་ལྡན་འདས་ཀྱི་སྤྱན་སྔར་འདུག་གོ་ཞེས་བྱ་བའི་བར་གོང་མ་བཞིན་དུའོ། །  
དེ་ནས་བཅོམ་ལྡན་འདས་ཀྱིས་ནོར་ཅན་དང། ནོར་ཅན་གྱི་ཆུང་མ་དང། ནོར་ཅན་གྱི་བུ་དང། ནོར་ཅན་གྱི་མནའ་མ་རྣམས་ཀྱི་བསམ་པ་དང། བག་ལ་ཉལ་དང། ཁམས་དང་རང་བཞིན་མཁྱེན་ནས། གང་  
ཐོས་ན་ནོར་ཅན་དང། ནོར་ཅན་གྱི་ཆུང་མ་དང། ནོར་ཅན་གྱི་བུ་དང། ནོར་ཅན་གྱི་མནའ་མ་རྣམས་ཀྱིས་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ། ཡེ་ཤེས་ཀྱི་རྡོ་རྗེས་བཅོམ་སྟེ་རྒྱུན་དུ་ཞུགས་པའི་  
  
  
༄༅། །འབྲས་བུ་མངོན་སུམ་དུ་བྱས་པ་དེ་ལྟ་བུར་འཕགས་པའི་བདེན་པ་བཞི་སོ་སོར་རྟོགས་པར་བྱེད་པའི་ཆོས་བཤད་པ་མཛད་དེ་དེ་རྣམས་ཀྱིས་བདེན་པ་མཐོང་ནས་ལན་  
གསུམ་དུ་ཆེད་དུ་བརྗོད་པས་ཆེད་དུ་བརྗོད་པ་ཞེས་བྱ་བ་ནས་བདག་ཅག་ནི། མངོན་པར་འཕགས་སོ། །ཞེས་བྱ་བའི་བར་གོང་མ་བཞིན་དུའོ། །བདག་ཅག་བཅོམ་ལྡན་འདས་དང། ཆོས་དང་  
དགེ་སློང་གི་དགེ་འདུན་ལ་སྐྱབས་སུ་མཆི་ལགས་ཀྱི། བཅོམ་ལྡན་འདས་ཀྱིས་བདག་ཅག་དགེ་བསྙེན་དུ་གཟུང་དུ་གསོལ། ཇི་སྲིད་འཚོ་བའི་བར་དུ་སྲོག་དང་ཡང་བསྔོས་ཏེ་སྐྱབས་སུ་མཆི་  
བར་མངོན་པར་དད་ལགས་སོ། །དེ་ནས་བཅོམ་ལྡན་འདས་ཀྱིས། ནོར་ཅན་དང། ནོར་ཅན་གྱི་ཆུང་མ་དང། ནོར་ཅན་གྱི་བུ་དང། ནོར་ཅན་གྱི་མནའ་མ་རྣམས་ལ་ཆོས་དང་ལྡན་པའི་གཏམ་  
གྱིས་ཡང་དག་པར་བསྟན། ཡང་དག་པར་འཛིན་ཏུ་འཇུག་ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་མཛད་ནས་གདན་ལས་བཞེངས་ཏེ་གཤེགས་སོ།། །།  
འདུལ་བ་གཞི། བམ་པོ་ང་བདུན་པ། དགེ་སློང་རྣམས་ཐེ་ཚོམ་སྐྱེས་ནས། ཐེ་ཚོམ་ཐམས་ཅད་གཅོད་པ། སངས་རྒྱས་བཅོམ་ལྡན་འདས་ལ་ཞུས་པ། བཙུན་པ། ནོར་ཅན་དང། ནོར་  
ཅན་གྱི་མཆིས་བྲང་དང། ནོར་ཅན་གྱི་བུ་དང། ནོར་ཅན་གྱི་མནའ་མ་རྣམས་ཀྱིས་ལས་ཅི་ཞིག་བགྱིས་ན། ལས་དེའི་རྣམ་པར་སྨིན་པས་ཕྱུག་ཅིང་ནོར་མང་ལ་ལོངས་སྤྱོད་ཆེ་བའི་རིགས་  
  
  
ལྷ་དང་མི་རྣམས་ཀྱི་དཔལ་ཉམས་སུ་མྱོང་བར་གྱུར་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་།འདི་རྣམས་ཁོ་ནས་ལས་རྣམས་བྱས་ཤིང་བསགས་པ་  
ཚོགས་རྙེད་པ་ཞེས་བྱ་བ་ནས། འབྲས་བུ་དག་ཏུ་འགྱུར་བ་ཉིད་།ཅེས་བྱ་བའི་བར་གོང་མ་བཞིན་ནོ། །དགེ་སློང་དག་སྔོན་བྱུང་བ། ཝཱ་ར་ཎཱ་སི་ན་མེ་ཏོག་ཕྲེང་རྒྱུན་མཁན་ཞིག་ཡོད་པ་དེས་རིགས་མཉམ་  
པ་ལས་ཆུང་མ་བླངས་ཏེ། དེ་དེ་དང་ལྷན་ཅིག་རྩེ་བར་བྱེད་དགའ་བར་བྱེད། དགའ་མགུར་སྤྱོད་པར་བྱེད་དོ། །དེ་ལྷན་ཅིག་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་པ་ལས་  
ཁྱེའུ་ཞིག་བཙས་སོ། །དེས་དེར་ཡང་རིགས་མཉམ་པ་ལས་ཆུང་མ་བླངས་སོ། །དེ་དུས་ཕྱི་ཞིག་ན་བཀྲེན་ཞིང་ཤིན་ཏུ་བཀྲེན་པར་གྱུར་ནས། དེ་དང། བུ་དང། ཆུང་མ་དང། མནའ་མས་བརྩོན་པ་  
ཆེན་པོས་འབད་པས་དར་ཡུག་གཅིག་ཅིག་གྲུབ་ནས། དེ་ནས་མེ་ཏོག་ཕྲེང་རྒྱུད་མཁན་ཡང་དེ་བགོས་ནས་རྒྱལ་པོ་ལ་མེ་ཏོག་ཕྲེང་འབུལ། མེ་ཏོག་ཕྲེང་རྒྱུད་མཁན་གྱི་ཆུང་མ་ཡང་དེ་ཉིད་བགོས་ནས་  
བཙུན་མོ་ལ་འབུལ། མེ་ཏོག་ཕྲེང་རྒྱུད་མཁན་གྱི་བུ་ཡང་དེ་ཉིད་བགོས་ནས་གཞོན་ནུ་རྣམས་ལ་འབུལ། མེ་ཏོག་ཕྲེང་རྒྱུད་མཁན་གྱི་མནའ་མ་ཡང་དེ་ཉིད་བགོས་ནས་རྒྱལ་པོའི་མནའ་མ་  
རྣམས་ལ་མེ་ཏོག་ཕྲེང་འབུལ་བར་བྱེད་དོ། །སངས་རྒྱས་རྣམས་འབྱུང་བ་མེད་པ་ན། འཇིག་རྟེན་དུ་རང་སངས་རྒྱས་དམན་པ་དང་ངན་པ་ལ་སྙིང་བརྩེ་བ། གནས་མལ་བས་མཐའ་ལ་བརྟེན་པ་  
  
  
༄༅། །འཇིག་རྟེན་གྱི་ཡོན་གནས་གཅིག་བུ་དག་འབྱུང་བར་འགྱུར་བས་ཇི་ཙམ་ན། རང་སངས་རྒྱས་ཤིག་ལྗོངས་རྒྱུ་ཞིང་འགྲོ་བ་ན་ཉི་མ་ནུབ་ཀའི་དུས་སུ་ཝཱ་ར་ཎཱ་  
སིར་ཕྱིན་ནས་མེ་ཏོག་ཕྲེང་རྒྱུད་མཁན་དེའི་ཁྱིམ་གྲོང་ཁྱེར་གྱི་སྒོ་ན་འདུག་པ་དེའི་ལྡུམ་རར་ནུབ་མོ་གནས་བཏབ་སྟེ་མེའི་ཁམས་ལ་སྙོམས་པར་ཞུགས་སོ། །དེ་ནས་མེ་ཏོག་ཕྲེང་རྒྱུད་མཁན་  
དེས། མེའི་ཕུང་པོ་འབར་བ་ལར་བུར་མཐོང་ནས་དེ་དད་པ་སྐྱེས་ཏེ་ཆུང་མ་ལ་སྨྲས་པ་དང་དེ་ཡང་དད་པར་གྱུར་ཏོ། །དེས་བུ་ལ་སྨྲས་པ་དང་དེ་ཡག་དད་པར་གྱུར་ཏོ། །དེས་མནའ་མ་ལ་སྨྲས་པ་  
དང་དེ་ཡང་དད་པར་གྱུར་ཏོ། །དེ་ནས་དེ་རྣམས་ཀྱིས་གྲོས་བྱ་བར་བརྩམས་པ་དང། བདག་ཅག་སང་ཟན་མ་ཟོས་ཀྱང་བླ། འདུས་ལ་རབ་ཏུ་བྱུང་བ། ཞི་བ། ཞི་བའི་བདག་ཉིད་ཅན་འདིར་  
བཤོས་གསོལ་ལོ། །དེ་ནས་ནམ་ལངས་ནས། དེ་རྣམས་ཀྱིས་དེ་ལ་བསོད་སྙོམས་ཕུལ་ལོ། །མེ་ཏོག་ཕྲེང་རྒྱུད་མཁན་གྱིས་སྨྲས་པ། བཟང་མོ། ཁོ་བོའི་རས་ཀྱི་བགོ་སྐལ་གང་ཡིན་པ་དེ་  
ནི། རབ་ཏུ་བྱུང་བ་འདི་ལ་དབུལ་ལོ། །དེས་སྨྲས་པ། རྗེའི་སྲས་བདག་གི་ཡང་དབུལ་ལོ། །བུས་སྨྲས་པ། བདག་གི་ཡང་དབུལ་ལོ། །མནའ་མས་སྨྲས་པ། བདག་གི་ཡང་དབུལ་ལོ། །དེས་  
དེ་རྣམས་འདུས་ནས་དེ་ལ་རས་བསྐོན་ཏོ། །བདག་ཉིད་ཆེན་པོ་དེ་དག་ནི། ལུས་ཀྱིས་ཆོས་སྟོན་གྱི། ཚིག་གིས་མ་ཡིན་པས། དེ་ནས་བདག་ཉིད་ཆེན་པོ་དེ་དེ་རྣམས་ལ་སྙིང་བརྩེ་བའི་ཕྱིར་ནམ་  
  
  
འབར་བ་དང། གསལ་བ་དང། ཆར་འབེབས་པ་དང། གློག་འབྱིན་པའི་ཆོ་འཕྲུལ་དག་བྱ་བར་བརྩམས་སོ། །སོ་སོའི་སྐྱེ་བོ་རྣམས་ནི། རྫུ་འཕྲུལ་ལ་མྱུར་དུ་སེམས་  
གཏོད་པ་ཡིན་པས། ཤིང་རྩ་བ་ནས་བཅད་པ་བཞིན་དུ་རྐང་པ་གཉིས་ལ་གཏུགས་ཏེ་སྨོན་ལམ་གདབ་པར་བརྩམས་པ། བདག་ཅག་གིས་ཡོང་ནས་དམ་པ་འདི་ལྟ་བུ་ལ་བྱ་བ་བྱས་པའི་དགེ་བའི་  
རྩ་བ་འདིས། བདག་ཅག་ཕྱུག་ཅིང་ནོར་མང་ལ། ལོངས་སྤྱོད་ཆེ་བའི་རིགས་སུ་སྐྱེ་ཞིང། བདག་ཅག་གི་ཁྱིམ་དུ་ལྷ་དང། མིའི་གཡང་འབབ་པར་གྱུར་ཅིག་འདི་ལ་བུའི་ཆོས་རྣམས་ཀྱང་ཐོབ་ནས་  
འདི་བས་ཁྱད་པར་འཕགས་པའི་སྟོན་པ་མཉེས་པར་བྱེད་ཀྱི། མི་མཉེས་པར་བྱེད་པར་མ་གྱུར་ཅིག་ཅེས་བྱས་སོ། །དེ་ནས་རང་སངས་རྒྱས་ཀྱིས་དེ་རྣམས་ལ་སྙིང་བརྩེ་བས་རྫུ་འཕྲུལ་བྱས་ནས་རྒྱལ་  
པོའི་ཁབ་ཀྱི་སྟེང་ན་ཕར་ཆས་ཏེ་སོང་བ་དང། དེའི་གྲིབ་མས་རྒྱལ་པོའི་སྟེང་དུ་བབ་པ་དང། དེ་གདོང་བསྟོད་དེ་བལྟ་བར་བརྩམས་པ་དང། བདག་ཉིད་ཆེན་པོ་དེ་མཐོང་ནས་དེས་བསམ་པ་བདག་ཉིད་  
ཆེན་པོ་འདིས། ཡང་སུ་ཞིག་གི་བཀྲེན་པའི་རྩ་བ་ཕྱུང་བར་གྱུར་སྙམ་མོ། །མེ་ཏོག་ཕྲེང་རྒྱུད་མཁན་དེ་རྒྱལ་པོ་ལ་མེ་ཏོག་འབུལ་བའི་དུས་གང་ཡིན་པ་དེ་ལས་ཐེག་གེ་ཙམ་ཞིག་ཡོལ་ལོ། །རྒྱལ་པོ་ཡང་  
མེ་ཏོག་ལ་སྡོད་ཅིང་འདུག་གོ་དེ་ནས་མེ་ཏོག་ཕྲེང་རྒྱུད་མཁན་དེ་རྒྱལ་པོའི་ཞོ་ཤས་འཚོ་བ་རྣམས་ཀྱིས་བཀུག་པ་དང། རྒྱལ་པོས་དེ་ལ་སྨྲས་པ། ཅིའི་ཕྱིར་ཁྱོད་ཀྱིས་མེ་ཏོག་དེ་རིང་དུས་ལས་ཡོལ་  
  
  
༄༅། །དེས་ཇི་ལྟར་གྱུར་པ་རྒྱས་པར་སྨྲས་པ་དང། དེ་ནས་རྒྱལ་པོས་ཇི་སྙེད་གྱོན་པ་བྱིན་ནོ། །དེ་བཞིན་དུ་མེ་ཏོག་ཕྲེང་རྒྱུད་མཁན་གྱི་ཆུང་མ་ལ་ནི། བཙུན་མོ་རྣམས་ཀྱིས་ཇི་  
སྙེད་གྱོན་པ་བྱིན་ནོ། །མེ་ཏོག་ཕྲེང་རྒྱུད་མཁན་གྱི་བུ་ལ་ནི་གཞོན་ནུ་རྣམས་ཀྱིས་སོ། །མེ་ཏོག་ཕྲེང་རྒྱུད་མཁན་གྱི་མནའ་མ་ལ་ནི། རྒྱལ་པོའི་མནའ་མ་རྣམས་ཀྱིས་ཏེ། དེ་མཐོང་བའི་ཆོས་དེ་  
ཉིད་ལ་ནོར་གྱི་མེ་ཏོག་མངོན་པར་གྲུབ་པར་གྱུར་ཏེ། དབུལ་བ་མེད་པར་གྱུར་ཏོ། །དགེ་སློང་དག། ཇི་སྙམ་དུ་སེམས། དེའི་ཚེ་དེའི་དུས་ཀྱི་མེ་ཏོག་ཕྲེང་རྒྱུད་མཁན་གང་ཡིན་པ་དེ་ནི། ནོར་ཅན་འདི་  
ཉིད་ཡིན་ནོ། །མེ་ཏོག་ཕྲེང་རྒྱུད་མཁན་གྱི་ཆུང་མ་གང་ཡིན་པ་དེ་ནི། ནོར་ཅན་གྱི་ཆུང་མ་ཡིན་ནོ། །མེ་ཏོག་ཕྲེང་རྒྱུད་མཁན་གྱི་བུ་གང་ཡིན་པ་དེ་ནི། ནོར་ཅན་གྱི་བུ་ཡིན་ནོ། །མེ་ཏོག་ཕྲེང་རྒྱུད་  
མཁན་གྱི་མནའ་མ་གང་ཡིན་པ་དེ་ནི། ནོར་ཅན་གྱི་མནའ་མ་ཡིན་ཏེ་འདི་དག་གིས་རང་སངས་རྒྱས་ལ་བྱ་བ་བྱས་ཤིང། སྨོན་ལམ་བཏབ་པ་གང་ཡིན་པ་དེའི་ལས་ཀྱི་རྣམ་པར་སྨིན་པས་  
ཕྱུག་ཅིང་ནོར་མང་ལ་ལོངས་སྤྱོད་ཆེ་བའི་རིགས་སུ་སྐྱེས་ནས་ཁྱིམ་དུ་ལྷ་དང་མིའི་གཡང་བབས་པར་གྱུར་ཏོ། །ངའི་སྤྱན་སྔ་ནས་ཀྱང་བདེན་པ་མཐོང་བར་བྱས་ཏེ། ང་རང་སངས་རྒྱས་བྱེ་བ་བརྒྱ་  
སྟོང་བས་ཁྱད་པར་དུ་འཕགས་པའི་སྟོན་པ། འདི་དག་གིས་མཉེས་པར་བྱས་ཀྱི། མི་མཉེས་པར་ནི་མ་ཡིན་ནོ། །དགེ་སློང་དག། དེ་ལྟ་བས་ན། ལས་གཅིག་ཏུ་གནག་པ་རྣམས་ཀྱི་ཞེས་བྱ་བ་ནས་  
  
  
དགེ་སློང་དག། ཁྱེད་ཀྱིས་དེ་ལྟ་བུ་ལ་བསླབ་པར་བྱའོ། །ཞེས་པའི་བར་གོང་མ་བཞིན་དུའོ། །དེ་ནས་ཡངས་པ་ཅན་གྱི་བྲམ་ཟེ་དང། ཁྱིམ་བདག་རྣམས་ལྷག་པར་ཡང་མངོན་པར་དད་  
པར་གྱུར་ནས་སྟན་ལས་ལངས་ཏེ། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་དགེ་སློང་གི་དགེ་འདུན་དང་  
ཐབས་ཅིག་ལ་བདག་ཅག་གིས་དགུང་ཟླ་གསུམ་དུ་ན་བཟའ་ཆོས་གོས་དང། བསོད་སྙོམས་དང། གཟིམས་ཆ་དང། སྙུན་དཔྱད་ཀྱི་རྐྱེན་སྨན་དང་ཡོ་བྱད་རྣམས་འབུལ་ཞིང་མཆིས་ན། གནང་བར་མཛད་དུ་  
གསོལ། བཅོམ་ལྡན་འདས་ཀྱིས་ཅང་མི་གསུང་བས་ཡངས་པ་ཅན་གྱི་བྲམ་ཟེ་དང། ཁྱིམ་བདག་རྣམས་ལ་གནང་ངོ། །དེ་ནས་ཡངས་པ་ཅན་གྱི་ཁྱིམ་བདག་དང། བྲམ་ཟེ་རྣམས་བཅོམ་ལྡན་འདས་ཅང་མི་  
གསུང་བས་གནང་བར་རིག་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ནས་སྟན་ལས་ལངས་ཏེ་དོང་ངོ། །དེ་ནས་ཡངས་པ་ཅན་གྱི་བྲམ་ཟེ་དང་ཁྱིམ་བདག་རྣམས་ཀྱིས། དེ་ཉིད་ཀྱི་ནུབ་མོ་  
ནས་གཙང་ཞིང་བསོད་པའི་བཟའ་བ་དང། བཅའ་བ་དག་སྟ་གོན་བྱས་ཏེ་ཞེས་བྱ་བ་ནས་ཕྱག་བཅབས་ཏེ་ལྷུང་བཟེད་གྱུ་བར་རིག་ནས་སྟན་ཆེས་དམའ་བ་ཞིག་བླངས་ཏེ་ཆོས་མཉན་པའི་ཕྱིར་བཅོམ་ལྡན་འདས་  
ཀྱི་སྤྱན་སྔར་འདུག་གོ་ཞེས་བྱ་བའི་བར་གོང་མ་བཞིན་དུའོ་།དེ་ནས་བཅོམ་ལྡན་འདས་ཀྱིས་ཡངས་པ་ཅན་གྱི་བྲམ་ཟེ་དང། ཁྱིམ་བདག་རྣམས་ལ་ཆོས་དང་ལྡན་པའི་གཏམ་གྱིས་ཡང་དག་པར་བསྟན་  
  
  
༄༅། །ཡང་དག་པར་འཛིན་དུ་བཅུག། ཡང་དག་པར་གཟེངས་བསྟོད་ཡང་དག་པར་རབ་ཏུ་དགའ་བར་མཛད་ནས་གདན་ལས་བཞེངས་ཏེ་གཤེགས་སོ། །དེ་ཉིད་དུ་ཉི་མ་གཉིས་སམ་  
གསུམ་གྱི་བར་དུ་འདས་སོ། །ཡངས་པ་ཅན་གྱི་བྲམ་ཟེ་དང། ཁྱིམ་བདག་རྣམས་ཀྱི་འཁོར་རྒྱ་ཆེན་པོ་མུ་གེ་དང་བཅས་པའི་དུས་བྱུང་བས། དེ་རྣམས་ཀྱི་ཉེ་དུ་དག་ཟས་ཀྱི་ཕྱིར་ཉི་མ་རེ་རེ་ཞིང་འོང་བས་དེ་དག་  
གིས་གཙེས་པར་གྱུར་ནས། དགེ་སློང་རྣམས་ལ་སྨྲས་པ། འཕགས་པ་དག། མུ་གེ་དང་བཅས་པའི་དུས་བྱུང་བས། བདག་ཅག་གི་ཉེ་དུ་དག་སྐྲུར་མཆིས་ཏེ། དེ་རྣམས་ལ་བདག་ཅག་གདུགས་གཅིག་  
བཞིན་སྩོལ་བས། ཁྱེད་ཅག་དང་དེ་རྣམས་ལ་ཁྱབ་པར་རྔོ་མི་ཐོགས་ན། ཀྱེ་འཕགས་པ་དག། བདག་ཅག་གིས་ཡོ་བྱད་རྣམས་དབུལ་གྱི་ཞལ་ཏ་ཁོ་ན་མཛོད་ཅིག། དགེ་སློང་རྣམས་ཀྱིས་སྨྲས་  
པ༑ བཅོམ་ལྡན་འདས་ལ་ཞུས་ཏེ་བྱའོ། །ཞེས་དགེ་སློང་རྣམས་ཀྱིས་སྐབས་དེ། བཅོམ་ལྡན་འདས་ལ་གསོལ་པ་དང། བཅོམ་ལྡན་འདས་ཀྱིས་བཀའ་སྩལ་པ། དེ་ལྟ་བས་ན། རྗེས་སུ་གནང་སྟེ་  
དགེ་སློང་རྣམས་ཀྱིས་ཞལ་ཏ་བྱའོ། །བཅོམ་ལྡན་འདས་ཀྱིས་དགེ་སློང་རྣམས་ཀྱིས་ཟས་ཀྱི་ཞལ་ཏ་བྱའོ་ཞེས་གསུངས་པས། དེ་རྣམས་ཀྱིས་ཞལ་ཏ་བྱ་བར་བརྩམས་ཏེ། ཇི་ཙམ་ན། སྟེང་གཡོགས་མེད་  
པར་ཐུག་པ་འཚེད་པའི་ཞལ་ཏ་བྱས་པ་ལས། ལྷས་ཆར་ཕབ་པས་དེས་མ་རུང་བར་གྱུར་པའི་སྐབས་དེ། བཅོམ་ལྡན་འདས་ལ་གསོལ་པ་དང། བཅོམ་ལྡན་འདས་ཀྱིས་བཀའ་སྩལ་པ། སྟེང་གཡོགས་  
  
  
།སྒོ་ཁང་དང། ཁྱམས་སུ་འཚེད་པར་བྱེད་པ་དང། བཅོམ་ལྡན་འདས་ཀྱིས་བཀའ་སྩལ་པ། སྒོ་ཁང་དང། ཁྱམས་སུ་བཙོ་བར་མི་བྱའོ། །དགེ་སློང་དག། དེ་ལྟ་བས་ན་རུང་བའི་  
གནས་ཀྱི་གཞིར་མི་རུང་བ་ནི། བཅུ་པོ་འདི་དག་སྟེ། འདི་རྣམས་སུ་ཟས་ཀྱི་ཞལ་ཏ་མི་བྱའོ། །བཅུ་གང་ཞེ་ན། སྟེང་གཡོགས་མེད་པ་དང། སྒོ་ཁང་དང། ཁྱམས་དང། བསྲོ་ཁང་དང། ཁྲུས་ཁང་དང་  
རྒྱལ་པོའི་གནས་དང། མཆོད་རྟེན་གྱི་གནས་དང། མུ་སྟེགས་ཅན་གྱི་གནས་དང། ཁྱིམ་བདག་གི་གནས་དང། དགེ་སློང་མའི་དབྱར་ཁང་ངོ། །གཞི་བཅུ་པོ་འདི་དག་ནི། རུང་བ་མ་ཡིན་པའི་  
གནས་ཀྱི་གཞི་ཡིན་ཏེ། དེ་རྣམས་སུ་དགེ་སློང་གིས་ཟས་ཀྱི་ཞལ་ཏ་མི་བྱའོ། །ཞལ་ཏ་བྱེད་ན། འགལ་ཚབས་ཅན་དུ་འགྱུར་རོ། །སྡོམ་ནི་ནད་བུ་ཅན་དང་ཟས་དག་དང། གཡར་ཚུས་ལྷག་  
པ་དག་དང་ཡང། །ཚལ་གྱི་འབྲས་བུ་ཆུ་སྐྱེས་དང། །པདྨའི་རྩ་དང་ལུག་དག་གོ། གླེང་གཞི་ནི། མཉན་ཡོད་ནའོ། །མཉན་ཡོད་ན། དགེ་སློང་ནད་བུ་ཅན་ཞིག་ཡོད་པས་དེས་སྨན་པ་ལ་དྲིས་པ་  
བཞིན་བཟང་དག། ཁོ་བོ་ལ་སྨན་སྟོན་ཅིག། དེས་ནད་ཀྱི་གཞི་དྲིས་ནས་སྨྲས་པ། འཕགས་པ། ཐུག་པ་གསོལ་ཅིག་དང་སོས་པར་འགྱུར་རོ་།དེས་སྨྲས་པ། བཞིན་བཟང། བཅོམ་ལྡན་འདས་  
ཀྱིས་མ་གནང་ངོ། །སྨན་པས་སྨྲས་པ། འཕགས་པ། ཁྱོད་ཀྱི་སྟོན་པ་ཐུགས་རྗེ་ཅན་ཡིན་པས། འདི་ཉིད་ཀྱིས་རྐྱེན་བྱས་ནས་གནང་བར་འགྱུར་བའི་གནས་ཡོད་དོ། །དེས་སྐབས་དེ་དགེ་སློང་རྣམས་  
  
  
༄༅། །ལའོ། །དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང། བཅོམ་ལྡན་འདས་ཀྱིས་བཀའ་སྩལ་པ། གལ་ཏེ་སྨན་པས་ཐུག་པ་འཐུངས་ཤིག་ཅེས་ཟེར་  
ན༑ སྨན་པས་བསྒོ་བ་བཞིན་ཐུག་པ་བཏུང་བར་བྱ་སྟེ། དེ་ལ་འགྱོད་པར་མི་བྱའོ། །བཅོམ་ལྡན་འདས་ཀྱིས་སྨན་པས་བསྒོ་བ་བཞིན་ཐུག་པ་བཏུང་བར་བྱའོ། །ཞེས་བཀའ་སྩལ་པ་དང། དེའི་  
ནད་གཡོག་གིས་ཐུག་པ་གྲང་མོ་ཞིག་ཁྱེར་ཏེ་བྱིན་ནོ། །དེ་ནས་སྨན་པ་འོངས་ནས་དྲིས་པ། འཕགས་པ། ཁྱོད་བདེ་འམ། དེས་སྨྲས་པ། བཞིན་བཟང། མི་བདེའོ། །ཅི། ཁྱོད་ཀྱིས་ཐུག་པ་མ་གསོལ་  
ཏམ། འཐུངས་སོ། །ཅི་འདྲ་བ་ཞིག། གྲང་མོའོ། །འཕགས་པ། མ་ལེགས་པ་ཞིག་བགྱིས་སོ། །སང་ནི། དྲོན་མོ་གསོལ་ཅིག། དེ་ནས་དེའི་ནད་གཡོག་གིས་བསླངས་ནས་གྲང་མོ་ཁོ་ན་རྙེད་  
ནས། དེས་དེ་བསྲོས་ཏེ་བྱིན་ནོ། །དེ་ནས་སྨན་པ་འོངས་ཏེ་དེ་བཞིན་དུ་དྲིས་པ་དང། དེས་སྨྲས་པ། མི་བདེའོ། །ཅི། ཐུག་པ་མ་གསོལ་ཏམ། འཐུངས་སོ། །ཅི་འདྲ་བ་ཞིག། གྲང་མོ་ཞིག་བསྲོས་  
ནས་སོ། །འཕགས་པ། མ་ལེགས་པ་ཞིག་བགྱིས་སོ། །དེ་གྲང་སྟེ་བསྲོས་པ་ལགས་ཀྱི། སང་ནི། རང་བཞིན་གྱིས་དྲོན་པོར་མཛོད་ལ་གསོལ་ཅིག་དེ་ནས་དེའི་ནད་གཡོག་གིས། འབྲས་དང་  
སྣོད་སྟ་གོན་བྱས་ནས། གཙུག་ལག་ཁང་གི་ཕྱི་རོལ་གྱི་ཤིང་དྲུང་ཞིག་ཏུ་བཙོ་བར་བརྩམས་པ་ལས། དེ་ནས་ཁྭའི་རྟུག་པས། དེ་མ་རུང་བར་བྱས་པས། དགེ་སློང་དེ་ཕོངས་པར་གྱུར་པའི་  
  
  
དགེ་སློང་རྣམས་ལའོ། །དགེ་སློང་རྣམས་ཀྱིས་ནི་བཅོམ་ལྡན་འདས་ལ་གསོལ་པ་དང། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག། དེ་ལྟ་བས་ན། རུང་བའི་གནས་བསྐོ་བར་  
བྱའོ། །བཅོམ་ལྡན་འདས་ཀྱིས་རུང་བའི་གནས་བསྐོ་བར་བྱའོ། །ཞེས་བཀའ་སྩལ་པ་དང། དགེ་སློང་རྣམས་ཀྱིས། ཇི་འདྲ་བ་དང་ཇི་ཙམ་པ་མ་ཤེས་ནས། བཅོམ་ལྡན་འདས་ཀྱིས་བཀའ་སྩལ་པ། རུང་  
བའི་གནས་ལྔ་སྟེ། རྩོམ་པའི་མཐའ་ཅན་དང། སེམས་གཏོད་པའི་མཐའ་ཅན་དང། བ་ཉལ་བ་ལྟ་བུ་དང། སྟོང་པའི་གནས་དང་བསྐོས་པའོ། །དེ་ལ་རྩོམ་པའི་མཐའ་ཅན་ནི། འདི་ལྟ་སྟེ། དགེ་སློང་  
ལག་གི་བླས་གནས་རྩོམ་པ་ན། དེར་ཐོག་མར་གཞི་འདི་ནི། དགེ་འདུན་གྱི་རུང་བའི་གནས་སུ་འགྱུར་རོ། །ཞེས་སེམས་བསྐྱེད་ཅིང་ཚིག་ཏུ་སྨྲས་པ་སྟེ། འདི་ནི། རུང་བའི་གནས་རྩོམ་པའི་མཐའ་ཅན་ཞེས་  
བྱའོ། །སེམས་གཏོད་པའི་མཐའ་ཅན་གང་ཞེ་ན། འདི་ལྟ་སྟེ། དགེ་སློང་ལག་གི་བླས་དེར་ཐོག་མར་རྡོ་བ་འདེག་པ་ན། ཉེ་འཁོར་གྱི་དགེ་སློང་རྣམས་ལ་སྨྲས་པ། ཚེ་དང་ལྡན་པ་དག། གཞི་འདི་ནི་དགེ་  
འདུན་གྱི་རུང་བའི་གནས་སུ་འགྱུར་བར་ངེས་པར་ཟུངས་ཤིག། ངེས་པར་ཟུངས་ཤིག་ཅེས་བྱ་བ་སྟེ། འདི་ནི། སེམས་གཏོད་པའི་མཐའ་ཅན་ཞེས་བྱའོ། །བ་ཉལ་བ་ལྟ་བུ་གང་ཞེ་ན། གང་ལ་སྒོ་ཐ་དད་  
པར་གསེས་པ་སྟེ། འདི་ནི། བ་ཉལ་བ་ལྟ་བུ་ཞེས་བྱའོ། །གནས་སྟོང་པ་གང་ཞེ་ན། སྤངས་པའི་གནས་ཏེ། འདི་ནི། གནས་སྟོང་པ་ཞེས་བྱའོ། །བསྐོས་པ་གང་ཞེ་ན། གསོལ་བ་དང་གཉིས་ཀྱི་  
  
  
༄༅། །ལས་ཀྱིས་བསྐོས་པའོ། །དགེ་སློང་རྣམས་ཀྱིས་ཇི་ལྟར་བསྐོ་བ་མ་ཤེས་ནས། བཅོམ་ལྡན་འདས་ཀྱིས་བཀའ་སྩལ་པ། གནས་གང་ཞིག་ཐམས་ཅད་ཟིན་པར་བྱས་པ་  
ནང་མཚམས་དང། ཕྱི་རོལ་ཉེ་འཁོར་འདོམ་གང་དང་བཅས་པ་ལ་དགེ་འདུན་གྱིས་འདོད་ན་དེ་བསྐོ་བར་བྱའོ། །བསྐོ་བ་ཡང་འདི་ལྟར་བྱ་སྟེ། གནས་མལ་བཤམས་ལ། གཎྜཱི་བརྡུངས་ཏེ་  
དྲིས་པའི་ཚིག་གིས་དགེ་སློང་རྣམས་ལ་ཡང་དག་པར་བསྒོ་ལ། དགེ་འདུན་ཐམས་ཅད་འདུག་ཅིང་མཐུན་པར་གྱུར་པ་དང། དགེ་སློང་གཅིག་གིས་གསོལ་བ་བྱས་ཏེ་ལས་བྱའོ། །དགེ་འདུན་བཙུན་  
པ་རྣམས་གསན་དུ་གསོལ། གནས་ཐམས་ཅད་ལགས་པ། ནང་མཚམས་དང་ཕྱི་རོལ་ཉེ་འཁོར་འདོམ་གང་དང་བཅས་པ་འདི། དགེ་འདུན་གྱི་རུང་བའི་གནས་སུ་བསྐོ་ན། གལ་ཏེ་དགེ་འདུན་  
གྱིས་དུས་ལ་བབ་ཅིང་བཟོད་ན། དགེ་འདུན་གྱིས་གནང་བར་མཛོད་ཅིག་དང། དགེ་འདུན་གྱི་གནས་ཐམས་ཅད་ལགས་པ། ནང་མཚམས་དང། ཕྱི་རོལ་ཉེ་འཁོར་འདོམ་གང་དང་བཅས་པ་འདི་  
དགེ་འདུན་གྱི་རུང་བའི་གནས་སུ་བསྐོའོ། །འདི་ནི། གསོལ་པའོ། །ལས་ནི། འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། གནས་ཐམས་ཅད་ལགས་པ། ནང་མཚམས་དང་  
ཕྱི་རོལ་ཉེ་འཁོར་འདོམ་གང་དང་བཅས་པ་འདི། དགེ་འདུན་གྱི་རུང་བའི་གནས་སུ་བསྐོ་བར་བཞེད་དེ། དེའི་སླད་དུ་དགེ་འདུན་གྱིས་གནས་ཐམས་ཅད་ལགས་པ། ནང་མཚམས་དང། ཕྱི་  
  
  
དགེ་འདུན་གྱི་རུང་བའི་གནས་སུ་བསྐོ་ན། ཚེ་དང་ལྡན་པ་རྣམས་ལས། གང་དག། གནས་ཐམས་ཅད་ལགས་པ། ནང་ཚམས་དང། ཕྱི་རོལ་ཉེ་འཁོར་  
འདོམ་གང་དང་བཅས་པ་འདི། དགེ་འདུན་གྱི་རུང་བའི་གནས་སུ་བསྐོ་བར་བཟོད་པ་དེ་དག་ནི། ཅང་མ་གསུངས་ཤིག། གང་དག་མི་བཟོད་པ་དེ་དག་ནི། གསུངས་ཤིག། དགེ་འདུན་གྱིས་བཟོད་ཅིང་  
གནང་ནས། དགེ་འདུན་གྱིས་གནས་ཐམས་ཅད་བགྱིས་ལགས་པ། ནང་མཚམས་དང། ཕྱི་རོལ་ཉེ་འཁོར་འདོམ་གང་དང་བཅས་པ་འདི། དགེ་འདུན་གྱི་རུང་བའི་གནས་སུ་བསྐོས་ལགས་ཏེ། འདི་  
ལྟར་ཅང་མི་གསུང་པས་དེ་དེ་བཞིན་དུ་འཛིན་ཏོ། །གང་དུ་དགེ་འདུན་གྱི་རུང་བའི་གནས་སུ་བསྐོས་པ་དེར། གཉིས་སྐབས་དབྱེ་སྟེ། མཚམས་ཀྱི་ནང་དུ་བཙོས་པ་དང། མཚམས་ཀྱི་ནང་དུ་ཞག་ལོན་  
པའོ། །སངས་རྒྱས་བཅོམ་ལྡན་འདས་ཡངས་པ་ཅན་གྱི་སྤྲེའུ་རྫིང་གི་འགྲམ་ན་ཁང་པ་བརྩེགས་པའི་གནས་ན་བཞུགས་སོ། །ཡངས་པ་ཅན་ན་སྡེ་དཔོན་སེང་གེ་ཞེས་བྱ་བ་ཞིག་གནས་ཏེ། དེའི་ཉེན་  
ཀོར་ན་གནས་པ་རྣམས་ཀྱིས། དེའི་ཚེ་ཆེད་དུ་ཤ་ཁྱེར་ཏེ་འོངས་ནས། དེ་ཡང་ཟ་བར་བྱེད་དོ། །གང་གི་ཚེ་དེས། བཅོམ་ལྡན་འདས་ལས་བདེན་པ་མཐོང་བ་དེའི་ཚེ་མི་ཟ་བས། ཁྱེར་ཏེ་འོངས་ན་ཡང་  
དགེ་སློང་རྣམས་ལ་སྦྱིན་པར་བྱེད་དོ། །དགེ་སློང་རྣམས་ཀྱིས་ཀྱང་དེ་དག་ཟོས་པ་དང་མུ་སྟེགས་ཅན་རྣམས་སྨོད་པར་བྱེད། གཞོགས་འཕྱས་བྱེད། ཁ་ཟེར་བར་བྱེད་དེ། ཤེས་ལྡན་དག། སྡེ་  
  
  
༄༅། །དཔོན་སེང་གེའི་ཆེད་དུ་བྱས་ཏེ་ཤ་ཁྱེར་ཏེ་འོངས་ན་ནི་དེས་དེ་དག་མ་ཟོས་ལ། ཤཱཀྱའི་སྲས་ཀྱི་དགེ་སྦྱོང་རྣམས་ལ་བྱིན་པ་དང། ཤཱཀྱའི་སྲས་ཀྱི་དགེ་སྦྱོང་རྣམས་  
ཀྱིས་ཆེད་དུ་བྱས་པའི་ཤ་ནི། ཟོས་སོ། །ཞེས་བྱ་བའི་སྐབས་དེ་དག་དགེ་སློང་རྣམས་ཀྱིས་བཅོལ་ལྡན་འདས་ལ་གསོལ་པ་དང། བཅོམ་ལྡན་འདས་ཀྱིས་བཀའ་སྩལ་པ། ངས་གནས་གསུམ་  
གྱིས་རུང་བ་མ་ཡིན་པའི་ཤ་བཟའ་བར་མི་བྱའོ། །ཞེས་གསུངས་པ་གསུམ་གང་ཞེ་ན། བདག་གི་ཆེད་དུ་བྱས་པར་མངོན་སུམ་དུ་མཐོང་བ། རུང་བ་མ་ཡིན་པའི་ཤ་བཟའ་བར་མི་བྱའོ། །  
ཞེས་གསུངས་པ་དང། ཡིད་ཆེས་པ་ལས་ཁྱོད་ཀྱི་ཆེད་དུ་བྱས་པ་ཡིན་ནོ། །ཞེས་ཐོས་པ། རུང་བ་མ་ཡིན་པའི་ཤ་བཟའ་བར་མི་བྱའོ་།ཞེས་གསུངས་པ་དང། རང་ཉིད་ཀྱི་བློ་ལ་རྣམ་པར་  
རྟོག་པ་སྐྱེས་པ། ཚུལ་ལས་འདི་ནི། བདག་གི་ཆེད་དུ་བྱས་པ་ཡིན་ནོ། །སྙམ་དུ་རུང་བ་མ་ཡིན་པའི་ཤ་བཟའ་བར་མི་བྱའོ། །ཞེས་གསུངས་པ་ཡིན་ནོ། །དགེ་སློང་དག། ངས་གནས་  
གསུམ་གྱིས་རུང་བའི་ཤ་བཟའ་བར་བྱའོ། །ཞེས་གསུངས་པ། གསུམ་གང་ཞེ་ན། འདིས་བདག་གི་ཆེད་དུ་བྱེད་པར་མངོན་སུམ་དུ་མ་མཐོང་བ་རུང་བའི་ཤ་བཟའ་བར་བྱའོ། །ཞེས་  
གསུངས་པ་དང། ཡིད་ཆེས་པ་ལས་འདིས་ཁྱེད་ཀྱི་ཆེད་དུ་བྱས་པ་མ་ཡིན་ནོ། །ཞེས་ཐོས་པ། རུང་བའི་ཤ་བཟའ་བར་བྱའོ། །ཞེས་གསུངས་པ་དང། བདག་ཉིད་ཀྱི་བློ་ལ་རྣམ་པར་  
  
  
ཚུལ་ལས་འདི་བདག་གི་ཆེད་དུ་བྱས་པ་ཡིན་ནོ་སྙམ་པ་མ་སྐྱེས་པ། རུང་བའི་ཤ་བཟའ་བར་བྱའོ། །ཞེས་གསུངས་པ་ཡིན་ནོ།། །།གླེང་གཞི་ནི། མཉན་  
ཡོད་ནའོ། །མུ་གེ་དང་བཅས་པའི་དུས་བྱུང་ནས། དགེ་སློང་དག་ལྟོགས་པར་གྱུར་པས་དེ་རྣམས་གློས་ཕབ་སྟེ་འདུག་པ་དང། བྲམ་ཟེ་དང། ཁྱིམ་བདག་རྣམས་ཀྱིས་སྨྲས་པ། འཕགས་པ་  
དག། གཅིག་ཏུ་བརྩོན་པར་བྱ་བའི་བསྟན་པ་ལ། ཅིའི་སླད་དུ་གློས་ཕབ་སྟེ་བཞུགས་ཤིང། དགེ་བའི་ཕྱོགས་ལ་བརྩོན་པར་མི་མཛད། དེ་རྣམས་ཀྱིས་སྨྲས་པ། མུ་གེ་དང་བཅས་པའི་  
དུས་བྱུང་བས། བསོད་སྙོམས་ལྟོ་འགྲངས་པར་མི་རྙེད་པས། ཁོ་བོ་ཅག་ལྟོགས་ཏེ་ཉམ་ཆུང་བས་དེས་ན་གློས་ཕབ་སྟེ་འདུག་གོ། དེ་རྣམས་ཀྱིས་སྨྲས་པ། ཅི་སྟེ་ཞལ་ཚུས་མི་གསོལ་  
བཅོམ་ལྡན་འདས་ཀྱིས་མ་གནང་ངོ། །ཁྱོད་ཀྱི་སྟོན་པ་ནི། ཐུགས་རྗེ་ཅན་ཡིན་པས། གནང་བར་འགྱུར་བ་གང་ཡིན་པའི་གནས་དེ་ཡོད་དོ་།ཞེས་བྱ་བའི་སྐབས་དེ། དགེ་སློང་རྣམས་ཀྱིས་  
བཅོམ་ལྡན་འདས་ལ་གསོལ་བ་དང། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག། དེའི་ཕྱིར་རྗེས་སུ་གནང་སྟེ། མུ་གེའི་སྡུག་བསྔལ་དགོན་པ་འདི་ལྟ་བུར་དགེ་སློང་རྣམས་  
ཀྱིས་གཡར་ཚུས་བཟའ་བར་བྱ་སྟེ། འདི་ལ་འགྱོད་པར་མི་བྱའོ།།།།གླེང་གཞི་ནི། མཉན་ཡོད་ནའོ། །མུ་གེ་དང་བཅས་པའི་དུས་བྱུང་ནས། དགེ་སློང་རྣམས་ལ་བྲམ་ཟེ་དང་  
  
  
༄༅། །ཁྱིམ་བདག་དད་པ་ཅན་རྣམས་ཀྱིས་སྨྲས་པ། འཕགས་པ་དག། འདི་ཉིད་དུ་ཟས་ཀྱི་བྱ་བ་མཛོད་ཅིག། དེ་རྣམས་ཀྱིས་ཟས་ཀྱི་བྱ་བ་བྱས་ནས་བསོད་སྙོམས་སྔར་རྙེད་  
པ་ཁྱེར་ནས་གཙུག་ལག་ཁང་དུ་སོང་སྟེ། དེ་རྣམས་ཀྱིས་མུ་གེའི་སྐྱོན་གྱིས་དེ་ཡང་བཟའ་བར་འདོད་ན། འོན་ཀྱང་འགྱོད་པས་མ་ཟོས་པའི་སྐབས་དེ། དགེ་སློང་རྣམས་ཀྱིས་བཅོམ་ལྡན་འདས་  
ལ་གསོལ་པ་དང། བཅོམ་ལྡན་འདས་ཀྱིས་བཀའ་སྩལ་པ། དེའི་ཕྱིར་རྗེས་སུ་གནང་སྟེ། མུ་གེའི་སྡུག་བསྔལ་དགོན་པ་འདི་ལྟ་བུར་འདོད་ན། སྔར་བླངས་ཟིན་ཏོ་སྙམ་དུ་སེམས་ལ། སྔར་  
རྙེད་པ་ཡང་བཟའ་བར་བྱ་སྟེ། འདི་ལ་འགྱོད་པར་མི་བྱའོ།།།།གླེང་གཞི་ནི། མཉན་ཡོད་ནའོ། །མུ་གེ་དང་བཅས་པའི་དུས་བྱུང་ནས། བྲམ་ཟེ་དང། ཁྱིམ་བདག་དད་པ་ཅན་  
རྣམས་ཀྱིས། དགེ་སློང་རྣམས་ཁྱིམ་གྱི་ནང་དུ་ཟས་ལ་མགྲོན་དུ་བོས་ནས་དེ་རྣམས་ཀྱིས་ཟོས་པ་དང། བཅའ་བ་ལས་ལྷག་མ་ཞིག་ལུས་སོ་།བྲམ་ཟེ་དང། ཁྱིམ་བདག་རྣམས་ཀྱིས་སྨྲས་པ་  
འཕགས་པ་དག་ཁྱེད་ཀྱི་ཆེད་དུ་སྟ་གོན་བགྱིས་པ་ལགས་ཀྱི་བསྣམས་ཏེ་བཞུད་ལ་ཕྱིས་གསོལ་ཅིག། དེ་རྣམས་ཀྱིས་ཁྱེར་ཏེ་དོང་ངོ། །དོང་ནས་དེ་བཟའ་བར་འདོད་ནས་འགྱོད་པས་མ་ཟོས་  
པའི་སྐབས་དེ། དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང། བཅོམ་ལྡན་འདས་ཀྱིས་བཀའ་སྩལ་པ། དེའི་ཕྱིར་རྗེས་སུ་གནང་སྟེ། མུ་གེའི་སྡུག་བསྔལ་དགོན་པ་འདི་  
  
  
འདི་དག་ནི། བྱིན་པ་ཡིན་ནོ། །སྙམ་དུ་བསམ་ནས་བཟའ་བར་བྱ་སྟེ། དེ་ལ་འགྱོད་པར་མི་བྱའོ།། །།གླེང་གཞི་ནི། མཉན་ཡོད་ནའོ། །མུ་གེ་དང་བཅས་པའི་དུས་བྱུང་  
ནས། བྲམ་ཟེ་དང། ཁྱིམ་བདག་དད་པ་ཅན་རྣམས་ཀྱིས། དགེ་སློང་རྣམས་ཟས་ལ་མགྲོན་དུ་བོས་ཏེ། དེ་རྣམས་ཀྱིས་ཟོས་ནས། བཅའ་བ་ལ་སོགས་པ་ཅུང་ཟད་ཅིག་ལྷག་སྟེ། དགེ་སློང་རྣམས་དོང་  
བ་དང། བྲམ་ཟེ་དང་ཁྱིམ་བདག་རྣམས་ཀྱིས་སྨྲས་པ། འདི་ནི་བདག་ཅག་གིས་འཕགས་པ་དག་ཁོ་ན་ལ་ཡོངས་སུ་བཏང་བ་ལགས་ཏེ་འཚལ་ཏེ་མཆིས་ལ། ཁྱེད་ཁོ་ན་ལ་དབུལ་ལོ་ཞེས་དེ་  
རྣམས་ཀྱིས་ཁྱེར་ཏེ་འོངས་པ་དང། དགེ་སློང་རྣམས་དེ་ལ་ཡང་ཟ་བར་འདོད་ནས་འགྱོད་པས་མ་ཟོས་པའི་སྐབས་དེ། དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང། བཅོམ་ལྡན་  
འདས་ཀྱིས་བཀའ་སྩལ་པ། དེའི་ཕྱིར་རྗེས་སུ་གནང་སྟེ། མུ་གེའི་སྡུག་བསྔལ་དགོན་པ་འདི་ལྟ་བུར། སྔར་ཡོངས་སུ་བཏང་བའོ་།སྙམ་དུ་བསམ་ནས་བཟའ་བར་བྱ་སྟེ། དེ་ལ་འགྱོད་པར་མི་  
བྱའོ།། །།གླེང་གཞི་ནི། མཉན་ཡོད་ནའོ། །བྲམ་ཟེ་དང་ཁྱིམ་བདག་དད་པ་ཅན་རྣམས་ཀྱིས་ནུབ་ཕྱོགས་ཀྱི་ཚལ་ན་ཡོད་པའི་འབྲས་བུ་རྣམས་གྲུབ་ནས། དེ་རྣམས་ཀྱིས་བསམ་པ་  
འདི་དག་ནི། རྙེད་དཀའ་བ་ཡིན་པས། འཕགས་པ་རྣམས་ལ་དབུལ་ལོ་།ཞེས་དེ་དག་གིས་དགེ་སློང་རྣམས་ཟས་ཟོས་ནས་སྤངས་པ་བྱས་པ་རྣམས་ལ་དེ་དག་བྱིན་པ་དང། དགེ་སློང་རྣམས་  
  
  
༄༅། །ཀྱིས་སྤངས་པ་བྱས་ཟིན་ཏོ། །ཞེས་འགྱོད་པས་མ་ཟོས་པ་དང། བྲམ་ཟེ་དང་ཁྱིམ་བདག་དད་པ་ཅན་རྣམས་ཀྱིས་སྨྲས་པ་འཕགས་པ་དག། གང་གི་ཚེ་བཅོམ་ལྡན་  
འདས་འཇིག་རྟེན་དུ་མ་བྱུང་བ་དེའི་ཚེ། མུ་སྟེགས་ཅན་རྣམས་ལ་ཡོན་གནས་བགྱིད་པ་ལས། ད་ནི། བཅོམ་ལྡན་འདས་འཇིག་རྟེན་དུ་བྱུང་ནས་ཁྱེད་རྣམས་ཀྱང་ད་ནི་ཡོན་གནས་སུ་གྱུར་  
པ་ལགས་ན། གལ་ཏེ་ཁྱེད་ཀྱིས་མ་བཞེས་ན། ཅི། བདག་ཅག་ནི། དགེ་བའི་བཤུལ་རྒྱགས་དང་བྲལ་ཏེ་འཇིག་རྟེན་འདི་ནས་འཇིག་རྟེན་ཕ་རོལ་ཏུ་མཆི་བར་བྒྱིའམ། དེ་ལྟ་བས་ན་  
ཐུགས་བརྩེ་བས་བཞེས་ཤིག་པའི་སྐབས་དེ། དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང། བཅོམ་ལྡན་འདས་ཀྱིས་བཀའ་སྩལ་པ། དེའི་ཕྱིར་རྗེས་སུ་གནང་སྟེ། རྙེད་  
པར་དཀའ་བ་ཡིན་ནོ། །སྙམ་དུ་བསམ་ནས་བཟའ་བར་བྱ་སྟེ། དེ་ལ་འགྱོད་པར་མི་བྱའོ། །དེ་ལ། ཚལ་ན་ཡོད་པའི་འབྲས་བུ་ནི། འདི་དག་ཡིན་ཏེ། རྒུན་འབྲུམ་དང། བལ་པོ་སེའུ་  
དང། འབྲ་གོ་དང། སྟར་ཀ་དང། ཡོན་ཚེ་དང། ཤིང་ཏོག་ཨུར་མ་ན་དང། ཤིང་ཏོག་ཨུ་རུ་མ་ཡི་ཀ་དང། ཤིང་ཏོག་ནི་ཀེ་ཙ་དང་ཤིང་ཏོག་བ་བཧུ་དང། ཤིང་ཏོག་སིན་ཙི་  
ཀའོ།། །།གླེང་གཞི་ནི། མཉན་ཡོད་ནའོ། །བྲམ་ཟེ་དང། ཁྱིམ་བདག་དད་པ་ཅན་རྣམས་ཀྱིས། དགེ་སློང་རྣམས་ཟས་ཟོས་ཟིན་པ་དང་ཆུ་ནས་སྐྱེས་པ་དག་ཕུལ་  
  
  
དགེ་སློང་རྣམས་འདོད་ཀྱང་སྤངས་པ་བྱས་ཟིན་ཏོ་།ཞེས་འགྱོད་པས་མ་ཟོས་པའི་སྐབས་དེ། དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང། བཅོམ་ལྡན་འདས་ཀྱིས་  
བཀའ་སྩལ་པ། རྙེད་དཀའ་བ་ཡིན་ནོ། །སྙམ་དུ་བསམ་ནས་བཟའ་བར་བྱ་སྟེ། དེ་ལ་འགྱོད་པར་མི་བྱའོ། །དེ་ལ། ཆུ་ནས་སྐྱེ་བ་ནི་འདི་དག་ཡིན་ཏེ། ཨུཏྤ་ལའི་རྩ་བ་དང། པདྨའི་རྩ་བ་དང་  
ཀུ་མུ་དའི་ས་བོན་དང། པདྨའི་ས་བོན་ནོ། །གླེང་གཞི་ནི། མཉན་ཡོད་ནའོ། །ཚེ་དང་ལྡན་པ་ཤཱ་རིའི་བུ་ཁམས་མ་སྙོམས་པས་ཁྲག་དང་བད་ཀན་འཁྲུགས་པར་གྱུར་ཏོ། །དེའི་རིམ་གྲོ་བྱེད་པ་ཚེ་  
དང་ལྡན་པ་མོའུ་འགལ་གྱི་བུ་ཆེན་པོས་བསམ་པ། བདག་རང་གི་བློས་ནི། ཚེ་དང་ལྡན་པ་ཤཱ་རིའི་བུ་ལ་ལན་མང་དུ་རིམ་གྲོ་བྱས་ཀྱི། ལན་འགའ་ཡང་སྨན་པ་ལ་མ་དྲིས་ཀྱི། མ་ལ་བདག་གིས་  
དྲིའོ་སྙམ་ནས། དེས་སྨན་པ་ལ་དྲིས་པ། བཞིན་བཟང། ཚེ་དང་ལྡན་པ་ཤཱ་རིའི་བུ་ཁྲག་དང་བད་ཀན་འཁྲུགས་པར་གྱུར་ན། དེའི་སྨན་སྟོན་ཅིག། དེས་སྨྲས་པ། འཕགས་པ། པདྨའི་རྩ་བའི་  
འོ་མ་སྩོལ་ཅིག་དང་སོས་པར་འགྱུར་རོ། །ཚེ་དང་ལྡན་པ་མོའུ་འགལ་གྱི་བུ་ཆེན་པོས་བསམ་པ། གལ་ཏེ་བདག་གིས་ཚེ་དང་ལྡན་པ་ཤཱ་རིའི་བུ་ལ་པདྨའི་རྩ་བ་ཕལ་བའི་འོ་མས་རིམ་གྲོ་བྱ་བ་ནི་  
བདག་གི་ཆ་མ་ཡིན་ནོ། །སྙམ་དུ་བསམ་ནས། ཇི་ལྟར་སེམས་མཉམ་པར་བཞག་པས་མཉན་ཡོད་ནས་མི་སྣང་བར་གྱུར་ཏེ་དལ་གྱིས་འབབ་ཅེས་བྱ་བའི་འགྲམ་དུ་ཕྱིན་པར་འགྱུར་བ་དེ་ལྟ་བུའི་  
  
  
༄༅། །ཏིང་ངེ་འཛིན་ལ་སྙོམས་པར་ཞུགས་པ་དང། ཀླུའི་རྒྱལ་པོ་རབ་བརྟན་གྱི་གནས་དང་ཉེ་བར་གྱུར་པ་དང། དེ་ནས་ཀླུའི་རྒྱལ་པོ་རབ་བརྟན་གྱིས་མཐོང་ནས་སྨྲས་  
པ༑ འཕགས་པ། དགོས་པ་ཅི་ཞིག་གི་ཕྱིར་བྱོན། དེས་སྨྲས་པ། ཚེ་དང་ལྡན་པ་ཤཱ་རིའི་བུ་ཁྲག་དང་བད་ཀན་འཁྲུགས་ནས། དེ་ལ་སྨན་པས་པདྨའི་རྩ་བའི་འོ་མ་བསྟན་ཏོ། །ཀླུའི་  
རྒྱལ་པོ་རབ་བརྟན་གྱིས་སྨྲས་པ། འཕགས་པ། གལ་ཏེ་དེ་ལྟ་ན་རེ་ཞིག་གཞེས་ཤིག། དེ་དལ་གྱིས་འབབ་ཀྱི་ནང་དུ་ཞུགས་ནས་མིའི་ཚད་ཙམ་གྱི་པདྨའི་རྩ་བ་དག་བཏོན་ཅིང་བཏོན་ཅིང་  
པདྨའི་རྩ་བའི་འོ་མ་པདྨའི་འདབ་མའི་སྐྱོ་རར་གཟར་ནས་ཚེ་དང་ལྡན་པ་མོའུ་འགལ་གྱི་བུ་ཆེན་པོའི་ལྷུང་བཟེད་བཀང་ངོ་།ཚེ་དང་ལྡན་པ་མོའུ་འགལ་གྱི་བུ་ཆེན་པོས་པདྨའི་རྩ་བ་གཤགས་  
པ་ལ་བལྟ་བར་བརྩམས་པ་དང། དེ་ནས་ཀླུའི་རྒྱལ་པོ་རབ་བརྟན་གྱིས་སྨྲས་པ། འཕགས་པ་ཅི་གཟིགས། པདྨའི་རྩ་བ་དག་གསོལ་བར་བཞེད་དམ། དེ་ཅང་མི་སྨྲ་བར་འདུག་པ་དང་  
སྨྲས་པ། འཕགས་པ་བཞུད་ཅིག་དང་བསྐུར་རོ། །དེ་ནས་ཚེ་དང་ལྡན་པ་མོའུ་འགལ་གྱི་བུ་ཆེན་པོས། པདྨའི་རྩ་བའི་འོ་མས་ལྷུང་བཟེད་བཀང་བ་ཁྱེར་ནས་དལ་གྱིས་འབབ་ཀྱི་འགྲམ་  
ནས་མི་སྣང་བར་བྱས་ཏེ་མཉན་ཡོད་ཀྱི་རྒྱལ་བུ་རྒྱལ་བྱེད་ཀྱི་ཚལ། མགོན་མེད་ཟས་སྦྱིན་གྱི་ཀུན་དགའ་ར་བར་ཕྱིན་ཏོ། །དེ་ནས་ཚེ་དང་ལྡན་པ་ཤཱ་རིའི་བུས་སྨན་པས་བསྟན་པ་བཞིན་  
  
  
།ཀླུའི་རྒྱལ་པོ་རབ་བརྟན་གྱིས་ཀྱང་གླང་པོ་ཆེ་ནག་པོའི་ཆ་བྱད་འཆང་ལ་པདྨའི་རྩ་བ་ཁུར་གཅིག་བསྐུར་ནས། མཉན་ཡོད་ཀྱི་རྒྱལ་བུ་རྒྱལ་བྱེད་ཀྱི་  
ཚལ་དུ་སོང་ལ། གཙུག་ལག་ཁང་གི་ཁྱིམ་གྱི་མདུན་དུ་ཞོག་ལ་ཤོག། དེ་རླུང་གི་ཤུགས་ལྟར་མགྱོགས་པའི་མཐུས། མཉན་ཡོད་ཀྱི་རྒྱལ་བུ་རྒྱལ་བྱེད་ཀྱི་ཚལ་གྱི་གཙུག་ལག་ཁང་དུ་འོངས་ནས་  
པདྨའི་རྩ་བ་རྣམས་ཁྱམས་ཀྱི་མདུན་དུ་བཞག་ནས། སླར་ལོག་པ་ལས། ལམ་གྱི་ཕྱེད་ན་ཚལ་གྱི་བལ་གླང་མོ་ཞིག་ཡོད་པ་དང་ལྷན་ཅིག་འདུས་པར་གྱུར་ཏོ། །དུས་གཞན་ཞིག་ན། བལ་གླང་མོ་དེ་  
ལས་བལ་གླང་ཕྲུག་གུ་ཞིག་འབྲངས་ཏེ། འབྲངས་པའི་མོད་ལ་སེང་གེའི་སྒྲ་འབྱིན་ཏོ། །དེ་ནས་བལ་གླང་མོ་དེ་སྐྲག་པས་གཅིན་རྟུག་ཤོར་ནས། བལ་གླང་ཕྲུག་གུ་པོར་ཏེ་བྲོས་སོ། །དེ་ནས་རྒྱལ་  
པོའི་ཁབ་ན་གནས་པའི་ཤིང་མཁན་ཞིག་ཤིང་གི་ཆེད་དུ་ཚལ་དུ་སོང་བ་ལས། བལ་གླང་ཕྲུག་གུ་དེ་མཐོང་ནས་ཁྱིམ་དུ་བླངས་བསྙུན་གསོས་བསྐྱེད་དེ། ནོར་གྱིས་བསྐྱངས་པས། མིང་ནོར་སྐྱོང་  
ནོར་སྐྱོང་ཞེས་བྱ་བར་གྲགས་སོ། །ཁ་ཅིག་ནི། རྒྱལ་པོ་གསལ་རྒྱལ་གྱིས་རྒྱལ་པོ་གཟུགས་ཅན་སྙིང་པོ་ལ་ནོར་སྐྱོང་སྐྱེས་སུ་བསྐུར་བ་ལས་དེ་མཉན་ཡོད་ཀྱི་ཡུལ་ན་གནས་པ་ལ་སྐྱེ་བོས་ནོར་གྱིས་  
བསྐྱངས་པས་ན། ནོར་སྐྱོང་ཞེས་འདོན་ཏོ། །པདྨའི་རྩ་བ་ཁ་ཅིག་ནི། ཚེ་དང་ལྡན་པ་མོའུ་འགལ་གྱི་བུ་ཆེན་པོས་ཟོས། ཁ་ཅིག་ནི། ཚེ་དང་ལྡན་པ་ཤཱ་རིའི་བུས། ཁ་ཅིག་ནི། དགེ་འདུན་  
  
  
༄༅། །ལ་བྲིམས་པ་ལས་འོན་ཀྱང་ལྷག་པར་གྱུར་ཏོ། །དེ་ནས་དགེ་སློང་རྣམས་ཀྱིས་སྤངས་པ་བྱས་ནས་ཀྱང་ཟ་འདོད་ན། བདག་ཅག་གིས་སྤངས་པ་བྱས་སོ། །ཞེས་མ་  
ཟོས་པའི་སྐབས་དེ། དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག། མི་རྣམས་ཀྱིས་ལྷའི་པདྨའི་རྩ་རྙེད་པར་  
དཀའ་བས་དེའི་ཕྱིར་རྗེས་སུ་གནང་ངོ། །པདྨའི་རྩ་བ་རྙེད་པར་དཀའ་བ་ཡིན་ནོ། །སྙམ་དུ་བསམ་ནས་བཟའ་བར་བྱ་སྟེ། དེ་ལ་འགྱོད་པར་མི་བྱའོ།། །།གླེང་གཞི་  
ནི༑ མཉན་ཡོད་ནའོ། །དེའི་ཚེ་གྲོང་ཁྱེར་བཟང་བྱེད་ན་བསོད་ནམས་ཆེན་པོར་ཤེས་པར་བྱ་བ་དྲུག་གནས་ཏེ། ཁྱིམ་བདག་ལུག་ཅེས་བྱ་བ་དང། ལུག་གི་ཆུང་མ་དང། ལུག་གི་བུ་  
དང། ལུག་གི་མནའ་མ་དང། ལུག་གི་བྲན་ཕོ་དང། ལུག་གི་བྲན་མོའོ། །ཁྱིམ་བདག་ལུག་བསོད་ནམས་ཆེ་བར་ཇི་ལྟར་ཤེས་ཤེ་ན། གལ་ཏེ་བང་མཛོད་སྟོང་པ་རྣམས་ལ་བལྟས་  
ན༑ མཐོང་མ་ཐག་ཁོ་ནར་གང་བར་འགྱུར་ཏེ། དེ་ལྟར་ན། ཁྱིམ་བདག་ལུག་བསོད་ནམས་ཆེ་བར་ཤེས་སོ། །ལུག་གི་ཆུང་མ་ཇི་ལྟ་བུ་ཞེ་ན། དེས་གཅིག་གི་དོན་དུ་སྣོད་དུ་བཙོས་  
པ་ནི། བརྒྱ་སྟོང་གི་བཟའ་བ་འབྱུང་སྟེ། ལུག་གི་ཆུང་མ་ནི། དེ་ལྟ་བུ་ཡིན་ནོ། །ལུག་གི་བུ་ནི། ཇི་ལྟ་བུ་ཞེ་ན། དེའི་རྐེད་པ་ལ་ལྔ་བརྒྱ་བའི་སྣོད་བཏགས་ཏེ་འདུག་ལ། དེས་གང་གི་  
  
  
སྟོང་ཡོངས་སུ་བཏང་བ་དེའི་ཚེ། དེ་བཞིན་དུ་གང་བར་འདུག་སྟེ། ཡོངས་སུ་ཟད་པར་མི་འགྱུར་ཏེ། ལུག་གི་བུ་ནི། དེ་ལྟ་བུ་ཡིན་ནོ། །ལུག་གི་མནའ་མ་ཇི་ལྟ་བུ་ཞེ་ན། དེས་  
གཅིག་གི་དོན་དུ་དྲི་སྦྱར་ན། བརྒྱ་སྟོང་ཁྱེད་པར་འགྱུར་ཏེ། ལུག་གི་མནའ་མ་ནི། དེ་ལྟ་བུ་ཡིན་ནོ། །ལུག་གི་བྲན་ཕོ་ཇི་ལྟ་བུ་ཞེ་ན། དེས་གང་གི་ཚེ་ཞིང་ལ་རོལ་གཅིག་རྨོས་པ་དེའི་ཚེ། ཞིང་  
ལ་རོལ་བདུན་རྨོས་པར་འགྱུར་ཏེ། ལུག་གི་བྲན་ཕོ་ནི། དེ་ལྟ་བུ་ཡིན་ནོ། །ལུག་གི་བྲན་མོ་ནི། ཇི་ལྟར་བསོད་ནམས་ཆེ་བར་ཤེས་ཤེ་ན། དེ་གང་གི་ཚེ་འབྲས་གཏུན་གང་ཙམ་དྲུས་པ་དེའི་  
ཚེ༑ བདུན་ཙམ་དུ་སྐྱེས་པར་འགྱུར་ཏེ། དེ་ལྟར་ན། ལུག་གི་བྲན་མོ་བསོད་ནམས་ཆེ་བ་ཡིན་ནོ། །དེ་ནས་བཅོམ་ལྡན་འདས་ཀྱིས། ཁྱིམ་བདག་ལུག་གདུལ་བའི་དུས་མཁྱེན་ནས། ཚེ་དང་  
ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་སོང་ལ་དགེ་སློང་རྣམས་ལ་དགེ་སློང་དག། དེ་བཞིན་གཤེགས་པ་ནི། ལྗོངས་རྒྱུ་ཞིང་གྲོང་ཁྱེར་བཟང་བྱེད་དུ་གཤེགས་ཀྱི། ཁྱེད་ཅག་  
ལས། གང་ཞིག་དེ་བཞིན་གཤེགས་པ་དང་ཐབས་ཅིག་ཏུ་ལྗོངས་རྒྱུ་ཞིང་གྲོང་ཁྱེར་བཟང་བྱེད་དུ་འདོང་བར་སྤྲོ་བ་དེ་ནི། ཆོས་གོས་རྣམས་ལོངས་ཤིག། ཅེས་སྒོས་ཤིག། བཙུན་  
པ༑ བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ནས། དགེ་སློང་རྣམས་ལ་སྨྲས་པ། ཚེ་དང་ལྡན་པ་དག། བཅོམ་ལྡན་འདས་ལྗོངས་  
  
  
༄༅། །རྒྱུ་ཞིང་གྲོང་ཁྱེར་བཟང་བྱེད་དུ་གཤེགས་ཀྱི། ཁྱེད་ཅག་ལས། གང་ཞིག་དེ་བཞིན་གཤེགས་པ་དང་ཐབས་ཅིག་ཏུ་ལྗོངས་རྒྱུ་ཞིང་གྲོང་ཁྱེར་བཟང་བྱེད་དུ་འདོང་  
བར་སྤྲོ་བ་དེ་ནི། ཆོས་གོས་རྣམས་ལོངས་ཤིག། ཚེ་དང་ལྡན་པ་བཀའ་བཞིན་འཚལ་ཞེས་དགེ་སློང་དེ་རྣམས་ཀྱིས་ཚེ་དང་ལྡན་པ་ཀུན་དགའ་བོ་ལས་མཉན་ཏོ། །དེ་ནས་བཅོམ་  
ལྡན་འདས་དུལ་བ་འཁོར་དུལ་བ། ཞི་བ་འཁོར་ཞི་བ། དགྲ་བཅོམ་ཕ་འཁོར་དགྲ་བཅོམ་པ་དང། ལྗོངས་རྒྱུ་ཞིང་གྲོང་ཁྱེར་བཟང་བྱེད་དུ་གཤེགས་སོ། །གང་གི་ཚེ་བཅོམ་ལྡན་  
འདས་ཀྱིས་མཉན་ཡོད་དུ་ཆོ་འཕྲུལ་ཆེན་པོ་བསྟན་པ་དེའི་ཚེ། མུ་སྟེགས་ཅན་རྣམས་མཐའ་འཁོབ་ཏུ་དོང་བ་ལས། དེ་ནས་ཁ་ཅིག་གྲོང་ཁྱེར་བཟང་བྱེད་དུ་དོང་ནས་གནས་པ་དེ་རྣམས་  
ཀྱིས། དགེ་སྦྱོང་གོའུ་ཏ་མ་འོང་ངོ། །ཞེས་ཐོས་སོ། །ཐོས་ནས་ཀྱང་རོད་རོད་པོར་གྱུར་ནས། བདག་ཅག་སྔོན་ནི། དགེ་སྦྱོང་གོའུ་ཏ་མས་ཡུལ་དབུས་ནས་སྤྱུགས་སོ། །དེ་གལ་ཏེ་  
འདིར་འོངས་ན། གདོན་མི་ཟ་བར་བདག་ཅག་འདི་ནས་སྤྱུགས་པར་འགྱུར་གྱི། དེ་ལ་ཐབས་ཤིག་བཤམ་པར་བྱའོ། །སྙམ་མོ། །དེ་རྣམས་རིགས་ཀྱི་ཁྱིམ་བདག་ཏུ་དོང་ནས་སྨྲས་པ་  
ཆོས་ཐོབ་པར་གྱུར་ཅིག། ཆོས་ཐོབ་པར་གྱུར་ཅིག། འཕགས་པ་དག། དེ་ཅི་ལགས། ཤེས་ལྡན་དག། བལྟས་ཟིན་གྱི། འགྲོའོ། །ཅིའི་སླད་དུ། རེ་ཞིག་ཁྱེད་ཅག་གི་འབྱོར་  
  
  
ཁོ་བོ་ཅག་གིས་མཐོང་གི། ཇི་སྲིད་རྒུད་པ་མ་མཐོང་བ་དེའི་བར་དུ་འདོང་ངོ། །འཕགས་པ་དག། བདག་ཅག་ལ་རྒུད་པ་ཅི་ཞིག་འབྱུང་བར་འགྱུར་ལགས། ཤེས་  
ལྡན་དག། དགེ་སྦྱོང་གོའུ་ཏ་མ་སྤུ་གྲིའི་སེར་བ་འབེབས་ཤིང། དུ་མ་ཞིག་བུ་མེད་པ་དང། ཁྱིམ་ཐབ་མེད་པར་བྱེད་ཅིང་འོང་ངོ་།འཕགས་པ་དང། གལ་ཏེ་དེ་ལྟ་ན། གང་གི་དུས་ཁོ་ནར་  
གཞེས་པར་བགྱི་བ་དེ་ཁོ་ནའི་དུས་སུ་བདག་ཅག་སྤང་བར་བྒྱིའམ་བཞུགས་ཤིག། མ་བཞུད་ཅིག། དེ་རྣམས་ཀྱིས་སྨྲས་པ། བདག་ཅག་ཅི་སྟེ་འདུག། ཁྱེད་ཅག་ཁོ་བོ་ཅག་གི་ཉན་  
དུ་མི་བཏུབ་བོ། །འཕགས་པ་དག། གསུངས་ཤིག། མཉན་པར་བགྱིའོ། །དེ་རྣམས་ཀྱིས་སྨྲས་པ། ཤེས་ལྡན་དག། གྲོང་ཁྱེར་བཟང་བྱེད་ཀྱི་ཉེ་འཁོར་གྱི་སྐྱེ་བོའི་ཚོགས་ཐམས་ཅད་  
གནས་ནས་ཕྱུང་ལ། གྲོང་ཁྱེར་བཟང་བྱེད་ཀྱི་ནང་དུ་ཚུད་ཅིག་རྩྭ་སྔོན་པོ་རྣམས་ནི། རྔོས་ཤིག། འདུག་གནས་རྣམས་ནི། བཤིག་ཅིག། མེ་ཏོག་དང་འབྲས་བུའི་ཤིང་རྣམས་ནི། ཆོད་  
ཅིག། ཆུ་རྣམས་ནི། དུག་བླུགས་ཤིག། དེ་རྣམས་ཀྱིས་སྨྲས་པ། འཕགས་པ་དག། བཞུགས་ཤིག་དང། ཐམས་ཅད་བགྱིའོ། །དེ་ནས་དེ་རྣམས་ཀྱིས་གྲོང་ཁྱེར་བཟང་བྱེད་ཀྱི་ཉེ་  
འཁོར་གྱི་སྐྱེ་བོའི་ཚོགས་ཐམས་ཅད་གནས་ནས་བཏོན་ནས་གྲོང་ཁྱེར་བཟང་བྱེད་ཀྱི་ནང་དུ་བཙུད་དེ། རྩྭ་སྔོན་པོ་རྣམས་ནི། བརྔས་འདུག་གནས་རྣམས་ནི། བཤིག། མེ་ཏོག་དང་  
  
  
༄༅། །འབྲས་བུའི་ཤིང་རྣམས་ནི། བཅད། ཆུ་རྣམས་ནི། དུག་བླུགས་སོ། །དེ་ནས་ལྷ་རྣམས་ཀྱི་དབང་པོ་བརྒྱ་བྱིན་གྱིས་བསམ་པ། བཅོམ་ལྡན་འདས་ལ་བཀུར་  
སྟི་མ་ཡིན་པ་བྱེད་པ་ཡལ་བར་དོར་བ་ནི། བདག་གི་ཆ་མ་ཡིན་ཏེ་འདི་ལྟར། བཅོམ་ལྡན་འདས་ཀྱིས་བསྐལ་པ་གྲངས་མེད་པ་གསུམ་དུ་དཀའ་བ་བརྒྱ་སྟོང་དུ་མས་ཕ་རོལ་ཏུ་ཕྱིན་པ་དྲུག་  
ཡོངས་སུ་རྫོགས་པར་མཛད་པས། བླ་ན་མེད་པའི་ཡེ་ཤེས་བརྙེས་པའི་བཅོམ་ལྡན་འདས་དེ། འཇིག་རྟེན་ཐམས་ཅད་མེད་པའི་ཡུལ་སྟོང་དུ་རྒྱུ་ཞིང་གཤེགས་པར་བྱའམ། མ་ལ་  
བདག་གིས་བཅོམ་ལྡན་འདས་ཉན་ཐོས་ཀྱི་དགེ་འདུན་དང་ཐབས་ཅིག་ཏུ་བདེ་བ་ལ་རེག་པར་བྱའོ། །སྙམ་ནས། དེས་རླུང་གཏོང་བའི་ལྷའི་བུ་ལ་བསྒོ་བ། སོང་ལ་ཆུ་དུག་ཅན་རྣམས་སྐོམས་  
ཤིག་ཆར་པ་འབེབས་པའི་ལྷའི་བུ་ལ་བསྒོ་བ། འདི་རྣམས་ཀྱིས་བསྐམས་པ་དང། ཁྱོད་ཀྱིས་ཆུ་ཡན་ལག་བརྒྱད་དང་ལྡན་པས་ཁོངས་ཤིག་རྒྱལ་ཆེན་བཞིའི་རིས་ཀྱི་ལྷ་རྣམས་ལ་  
ཡང་བསྒོ་བ། ཁྱེད་ཀྱིས་གྲོང་ཁྱེར་བཟང་བྱེད་ཀྱི་ཉེ་འཁོར་དུ་གནས་ཐོབ་ཅིག་དེ་ནས་རླུང་གཏོང་བའི་ལྷའི་བུས་ནི། ཆུ་དུག་ཅན་རྣམས་བསྐམས་སོ། །ཆར་པ་འབེབས་པའི་ལྷའི་བུས་ནི་  
དེར་ཡང་ཆུ་ཡན་ལག་བརྒྱད་དང་ལྡན་པས་བཀང་ངོ། །རྒྱལ་ཆེན་བཞིའི་རིས་ཀྱི་ལྷ་རྣམས་ཀྱིས་ཀྱང་གྲོང་ཁྱེར་བཟང་བྱེད་ཀྱི་ཉེ་འཁོར་དུ་གནས་བཏབ་ནས། ལོངས་སྤྱོད་རྣམས་འབྱོར་ཅིང་  
  
  
།མུ་སྟེགས་ཅན་རྣམས་ཀྱིས་གྲོང་ཁྱེར་ན་གནས་པའི་སྐྱེ་བོའི་ཚོགས་རྣམས་བསགས་ནས། དེ་རྣམས་ཀྱིས་རྟོག་ཆེན་དག་མངགས་ཏེ་ལྗོངས་རྣམས་ཅི་འདྲ་ལྟོས་ཤིག་དེ་རྣམས་  
དོང་བ་ལས། ལྗོངས་རྣམས་ལྷག་པར་ཡང་འབྱོར་ཅང་རྒྱས་པར་གྱུར་པ་མཐོང་ནས། སླར་འོངས་ཏེ་སྨྲས་པ། ཤེས་ལྡན་དག་ལྗོངས་འདི་ལྟ་བུར་འབྱོར་ཅིང་རྒྱས་པ་ནི། སྔོན་ལན་འགའ་  
ཡང་བདག་ཅག་གིས་མ་མཐོང་ངོ། །མུ་སྟེགས་ཅན་རྣམས་ཀྱིས་སྨྲས་པ། ཤེས་ལྡན་དག་ཁྱོད་ཀྱིས་མཐོང་ངམ། རེ་ཞིག་གང་ཞིག་སེམས་མེད་པའི་དངོས་པོ་རྣམས་ཀྱང་སྒྱུར་བར་བྱེད་པ་དེས། ཁྱེད་  
ཅག་སྒྱུར་བར་མི་བྱེད་པ་དེ་ལྟ་སྲིད་རེ་སྐན། ཁྱེད་ཅག་རྣམ་པ་ཐམས་ཅད་དུ་བལྟས་ཟིན་ཏེ། བལྟ་བའི་མཐའ་མ་བྱས་ནས་འགྲོའོ་།དེ་རྣམས་ཀྱིས་སྨྲས་པ། འཕགས་པ་དག་བཞུགས་ཤིག་ཁྱེད་  
ཅག་ལ་དགེ་སྦྱོང་གོའུ་ཏ་མས་ཅི་ཞིག་བགྱིར་མཆིས། དེ་ཡང་རབ་ཏུ་བྱུང་བ་ལགས་ལ། ཁྱེད་ཀྱང་རབ་ཏུ་བྱུང་བ་སློང་ཞིང་འཚོ་བ་ལགས་ན། ཅི། དེས་ཁྱེད་ཅག་གི་སློང་བ་བཀག་པར་འགྱུར་སྙམ་  
མམ། མུ་སྟེགས་ཅན་རྣམས་ཀྱིས་སྨྲས་པ། དམ་ཞིག་བཅའ་སྟེ། གལ་ཏེ་ཁྱེད་ཅག་སུས་ཀྱང་དགེ་སྦྱོང་གོའུ་ཏ་མ་ལ་ལྟ་བར་འགྲོ་བར་མི་བྱ་ཞིང། གང་ཞིག་འགྲོ་བ་དེ་ལ་ཆད་པར་ཀརཤ་པ་ཎ་དྲུག་  
ཅུས་བཅད་པར་ཁྲིམས་འཆའ་ན་འདུག་གོ་དེ་རྣམས་ཀྱིས་ཀྱང་ཁས་བླངས་ནས་ཁྲིམས་སུ་བཅས་སོ། །དེ་ནས་བཅོམ་ལྡན་འདས་ལྗོངས་རྒྱུ་ཞིང་གཤེགས་ཏེ། རིམ་གྱིས་གྲོང་ཁྱེར་བཟང་  
  
  
༄༅། །བྱེད་དུ་གཤེགས་ནས། བཟང་བྱེད་ཀྱི་ལྷོ་ཕྱོགས་ཀྱི་གནས་ཤིག་ན་བཞུགས་སོ། །དེའི་ཚེ་སེར་སྐྱའི་གཞིའི་བྲམ་ཟེའི་བུ་མོ་གྲོང་ཁྱེར་བཟང་བྱེད་དུ་བག་མར་  
བཏང་བ་དེ་ར་བའི་ཁ་ན་འདུག་པས། བཅོམ་ལྡན་འདས་མུན་ཁང་ན་བཞུགས་པ་མཐོང་ནས་དེས་བསམ་པ། བཅོམ་ལྡན་འདས་ཤཱཀྱའི་རིགས་དགའ་བར་མཛད་པ། ཤཱཀྱའི་རིགས་ཀྱི་  
རྒྱལ་པོ་སྤངས་ནས། རབ་ཏུ་བྱུང་བ་དེ་ནི། འདི་ཡིན་ཏེ། གལ་ཏེ་འདི་ལ་ཐེམ་སྐས་ཤིག་ཡོད་པར་གྱུར་ན། བདག་མར་མེ་ཐོགས་ལ་འབབ་པ་ཞིག་དེ་ནས་བཅོམ་ལྡན་འདས་ཀྱིས་དེའི་  
བསམ་པ་ཐུགས་སུ་ཆུད་ནས། ཐེམ་སྐད་ཤིག་སྤྲུལ་ཏོ། །དེ་ནས་དེ་སྙིང་དགའ་བ་དང། མགུ་བ་དང། རབ་ཏུ་དགའ་བས་མར་མེ་ཐོགས་ཏེ་ཐེམ་སྐས་ལས་བབས་ནས། བཅོམ་ལྡན་  
འདས་གང་ན་བ་དེར་སོང་སྟེ་ཕྱིན་པ་དང། བཅོམ་ལྡན་འདས་ཀྱི་སྤྱན་སྔར་མར་མེ་བཞག་ནས་ཞབས་གཉིས་ལ་མགོ་བོས་ཕྱག་བྱས་ཏེ། ཆོས་མཉན་པའི་ཕྱིར་འདུག་གོ་དེ་ནས་བཅོམ་  
ལྡན་འདས་ཀྱིས་དེའི་བསམ་པ་དང། བག་ལ་ཉལ་དང། ཁམས་དང་རང་བཞིན་མཁྱེན་ནས། དེ་དང་མཐུན་པའི་འཕགས་པའི་བདེན་པ་བཞི་སོ་སོར་རྟོགས་པར་འགྱུར་བའི་ཆོས་བཤད་  
པ་མཛད་དེ་ཞེས་བྱ་བ་ནས་སྐྱབས་སུ་མཆི་བར་མངོན་པར་དད་ལགས་སོ། །ཞེས་བྱ་བའི་བར་གོང་མ་བཞིན་དུའོ། །དེ་ནས་བཅོམ་ལྡན་འདས་ཀྱིས་བུ་མོ་དེ་ལ་འདི་སྐད་ཅེས་བཀའ་སྩལ་ཏོ།།  
  
  
ཁྱིམ་བདག་ལུག་གང་ན་བ་དེར་སོང་ལ་ཕྱིན་པ་དང། དེ་ལ་ང་ན་རེ། ནད་མེད་པར་གྱུར་ཅིག་ཅེས་སྨྲོས་ལ། འདི་སྐད་ཅེས་ཀྱང་སྨྲོས་ཤིག་ཁྱིམ་བདག་ཁྱོད་ཀྱི་ཆེད་ཁོ་  
ནར་ང་འདིར་འོངས་ན། ཁྱོད་སྒོ་བཅད་ནས་འདུག་པ། གློ་བུར་བ་ལ་ཇི་ལྟར་ཁྱོད་བྱེད་པ་དེ་ལྟ་བུར་བྱ་བ་དེ་ཇི་ག་རིགས་སམ། གལ་ཏེ་ཚོགས་ཀྱིས་ཁྲིམས་སུ་བཅའ་བར་བྱས་སོ། །ཞེས་སྨྲས་  
པ་དང། ཁྱོད་ཀྱི་བུའི་རྐེད་པ་ལ་ལྔ་བརྒྱ་པའི་སྣོད་བཏགས་ཏེ་འདུག་པ་དེས། གལ་ཏེ་བྲྒྱའམ། སྟོང་འགྱེད་པར་བཏང་ན་ཡང། གང་བ་ཉིད་དུ་འདུག་ཅིང་ཡོངས་སུ་ཟད་པར་མི་འགྱུར་ན། ཁྱོད་  
ཀརཤ་པ་ཎ་དྲུག་ཅུ་བྱིན་ནས་འོང་མི་ནུས་སམ་ཞེས་སྨྲོས་ཤིག་།བཙུན་པ། བཀའ་བཞིན་འཚལ་ཞེས། བུ་མོ་དེས་བཅོམ་ལྡན་འདས་ཀྱི་ལྟར་མཉན་ནས་ཆས་པ་དང། བཅོམ་ལྡན་འདས་  
ཀྱིས་ཇི་ལྟར་སུས་ཀྱང་མི་ཚོར་བ་དེ་ལྟར་བྱིན་གྱིས་བརླབས་ནས་ཁྱིམ་བདག་ལུག་གི་གན་དུ་སོང་སྟེ་ཕྱིན་པ་དང། སྨྲས་པ། ཁྱིམ་བདག་བཅོམ་ལྡན་འདས་ཁྱོད་ལ་ནད་མེད་པར་གྱུར་  
ཅིག་ཅེས་གསུངས་སོ། །དེས་སྨྲས་པ། བུ་མོ། སངས་རྒྱས་བཅོམ་ལྡན་འདས་ལ་ཕྱག་འཚལ་ལོ། །ཁྱིམ་བདག་ལ་བཅོམ་ལྡན་འདས་ཀྱིས་བཀའ་སྩལ་པ། ཁྱོད་ཁོ་ནའི་ཆེད་དུ་ང་འདིར་  
གཤེགས་ན། ཁྱོད་སྒོ་བཅད་ནས་འདུག་པ། གློ་བུར་བ་ལ་ཇི་ལྟར་ཁྱོད་བྱེད་པ་དེ་ལྟ་བུར་བྱ་བ། ཇི་ག་རིགས་སམ། དེས་སྨྲས་པ། བུ་མོ། ཚོགས་ཀྱིས་ཁྲིམས་སུ་བཅས་པ། སུས་ཀྱང་  
  
  
༄༅། །དགེ་སྦྱོང་གོའུ་ཏ་མ་ལ་བལྟ་བའི་ཕྱིར་འགྲོ་བར་མི་བྱའོ། །གང་ཞིག་འགྲོ་ན་དེ་ཚོགས་ཀྱིས་ཀརཤ་པ་ཎ་དྲུག་ཅུའི་ཆད་པས་གཅད་དོ། །ཞེས་དམ་བཅས་སོ། །ཁྱིམ་  
བདག་ལ་བཅོམ་ལྡན་འདས་ཀྱིས་བཀའ་སྩལ་པ། ཁྱོད་ཀྱི་བུའི་རྐེད་པ་ན་ལྔ་བརྒྱ་པའི་སྣོད་ཅིག་བཏགས་ཏེ་འདུག་པ་དེས། གལ་ཏེ་བྲྒྱའམ། སྟོང་འགྱེད་པར་བཏང་ན་གང་བ་ཁོ་ནར་འགྱུར་  
ཞིང་ཡོངས་སུ་ཟད་པར་མི་འགྱུར་ན། ཀརཤ་པ་ཎ་དྲུག་ཅུ་བྱིན་ནས་ཁྱོད་འོང་པར་མི་ནུས་སམ་ཞེས་གསུང་ངོ། །དེས་བསམ་པ། འདི་ནི་སུས་ཀྱང་མི་ཤེས་ན། བཅོམ་ལྡན་འདས་དེ་ནི། ཐམས་  
ཅད་མཁྱེན་པ་ཡིན་པས་འགྲོའོ། །སྙམ་ནས། དེས་ཀརཤ་པ་ཎ་དྲུག་ཅུ་སྒོར་བཞག་ནས་བྲམ་ཟེའི་བུ་མོས་བསྟན་པའི་ཐེམ་སྐས་ལས་བབ་སྟེ་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་  
བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ། བཅོམ་ལྡན་འདས་ཀྱི་སྤྱན་སྔར་ཆོས་མཉན་པའི་ཕྱིར་འདུག་གོ་དེ་ནས་བཅོམ་ལྡན་འདས་ཀྱིས་ཁྱིམ་བདག་ལུག་གི་  
བསམ་པ་དང། བག་ལ་ཉལ་བ་དང། ཁམས་དང། རང་བཞིན་མཁྱེན་ནས། འཕགས་པའི་བདེན་པ་བཞི་སོ་སོར་རྟོགས་པར་འགྱུར་བ་དེ་ལྟ་བུའི་ཆོས་བཤད་པ་མཛད་དེ། ཁྱིམ་  
བདག་ལུག་གིས་དེ་ཐོས་ནས་ཞེས་བྱ་བ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས་སོ། །ཞེས་བྱ་བའི་བར་གོང་མ་བཞིན་དུའོ། །དེས་བདེན་པ་མཐོང་ནས་གསོལ་བ་དང་  
  
  
བཟང་བྱེད་ན་གནས་པའི་སྐྱེ་བོའི་ཚོགས་འདི་དག་གིས་ཀྱང་ཇི་ག་འདི་ལྟ་བུའི་ཆོས་རྣམ་པ་སྣ་ཚོགས་འཐོབ་པར་འགྱུར་པ་ལགས་སམ། བཅོམ་ལྡན་འདས་ཀྱིས་བཀའ་སྩལ་  
པ༑ ཁྱིམ་བདག་ཁྱོད་ལ་བརྟེན་ནས་ཕལ་ཆེར་ཀུན་གྱིས་ཐོབ་པ་ཁོ་ནར་འགྱུར་རོ། །དེ་ནས་ཁྱིམ་བདག་ལུག་གིས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ། བཅོམ་  
ལྡན་འདས་ཀྱི་སྤྱན་སྔ་ནས་སོང་སྟེ། དེ་ཁྱིམ་དུ་ཕྱིན་ནས་གྲོང་ཁྱེར་གྱི་ནང་དུ་ཀརཤ་པ་ཎའི་ཕུང་པོ་གཅེར་ཏེ། ཚིགས་སུ་བཅད་པས་སྨྲས་པ། གང་ཞིག་རྒྱལ་བ་འདོད་ཆགས་སྐྱོན་བཅོམ་  
རྩོད་མེད་པ། །མཚུངས་པ་མེད་པ་གསེར་གྱི་མདོག་ཅན་བལྟ་འདོད་པ་།དེ་ནི་འཇིགས་མེད་སྙིང་གིས་ཤིན་ཏུ་ངེས་བྱོས་ལ། །མྱུར་དུ་དེངས་ཤིག་དེ་ཡི་ནོར་ནི་ཁོ་བོས་གཞལ། །སྐྱེ་བོའི་  
ཚོགས་ཀྱིས་སྨྲས་པ། ཁྱིམ་བདག་དགེ་སྦྱོང་གོའུ་ཏ་མ་མཐོང་ན་དགེ་བར་འགྱུར་རམ། དེས་སྨྲས་པ། དགེ་བར་འགྱུར་རོ། །དེ་རྣམས་ཀྱིས་སྨྲས་པ། གལ་ཏེ་དེ་ལྟ་ན་ཚོགས་ཁོ་ནས་  
ཁྲིམས་སུ་བཅས་པ། ཚོགས་ཁོ་ནས་བཤིག་ཏུ་ཟད་མོད། འདི་ལ་འགལ་བ་ཅི་ཞིག་ཡོད། དེ་རྣམས་ཀྱིས་ཁྲིམས་སུ་བཅས་པ་བཤིག་ནས་འབྱུང་བར་བརྩམས་སོ། །དེ་ནས་ཕན་  
ཚུན་བསྡོས་པས་འབྱུང་བར་མ་ནུས་པ་དང། གནོད་སྦྱིན་ལག་ན་རྡོ་རྗེས་འདུས་པའི་སྐྱེ་བོ་ལ་སྙིང་བརྩེ་བའི་ཕྱིར་རྡོ་རྗེ་འཕངས་པས་ར་བ་དྲལ་ནས། སྲོག་ཆགས་བརྒྱ་སྟོང་དུ་མ་ཁ་ཅིག་  
  
  
༄༅། །ནི༑ ཡ་མཚན་སྐྱེས། ཁ་ཅིག་ནི། སྔོན་གྱི་དགེ་བའི་རྩ་བས་ཡང་དག་པར་བསྐུལ་ནས་བྱུང་ངོ། །དེ་ནས་སྐྱེ་བོའི་ཚོགས་ཆེན་པོ་འདུས་བས། བཅོམ་ལྡན་  
འདས་ཀྱི་ཉེ་འཁོར་དཔག་ཚད་གཅིག་ཚུན་ཆད་འཁོར་བར་འདུག་གོ་དེ་ནས་བཅོམ་ལྡན་འདས་ཀྱིས་འཁོར་དེ་རྣམས་ཟིལ་གྱིས་མནན་ཏེ། དགེ་སློང་གི་དགེ་འདུན་གྱི་གུང་ལ་གདན་  
བཤམས་པ་ཉིད་ལ་བཞུགས་ནས། སེམས་ཅན་དུ་མ་དག་གི་རྒྱུད་ལ་དགེ་བའི་རྩ་བ་སྐྱེད་པར་བྱེད་པའི་ཆོས་བཤད་པ་མཛད་དེ། དེ་ཐོས་ནས་ཁ་ཅིག་གིས་ནི། རྒྱུན་དུ་ཞུགས་པའི་  
འབྲས་བུ་མངོན་དུ་བྱས་སོ། །ཞེས་བྱ་བ་ནས། ཁ་ཅིག་གིས་ནི་སྐྱབས་སུ་འགྲོ་བ་དང། བསླབ་པའི་གཞི་རྣམས་བླངས་སོ། །ཞེས་བྱ་བའི་བར་གོང་མ་བཞིན་དུའོ།། །།  
འདུལ་བ་གཞི། བམ་པོ་ང་བརྒྱད་པ། བཅོམ་ལྡན་འདས་ཀྱིས་ཡུན་རིང་པོ་ཞིག་ཏུ་ཆོས་བཤད་པས་གདུགས་ཚོད་ཀྱི་དུས་ལས་ཡོལ་བར་གྱུར་ཏོ། །ཁྱིམ་བདག་ལུག་གིས་གསོལ་  
པ༑ བཅོམ་ལྡན་འདས། ཞལ་ཟས་ཀྱི་མཛད་པ་མཛད་དུ་གསོལ། བཅོམ་ལྡན་འདས་ཀྱིས་བཀའ་སྩལ་པ། ཁྱིམ་བདག་ཟས་ཀྱི་དུས་ལས་ཡོལ་བར་གྱུར་ཏོ། །དེས་གསོལ་པ་  
བཅོམ་ལྡན་འདས། དུས་མ་ལགས་པར་རུང་བ་ཅི་ལགས། བཅོམ་ལྡན་འདས་ཀྱིས་བཀའ་སྩལ་པ། མར་དང། བུ་རམ་དང། ཧྭགས་དང། ཤ་ཁ་ར་དང། བཏུང་བ་དག་གོ་  
  
  
སྨྲས་པ། ཤེས་ལྡན་དག་དུས་མ་ཡིན་པའི་བཅའ་བ་རྣམས་མྱུར་དུ་སྟ་གོན་གྱིས་ཤིག་དེ་རྣམས་ཀྱིས་དུས་མ་ཡིན་པའི་  
བཅའ་བ་རྣམས་སྟ་གོན་བྱས་སོ། །དེ་ནས་ཁྱིམ་བདག་ལུག་གིས་སངས་རྒྱས་ལ་སོགས་པ་དགེ་སློང་གི་དགེ་འདུན་ལ་དུས་མ་ཡིན་པའི་བཅའ་བ་དང། དུས་མ་ཡིན་པའི་བཏུང་བ་རྣམས་ཀྱིས་  
ཚིམ་པར་བྱས་སོ། །དེ་ནས་བཅོམ་ལྡན་འདས་ཀྱིས་ཁྱིམ་བདག་ལུག་འཁོར་དང་བཅས་པ་ཡང་བདེན་པ་རྣམས་ལ་སོ་སོར་བཀོད། རི་བོར་ན་གནས་པའི་སྐྱེ་བོའི་ཚོགས་དེ་ཡང་སྐལ་བ་ཇི་ལྟ་  
བ་བཞིན་དུ་བཏུལ་ཏེ་གཤེགས་པ་ན། ཁྱིམ་བདག་ལུག་གིས་གསོལ་པ་བཅོམ་ལྡན་འདས། བཤུལ་གྱི་སྙུན་རྒྱགས་ཀྱི་ཟོང་ཀརཤ་པ་ཎ་དག་བཞེས་ཤིག་བཅོམ་ལྡན་འདས་ཀྱིས་བཀའ་  
སྩལ་པ། བླང་བར་བྱའོ། །བཅོམ་ལྡན་འདས་ཀྱིས་ཀརཤ་པ་ཎ་བླང་བར་བྱའོ། །ཞེས་བཀའ་སྩལ་པ་དང། དགེ་སློང་རྣམས་ཀྱིས་སུ་ཞིག་གིས་བླང་བར་བྱ་བ་མ་ཤེས་ནས། བཅོམ་ལྡན་  
འདས་ཀྱིས་བཀའ་སྩལ་པ། རུང་བ་བྱེད་པས་སོ། །རུང་བ་བྱེད་པ་མེད་ནས། བཅོམ་ལྡན་འདས་ཀྱིས་བཀའ་སྩལ་པ། དགེ་ཚུལ་གྱིས་སོ་།སངས་རྒྱས་བཅོམ་ལྡན་འདས་ལ་ཚེ་དང་  
ལྡན་པ་ཉེ་བར་འཁོར་གྱིས་ཞུས་པ། བཙུན་པ། བཅོམ་ལྡན་འདས་ཀྱིས། དགེ་ཚུལ་གྱི་བསླབ་པའི་གཞི་བཅུ་པར་གསེར་དངུལ་ལེན་པ་གསུངས་ལ། བཅོམ་ལྡན་འདས་ཀྱིས་དགེ་ཚུལ་  
  
  
༄༅། །གྱིས་བླང་བར་བྱའོ། །ཞེས་གསུངས་པ་དེ། ཇི་ལྟ་བུ་ལགས། བཅོམ་ལྡན་འདས་ཀྱིས་བཀའ་སྩལ་པ། ཉེ་བར་འཁོར། ངས་འཆང་བར་བྱེད་པ་ལས་དགོངས་  
ཏེ་གསུངས་ཀྱི། མི་བླང་བ་ནི། མ་ཡིན་ཏེ། དེ་བས་ན། དགེ་ཚུལ་གྱིས་བླང་བར་བྱའི། བླངས་ནས་བདག་གིར་ནི་མི་བྱའོ། །ཁྱིམ་བདག་ལུག་གིས་གསོལ་པ། བཅོམ་ལྡན་འདས། བུ་  
རམ་དག་བཞེས་ཤིག་བཅོམ་ལྡན་འདས་ཀྱིས་བཀའ་སྩལ་པ། བླང་བར་བྱའོ། །དགེ་སློང་རྣམས་ཀྱིས་སུ་ཞིག་གིས་ཇི་ལྟར་བླང་བར་བྱ་བ་མ་ཤེས་ནས། བཅོམ་ལྡན་འདས་ཀྱིས་བཀའ་  
སྩལ་པ། ཁྱིམ་པའམ། དགེ་ཚུལ་མེད་ན། དགེ་སློང་གིས་ཞག་བདུན་པར་བྱིན་གྱིས་བརླབས་ནས་རང་ཉིད་ཀྱིས་བཀུར་བར་བྱའོ། །དགེ་སློང་དག་གིས་ཇི་ལྟར་བྱིན་གྱིས་བརླབ་པར་བྱ་བ་  
མ་ཤེས་ནས། བཅོམ་ལྡན་འདས་ཀྱིས་བཀའ་སྩལ་པ། ལག་པ་གཉིས་བཀྲུས་ནས་སྦྱིན་ལེན་བྱས་ཏེ། ལག་པ་གཡོན་པའི་སྟེང་དུ་བཞག་ལ་ལག་པ་གཡས་པས་བཀབ་ནས། དགེ་  
སློང་ཞིག་གི་མདུན་དུ་འདུག་ནས། ཚེ་དང་ལྡན་པ་དགོངས་སུ་གསོལ་བདག་མིང་འདི་ཞེས་བྱ་བའི་སྨན་འདི་དག་ཚངས་པར་མཚུངས་པར་སྤྱོད་པ་རྣམས་ཀྱི་ཕྱིར་ཞག་བདུན་པར་བྱིན་  
གྱིས་བརླབ་བོ། །ཞེས་དེ་སྐད་ལན་གཉིས་ལན་གསུམ་དུ་བརྗོད་པར་བྱའོ། །སངས་རྒྱས་བཅོམ་ལྡན་འདས་ལ་ཚེ་དང་ལྡན་པ་ཉེ་བར་འཁོར་གྱིས་ཞུས་པ། བཙུན་པ། བཅོམ་ལྡན་  
  
  
།ཞེས་གང་གསུངས་པ་སུ་ཞིག་གིས་འཚལ་བར་བགྱི་ལགས། ཉེ་བར་འཁོར། གང་ཟག་ལྔ་རྣམས་ཀྱིས་ཏེ། ལམ་དུ་ཞུགས་  
པ་དང། སྨྱུང་བ་བྱས་པ་དང། ནད་པ་དང། དགེ་བསྐོས་དང། ལག་གི་བླས་སོ། །དགེ་སློང་ལྗོངས་རྒྱུར་ཆས་པ་རྣམས་ཀྱིས། འབྲས་དང། ཕྱེ་དག་གི་ནང་དུ་བུ་རམ་བཅུག་པ་ལས། ལམ་  
གྱིས་ངལ་ནས་བཟའ་བར་འདོད་ནས། འགྱོད་པས་མ་ཟོས་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་  
དག་ཟས་དེས་ཟས་ཀྱི་བྱ་བ་བྱེད་མི་ནུས་པས། འབྲས་དག་གི་ནང་དུ་བཅུག་པ་གང་ཡིན་པ་དེ་སྤྲུགས་ནས་བཟའ་བར་བྱའོ། །ཕྱེ་རྣམས་གང་ཡིན་པ་དེ་ཆུས་བཀྲུས་ནས་བཟའ་བར་བྱའོ། །ཁ་  
ཅིག་ཞུ་བར་གྱུར་པ་དེ། བཀྲུར་མ་རུང་སྟེ། ཟས་དང་བཅས་པ་ཉིད་དུ་གྱུར་ནས། བཅོམ་ལྡན་འདས་ཀྱིས་བཀའ་སྩལ་པ། སྙུག་མའི་ཚལ་པས་བཞར་ལ་ཆུས་བཀྲུ་བར་བྱའོ། །འོན་ཀྱང་ཟས་  
མེད་པར་བཀྲུ་མ་ནུས་ནས། བཅོམ་ལྡན་འདས་ཀྱིས་བཀའ་སྩལ་པ། ལེགས་པར་བསལ་ཏེ་ཆུའི་ནང་དུ་མཉེས་ལ་བཏུང་བར་བྱས་ནས། དེ་ཚགས་ཀྱིས་བཙགས་ལ་བཏུང་བར་བྱ་སྟེ། དེ་ལ་  
འགྱོད་པར་མི་བྱའོ། །དགེ་སློང་རྣམས་ཐེ་ཚོམ་སྐྱེས་ནས། ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཅོམ་ལྡན་འདས། ཁྱིམ་བདག་ལུག་དང། ལུག་གི་  
  
  
༄༅། །མཆིས་བྲང་དང། ལུག་གི་བུ་དང། ལུག་གི་མནའ་མ་དང་ལུག་གི་བྲན་ཕོ་དང། ལུག་གི་བྲན་མོས་ལས་ཅི་ཞིག་བགྱིས་ན། དེས་ན། དེ་དྲུག་བསོད་ནམས་ཆེན་  
པོར་གྱུར་ཅིང། བཅོམ་ལྡན་འདས་ཀྱི་སྤྱན་སྔར་བདེན་པ་མཐོང་ནས་འདི་དག་གིས་བཅོམ་ལྡན་འདས་མཉེས་པར་བགྱིས་ཀྱི། མ་མཉེས་པར་ནི་མ་ལགས། བཅོམ་ལྡན་འདས་ཀྱིས་བཀའ་  
སྩལ་པ། དགེ་སློང་དག་འདི་དག་ཉིད་ཀྱིས་ལས་རྣམས་བྱས་ཤིང་བསགས་པ་ཚོགས་རྙེད་པ་ཞེས་བྱ་བ་ནས། འབྲས་བུ་དག་ཏུ་འགྱུར་བ་ཉིད། །ཅེས་བྱ་བའི་བར་གོང་མ་བཞིན་དུའོ། །  
དགེ་སློང་དག་སྔོན་བྱུང་བ། ཝཱ་ར་ཎཱ་སིའི་གྲོང་ཁྱེར་དུ་རྒྱལ་པོ་ཚངས་སྦྱིན་ཞེས་བྱ་བ་རྒྱལ་སྲིད་བྱེད་དུ་འཇུག་གོ་དེའི་ཚེ་ཝཱ་ར་ཎཱ་སིའི་གྲོང་ཁྱེར་དུ་ལྟས་མཁན་རྣམས་ཀྱིས་ལོ་  
བཅུ་གཉིས་སུ་ཆར་མི་འབབ་པས། ཐུར་མས་འཚོ་བའི་མུ་གེ་ཆེན་པོ་འབྱུང་བར་འགྱུར་རོ། །ཞེས་ལུང་བསྟན་ཏོ། །མུ་གེ་རྣམ་པ་གསུམ་ནི་ཟ་མ་ཏོག་དང། རུས་གོང་དཀར་པོ་  
དང། ཐུར་མས་འཚོ་བའོ། །དེ་ལ། ཟ་མ་ཏོག་ཅེས་བྱ་བ་ནི། ཟ་མ་ཏོག་དེའི་ནང་དུ་མི་རྣམས་ཀྱིས་འབྲུ་དག་བླུགས་ཏེ། མ་འོངས་པའི་སེམས་ཅན་རྣམས་ཀྱི་ཆེད་དུ་བཞག་ནས་  
བདག་ཅག་ཤི་ན། འབྲུ་འདིས་མི་དེ་དག་གི་བྱ་བ་བྱེད་པར་འགྱུར་རོ་།སྙམ་པ་སྟེ། འདི་ནི། ཟ་མ་ཏོག་དང་འབྲེལ་པས་ཟ་མ་ཏོག་ཅེས་བྱའོ། །རུས་གོང་དཀར་པོ་གང་ཞེ་ན། དུས་  
  
  
ཇི་ཙམ་ན། རུས་པ་དེ་དག་དཀར་པོར་གྱུར་པ་དང། དེ་ནས་དེའི་ཁུ་བ་འཐུང་བ་སྟེ། འདི་ནི། རུས་གོང་དཀར་པོ་དང་འབྲེལ་པས་  
རུས་གོང་དཀར་པོ་ཞེས་བྱའོ། །ཐུར་མས་འཚོ་བ་གང་ཞེ་ན། དུས་དེ་ན་མི་རྣམས་ཀྱིས་གཡུལ་གྱི་སེར་གནས་འབྲུའི་འབྲུམ་བུ་དག་ཐུར་མས་བྲུས་ནས་ཆུ་མང་པོའི་སྣོད་དུ་བཙོས་ནས་འཐུང་བ་  
སྟེ། འདི་ནི། ཐུར་མ་དང་འབྲེལ་བས་ཐུར་མས་འཚོ་བ་ཞེས་བྱའོ་།དེ་ནས་རྒྱལ་པོ་ཚངས་སྦྱིན་གྱིས་ཝཱ་ར་ཎཱ་སིར་དྲིལ་སྒྲོག་ཏུ་བཅུག་པ། ཝཱ་ར་ཎཱ་སི་ན་གནས་པའི་ཤེས་ལྡན་གྲོང་ཁྱེར་པ་དག་  
ཉོན་ཅིག་ལྟས་མཁན་རྣམས་ཀྱིས་ལོ་བཅུ་གཉིས་སུ་ཆར་མི་འབབ་པས་ཟ་མ་ཏོག་དང། རུས་གོང་དཀར་པོ་དང། ཐུར་མས་འཚོ་བའི་མུ་གེ་འབྱུང་བར་ལུང་བསྟན་གྱི། ཁྱེད་ལས། གང་  
དག་ལོ་བཅུ་གཉིས་ཀྱི་བཟའ་བ་ཡོད་པ་དེ་རྣམས་ནི། འཁོད་ཅིག་གང་དག་ལ་མེད་པ་དེ་དག་ནི། གར་དགའ་བར་དེངས་ལ། མུ་གེ་མེད་ཅིང་ལོ་ལེགས་པར་གྱུར་ནས་སླར་ཤེག་ཅིག་དེའི་  
ཚེ་ན་ཝཱ་ར་ཎཱ་སི་ན་ཁྱིམ་བདག་ཕྱུག་ཅིང་ནོར་མང་བ། ལོངས་སྤྱོད་ཆེ་བ། འཁོར་ཡངས་ཤིང་རྒྱ་ཆེ་བ་ཞིག་ཡོད་དེ། དེས་མངན་བཀུག་སྟེ། སྨྲས་པ། ཀྱེ་ནང་རྗེ། ཁོ་བོ་འཁོར་དང་བཅས་པའི་  
ལོ་བཅུ་གཉིས་ཀྱི་བཟའ་བ་ཡོད་དམ། དེས་སྨྲས་པ། དཔོན་པོ། མཆིས་སོ། །དེ་དེ་ཉིད་ན་གནས་པ་ལས། མུ་གེ་དེ་ལོ་བརྒྱུད་མ་ཁོ་ནར་བྱུང་བས། དེའི་བང་མཛོད་རྣམས་ཡོངས་སུ་ཟད་པས་  
  
  
༄༅། །འཁོར་གྱི་སྐྱེ་བོ་ཐམས་ཅད་ཤི་བར་གྱུར་ཏེ། བདག་ཉིད་དང་དྲུག་ཅིག་ལུས་སོ། །དེ་ནས་ཁྱིམ་བདག་དེས་བང་མཛོད་རྣམས་ཕྱགས་པ་ལས། འབྲས་བྲེའུ་ཆུང་  
གང་ཞིག་བྱུང་ནས། དེ་ཆུང་མས་སྣོད་དུ་བླུགས་ཏེ་བཙོས་སོ་།སངས་རྒྱས་རྣམས་འབྱུང་བ་མེད་པ་ན། རང་སངས་རྒྱས་ཞེས་བྱ་བ་ནས་འཇིག་རྟེན་གྱི་ཡོན་གནས་གཅིག་པུ་དག་  
འཇིག་རྟེན་དུ་འབྱུང་བར་འགྱུར་བས་ཞེས་བྱ་བའི་བར་གོང་མ་བཞིན་དུའོ། །ཇི་ཙམ་ན། རང་སངས་རྒྱས་ཤིག་ལྗོངས་རྒྱུ་ཞིང་སོང་བ་དང། ཝཱ་ར་ཎཱ་སིར་ཕྱིན་ནས། སྔ་དྲོ་ཤམ་ཐབས་  
བགོས། ལྷུང་བཟེད་དང་ཆོས་གོས་ཐོགས་ཏེ། ཝཱ་ར་ཎཱ་སིར་བསོད་སྙོམས་ལ་ཞུགས་པ་ན། ཁྱིམ་བདག་དེས་ཀྱང་བཟའ་བ་བསྡོགས་པ་དང། རང་སངས་རྒྱས་དེ་ཡང་རིམ་བཞིན་དུ་  
བསོད་སྙོམས་ལ་རྒྱུས་ནས། དེའི་ཁྱིམ་དུ་ཕྱིན་ཏོ། །ཁྱིམ་བདག་དེས། དེ་ལུས་མཛེས་ཤིང་སེམས་དང་བ་མཐོང་ངོ། །མཐོང་ནས་ཀྱང་བསམ་པ། འདི་བདག་གིས་ཟོས་ཀྱང་གདོན་  
མི་ཟ་བར་སྲོག་དང་འབྲལ་བར་འགྱུར་གྱི། མ་ལ་བདག་གི་སྐལ་པ་རབ་ཏུ་བྱུང་བ་འདི་ལ་སྦྱིན་ནོ། །སྙམ་ནས། དེས་ཆུང་མ་ལ་སྨྲས་པ། བཟང་མོ། ཁོ་བོའི་སྐལ་པ་ནི། རབ་ཏུ་བྱུང་  
བ་འདི་ལ་དབུལ་ལོ། །དེས་བསམ་པ། བདག་གི་ཁྱིམ་ཐབ་མི་ཟ་ན་བདག་གིས་ཅི་སྟེ་བཟའ་སྙམ་ནས། དེས་སྨྲས་པ། རྗེའི་སྲས། བདག་གི་སྐལ་པ་ཡང་འདི་ལ་དབུལ་ལོ། །དེ་  
  
  
མནའ་མ་དང། བྲན་ཕོ་དང། བྲན་མོས་ཀྱང་དཔྱད་ནས་རང་རང་གི་སྐལ་བ་ཡོངས་སུ་བཏང་སྟེ། དེ་ནས་དེ་ཐམས་ཅད་འདུས་ནས། རང་སངས་རྒྱས་ལ་བསོད་སྙོམས་ཕུལ་ལོ། །  
བདག་ཉིད་ཆེན་པོ་དེ་དག་ནི། ལུས་ཀྱིས་ཆོས་སྟོན་གྱི། ཚིག་གིས་ནི་མ་ཡིན་པས། དེས་ངང་པའི་རྒྱལ་པོ་འདབ་མ་བརྐྱང་བ་ལྟར་སྟེང་གི་ནམ་མཁའ་ལ་མངོན་པར་འཕགས་ནས། འབར་བ་དང་  
གསལ་བ་དང། ཆར་འབེབས་པ་དང། གློག་འབྱིན་པའི་ཆོ་འཕྲུལ་དག་བྱ་བར་བརྩམས་སོ། །སོ་སོའི་སྐྱེ་བོ་དག་ནི། རྫུ་འཕྲུལ་ལ་མྱུར་དུ་སེམས་གཏོད་པ་ཡིན་པས། ཤིང་རྩ་བ་ནས་བཅད་དེ་  
འགྱེལ་བ་བཞིན་དུ་རྐང་པ་གཉིས་ལ་གཏུགས་ནས། སྨོན་ལམ་ཅི་འདོད་པ་གདབ་པར་རྩོམ་སྟེ། ཁྱིམ་བདག་གིས་སྨོན་ལམ་བཏབ་པ། བདག་གིས་ཡོན་གནས་དམ་པ་འདི་ལྟ་བུ་ལ་བྱ་བ་བྱས་  
པའི་དགེ་བའི་རྩ་བ་གང་ཡིན་པ་འདིས། བདག་གིས་གལ་ཏེ་བང་བ་དང། བང་མཛོད་སྟོང་པ་དག་ལ་བལྟས་པ་ན། མཐོང་བ་དེའི་མོད་ལ་གང་བར་གྱུར་ཅིག་འདི་ལྟ་བུའི་ཆོས་རྣམས་ཀྱང་ཐོབ་ནས་  
འདི་བས་ཁྱད་པར་དུ་འཕགས་པའི་སྟོན་པ་རྣམས་མཉེས་པར་བགྱིད་ཅིང། མི་མཉེས་པར་མི་བགྱིད་པར་གྱུར་ཅིག་ཆུང་མས་སྨོན་ལམ་བཏབ་པ། བདག་གིས་ཡོན་གནས་དམ་པ་འདི་ལྟ་  
བུ་ལ་བྱ་བ་བྱས་པའི་དགེ་བའི་རྩ་བ་གང་ཡིན་པ་འདིས། བདག་གིས་གལ་ཏེ་གཅིག་གི་དོན་དུ་སྣོད་དུ་བཙོས་པ་དེ་བྲྒྱའམ། སྟོང་གིས་ཟོས་ཀྱང་ཇི་སྲིད་བདག་གིས་སྦྱོར་བ་མ་བཏང་བའི་  
  
  
༄༅། །བར་ཡོངས་སུ་ཟད་པར་མི་འགྱུར་ཞིང། འདི་ལྟ་བུའི་ཆོས་རྣམས་ཀྱང་ཐོབ་ནས། འདི་བས་ཁྱད་པར་དུ་འཕགས་པའི་སྟོན་པ་རྣམས་མཉེས་པར་བགྱིད་ཅིང། མི་མཉེས་  
པར་མི་བགྱིད་པར་གྱུར་ཅིག་བུས་སྨོན་ལམ་བཏབ་པ། བདག་གིས་ཡོན་གནས་དམ་པ་འདི་ལྟ་བུ་ལ་བྱ་བ་བྱས་པའི་དགེ་བའི་རྩ་བ་གང་ཡིན་པ་འདིས། བདག་གི་རྐེད་པ་ལ་ལྔ་བརྒྱ་པའི་སྣོད་  
བཏགས་ཏེ་འདུག་པ། གལ་ཏེ་བྲྒྱའམ། སྟོང་འགྱེད་པར་བཏང་ཡང་གང་བ་ཉིད་དུ་འདུག་སྟེ། ཡོངས་སུ་ཟད་པར་མི་འགྱུར་ཞིང། འདི་ལྟ་བུའི་ཆོས་རྣམས་ཀྱང་ཐོབ་ནས། འདི་བས་  
ཁྱད་པར་དུ་འཕགས་པའི་སྟོན་པ་རྣམས་མཉེས་པར་བགྱིད་ཅིང། མི་མཉེས་པར་མི་བགྱིད་པར་གྱུར་ཅིག་མནའ་མས་སྨོན་ལམ་བཏབ་པ། བདག་གིས་ཡོན་གནས་དམ་པ་འདི་ལྟ་བུ་  
ལ་བྱ་བ་བྱས་པའི་དགེ་བའི་རྩ་བ་གང་ཡིན་པ་འདིས། བདག་གིས་གལ་ཏེ་གཅིག་གི་ཕྱིར་དྲི་རྣམས་སྦྱར་ན། དེས་བྲྒྱའམ། སྟོང་བྱུགས་ཀྱང་ཇི་སྲིད་ཀྱང་སྦྱོར་བ་མ་བཏང་གི་བར་དུ་  
ཟད་པར་མི་འགྱུར་ཞིང། འདི་ལྟ་བུའི་ཆོས་རྣམས་ཀྱང་ཐོབ་ནས་འདི་བས་ཁྱད་པར་དུ་འཕགས་པའི་སྟོན་པ་རྣམས་མཉེས་པར་བགྱིད་ཅིང། མི་མཉེས་པར་མི་བགྱིད་པར་གྱུར་ཅིག་  
བྲན་ཕོས་སྨོན་ལམ་བཏབ་པ། བདག་གིས་ཡོན་གནས་དམ་པ་འདི་ལྟ་བུ་ལ་བྱ་བ་བྱས་པའི་དགེ་བའི་རྩ་བ་གང་ཡིན་པ་འདིས། བདག་གིས་གལ་ཏེ་ཞིང་རོལ་གཅིག་རྨོས་ན། རོལ་བདུན་  
  
  
འདི་ལྟ་བུའི་ཆོས་རྣམས་ཀྱང་ཐོབ་ནས། འདི་བས་ཁྱད་པར་དུ་འཕགས་པའི་སྟོན་པ་རྣམས་མཉེས་པར་བགྱིད་ཅིང། མི་མཉེས་པར་མི་བགྱིད་པར་གྱུར་ཅིག་བྲན་མོས་  
སྨོན་ལམ་བཏབ་པ། བདག་གིས་ཡོན་གནས་དམ་པ་འདི་ལྟ་བུ་ལ་བྱ་བ་བྱས་པའི་དགེ་བའི་རྩ་བ་གང་ཡིན་པ་འདིས། བདག་གིས་གལ་ཏེ་སྣོད་གང་ཙམ་བྲུས་པ་གང་ཡིན་པ་དེས། སྣོད་བདུན་ཙམ་  
དུ་འཕེལ་བར་འགྱུར་ཞིང། འདི་ལྟ་བུའི་ཆོས་རྣམས་ཀྱང་ཐོབ་ནས་འདི་བས་ཁྱད་པར་དུ་འཕགས་པའི་སྟོན་པ་རྣམས་མཉེས་པར་བགྱིད་ཅིང། མི་མཉེས་པར་མི་བགྱིད་པར་གྱུར་ཅིག། དེ་རྣམས་  
ཀྱིས་དེ་ལྟ་བུའི་སྨོན་ལམ་བཏབ་ནས། རང་སངས་རྒྱས་བདག་ཉིད་ཆེན་པོ་དེ། དེ་རྣམས་ལ་སྙིང་བརྩེ་བའི་ཕྱིར་རྫུ་འཕྲུལ་གྱིས་ཆས་པ་དང། ཇི་ཙམ་ན། རྒྱལ་པོ་ཚངས་སྦྱིན་སྟེང་གི་ཁང་བཟང་  
གི་གཞིར་སོང་སྟེ་འདུག་པ་ལས། དེ་རྫུ་འཕྲུལ་གྱིས་སོང་བའི་གྲིབ་མ་རྒྱལ་པོ་ཚངས་སྦྱིན་གྱི་སྟེང་དུ་བབ་ནས། དེས་གྱེན་དུ་བལྟ་བར་བརྩམས་པ་ལས། རང་སངས་རྒྱས་དེ་མཐོང་ནས། དེ་  
འདི་སྙམ་དུ། བདག་ཉིད་ཆེན་པོ་འདིའི་རྫུ་འཕྲུལ་གྱི་གཤོལ་ཆེན་པོས་ཡང་སུ་ཞིག་གི་བཀྲེན་པའི་དྲུངས་ཕྱུང་བར་གྱུར་སྙམ་མོ་།དེ་ནས་ཁྱིམ་བདག་དེ། རེ་བ་ཆེན་པོས་མཛོད་དང། བང་  
མཛོད་རྣམས་ལ་བལྟ་བ་དང། ཇི་ཙམ་ན། གང་བར་མཐོང་ངོ་།དེས་ཆུང་མ་ལ་སྨྲས་པ། རེ་ཞིག་ཁོ་བོའི་སྨོན་ལམ་ནི། རྫོགས་པར་གྱུར་གྱི། ད་ཁྱེད་ཅག་གི་བལྟའོ། །དེ་ནས་  
  
  
༄༅། །བྲན་མོས་འབྲས་སྣོད་གང་ཙམ་བྲུས་ན། བདུན་ཅམ་དུ་འཕེལ་བར་གྱུར་ཏེ། །ཆུང་མས་གཅིག་གི་དོན་དུ་སྣོད་དུ་བཙོས་པ་ལ་དེ་དག་ཐམས་ཅད་ཀྱིས་  
ཟོས་ཀྱང་དེ་ཁོ་ན་བཞིན་དུ་འདུག་ཉེ་འཁོར་གྱི་སྲོག་ཆགས་བརྒྱ་སྟོང་ཕྲག་དུ་མས་ཟོས་ཀྱང་དེ་ཁོ་ན་བཞིན་དུ་འདུག་གོ། དེ་ནས་ཁྱིམ་བདག་དེས་ཝཱ་ར་ཎཱ་སིར་དྲིལ་སྒྲོག་ཏུ་བཅུག་  
པ༑ ཤེས་ལྡན་དག་ཁྱེད་ཅག་ལས་སུ་ཞིག་ཅི་དོན་དུ་གཉེར་བ་དེ་ཤོག་ཅིག། ཝཱ་ར་ཎཱ་སིར་སྒྲ་གསལ་བ་དང། སྒྲ་ཆེན་པོར་བྱུང་བ་རྒྱལ་པོས་ཐོས་ནས། དེས་སྨྲས་པ། ཤེས་  
ལྡན་དག་སྒྲ་གསལ་བ་དང། སྒྲ་ཆེན་པོ་འདི་ཅི་ཞིག་ཡིན། བློན་པོ་རྣམས་ཀྱིས་སྨྲས་པ། ལྷ། ཁྱིམ་བདག་ཆེ་གེ་མོ་ཞིག་ཅེས་བགྱི་བས་མཛོད་དང། བང་བ་རྣམས་ཕྱེ་བ་ལགས་  
སོ༑ ༑རྒྱལ་པོས་སྨྲས་པ། གང་གི་ཚེ་འཇིག་རྟེན་ཐམས་ཅད་ཤི་ཟིན་པ་དེའི་ཚེ། ཁྱིམ་བདག་དེས་མཛོད་དང། བང་བ་རྣམས་ཕྱེའམ་ཤེས་ལྡན་དག་ཁྱིམ་བདག་དེ་ཁུག་ཅིག་དེ་  
རྣམས་ཀྱིས་བཀུག་པ་དང། དེ་ནས་རྒྱལ་པོས་སྨྲས་པ། ཁྱིམ་བདག་།གང་གི་ཚེ་འཇིག་རྟེན་ཐམས་ཅད་ཤི་ཟིན་པ་དེའི་ཚེ། ཁྱིམ་གྱི་མཛོད་དང། བང་བ་རྣམས་ཕྱེ་འམ། ལྷ། སུའི་  
མཛོད་དང། བང་བ་རྣམས་ཕྱེ། འོན་ཀྱང་དེ་རིང་ཁོ་ནར་ས་བོན་སྩལ་བའི་འབྲས་བུ་དེ་རིང་ཉིད་དུ་གྲུབ་ལགས་སོ། །རྒྱལ་པོས་སྨྲས་པ། དེ་ཇི་ལྟ་བུ་ཞིག་དེས་སྐབས་དེ་རྒྱས་པར་  
  
  
རྒྱལ་པོས་སྨྲས་པ། ཁྱིམ་བདག་ཁྱོད་ཀྱིས་བདག་ཉིད་ཆེན་པོ་དེ་ལ་བསོད་སྙོམས་ཕུལ་ལམ། ལྷ། བདག་གིས་ཕུལ་ལོ། །དེ་ཡང་ལྷག་པར་དད་པར་གྱུར་ནས། ཚིགས་སུ་  
བཅད་པས་སྨྲས་པ། ཀྱེ་མའོ་ཡོན་ཏན་ལས་བྱུང་བའི། །སྐྱོན་ཀུན་རྣམ་པར་སྤངས་པའི་ཞིང། །དེ་ལ་ས་བོན་བཏབ་པ་ཡི། །འབྲས་བུ་དེང་ཉིད་ཐོབ་པར་གྱུར། །དགེ་སློང་དག་ཇི་སྙམ་དུ་སེམས་  
ཁྱིམ་བདག་དང། ཁྱིམ་བདག་གི་ཆུང་མ་དང། ཁྱིམ་བདག་གི་བུ་དང། ཁྱིམ་བདག་གི་མནའ་མ་དང། ཁྱིམ་བདག་གི་བྲན་ཕོ་དང་ཁྱིམ་བདག་གི་བྲན་མོ་གང་ཡིན་པ་དེ་ནི། ཁྱིམ་བདག་  
ལུག་དང། ཁྱིམ་བདག་ལུག་གི་ཆུང་མ་དང། ལུག་གི་བུ་དང། ལུག་གི་མནའ་མ་དང། ལུག་གི་བྲན་ཕོ་དང། ལུག་གི་བྲན་མོ་འདི་དག་ཉིད་ཡིན་ནོ། །འདི་དག་གིས། །རང་སངས་རྒྱས་ལ་བྱ་  
བ་བྱས་ཤིང་སྨོན་ལམ་བཏབ་པ་གང་ཡིན་པའི་ལས་ཀྱི་རྣམ་པར་སྨིན་པས་དྲུག་ཅར་ཡང་བསོད་ནམས་ཆེན་པོར་གྱུར་ཅིང། ངའི་སྤྱན་སྔར་བདེན་པ་མཐོང་ཞིང། རང་སངས་རྒྱས་བྱེ་བ་བརྒྱ་སྟོང་བས་  
ཆེས་ཁྱད་པར་དུ་འཕགས་པའི་སྟོན་པ་ང་མཉེས་པར་བྱས་ཀྱི། མི་མཉེས་པར་མ་ཡིན་ནོ། །དགེ་སློང་དག་དེ་ལྟ་བས་ན། ལས་གཅིག་ཏུ་གནག་པ་རྣམས་ཀྱི་རྣམ་པར་སྨིན་པ་ནི། གཅིག་ཏུ་  
གནག་པ་ཡིན་ལ། གཅིག་ཏུ་དཀར་བ་རྣམས་ཀྱི་ནི། གཅིག་ཏུ་དཀར་བ་ཡིན་པ་ཞེས་བྱ་བ་ནས་རྩལ་བར་བྱ་སྟེ། དགེ་སློང་དག་ཁྱེད་ཀྱིས་དེ་ལྟ་བུ་ལ་བསླབ་པར་བྱའོ། །ཞེས་བྱ་བའི་བར་  
  
  
༄༅། །གོང་མ་བཞིན་དུའོ།། །།སྡོམ་ནི། ཀེ་ནའི་བུ་ཡིས་བཏུང་བ་བླངས། །ཀ་ཤིའི་ཚོང་རྡལ་ནས་ཐུག་དང། སྡིག་ཅན་དུ་ནི་བཅའ་བ་དང། །འགྱོད་དང་  
སྦྱར་བའི་ཟས་དག་གོ་བཅོམ་ལྡན་འདས་ཡུལ་ཨུ་དུ་མའི་གནས་ན་བཞུགས་སོ། །དེའི་ཚེ་དྲང་སྲོང་ཀེ་ནའི་བུ། གནས་ནི། ཡུལ་ཨུ་དུ་མའི་གནས་ན་འདུག་གོ་ཉིན་པར་ནི། རྫིང་བུ་  
དལ་གྱིས་འབབ་ཀྱི་འགྲམ་ན་གནས་སོ། །བཅོམ་ལྡན་འདས་ཀྱིས་དགོངས་པ། ངས་གང་དུ་འཇིག་རྟེན་སྐྱོང་བ་བཞི་རྣམས་ལ་ཆོས་བཤད་ན་དེར་ངས་ཚེགས་ཆུང་ངུས་དྲང་སྲོང་  
ཀེ་ནའི་བུ་ཐུལ་བར་འགྱུར་སྙམ་པ་དང། དེ་ནས་བཅོམ་ལྡན་འདས་འདི་སྙམ་དུ་དགོངས་ཏེ། མ་ལ་ངས་རྫིང་བུ་དལ་གྱིས་འབབ་ཀྱི་འགྲམ་དུ་བཤད་ན། དེར་ཐུལ་བར་འགྱུར་རོ། །སྙམ་  
མོ༑ ༑དེ་ནས་བཅོམ་ལྡན་འདས་ཀྱིས་འཇིག་རྟེན་པའི་ཐུགས་བསྐྱེད་དེ་ཆོས་ཉིད་ཀྱིས། གང་གི་ཚེ་སངས་རྒྱས་བཅོམ་ལྡན་འདས་རྣམས་ཀྱིས་འཇིག་རྟེན་པའི་ཐུགས་བསྐྱེད་པ་དེའི་ཚེ་  
བརྒྱ་བྱིན་དང། ཚངས་པ་ལ་སོགས་ཏེ། ལྷ་རྣམས་ཀྱིས་བཅོམ་ལྡན་འདས་ཀྱི་དགོངས་པ་སེམས་ཀྱིས་ཤེས་པར་འགྱུར་བས། རྒྱལ་པོ་རྣམ་ཐོས་ཀྱི་བུས་བསམ་པ། བཅོམ་ལྡན་འདས་  
ཀྱིས་ཅི་ཞིག་གི་ཕྱིར་འཇིག་རྟེན་པའི་ཐུགས་བསྐྱེད་པ་མཛད་པ་བལྟས་ན། བདག་ཅག་འཇིག་རྟེན་སྐྱོང་བ་བཞི་རྣམས་ཁོ་ན་ལ་ཆོས་བཤད་པར་བཞེད་དོ། །སྙམ་དུ་རིག་ནས། གནོད་སྦྱིན་  
  
  
ལྔ་རྩེན་སོང་ལ། རྫིང་བུ་དལ་གྱིས་འབབ་ཀྱི་འགྲམ་དུ་བཅོམ་ལྡན་འདས་ཀྱི་གདན་ཤོམས་ཏེ། འདུན་པ་ཆེན་པོ་འདུས་པ་ན་སུས་ཀྱང་དེའི་མདངས་འཕྲོག་  
པར་མི་འགྱུར་བར་དྲང་སྲོང་ཀེ་ནའི་བུའི་སྲུང་མ་གཅིག་ཀྱང་སྐོས་ཤིག་དེས་རྫིང་བུ་དལ་གྱིས་འབབ་ཀྱི་འགྲམ་དུ་དྲང་སྲོང་ཀེ་ནའི་བུའི་སྲུང་མ་བཞག་ནས་གནས་ཤོམ་པར་རྩོམ་པ་ན། དེ་ན་སྐྱེ་  
བོའི་ཚོགས་ཆེན་པོའི་ཅ་ཅོའི་སྒྲ་བྱུང་བ་དང། དེ་ནས་དྲང་སྲོང་ཀེ་ནའི་བུ། ཅ་ཅོའི་སྒྲས་ལངས་ནས། སྲུང་མ་དེ་ལ་དྲིས་པ། ཅ་ཅོའི་སྒྲ་འདི་ཅི་ཞིག་དེས་སྨྲས་པ། གདན་ཤོམ་པར་བྱེད་པའི་འོ། །ཅི་  
ཁོ་བོའི་ཕྱིར་རམ། ཁྱོད་ཀྱི་ཕྱིར་ནི་མ་ཡིན་མོད་ཀྱི། འོན་ཀྱང་སངས་རྒྱས་བཅོམ་ལྡན་འདས་ཀྱི་ཕྱིར་ཡིན་ནོ། །ཁྱོད་འདི་ན་ཅི་ཞིག་ལ་སྡོད། ཁྱོད་ཁོ་ན་སྲུང་ངོ། །ཅིའི་ཕྱིར། འབྱུང་པོ་མང་པོ་འདུ་བར་  
འགྱུར་བས་སོ། །དེས་སྨྲས་པ། དགེ་སྦྱོང་གོའུ་ཏ་མ་དེ། སུ་ཞིག་སྲུང་བར་བྱེད་པར་འགྱུར། དེས་སྨྲས་པ། བཅོམ་ལྡན་འདས་དེ་ལ་སུ་ཞིག་སྲུང། བཅོམ་ལྡན་འདས་དེ་ཉིད་ནི། འཇིག་རྟེན་  
ལྷ་དང་བཅས་པའི་སྲུང་མ་མཛད་དོ། །ཞེས་བྱས་པ་དང། དྲང་སྲོང་ཀེ་ནའི་བུས་ཐོས་ནས་ཅང་མི་སྨྲའོ། །དེ་ནས་བཅོམ་ལྡན་འདས་སྔ་དྲོ་ན་བཟའ་ཤམ་ཐབས་མན་བས་ཏེ། ལྷུང་བཟེད་དང་ཆོས་  
གོས་བསྣམས་ནས། ཨུ་དུ་མར་བསོད་སྙོམས་ལ་ཞུགས་ཏེ། ཨུ་དུ་མར་བསོད་སྙོམས་སྤྱད་ནས་ཟས་ཀྱི་བྱ་བ་མཛད་དེ། ཟས་ཕྱི་མའི་བསོད་སྙོམས་སྤངས་ནས། ཇི་ལྟར་ཐུགས་མཉམ་པར་  
  
  
༄༅། །བཞག་ན། དགེ་སློང་གི་དགེ་འདུན་དང་ཐབས་ཅིག་ཏུ་ཨུ་དུ་མ་ནས་མི་སྣང་བར་གྱུར་ཏེ། རྫིང་བུ་དལ་གྱིས་འབབ་ཀྱི་འགྲམ་དུ་བྱོན་པར་འགྱུར་བ་དེ་ལྟ་བུའི་ཏིང་ངེ་འཛིན་  
ལ་སྙོམས་པར་ཞུགས་སོ། །དེ་ནས་བཅོམ་ལྡན་འདས་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །དེ་ནས་རྒྱལ་པོ་ཆེན་པོ་ཡུལ་འཁོར་སྐྱོང་དྲི་ཟ་དུ་མའི་འཁོར་  
དང། དྲི་ཟ་བརྒྱ་ཕྲག་དུ་མའི་འཁོར་དང། དྲི་ཟ་སྟོང་ཕྲག་དུ་མའི་འཁོར་དང། དྲི་ཟ་བརྒྱ་སྟོང་ཕྲག་དུ་མའི་འཁོར་དང་ལྷའི་ནོར་བུས་ཐུ་བ་བཀང་སྟེ། བཅོམ་ལྡན་འདས་གང་ན་བ་དེར་སོང་  
ནས་ཕྱིན་པ་དང། བཅོམ་ལྡན་འདས་ལ་ལྷའི་ནོར་བུ་རྣམས་ཀྱིས་གཏོར་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་བཅོམ་ལྡན་འདས་དང་དགེ་སློང་གི་དགེ་འདུན་  
ལ་མདུན་གྱིས་བལྟས་ནས་ཤར་ཕྱོགས་སུ་བརྟེན་ཏེ་འདུག་གོ། རྒྱལ་པོ་ཆེན་པོ་འཕགས་སྐྱེས་པོ་ཡང། གྲུལ་བུམ་དུ་མའི་འཁོར་དང། གྲུལ་བུམ་བརྒྱ་ཕྲག་དུ་མའི་འཁོར་དང། གྲུལ་བུམ་  
སྟོང་ཕྲག་དུ་མའི་འཁོར་དང། གྲུལ་བུམ་བརྒྱ་སྟོང་ཕྲག་དུ་མའི་འཁོར་དང། ལྷའི་མུ་ཏིག་གིས་ཐུ་བ་བཀང་སྟེ། བཅོམ་ལྡན་འདས་གང་ན་བ་དེར་སོང་ནས་ཕྱིན་པ་དང། བཅོམ་  
ལྡན་འདས་ལ་ལྷའི་མུ་ཏིག་གིས་གཏོར་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ། བཅོམ་ལྡན་འདས་དང་དགེ་སློང་གི་དགེ་འདུན་ལ་མདུན་གྱིས་བལྟས་