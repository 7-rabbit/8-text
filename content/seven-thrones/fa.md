
<h1 dir='rtl'>هفت اورنگ</h1>
<cite dir='rtl'>خلاصه</cite>
<h2 dir='rtl'>سلسلةالذهب<h2>
<h3 dir='rtl'>بخش ۱ - از دفتر اول سلسلةالذهب تقدیس حضرت حق سبحانه تعالی</h3>
<p dir='rtl'>
لله الحمد قبل کل کلام<br/>
به صفات الجلال و الاکرام<br/>
هر چه مفهوم عقل و ادراک است<br/>
ساحت قدس او از آن پاک است<br/>
به هوا و هوس در او نرسی<br/>
تا ز لا نگذری به هو نرسی<br/>
ای همه قدسیان قدوسی<br/>
گرد کوی تو در زمین بوسی!<br/>
پرتو روی توست از همه سو<br/>
همه را رو به توست از همه رو<br/>
قطع این ره به راه‌پیمایی<br/>
کی توان گر تو راه ننمایی ؟<br/>
بنما ره! که طالب راهیم<br/>
ره به سوی تو از تو می‌خواهیم<br/>
احدی، لیک مرجع اعداد<br/>
واحدی، لیک مجمع اضداد<br/>
اولی و تو را بدایت نی<br/>
آخری و تو را نهایت نی<br/>
ذات تو در سرادقات جلال<br/>
از ازل تا ابد به یک منوال<br/>
بر تو کس نیست آمر و ناهی<br/>
همه آن می‌کنی که می‌خواهی<br/>
ای جهانی به کام، از در تو!<br/>
کام خواهم نه دام از در تو<br/>
به جوار خودم رهی بنمای!<br/>
در حریم دلم دری بگشای!<br/>
غایب از من، مرا حضوری بخش!<br/>
به سروری رسان و نوری بخش!<br/>
هر چه غیر از تو، ز آن نفورم کن!<br/>
پای تا فرق غرق نورم کن!<br/>
چند باشم ز خودپرستی خویش<br/>
بند، در تنگنای هستی خویش؟<br/>
وارهانم ز ننگ این تنگی!<br/>
برسانم به رنگ بی‌رنگی!<br/>
می‌پرد مرغ همتم گستاخ<br/>
در ریاض امید، شاخ به شاخ<br/>
که ز بام تو دانه‌ای چینم<br/>
یا ز نامت نشانه‌ای بینم<br/>
ای که پیش تو راز پنهانم<br/>
آشکارست! تا به کی خوانم<br/>
بر تو این نامهٔ پریشانی؟<br/>
چون تو حرفا به حرف می‌دانی<br/>
چون کند دست قهرمان اجل<br/>
طی این نامهٔ خطا و خلل،<br/>
ز آب عفوش ورق بشوی نخست!<br/>
پس به کلک کرم که در کف توست،<br/>
بهر آزادی‌ام برات نویس!<br/>
وز خطاها خط نجات نویس!<br/>
</p>
</p>
<h3 dir='rtl'>بخش ۲ - در نعمت سیدالمرسلین و خاتم‌النبیین (ص)</h3>
<p dir='rtl'>
جامی از گفت و گو ببند زبان!<br/>
هیچ سودی ندیده، چند زیان؟<br/>
پای کش در گلیم گوشهٔ خویش!<br/>
دست بگشا به کسب توشهٔ خویش!<br/>
روی دل در بقای سرمد باش!<br/>
نقد جان زیر پای احمد پاش!<br/>
فیض ام‌الکتاب پروردش<br/>
لقب امی خدای از آن کردش<br/>
لوح تعلیم ناگرفته به بر<br/>
همه ز اسرار لوح داده خبر<br/>
قلم و لوح بودش اندر مشت<br/>
ز آن نفر سودش از قلم انگشت<br/>
از گنه شست دفتر همه پاک<br/>
ورقی گر سیه نکرد چه باک؟<br/>
بر خط اوست انس و جان را سر<br/>
گر نخواند خطی، از آن چه خطر؟<br/>
جان او موج خیز علم و یقین<br/>
سر لاریب فیه اینست، این!<br/>
قم فانذر ، حدیث قامت او<br/>
فاستقم، شرح استقامت او<br/>
جعبهٔ تیر مارمیت، کفش<br/>
چشم تنگ سیه دلان، هدفش<br/>
وصف خلق کسی که قرآن است<br/>
خلق را وصف او چه امکان است؟<br/>
لاجرم معترف به عجز و قصور<br/>
می‌فرستم تحیتی از دور<br/>
</p>
<h3 dir='rtl'>بخش ۳ - گفتار در ترغیب مسترشدان آگاه بر مداومت تکرار لا اله الا الله</h3>
<p dir='rtl'>
ای کشیده به کلک وهم و خیال<br/>
حرف زاید به لوح دل همه سال!<br/>
گشته در کارگاه بوقلمون<br/>
تختهٔ نقش‌های گوناگون!<br/>
چند باشد ز نقش‌های تباه<br/>
لوح تو تیره، تختهٔ تو سیاه؟<br/>
حرف‌خوان صحیفهٔ خود باش!<br/>
هر چه زائد، بشوی یا بتراش!<br/>
دلت آیینهٔ خدای‌نماست<br/>
روی آیینهٔ تو تیره چراست؟<br/>
صیقلی‌وار صیقلی می‌زن!<br/>
باشد آیینه‌ات شود روشن<br/>
هر چه فانی، از او زدوده شود<br/>
وآنچه باقی، در او نموده شود<br/>
صیقل آن اگر نه‌ای آگاه<br/>
نیست جز لا اله الا الله<br/>
لا نهنگی‌ست کاینات آشام<br/>
عرش تا فرش درکشیده به کام<br/>
هر کجا کرده آن نهنگ آهنگ<br/>
از من و ما، نه بوی مانده، نه رنگ<br/>
هست پرگار کارگاه قدم<br/>
گرد اعیان کشیده خط عدم<br/>
نقطه‌ای زین دوایر پرکار<br/>
نیست بیرون ز دور این پرگار<br/>
چه مرکب، درین فضا، چه بسیط<br/>
هست حکم فنا به جمله محیط<br/>
گر برون آیی از حجاب تویی<br/>
مرتفع گردد از میانه، دویی<br/>
در زمین و زمان و کون و مکان<br/>
همه او بینی آشکار و نهان<br/>
هست از آن برتر، آفتاب ازل<br/>
که در او افتد از حجاب، خلل<br/>
تو حجابی، ولی حجاب خودی<br/>
پردهٔ نور آفتاب خودی<br/>
گر زمانی ز خود خلاص شوی،<br/>
مهبط فیض نور خاص شوی<br/>
جذب آن فیض، یابد استیلا<br/>
هم ز لا وارهی هم از الا<br/>
نفی و اثبات، بار بربندند<br/>
خاطرت زیر بار نپسندند<br/>
گام بیرون نهی ز دام غرور<br/>
بهره‌ور گردی از دوام حضور<br/>
هم به وقت شنیدن و گفتن<br/>
هم به هنگام خوردن و خفتن<br/>
از همه غایب و به حق حاضر<br/>
چشم جانت بود به حق ناظر<br/>
سکر و هشیاری‌ات یکی گردد<br/>
خواب و بیداری‌ات یکی گردد<br/>
دیدهٔ ظاهر تو بر دگران<br/>
دیدهٔ باطنت به حق نگران<br/>
</p>
<h3 dir='rtl'>بخش ۴ - در مراقبت حال</h3>
<p dir='rtl'>
سر مقصود را مراقبه کن!<br/>
نقد اوقات را محاسبه کن!<br/>
باش در هر نظر ز اهل شعور!<br/>
که به غفلت گذشته یا به حضور!<br/>
هر چه جز حق ز لوح دل بتراش!<br/>
بگذر از خلق و، جمله حق را باش!<br/>
رخت همت به خطهٔ جان کش<br/>
بر رخ غیر، خط نسیان کش!<br/>
در همه شغل باش واقف دل!<br/>
تا نگردی ز شغل دل غافل!<br/>
دل تو بیضه‌ای‌ست ناسوتی<br/>
حامل شاهباز لاهوتی<br/>
گر ازو تربیت نگیری باز<br/>
آید آن شاهباز در پرواز<br/>
ور تو در تربیت کنی تقصیر<br/>
گردد از این و آن فسادپذیر<br/>
تربیت چیست؟ آنکه بی گه و گاه<br/>
داری‌اش از نظر به غیر نگاه<br/>
بگسلی خویش از هوا و هوس<br/>
روی او در خدای داری و بس!<br/>
</p>
<h3 dir='rtl'>بخش ۵ - در تحقیق معنی اختیار و جبر</h3>
<p dir='rtl'>
آن بود اختیار در هر کار<br/>
که بود فاعل اندر آن مختار<br/>
معنی اختیار فاعل چیست؟<br/>
آنکه فاعل چو فعل را نگریست،<br/>
ایزد اندر دلش به فضل و رشاد<br/>
درک خیریت وجود نهاد<br/>
یعنی آن‌اش به دیده خیر نمود،<br/>
کید آن علم از عدم به وجود<br/>
منبعث شد از آن ارادت و خواست<br/>
کرد ایجاد فعل، بی کم و کاست<br/>
درک خیریت، اختیار بود<br/>
و آن به تعلیم کردگار بود<br/>
هر چه این علم و خواست، شد سبب‌اش<br/>
اختیاری نهد خرد لقب‌اش<br/>
وآنچه باشد بدون این اسباب<br/>
اضطراری‌ست نام آن، دریاب!<br/>
باشد از اختیار قدرت دور<br/>
فاعل آن بود بر آن مجبور<br/>
هر که در فعل خود بود مختار<br/>
فعل او دور باشد از اجبار<br/>
گرچه از جبر، فعل او دورست<br/>
اندر آن اختیار مجبورست<br/>
ورچه بی‌اختیار کارش نیست<br/>
اختیار اندر اختیارش نیست<br/>
</p>
<h3 dir='rtl'>بخش ۶ - در بیان به عیب خود پرداختن و نظر به عیب دیگران نینداختن</h3>
<p dir='rtl'>
شیوهٔ واعظ آن بود که نخست<br/>
فعل خود را کند به قول، درست<br/>
چون شود کار او موافق گفت<br/>
گرد دهد پند غیر، نیست شگفت<br/>
زشت باشد که عیب خودپوشی<br/>
واندر افشای دیگران کوشی<br/>
شب عمرت به وقت صبح رسید<br/>
صبح شیب از شب شباب دمید<br/>
چرخ گردان جز این نمی‌داند<br/>
کسیا بر سر تو گرداند<br/>
به طبیبان میار روی و، مجوی!<br/>
دارویی کان سیاه سازد موی<br/>
هست عیبی به هر سر مو، شیب<br/>
اینت یک پیری و هزاران عیب!<br/>
می‌کنی از بیاض شعر اعراض<br/>
روز و شب شعر می‌بری به بیاض<br/>
گاه می‌خواهی از مداد، امداد<br/>
می‌کنی شعر را چو شعر، سواد<br/>
چون زمانه سواد شعر ربود<br/>
خود بگو از سواد شعر چه سود؟<br/>
چه زنی در ردیف قافیه چنگ؟<br/>
کار بر خود کنی چو قافیه تنگ؟<br/>
هست نظمی لطیف، عمر شریف<br/>
که‌ش مرض قافیه‌ست و مرگ ردیف<br/>
دل گرو کرده‌ای به نظم سخن<br/>
فکر کار ردیف و قافیه کن<br/>
کاملان چون در سخن سفتند<br/>
اعذب الشعر کذبه گفتند<br/>
آنچه باشد جمال آن ز دروغ<br/>
پیش اهل بصیرتش چه فروغ؟<br/>
</p>
<h3 dir='rtl'>بخش ۷ - در مذمت شعرای روزگار</h3>
<p dir='rtl'>
«شعر در نفس خویشتن بد نیست»<br/>
پیش اهل دل این سخن رد نیست<br/>
«نالهٔ من ز خست شرکاست»<br/>
تن چو نال‌ام ز شر ایشان کاست<br/>
پیش از این فاضلان شعر شعار<br/>
کسب کردی فضایل بسیار<br/>
مستمر بر مکارم اخلاق<br/>
مشتهر در مجامع آفاق<br/>
همه را دل ز همت عالی<br/>
از قناعت پر، از طمع خالی<br/>
وه کز ایشان بجز فسانه نماند<br/>
جز سخن هیچ در میانه نماند<br/>
لفظ شاعر اگر چه مختصرست<br/>
جامع صد هزار شین و شرست<br/>
نیست یک خلق و سیرت مذموم<br/>
که نگردد ازین لقب مفهوم<br/>
شاعری گرچه دلپذیرم نیست<br/>
طرفه حالی کز آن گزیرم نیست<br/>
می‌کنم عیب شعر و، می‌گویم!<br/>
می‌زنم طعن مشک و، می‌بویم!<br/>
طعنه بر شعر، هم به شعر زنم<br/>
قیمت و قدر آن ، بدو شکنم<br/>
چکنم؟ در سرشت من اینست!<br/>
وز ازل سرنوشت من اینست!<br/>
</p>
<h3 dir='rtl'>بخش ۸ - در مذمت کم آزاری و نکوهش آزار مسلمانان</h3>
<p dir='rtl'>
ترک آزار کردن خواجه<br/>
دفتر کفر راست دیباجه<br/>
منکر آمد به پیش او معروف<br/>
شد به منکر عنان او مصروف<br/>
نفس محنت گریز راحت‌جوی<br/>
داردش در ره اباحت روی<br/>
گاه لافش ز مذهب تجرید<br/>
گه گزافش ز مشرب توحید<br/>
از علامات عقل و دین عاری<br/>
مذهبش حصر در کم آزاری<br/>
ورد او از مباحیان کهن:<br/>
کس میازار و هر چه خواهی کن!<br/>
نسبت خود کند به درویشان<br/>
دم زند از ارادت ایشان<br/>
هر که درویش، از او بود بیزار<br/>
کی ز درویش آید این کردار؟<br/>
نیست درویشی این، که زندقه است<br/>
نیست جمعیت این، که تفرقه است<br/>
دلش از سر کار واقف نه<br/>
معرفت بی‌شمار و عارف نه<br/>
همچو جوز تهی نماید نغز<br/>
لیک چون بشکنی، نیابی مغز<br/>
لفظ‌ها پاک و معنی‌اش گرگین<br/>
نافهٔ چین ، لفافهٔ سرگین<br/>
نافه نگشاده، مشک افشاند<br/>
ور گشایی، جهان بگنداند<br/>
آنکه شرع خدای ازوست تباه<br/>
نیست گویا ز سر شرع آگاه<br/>
کرده در کوی و خانه و بازار<br/>
شرع و دین را بهانهٔ آزار<br/>
کار باطل کند به صورت حق<br/>
برد از شرع مصطفی رونق<br/>
می‌کند پایهٔ شریعت پست<br/>
تا دهد دایهٔ طبیعت، دست<br/>
میر بازار و شحنهٔ شهر است<br/>
شرع از او، او ز شرع، بی‌بهره‌ست<br/>
فی المثل گر یکی ز عام الناس<br/>
بفروشد سه چار گز کرباس<br/>
خالی از داغ صاحب تمغا،<br/>
در همه شهر افکند غوغا<br/>
اول از شرع دست موزه کند<br/>
زو سؤال نماز و روزه کند<br/>
بعد از آن‌اش سوی عسس خانه<br/>
بفرستد برای جرمانه<br/>
خصم دین شد به حیله و دستان<br/>
ای خدا داد دین از او بستان<br/>
شرع را خوار کرد، خوارش کن!<br/>
شرم بگذاشت، شرمسارش کن!<br/>
</p>
<h3 dir='rtl'>بخش ۹ - در بیان عشق و رهایی از خودپرستی</h3>
<p dir='rtl'>
قصهٔ عاشقان خوش است بسی<br/>
سخن عشق دلکش است بسی<br/>
تا مرا هوش و مستمع را گوش<br/>
هست، ازین قصه کی شوم خاموش؟<br/>
هر بن موی، صد دهانم باد!<br/>
هر دهان، جای صد زبانم باد!<br/>
هر زبانی به صد بیان گویا<br/>
تا کنم قصه‌های عشق املا<br/>
آنکه عشاق پیش او میرند،<br/>
سبق زندگی از او گیرند،<br/>
تا نمیری نباشی ارزنده<br/>
که به انفاس او شوی زنده<br/>
هست ازین مردگی مراد مرا<br/>
آنکه خواهند صوفیان به فنا<br/>
نه فنایی که جان ز تن برود<br/>
بل فنایی که ما و من برود<br/>
شوی از ما و من به کلی صاف<br/>
نشود با تو هیچ چیز مضاف<br/>
نزنی هرگز از اضافت دم<br/>
از اضافت کنی چون تنوین رم<br/>
هم ز نو وارهی و هم ز کهن<br/>
نگذرد بر زبانت گاه سخن:<br/>
«کفش من»، «تاج من»، «عمامهٔ من»<br/>
«رکوهٔ من»، «عصا و جامهٔ من»<br/>
زآنکه هر کس که از منی وارست<br/>
یک من او را هزار من بارست<br/>
صد من‌اش بار بر سر و گردن،<br/>
به که یک بار بر زبانش من!<br/>
</p>
<h3 dir='rtl'>بخش ۱۰</h3>
<p dir='rtl'>
خرسی از حرص طعمه بر لب رود<br/>
بهر ماهی گرفتن آمده بود<br/>
ناگه از آب ماهی‌ای برجست<br/>
برد حالی به صید ماهی دست<br/>
پایش از جای شد، در آب افتاد<br/>
پوستین ز آن خطا در آب نهاد<br/>
آب بس تیز بود و پهناور<br/>
خرس مسکین در آب شد مضطر<br/>
دست و پا زد بسی و سود نداشت<br/>
عاقبت خویش را به آب گذاشت<br/>
از بلا چون به حیله نتوان رست<br/>
باید آنجا ز حیله شستن دست<br/>
بر سر آب چرخ‌زن می‌رفت<br/>
دست شسته ز جان و تن می‌رفت<br/>
دو شناور ز دور بر لب آب<br/>
بهر کاری همی شدند شتاب<br/>
چشمشان ناگهان فتاد بر آن<br/>
از تحیر شدند خیره در آن<br/>
کن چه چیز است، مرده یا زنده‌ست؟<br/>
پوستی از قماش آگنده‌ست؟<br/>
آن یکی بر کناره منزل ساخت<br/>
و آن دگر خویش را در آب انداخت<br/>
آشنا کرد تا به آن برسید<br/>
خرس خود مخلصی همی طلبید<br/>
در شناور دو دست زد محکم<br/>
باز ماند از شنا، شناور هم<br/>
اندر آن موج، گشته از جان سیر<br/>
گاه بالا همی شد و، گه زیر<br/>
یار چون دید حال او ز کنار<br/>
بانگ برداشت کای گرامی یار!<br/>
گر گران است پوست، بگذارش!<br/>
هم بدان موج آب بسپارش!<br/>
گفت: «من پوست را گذشته‌ام<br/>
دست از پوست بازداشته‌ام»<br/>
پوست از من همی ندارد دست<br/>
بلکه پشتم به زور پنجه شکست!»<br/>
جهد کن جهد، ای برادر! بوک<br/>
پوست دانی ز خرس و خیک ز خوک<br/>
نبری خرس را ز دور گمان<br/>
پوستی پر قماش و رخت گران<br/>
نکنی خوک را ز جهل، خیال<br/>
خیکی از شهد ناب، مالامال<br/>
گر تو گویی: «ستوده نیست بسی<br/>
که نهی خرس و خوک نام کسی»<br/>
گویم: «آری، ولی بداندیشی<br/>
که‌ش نباشد بجز بدی کیشی،<br/>
جز بدی و ددی نداند هیچ<br/>
مرکب بخردی نراند، هیچ،<br/>
خرس یا خوک اگر نهندش نام<br/>
باشد آن خرس و خوک را دشنام!»<br/>
ای خدا دل گرفت ازین سخن‌ام!<br/>
چند بیهود گفت و گوی کنم؟<br/>
زین سخن مهر بر زبانم نه!<br/>
هر چه مذموم، از آن امانم ده!<br/>
از بدی و ددی، مده سازم!<br/>
وز بدان و ددان رهان بازم!<br/>
</p>
<h3 dir='rtl'>بخش ۱۱ - گفتار در ختم دفتر اول از کتاب سلسلةالذهب</h3>
<p dir='rtl'>
چون شد این اعتقادنامه درست<br/>
باز گردم به کار و بار نخست<br/>
کار من عشق و بار من عشق است<br/>
حاصل روزگار من عشق است<br/>
سر رشته کشیده بود به عشق<br/>
دل و جان آرمیده بود به عشق<br/>
به سر رشتهٔ خود آیم باز<br/>
سخن عاشقی کنم آغاز<br/>
آن نه رشته، سلاسل ذهب است<br/>
نام رشته بر آن نه از ادب است<br/>
این مسلسل سخن که می‌خوانی<br/>
هم از آن سلسله‌ست، تا، دانی!<br/>
تا نجوشد ز سینه عشق سخن<br/>
نتوان داد شرح عشق کهن<br/>
می‌زند جوش، عشق‌ام از سینه<br/>
تا دهم شرح عشق دیرینه<br/>
گر مددگار من شود توفیق<br/>
که کنم درس عشق را تحقیق،<br/>
بهر آن دفتری ز نو سازم<br/>
داستانی دگر بپردازم<br/>
</p>
<h3 dir='rtl'>بخش ۱۲ - از دفتر دوم سلسلةالذهب در خلق اسماء باری و پیداش عشق</h3>
<p dir='rtl'>
بشنو، ای گوش بر فسانهٔ عشق!<br/>
از صریر قلم ترانهٔ عشق!<br/>
قلم اینک چو نی به لحن صریر<br/>
قصهٔ عشق می‌کند تقریر<br/>
عشق، مفتاح معدن جودست<br/>
هر چه بینی، به عشق موجودست<br/>
حق چو حسن کمال اسما دید<br/>
آنچنان‌اش نهفته نپسندید<br/>
خواست اظهار آن کمال کند<br/>
عرض آن حسن و آن جمال کند<br/>
خواست تا در مجالی اعیان<br/>
سر مستور او رسد به عیان<br/>
چون ز حق یافت انبعاث این خواست<br/>
فتنهٔ عشق و عاشقی برخاست<br/>
هست با نیست، عشق در پیوست<br/>
نیست، ز آن عشق، نقش هستی بست<br/>
سایه و آفتاب را با هم<br/>
نسبت جذب عشق شد محکم<br/>
</p>
<h3 dir='rtl'>بخش ۱۳ - تمثیل</h3>
<p dir='rtl'>
قطره چون آب شد به تابستان<br/>
گشت آن آب سوی بحر روان<br/>
وز روانی خود به بحر رسید<br/>
خویشتن را ورای بحر ندید<br/>
هستی خویش را در او گم ساخت<br/>
هیچ چیزی به غیر آن نشناخت<br/>
گاه او را عیان به صورت موج<br/>
دید، هم در حضیض و هم در اوج<br/>
متراکم شد آن بخار و، از آن<br/>
متکاون شد ابر در نیسان<br/>
متقاطر شد ابر و باران گشت<br/>
رونق افزای باغ و بستان گشت<br/>
قطره‌ها چون به یکدگر پیوست<br/>
سیل شد بر رونده راه ببست<br/>
سیل هم کف‌زنان، خروش‌کنان<br/>
تافت یکسر به سوی بحر، عنان<br/>
چون به دریا رسید، کرد آرام<br/>
شد درین دوره سیر بحر، تمام<br/>
قطره این را چو دید، نتوانست<br/>
کردن انکار دیده و، دانست<br/>
کوست موج و بخار و سیل و سحاب<br/>
اوست کف، اوست قطره، اوست حباب<br/>
هیچ جز بحر در جهان نشناخت<br/>
عشق با هر چه باخت، با او باخت<br/>
از چب و راست چون گشاد نظر<br/>
غیر دریا ندید چیز دگر<br/>
همچنین عارفان عشق آیین<br/>
در جهان نیستند جز حق بین<br/>
دیدهٔ جمله مانده بر یک جاست<br/>
لیکن اندر نظر تفاوتهاست<br/>
</p>
<h3 dir='rtl'>بخش ۱۴ - حکایت آن زن که سی سال در مقام حیرت بر یک جای بماند</h3>
<p dir='rtl'>
در نواحی مصر شیرزنی<br/>
همچو مردان مرد خودشکنی<br/>
به چنین دولتی مشرف شد<br/>
نقد هستی تمامش از کف شد<br/>
شست از آلودگی به کلی دست<br/>
نه به شب خفت و، نی به روز نشست<br/>
قرب سی سال ماند بر سر پای<br/>
که نجنبید چون درخت از جای<br/>
خفته مرغش به فرق، فارغبال<br/>
گشته مارش به ساق پا خلخال<br/>
شست و شو داده موی او باران<br/>
شانه کرده صبا چو غمخواران<br/>
هیچ گه ز آفتاب عالمتاب<br/>
سایه‌بانش نگشته غیر سحاب<br/>
لب فروبسته از شراب و طعام<br/>
چون فرشته نه چاشت خورده نه شام<br/>
همچو مور و ملخ ز هر طرفی<br/>
دام و دد گرد او کشیده صفی<br/>
او خوش اندر میانه واله و مست<br/>
ایستاده به پا، نه نیست، نه هست<br/>
چشم او بر جمال شاهد حق<br/>
جان به توفان عشق، مستغرق<br/>
دل به پروازهای روحانی<br/>
گوش بر رازهای پنهانی<br/>
زن مگوی‌اش! که در کشاکش درد<br/>
یک سر موی او به از صد مرد!<br/>
مرد و زن مست نقش پیکر خاک<br/>
جان روشن بود از اینها پاک<br/>
کردگارا ، مرا ز من برهان!<br/>
وز غم مرد و فکر زن، برهان!<br/>
مردی‌ای ده! که رادمرد شوم<br/>
وز مرید و مراد، فرد شوم<br/>
غرقه گردم به موج لجهٔ راز<br/>
هرگز از خود نشان نیابم باز<br/>
</p>
<h3 dir='rtl'>بخش ۱۵ - قصهٔ عتیبه و ریا</h3>
<p dir='rtl'>
معتمر نام، مهتری ز عرب<br/>
رفت تا روضهٔ نبی یک شب<br/>
رو در آن قبلهٔ دعا آورد<br/>
ادب بندگی بجا آورد<br/>
ناگه آمد به گوشش آوازی<br/>
که همی گفت غصه‌پردازی،<br/>
کای دل امشب تو را چه اندوه است؟<br/>
وین چه بار گران‌تر از کوه است؟<br/>
مرغی از طرف باغ ناله کشید<br/>
بر تو داغی بسان لاله کشید،<br/>
واندرین تیره‌شب ز نالهٔ زار<br/>
ساخت از خواب خوش تو را بیدار؟<br/>
یا نه، یاری درین شب تاریک<br/>
از برون دور و از درون نزدیک<br/>
بر تو درهای امتحان بگشود<br/>
خوابت از چشم خون‌فشان بر بود،<br/>
بست هجرش کمر به کینه تو را<br/>
سنگ غم زد بر آبگینه تو را؟<br/>
چه شب است این چو زلف یار دراز؟<br/>
چشم من ناشده به خواب فراز؟<br/>
قیر شب قید پای انجم شد<br/>
مهر را راه آمدن گم شد<br/>
این نه شب، هست اژدهای سیاه<br/>
که کند با هزار دیده نگاه<br/>
تا به دم درکشد غریبی را<br/>
یا زند زخم بی‌نصیبی را<br/>
منم اکنون و جان آزرده<br/>
زو دو صد زخم بر جگر خورده<br/>
زخم او، جا درون جان دارد<br/>
گر کنم ناله، جای آن دارد<br/>
کو رفیقی که بشنود رازم؟<br/>
واندرین شب شود هم آوازم؟<br/>
کو شفیقی که بنگرد حالم<br/>
کز جدایی چگونه می‌نالم؟<br/>
هرگزم این گمان نبود به خویش<br/>
کیدم اینچنین بلایی پیش<br/>
ریخت بر سر بلای دهر، مرا<br/>
داد ناآزموده زهر، مرا<br/>
هر که ناآزموده زهر خورد<br/>
چه عجب گر ره اجل سپرد؟<br/>
چون بدین جا رساند نالهٔ خویش<br/>
کرد با خامشی حوالهٔ خویش<br/>
آتش او درین ترانه فسرد<br/>
شد خموش آنچنان که گویی مرد<br/>
معتمر چون بدید صورت حال<br/>
بر ضمیرش نشست گرد ملال<br/>
کنهمه نالش از زبان که بود؟<br/>
و آنهمه سوزش از فغان که بود؟<br/>
چیست این ناله، کیست نالنده؟<br/>
باز در خامشی سگالنده؟<br/>
آدمی؟ یا نه آدمی‌ست، پری‌ست<br/>
کآدمی وار گرد نوحه‌گری‌ست؟<br/>
کاش چون خاست از دلش ناله<br/>
ناله را رفتمی ز دنباله<br/>
تا به نالنده راه یافتمی<br/>
پردهٔ راز او شکافتمی<br/>
کردمی غور در نظاره‌گری<br/>
دست بگشادمی به چاره‌گری<br/>
چون بدین حال یک دو لحظه گذشت<br/>
حال آن دل‌رمیده باز بگشت<br/>
تیز برداشت همچو چنگ آواز<br/>
غزلی جانگداز کرد آغاز<br/>
غزلی سینه‌سوز و دردآمیز<br/>
غزلی صبرکاه و شوق‌انگیز<br/>
حرف حرفش همه فسانهٔ درد<br/>
نغمهٔ محنت و ترانهٔ درد<br/>
اولش نور عشق را مطلع<br/>
و آخرش روز وصل را مقطع<br/>
در قوافی‌ش شرح سینهٔ تنگ<br/>
بحر او رهنما به کام نهنگ<br/>
گه در او ذکر یار و منزل او<br/>
وصف شیرینی شمایل او<br/>
گه در او عجز و خواری عاشق<br/>
قصهٔ خاکساری عاشق<br/>
گه در او محنت درازی شب<br/>
عمر کاهی و جانگدازی شب<br/>
گه در او داستان روز فراق<br/>
حرقت داغ شوق و سوز فراق<br/>
آن بزرگ عرب چو آن بشنید<br/>
جانب او شدن غنیمت دید<br/>
تا شود واقف از حقیقت راز<br/>
رفت آهسته از پی آواز<br/>
دید موزون جوانی افتاده<br/>
روی زیبا به خاک بنهاده<br/>
لعل او غیرت عقیق یمن<br/>
شکر مصر را رواج‌شکن<br/>
جبهه رخشنده در میان ظلام<br/>
همچو پر نور آبگینهٔ شام<br/>
بر رخش از دو چشم اشک‌فشان<br/>
مانده از رشحهٔ جگر دو نشان<br/>
داد بر وی سلام و یافت جواب<br/>
کرد بر وی ز روی لطف خطاب<br/>
که «بدین رخ که قبلهٔ طلب است<br/>
به کدامین قبیله‌ات نسب است؟<br/>
بر زبان قبیله نام تو چیست؟<br/>
آرزویت کدام و کام تو چیست؟<br/>
دلت این گونه بی‌قرار چراست؟<br/>
همدمت ناله‌های زار چراست؟<br/>
چیست چندین غزل‌سرایی تو؟<br/>
وز مژه خون دل گشایی تو؟»<br/>
گفت: «از انصار دارم اصل و نژاد<br/>
پدرم نام من، عتیبه نهاد<br/>
وآنچه از من شنیدی و دیدی<br/>
موجب آن ز من بپرسیدی،<br/>
بنشین دیر! تا بگویم باز<br/>
زآنکه افسانه‌ای‌ست دور و دراز<br/>
روزی از روزها به کسب ثواب<br/>
رو نهادم به مسجد احزاب<br/>
روی در قبلهٔ وفا کردم<br/>
حق مسجد که بود ادا کردم<br/>
بستم از جان نماز را احرام<br/>
کردم اندر مقام صدق قیام<br/>
به دعا دست بر فلک بردم<br/>
پا به راه اجابت افشردم<br/>
عفوجویان شدم به استغفار<br/>
از همه کارها و، آخر کار<br/>
از میان با کناره پیوستم<br/>
به هوای نظاره بنشستم<br/>
دیدم از دور یک گروه زنان<br/>
سوی آن جلوه گاه، گام‌زنان<br/>
نه زنان بل ز آهوان رمه‌ای<br/>
هر یکی را ز ناز زمزمه‌ای<br/>
از پی رقصشان به ربع و دمن<br/>
بانگ خلخال‌ها جلاجلزن<br/>
بود یک تن از آن میان ممتاز<br/>
پای تا سر همه کرشمه و ناز<br/>
او چو مه بود و دیگران انجم<br/>
او پری بود و دیگران مردم<br/>
پای از آن جمع بر کناره نهاد<br/>
بر سرم ایستاد و لب بگشاد<br/>
کای عتیبه! دل تو می‌خواهد<br/>
وصل آن کز غم تو می‌کاهد؟<br/>
هیچ داری سر گرفتاری<br/>
کز غمت بر دلش بود باری؟<br/>
با من این نکته گفت و زود برفت<br/>
در من آتش زد و چون دود برفت<br/>
نه نشانی ز نام او دارم<br/>
نه وقوف از مقام او دارم<br/>
یک زمان هیچ‌جا قرارم نیست<br/>
میل خاطر به هیچ کارم نیست<br/>
نه ز سر خود خبر مرا، نه ز پای<br/>
می‌روم کوبه کوی و جای به جای»<br/>
این سخن گفت و زد یکی فریاد<br/>
یک زمانی به روی خاک افتاد<br/>
بعد دیری به خویش باز آمد<br/>
رخ به خون تر، ترانه‌ساز آمد<br/>
شد خروشان به دلخراش آواز<br/>
غزلی سینه‌سوز کرد آغاز<br/>
کای ز من دور رفته صد منزل!<br/>
کرده منزل چو جانم اندر دل!<br/>
گرچه راه فراق می‌سپری،<br/>
سوی خونین‌دلان نمی‌گذری<br/>
خواهشم بین، مباش ناخواه‌ام!<br/>
کز دو عالم همین تو را خواهم<br/>
بی‌تو بر من بلای جان باشد<br/>
گرچه فردوس جاودان باشد<br/>
چون بزرگ عرب بدید آن حال<br/>
به ملامت کشید تیر مقال<br/>
کای پسر، زین ره خطا بازآی!<br/>
جای گم کرده‌ای، به جا بازآی!<br/>
توبه کن از گناهکاری خویش<br/>
شرم‌دار از نه شرم‌داری خویش!<br/>
نه مبارک بود هوس بر مرد<br/>
مردی‌ای کن، ازین هوس برگرد!<br/>
گفت کای بی‌خبر ز ماتم عشق!<br/>
غافل از جانگدازی غم عشق!<br/>
عشق هر جا که بیخ محکم کرد<br/>
شاخ از اندوه و میوه از غم کرد<br/>
به ملامت نشایدش کندن<br/>
به نصیحت ز پایش افگندن<br/>
مشک ماند ز بوی و، لعل از رنگ<br/>
فلک از جنبش و، زمین ز درنگ،<br/>
لیک حاشا که یار دل‌گسلم<br/>
رخت بربندد از حریم دلم<br/>
حرف مهرش که در دل تنگ است<br/>
همچو نقش نشسته در سنگ است<br/>
آمد از عشق شیشه بر سنگ‌ام<br/>
به ملامت مزن به سر سنگ‌ام!<br/>
</p>
<h3 dir='rtl'>بخش ۱۶ - رفتن معتمر و عتیبه به جستجوی ریا</h3>
<p dir='rtl'>
خسرو صبح چو علم برزد<br/>
لشکر شام را به هم برزد<br/>
هر دو کردند از آن حرم بشتاب<br/>
چاره‌جو رو به مسجد احزاب<br/>
تا به پیشین، قدم بیفشردند<br/>
در طلب روز را به سربردند<br/>
ناگه از ره نسیم یار رسید<br/>
آن گروه زن آمدند پدید<br/>
لیک مقصود کار همره نی<br/>
خیل انجم رسید و آن مه نی<br/>
با عتیبه سخن‌گزار شدند<br/>
قصه‌پرداز آن نگار شدند<br/>
که: «برون برد رخت ازین منزل<br/>
راند تا منزل دگر، محمل<br/>
روی خورشید قرب، غیم گرفت<br/>
راه حی بنی سلیم گرفت<br/>
گرچه بار رحیل ازین جا بست<br/>
طالب وصل توست هر جا هست<br/>
چون سمن تازه و چون گل بویاست<br/>
نام او از معطری ریاست»<br/>
نام ریا چو آمدش در گوش<br/>
از سرش عقل رفت و از دل هوش<br/>
پرده از چهرهٔ حیا برداشت<br/>
شرم بگذاشت وین نوا برداشت<br/>
کای دریغا! که یار محمل بست<br/>
بار دل پشت صبر را بشکست<br/>
آمدم بر امید دیدارش<br/>
تافت از من زمانه رخسارش<br/>
معتمر گفت با وی از دل پاک<br/>
کای عتیبه، مباش اندهناک!<br/>
کنچه دارم از ملک و مال به کف<br/>
گرچه اسباب حشمت است و شرف<br/>
همه صرف تو می‌کنم امروز<br/>
تا شوی بر مراد خود فیروز<br/>
دست او را گرفت مشفق‌وار<br/>
برد یکسر به مجلس انصار<br/>
گفت بعد از سلام با ایشان<br/>
کای به ملک صفا وفا کیشان!<br/>
این جوان کیست در میان شما؟<br/>
چیست در حق او گمان شما؟<br/>
همه گفتند: «با جمال نسب<br/>
هست شمعی ز دودمان عرب»<br/>
گفت کاو را بلایی افتاده‌ست<br/>
در کمند هوایی افتاده‌ست<br/>
چشم می‌دارم از شما یاری<br/>
و از سر مرحمت مددگاری<br/>
بهر مطلوبش اختیار سفر<br/>
بر دیار بنی‌سلیم گذر<br/>
همه سمعا و طاعة گویان<br/>
معتمر را به جان رضا جویان<br/>
بر نجیب‌اشتران سوار شدند<br/>
متوجه بدان دیار شدند<br/>
می‌بریدند کوه و صحرا را<br/>
پرس پرسان دیار ریا را<br/>
تا به منزلگهش پی آوردند<br/>
پدرش را از آن خبر کردند<br/>
کردشان شاد و خرم استقبال<br/>
با کسان گفت تا به استعجال<br/>
فرش‌های نفیس افگندند<br/>
نطع‌های عجب پراگندند<br/>
هر کسی را به جای وی بنشاند<br/>
وز ثنا، گوهرش به فرق فشاند<br/>
آنچه حاضر ز گله بود و رمه<br/>
کشت و پخت و کشید پیش، همه<br/>
معتمر گفت کای جمال غرب!<br/>
همه کار تو در کمال ادب!<br/>
نخورد کس ز سفره و خوانت،<br/>
تا ز بحر نوال و احسانت<br/>
حاجت جمله را روا نکنی،<br/>
آرزوی همه عطا نکنی!<br/>
گفت کای روی صدق، روی شما<br/>
چیست از بنده آرزوی شما؟<br/>
گفت: «هست آنکه گوهر صدفت<br/>
اختر برج عزت و شرفت<br/>
با عتیبه که فخر انصارست<br/>
نیک‌کردار و راست گفتارست،<br/>
گوهر سلک اتصال شود<br/>
رازدار شب وصال شود»<br/>
گفت: «تدبیر کار و بار او راست<br/>
واندرین کار، اختیار او راست<br/>
با وی این را بگویم از آغاز<br/>
آنچه گوید، به مجلس آرم باز»<br/>
این سخن گفت و از زمین برخاست<br/>
غضب‌آمیز و خشمگین برخاست<br/>
چون درآمد به خانه، ریا گفت<br/>
کز چه رو خاطرت چنین آشفت؟<br/>
گفت: «از آن رو که جمعی از انصار<br/>
به هوایت کشیده‌اند قطار<br/>
همه یکدل به دوستداری تو<br/>
یک‌زبان بهر خواستگاری تو»<br/>
گفت: «انصاریان کریمان‌اند<br/>
در حریم کرم مقیمان‌اند<br/>
از برای چه دوستدار من‌اند؟<br/>
وز هوای که خواستگار من‌اند؟»<br/>
گفت: «بهر یگانه‌ای ز کرام<br/>
عالی اندر نسب، عتیبه به نام»<br/>
گفت « من هم شنیده‌ام خبرش<br/>
نسبتی نیست با کسی دگرش<br/>
چون کند وعده در وفا کو شد<br/>
وز جفای زمانه نخروشد»<br/>
پدرش گفت: «می‌خورم سوگند<br/>
به خدایی که نبودش مانند<br/>
که تو را هیچ‌گه به وی ندهم<br/>
نقد وصلت به دامنش ننهم<br/>
واقفم از فسانهٔ تو و او<br/>
وآنچه بوده میانهٔ تو و او»<br/>
گفت: «با وی مرا چه بازارست،<br/>
که از آن خاطر تو دربارست؟<br/>
نه خیالی ز روی من دیده‌ست<br/>
نه گیاهی ز باغ من چیده‌ست<br/>
لیک چون سبق یافت سوگندت<br/>
به اجابت نمی‌کنم بندت<br/>
قوم انصار پاک دینان‌اند<br/>
در زمان و زمین امینان‌اند<br/>
بر مقالاتشان مگردان پشت!<br/>
رد ایشان مکن به قول درشت!<br/>
مکن از منع، کامشان پر زهر!<br/>
گر نمی‌بایدت، گران کن مهر!<br/>
نرخ کالا ز حد چون در گذرد<br/>
رغبت از جان مشتری ببرد»<br/>
گفت: « احسنت ، خوب گفتی، خوب<br/>
کم فتد نکته اینچنین مرغوب!»<br/>
آنگه آمد برون و با ایشان<br/>
گفت کای زمرهٔ وفاکیشان!<br/>
کرد ریا قبول این پیوند<br/>
لیک او گوهری‌ست بی‌مانند<br/>
مهر او، هم به قدر او باید<br/>
تا سر او به آن فرو آید<br/>
باشد او گوهری جهان‌افروز<br/>
کیست قائم به قیمتش امروز؟»<br/>
معتمر گفت: «آن منم، اینک!<br/>
هر چه خواهی ضمان منم، اینک!»<br/>
خواست چندان زر تمام‌عیار<br/>
که مثاقیل آن رسد به هزار<br/>
بعد از آن نیز ده هزار درم<br/>
سیم خالص، نه بیش از آن و نه کم<br/>
جامگی صد ز بردهای یمن<br/>
صد دیگر از آن فزون به ثمن<br/>
نافه‌ها مشک و طلبه‌ها عنبر<br/>
عقدهای مرصع از گوهر<br/>
معتمر گفت با سه چار نفر<br/>
زود کردند بر مدینه گذر<br/>
هر چه جستند حاضر آوردند<br/>
مجلس عقد منعقد کردند<br/>
عقد بستند آن دو مفتون را<br/>
شاد کردند آن دو محزون را<br/>
بعد چل روز کز نشاط و سرور<br/>
حال بگذشتشان بدین دستور<br/>
داد اجازت پدر که ریا را<br/>
ماه شهر و غزال صحرا را،<br/>
به عروسی سوی مدینه برند<br/>
وز غریبی ره وطن سپرند<br/>
بهر وی خوش عماری‌ای پرداخت<br/>
برگ گل را ز غنچه محمل ساخت<br/>
با دو صد عز و حشمت و جاهش<br/>
کرد سوی مدینه همراهش<br/>
هر دو با هم عتیبه و ریا<br/>
شاد و خرم شدند ره‌پیما<br/>
معتمر با جماعت انصار<br/>
تیز بر کار خویش شکرگزار<br/>
که دو عاشق به هم رسانیدند<br/>
دل و جان‌شان ز غم رهانیدند<br/>
همه غافل از آن که آخر کار<br/>
بر چه خواهد گرفت کار، قرار<br/>
ماند چون با مدینه یک فرسنگ<br/>
جمعی از رهزنان بی‌فرهنگ<br/>
بر میان تیغ و، در بغل نیزه<br/>
وز کمر کرده خنجر آویزه<br/>
همه خونین‌لباس و دزدشعار<br/>
همه تیغ‌آزمای و نیزه گذار<br/>
غافل از گوشه‌ای کمین کردند<br/>
رو در آن قوم پاک‌دین کردند<br/>
چون عتیبه هجوم ایشان دید<br/>
غیرت عاشقی در او پیچید<br/>
شد چو شیران در آن مصاف، دلیر<br/>
گاه با نیزه، گاه با شمشیر<br/>
چند تن را به سینه چاک افگند<br/>
چون سگان‌شان به خون و خاک افگند<br/>
آخر از زخم تیغ صاعقه‌بار<br/>
داد آن قوم را چو دیو فرار<br/>
لیک نامقبلی ز کین داری<br/>
ضربتی زد به سینه‌اش، کاری<br/>
قفس‌آسا، به تن فتادش چاک<br/>
مرغ او کرد رو به عالم پاک<br/>
دوستان در خروش و گریه، چو میغ<br/>
که: «برفت از جهان عتیبه، دریغ!»<br/>
گوش ریا چو آن خروش شنید،<br/>
موکنان بر سر عتیبه دوید<br/>
دید نقش زمین، نگارش را<br/>
غرق خون، نازنین شکارش را<br/>
گشته از چشمه‌سار سینهٔ تنگ،<br/>
خلعت سروش ارغوانی رنگ<br/>
دست سیمین، خضاب از آن خون کرد<br/>
چهره گلگونه، جامه گلگون کرد<br/>
چهر بر خون و خاک می‌مالید<br/>
وز دل دردناک می‌نالید<br/>
کای عتیبه! تو را چه حال افتاد<br/>
کآفتاب تو را زوال افتاد؟<br/>
سیرم از عمر، بی‌لقای تو، من<br/>
کاشکی بودمی بجای تو، من!<br/>
عقل بر عشق من زند خنده<br/>
که بمیری تو زار و من زنده<br/>
این بگفت و ز جان برآورد آه<br/>
رفت با آه، جان او همراه<br/>
زندگی بی‌وی از وفا نشمرد<br/>
روی با روی او نهاد و بمرد<br/>
ترک هجران‌سرای فانی کرد<br/>
روی در وصل جاودانی کرد<br/>
دوستان از ره وفاداری<br/>
برگرفتند نوحه و زاری<br/>
لیکن از نوحه، در کشاکش درد<br/>
هر چه کردند، هیچ سود نکرد<br/>
چون کند طوطی از قفس پرواز<br/>
به خروش و فغان نیاید باز<br/>
عاقبت لب ز نوحه دربستند<br/>
بهر تجهیزشان کمر بستند<br/>
دیده از غم پرآب و ، سینه کباب<br/>
پاک شستندشان به مشک و گلاب<br/>
از حریر و کتان کفن کردند<br/>
در یکی قبرشان وطن کردند<br/>
در ته خاک غرق خونابه<br/>
تا قیامت شدند همخوابه<br/>
</p>
<h3 dir='rtl'>بخش ۱۷ - رسیدن معتمر بعد از چندگاه بر سر قبر ایشان</h3>
<p dir='rtl'>
بعد شش سال، معتمر، یا هفت<br/>
به سر روضهٔ نبی می‌رفت<br/>
راه عمدا بر آن دیار افگند<br/>
بر سر قبرشان گذار افگند<br/>
دید بر خاک آن دو انده‌مند<br/>
سر کشیده یکی درخت بلند<br/>
چون به عبرت نگاه کرد در آن<br/>
دید خط‌های سرخ و زرد بر آن<br/>
بود زردی ز رویشان اثری<br/>
سرخی از چشم خونفشان خبری<br/>
با کسی گفت ز آن زمین بشگفت:<br/>
«چه درخت‌ست این» به حیرت ؟ گفت<br/>
که: «درختی‌ست این سرشتهٔ عشق<br/>
رسته از تربت دو کشتهٔ عشق<br/>
بلکه بر خاک آن دو تن علمی‌ست<br/>
بر وی از شرح حالشان رقمی‌ست<br/>
ز اهل دل هر که آن رقم خواند،<br/>
حال آن کشتگان غم داند»<br/>
جانشان غرق فیض رحمت باد!<br/>
کس چو ایشان ازین جهان مرواد!<br/>
</p>
<h3 dir='rtl'>بخش ۱۸ - حکایت بر سبیل تمثیل</h3>
<p dir='rtl'>
زنگی‌ای روی چون در دوزخ<br/>
بینی‌ای همچو موری مطبخ<br/>
ننمودی به پیش رویش زشت<br/>
لاف کافوری ار زدی انگشت<br/>
دو لبش طبع‌کوب و دل رنجان<br/>
همچو بر روی هم دو بادنجان<br/>
دهنش در خیال فرزانه<br/>
فرجه‌ای در کدوی پردانه<br/>
دید آیینه‌ای به ره، برداشت<br/>
بر تماشای خویش دیده گماشت<br/>
هر چه از عیب خود معاینه دید<br/>
همه را از صفات آینه دید<br/>
گفت: «اگر روی بودی‌ات چون من،<br/>
صد کرامت فزودی‌ات چون من<br/>
خواری تو ز بدسرشتی توست!<br/>
بر ره افگندنت ز زشتی توست!»<br/>
اگرش چشم تیزبین بودی<br/>
گفت و گویش نه اینچنین بودی<br/>
عیب‌ها را همه ز خود دیدی<br/>
طعن آیینه کم پسندیدی<br/>
مرد دانا به هر چه درنگرد<br/>
عیب بگذارد و هنر نگرد<br/>
</p>
<h3 dir='rtl'>بخش ۱۹ - در ختم دفتر دوم سلسله الذهب</h3>
<p dir='rtl'>
بود در دل چنان، که این دفتر<br/>
نبود از نصف اولین کمتر<br/>
لیک خامه از جنبش پیوست<br/>
چون بدین جا رسید سر بشکست<br/>
چرخ اگر باز بگذرد ز ستیز<br/>
سازدم گزلک عزیمت تیز،<br/>
دهم از سر، تراش آن خامه<br/>
برسانم به مقطع، این نامه<br/>
ورنه آن را که خاطر صافی‌ست<br/>
اینقدر هم که گفته شد کافی‌ست<br/>
هم برین حرف، این خجسته کلام<br/>
ختم شد، والسلام والاکرام!<br/>
</p>
<h3 dir='rtl'>بخش ۲۰ - از دفتر سوم سلسلة الذهب در حمد ایزد</h3>
<p dir='rtl'>
حمد ایزد نه کار توست، ای دل!<br/>
هر چه کار تو، بار توست، ای دل!<br/>
پشت طاقت به عاجزی خم ده!<br/>
و اعترف بالقصور عن حمده!<br/>
</p>
<h3 dir='rtl'>بخش ۲۱</h3>
<p dir='rtl'>
بود در مرو شاه جان زالی<br/>
همچون زال جهان کهنسالی<br/>
روزی آمد ز خنجر ستمی<br/>
بر وی از یک دو لشکری المی<br/>
از تظلم زبان چو خنجر کرد<br/>
روی در رهگذار سنجر کرد<br/>
دید کز راه می‌رسد سنجر<br/>
برده از سرکشی به کیوان سر<br/>
بانگ برداشت کای پریشان کار<br/>
کوش خود سوی سینه‌ریشان دار!<br/>
گوش سنجر چو آن نفیر شنید<br/>
بارگی سوی گنده‌پیر کشید<br/>
گفت کای پیرزن! چه افتادت<br/>
که ز گردون گذشت فریادت؟<br/>
گفت: «من رنجکش یکی زال‌ام<br/>
کمتر از صد به اندکی سال‌ام<br/>
خفته در خانه‌ام سه چار یتیم<br/>
دلشان بهر نیم نان به دو نیم<br/>
غیر نان جوین نخورده طعام<br/>
کرده شیرین دهان ز میوه به نام<br/>
با من امسال گفت و گو کردند<br/>
وز من انگور آرزو کردند<br/>
سوی ده جستم از وطن دوریی<br/>
تن نهادم به رنج مزدوری<br/>
دستم اینک چو پنجهٔ مزدور<br/>
ز آبله پر، چو خوشهٔ انگور<br/>
چون ز ده دستمزد خود ستدم<br/>
پر شد از آرزویشان سبدم<br/>
با دل خرم و لب خندان<br/>
رو نهادم به سوی فرزندان<br/>
یک دو بیدادگر ز لشکر تو<br/>
در ره عدل و ظلم یاور تو<br/>
بر من خسته غارت آوردند<br/>
سبدم ز آرزو تهی کردند<br/>
این چه شاهی و مملکتداری‌ست؟<br/>
در دل خلق، تخم غم کاری‌ست؟<br/>
دست از عدل و داد داشته‌ای<br/>
ظالمان بر جهان گماشته‌ای<br/>
گرچه امروز نیست حد کسی<br/>
که برآرد ز ظلم تو نفسی،<br/>
چون هویدا شود سرای نهفت<br/>
چه جواب خدای خواهی گفت؟<br/>
دی نبودت به تارک سر، تاج<br/>
وز تو فردا اجل کند تاراج<br/>
به یک امروزت این سرور، که چه؟<br/>
در سر این نخوت و غرور، که چه؟<br/>
قبهٔ چتر تو گشت بلند<br/>
سایهٔ ظلم بر جهان افگند<br/>
تو نهاده به تخت، پشت فراغ<br/>
میوهٔ عیش می‌خوری زین باغ<br/>
بیوگان در فغان ز میوه‌بری<br/>
تو گشاده دهان به میوه‌خوری<br/>
چشم بگشا! چون عاقبت‌بینان<br/>
بنگر حال زار مسکینان!»<br/>
شاه سنجر چون حال او دانست<br/>
صبر بر حال خویش نتوانست<br/>
دست بر رو نهاد و زار گریست!!!<br/>
گفت با خود که این چه کارگری‌ست؟<br/>
تف برین خسروی و شاهی ما!!<br/>
تف برین زشتی و تباهی ما!!<br/>
شرم ما باد از این جهانداری!!<br/>
شرم ما باد از این جهانخواری!!<br/>
ما قوی شاد و دیگران ناشاد!!<br/>
ما خوش آباد و ملک، ناآباد!!<br/>
</p>
<h3 dir='rtl'>بخش ۲۲ - رسیدن پیامبر (ص) به گروهی و سخن گفتن با ایشان</h3>
<p dir='rtl'>
در رهی می‌گذشت پیغمبر<br/>
با گروهی ز دوستان، همبر<br/>
دید قومی گرفته تیشه به دست<br/>
گرد سنگی بزرگ، کرده نشست<br/>
گفت کاین دست و پا خراشیدن<br/>
چیست؟ و این سنگ را تراشیدن؟<br/>
قوم گفتند: «ما جوانانیم<br/>
زورمندان و پهلوانانیم<br/>
چون به زورآوری کنیم آهنگ<br/>
هست میزان زور ما این سنگ»<br/>
گفت: «گویم که پهلوانی چیست؟<br/>
مرد دعوی پهلوانی کیست؟<br/>
پهلوان آن بود که گاه نبرد<br/>
خشم را زیر پا تواند کرد!<br/>
خشم اگر کوه سهمگین باشد<br/>
پیش او پشت بر زمین باشد»<br/>
</p>
<h3 dir='rtl'>بخش ۲۳ - گفتار در فضیلت جود و کرم</h3>
<p dir='rtl'>
پیش سوداییان تخت جلال<br/>
نیست جز تاج جود، راس‌المال<br/>
گر نه سرمایه تاج جود کنند<br/>
کی ز سودای خویش سود کنند؟<br/>
معنی جود جیست؟ بخشیدن!<br/>
عادت برق چیست؟ رخشیدن!<br/>
برق رخشان، کند جهان روشن<br/>
جود و احسان، جهان جان روشن!<br/>
پرتو برق هست تا یک دم<br/>
پرتو جود، تا بود عالم!<br/>
گرچه یک مرد در زمانه نماند،<br/>
وز جوانمرد جز فسانه نماند،<br/>
تا بود دور گنبد گردان،<br/>
ما و افسانهٔ جوانمردان!<br/>
رفت حاتم ازین نشیمن خاک<br/>
ماند نامش کتابهٔ افلاک<br/>
هر چه داری ببخش و، نام برآر<br/>
به نکویی و نام نیک گذار!<br/>
زآنکه زیر زمردین طارم<br/>
نام نیکو بود حیات دوم<br/>
هر چه دادی، نصیب آن باشد<br/>
وآنچه نی، حظ دیگران باشد<br/>
بهرهٔ خود به دیگران چه دهی؟<br/>
مال خود بهر دیگران چه نهی؟<br/>
</p>
<h3 dir='rtl'>بخش ۲۴ - حکایت حاتم و بند از پای اسیری گشادن و بر پای خود نهادن</h3>
<p dir='rtl'>
حاتم آن بحر جود و کان عطا<br/>
روزی از قوم خویش ماند جدا<br/>
اوفتادش گذر به قافله‌ای<br/>
دید اسیریی به پای سلسله‌ای<br/>
پیشش آمد اسیر، بهر گشاد<br/>
خواست زو فدیه تا شود آزاد<br/>
حاتم آنجا نداشت هیچ به دست<br/>
بر وی از بر آن رسید شکست<br/>
حالی از لطف پای پیش نهاد<br/>
بند او را به پای خویش نهاد<br/>
ساخت ز آن بند سخت، آزادش<br/>
اذن رفتن بجای خود دادش<br/>
قوم حاتم ز پی رسیدندش<br/>
چون اسیران به بند دیدندش<br/>
فدیهٔ او ز مال او دادند<br/>
پای او هم ز بند بگشادند<br/>
</p>
<h3 dir='rtl'>بخش ۲۵ - معالجه کردن بوعلی سینا آن صاحب مالیخولیا را</h3>
<p dir='rtl'>
بود در عهد بوعلی سینا<br/>
آن به کنه اصول طب بینا<br/>
ز آل بویه یکی ستوده خصال<br/>
شد ز ماخولیا پریشانحال<br/>
بانگ می‌زد که:«کم بود در ده<br/>
هیچ گاوی بسان من فربه<br/>
آشپز گر پزد هریسه ز من<br/>
گرددش گنج سیم، کیسه ز من<br/>
زود باشید حلق من ببرید!<br/>
به دکان هریسه‌پز سپرید!»<br/>
صبح تا شام حال او این بود<br/>
با حریفان مقال او این بود<br/>
نگذشتی ز روز و شب دانگی<br/>
که چو گاوان نبودی‌اش بانگی<br/>
که: «بزودی به کارد یا خنجر<br/>
بکشیدم که می‌شوم لاغر!»<br/>
تا به جایی رسید کو نه غذا<br/>
خوردیی از دست هیچ کس، نه دوا<br/>
اهل طب راه عجز بسپردند<br/>
استعانت به بوعلی بردند<br/>
گفت: «سویش قدم نهید از راه<br/>
مژده‌گویان! که بامداد پگاه<br/>
می‌رسد بهر کشتن‌ات به شتاب<br/>
دشنه در دست، خواجهٔ قصاب»<br/>
رفت ازین مژده زو گرانیها<br/>
کرد اظهار شادمانیها<br/>
بامدادان که بوعلی برخاست<br/>
شد سوی منزلش که: «گاو کجاست؟»<br/>
آمد و خفت در میان سرای<br/>
که، «منم گاو، هان و هان، پیش آی!»<br/>
بوعلی دست و پاش سخت ببست<br/>
کارد بر کارد تیز کرد و نشست<br/>
برد قصاب‌وار کف، سوی‌اش<br/>
دید هنجار پشت و پهلویش<br/>
گفت کاین گاو لاغر است هنوز<br/>
مصلحت نیست کشتن‌اش امروز<br/>
چند روزی‌ش بر علف بندید!<br/>
یک زمان‌اش گرسنه مپسندید!<br/>
تا چو فربه شود، برانم تیغ<br/>
نبود افسوس ذبح او و، دریغ<br/>
دست و پایش ز بند بگشادند<br/>
خوردنیهاش پیش بنهادند<br/>
هر چه دادندش از غذا و دوا<br/>
همه را خورد بی‌خلاف و ابا<br/>
تا چو گاوان از آن شود فربه<br/>
شد خود او از خیال گاوی، به!<br/>
</p>
<h3 dir='rtl'>بخش ۲۶ - خاتمهٔ کتاب</h3>
<p dir='rtl'>
جامی! از شعر و شاعری بازآی!<br/>
با خموشی ز شعر دمساز آی!<br/>
شعر، شعر خیال بافتن است<br/>
بهر آن شعر، مو شکافتن است<br/>
به عبث، شغل مو شکافی چند؟<br/>
شعرگویی و شعربافی چند؟<br/>
هست همت چو مغز و کار چو پوست<br/>
کار هر کس به قدر همت اوست<br/>
نه، چه گفتم؟ چه جای این سخن است؟<br/>
رای دانا ورای این سخن است<br/>
کار، فرخنده گشته از فرهنگ<br/>
کارگر را در او چه تهمت و ننگ؟<br/>
همت مرد چون بلند بود<br/>
در همه کار ارجمند بود<br/>
کار کید ز کارخانهٔ خیر<br/>
در دو عالم بود نشانهٔ خیر<br/>
مدح دونان به نغز گفتاری<br/>
خرده‌دان را بود نگونساری<br/>
همه ملک جهان، حقیر بود<br/>
زآنکه آخر فناپذیر بود<br/>
با دهانی ز قیل و قال خموش<br/>
می‌کنم از زبان حال، خروش<br/>
آن خروشی که گوش جان شنود<br/>
بلکه اهل خرد به آن گرود<br/>
بر همین نکته ختم شد مقصود<br/>
لله‌الحمد والعلی والجود
</p>
