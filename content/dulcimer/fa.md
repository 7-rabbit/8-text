
<h1 dir='rtl'>ساقی‌نامه</h1>
<cite dir='rtl'>رضی‌الدین آرتیمانی</cite>
<p dir='rtl'>
الهی به مستان میخانه‌ات<br/>
بعقل آفرینان دیوانه‌ات<br/>
به دردی کش لجهٔ کبریا<br/>
که آمد به شأنش فرود انّما<br/>
به درّی که عرش است او را صدف<br/>
به ساقی کوثر، به شاه نجف<br/>
به نور دل صبح خیزان عشق<br/>
ز شادی به انده گریزان عشق<br/>
به رندان سر مست آگاه دل<br/>
که هرگز نرفتند جز راه دل<br/>
به انده‌پرستان بی پا و سر<br/>
به شادی فروشان بی شور و شر<br/>
کزان خوبرو، چشم بد دور باد<br/>
غلط دور گفتم که خود کور باد<br/>
به مستان افتاده در پای خم<br/>
به مخمور با مرگ با اشتلم<br/>
بشام غریبان، به جام صبوح<br/>
کز ایشانست شام و سحر را فتوح<br/>
که خاکم گل از آب انگور کن<br/>
سرا پای من آتش طور کن<br/>
خدا را بجان خراباتیان<br/>
کزین تهمت هستیم وارهان<br/>
به میخانهٔ وحدتم راه ده<br/>
دل زنده و جان آگاه ده<br/>
که از کثرت خلق تنگ آمدم<br/>
به هر جا شدم سر به سنگ آمدم<br/>
بیا ساقیا می بگردش در آر<br/>
که دلگیرم از گردش روزگار<br/>
مئی ده که چون ریزیش در سبو<br/>
بر ‌آرد سبو از دل آواز هو<br/>
از آن می که در دل چو منزل کند<br/>
بدن را فروزان‌تر از دل کند<br/>
از آن می که گر عکسش افتد بباغ<br/>
کند غنچه را گوهر شبچراغ<br/>
از آن می که گر شب ببیند بخواب<br/>
چو روز از دلش سر زند آفتاب<br/>
از آن می که گر عکسش افتد بجان<br/>
توانی بجان دید حق را عیان<br/>
از آن می که چون شیشه بر لب زند<br/>
لب شیشه تبخاله از تب زند<br/>
از آن می که گر عکسش افتد به آب<br/>
بر آن آب تبخاله افتد جباب<br/>
از آن می که چون ریزیش در سبو<br/>
بر آرد سبو از دل آواز هو<br/>
از آن می که در خم چو گیرد قرار<br/>
بر آرد خم آتش ز دل همچو نار<br/>
می صاف ز آلودگی بشر<br/>
مبدل به خیر اندر او جمله شر<br/>
می معنی افروز صورت گداز<br/>
مئی گشته معجون راز و نیاز<br/>
از آن آب، کاتش بجان افکند<br/>
اگر پیر باشد جوان افکند<br/>
مئی را کزو جسم جانی کند<br/>
بباده، زمین آسمانی کند<br/>
مئی از منی و توئی گشته پاک<br/>
شود جان، چکد قطره‌ای گر به خاک<br/>
به انوار میخانه ره پوی، آه<br/>
چه میخواهی از مسجد و خانقاه<br/>
بیا تا سری در سر خم کنیم<br/>
من و تو، تو و من، همه گم کنیم<br/>
بیک قطره می آبم از سر گذشت<br/>
به یک آه، بیمار ما درگذشت<br/>
بزن هر قدر خواهیم، پا به سر<br/>
سر مست از پا ندارد خبر<br/>
چشی گر از این باده، کو کو زنی<br/>
شوی چون ازو مست هو هو زنی<br/>
مئی سر بسر مایهٔ عقل و هوش<br/>
مئی بی خم و شیشه، در ذوق و جوش<br/>
دماغم ز میخانه بویی کشید<br/>
حذر کن که دیوانه، هویی کشید<br/>
بگیرید زنجیرم ای دوستان<br/>
که پیلم کند یاد هندوستان<br/>
دلا خیز و پائی به میخانه نه<br/>
صلائی به مستان دیوانه ده<br/>
خدا را ز میخانه گر آگهی<br/>
به مخمور بیچاره، بنما رَهی<br/>
دلم خون شد از کلفت مدرسه<br/>
خدا را خلاصم کن از وسوسه<br/>
چو ساقی همه چشم فتان نمود<br/>
به یک نازم، از خویش عریان نمود<br/>
پریشان دماغیم، ساقی کجاست<br/>
شراب ز شب مانده باقی کجاست<br/>
بیا ساقیا، می بگردش در آر<br/>
که می خوش بود خاصه در بزم یار<br/>
مئی بس فروزان‌تر از شمع و روز<br/>
می و ساقی و بادهٔ جام سوز<br/>
می صاف ز الایش ما سوی<br/>
ازو یک نفس تا بعرش خدا<br/>
مئی کو مرا وارهاند ز من<br/>
ز آئین و کیفیت ما و من<br/>
از آن می حلال است در کیش ما<br/>
که هستی وبال است در پیش ما<br/>
از آن می حرام است بر غیر ما<br/>
که خارج مقام است در سیر ما<br/>
مئی را که باشد در او این صفت<br/>
نباشد بغیر از می معرفت<br/>
به این عالم ار آشنائی کنی<br/>
ز خود بگذری و خدائی کنی<br/>
کنی خاک میخانه گر توتیا<br/>
خدا را ببینی بچشم خدا<br/>
به میخانه آی و صفا را ببین<br/>
ببین خویشتن را خدا را ببین<br/>
تودر حلقهٔ می‌پرستان در آ<br/>
که چیزی نبینی بغیر خدا<br/>
بگویم که از خود فنا چون شوی<br/>
ز یک قطره زین باده مجنون شوی<br/>
بشوریدگان گر شبی سر کنی<br/>
از آن می که مستند لب تر کنی<br/>
جمال محالی که حاشا کنی<br/>
ببندی دو چشم و تماشا کنی<br/>
نیاری تو چون تاب دیدار او<br/>
ز دیدار رو کن به دیوار او<br/>
قمر درد نوش است از جام ما<br/>
سحر خوشه چین است از شام ما<br/>
مغنی نوای دگر ساز کن<br/>
دلم تنگ شد مطرب آواز کن<br/>
بگو زاهدان اینقدر تن زنند<br/>
که آهن ربائی بر آهن زنند<br/>
بس آلوده‌ام آتش می کجاست<br/>
پر آسوده‌ام نالهٔ نی کجاست<br/>
به پیمانه، پاک از پلیدم کنید<br/>
همه دانش و داد و دیدم کنید<br/>
چو پیمانه از باده خالی شود<br/>
مرا حالت مرگ حالی شود<br/>
همه مستی و شور و حالیم ما<br/>
نه چون تو همه قیل و قالیم ما<br/>
خرابات را گر زیارت کنی<br/>
تجلی بخروار غارت کنی<br/>
چه افسرده‌ای رنگ رندان بگیر<br/>
چرا مرده‌ای آب حیوان بگیر<br/>
زنی در سماعی، ز می سرخوشی<br/>
سزد گر ازین غصه خود را کشی<br/>
توانی اگر دل، دریا کنی<br/>
تو آن دُر یکتای پیدا کنی<br/>
ندوزی چو حیوان نظر بر گیاه<br/>
بیابی اگر لذت اشک و آه<br/>
بیا تا بساقی کنیم اتفاق<br/>
درونها مصفا کنیم از نفاق<br/>
بیائید تا جمله مستان شویم<br/>
ز مجموع هستی پریشان شویم<br/>
چو مستان بهم مهربانی کنیم<br/>
دمی بی‌ریا زندگانی کنیم<br/>
بگرییم یکدم چو باران بهم<br/>
که اینک فتادیم یاران زهم<br/>
جهان منزل راحت اندیش نیست<br/>
ازل تا ابد، یکنفس بیش نیست<br/>
سراسر جهان گیرم از توست بس<br/>
چه میخواهی آخر از این یکنفس<br/>
فلک بین که با ما جفا میکند<br/>
چها کرده است و چها میکند<br/>
برآورد از خاک ما گرد و دود<br/>
چه میخواهد از ما سپهر کبود<br/>
نمیگردد این آسیا جز بخون<br/>
الهی که برگردد این سرنگون<br/>
من آن بینوایم که تا بوده‌ام<br/>
نیاسایم ار یکدم آسوده‌ام<br/>
رسد هر دم از همدمانم غمی<br/>
نبودم غمی گر بدم همدمی<br/>
در این عالم تنگ‌تر از قفس<br/>
به آسودگی کس نزد یک نفس<br/>
مرا چشم ساقی چو از هوش برد<br/>
چه کارم به صاف و چه کارم به درد<br/>
نه در مسجدم ره، نه در خانقاه<br/>
از آن هر دو در هر دو، رویم سیاه<br/>
نمانده است در هیچکس مردمی<br/>
گریزان شده آدم از آدمی<br/>
گروهی همه مکر و زرق و حیل<br/>
همه مهربان، بهر جنگ و جدل<br/>
همه متفق با هم اندر نفاق<br/>
به بدخوئی اندر جهان جمله طاق<br/>
همه گرگ مانا همه میش پوست<br/>
همه دشمنی کرده در کار دوست<br/>
شب آلودگی، روز شرمندگی<br/>
معاذ الله از اینچنین زندگی<br/>
اگر مرد راهی؟ ز دانش مگو<br/>
که او را نداند کسی غیر او<br/>
برو کفر و دین را وداعی بکن<br/>
به وجد اندر آ و سماعی بکن<br/>
مکن منعم از باده ای محتسب<br/>
که مستم من از جام لا یحتسب<br/>
چو ما زین می، ار مست و نادان شوی<br/>
ز دانائی خود پشیمان شوی<br/>
خوری باده، خورشید رخشان شوی<br/>
چه دنبال لعل بدخشان سوی<br/>
صبوح است ساقی برو می بیار<br/>
فتوح است مطرب دف و نی بیار<br/>
از ان می که در دل اثر چون کند<br/>
قلندر بیک خرقه قارون کند<br/>
نوای مغنی چه تأثیر داشت<br/>
که دیوانه نتوان به زنجیر داشت<br/>
مغنی سحر شد خروشی بر آر<br/>
ز خامان افسرده جوشی بر آر<br/>
که افسردهٔ صحبت زاهدم<br/>
خراب می و ساغر و شاهدم<br/>
سرم در سر می‌پرستان مست<br/>
که جزمی فراموششان هر چه هست<br/>
به می گرم کن جان افسرده را<br/>
که می زنده دارد تن مرده را<br/>
مگو تلخ و شور آب انگور را<br/>
که روشن کند دیدهٔ کور را<br/>
بده ساقی آن آب آتش خواص<br/>
که از هستیم زود سازد خلاص<br/>
بمن عشوه چشم ساقی فروخت<br/>
که دین و دل و عقل را جمله سوخت<br/>
ازین دین به دنیا فروشان مباش<br/>
بجز بندهٔ باده‌نوشان مباش<br/>
کدورت کشی از کف کوفیان<br/>
صفا خواهی، اینک صف صوفیان<br/>
چو گرم سماعند هر سو صفی<br/>
حریفان اصولی ندیمان کفی<br/>
چه درماندهٔ دلق و سجاده‌ای<br/>
مکش بار محنت، بکش باده‌ای<br/>
ز قطره سخن پیش دریا مکن<br/>
حدیث فقیهان بر ما مکن<br/>
مکن قصهٔ زاهدان هیچ گوش<br/>
قدح تا توانی بنوشان و نوش<br/>
سحر چون نبردی به میخانه راه<br/>
چراغی به مسجد مبر شامگاه<br/>
خراباتیا، سوی منبر مشو<br/>
بهشتی، بدوزخ برابر مشو<br/>
بزن ناخن و نغمه‌ای بر دلم<br/>
دمار کدورت بر آر از گلم<br/>
بکش باده تلخ و شیرین بخند<br/>
فنا گرد و بر کفر و بر دین بخند<br/>
که نور یقین در دلم جوش زد<br/>
جنون آمد و بر صف هوش زد<br/>
قلم بشکن و دور افکن سبق<br/>
بسوزان کتاب و بشویان ورق<br/>
تعالی اللّه از جلوهٔ آن شراب<br/>
که بر جملگی تافت چون آفتاب<br/>
تو زین جلوه از جا نرفتی که‌ای<br/>
تو سنگی، کلوخی، جمادی، چه‌ای<br/>
رخ ای زاهد از می پرستان متاب<br/>
تو در آتش افتاده‌ای من در آب<br/>
که گفته است چندین ورق را ببین<br/>
بگردان ورق را و حق را ببین<br/>
مگو هیچ با ما ز آئین عقل<br/>
که کفر است در کیش ما دین و عقل<br/>
ز ما دست ای شیخ مسجد بدار<br/>
خراباتیان را به مسجد چکار<br/>
ردا کز ریا بر زنخ بسته‌ای<br/>
بینداز دورش که یخ بسته‌ای<br/>
فزون از دو عالم تو در عالمی<br/>
بدینسان چرا کوتهی و کمی<br/>
تو شادی بدین زندگی عار کو<br/>
گشودند گیرم درت بار کو؟<br/>
نماز ار نه از روی مستی کنی<br/>
به مسجد درون بت‌پرستی کنی<br/>
به مسجد رو و قتل و غارت ببین<br/>
به میخاه آی و فراغت ببین<br/>
به میخانه آی و حضوری بکن<br/>
سیه کاسه‌ای کسب نوری بکن<br/>
چو من گر ازین می تو بی من شوی<br/>
بگلخن درون رشک گلشن شوی<br/>
چه میخواهد از مسجد و خانقاه<br/>
هر آنکو به میخانه برده است راه<br/>
نه سودای کفر و نه پروای دین<br/>
نه ذوقی به آن و نه شوقی به این<br/>
برونها سفید و درونها سیاه<br/>
فغان از چنین زندگی آه، آه<br/>
همه سر برون کرده از جیب هم<br/>
هنرمند گردیده در عیب هم<br/>
خروشیم بر هم چو شیر و پلنگ<br/>
همه آشتیهای بدتر ز جنگ<br/>
فرو رفته اشک و فرا رفته آه<br/>
که باشند بر دعوی ما گواه<br/>
بفرمای گور و بیاور کفن<br/>
که افتاده‌ام از دل مرد و زن<br/>
دلم گه از آن گه ازین جویدش<br/>
ببین کاسمان از زمین جویدش<br/>
به می هستی خود فنا کرده‌ایم<br/>
نکرده کسی آنچه ما کرده‌ایم<br/>
دگر طعنهٔ باده بر ما مزن<br/>
که صد بار زن بهتر از طعنه زن<br/>
نبردست گویا به میخانه راه<br/>
که مسجد بنا کرده و خانقاه<br/>
چه میخواهد از مسجد و خانقاه<br/>
هر آنکو به میخانه بردست راه<br/>
روان پاک سازیم از آب تاک<br/>
که آلودهٔ کفر و دین است پاک<br/>
ندانم چه گرمیست با این شراب<br/>
که آتش خورم گویی از جام آب<br/>
به می صاحب تخت و تاجم کنید<br/>
پریشان دماغم، علاجم کنید<br/>
جسد دادم و جان گرفتم ازو<br/>
چه میخواستم، آن گرفتم ازو<br/>
بینداز این جسم و جان شو همه<br/>
جسد چیست؟ روح روان شو همه<br/>
گدائی کن و پادشاهی ببین<br/>
رهاکن خودی و خدائی ببین<br/>
تکلف بود مست از می شدن<br/>
خوشا بیخود از نالهٔ نی شدن<br/>
درون خرابات ما شاهدیست<br/>
که بدنام ازو هر کجا زاهدیست<br/>
بخور می که در دور عباس شاه<br/>
به کاهی ببخشند کوهی گناه<br/>
سکندر توان و سلیمان شدن<br/>
ولی شاه عباس نتوان شدن<br/>
که آئین شاهی از آن ارجمند<br/>
نشسته است برطرف طاق بلند<br/>
یکی از سواران رزمش هزار<br/>
یکی از گدایان بزمش بهار<br/>
سگش بر شهان دارد از آن شرف<br/>
که باشد سگ آستان نجف<br/>
الهی به آنان که در تو گمند<br/>
نهان از دل و دیدهٔ مردمند<br/>
نگهدار این دولت از چشم بد<br/>
بکش مد اقبال او تا ابد<br/>
همیشه چو خور گیتی افروز باد<br/>
همه روز او عید نوروز باد<br/>
شراب شهادت بکامش رسان<br/>
بجد علیه السلامش رسان<br/>
رضی روز محشر علی ساقی است<br/>
مکن ترک می تا نفس باقی است
</p>
