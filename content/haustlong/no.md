
<h1 class='title'>Haustlöng</h1>
<div class='block'>
<div class='line'>Hvé skal, galla, gjöldum</div>
<div class='line'>gunnveggjar brú leggja</div>
<div class='line'>raums, es rökkum sœmi</div>
<div class='line'>raddsveifar, Þorleifi?</div>
<div class='line'>Týframra sék tíva</div>
<div class='line'>trigglaust of far þriggja</div>
<div class='line'>á hreingöru hlýri</div>
<div class='line'>hildar fats ok Þjaza.</div>
<br/>
</div>
<div class='block'>
<div class='line'>Segjöndum fló sagna</div>
<div class='line'>snótar ulfr at móti</div>
<div class='line'>í gemlisham gömlum</div>
<div class='line'>glamma ó- fyr -skömmu.</div>
<div class='line'>Settisk örn, þars æsir,</div>
<div class='line'>ár (Gefnar) mat báru</div>
<div class='line'>(vasa byrgi-Týr bjarga</div>
<div class='line'>bleyði vændr) á seyði.</div>
<br/>
</div>
<div class='block'>
<div class='line'>Tormiðluðr vas tívum</div>
<div class='line'>-tálhreinn meðal- beina.</div>
<div class='line'>Hvat kvað hapta snytrir</div>
<div class='line'>hjalmfaldinn því valda.</div>
<div class='line'>Margspakr of nam mæla</div>
<div class='line'>már valkastar báru</div>
<div class='line'>(vasa Hœnis vinr hánum</div>
<div class='line'>hollr) af fornum þolli.</div>
<br/>
</div>
<div class='block'>
<div class='line'>Fjallgylðir bauð fyllar</div>
<div class='line'>fet-Meila sér deila</div>
<div class='line'>(hlaut) af helgum skutli</div>
<div class='line'>(hrafn-ásar vinr blása).</div>
<div class='line'>Vingrögnir lét vagna</div>
<div class='line'>vígfrekr ofan sígask,</div>
<div class='line'>þars vélsparir váru</div>
<div class='line'>varnendr goða farnir.</div>
<br/>
</div>
<div class='block'>
<div class='line'>Fljótt bað foldar dróttinn</div>
<div class='line'>Fárbauta mög Várar</div>
<div class='line'>þekkiligr með þegnum</div>
<div class='line'>þrymseilar hval deila.</div>
<div class='line'>En af breiðu bjóði</div>
<div class='line'>bragvíss at þat lagði</div>
<div class='line'>ósvífrandi ása</div>
<div class='line'>upp þjórhluti fjóra.</div>
<br/>
</div>
<div class='block'>
<div class='line'>Ok slíðrliga síðan</div>
<div class='line'>svangr - vas þat fyr löngu -</div>
<div class='line'>át af eikirótum</div>
<div class='line'>okbjörn faðir Marnar,</div>
<div class='line'>áðr djúphugaðr dræpi</div>
<div class='line'>dolg ballastan vallar</div>
<div class='line'>hirði-Týr meðal herða</div>
<div class='line'>herfangs ofan stöngu.</div>
<br/>
</div>
<div class='block'>
<div class='line'>Þá varð fastr við fóstra</div>
<div class='line'>farmr Sigvinjar arma,</div>
<div class='line'>sás öll regin eygja,</div>
<div class='line'>öndurgoðs, í böndum;</div>
<div class='line'>loddi rá við ramman</div>
<div class='line'>reimuð Jötunheima,</div>
<div class='line'>en holls vinar Hœnis</div>
<div class='line'>hendr við stangar enda.</div>
<br/>
</div>
<div class='block'>
<div class='line'>Fló með fróðgum tívi</div>
<div class='line'>fangsæll of veg langan</div>
<div class='line'>sveita nagr, svát slitna</div>
<div class='line'>sundr Ulfs faðir mundi.</div>
<div class='line'>Þá varð Þórs of rúni</div>
<div class='line'>(þungr vas Loptr of sprunginn)</div>
<div class='line'>málunaut, hvat's mátti,</div>
<div class='line'>miðjungs friðar biðja.</div>
<br/>
</div>
<div class='block'>
<div class='line'>Sér bað sagna hrœri</div>
<div class='line'>sorgœran mey fœra,</div>
<div class='line'>þás ellilyf ása,</div>
<div class='line'>áttrunnr Hymis, kunni;</div>
<div class='line'>Brunnakrs of kom bekkjar</div>
<div class='line'>Brísings-goða dísi</div>
<div class='line'>girðiþjófr í garða</div>
<div class='line'>grjóf-Níðaðar síðan.</div>
<br/>
</div>
<div class='block'>
<div class='line'>Urðut brattra barða</div>
<div class='line'>byggvendr at þat hryggvir;</div>
<div class='line'>þá vas Ið- með jötnum</div>
<div class='line'>-unnr nýkomin sunnan.</div>
<div class='line'>Gættusk allar áttir</div>
<div class='line'>Yngvifreys at þingi</div>
<div class='line'>(váru heldr) ok hárar</div>
<div class='line'>(hamljót regin) gamlar,</div>
<br/>
</div>
<div class='block'>
<div class='line'>unz "hrunsæva hræva</div>
<div class='line'>hund öl-Gefnar fundu</div>
<div class='line'>leiðiþir ok læva</div>
<div class='line'>lund öl-Gefnar bundu".</div>
<div class='line'>"Þú skalt véltr, nema vélum</div>
<div class='line'>- vreiðr mælti svá - leiðir,</div>
<div class='line'>mun stœrandi mæra</div>
<div class='line'>mey aptr, Loki, hapta".</div>
<br/>
</div>
<div class='block'>
<div class='line'>Heyrðak svá, þat (síðan</div>
<div class='line'>sveik opt ásu leikum)</div>
<div class='line'>hugreynandi Hœnis</div>
<div class='line'>hauks fló bjalfa aukinn,</div>
<div class='line'>ok lómhugaðr lagði</div>
<div class='line'>leik- blaðs -reginn fjaðrar</div>
<div class='line'>ern at öglis barni</div>
<div class='line'>arnsúg faðir Marnar.</div>
<br/>
</div>
<div class='block'>
<div class='line'>Hófu skjótt, en skófu,</div>
<div class='line'>sköpt, ginnregin, brinna,</div>
<div class='line'>en sunr biðils sviðnar</div>
<div class='line'>- Sveipr varð í för - Greipar.</div>
<div class='line'>Þat's of fátt á fjalla</div>
<div class='line'>Finns ilja brú minni.</div>
<div class='line'>Baugs þák bifum fáða</div>
<div class='line'>bifkleif at Þórleifi.</div>
<br/>
</div>
<div class='block'>
<div class='line'>Eðr of sér, es jötna</div>
<div class='line'>ótti lét of sóttan</div>
<div class='line'>"hellis bior á hyrjar"</div>
<div class='line'>haug Grjóttúna "baugi".</div>
<div class='line'>Ók at ísarnleiki</div>
<div class='line'>Jarðar sunr, en dunði,</div>
<div class='line'>- móðr svall Meila blóður -</div>
<div class='line'>mána vegr und hánum.</div>
<br/>
</div>
<div class='block'>
<div class='line'>Knáttu öll (en) Ullar</div>
<div class='line'>(endilág) fyr mági</div>
<div class='line'>(grund vas grápi hrundin)</div>
<div class='line'>ginnunga vé brinna,</div>
<div class='line'>þás hafregin hafrar</div>
<div class='line'>hógreiðar framm drógu</div>
<div class='line'>(seðr gekk Svölnis ekkja</div>
<div class='line'>sundr) at Hrungnis fundi.</div>
<br/>
</div>
<div class='block'>
<div class='line'>Þyrmðit Baldrs of barmi</div>
<div class='line'>(berg) solgnum þar dolgi,</div>
<div class='line'>(hristusk björg ok brustu,</div>
<div class='line'>brann upphiminn) manna.</div>
<div class='line'>Mjök frák móti hrøkkva</div>
<div class='line'>myrkbeins Haka reinar,</div>
<div class='line'>þás vígligan, vagna</div>
<div class='line'>vátt, sinn bana þátti.</div>
<br/>
</div>
<div class='block'>
<div class='line'>Brátt fló bjarga gæti</div>
<div class='line'>- bönd ollu því - randar</div>
<div class='line'>(ímun-) fölr und iljar</div>
<div class='line'>íss (vildu svá -dísir).</div>
<div class='line'>Varðat höggs frá hörðum</div>
<div class='line'>hraundrengr þaðan lengi</div>
<div class='line'>trjónu trolls of rúna</div>
<div class='line'>tíðs fjöllama at bíða.</div>
<br/>
</div>
<div class='block'>
<div class='line'>Fjörspillir lét falla</div>
<div class='line'>fjalfrs ólágra gjalfra</div>
<div class='line'>bölverðungar Belja</div>
<div class='line'>bolm á randar holmi.</div>
<div class='line'>Þar hné grundar gilja</div>
<div class='line'>gramr fyr skörpum hamri,</div>
<div class='line'>en berg-Dana bægði</div>
<div class='line'>brjótr við jörmunþrjóti.</div>
<br/>
</div>
<div class='block'>
<div class='line'>Ok hörð brotin herju</div>
<div class='line'>heimþingaðar Vingnis</div>
<div class='line'>hvein í hjarna mœni</div>
<div class='line'>hein at Grundar sveini,</div>
<div class='line'>þar svát, eðr í Óðins</div>
<div class='line'>ólaus burar hausi,</div>
<div class='line'>stála vikr of stokkin</div>
<div class='line'>stóð Eindriða blóði,</div>
<br/>
</div>
<div class='block'>
<div class='line'>áðr ór hneigihlíðum</div>
<div class='line'>hárs öl-Gefjun sára</div>
<div class='line'>reiði-Týs hit rauða</div>
<div class='line'>ryðs hœliböl gœli.</div>
<div class='line'>Görla lítk á Geitis</div>
<div class='line'>garði þær of farðir.</div>
<div class='line'>Baugs þák bifum fáða</div>
<div class='line'>bifkleif at Þórleifi.</div>
</div>
