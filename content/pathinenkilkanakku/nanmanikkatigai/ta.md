
<h1>நான்மணிக்கடிகை</h1>
<p>
படியை மடியகத் திட்டான் அடியினால்<br/>
முக்காற் கடந்தான் முழுநிலம் - அக்காலத்து<br/>
ஆப்பனி தாங்கிய குன்றெடுத்தான் சோவின்<br/>
அருமை யழித்த மகன்.
</p>
<p>
எள்ளற்க என்றும் எளியரென்று என்பெறினும்<br/>
கொள்ளற்க கொள்ளார்கைம் மேற்பட - உள்சுடினும்<br/>
சீறற்க சிற்றிற் பிறந்தாரைக் கூறற்க<br/>
கூறல் லவற்றை விரைந்து.
</p>
<p>
பறைபட வாழா அசுணமா உள்ளங்<br/>
குறைபட வாழார் உரவோர் - நிறைவனத்து<br/>
நெற்பட்ட கண்ணே வெதிர்சாம் தனக்கொவ்வாச்<br/>
சொற்பட வாழாதாஞ் சால்பு.
</p>
<p>
மண்ணி யறிப மணிநலம் பண்ணமைத்து<br/>
ஏறிய பின்னறிப மாநலம் மாசறச்<br/>
சுட்டறிப பொன்னின் நலங்காண்பார் கெட்டறிப<br/>
கேளிரான் ஆய பயன்.
</p>
<p>
கள்ளி வயிற்றின் அகில்பிறக்கும் மான்வயிற்றின்<br/>
ஒள்ளரி தாரம் பிறக்கும் பெருங்கடலுள்<br/>
பல்விலைய முத்தம் பிறக்கும் அறிவார்யார்<br/>
நல்லாள் பிறக்குங் குடி.
</p>
<p>
கல்லிற் பிறக்குங் கதிர்மணி காதலி<br/>
சொல்லிற் பிறக்கும் உயர்மதம் - மெல்லென்று<br/>
அருளிற் பிறக்கும் அறநெறி எல்லாம்<br/>
பொருளிற் பிறந்து விடும்.
</p>
<p>
திருவொக்கும் தீதில் ஒழுக்கம் பெரிய<br/>
அறனொக்கும் ஆற்றின் ஒழுகல் பிறானக்<br/>
கொலையொக்கும் கொண்டுகண் மாறல் புலையொக்கும்<br/>
போற்றாதார் மன்னர்ச் செலவு.
</p>
<p>
கள்வமென் பார்க்குந் துயிலில்லை காதலிமாட்டு<br/>
உள்ளம்வைப் பார்க்குந் துயிலில்லை ஒண்பொருள்<br/>
செய்வமென் பார்ககுந் துயிலில்லை அப்பொருள்<br/>
காப்பார்க்கும் இல்லை துயில்.
</p>
<p>
கற்றார்முன் தோன்றா கழிவிரக்கங் காதலித்தொன்று<br/>
உற்றார்முன் தோன்றா உறாமுதல் - தெற்றென<br/>
அல்ல புரிந்தார்க்கு அறந்தோன்றா எல்லாம்<br/>
வெகுண்டார்முன் தோன்றா கெடும். 10
</p>
<p>
நிலத்துக்கு அணியென்ப நெல்லுங் கரும்பும்<br/>
குளத்துக்கு அணியென்ப தாமரை பெண்மை<br/>
நலத்துக்கு அணியென்ப நாணம் தனக்கணியாம்<br/>
தான்செல் உலகத் தறம்.
</p>
<p>
கந்திற் பிணிப்பர் களிற்றைக் கதந்தவிர<br/>
மந்திரத் தாற்பிணிப்பர் மாநாகம் - கொந்தி<br/>
இரும்பிற் பிணிப்பர் கயத்தைச்சான் றோரை<br/>
நயத்திற் பிணித்து விடல்.
</p>
<p>
கன்றாமை வேண்டுங் கடிய பிறர்செய்த<br/>
நன்றியை நன்றாக் கொளல்வேண்டும் - என்றும்<br/>
விடல்வேண்டும் தங்கண் வெகுளி அடல்வேண்டும்<br/>
ஆக்கும் சிதைக்கும் வினை.
</p>
<p>
பல்லினான் நோய்செய்யும் பாம்பெலாம் கொல்களிறு<br/>
கோட்டால் நோய்செய்யும் குறித்தாரை ஊடி<br/>
முகத்தான் நோய்செய்வர் மகளிர் முனிவர்<br/>
தவத்தால் தருகுவர் நோய்.
</p>
<p>
பறைநன்று பண்ணமையா யாழின் நிறைநின்ற<br/>
பெண்நன்று பீடிலா மாந்தரின் - பண்அழிந்து<br/>
ஆர்தலின்நன்று பசித்தல் பசைந்தாரின்<br/>
தீர்தலின் தீப்புகுதல் நன்று.
</p>
<p>
வளப்பாத்தி யுள்வளரும் வண்மை கிளைக்குழம்<br/>
இன்சொற் குழியுள் இனிதெழூஉம் வன்சொல்<br/>
கரவெழூஉங் கண்ணில் குழியுள் இரவெழூஉம்<br/>
இன்மைக் குழியுள் விரைந்து.
</p>
<p>
இன்னாமை வேண்டின் இரவெழுக இந்நிலத்து<br/>
மன்னுதல் வேண்டின் இசைநடுக - தன்னொடு<br/>
செல்வது வேண்டின் அறஞ்செய்க வெல்வது<br/>
வேண்டின் வெகுளி விடல்.
</p>
<p>
கடற்குட்டம் போழ்வர் கலவர் படைக்குட்டம்<br/>
பாய்மா உடையான் உடைக்கிற்குந் - தோமில்<br/>
தவக்குட்டம் தன்னுடையான் நீந்தும் அவைக்குட்டம்<br/>
கற்றான் கடந்து விடும்.
</p>
<p>
பொய்த்தல் இறுவாய நட்புகள் மெய்த்தாக<br/>
மூத்தல் இறுவாய்த்து இளைநலம் தூக்கில்<br/>
மிகுதி இறுவாய செல்வங்கள் தத்தம்<br/>
தகுதி இறுவாய்த்து உயிர்.
</p>
<p>
மனைக்காக்கம் மாண்ட மகளிர் ஒருவன்<br/>
வினைக்காக்கம் செவ்விய னாதல் - சினச்செவ்வேல்<br/>
நாட்டாக்கம் நல்லனிவ் வேந்தென்றல் கேட்டாக்கம்<br/>
கேளிர் ஒரீஇ விடல்.
</p>
<p>
பெற்றான் அதிர்ப்பிற் பிணையன்னாள் தானதிர்க்கும்<br/>
கற்றான் அதிர்ப்பின் பொருளதிர்க்கும் - பற்றிய<br/>
மண்ணதிர்ப்பின் மன்னவன் கோலதிர்க்கும் பண்ணதிர்ப்பின்<br/>
பாடல் அதிர்ந்து விடும்.
</p>
<p>
மனைக்குப்பாழ் வாள்நுதல் இன்மை தான்செல்லும்<br/>
திசைக்குப்பாழ் நட்டோ ரை இன்மை இருந்த<br/>
அவைக்குப்பாழ் மூத்தோரை இன்மை தனக்குப்பாழ்<br/>
கற்றறிவு இல்லா உடம்பு.
</p>
<p>
மொய்சிதைக்கும் ஒற்றுமை இன்மை ஒருவனைப்<br/>
பொய்சிதைக்கும் பொன்போலும் மேனியைப் - பெய்த<br/>
கலஞ்சிதைக்கும் பாலின் சுவையைக் குலஞ்சிதைக்குங்<br/>
கூடார்கண் கூடி விடின்.
</p>
<p>
புகழ்செய்யும் பொய்யா விளக்கம் இகந்தொருவர்ப்<br/>
பேணாது செய்வது பேதைமை - காணாக்<br/>
குருடனாச் செய்வது மம்மர் இருள்தீர்ந்த<br/>
கண்ணாரச் செய்வது கற்பு.
</p>
<p>
மலைப்பினும் வாரணந் தாங்கும் அலைப்பினும்<br/>
அன்னேயென் றோடுங் குழவி சிலைப்பினும்<br/>
நட்டார் நடுங்கும் வினைசெய்யார் ஒட்டார்<br/>
உடனுறையும் காலமும் இல்.
</p>
<p>
நகைநலம் நட்டார்கண் நந்துஞ் சிறந்த<br/>
அவைநலம் அன்பின் விளங்கும் விசைமாண்ட<br/>
தேர்நலம் பாகனாற் பாடெய்தும் ஊர்நலம்<br/>
உள்ளானால் உள்ளப் படும்.
</p>
<p>
அஞ்சாமை அஞ்சுதி ஒன்றின் தனக்கொத்த<br/>
எஞ்சாமை எஞ்சல் அளவெல்லாம் - நெஞ்சறியக்<br/>
கோடாமை கோடி பொருள்பெறினும் நாடாதி<br/>
நட்டார்கண் விட்ட வினை.
</p>
<p>
அலைப்பான் பிறவுயிரை யாக்கலும் குற்றம்<br/>
விலைப்பாலிற் கொண்டூன் மிசைதலும் குற்றம்<br/>
சொலற்பால அல்லாத சொல்லுதலும் குற்றம்<br/>
கொலைப்பாலுங் குற்றமே யாம்.
</p>
<p>
கோல்நோக்கி வாழும் குடியெல்லாம் தாய்முலைப்<br/>
பால்நோக்கி வாழும் குழவிகள் - வானத்<br/>
துளிநோக்கி வாழும் உலகம் உலகின்<br/>
விளிநோக்கி இன்புறூஉங் கூற்று.
</p>
<p>
கற்பக் கழிமடம் அஃகும் மடம் அஃகப்<br/>
புற்கந்தீர்ந்து இவ்வுலகின் கோளுணரும் கோளுணர்ந்தால்<br/>
தத்துவ மான நெறிபடரும் அந்நெறி<br/>
இப்பால் உலகின் இசைநிறீஇ - உப்பால்<br/>
உயர்ந்த உலகம் புகும்.
</p>
<p>
குழித்துழி நிற்பது நீர்தன்னைப் பல்லோர்<br/>
பழித்துழி நிற்பது பாவம் - அழித்துச்<br/>
செறிவுழி நிற்பது காமம் தனக்கொன்று<br/>
உறுவுழி நிற்பது அறிவு.
</p>
<p>
திருவின் திறலுடையது இல்லை ஒருவற்குக்<br/>
கற்றலின் வாய்த்த பிறஇல்லை - எற்றுள்ளும்<br/>
இன்மையின் இன்னாதது இல்லைஇல் என்னாத<br/>
வன்கையின் வன்பாட்டது இல்.
</p>
<p>
புகைவித்தாப் பொங்கழல் தோன்றும் சிறந்த<br/>
நகைவித்தாத் தோன்றும் உவகை - பகையொருவன்<br/>
முன்னம்வித் தாக முளைக்கும் முளைத்தபின்<br/>
இன்னாவித் தாகி விடும்.
</p>
<p>
பிணியன்னர் பின்நோக்காப் பெண்டிர் உலகிற்கு<br/>
அணியன்னர் அன்புடை மாக்கள் - பிணிபயிரின்<br/>
புல்லன்னர் புல்லறிவின் ஆடவர் கல்லன்னர்<br/>
வல்லென்ற நெஞ்சத் தவர்.
</p>
<p>
அந்தணரின் நல்ல பிறப்பில்லை என்செயினும்<br/>
தாயின் சிறந்த தமரில்லை யாதும்<br/>
வளமையோ டொக்கும் வனப்பில்லை எண்ணின்<br/>
இளமையோ டொப்பதூஉம் இல்.
</p>
<p>
இரும்பின் இரும்பிடை போழ்ப பெருஞ்சிறப்பின்<br/>
நீருண்டார் நீரான்வாய் பூசுப - தேரின்<br/>
அரிய அரியவற்றாற் கொள்ப பெரிய<br/>
பெரியரான் எய்தப் படும்.
</p>
<p>
மறக்களி மன்னர்முன் தோன்றும் சிறந்த<br/>
அறக்களி இல்லாதார்க்கு ஈயமுன் தோன்றும்<br/>
வியக்களி நல்கூர்ந்தார் மேற்றாம் கயக்களி<br/>
ஊரில் பிளிற்றி விடும்.
</p>
<p>
மையால் தளிர்க்கும் மலர்க்கண்கள் மாலிருள்<br/>
நெய்யால் தளிர்க்கும் நிமிர்சுடர் - பெய்ய<br/>
முழங்கத் தளிர்க்குங் குருகிலை நட்டார்<br/>
வழங்கத் தளிர்க்குமாம் மேல்.
</p>
<p>
நகைஇனிது நட்டார் நடுவண் பொருளின்<br/>
தொகைஇனிது தொட்டு வழங்கின் - வகையுடைப்<br/>
பெண்இனிது பேணி வழிபடின் பண்இனிது<br/>
பாடல் உணர்வார் அகத்து.
</p>
<p>
கரப்பவர்க்குச் செல்சார் கவிழ்தலெஞ் ஞான்றும்<br/>
இரப்பவர்க்குச் செல்சாரொன் றீவார் பரப்பமைந்த<br/>
தானைக்குச் செல்சார் தறுகண்மை ஊனுண்டல்<br/>
செய்யாமை செல்சா ருயிர்க்கு.
</p>
<p>
கண்டதே செய்பவாங் கம்மியர் உண்டெனக்<br/>
கேட்டதே செய்ப புலனாள்வார் - வேட்ட<br/>
இனியவே செய்ப அமைந்தார் முனியாதார்<br/>
முன்னிய செய்யுந் திரு.
</p>
<p>
திருவுந் திணைவகையான் நில்லாப் பெருவலிக்<br/>
கூற்றமுங் கூறுவ செய்துண்ணாது - ஆற்ற<br/>
மறைக்க மறையாதாங் காமம் முறையும்<br/>
இறைவகையான் நின்று விடும்.
</p>
<p>
பிறக்குங்கால் பேரெனவும் பேரா இறக்குங்கால்<br/>
நில்லெனவும் நில்லா உயிரெனைத்தும் - நல்லாள்<br/>
உடன்படின் தானே பெருகும் கெடும்பொழுதில்<br/>
கண்டனவும் காணாக் கெடும்.
</p>
<p>
போரின்றி வாடும் பொருநர்சீர் கீழ்வீழ்ந்த<br/>
வேரின்றி வாடும் மரமெல்லாம் - நீர்பாய்<br/>
மடையின்றி நீள்நெய்தல் வாடும் படையின்றி<br/>
மன்னர்சீர் வாடி விடும்.
</p>
<p>
ஏதிலா ரென்பார் இயல்பில்லார் யார்யார்க்கும்<br/>
காதலா ரென்பார் தகவுடையார் - மேதக்க<br/>
தந்தை யெனப்படுவான் தன்னுவாத்தி தாயென்பாள்<br/>
முந்துதான் செய்த வினை.
</p>
<p>
பொறிகெடும் நாணற்ற போழ்தே நெறிபட்ட<br/>
ஐவரால் தானே வினைகெடும் - பொய்யா<br/>
நலம்கெடும் நீரற்ற பைங்கூழ் நலம்மாறின்<br/>
நண்பினார் நண்பு கெடும்.
</p>
<p>
நன்றிசாம் நன்றறியா தார்முன்னர்ச் சென்ற<br/>
விருந்தும் விருப்பிலார் முன்சாம் - அரும்புணர்ப்பின்<br/>
பாடல்சாம் பண்ணறியா தார்முன்னர் ஊடல்சாம்<br/>
ஊடல் உணரா ரகத்து.
</p>
<p>
நாற்ற முரைக்கும் மலருண்மை கூறிய<br/>
மாற்ற முரைக்கும் வினைநலந் தூக்கின்<br/>
அகம்பொதிந்த தீமை மனமுரைக்கும் முன்னம்<br/>
முகம்போல முன்னுரைப்ப தில்.
</p>
<p>
மழையின்றி மாநிலத்தார்க் கில்லை மழையும்<br/>
தவமிலார் இல்வழி இல்லை தவமும்<br/>
அரச னிலாவழி இல்லை அரசனும்<br/>
இல்வாழ்வார் இல்வழி யில்.
</p>
<p>
போதினான் நந்தும் புனைதண்தார் மற்றதன்<br/>
தாதினான் நந்துஞ் கரும்பெல்லாந் - தீதில்<br/>
வினையினான் நந்துவர் மக்களுந் தத்தம்<br/>
நனையினான் நந்தும் நறா.
</p>
<p>
சிறந்தார்க் கரிய செறுதலெஞ் ஞான்றும்<br/>
பிறந்தார்க் கரிய துணைதுறந்து வாழ்தல்<br/>
வரைந்தார்க் கரிய வகுத்தூண் இரந்தார்க்கொன்<br/>
றில்லென்றல் யார்க்கும் அரிது.
</p>
<p>
இரைசுடும் இன்புறா யாக்கையுட் பட்டால்<br/>
உரைசுடும் ஒண்மை யிலாரை - வரைகொள்ளா<br/>
முன்னை ஒருவன் வினைசுடும் வேந்தனையுந்<br/>
தன்னடைந்த சேனை சுடும்.
</p>
<p>
எள்ளற் பொருள திகழ்தல் ஒருவனை<br/>
உள்ளற் பொருள துறுதிச்சொல் - உள்ளறிந்து<br/>
சேர்தற் பொருள தறநெறி பன்னூலும்<br/>
தேர்தற் பொருள பொருள்.
</p>
<p>
யாறுள் அடங்கும் குளமுள வீறுசால்<br/>
மன்னர் விழையுங் குடியுள - தொன்மரபின்<br/>
வேதம் உறுவன பாட்டுள வேளாண்மை<br/>
வேள்வியோ டொப்ப உள.
</p>
<p>
எருதுடையான் வேளாளன்; ஏலாதான் பார்ப்பான்;<br/>
ஒருதொடையான் வெல்வது கோழி - உருபோடு<br/>
அறிவுடையாள் இல்வாழ்க்கைப் பெண்ணென்ப சேனைச்<br/>
செறிவுடையான் சேனா பதி.
</p>
<p>
யானை யுடையார் கதன்உவப்பர் மன்னர்<br/>
கடும்பரிமாக் காதலித் தூர்வர் - கொடுங்குழை<br/>
நல்லாரை நல்லவர் நாணுவப்பர் அல்லாரை<br/>
அல்லார் உவப்பது கேடு.
</p>
<p>
கண்ணிற் சிறந்த உறுப்பில்லை கொண்டானின்<br/>
துன்னிய கேளிர் பிறரில்லை மக்களின்<br/>
ஒண்மையவாய்ச் சான்ற பொருளில்லை ஈன்றாளோ<br/>
டெண்ணக் கடவுளு மில்.
</p>
<p>
கற்றன்னர் கற்றாரைக் காதலர் கண்ணோடார்<br/>
செற்றன்னர் செற்றாரைச் சேர்ந்தவர் - தெற்றென<br/>
உற்ற துரையாதார் உள்கரந்து பாம்புறையும்<br/>
புற்றன்னர் புல்லறிவி னார்.
</p>
<p>
மாண்டவர் மாண்ட வினைபெறுப வேண்டாதார்<br/>
வேண்டா வினையும் பெறுபவே - யாண்டும்<br/>
பிறப்பார் பிறப்பார் அறனின் புறுவர்<br/>
துறப்பார் துறக்கத் தவர்.
</p>
<p>
என்றும் உளவாகும் நாளும் இருசுடரும்<br/>
என்றும் பிணியும் தொழிலொக்கும் - என்றும்<br/>
கொடுப்பாரும் கொள்வாரும் அன்னர் பிறப்பாரும்<br/>
சாவாரும் என்றும் உளர்.
</p>
<p>
இனிதுண்பா னென்பான் உயிர்கொல்லா துண்பான்<br/>
முனிதக்கா னென்பான் முகன்ஒழிந்து வாழ்வான்<br/>
தனிய னெனப்படுவான் செய்தநன் றில்லான்<br/>
இனிய னெனப்படுவான் யார்யார்க்கே யானும்<br/>
முனியா ஒழுக்கத் தவன்.
</p>
<p>
ஈத்துண்பா னென்பான் இசைநடுவான் மற்றவன்<br/>
கைத்துண்பான் காங்கி யெனப்படுவான் தெற்ற<br/>
நகையாகும் நண்ணார்முன் சேறல் பகையாகும்<br/>
பாடறியா தானை இரவு.
</p>
<p>
நெய்விதிர்ப்ப நந்தும் நெருப்பழல் சேர்ந்து<br/>
வழுத்த வரங்கொடுப்பர் நாகர் - தொழுத்திறந்து<br/>
கன்றூட்ட நந்துங் கறவை கலம்பரப்பி<br/>
நன்றூட்ட நந்தும் விருந்து.
</p>
<p>
பழியின்மை மக்களால் காண்க வொருவன்<br/>
கெழியின்மை கேட்டா லறிக பொருளின்<br/>
நிகழ்ச்சியா னாக்க மறிக புகழ்ச்சியால்<br/>
போற்றாதார் போற்றப் படும்.
</p>
<p>
கண்ணுள்ளும் காண்புழிக் காதற்றாம் பெண்ணின்<br/>
உருவின்றி மாண்ட வுளவா - மொருவழி<br/>
நாட்டுள்ளும் நல்ல பதியுள பாட்டுள்ளும்<br/>
பாடெய்தும் பாட லுள.
</p>
<p>
திரியழல் காணில் தொழுப விறகின்<br/>
எறியழல் காணின் இகழ்ப - ஒருகுடியில்<br/>
கல்லாது மூத்தானைக் கைவிட்டுக் கற்றான்<br/>
இளமைபா ராட்டும் உலகு.
</p>
<p>
கைத்துடையான் காமுற்ற துண்டாகும் வித்தின்<br/>
முளைக்குழாம் நீருண்டேல் உண்டாம் திருக்குழாம்<br/>
ஒண்செய்யாள் பார்த்துறின் உண்டாகும் மற்றவள்<br/>
துன்புறுவாள் ஆகின் கெடும்.
</p>
<p>
ஊனுண் டுழுவை நிறம்பெறூஉம் நீர்நிலத்துப்<br/>
புல்லினான் இன்புறூங்உங் காலேயம் - நெல்லின்<br/>
அரிசியான் இன்புறூங்உங் கீழெல்லாந் தத்தம்<br/>
வரிசையான் இன்புறூஉம் மேல்.
</p>
<p>
பின்னவாம் பின்னதிர்க்குஞ் செய்வினை என்பெறினும்<br/>
முன்னவாம் முன்னம் அறிந்தார்கட்கு - என்னும்<br/>
அவாவாம் அடைந்தார்கட்கு உள்ளம் தவாவாம்<br/>
அவாவிலார் செய்யும் வினை.
</p>
<p>
கைத்தில்லார் நல்லவர் கைத்துண்டாய்க் காப்பாரின்<br/>
வைத்தாரின் நல்லர் வறியவர் - பைத்தெழுந்து<br/>
வைதாரின் நல்லர் பொறுப்பவர் செய்தாரின்<br/>
நல்லர் சிதையா தவர்.
</p>
<p>
மகனுரைக்கும் தந்தை நலத்தை ஒருவன்<br/>
முகனுரைக்கும் உள்நின்ற வேட்கை - அகல்நீர்ப்<br/>
புலத்தியல்பு புக்கான் உரைக்கும் நிலத்தியல்பு<br/>
வானம் உரைத்து விடும்.
</p>
<p>
பதிநன்று பல்லார் உறையின் ஒருவன்<br/>
மதிநன்று மாசறக் கற்பின் - நுதிமருப்பின்<br/>
ஏற்றான்வீ றெய்தும் இனநிரை தான்கொடுக்குஞ்<br/>
சோற்றான்வீ றெய்தும் குடி.
</p>
<p>
ஊர்ந்தான் வகைய கலினமா நேர்ந்தொருவன்<br/>
ஆற்றல் வகைய வறஞ்செய்கை தொட்ட<br/>
குளத்தனைய தூம்பின் அகலங்கள் தத்தம்<br/>
வளத்தனைய வாழ்வார் வழக்கு.
</p>
<p>
ஊழியும் யாண்டெண்ணி யாத்தன யாமமும்<br/>
நாழிகை யானே நடந்தன - தாழியாத்<br/>
தெற்றென்றார் கண்ணே தெளிந்தனர் வெட்கென்றார்<br/>
வெஞ்சொலா லின்புறு வார்.
</p>
<p>
கற்றான் தளரின் எழுந்திருக்கும் கல்லாத<br/>
பேதையான் வீழ்வானேல் கால்முரியும் எல்லாம்<br/>
ஒருமைத்தான் செய்த கருவி தெரிவெண்ணின்<br/>
பொய்யாவித் தாகி விடும்.
</p>
<p>
தேவ ரன்னர் புலவரும் தேவர்<br/>
தமரனையர் ஓரூர் உறைவார் - தமருள்ளும்<br/>
பெற்றன்னர் பேணி வழிபடுவார் கற்றன்னர்<br/>
கற்றாரைக் காத லவர்.
</p>
<p>
தூர்ந்தொழியும் பொய்பிறந்த போழ்தே மருத்துவன்<br/>
சொல்கென்ற போழ்தே பிணியுரைக்கும் - நல்லார்<br/>
விடுகென்ற போழ்தே விடுக உரியான்<br/>
தருகெனின் தாயம் வகுத்து.
</p>
<p>
நாக்கி னறிப இனியதை மூக்கினான்<br/>
மோந்தறிப எல்லா மலர்களும் நோக்குள்ளும்<br/>
கண்ணினால் காண்ப அணியவற்றைத் தொக்கிருந்து<br/>
எண்ணினான் எண்ணப் படும்.
</p>
<p>
சாவாத எல்லை பிறந்த உயிரெல்லாம்<br/>
தாவாத இல்லை வலிகளும் - மூவா<br/>
இளமை இசைந்தாரும் இல்லை வளமையிற்<br/>
கேடுஇன்றிச் சென்றாரும் இல்.
</p>
<p>
சொல்லான் அறிப ஒருவனை மெல்லென்ற<br/>
நீரான் அறிப மடுவினை - யார்கண்ணும்<br/>
ஒப்புரவினான் அறிப சான்றாண்மை மெய்க்கண்<br/>
மகிழான் அறிப நறா.
</p>
<p>
நாவன்றோ நட்பறுக்கும் தேற்றமில் பேதை<br/>
விடுமன்றோ வீங்கிப் பிணிப்பின் அவாஅப்<br/>
படுமன்றோ பன்னூல் வலையிற் கெடுமன்றோ<br/>
மாறுள் நிறுக்கும் துணிபு.
</p>
<p>
கொடுப்பின் அசனங் கொடுக்க விடுப்பின்<br/>
உயிரிடை ஈட்டை விடுக்க எடுப்பிற்<br/>
கிளையுட் கழிந்தார் எடுக்க கெடுப்பின்<br/>
வெகுளி கெடுத்து விடல்.
</p>
<p>
நலனும் இளமையும் நல்குரவின் கீழ்ச்சாம்<br/>
குலனும் குடிமையும் கல்லாமைக் கீழ்ச்சாம்<br/>
வளமில் குளத்தின்கீழ் நெற்சாம் பரமல்லாப்<br/>
பண்டத்தின் கீழ்ச்சாம் பகடு.
</p>
<p>
நல்லார்க்கும் தம்மூரென் றூரில்லை நன்னெறிச்<br/>
செல்வார்க்கும் தம்மூரென் றூரில்லை - அல்லாக்<br/>
கடைகட்கும் தம்மூரென் றூரில்லை தங்கைத்<br/>
துடையார்க்கும் எவ்வூரு மூர்.
</p>
<p>
கல்லா ஒருவர்க்குத் தம்வாயிற் சொற்கூற்றம்<br/>
மெல்லிலை வாழைக்குத் தானீன்ற காய்கூற்றம்<br/>
அல்லவை செய்வார்க்கு அறங்கூற்றம் கூற்றமே<br/>
இல்லத்துத் தீங்கொழுகு வாள்.
</p>
<p>
நீரான்வீ றெய்தும் விளைநிலம் நீர்வழங்கும்<br/>
பண்டத்தாற் பாடெய்தும் பட்டினம் - கொண்டாளும்<br/>
நாட்டான்வீ றெய்துவர் மன்னவர் கூத்தொருவன்<br/>
ஆடலாற் பாடு பெறும்.
</p>
<p>
ஒன்றூக்கல் பெண்டிர் தொழில்நலம் என்றும்<br/>
நன்றூக்கல் அந்தணர் உள்ளம் பிறனாளும்<br/>
நாடூக்கல் மன்னர் தொழில்நலம் கேடூக்கல்<br/>
கேளிர் ஒரீஇ விடல்.
</p>
<p>
கள்ளாமை வேண்டும் கடிய வருதலால்<br/>
தள்ளாமை வேண்டும் தகுதி யுடையன<br/>
நள்ளாமை வேண்டும் சிறியரோடு யார்மாட்டும்<br/>
கொள்ளாமை வேண்டும் பகை.
</p>
<p>
பெருக்குக நட்டாரை நன்றின்பா லுய்த்துத்<br/>
தருக்குக வொட்டாரைக் கால மறிந்தாங்கு<br/>
அருக்குக யார்மாட்டும் உண்டி சுருக்குக<br/>
செல்லா இடத்துச் சினம்.
</p>
<p>
மடிமை கெடுவார்கண் நிற்கும் கொடுமைதான்<br/>
பேணாமை செய்வார்கண் நிற்குமாம் பேணிய<br/>
நாணின் வரைநிற்பர் நற்பெண்டிர் நட்டமைந்த<br/>
தூணின்கண் நிற்கும் களிறு.
</p>
<p>
மறையறிய அந்தண் புலவர் முறையொடு<br/>
வென்றி அறிப அரசர்கள் - என்றும்<br/>
வணங்கல் அணிகலம் சான்றோர்க்கு அஃதன்றி<br/>
அணங்கல் வணங்கின்று பெண்.
</p>
<p>
பட்டாங்கே பட்டொழுகும் பண்புடையாள் காப்பினும்<br/>
பெட்டாங் கொழுகும் பிணையிலி - முட்டினும்<br/>
சென்றாங்கே சென்றொழுகும் காமம் கரப்பினும்<br/>
கொன்றான்மேல் நிற்குங் கொலை.
</p>
<p>
வன்கண் பெருகின் வலிபெருகும் பான்மொழியார்<br/>
இன்கண் பெருகின் இனம்பெருகும் சீர்சான்ற<br/>
மென்கண் பெருகின் அறம்பெருகும் வன்கண்<br/>
கயம்பெருகின் பாவம் பெரிது.
</p>
<p>
இளமைப் பருவத்துக் கல்லாமை குற்றம்<br/>
வளமிலாப் போழ்தத்து வள்ளன்மை குற்றம்<br/>
கிளைஞரில் போழ்திற் சினம்குற்றம் குற்றம்<br/>
தமரல்லார் கையகத் தூண்.
</p>
<p>
எல்லா விடத்தும் கொலைதீது மக்களைக்<br/>
கல்லா வளர விடல்தீது - நல்லார்<br/>
நலந்தீது நாணற்று நிற்பின் குலந்தீது<br/>
கொள்கை யழிந்தக் கடை.
</p>
<p>
ஆசாரம் என்பது கல்வி அறஞ்சேர்ந்து<br/>
போகம் உடைமை பொருளாட்சி யார்கண்ணும்<br/>
கண்ணோட்டம் இன்மை முறைமை தெரிந்தாள்வான்<br/>
உண்ணாட்டம் இன்மையும் இல்......
</p>
<p>
கள்ளின் இடும்பை களியறியும் நீர்இடும்பை<br/>
புள்ளினுள் ஓங்கல் அறியும் நிரப்பிடும்பை<br/>
பல்பெண்டிர் ஆள னறியும் கரப்பிடும்பை<br/>
கள்வன் அறிந்து விடும்.
</p>
<p>
வடுச்சொல் நயமில்லார் வாய்த்தோன்றும் கற்றார்வாய்ச்<br/>
சாயிறுந் தோன்றா கரப்புச்சொல் - தீய<br/>
பரப்புச்சொல் சான்றோர்வாய்த் தோன்றா கரப்புச்சொல்<br/>
கீழ்கள்வாய்த் தோன்றி விடும்.
</p>
<p>
வாலிழையார் முன்னர் வனப்பிலார் பாடிலர்<br/>
சாலும் அவைப்படின் கல்லாதான் பாடிலன்<br/>
கற்றான் ஒருவனும் பாடிலனே கல்லாதார்<br/>
பேதையார் முன்னர்ப் படின்.
</p>
<p>
மாசுபடினும் மணிதன்சீர் குன்றாதாம்<br/>
பூசிக் கொளினும் இரும்பின்கண் மாசொட்டும்<br/>
பாசத்துள் இட்டு விளக்கினும் கீழ்தன்னை<br/>
மாசுடைமை காட்டி விடும்.
</p>
<p>
எண்ணொக்கும் சான்றோர் மரீஇயாரின் தீராமை<br/>
புண்ணெக்கும் போற்றார் உடனுறைவு - பண்ணிய<br/>
யாழொக்கும் நட்டார் கழறும்சொல் பாழொக்கும்<br/>
பண்புடையாள் இல்லா மனை.
</p>
<p>
ஏரி சிறிதாயின் நீரூரும் இல்லத்து<br/>
வாரி சிறிதாயின் பெண்ணூரும் மேலைத்<br/>
தவஞ்சிறி தாயின் வினையூரும் ஊரும்<br/>
உரன்சிறி தாயின் பகை.
</p>
<p>
வைததனால் ஆகும் வசையே வணக்கமது<br/>
செய்ததனால் ஆகும் செழுங்கிளை செய்த<br/>
பொருளினால் ஆகுமாம் போகம் நெகிழ்ந்த<br/>
அருளினால் ஆகும் அறம்.
</p>
<p>
ஒருவ னறிவானும் எல்லாம் யாதொன்றும்<br/>
ஒருவ னறியா தவனும் ஒருவன்<br/>
குணன் அடங்கக் குற்றமு ளானும் ஒருவன்<br/>
கணன்அடங்கக் கற்றானும் இல்.
</p>
<p>
மனைக்கு விளக்கம் மடவார் மடவார்<br/>
தமக்குத் தகைசால் புதல்வர் மனக்கினிய<br/>
காதற் புதல்வர்க்குக் கல்வியே கல்விக்கும்<br/>
ஓதிற் புகழ்சால் உணர்வு.
</p>
<p>
இன்சொலான் ஆகும் கிழமை இனிப்பிலா<br/>
வன்சொலான் ஆகும் வசைமனம் - மென்சொலின்<br/>
நாவினால் ஆகும் அருள்மனம் அம்மனத்தான்<br/>
வீவிலா வீடாய் விடும்.
</p>
