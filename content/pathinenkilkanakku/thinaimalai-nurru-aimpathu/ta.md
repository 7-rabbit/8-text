
<h1>திணைமாலை நூற்றைம்பது</h1>
<h2>குறிஞ்சி</h2>
<p>
நறைபடர் சாந்தம் அறஎறிந்து, நாளால்<br/>
உறைஎதிர்ந்து வித்தியஊழ் ஏனல் - பிறையெதிர்ந்த<br/>
தாமரைபோல் வாள்முகத்துத் தாழ்குழலீர்!- காணீரோ<br/>
ஏமரை போந்தன ஈண்டு.
</p>
<p>
சுள்ளி சுனைநீலம் சோபா லிகைசெயலை<br/>
அள்ளி அளகத்தின் மேலாய்ந்து - தெள்ளி<br/>
இதணால் கடியடுங்கா ஈர்ங்கடா யானை<br/>
உதணால் கடிந்தான் உளன்.
</p>
<p>
சாந்தம் எறிந்துழுத சாரல் சிறுதினைச்<br/>
சாந்தம் எறிந்த இதண்மிசைச் - சாந்தம்<br/>
கமழக் கிளிகடியும் கார்மயில் அன்னாள்<br/>
இமிழக் கிளியழா ஆர்த்து.
</p>
<p>
கோடா புகழ்மாறன் கூடல் அனையாளை<br/>
ஆடா அடகினும் காணேன்போர் - வாடாக்<br/>
கருங்கொல்வேல் மன்னர் கலம்புக்க கொல்லோ<br/>
மருங்குல்கொம் பன்னாள் மயிர்.
</p>
<p>
வினைவிளையச் செல்வம் விளைவதுபோல் நீடாப்<br/>
பனைவிளைவு நாமெண்ணப் பாத்தித் - தினைவிளைய<br/>
மையார் தடங்கண் மயிலன்னாய்! தீத்தீண்டு<br/>
கையார் பிரிவித்தல் காண்!
</p>
<p>
மானீல மாண்ட துகில்உமிழ்வ(து) ஒத்தருவி<br/>
மானீல மால்வரை நாட! கேள் - மாநீலம்<br/>
காயும்வேற் கண்ணாள் கனையிருளின் நீவர<br/>
ஆயுமோ மன்றநீ ஆய்.
</p>
<p>
கறிவளர்பூஞ் சாரல் கைந்நாகம் பார்த்து<br/>
நெறிவளர் நீள்வேங்கை கொட்கும் - முறிவளர்<br/>
நன்மலை நாட! இரவரின் வாழாளால்,<br/>
நன்மலை நாடன் மகள்.
</p>
<p>
அவட்காயின் ஐவனம் காவல் அமைந்த(து)<br/>
இவட்காயின் செந்தினைகார் ஏனல் - இவட்காயின்<br/>
எண்ணுளவால் ஐந்திரண்(டு) ஈத்தான்கொல் என்னாங்கொல்<br/>
கண்ணுளவால் காமன் கணை.
</p>
<p>
வஞ்சமே என்னும் வகைத்தாலோர் மாவினாய்த்<br/>
தஞ்சம் தமியனாய்ச் சென்றேன்என் - நெஞ்சை<br/>
நலங்கொண்டார் பூங்குழலாள் நன்றாயத்(து) அன்(று)என்<br/>
வலங்கொண்டாள் கொண்டாள் இடம்.
</p>
<p>
கருவிரல் செம்முகம் வெண்பல்சூல் மந்தி<br/>
பருவிரலால் பைஞ்சுனைநீர் தூஉய்ப் - பெருவரைமேல்<br/>
தேன்வார்க்(கு) ஓக்கும் மலை நாட! வாரலோ<br/>
வான்தேவர் கொட்கும் வழி.
</p>
<p>
கரவில் வளமலைக் கல்லருவி நாட!<br/>
உரவில் வலியா ஒரு நீ - இரவின்<br/>
வழிகள்தாம் சால வரஅரிய வாரல்<br/>
இழிகடா யானை எதிர்.
</p>
<p>
வேலனார் போக மறிவிடுக்க வேரியும்<br/>
பாலனார்க்(கு) ஈக பழியிலாள் - பாலால்<br/>
கடும்புனலின் நீந்திக் கரைவைத்தாற்(கு) அல்லால்<br/>
நெடும்பனைபோல் தோள்நேராள் நின்று.
</p>
<p>
ஒருவரைபோல் எங்கும் பல்வரையும் சூழ்ந்த<br/>
வருவரை யுள்ளதாம் சீறூர் - வருவரையுள்<br/>
ஐவாய நாதும் புறமெல்லாம் ஆயுங்கால்<br/>
கைவாய நாதும்சேர் காடு.
</p>
<p>
வருக்கை வளமலையுள் மாதரும் யானும்<br/>
இருக்கை இதண்மேலே மாகப் - பருக்கைக்<br/>
கடாஅமால் யானை கடிந்தானை அல்லால்<br/>
தொடாஅவால் என்தோழி தோள்.
</p>
<p>
வாடாத சான்றோர் வரவெதிர் கொண்டிராய்க்<br/>
கோடாது நீர்கொடுப்பின் அல்லது - கோடா<br/>
எழிலும் முலையும் இரண்டிற்கும் முந்நீர்ப்<br/>
பொழிலும் விலையாமோ போந்து.
</p>
<p>
நாள்நாகம் நாறும் நனைகுழலாள் நல்கித்தன்<br/>
பூண்ஆகம் நேர்வளவும் போகாது - பூண்ஆகம்<br/>
என்றேன் இரண்டாவ(து) உண்டோ மடல் மாமேல்<br/>
நின்றேண் மறுகிடையே நேர்ந்து.
</p>
<p>
அறி(கு)அவளை ஐய இடைம்மடவாய் ஆயச்<br/>
சிறிதவள்செல் வாள்இறுமென் றஞ்சிச் - சிறிதவள்<br/>
நல்கும்வாய் காணாது நைந்துருகி என்நெஞ்சம்<br/>
ஒல்கும்வாய் ஒல்கல் உறும்.
</p>
<p>
என்னாங்கொல் ஈடில் இளவேங்கை நாளுரைப்பப்<br/>
பொன்னாம்போர் வேலவர் தாம்புரிந்த - தென்னே<br/>
மருவியா மாலை மலைநாடன் கேண்மை<br/>
இருவியாம் ஏனல் இனி.
</p>
<p>
பாலெத்த வெள்ளருவி பாய்ந்தாடிப் பல்பூப்பெய்<br/>
தாலொத்த ஐவனம் காப்பாள்கண் - வேலொத்(து)என்<br/>
நெஞ்சம்வாய்ப் புக்(கு)ஒழிவு காண்பானோ காண்கொடா<br/>
அஞ்சாயற் கேநோவல் யான்.
</p>
<p>
நாள்வேங்கை பொன்விளையும் நன்மலை நன்னாட!<br/>
கோள்வேங்கை போற்கொடியார் என்ஐயன்மார் - கோள்வேங்கை<br/>
அன்னையால் நீயும் அருந்தழையாம் ஏலாமைக்(கு)<br/>
என்னையோ நாளை எளிது.
</p>
<p>
பொன்மெலியும் மேனியாள் பூஞ்சுணங்கு மென்முலைகள்<br/>
என்மெலிய வீங்கினவே பாவமென்று - என்மெலிவிற்(கு)<br/>
அண்கண்ணி வாடாமை யால்நல்ல என்(று)ஆற்றான்<br/>
உண்கண்ணி வாடாள் உடன்று.
</p>
<p>
கொல்யானை வெண்மருப்பும் கொல்வல் புலியதளும்<br/>
நல்யானை நின்ஐயர் கூட்டுண்டு - செல்வர்தாம்<br/>
ஓரம்பி னான்எய்து போக்குவர்யான் போகாமல்<br/>
ஈரம்பி னால்எய்தாய் இன்று.
</p>
<p>
பெருமலை தாம்நாடித் தேன்துய்த்துப் பேணா(து)<br/>
அருமலை மாய்க்குமவர் தங்கை - திருமுலைக்கு<br/>
நாணழிந்து நல்ல நலனழிந்து நைந்துருகி<br/>
ஏண்அழிதற்(கு) யாமே இனம்.
</p>
<p>
நறுந்தண் தகரம் வகுளம் இவற்றை<br/>
வெறும்புதல்போல் வேண்டாது வேண்டி எறிந்(து)உழுது<br/>
செந்தினை வித்துவார் தங்கை பிறர்நோய்க்கு<br/>
நொந்தினைய வல்லளோ நோக்கு.
</p>
<p>
கொல்லியல் வேழும் குயவரி கோட்பிழைத்து<br/>
நல்லியல் தம்இனம் நாடுவபோல் - நல்லியல்<br/>
நாமவேல் கண்ணாள் நடுநடுப்ப வாராலோ<br/>
ஏமவேல் ஏந்திஇரா.
</p>
<p>
கருங்கால் இளவேங்கை கான்றபூக் கள்மேல்<br/>
இருங்கால் வயவேங்கை ஏய்க்கும் - மருங்கால்<br/>
மழைவளரும் சாரல் இரவரின் வாழாள்<br/>
இழைவளரும் சாயல் இனி.
</p>
<p>
பனிவரைநீள் வேங்கைப் பயமலைநன் நாட<br/>
இனிவரையாய் என்றெண்ணிச் சொல்வேன் - முனிவரையுள்<br/>
நின்றான் வலியாக நீவர யாய்கண்டாள்<br/>
ஒன்றாள்காப்(பு) ஈயும் உடன்று.
</p>
<p>
மேகம்தோய் சாந்தம் விசைதிமிசு காழ்அகில்<br/>
நாகம்தோய் நாகம்என இவற்றைப் - போக<br/>
எறிந்(து)உழுவார் தங்கை இருந்தடங்கண் கண்டும்<br/>
அறிந்துழல்வான் ஓ!இம் மலை?
</p>
<p>
பலாஎழுந்த பால்வருக்கைப் பாத்தி அதன்நேர்<br/>
நிலாஎழுந்த வார்மணல் நீடிச் - சுலாஎழுந்து<br/>
கான்யாறு கால்சீத்த காந்தளம்பூந் தண்பொதும்பர்<br/>
தான்நாறத் தாழ்ந்த இடம்.
</p>
<p>
திங்களுள் வில்லெழுதித் தேராது வேல்விலக்கித்<br/>
தங்களுள் ளாள்என்னும் தாழ்வினால் - இங்கண்<br/>
புனங்காக்க வைத்தார்போல் பூங்குழலைப் போந்தென்<br/>
மனங்காக்க வைத்தார் மருண்டு.
</p>
<p>
தன்குறையி(து) என்னான் தழைகொணரும் தண்சிலம்பன்<br/>
நின்குறை என்னும் நினைப்பினனாய்ப் - பொன்குறையும்<br/>
நாள்வேங்கை நீழலுள் நண்ணான் எவன்கொலோ<br/>
கோள்வேங்கை யன்னான் குறிப்பு.<br/>
---<br/>

<h2>நெய்தல்</h2>
</p>
<p>
பானலம் தண்கழிப் பாடறிந்து தன்னைமார்<br/>
நூனல நுண்வலையால் நொண்டெடுத்த - கானல்<br/>
படுபுலால் காப்பாள் படைநெடுங்கண் நோக்கம்<br/>
கடிபொல்லா என்னையே காப்பு.
</p>
<p>
பெருங்கடல் வெண்சங்கு காரணமாப் பேணா(து)<br/>
இருங்கடல் மூழ்குவார் தங்கை - இருங்கடலுள்<br/>
முத்தன்ன வெண்முறுவல் கண்டுருகி நைவார்க்கே<br/>
ஒத்தனம் யாமே உளம்.
</p>
<p>
தாமரை தான்முகமாத் தண்அடையீர் மாநீலம்<br/>
காமர்கண் ஆகக் கழிதுயிற்றும் - காமருசீர்த்<br/>
தண் பரப்ப! பாயிருள் நீவரின்தாழ் கோதையாள்<br/>
கண்பரப்பக் காணீர் கசிந்து.
</p>
<p>
புலால்அகற்றும் பூம்புன்னைப் பொங்கு நீர்ச்சேர்ப்ப!<br/>
நிலாவகற்றும் வெண்மணல்தண் கானல் - சுலா அகற்றிக்<br/>
கங்குல்நீ வாரல் பகல்வரின்மார்க் கவ்வையாம்<br/>
மங்குல்நீர் வெண்திரையின்மாட்டு.
</p>
<p>
முருகுவாய் முள்தாழை நீள்முகைபார்ப் பென்றே<br/>
குருகுவாய்ப் பெய்(து)இரை கொள்ளாது - உருகிமிக<br/>
இன்னா வெயில்சிற கால்மறைக்கும் சேர்ப்ப! நீ<br/>
மன்னா வரவு மற!
</p>
<p>
ஓதநீர் வேலி உரைகடியாப் பாக்கத்தார்<br/>
காதல்நீர் வாராமை கண்ணோக்கி - ஓதநீர்<br/>
அன்றறியும் ஆதலால் வாரா(து) அலர்ஒழிய<br/>
மன்றறியக் கொள்ளீர் வரைந்து.
</p>
<p>
மாக்கடல்சேர் வெண்மணல் தண்கானல் பாய்திரைசேர்<br/>
மாக்கடல்சேர் தண்பரப்பன் மார்(பு)அணங்கா - மாக்கடலே<br/>
என்போலத் துஞ்சாய் இதுசெய்தார் யார்உரையாய்<br/>
என்போலும் துன்பம் நினக்கு.
</p>
<p>
தந்தார்க்கே ஆம்ஆல் தட மென்தோள் இன்னநாள்<br/>
வந்தார்க்கே ஆம்என்பார் வாய்காண்பாம் - வந்தார்க்கே<br/>
காவா இளமணல் தண்கழிக் கானல்வாய்ப்<br/>
பூவா இளஞாழல் போது.
</p>
<p>
தன்துணையோ(டு) ஆடும் அலவனையும் தான் நோக்கா<br/>
இன்துணையோ(டு) ஆட இயையுமோ? - இன்துணையோ(டு)<br/>
ஆடினாய் நீயாயின் அந்நோய்க்(கு)என் நொந்தென்று<br/>
போயினான் சென்றான் புரிந்து.
</p>
<p>
உருகுமால் உள்ளம் ஒருநாளும் அன்றால்<br/>
பெருகுமால் நம்அலர் பேணப் - பெருகா<br/>
ஒருங்குவால் மின்னோ(டு) உருமுடைத்தாய் பெய்வான்<br/>
நெருங்குவான் போல நெகிழ்ந்து.
</p>
<p>
கவளக் களிப்பியனமால் யானைசிற் றாளி<br/>
தவழத்தான் நில்லா ததுபோல் - பவளக்<br/>
கடிகை யிடைமுத்தம் காண்தொறும் நில்லா<br/>
தொடிகை யிடைமுத்தம் தொக்கு.
</p>
<p>
கடற்கோ(டு) இருமருப்புக் கால்பாக னாக<br/>
அடற்கோட் டியானை திரையா - உடற்றிக்<br/>
கரைபாய்நீள் சேர்ப்ப! கனையிருள் வாரல்<br/>
வரைவாய்நீ யாகவே வா!
</p>
<p>
கடும்புலால் புன்னை கடியும் துறைவ!<br/>
படும்புலால் புட்கடிவான் புக்க - தடம்புலாம்<br/>
தாழையா ஞாழல் ததைந்துயர்ந்த தாய்பொழில்<br/>
எழைமான் நோக்கி இடம்.
</p>
<p>
தாழை தவழ்ந்துலாம் வெண்மணல் தண்கானல்<br/>
மாழை நுளையர் மடமகள் - ஏழை<br/>
இணைநாடில் இல்லா இருந்தடங்கண் கண்டும்<br/>
துணைநாடி னன்தோம் இலன்!
</p>
<p>
தந்(து)ஆயல் வேண்டாஓர் நாட்கேட்டுத் தாழாது<br/>
வந்தால்நீ எய்துதல் வாயால்மற்(று) - எந்தாய்<br/>
மறிமகர வார்குழையாள் வாழாள்நீ வாரல்<br/>
எறிமகரம் கொட்கும் இரா.
</p>
<p>
பண்ணாது பண்மேல்தே பாடும் கழிக்கானல்<br/>
எண்ணாது கண்டார்க்கே ஏரணங்கால் - எண்ணாது<br/>
சாவார்சான் றாண்மை சலித்திலா மற்றிவளைக்<br/>
காவார் கயிறுரீஇ விட்டார்.
</p>
<p>
திரை மேற்போந்(து) எஞ்சிய தெள்கழிக் கானல்<br/>
விரைமேவும் பாக்கம் விளக்காக் - கரைமேல்<br/>
விடுவாய் பசும்புற இப்பிகால் முத்தம்<br/>
படுவாய் இருளகற்றும் பாத்து.
</p>
<p>
எங்கு வருதி இருங்கழித் தண்சேர்ப்ப!-<br/>
பொங்கு திரையுதைப்பப் போந்தெழிந்த - சங்கு<br/>
நரன்யியிர்த்த நித்திலம் நள்ளிருள்கால் சீக்கும்<br/>
வரன்றுயிர்த்த பாக்கத்து வந்து.
</p>
<p>
திமில்களி றாகத் திரைபறையாப் பல்புள்<br/>
துயில்கெடத் தோன்றும் படையாத் - துயில்போல்<br/>
குறியா வரவொழிந்து கோலநீர்ச் சேர்ப்ப!<br/>
நெறியால்நீ கொள்வது நேர்.
</p>
<p>
கடும்புலால் வெண்மணற் கானலுறு மீன்கண்<br/>
படும்புலால் பார்த்தும் பகர்தும் - அடும்பெலாம்<br/>
சாலிகை போல்வலை சாலம் பலவுணங்கும்<br/>
பாலிகை பூக்கும் பயின்று.
</p>
<p>
திரைபாக னாகத் திமில்களி றாகக்<br/>
கரைசேர்ந்த கானல் படையா - விரையாது<br/>
வேந்து கிளர்ந்தன்ன வேலைநீர்ச் சேர்ப்ப! நாள்<br/>
ஆய்ந்து வரைதல் அறம்.
</p>
<p>
பாறு புரவியாப் பல்களிறு நீள்திமிலாத்தேறு திரைபறையாப் புட்படையாத் - தேறாத<br/>
மன்கிளர்ந்த போலும் கடற்சேர்ப்ப! மற்றெமர்<br/>
முன்கிளர்ந்|(து) எய்தல் முடி!
</p>
<p>
வாராய் வான்நீர்க் கழிக்கானல் நுண்மணல்மேல்<br/>
தேரின்மா காலாழும் தீமைத்தே - ஓரில்ஓர்<br/>
கோள்நாடல் வேண்டா குறியறிவார்க் கூஉய்க் கொண்டோர்<br/>
நாள் நாடி நல்குதல் நன்று.
</p>
<p>
கண்பரப்பக் காணாய் கடும்பனி கால்வல்தேர்<br/>
மண்பரக்கும் மாயிருள் மேற்கொண்டு - மண்பரக்கும்<br/>
ஆறுநீர் வேலைநீ வாரல் வரின்ஆற்றாள்<br/>
ஏறுநீர் வேலை எதிர்.
</p>
<p>
கடற்கானல் சேர்ப்ப! கழியுலாஅய் நீண்ட<br/>
அடற்கானல் புன்னைதாழ்ந்(து) ஆற்ற - மடற்கானல்<br/>
அன்றில் அகவும் அணிநெடும் பெண்ணைத்(து)எம்<br/>
முன்றில் இளமணல்மேல் மொய்த்து.
</p>
<p>
வருதிரை தானுலாம் வார்மணல் கானல்<br/>
ஒருதிரை ஓடா வளமை - இருதிரை<br/>
முன்வீழுங் கானல் முழங்கு கடற்சேர்ப்ப!<br/>
என்வீழல் வேண்டா இனி.
</p>
<p>
மாயவனும் தம்முனும் போலே மறிகடலும்<br/>
கானலும்சேர் வெண்மணலும் காணாயோ - கானல்<br/>
இடையெலாம் ஞாழலும் தாழையும் ஆர்ந்த<br/>
புடையெலாம் புன்னை புகன்று?
</p>
<p>
பகல்வரின் கவ்வை பலவாம் பரியாது<br/>
இரவரின் ஏதமும் அன்ன - புகஅரிய<br/>
தாழை துவளும் தரங்கநீர்ச் சேர்ப்பிற்றே<br/>
ஏழை நுளையர் இடம்.
</p>
<p>
திரையலறிப் பேராத் தெழியாத் திரியாக்<br/>
கரையலவன் காலினாற் கானாக் - கரையருகே<br/>
நெய்தல் மலர்கொய்யும் நீள்நெடுங் கண்ணினாள்<br/>
மையல் நுளையர் மகள்.
</p>
<p>
அறி(கு)அரி(து) யார்க்கும் அரவ நீர்ச் சேர்ப்ப!<br/>
நெறிதிரிவார் இன்மையால் இல்லை - முறிதிரிந்த<br/>
கண்டலந்தண் டில்லை கலந்து கழிசூழ்ந்த<br/>
மிண்டலந்தண் தாழை இணைந்து.
</p>
<p>
வில்லார் விழவினும் வேலாழி சூழுலகில்<br/>
நல்லார் விழவகத்தும் நாம்காணேம் - நல்லாய்!<br/>
உவர்கத்(து) ஒரோஉதவிச் சேர்ப்பன்ஒப் பாரைச்<br/>
சுவர்கத்(து) உளராயின் சூழ்.<br/>
----<br/>

<h2>பாலை</h2>
</p>
<p>
எரிநிற நீள்பிண்டி இணரினம் எல்லாம்<br/>
வரிநிற நீள்வண்டர் பாடப் - புரிநிறநீள்<br/>
பொன்னணிந்த கோங்கம் புணர் முலையாய்! பூந்தொடித்தோள்<br/>
என்னணிந்த ஈடில் பசப்பு?
</p>
<p>
பேணாய் இதன்திறத்(து) என்றாலும் பேணாதே<br/>
நாணாய நல்வளையாய் நாணிண்மை - காணாய்<br/>
எரிசிதறி விட்டன்ன ஈர்முருக்(கு) ஈடில்<br/>
பொரிசிதறி விட்டன்ன புன்கு.
</p>
<p>
தான்தாயாக் கோங்கம் தளர்ந்து முலைகொடுப்ப<br/>
ஈன்றாய்நீ பாவை இருங் குரவே! - ஈன்றாள்<br/>
மொழிகாட்டாய் ஆயினும் முள்ளெயிற்றாள் சென்ற<br/>
வழிகாட்டாய் ஈதென்று வந்து.
</p>
<p>
வல்வருங் காணாய் வயங்கி முருக்கெல்லாம்<br/>
செல்வர் சிறார்க்குப்பொற் கொல்லர்போல் - நல்ல<br/>
பவளக் கொழுந்தின்மேல் பொற்றாலி பாஅய்த்<br/>
திகழக்கான் றிட்டன தேர்ந்து!
</p>
<p>
வெறுக்கைக்குச் சென்றார் விளங்கிழாய்! தோன்றார்<br/>
பொறுக்கஎன் றால்பொறுக்க லாமோ? - ஒறுப்பபோல்<br/>
பொன்னுள் உறுபவளம் போன்ற புணர்முருக்கம்<br/>
என்னுள் உறுநோய் பெரிது!
</p>
<p>
சென்றக்கால் செல்லும்வாய் என்னோ? இருஞ்சுரத்து<br/>
நின்றக்கால் நீடி ஒளிவிடா - நின்ற<br/>
இழைக்கமர்ந்த ஏஏர் இளமுலையாள் ஈடில்<br/>
குழைக்கமர்ந்த நோக்கின் குறிப்பு!
</p>
<p>
அத்தம் நெடிய அழற்கதிரோன் செம்பாகம்<br/>
அத்தமறைந் தான்இவ் அணியிழையோ(டு) - ஒத்த<br/>
தகையினால் எம்சீறூர்த் தங்கினிராய் நாளை<br/>
வகையினிராய்ச் சேறல் வனப்பு.
</p>
<p>
நின்நோக்கம் கொண்டமான் தண்குரவ நீழல்காண்<br/>
பொன்நோக்கம் கொண்டபூங் கோங்கம்காண் - பொன் நோக்கம்<br/>
கொண்ட சுணங்கணி மென்முலைக் கொம்பன்னாய்!<br/>
வண்டல் அயர்மணல்மேல் வந்து!
</p>
<p>
அஞ்சுடர்நள் வாண்முகத்(து) ஆயிழையும் மாநிலா<br/>
வெஞ்சுடர்நீள் வேலானும் போதரக் கண்டு - அஞ்சி<br/>
ஒருசுடரும் இன்றி உலகுபா ழாக<br/>
இருசுடரும் போந்தனஎன் றார்.
</p>
<p>
முகந்தா மரைமுறுவல் ஆம்பல்கண் நீலம்<br/>
இகந்தார் விரல்காந்தள் என்றென்று - உகந்தியைந்த<br/>
மாழைமா வண்டிற்காம் நீழல் வருந்தாதே<br/>
ஏழைதான் செல்லும் இனிது.
</p>
<p>
செவ்வாய்க் கரியகண் சீரினால் கேளாதும்<br/>
கவ்வையால் காணாதும் ஆற்றாதும் - அவ் வாயம்<br/>
தார்த்தத்தை வாய்மொழியும் தண்கயத்து நீலமும்<br/>
ஓர்த்தொழிந்தாள் என்பேதை ஊர்ந்து.
</p>
<p>
புன்புறவே! சேவலோ(டு) ஊடல் பொருளன்றால்<br/>
அன்புறவே உடையார் ஆயினும் - வன்புற்று<br/>
அதுகாண் அகன்ற வழிநோக்கிப் பொன்போர்த்து<br/>
இதுகாண்என் வண்ணம் இனி!
</p>
<p>
எரிந்து சுடும்இரவி ஈடில் கதிரான்<br/>
விரிந்து விடுகூந்தல் வெ·காப் - புரிந்து<br/>
விடுகயிற்றின் மாசுணம் வீயும்நீள் அத்தம்<br/>
அடுதிறலான் பின் சென்ற ஆறு.
</p>
<p>
நெஞ்சம் நினைப்பினும் நெற்பொரியும் நீளத்தம்<br/>
அஞ்சல் எனஆற்றின் அஞ்சிற்றால் - அஞ்சப்<br/>
புடைநெடும் காதுறப் போழ்ந்தகன்று நீண்ட<br/>
படைநெடுங்கண் கொண்ட பனி.
</p>
<p>
வந்தால்தான் செல்லாமோ வாரிடையாய்! வார்கதிரால்<br/>
வெந்தாற்போல் தோன்றும்நீள் வேய்அத்தம் - தந்தார்<br/>
தகரக் குழல்புரளத் தாழ்துகில்கை யேந்தி<br/>
மகரக் குழைமறித்த நோக்கு?
</p>
<p>
ஒருகை, இருமருப்பின் மும்மதமால் யானை<br/>
பருகுநீர் பைஞ்சுனையில் காணா(து) - அருகல்<br/>
வழிவிலங்கி வீழும் வரைஅத்தம் சென்றார்<br/>
அழிவிலர் ஆக அவர்!
</p>
<p>
சென்றார் வருதல் செறிதொடி! சேய்த்தன்றால்<br/>
நின்றார்சொல் தேறாதாய்! நீடின்றி - வென்றார்<br/>
எடுத்த கொடியின் இலங்கருவி தோன்றும்<br/>
கடுத்த மலைநாடு காண்!
</p>
<p>
உருவேற் கண்ணாய்! ஒரு கால்தேர்ச் செல்வன்<br/>
வெருவிவீந்து உக்கநீள் அத்தம் - வருவர்<br/>
சிறந்து பொருள்தருவான் சேட்சென்றார் இன்றே<br/>
இறந்துகண் ஆடும் இடம்.
</p>
<p>
கொன்றாய்! குருந்தாய்! கொடி முல்லாய்! வாடினீர்<br/>
நின்றேன் அறிந்தேன் நெடுங்கண்ணாள் - சென்றாளுக்(கு)<br/>
என்னுரைத்தீர்க்(கு) என்னுரைத்தாட்(கு) என்னுரைத்தீர்க்(கு) என்னுரைத்தாள்<br/>
மின்னுரைத்த பூண்மிளிர விட்டு?
</p>
<p>
ஆண்கட னாம்ஆற்றை ஆயுங்கால் ஆடவர்க்குப்<br/>
பூண்கடனாப் போற்றிப் புரிந்தமையால் - பூண்கடனாச்<br/>
செய்பொருட்குச் செல்வரால் சின்மொழி! நீசிறிது<br/>
நைபொருட்கண் செல்லாமை நன்று.
</p>
<p>
செல்பவோ சிந்தனையும் ஆகாதே நெஞ்செரியும்<br/>
வெல்பவோ சென்றார் வினைமுடிய - நல்லாய்<br/>
இதடி கரையும்கல் மாபோலத் தோன்றுச்<br/>
சிதடி கரையும் திரிந்து.
</p>
<p>
கள்ளியங் காட்ட கடமா இரிந்தோடத்<br/>
தள்ளியும் செல்பவோ தம்முடையார் - கொள்ளும்<br/>
பொருளில ராயினும் பொங்கெனப்போந்(து) எய்யும்<br/>
அருளில் மறவர் அதர்.
</p>
<p>
பொருள் பொருள் என்றார்சொல் பொன்போலப் போற்றி<br/>
அருள்பொருள் ஆகாமை யாக - அருளான்<br/>
வளமை கொணரும் வகையினால் மற்றோர்<br/>
இளமை கொணர இசை.
</p>
<p>
ஒல்வார் உளரேல் உரையாய் ஒழியாது<br/>
செல்வார்என் றாய்நீ சிறந்தாயே - செல்லாது<br/>
அசைந்தொழிந்த யானை பசியால்ஆள் பார்த்து<br/>
மிசைந்தொழியும் அத்தம் விரைந்து.
</p>
<p>
ஒன்றானும் நா(ம்)மொழிய லாமோ செலவுதான்<br/>
பின்றாது பேணும் புகழான்பின் - பின்றா<br/>
வெலற்கரிதாம் வில்வலான் வேல்விடலை பாங்காச்<br/>
செலற்(கு) அரிதாச் சேய சுரம்.
</p>
<p>
அல்லாத என்னையும் தீரமற்(று) ஐயன்மார்<br/>
பொல்லாத தென்பது நீபொருந்தாய் - எல்லார்க்கும்<br/>
வல்லி ஒழியின் வகைமைநீள் வாட்கண்ணாய்<br/>
புல்லி ஒழிவான் புலந்து.
</p>
<p>
நண்ணிநீர் சென்மின் நமர்அவர் ஆபவேல்<br/>
எண்ணிய எண்ணம் எளிதரா - எண்ணிய<br/>
வெஞ்சுடர் அன்னானை யான்கண்டேன் கண்டாளாம்<br/>
தண்சுடர் அன்னாளைத் தான்.
</p>
<p>
வேறாக நின்னை வினவுனேன் தெய்வத்தால்<br/>
கூறாயோ கூறுங் குணத்தினனாய் - வேறாக<br/>
என்மனைக்(கு) ஏறக்கொணருமோ வெல்வளையைத்<br/>
தன்மனைக்கே உய்க்குமோ தான்.
</p>
<p>
கள்ளிசார் காரோமை நாரில்பூ நீள்முருங்கை<br/>
நற்றியவேய் வாழ்பவர் நண்ணுபவோ - புள்ளிப்<br/>
பருந்து கழுகொடு வம்பலர்ப் பார்த்தாண்(டு)<br/>
இருந்துறங்க வீயும் இடம்.
</p>
<p>
செல்பவோ தம்மடைந்தார் சீரழியச் சிள்துவன்றிக்<br/>
கொல்பபோல் கூப்பிடும் வெங்கதிரோன் - மல்கிப்<br/>
பொடிவெந்து பொங்கிமேல் வான்சுடும் கீழால்<br/>
அடிவெந்து கண்சுடும் ஆறு.<br/>
-----<br/>

<h2>முல்லை</h2>
</p>
<p>
கருங்கடல் மாந்திய வெண்தலைக் கொண்மூ<br/>
இருங்கடல்மா கொன்றான்வேல் மின்னிப் - பெருங்கடல்<br/>
தன்போல் முழங்கித் தளவம் குருந்தனைய<br/>
என்கொல்யான் ஆற்றும் வகை.
</p>
<p>
பகல்பருகிப் பல்கதிர் ஞாயிறுகல் சேர<br/>
இகல்கருதித் திங்கள் இருளைப் - பகல்வர<br/>
வெண்ணிலாக் காலும் மருள்மாலை வேய்த்தோளாய்<br/>
உள் நிலாது என்ஆவி யூர்ந்து.
</p>
<p>
மேல்நோக்கி வெங்கதிரோன் மத்தியநீர் கீழ் நோக்கிக்<br/>
கால்நோக்கம் கொண்டழகாக் காண்மடவாய் - மானோக்கி<br/>
போதாரி வண்டெலாம் நெட்டெழுத்தின் மேல்புரிய<br/>
சாதாரி நின்றறையுஞ் சார்ந்து.
</p>
<p>
இருள்பரந்(து) ஆழியான் தன்னிறம்போல் தம்முன்<br/>
அருள்பரந்த ஆய்நிறம் போன்றும் - மருள்பரந்த<br/>
பால்போலும் வெண்ணிலவும் பையர அல்குலாய்<br/>
வேல்போலும் வீழ் துணைஇ லார்க்கு.
</p>
<p>
பாழிபோல் மாயவன்தன் பற்றார் களிற்றெறிந்த<br/>
வாழிபோல் ஞாயிறு கல்சேரத் - தோழி<br/>
மான்மாலை தம்முன் நிறம்போல் மதிமுளைப்ப<br/>
யான்மாலை ஆற்றேன் நினைந்து.
</p>
<p>
வீயும் வியப்புறவின் வீழ்துளியால் மாக்கடுக்கை<br/>
நீயும் பிறரொடும்காண் நீடாதே - ஆயும்<br/>
கழலாகிப் பொன்வட்டாய்த் தாராய் மடலாய்க்<br/>
குழலாகிக் கோல்சுரியாய்க் கூர்ந்து.
</p>
<p>
பொன்வாளால் காடில் கருவரை போர்த்தாலும்<br/>
என்வாளா என்றி இலங்கெயிற்றாய் - என் வாள்போல்<br/>
வாள்இழந்த கண்தோள் வனம்பிழந்த மெல்விரலும்<br/>
நாள்இழந்த எண்மிக்கு நைந்து.
</p>
<p>
பண்(டு)இயையச் சொல்லிய சொற்பழுதால் மாக்கடல்<br/>
கண்(டு)இயைய மாந்திக்கால் வீழ்த்(து) இருண்(டு) - எண்திசையும்<br/>
கார்தோன்றக் காதலர் தேர்தோன்றா தாகவே<br/>
பீர்தோன்றி நீர்தோன்றும் கண்.
</p>
<p>
வண்டினம் வௌவாத ஆம்பலும் வாரிதழான்<br/>
வண்டினம் வாய்வீழா மாலையும் - வண்டினம்<br/>
ஆராத பூந்தார் அணிதேரான் தான்போத<br/>
வாராத நாளே வரும்.
</p>
<p>
மான்எங்கும் தம்பிணையோ(டு) ஆட மறிஉகள<br/>
வான்எங்கும் வாய்த்து வளம்கொடுப்பக் - கான்எங்கும்<br/>
தேனிறுத்த வண்டோடு தீதா எனத்தேராது<br/>
யானிறுத்தேன் ஆவி இதற்கு.
</p>
<p>
ஒருவந்தம் அன்றால் உறைமுதிரா நீரால்<br/>
கருமம்தான் கண்டழிவு கொல்லோ - பருவந்தான்<br/>
பட்டின்றே என்றி பணைத் தோளாய்! கண்ணீரால்<br/>
அட்டினேன் ஆவி அதற்கு.
</p>
<p>
ஐந்துருவின் வில்லெழுத நாற்றிசைக்கும் முந்நீரை<br/>
இந்துருவின் மாந்தி இருங்கொண்மூ - முந்துருவின்<br/>
ஒன்றாய் உருமுடைத்தாய் பெய்வான்போல் பூக்கென்று<br/>
கொன்றாய்கொன் றாய்என் குழைத்து.
</p>
<p>
எல்லை தருவான் கதிர் பருகி யீன்றகார்<br/>
கொல்லைதரு வான்கொடிகள் ஏறுவகாண் - முல்லை<br/>
பெருந்தண் தளவொடுதம் கேளிரைப்போல் காணாய்<br/>
குருந்(து)அங்(கு) ஒடுங்கழுத்தம் கொண்டு.
</p>
<p>
என்னரே ஏற்ற துணைப்பிரிந்தார் ஆற்றென்பார்<br/>
அன்னரே யாவர் அவரவர்க்கு - முன்னரே<br/>
வந்(து)ஆரம் தேங்கா வருமுல்லை, சேர்தீந்தேன்<br/>
கந்தாரம் பாடுங் களித்து.
</p>
<p>
கருவுற்ற காயாக் கணமயிலென்று றஞ்சி<br/>
உருமுஉற்ற பூங்கோடல் ஓடி - உருமுற்ற<br/>
ஐந்தலை நாகம் புரையும் மணிக்கார்தான்<br/>
எந்தலையே வந்த(து) இனி.
</p>
<p>
கண்ணுள வாயின் முலையல்லை காணலாம்<br/>
எண்ணுள வாயின் இறவாவால் - எண்ணுளவா<br/>
அன்றொழிய நோய்மொழிச்சார் வாகா(து) உருமுடை வான்<br/>
ஒன்றொழிய நோய்செய்த வாறு.
</p>
<p>
என்போல் இகுளை! இருங்கடல் மாந்தியகார்<br/>
பொன்போல்தார் கொன்றை புரிந்தன - பொன்போல்<br/>
துணைபிரிந்து வாழ்கின்றார் தோன்றுவர் தோன்றார்,<br/>
இணைபிரிந்து வாழ்வர் இனி.
</p>
<p>
பெரியார் பெருமை பெரிதே இடர்க்காண்<br/>
அரியார் எளியரென்(று) ஆற்றாப் - பரிவாய்த்<br/>
தலையழுங்க தண்தளவம் தாம்நகக்கண்(டு) ஆற்றா<br/>
மலையழுத சால மருண்டு.
</p>
<p>
கானம் கடியரங்காக் கைம்மறிப்பக் கோடலார்<br/>
வானம் விளிப்பவண்(டு) யாழாக - வேனல்<br/>
வளரா மயிலாட வாட்கண்ணாய்! சொல்லாய்<br/>
உளராகி உய்யும் வகை.
</p>
<p>
தேரோன் மலைமறையத் தீங்குழல் வெய்தாக<br/>
வாரான் விடுவானோ வாட்கண்ணாய்! - காராய்<br/>
குருந்தோடு முல்லை குலைத்தனகாண் நாமும்<br/>
விருந்தோடு நிற்றல் விதி.
</p>
<p>
பறியோலை மேலொடு கீழா இடையர்<br/>
பிறியோலை பேர்த்து விளியாக் - கதிப்ப<br/>
நரியுளையும் யாமத்தும் தோன்றாரால் அன்னாய்!<br/>
விரியுளைமான் தேர்மேல்கொண் டார்.
</p>
<p>
பாத்துப் படுகடல் மாந்திய பல்கொண்மூக்<br/>
காத்துக் கனைதுளி சிந்தாமைப் - பூத்துக்<br/>
குருந்தே! -பருவங் குறித்துவளை நைந்து<br/>
வருந்தேயென் றாய்நீ வரைந்து.
</p>
<p>
படுந்தடங்கண் பல்பணைபோல் வான்முழங்க மேலும்<br/>
கொடுந்தடங்கண் கூற்றுமின் ஆக - நெடுந்தடங்கண்<br/>
நீர்நின்ற நோக்கின் நெடும்பணை மென்தோளாட்(கு)த்<br/>
தேர் நின்ற(து) என்னாய் திரிந்து.
</p>
<p>
குருந்தே! கொடிமுல்லாய்! கொன்றாய்! தளவே!<br/>
முருந்தேய் எயிறொடுதார் பூப்பித்து - இருந்தே,<br/>
அரும்(பு)ஈர் முலையாள் அணிகுழல்தாழ் வேய்த்தோள்<br/>
பெரும்பீர் பசப்பித்தீர் பேர்ந்து.
</p>
<p>
கதநாகம் புற்றிடையக் காரேறு சீற<br/>
மதநாகம் மாறு முழங்கப் - புதல்நாகம்<br/>
பொன்பயந்த வெள்ளி புறமாகப் பூங்கோதாய்!<br/>
என்பசந்த மென்தோள் இனி.
</p>
<p>
கார்தோன்றிப் பூவுற்ற காந்தள் முகைவிளக்குப்<br/>
பீர்தோன்றித் தூண்டுவாள் மெல் விரல்போல் - நீர் தோன்றித்<br/>
தன்பருவம் செய்தது கானம் தடங்கண்ணாய்!<br/>
என்பருவம் அன்(று)என்றி இன்று.
</p>
<p>
உகவும்கள் அன்றென்பார் ஊரார் அதனைத்<br/>
தகவு தகவனென்(று) ஓரேன் - தகவேகொல்<br/>
வண்துடுப்பாயப் பாம்பாய் விரலாய் வளைமுறியாய்<br/>
வெண்குடையாம் தண்கோடல் வீந்து.
</p>
<p>
பீடிலார் என்பார்கள் காணார்கொல் வெங்கதிரால்<br/>
கோடெலாம் பொன்னாய்க் கொழுங்கடுக்கைக் கோடெலாம்,<br/>
அத்தம் கதிரோன் மறைவதன்முன் வண்டொடுதேன்<br/>
துத்தம் அறையும் தொடர்ந்து.
</p>
<p>
ஒருத்தியான் ஒன்றல பல்பகை என்னை<br/>
விருத்தியாக் கொண்டன வேறாப் - பொருத்தில்<br/>
மடல்அன்றில் மாலை படுவசி ஆம்பல்<br/>
கடலன்றிக் காரூர் கறுத்து.
</p>
<p>
கானம் தலைசெயக் காப்பார் குழல்தோன்ற,<br/>
ஏனம் இடந்த மணிஎதிரே - வானம்<br/>
நகுவதுபோல் மின்ஆட நாண்இல்என் ஆவி<br/>
புகுவது போலும் உடைந்து.
</p>
<p>
இம்மையால் செய்ததை இம்மையே ஆம்போலும்<br/>
உம்மையே ஆமென்பார் ஓரார்காண் - நம்மை<br/>
எளியர் எனநலிந்த ஈர்ங்குழலார் ஏடி<br/>
தெளியச் சுடப்பட்ட வாறு.<br/>

<h2>மருதம்</h2>
</p>
<p>
செவ்வழியாழ்ப் பாண்மகனே! சீரார்தேர் கையினால்<br/>
இவ்வகை ஈர்த்துய்ப்பான் தோன்றாமுன் - இவ்வழியே<br/>
ஆடினான் ஆய்வய லூரன்மற்(று) எங்கையர்தோள்<br/>
கூடினான் பின் பெரிது கூர்ந்து.
</p>
<p>
மாக்கோல்யாழ்ப் பாண்மகனே! மண்யானைப் பாகனார்<br/>
தூக்கோல் துடியோடு தோன்றாமுன் - தூக்கோல்<br/>
தொடியுடையார் சேரிக்குத் தோன்றுமோ சொல்லாய்<br/>
கடியுடையேன் வாயில் கடந்து.
</p>
<p>
விளரியாழ்ப் பாண்மகனே! வேண்டா அழையேல்<br/>
முளரி மொழியா(து) உளரிக் - கிளரிநீ<br/>
பூங்கண் வயலூரன் புத்தில் புகுவதன்முன்<br/>
ஆங்கண் அறிய உரை.
</p>
<p>
மென்கண் கலிவய லூரன்தன் மெய்ம்மையை<br/>
எங்கட்(கு) உரையாது எழுந்துபோய் - இங்கண்<br/>
குலம்காரம் என்(று(அணுகான் கூடும்கூர்த்(து) அன்றே<br/>
அலங்கார நல்லார்க்(கு) அறை.
</p>
<p>
செந்தா மரைப்பூ உற நிமிர்ந்த செந்நெல்லின்<br/>
பைந்தார்ப் புனல்வாய்ப்பாய்ந்(து) ஆடுவாள் - அந்தார்<br/>
வயந்தகம்போல் தோன்றும் வயலூரன் கேண்மை<br/>
நயந்தகன்(று) ஆற்றாமை நன்று.
</p>
<p>
வாடாத தாமரைமேல் செந்நெற் கதிர்வணக்கம்<br/>
ஆடா அரங்கினுள் ஆடுவாள் - ஈடாய<br/>
புல்லகம் ஏய்க்கும் புகழ்வயல் ஊரன்தன்<br/>
நல்லகம் சேராமை நன்று.
</p>
<p>
இசையுரைக்கும் என்செய் திரம்நின் றவரை<br/>
வசையுரைப்பச் சால வழத்தீர் - பசைபொறை<br/>
மெய்ம்மருட்(டு) ஒல்லா மிகுபுனல் ஊரன்தன்<br/>
பொய்ம்மருட்டுப் பெற்ற பொழுது.
</p>
<p>
மடங்(கு)இறவு போலும்யாழ்ப் பண்பிலாப் பாண!<br/>
தொடங்குறவு சொல்துணிக்க வேண்டா - முடங்கிறவு<br/>
பூட்டுற்ற வில்ஏய்க்கும் பூம்பொய்கை யூரன்பொய்<br/>
கேட்டுற்ற கீழ்நாள் கிளர்ந்து.
</p>
<p>
எங்கை யரில்உள்ளா னேபாண! நீபிறர்<br/>
மங்கை யரில் என்று மயங்கினாய் - மங்கையரில்<br/>
என்னா(து) இறவா(து) இவணின் இகந்தேகல்<br/>
பின்னாரில் அந்தி முடிவு.
</p>
<p>
பாலையாழ்ப் பாண்மகனே! பண்டுநின் நாயகற்கு<br/>
மாலையாழ் ஓதி வருடாயோ? - காலையாழ்<br/>
செய்யும் இடமறியாய் சேர்ந்தாநின் பொய்ம்மொழிக்கு<br/>
நையும் இடமறிந்து நாடு.
</p>
<p>
கிழமை பெரியோர்க்குக் கேடின்மை கொல்லோ<br/>
பழமை பயன்நோக்கிக் கொல்லோ- கிழமை<br/>
குடிநாய்கர் தாம்பல பெற்றாரில் கேளா<br/>
அடியேன் பெற்றா அருள்.
</p>
<p>
என்கேட்டி ஏழாய்! இருநிலத்தும் வானத்தும்<br/>
முன்கேட்டும் கண்டும் முடிவறியேன் - பின்கேட்டு<br/>
அணியிகவா நிற்க அவன்அணங்கு மாதர்<br/>
பணியிகவான் சாலப் பணிந்து.
</p>
<p>
எங்கை இயல்பின் எழுவல் யாழ்ப் பண்மகனே!<br/>
தங்கையும் வாழும் அறியாமல் - இங்கண்<br/>
உளர உளர உவன்ஓடிச் சால<br/>
வளர வளர்ந்த வகை.
</p>
<p>
கருங்கோட்டுச் செங்கண் எருமை கழனி<br/>
இருங்கோட்டு மென்கரும்பு சாடி - அருங்கோட்டால்<br/>
ஆம்பல் மயக்கி அணிவளை ஆர்ந்(து) அழகாத்<br/>
தாம்பல் அசையினவாய் தாழ்ந்து.
</p>
<p>
கன்றுள்ளிச் சோர்ந்தபால் காலொற்றித் தாமரைப்பூ<br/>
வன்றுள்ளி அன்னத்தை ஆர்த்துவான் - சென்றுள்ளி<br/>
வந்(து)ஐ,ஆ என்னும் வகையிற்றே மற்றிவன்<br/>
தந்தையார் தம்மூர்த் தகை.
</p>
<p>
மருதோடு காஞ்சி அமர்ந்துயர்ந்த நீழல்<br/>
எருதோடு உழல்கின்றார் ஓதை - குருகோடு<br/>
தாராத்தோ(று) ஆய்ந்தெடுப்பும் தண்ணம் கழனித்தே<br/>
ஊராத்தே ரான்தந்தை ஊர்.
</p>
<p>
மண்ணார் குலைவாழை உள்தொடுத்த தேன்நமதென்(று)<br/>
உண்ணாப்பூந் தாமரைப் பூவுள்ளும் - கண்ணார்<br/>
வயலூரன் வண்ணம் அறிந்து தொடுப்பாள்<br/>
மயல் ஊ ரரவர் மகள்.
</p>
<p>
அணிக்குரல்மேல் நல்லாரோ(டு) ஆடினேன் என்ன<br/>
மணிக்குரல்மேல் மாதராள் ஊடி - மணிச்சிரல்<br/>
பாட்டை இருந்தயரும் பாய்நீர்க் கழனித்தே<br/>
யாட்டை இருந்துறையும் ஊர்.
</p>
<p>
தண்கயத்துத் தாமரைநீள் சேவலைத் தாழ்பெடை<br/>
புண்கயத் துள்ளும் வயலூர ! - வண்கயம்<br/>
போலும்நின் மார்பு புளிவேட்கைத்(து) ஒன்(று)இவள்<br/>
மாலும்மா றாநோய் மருந்து.
</p>
<p>
நல்வயல் ஊரன் நறுஞ்சாந்(து) அணிஅகலம்<br/>
புல்லிப் புடைபெயரா மாத்திரைக்கண் - புல்லியார்<br/>
கூட்டு முதலுறையும் கோழி துயிலெடுப்ப<br/>
பாட்டு முரலுமாம் பண்.
</p>
<p>
அரத்தம் உடீஇ, அணிபழுப்பப் பூசிச்<br/>
சிரத்தையால் செங்கழுநீர் சூடிப் - பரத்தை<br/>
நினைநோக்கிக் கூறினும் நீமொழியல் என்று<br/>
மனைநோக்கி மாண விடும்.
</p>
<p>
பாட்டார வம்பண் அரவம் பணியாத<br/>
கோட்டரவம் இன்னிவை தாங்குழுமக் - கோட்டரவம்<br/>
மந்திரம் கொண்டோங்கல் என்ன மகச்சுமந்து<br/>
இந்திரன்போல் வந்தான் இடத்து.
</p>
<p>
மண்கிடந்த வையகத்தோர் மற்றுப் பெரியராய்<br/>
எண்கிடந்த நாளான் இகழ்ந்தொழுகப் - பெண்கிடந்த<br/>
தன்மை யழியத் தரள மூலையினாள்<br/>
மென்மைசெய் திட்டாள் மிக.
</p>
<p>
செங்கண் கருங்கோட்(டு) எருமை சிறுகனையால்<br/>
அங்கண் கழனிப் பழனம்பாய்ந்(து) - அங்கண்<br/>
குவளையம் பூவொடு செங்கயல்மீன் சூடி<br/>
தவளையும்மேற் கொண்டு வரும்.
</p>
<p>
இருள்நடந்த(து) அன்ன இருங் கோட்(டு) எருமை<br/>
மருள்நடந்த மாப்பழனம் மாந்திப் - பொருள்நடந்த<br/>
கற்பேரும் கோட்டால் கனைத்துதன் கன்றுள்ளி<br/>
நெற்போர்வு சூடி வரும்.
</p>
<p>
புண்கிடந்த புள்மனுநுன் நீத்தொழுகி வாழினும்<br/>
பெண்கிடந்த தன்மை பிறி(து)அரோ - பண்கிடந்து<br/>
செய்யாத மாத்திரையே செங்கயல்போல் கண்ணினாள்<br/>
நையாது தான்நாணும் ஆறு.
</p>
<p>
கண்ணுங்கால் என்கொல் கலவையாழ்ப் பாண்மகனே!<br/>
எண்ணுங்கால் மற்(று(இன்(று) இவளடுநேர் - எண்ணின்<br/>
கடல் வட்டத்(து) இல்லையால் கல் பெயர் சேராள்<br/>
அடல் வட்டத்(து) ஆர்உளரேல் ஆம்.
</p>
<p>
சேறாடுங் கிண்கிணிக்கால் செம்பொன்செய் பட்டத்து<br/>
நீறாடும் ஆயதிவன் இல்முனா - வேறாய<br/>
மங்கையரின் ஆடுமோ மாக்கோல்யாழ்ப் பாண்மகனே!<br/>
எங்கையரின் ஆடலாம் இன்று.
</p>
<p>
முலையாலும் பூணாலும் முன்கண்தாம் சேர்ந்த<br/>
இலையாலும் இட்ட குறியை - உலையாது<br/>
நீர்சிதைக்கும் வாய்ப்புதல்வன் நிற்கும் உனைமுலைப்பால்<br/>
தார்சிதைக்கும் வேண்டா தழூம்.
</p>
<p>
துனிபுலவி ஊடலின் நோக்கு(எ)ன் தொடர்ந்த<br/>
கனிகலவி காதலினும் காணேன் -முனிஅகலின்<br/>
நாணா நடுங்கும் நளிவய லூரனைக்<br/>
காணாஎப் போதுமே கண்.
</p>
