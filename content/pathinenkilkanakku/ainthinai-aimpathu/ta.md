
<h1>ஐந்திணை ஐம்பது</h1>
<p>
மல்லர்க் கடந்தான் நிறம்போல் திரண்டெழுந்து<br/>
செல்வக் கடம்பமார்ந்தான் வேல்மின்னி - நல்லாய்<br/>
இயங்கெயில் எய்தவன தார்பூப்ப ஈதோ<br/>
மயங்கி வலனேருங் கார்.
</p>
<p>
அணிநிற மஞ்ஞை அகவ இரங்கி<br/>
மணிநிற மாமலைமேல் தாழ்ந்து - பணிமொழி !<br/>
கார்நீர்மை கொண்ட கலிவானம் காண்தொறும்<br/>
பீர்நீர்மை கொண்டன தோள்.
</p>
<p>
மின்னும் முழக்கும் இடியும்மற் றின்ன<br/>
கொலைப்படை சாலப் பரப்பிய முல்லை<br/>
முகைவென்ற பல்லினாய்! இல்லையோ? மற்று<br/>
நமர்சென்ற நாட்டுள்இக் கார்.
</p>
<p>
உள்ளார்கொல் காதலர் ஒண்டொடி நம்திறம்<br/>
வள்வார் முரசின் குரல்போல் இடித்துரறி<br/>
நல்லார் மனங்கவரத் தோன்றிப் பணிமொழியைக்<br/>
கொல்வாங்குக் கூர்ந்த(து)இக் கார்.
</p>
<p>
கோடுயர் தோற்றம் மலைமேல் இருங்கொண்மூக்<br/>
கூடி நிரந்து தலைபிணங்கி - ஓடி<br/>
வளிகலந்து வந்துறைக்கும் வானம்காண் தோறும்<br/>
துளிகலந்து வீழ்தருங் கண்.
</p>
<p>
முல்லை நறுமலர் ஊதி இருந்தும்பி<br/>
செல்சார் வுடையார்க் கினியவாய் - நல்லாய்மற்(று)<br/>
யாரும்இல் நெஞ்சினேம் ஆகி யுறைவேமை<br/>
ஈரும் இருள்மாலை வந்து.
</p>
<p>
தேரோன் மலைமறைந்த செக்கர்கொள் புன்மாலை<br/>
ஆர்ஆனபின் ஆயன் உவந்தூதும் - சீர்சால்<br/>
சிறுகுழல ஓசை செறிதொடி! வேல்கொண்(டு)<br/>
எறிவது போலும் எனக்கு.
</p>
<p>
பிரிந்தவர் மேனிபோல் புல்லென்ற வள்ளி<br/>
பொருந்தினர் மேனிபோல் பொற்பத் - திருந்திழாய<br/>
வானம் பொழியவும் வாரார்கொல் இன்னா<br/>
கானம் கடந்துசென் றார்.
</p>
<p>
வருவர் வயங்கிழாய் வாள்ஒண்கண் நீர்கொண்(டு)<br/>
உருகி யுடன்றழிய வேண்டா - தெரிதியேல்<br/>
பைங்கொடி முல்லை அவிழ்அரும்(பு) ஈன்றன<br/>
வம்ப மறையுறக் கேட்டு.
</p>
<p>
நூல்நின்ற பாக! தேர் நொவ்விதாச் சென்றீக<br/>
தேன்நவின்ற கானத்து எழில்நோக்கித் - தான்நவின்ற<br/>
கற்புத்தாழ் வீழ்த்துக் கவுண்மிசைக் கையூன்றி<br/>
நிற்பாள் நிலையுணர்கம் யாம்.
</p>
<p>
2. குறிஞ்சி<br/>
இடம் - மலையும் மலை சார்ந்த இடமும்<br/>
ஒழுக்கம் - புணர்தலும் புணர்தல் நிமித்தமும்
</p>
<p>
பொன்னிணர் வேங்கை சவினிய பூம்பொழிலுள்<br/>
நன்மலை நாடன் நலம்புனைய -மென்முலையாய்<br/>
போயின சின்னாள் புனத்து மறையினால்<br/>
ஏயினார் இன்றி இனிது.
</p>
<p>
மாலவரை வெற்ப! வணங்கு குரல்ஏனல்<br/>
காவல் இயற்கை ஒழிந்தேம்எம் - தூஅருவி<br/>
பூக்கண் கழூஉம் புறவிற்றாய்ப் பொன்விளையும்<br/>
பாக்கம் இதுஎம் இடம்.
</p>
<p>
கானக நாடன் கலவான்என் தோளென்று<br/>
மானமர் கண்ணாய்! மயங்கல்நீ - நானம்<br/>
கலந்திழியும் நன்மலைமேல் வாலருவி யாடப்<br/>
புலம்பும் அகன்றுநில் லா.
</p>
<p>
புனைபூந் தழையல்குல் பொன்னன்னாய்! சாரல்<br/>
தினைகாத் திரும்தேம்யாம் ஆக - வினைவாய்த்து<br/>
மாவினவு வார்போல வந்தவர் நம்மாட்டுத்<br/>
தாம்வினவ லுற்றதொன் றுண்டு.
</p>
<p>
வேங்கை நறுமலர் வெற்பிடை யாங்கொய்து<br/>
மாந்தளிர் மேனி வியர்ப்பமற்(று) - ஆங்(கு) எனைத்தும்<br/>
பாய்ந்தருவி ஆடினே மாகப் பணிமொழிக்குச்<br/>
சேந்தனவாம் சேயரிக்கண் தாம்.
</p>
<p>
கொடுவரி வேங்கை பிழைத்துக் கோட் பட்டு<br/>
மடிசெவி வேழம் இரீஇ - அடியோசை<br/>
அஞ்சி ஒதுங்கும் அதருள்ளி ஆரிருள்<br/>
துஞ்சா சுடர்த்தொடி கண்.
</p>
<p>
மஞ்சிவர் சோலை வளமலை நன்னாட !<br/>
எஞ்சாது நீவருதி யென்றெண்ணி - அஞ்சித்<br/>
திருஒடுங்கும் மென்சாயல் தேங்கோதை மாதர்<br/>
உருஒடுங்கும் உள்ளுருகி நின்று.
</p>
<p>
எறிந்தெமர் தாம்உழுத ஈர்ங்குரல் ஏனல்<br/>
மறந்தும் கிளியனமும் வாரா - கறங்கருவி<br/>
மாமலை நாட! மடமொழி தன்கேண்மை<br/>
நீமறவல் நெஞ்சத்துக் கொண்டு.
</p>
<p>
நெடுமலை நன்னாட! நீள்வேல் துணையாக<br/>
கடுவிசை வாலருவி நீந்தி - நடுஇருள்<br/>
இன்னா அதர்வர ஈர்ங்கோதை மாதராள்<br/>
என்னாவாள் என்னும்என் நெஞ்சு.
</p>
<p>
வெறிகமழ் வெற்பன்என் மெய்ந்நீர்மை கொண்ட(து)<br/>
அறியான்மற்(று) அன்னோ! அணங்(கு) அணங்கிற்(று) என்று<br/>
மறிஈர்த்(து) உதிரம்தூய் வேலன் தரீஇ<br/>
வெறியோ(டு) அலம்வரும் யாய்.
</p>
<p>
3. மருதம்<br/>
இடம் - வயலும் வயல் சார்ந்த இடமும்<br/>
ஒழுக்கம் - ஊடலும் ஊடல் நிமித்தமும்
</p>
<p>
கொண்டுழிப் பண்டம் விலையொரீஇக் கொல்சேரி<br/>
நுண்துளைத் துன்னூ விற்பாரின் - ஒன்றானும்<br/>
வேறல்லை பாண! வியலூரன் வாய்மொழியைத்<br/>
தேற எமக்குரைப்பாய் நீ.
</p>
<p>
போதார்வண்(டு) ஊதும் புனல்வயல் ஊரற்குத்<br/>
தூதாய்த் திரிதரும் பாண்மகனே - நீதான்<br/>
அறி(வு)அயர்ந்(து) எம்இல்லுள் என்செய்ய வந்தாய்<br/>
நெறிஅதுகாண் எங்கையர் இற்கு.
</p>
<p>
யாணர் அகல்வயல் ஊரன் அருளுதல்<br/>
பாண! பரிந்துரைக்க வேண்டுமோ - மாண<br/>
அறிவ(து) அறியும் அறிவினார் கேண்மை<br/>
நெறியே உரையாதோ மற்று.
</p>
<p>
கோலச் சறுகுருகின் குத்(து)அஞ்சி ஈர்வாளை<br/>
நீலத்துப் புக்கொளிக்கும் ஊரற்கு - மேல்எலாம்<br/>
சார்தற்குச் சந்தனச்சாந்(து) ஆயினேம் இப்பருவம்<br/>
காரத்தின் வெய்யஎம் தோள்.
</p>
<p>
அழல்அவிழ் தாமரை ஆய்வய லூரன்<br/>
விழைதரு மார்பம் உறுநோய் - விழையின்<br/>
குழலும் குடுமிஎன் பாலகன் கூறும்<br/>
மழலைவாய் கட்டுரை யால்.
</p>
<p>
பெய்வளைக் கையாய்! பெருநகை ஆகின்ற<br/>
செய்வய லூரன் வதுவை விழ(வு)இயம்பக்<br/>
கைபுனை தேரேறிச் செல்வானைச் சென்றிவன்<br/>
எய்தி இடருற்ற வாறு.
</p>
<p>
தணவயல் ஊரன் புலக்கும் தகையமோ<br/>
நுண்ணுறல் போல நுணங்கிய ஐங்கூந்தல்<br/>
வெண்மரல் போல நிறந்திரிந்து வேறாய<br/>
வண்ணம் உடையேம்மற்(று) யாம்.
</p>
<p>
ஒல்லென்(று) ஒலிக்கும் ஒலிபுனல் ஊரற்கு<br/>
வல்லென்(று) என்நெஞ்சம் வாட்கண்ணாய் - நில்லென்னா(து)<br/>
ஏக்கற்றாங்(கு) என்மகன் தான்நிற்ப என்னானும்<br/>
நோக்கான்தேர் ஊர்ந்து கண்டு.
</p>
<p>
ஒல்லென் ஒலிபுனல் ஊரன் வியன்மார்பம்<br/>
புல்லேன்யான் என்பேன் புனையிழையாய்! - புல்லேன்<br/>
எனக்கோர் குறிப்பும் உடையனோ ஊரன்<br/>
தனக்(கு)ஏவல் செய்தொழுகு வேன்.
</p>
<p>
குளிரும் பருவத்தே யாயினும் தென்றல்<br/>
வளியெறியின் மெய்யிற்(கு) இனிதாம் - ஒளியிழாய் !<br/>
ஊடி யிருப்பினும் ஊரன் நறுமேனி<br/>
கூடல் இனிதாம் எனக்கு.
</p>
<p>
4. பாலை<br/>
இடம் - குறிஞ்சியும் முல்லையும் திரந்த மணல் வெளி<br/>
(நீர்வற்றிய இடம்)<br/>
ஒழுக்கம் - பிரிதலும் பிரிதல் நிமித்தமும்
</p>
<p>
உதிரம் துவரிய வேங்கை உகிர்போல்<br/>
எதிரி முருக்கரும்ப வீர்ந்தண்கார் நீங்க - எதிருநர்க்(கு)<br/>
இன்பம் பயந்த இளவேனில் காண்தொறும்<br/>
துன்பம் கலந்தழியும் நெஞ்சு.
</p>
<p>
விலங்கல் விளங்கிழாய்! செல்லாரோ வல்லர்<br/>
அழற்பட்(டு) அசைந்த பிடியை - எழிற்களிறு<br/>
கற்சுனைச் சேற்றிடைச் சின்னீரைக் கையாற்கொண்(டு)<br/>
உச்சி ஒழுக்கஞ் சுரம்.
</p>
<p>
பாவையும் பந்தும் பவளவாய்ப் பைங்கிளியும்<br/>
ஆயமும் ஒன்றும் இவைநினையாள் - பால்போலும்<br/>
ஆய்ந்த மொழியினாள் செல்லுங்கொல் காதலன்பின்<br/>
காய்ந்து கதிர்தெறூஉங் காடு.
</p>
<p>
கோட்டமை வல்லில் கொலைபிரியா வன்கண்ணர்<br/>
ஆட்டிவிட்(டு) ஆறலைக்கும் அத்தம் பலநீந்தி<br/>
வேட்ட முனைவயின் சேறீரோ ஐய! நீர்<br/>
வாள்தடங்கண் மாதரை நீத்து.
</p>
<p>
கொடுவில் எயினர்தம் கொல்படையால் வீழ்ந்த<br/>
தடிநிணம் மாந்திய பேஎய் - நடுகல்<br/>
விரிநிழல் கண்படுக்கும் வெங்கானம் என்பர்<br/>
பொருள்புரிந்தார் போய சுரம்.
</p>
<p>
கடி(து)ஓடும் வெண்தேரை நீராம்என்(று) எண்ணிப்<br/>
பிடியோ(டு) ஒருங்கோடித் தாள்பிணங்கி வீழும்<br/>
வெடியோடும் வெங்கானம் சேர்வார்கொல் நல்லாய்<br/>
தொடியோடி வீழத் துறந்து.
</p>
<p>
தோழியர் சூழத் துறைமுன்றில் ஆடுங்கால்<br/>
வீழ்பவள் போலத் தளருங்கால் - தாழாது<br/>
கல்லதர் அத்தத்தைக் காதலன் பின்போதல்<br/>
வல்லவோ மாதர் நடை.
</p>
<p>
சுனைவாய்ச் சிறுநீரை எய்தாதென் றெண்ணிப்<br/>
பிணைமான் இனிதுண்ண வேண்டிக் - கலைமாத்தன்<br/>
கள்ளத்தின் ஊச்சும் சுரமென்பர் காதலர்<br/>
உள்ளம் படர்ந்த நெறி.
</p>
<p>
மடவைகாண் நன்நெஞ்சே மாண்பொருள் மாட்டோ டப்<br/>
புடைபெயர் போழ்தத்து மாற்றாள் - படர்கூர்ந்து<br/>
விம்மி யுயிர்க்கும் விளங்கிழையாள் ஆற்றுமோ<br/>
நம்மில் பிரிந்த இடத்து.
</p>
<p>
இன்(று)அல்கல் ஈர்ம்புடையுள் ஈர்ங்கோதை தோள்துணையா<br/>
நன்கு வதிந்தனை நன்னெஞ்சே! - நாளைநாம்<br/>
குன்றதர் அத்தம் இறந்து தமியமாய்<br/>
என்கொலே சேக்கும் இடம்.
</p>
<p>
5. நெய்தல்<br/>
இடம் - கடலும் கடல் சார்ந்த இடமும்<br/>
ஒழுக்கம் - இரங்கலும் இரங்கல் நிமித்தமும்.
</p>
<p>
தெண்கடற் சேர்ப்பன் பிரியப் புலம்(பு) அடைந்(து)<br/>
ஒள்தடங்கண் துஞ்சற்க ஒள்ளிழாய் - நண்படைந்த<br/>
சேவலும் தன்அருகில் சேக்குமால் என்கொலோ<br/>
பூந்தலை அன்றில் புலம்பு.
</p>
<p>
கொடுந்தாள் அலவ! குறையாம் இரப்பேம்<br/>
ஒடுங்கா ஒலிகடல் சேர்ப்பன் - நெடுந்தேர்<br/>
கடந்த வழியைஎம் கண்ணாரக் காண<br/>
நடந்து சிதையாதி நீ.
</p>
<p>
பொரிப்புறப் பல்லிச் சினையீன்ற புன்னை<br/>
வரிப்புற வார்மணல்மேல் ஏறித் - தெரிப்புறத்<br/>
தாழ்கடற் தண்சேர்ப்பன் தார்அகலம் நல்குமேல்<br/>
ஆழியால் காணாமோ யாம்.
</p>
<p>
கொண்கன் பிரிந்த குளிர்பூம் பொழில்நோக்கி<br/>
உண்கண் சிவப்ப அழுதேன் ஒளிமுகம்<br/>
கண்டன்னை எவ்வம்யா தென்னக் கடல்வந்தென்<br/>
வண்டல் சிதைத்ததென் றேன்.
</p>
<p>
ஈர்ந்தண் பொழிலுள் இருங்கழித் தண்சேர்ப்பன்<br/>
சேர்ந்தென் செறிவளைத்தோள் பற்றித் தெளித்தமை<br/>
மாந்தளிர் மேனியாய் ! மன்ற விடுவனவோ<br/>
பூந்தண் பொழிலுள் குருகு.
</p>
<p>
ஓதம் தொகுத்த ஒலிகடல் தண்முத்தம்<br/>
பேதை மடவார்தம் வண்டல் விளக்கயரும்<br/>
கானலம் சேர்ப்ப! தகுவதோ என்தோழி<br/>
தோள்நலம் தோற்பித்தல் நீ.
</p>
<p>
பெருங்கடல் உள்கலங்க நுண்வலை வீசி<br/>
ஒருங்குடன் தன்னைமார் தந்த கொழுமீன்<br/>
உணங்கல்புள் ஒப்பும் ஒளியிழை மாதர்<br/>
அணங்காகும் ஆற்ற எமக்கு.
</p>
<p>
எக்கர் இடுமணல்மேல் ஓதம் தரவந்த<br/>
நித்திலம் நின்றிமைக்கும் நீள்கழித் தண்சேர்ப்ப<br/>
மிக்க மிகுபுகழ் தாங்குபவோ தற்சேர்ந்தார்<br/>
ஒற்கம் கடைப்பிடியா தார்.
</p>
<p>
கொடுமுள் மடல்தாழைக் கூம்பவிழ்ந்த ஒண்பூ<br/>
இடையுள் இழுதொப்பத் தோன்றிப் -புடையெலாம்<br/>
தெய்வம் கமழும் தெளிகடல் தண்சேர்ப்பன்<br/>
செய்தான் தெளியாக் குறி.
</p>
<p>
அணிகடல் தண்சேர்ப்பன் தேர்ப்பரிமாப் பூண்ட<br/>
மணிஅரவம் என்றெழுந்து போந்தேன் - கனிவிரும்பும்<br/>
புள்ளரவம் கேட்டுப் பெயர்ந்தேன் ஒளியிழாய்<br/>
உள்ளுருகு நெஞ்சினேன் ஆய்.
</p>
