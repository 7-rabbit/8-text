
<h1>திரிகடுகம்</h1>
<h3>நூல்</h3>
<p>
அருந்ததிக் கற்பினார் தோளும் திருந்திய<br/>
தொல்குடியின் மாண்டார் தெடார்ச்சியும் - சொல்லின்<br/>
அரில்அகற்றும் கேள்வியார் நட்பும் இம்மூன்றும்<br/>
திரிகடுகம் போலு மருந்து.
</p>
<h3>ஒழுக்கமுடையார் தொழில்கள்</h3>
<p>
தன்குணம் குன்றாத் தகைமையும் தாவில்சீர்<br/>
இன்குணத்தார் ஏவினசெய்தலும் - நன்குணர்வின்<br/>
நான்மறை யாளர் வழிச்செலவும் இம்மூன்றும்<br/>
மென்முறை யாளர் தொழில்.
</p>
<h3>அறியாமையால் வரும் கேடு</h3>
<p>
கல்லார்க்கு இனனாய் ஒழுகலும் காழ்கொண்ட<br/>
இல்லாளைக் கோலால் புடைத்தலும் - இல்லம்<br/>
சிறியாரைக் கொண்டு புகலுமிம் மூன்றும்<br/>
அறியாமை யால்வரும் கேடு.
</p>
<h3>சாவதற்குரியவன் தொழில்கள்</h3>
<p>
பகைமுன்னர் வாழ்க்கை செயலும் தொகைநின்ற<br/>
பெற்றத்துள் கோலின்றிச் சேறலும் - முற்றன்னைக்<br/>
காய்வானைக் கைவாங்கிக் கோடலும் இம்மூன்றும்<br/>
சாவ வுறுவான் தொழில்.
</p>
<h3>அருந்துன்பம் காட்டும் நெறி</h3>
<p>
வழங்காத் துறையிழிந்து நீர்ப்போக்கும் ஒப்ப<br/>
விழைவிலாப் பெண்டீர்த்தோள் சேர்வும் - உழந்து<br/>
விருந்தினனாய் வேற்றூர் புகலும் இம்மூன்றும்<br/>
அருந்துயரம் காட்டு நெறி.
</p>
<h3>ஆண்மைச் செல்வங்கள்</h3>
<p>
பிறர்தன்னைப் பேணுங்கால் நாணலும் பேணார்<br/>
திறன்வேறு கூறில் பொறையும் - அறவினையைக்<br/>
காராண்மை போல ஒழுகலும் இம்மூன்றும்<br/>
ஊராண்மை யென்னும் செருக்கு.
</p>
<h3>ஊமை கண்ட கனா</h3>
<p>
வாளைமீன் உள்ளல் தலைப்படலும் ஆளல்லான்<br/>
செல்வக் குடியுட் பிறத்தலும் - பல்அவையுள்<br/>
அஞ்சுவான் கற்ற அருநூலும் இம்மூன்றும்<br/>
துஞ்சூமன் கண்ட கனா.
</p>
<h3>பேசக்கூடாத இயல்பு உடையவை</h3>
<p>
தொல்லவையுள் தோன்றும் குடிமையும் தொக்கிருந்த<br/>
நல்லவையுள் மேம்பட்ட கல்வியும் - வெல்சமத்து<br/>
வேந்துவப்ப வட்டார்த்த வென்றியும் இம்மூன்றும்<br/>
தாந்தம்மைக் கூறாப் பொருள்.
</p>
<h3>மூடர் விரும்புபவை</h3>
<p>
பெருமை யுடையா ரினத்தின் அகறல்<br/>
உரிமையில் பெண்டிரைக் காமுற்று வாழ்தல்<br/>
விழுமிய வல்ல துணிதல் இம்மூன்றும்<br/>
முழுமக்கள் காத லவை.
</p>
<h3>நன்மை அளிக்காதவை</h3>
<p>
கணக்காயர் இல்லாத ஊரும் பிணக்கறுக்கும்<br/>
மூத்தோரை இல்லா அவைக்களனும் - பாத்துண்ணும்<br/>
தன்மையி லாளர் அயலிருப்பும் இம்முன்றும்<br/>
நன்மை பயத்தல் இல.
</p>
<h3>ஊரவர் துன்பப்படும் குற்றம் உடையவை</h3>
<p>
விளியாதான் கூத்தாட்டுக் காண்டலும் வீழக்<br/>
களியாதான் காவா துரையும் - தெளியாதான்<br/>
கூரையுள் பல்காலும் சேறலும் இம்மூன்றும்<br/>
ஊரெல்லாம் நோவ துடைத்து.
</p>
<h3>நன்மை அளிப்பவை</h3>
<p>
தாளாளன் என்பான் கடன்படா வாழ்பவன்<br/>
வேளாளன் என்பான் விருந்திருக்க உண்ணாதான்<br/>
கோளாளன் என்பான் மறவாதான் இம்மூவர்<br/>
கேளாக வாழ்தல் இனிது.
</p>
<h3>பெறற்கு அரியார்</h3>
<p>
சீலம் அறிவான் இளங்கிளை சாலக்<br/>
குடியோம்பல் வல்லான் அரசன் - வடுவின்றி<br/>
மாண்ட குணத்தான் தவசியென்ற இம்மூவர்<br/>
யாண்டும் பெறற்கரி யார்.
</p>
<h3>அறிவுடையார் அடையாதவை</h3>
<p>
இழுக்கல் இயல்பிற்று இளமை பழித்தவை<br/>
சொல்லுதல் வற்றாகும் பேதைமை - யாண்டும்<br/>
செறுவொடு நிற்கும் சிறுமைஇம் மூன்றும்<br/>
குறுகார் அறிவுடை யார்.
</p>
<h3>நட்புக் கொள்ளத் தகாதவர்.</h3>
<p>
பொய்வழங்கி வாழும் பொறியறையும் கைதிரிந்து<br/>
தாழ்விடத்து நேர்கருதும் தட்டையும் - ஊழினால்<br/>
ஒட்டி வினைநலம் பார்ப்பானும் இம்மூவர்<br/>
நட்கப் படாஅ தவர்.
</p>
<h3>இறவாத உடம்பை அடைந்தவர்</h3>
<p>
மண்ணின்மேல் வான்புகழ் நட்டானும் மாசில்சீர்ப்<br/>
பெண்ணினுள் கற்புடையாள் பெற்றானும் - உண்ணுநீர்<br/>
கூவல் குறைவின்றித் தொட்டானும் இம்மூவர்<br/>
சாவா உடம்பெய்தி னார்.
</p>
<h3>கல்வித் தோணியைக் கைவிட்டவர்</h3>
<p>
மூப்பின்கண் நன்மைக்கு அகன்றானும் கற்புடையாள்<br/>
பூப்பின்கண் சாராத தலைமகனும் - வாய்ப்பகையுள்<br/>
சொல்வென்றி வேண்டும் இலிங்கியும் இம்மூவர்<br/>
கல்விப் புணைகைவிட் டார்.
</p>
<h3>கள்வர் போல் அஞ்ச வேண்டியவர்</h3>
<p>
ஒருதலையான் வந்துறூஉ மூப்பும் புணர்ந்தார்க்கு<br/>
இருதலையு மின்னாப் பிரிவும் - உருவினை<br/>
உள்ளுருக்கித் தின்னும் பெரும்பிணியும் இம்மூன்றும்<br/>
கள்வரி னஞ்சப் படும்.
</p>
<h3>பழி முதலியவற்றினின்று நீங்காதவர்</h3>
<p>
கொல்யானைக் கோடும் குணமிலியும் எல்லிற்<br/>
பிறன்கடை நின்றொழுகு வானும் - மறந்தெரியாது<br/>
ஆடும்பாம் பாட்டும் அறிவிலியும் இம்மூவர்<br/>
நாடுங்கால் தூங்கு பவர்.
</p>
<h3>எல்லார்க்கும் இன்னாதன</h3>
<p>
ஆசை பிறன்கண் படுதலும் பாசம்<br/>
பசிப்ப மடியைக் கொளலும் - கதித்தொருவன்<br/>
கல்லானென்று எள்ளப் படுதலும் இம்மூன்றும்<br/>
எல்லார்க்கு மின்னா தன.
</p>
<h3>நல்லவரின் கொள்கைகள்</h3>
<p>
வருவாயுள் கால்வழங்கி வாழ்தல் செருவாய்ப்பச்<br/>
செய்தவை நாடாச் சிறப்புடைமை - எய்தப்<br/>
பலநாடி நல்லவை கற்றல் இம்மூன்றும்<br/>
நலமாட்சி நல்லவர் கோள்.
</p>
<h3>வீடு அடையலாம்</h3>
<p>
பற்றென்னும் பாசத் தளையும் பலவழியும்<br/>
<p>
பற்றறா தோடும் அவாத்தேரும் - தெற்றெனப்<br/>
பொய்த்துரை யென்னும் பகையிருளும் இம்மூன்றும்<br/>
வித்தற வீடும் பிறப்பு.
</p>
<h3>அறப்பயனைக் கட்டும் கயிறு</h3>
<p>
தானம் கொடுக்கும் தகைமையும் மானத்தார்<br/>
குற்றம் கடிந்த ஒழுக்கமும் - தெற்றெனப்<br/>
பல்பொருள் நீங்கிய சிந்தையும் இம்மூன்றும்<br/>
நல்வினை யார்க்கும் கயிறு.
</p>
<h3>நரகத்தைப் போன்றவை</h3>
<p>
காண்டகு மென்றோள் கணிகைவா யின்சொல்லும்<br/>
தூண்டிலின் உட்பொதிந்த தேரையும் - மாண்டசீர்க்<br/>
காழ்த்த பகைவர் வணக்கமும் இம்மூன்றும்<br/>
ஆழ்ச்சிப் படுக்கும் அளறு.
</p>
<h3>அறிஞர் கொள்ளாத உணவுகள்</h3>
<p>
செருக்கினால் வாழும் சிறியவனும் பைத்தகன்ற<br/>
அல்குல் விலைபகரும் ஆய்தொடியும் - நல்லவர்க்கு<br/>
வைத்த அறப்புறம் கொன்றானும் இம்மூவர்<br/>
கைத்துண்ணார் கற்றறிந் தார்.
</p>
<h3>உயர்ந்தவர் எனப்படுபவர்</h3>
<p>
ஒல்வ தறியும் விருந்தினனும் ஆருயிரைக்<br/>
கொல்வ திடைநீக்கி வாழ்வானும் - வல்லிதின்<br/>
சீலமினி துடைய ஆசானும் இம்மூவர்<br/>
ஞாலம் எனப்படு வார்.
</p>
<h3>தூயவரின் செயல்கள்</h3>
<p>
உண்பொழுது நீராடி உண்டலும் என்பெறினும்<br/>
பால்பற்றிச் சொல்லா விடுதலும் - தோல்வற்றிச்<br/>
சாயினுஞ் சான்றாண்மை குன்றாமை இம்மூன்றும்<br/>
தூஉய மென்பார் தொழில்.
</p>
<h3>உமி குத்திக் கை வருந்துவார்</h3>
<p>
வெல்வது வேண்டி வெகுண்டுரைக்கு நோன்பிலியும்<br/>
இல்லது காமுற்று இருப்பானும் - கல்வி<br/>
செவிக்குற்றம் பார்த்திருப்பானும் இம்மூன்றும்<br/>
உமிக்குத்திக் கைவருந்துவார்.
</p>
<h3>கற்றவர் கருத்து.</h3>
<p>
பெண்விழைந்து பின்செலினும் தன்செலவிற் குன்றாமை<br/>
கண்விழைந்து கையுறினும் காதல் பொருட்கின்மை<br/>
மண்விழுந்து வாழ்நாள் மதியாமை இம்மூன்றும்<br/>
நுண்விழைந்த நூலவர் நோக்கு.
</p>
<h3>நிலைத்த புகழை உடையவர்</h3>
<p>
தன்நச்சிச் சென்றாரை எள்ளா வொருவனும்<br/>
மன்னிய செல்வத்துப் பொச்சாப்பு நீத்தானும்<br/>
என்றும் அழுக்காறி கந்தானும் இம்மூவர்<br/>
நின்ற புகழுடை யார்.
</p>
<h3>தலை சிறந்தவை</h3>
<p>
பல்லவையுள் நல்லவை கற்றலும் பாத்துண்டாம்<br/>
இல்லற முட்டாது இயற்றலும் - வல்லிதின்<br/>
தாளி னொருபொரு ளாக்கலும் இம்மூன்றும்<br/>
கேள்வியுள் எல்லாம் தலை.
</p>
<h3>கற்றவர் கடமை</h3>
<p>
நுண்மொழி நோக்கிப் பொருள்கொளலும் நூற்குஏலா<br/>
வெண்மொழி வேண்டினும் சொல்லாமை - நன்மொழியைச்<br/>
சிற்றினம் அல்லார்கண் சொல்லலும் இம்மூன்றும்<br/>
கற்றறிந்தார் பூண்ட கடன்.
</p>
<h3>மன்னன் கைவிடலாகாதவை</h3>
<p>
கோலஞ்சி வாழும் குடியும் குடிதழீஇ<br/>
ஆலம்வீழ் போலும் அமைச்சனும் - வேலின்<br/>
கடைமணிபோல் திண்ணியான் காப்பும் இம்மூன்றும்<br/>
படைவேந்தன் மற்று விடல்.
</p>
<h3>உலகம் எனப்படுவார்</h3>
<p>
மூன்று கடன்கழித்த பார்ப்பானும் ஓர்ந்து<br/>
முறைநிலை கோடா அரசும் - சிறைநின்று<br/>
அலவலை இல்லாக் குடியும் இம்மூவர்<br/>
உலகம் எனப்படு வார்.
</p>
<h3>முக்தியுலகை அடைபவர்</h3>
<p>
முந்நீர்த் திரையின் எழுந்தியங்கா மேதையும்<br/>
நுண்ணூற் பெருங்கேள்வி நூற்கரை கண்டானும்<br/>
மைந்நீர்மை இன்றி மயலுறுப்பான் இம்மூவர்<br/>
மெய்ந்நீர்மை மேல் நிற்பவர்.
</p>
<h3>நூல்களின் உண்மை உணராதவர்</h3>
<p>
ஊனுண் டுயிர்கட் கருளுடையேம் என்பானும்<br/>
தானுடன்பா டின்றி வினையாக்கும் மென்பானும்<br/>
காமுறு வேள்வியில் கொல்வானும் இம்மூவர்<br/>
தாமறிவர் தாங்கண்ட வாறு.
</p>
<h3>வாய்மையாளர் வழக்கம்</h3>
<p>
குறளையுள் நட்பளவு தோன்றும் உறலினிய<br/>
சால்பினில் தோன்றும் குடிமையும் - பால்போலும்<br/>
தூய்மையுள் தோன்றும் பிரமாணம் இம்மூன்றும்<br/>
வாய்மை யடையார் வழக்கு.
</p>
<h3>செல்வம் உடைக்கும் படை</h3>
<p>
தன்னை வியந்து தருக்கலும் தாழ்வின்றிக்<br/>
கொன்னே வெகுளி பெருக்கலும் - முன்னிய<br/>
பல்பொருள் வெஃகும் சிறுமையும் இம்மூன்றும்<br/>
செல்வம் உடைக்கும் படை.
</p>
<h3>அறம் அற்றவரின் செயல்கள்</h3>
<p>
புலைமயக்கம் வேண்டிப் பொருட்பெண்டிர்த் தோய்தல்<br/>
கலமயக்கம் கள்ளுண்டு வாழ்தல் - சொலைமுனிந்து<br/>
பொய்ம்மயக்கம் சூதின் கண்தாங்கால் இம்மூன்றும்<br/>
நன்மையி லாளர் தொழில்.
</p>
<h3>தொல்லறிவாளர் தொழில்கள்</h3>
<p>
வெகுளி நுணுக்கும் விறலு மகளிர்கட்கு<br/>
ஒத்த லொழுக்கம் உடைமையும் - பாத்துண்ணும்<br/>
நல்லறி வாண்மை தலைப்படலும் இம்மூன்றும்<br/>
தொல்லறி வாளர் தொழில்.
</p>
<h3>அறங்களுள் சிறந்தவை</h3>
<p>
அலந்தார்க்கொன்று ஈந்த புகழும் துளங்கினும்<br/>
தன்குடிமை குன்றாத் தகைமையும் - அன்போடி<br/>
நாள்நாளும் நட்டார்ப் பெருக்கலும் இம்மூன்றும்<br/>
கேள்வியுள் எல்லாந் தலை.
</p>
<h3>வேளாண்குடிக்கு அழகாவன</h3>
<p>
கழகத்தால் வந்த பொருள்கா முறாமை<br/>
பழகினும் பார்ப்பாரைத் தீப்போல் - ஒழுகல்<br/>
உழவின்கண் காமுற்று வாழ்தல் இம்மூன்றும்<br/>
அழகென்ப வேளாண் குடிக்கு.<br/>
<p>
43.<br/>
<p>
வாயின் அடங்குதல் துப்புரவாம் மாசற்ற<br/>
செய்கை அடங்குதல் திப்பியமாம் - பொய்யின்றி<br/>
நெஞ்சம் அடங்குதல் வீடாகும் இம்மூன்றும்<br/>
வஞ்சத்தின் தீர்ந்த பொருள்.
</p>
<h3>அறிவுடையார்க்கு நோய் ஆவன</h3>
<p>
விருந்தின்றி உண்ட பகலும் திருந்திழையார்<br/>
புல்லப்புடை பெயராக் கங்குலும் - இல்லார்க்கொன்று<br/>
ஈயா தொழிந்தகன்ற காலையும் இம்மூன்றும்<br/>
நோயே உரனுடை யார்க்கு.
</p>
<h3>நரகத்தில் விழுபவர்</h3>
<p>
ஆற்றானை ஆற்றென் றலைப்பானும் அன்பின்றி<br/>
ஏற்றார்க்கு இயைவ கரப்பானும் - கூற்றம்<br/>
வரவுண்மை சிந்தியா தானுமிம் மூவர்<br/>
நிரயத்துச் சென்றுவீழ் வார்.
</p>
<h3>அறிவுடையார் குறுகாதவை.</h3>
<p>
கால்தூய்மை யில்லாக் கலிமாவும் காழ்கடிந்து<br/>
மேல்தூய்மை யில்லாத வெங்களிறும் - சீறிக்<br/>
கறுவி வெகுண்டுரைப்பான் பள்ளிஇம் மூன்றும்<br/>
குறுகார் அறிவுடை யார்.
</p>
<h3>காக்கப்பட வேண்டியவை</h3>
<p>
சில்சொற் பெருந்தோள் மகளிரும் பல்வகையும்<br/>
தாளினால் தந்த விழுநிதியும் - நாடோ றும்<br/>
நாத்தளிர்ப்ப ஆக்கிய உண்டியும் இம்மூன்றும்<br/>
காப்பிகழ் ஆகாப் பொருள்.
</p>
<h3>மெய்ப்பொருள் உணர்ந்தவர்</h3>
<p>
வைதலை இன்சொல்லாக் கொள்வானும் நெய்பெய்த<br/>
சோறென்று கூழை மதிப்பானும் - ஊறிய<br/>
கைப்பதனைக் கட்டியேன்று உண்பானும் இம்மூவர்<br/>
மெய்ப்பொருள் கண்டுவாழ் வார்.
</p>
<h3>எவருக்கும் பயனற்றவர்</h3>
<p>
ஏவாது மாற்றும் இளங்கிளையும் காவாது<br/>
வைதெள்ளிச் சொல்லும் தலைமகனும் - பொய்தெள்ளி<br/>
அம்மனை தேய்க்கும் மனையாளும் இம்மூவர்<br/>
இம்மைக்கு உறுதியில் லார்.
</p>
<h3>மழையைக் குறைப்பவர்</h3>
<p>
கொள்பொருள் வெஃகிக் குடியலைக்கும் வேந்தனும்<br/>
உள்பொருள் சொல்லாச் சலமொழி மாந்தரும்<br/>
இல்லிருந்து எல்லை கடப்பாளும் இம்மூவர்<br/>
வல்லே மழையறுக்கும் கோள்.
</p>
<h3>ஆராய்ந்து சொல்லப்பட வேண்டியவை</h3>
<p>
தூர்ந்துஒழுகிக் கண்ணும் துணைகள் துணைகளே<br/>
சார்ந்தொழுகிக் கண்ணும் சலவர் - சலவரே<br/>
ஈர்ந்தகல் இன்னாக் கயவர் இவர்மூவர்<br/>
தேர்ந்தக்கால் தோன்றும் பொருள்.
</p>
<h3>ஆராயுமிடத்தவர் உள்ளவை</h3>
<p>
கண்ணுக்கு அணிகலம் கண்ணோட்டம் காமுற்ற<br/>
பெண்ணுக் கணிகலம் நாணுடைமை - நண்ணும்<br/>
மறுமைக் கணிகலம் கல்வி இம்மூன்றும்<br/>
குறியுடையார் கண்ணே யுள.
</p>
<h3>தெரியாத பொருள்கள்</h3>
<p>
குருடன் மனையாள் அழகும் இருள்தீரக்<br/>
கற்றறிவு இல்லான் கதழ்ந்துரையும் - பற்றிய<br/>
பண்ணின் தெரியாதான் யாழ்கேட்பும் இம்மூன்றும்<br/>
எண்ணின் தெரியாப் பொருள்.
</p>
<h3>அறிவற்ற செயல்கள்</h3>
<p>
தன்பயம் தூக்காரைச் சார்தலும் தாம்பயவா<br/>
நல்பயம் காய்வின்கண் கூறலும் - பின்பயவாக்<br/>
குற்றம் பிறர்மேல் உரைத்தலும் இம்மூன்றும்<br/>
தெற்றெனவு இல்லார் தொழில்.
</p>
<h3>ஒற்றரைப் போன்றவர் எனக் கூறப்படுவர்</h3>
<p>
அருமறை காவாத நட்பும் பெருமையை<br/>
வேண்டாது விட்டுஒழிந்த பெண்பாலும் யாண்டானும்<br/>
செற்றம்கொண் டாடும் சிறுதொழும்பும் இம்மூவர்<br/>
ஒற்றாள் எனப்படு வார்.
</p>
<h3>உயர்ந்த நெறியைத் தூர்க்காதவை</h3>
<p>
முந்தை எழுத்தின் வரவுணர்ந்து பிற்பாடு<br/>
தந்தையும் தாயும் வழிபட்டு - வந்த<br/>
ஒழுக்கம் பெருநெறி சேர்தல் இம்மூன்றும்<br/>
விழுப்ப நெறிதூரா வாறு.<br/>
<p>
57.<br/>
<p>
கொட்டி அளந்தமையாப் பாடலும் தட்டித்துப்<br/>
பிச்சைபுக் குண்பான் பிளிற்றலும் - துச்சிருந்தான்<br/>
ஆளும் கலங்கா முறுதலும் இம்மூன்றும்<br/>
கேள்வியுள் இன்னா தன.
</p>
<h3>இளவரசனின் செயல்கள்</h3>
<p>
பழமையை நோக்கி அளித்தல் கிழமையால்<br/>
கேளிர் உவப்பத் தழுவுதல் - கேளிராய்த்<br/>
துன்னிய சொல்லால் இனம்திரட்டல் இம்மூன்றும்<br/>
மன்னற்கு இளையான் தொழில்.
</p>
<h3>உள்ளவை போல் கெடுபவை</h3>
<p>
கிளைஞர்க்கு உதவாதவன் செல்வமும் பைங்கூழ்<br/>
விளைவின்கண் போற்றான் உழவும் - இளையனாய்க்<br/>
கள்ளுண்டு வாழ்வான் குடிமையும் இம்மூன்றும்<br/>
உள்ளன போலக் கெடும்.
</p>
<h3>துன்பப் பிறப்புகள்</h3>
<p>
பேஎய்ப் பிறப்பிற் பெரும்பசியும் பாஅய்<br/>
விலங்கின் பிறப்பின் வெருவும் - புலம்தெரியா<br/>
மக்கள் பிறப்பின் நிரப்பிடும்பை இம்மூன்றும்<br/>
துக்கப் பிறப்பாய் விடும்.
</p>
<h3>அமைச்சர்களின் கோள்</h3>
<p>
ஐயறிவும் தம்மை அடைய ஒழுகுதல்<br/>
எய்துவது எய்தாமை முற்காத்தல் - வைகலும்<br/>
மாறேற்கும் மன்னர் நிலைஅறிதல் இம்மூவர்<br/>
சீரேற்ற பேரமைச்சர் கோள்.
</p>
<h3>மக்களை இழப்பவர்</h3>
<p>
நன்றிப் பயன்தூக்கா நாணிலியும் சான்றோர்முன்<br/>
மன்றில் கொடும்பா டுரைப்பானும் - நன்றின்றி<br/>
வைத்த அடைக்கலங் கொள்வானும் இம்மூவர்<br/>
எச்சம் இழந்துவாழ் வார்.
</p>
<h3>நன்மையைத் தாராதவை</h3>
<p>
நோவஞ்சா தாரொடு நட்பும் விருந்தஞ்சும்<br/>
ஈர்வளையை இல்லத் திருத்தலும் - சீர்பயவாத்<br/>
தன்மையி லாளர் அயலிருப்பும் இம்மூன்றும்<br/>
நன்மை பயத்தல் இல.
</p>
<h3>கற்புடையாளின் கடமைகள்</h3>
<p>
நல்விருந் தோம்பலின் நட்டாளாம் வைகலும்<br/>
இல்புறஞ் செய்தலின் ஈன்றதாய் - தொல்குடியின்<br/>
மக்கள் பெறலின் மனைக்கிழத்தி இம்மூன்றும்<br/>
கற்புடையாள் பூண்ட கடன்.
</p>
<h3>மிக்க வருத்தத்தைத் தருவன</h3>
<p>
அச்சம் அலைகடலின் தோன்றலும் ஆர்வுற்ற<br/>
விட்டகல கில்லாத வேட்கையும் - கட்டிய<br/>
மெய்ந்நிலை காணா வெகுளியும் இம்மூன்றும்<br/>
தம்நெய்யில் தாம்பொரியு மாறு.
</p>
<h3>சிறப்பில்லாதவை</h3>
<p>
கொழுநனை இல்லாள் கறையும் வழிநிற்கும்<br/>
சிற்றாளில் லாதான்கைம் மோதிரமும் - பற்றிய<br/>
கோல்கோடி வாழும் அரசனும் இம்மூன்றும்<br/>
சால்போடு பட்டது இல.
</p>
<h3>செய்யக்கூடிய திண்மை</h3>
<p>
எதிர்நிற்கும் பெண்ணும் இயல்பில் தொழும்பும்<br/>
செயிர்நிற்கும் சுற்றமும் ஆகி - மயிர்நரைப்ப<br/>
முந்தை பழவினையாய்த் தின்னும் இவைமூன்றும்<br/>
நொந்தார் செயக்கிடந்தது இல்.
</p>
<h3>அறவுணர்வு உடையாரிடத்து உள்ளவை</h3>
<p>
இல்லார்க்கொன் றீயும் உடைமையும் இவ்வுலகில்<br/>
நில்லாமை யுள்ளும் நெறிப்பாடும் - எவ்வுயிர்க்கும்<br/>
துன்புறுவ செய்யாத தூய்மையும் இம்மூன்றும்<br/>
நன்றறியும் மாந்தர்க்கு உள.
</p>
<h3>கிடைத்தற்கு அரியவை</h3>
<p>
அருந்தொழில் ஆற்றும் பகடும் திருந்திய<br/>
மெய்ந்நிறைந்து நீடிருந்த கன்னியும் - நொந்து<br/>
நெறிமாறி வந்த விருந்தும் இம்மூன்றும்<br/>
பெறுமா றரிய பொருள்.
</p>
<h3>செல்வம் உடையார் எனப்படுவர்</h3>
<p>
காவோ டறக்குளம் தொட்டானும் நாவினால்<br/>
வேதம் கரைகண்ட பார்ப்பானும் - தீதிகந்து<br/>
ஒல்வதுபாத் துண்ணும் ஒருவனும் இம்மூவர்<br/>
செல்வர் எனப்படு வார்.
</p>
<h3>காணக் கூடாதவை</h3>
<p>
உடுத்தாடை இல்லாதார் நீராட்டும் பெண்டிர்<br/>
தொடுத்தாண் டவைப்போர் புகலும் - கொடுத்தளிக்கும்<br/>
ஆண்மை யுடையவர் நல்குரவும் இம்மூன்றும்<br/>
காண அரியவென் கண்.
</p>
<h3>அஞ்சுபவை</h3>
<p>
நிறைநெஞ் சுடையானை நல்குர வஞ்சும்<br/>
அறனை நினைப்பானை அல்பொருள் அஞ்சும்<br/>
மறவனை எவ்வுயிரும் அஞ்சும் இம்மூன்றும்<br/>
திறவதில் தீர்ந்த பொருள்.
</p>
<h3>வாழ்வார் போல் தாழ்பவர்</h3>
<p>
இரந்துகொண் டொண்பொருள் செய்வல்என் பானும்<br/>
பரந்தொழுகும் பெண்பாலைப் பாசமென் பானும்<br/>
விரிகட லூடுசெல் வானும் இம்மூவர்<br/>
அரிய துணிந்துவாழ் வார்.
</p>
<h3>அறத்தைக் கடைப்பிடிக்காதவர் இயல்புகள்</h3>
<p>
கொலைநின்று தின்றொழுகு வானும் பெரியவர்<br/>
புல்லுங்கால் தான்புல்லும் பேதையும் - இல்லெனக்கொன்று<br/>
ஈகென் பவனை நகுவானும் இம்மூவர்<br/>
யாதும் கடைப்பிடியா தார்.
</p>
<h3>மரம்போல் அசைவற்றவர்</h3>
<p>
வள்ளன்மை பூண்டான்கண் செல்வமும் உள்ளத்து<br/>
உணர்வுடையான் ஓதிய நூலும் - புணர்வின்கண்<br/>
தக்க தறியும் தலைமகனும் இம்மூவர்<br/>
பொத்தின்றிக் காழ்த்த மரம்.
</p>
<h3>பாதுகாத்தற்கு அரியவர்</h3>
<p>
மாரிநாள் வந்த வருந்தும் மனம்பிறிதாய்க்<br/>
காரியத்திற் குன்றாக் கணிகையும் - வீரியத்து<br/>
மாற்றம் மறுத்துரைக்கும் சேவகனும் இம்மூவர்<br/>
போற்றற்கு அரியார் புரிந்து.
</p>
<h3>குடிப்பிறப்பில் குற்றம் அற்றவர் செயல்</h3>
<p>
கயவரைக் கையிகந்து வாழ்தல் நயவரை<br/>
நள்ளிருளும் கைவிடா நட்டொழுகல் - தெள்ளி<br/>
வடுவான வாராமல் காத்தல் இம்மூன்றும்<br/>
குடிமா சிலார்க்கே உள.
</p>
<h3>நற்றவமுடையார் செயல்கள்</h3>
<p>
தூய்மை உடைமை துணிவாம் தொழிலகற்றும்<br/>
வாய்மை உடைமை வனப்பாகும் - தீமை<br/>
மனத்தினும் வாயினும் சொல்லாமை மூன்றும்<br/>
தவத்தில் தருக்கினார் கோள்.
</p>
<h3>நெஞ்சுக்கு ஒரு நோய்</h3>
<p>
பழிஅஞ்சான் வாழும் பசுவும் அழிவினால்<br/>
கொண்ட அருந்தவம் விட்டானும் - கொண்டிருந்து<br/>
இல்லஞ்சி வாழும் எருதும் இவர்மூவர்<br/>
நெல்லுண்டல் நெஞ்சிற்கோர் நோய்.
</p>
<h3>புதரில் விதைத்த விதை</h3>
<p>
முறைசெய்யான் பெற்ற தலைமையும் நெஞ்சில்<br/>
நிறையிலான் கொண்ட தவமும் - நிறைஒழுக்கம்<br/>
தேற்றாதான் பெற்றவனப்பும் இவைமூன்றும்<br/>
தூற்றின்கண் தூவிய வித்து.
</p>
<h3>ஆசைக் கடலுக்குள் மூழ்குபவர்</h3>
<p>
தோள்வழங்கி வாழும் துறைபோல் கணிகையும்<br/>
நாள்கழகம் பார்க்கும் நயமிலாச் சூதனும்<br/>
வாசிகொண் டொண்பொருள் செய்வானும் இம்மூவர்<br/>
ஆசைக் கடலுள் ஆழ்வார்.
</p>
<h3>நல்லவர் வழிகள்</h3>
<p>
சான்றாருள் சான்றான் எனப்படுதல் எஞ்ஞான்றும்<br/>
தோய்ந்தாருள் தோய்ந்தான் எனப்படுதல் - பாய்ந்தெழுந்து<br/>
கொள்ளாருள் கொள்ளாத கூறாமை இம்மூன்றும்<br/>
நல்லாள் வழங்கும் நெறி.
</p>
<h3>நல்வழியைக் கெடுக்காதவை</h3>
<p>
உப்பின் பெருங்குப்பை நீர்படியின் இல்ஆகும்<br/>
நட்பின் கொழுமுளை பொய்வழங்கின் இல்ஆகும்<br/>
செப்பம் உடையார் மழையனையர் இம்மூன்றும்<br/>
செப்பநெறி தூரா வாறு.
</p>
<h3>வறுமையால் பற்றப்பட்டார்</h3>
<p>
வாய்நன்கு அமையாக் குளனும் வயிறாரத்<br/>
தாய்முலை உண்ணாக் குழவியும் சேய்மரபில்<br/>
கல்விமாண் பில்லாத மாந்தரும் இம்மூவர்<br/>
நல்குரவு சேரப்பட் டார்.
</p>
<h3>ஒற்றரின் இயல்புகள்</h3>
<p>
எள்ளப் படுமரபிற்று ஆகலும் உள்பொருளைக்<br/>
கேட்டு மறவாத கூர்மையும் முட்டின்றி<br/>
உள்பொருள் சொல்லும் உணர்ச்சியும் இம்மூன்றும்<br/>
உள்ளிய ஒற்றாள் குணம்.
</p>
<h3>குற்றங்களை உண்டாக்கும் பகைகள்</h3>
<p>
அன்புப் பெருந்தளை யாப்பு நெகிழ்ந்தொழிதல்<br/>
கற்புப் பெரும்புணை காதலின் கைவிடுதல்<br/>
நட்பின் நயநீர்மை நீங்கல் இவைமூன்றும்<br/>
குற்றம் தரூஉம் பகை.
</p>
<h3>மூடரின் செயல்கள்</h3>
<p>
கொல்வது தானஞ்சான் வேண்டலும் கல்விக்கு<br/>
அகன்ற இனம்புகு வானும் இருந்து<br/>
விழுநிதி குன்றுவிப் பானும் இம்மூவர்<br/>
முழுமக்க ளாகற்பா லார்.
</p>
<h3>மனவுறுதியை நிலைகுலையச் செய்வன</h3>
<p>
பிணிதன்னைத் தின்னுங்கால் தான்வருந்து மாறும்<br/>
தணிவில் பெருங்கூற் றுயிருண்ணு மாறும்<br/>
பிணைசெல்வ மாண்பின்று இயங்கலிவை மூன்றும்<br/>
புணையின் நிலைகலக்கும் ஆறு.
</p>
<h3>பிறந்தும் பிறவாதவர்</h3>
<p>
அருளினை நெஞ்சத் தடைகொடா தானும்<br/>
பொருளினைத் துவ்வான் புதைத்துவைப் பானும்<br/>
இறந்து இன்னா சொல்லகிற் பானுமிம் மூவர்<br/>
பிறந்தும் பிறந்திலா தார்.
</p>
<h3>நரக உலகைச் சேராமைக்குரிய வழிகள்</h3>
<p>
ஈதற்குச் செய்க பொருளை அறநெறி<br/>
சேர்தற்குச் செய்க பெருநூலை - யாதும்<br/>
அருள்புரிந்து சொல்லுக சொல்லைஇம் மூன்றும்<br/>
இருள்உலகம் சேராத ஆறு.
</p>
<h3>உடல் பற்றுடைய மூடர் செய்கை</h3>
<p>
பெறுதிகண் பொச்சாந்து உரைத்தல் உயிரை<br/>
இறுதிக்கண் யாமிழந்தேம் என்றல் - மறுவந்து<br/>
தன்னுடம்பு கன்றுங்கால் நாணுதல் இம்மூன்றும்<br/>
மன்னா உடம்பின் குறி.
</p>
<h3>பிறப்பின் பயனை அடையாதவர்</h3>
<p>
விழுத்திணைத் தோன்றா தவனும் எழுத்தினை<br/>
ஒன்றும் உணராத ஏழையும் - என்றும்<br/>
இறந்துரை காமுறு வானும் இம்மூவர்<br/>
பிறந்தும் பிறவா தவர்.
</p>
<h3>உயிர்க்கு அறியாமையை அளிப்பவை</h3>
<p>
இருளாய்க் கழியும் உலகமும் யாதும்<br/>
தெரியா துரைக்கும் வெகுள்வும் - பொருள்அல்ல<br/>
காதல் படுக்கும் விழைவும் இவைமூன்றும்<br/>
பேதைமை வாழும் உயிர்க்கு.
</p>
<h3>நல்லொழுக்கம் இல்லாதவர்</h3>
<p>
நண்பில்லார் மாட்டு நசைக்கிழமை செய்வானும்<br/>
பெண்பாலைக் காப்பிகழும் பேதையும் - பண்பில்<br/>
இழுக்கான சொல்லாடு வானும் இம்மூவர்<br/>
ஒழுக்கம் கடைப்பிடியா தார்.
</p>
<h3>நல்வினையை நீக்கும் ஆயுதங்கள்</h3>
<p>
அறிவுஅழுங்கத் தின்னும் பசிநோயும் மாந்தர்<br/>
செறிவழங்கத் தோன்றும் விழைவும் - செறுநரின்<br/>
வெவ்வுரை நோனா வெகுள்வும் இவைமூன்றும்<br/>
நல்வினை நீக்கும் படை.
</p>
<h3>பெய்யெனப் பெய்யும் மழை</h3>
<p>
கொண்டான் குறிப்பறிவான் பெண்டாட்டி கொண்டன<br/>
செய்வகை செய்வான் தவசி கொடிதொரீஇ<br/>
நல்லவை சொய்வான் அரசன் இவர்மூவர்<br/>
பெய்எனப் பெய்யும் மழை.
</p>
<h3>பாவச் செயல்கள்</h3>
<p>
ஐங்குரவர் ஆணை மறுத்தலும் ஆர்வுற்ற<br/>
எஞ்சாத நட்பினுள் பொய்வழக்கும் - நெஞ்சமர்ந்த<br/>
கற்புடை யாளைத் துறத்தலும் இம்மூன்றும்<br/>
நற்புடையி லாளர் தொழில்.
</p>
<h3>மும்மாரிக்கு வித்து</h3>
<p>
செந்தீ முதல்வர் அறம்நினைந்து வாழ்தலும்<br/>
வெஞ்சின வேந்தன் முறைநெறியில் சேர்தலும்<br/>
பெண்பால் கொழுநன் வழிச்செலவும் இம்மூன்றும்<br/>
திங்கள்மும் மாரிக்கு வித்து.
</p>
<h3>நல்லுலகம் சேராதவர்</h3>
<p>
கற்றாரைக் கைவிட்டு வாழ்தலும் காமுற்ற<br/>
பெட்டாங்கு செய்தொழுகும் பேதையும் - முட்டின்றி<br/>
அல்லவை செய்யும் அலவலையும் இம்மூவர்<br/>
நல்லுலகம் சேரா தவர்.
</p>
<h3>மன்னர்க்கு உறுப்புகள்</h3>
<p>
பத்திமை சான்ற படையும் பலர்தொகினும்<br/>
எத்துணையும் அஞ்சா எயிலரணும் - வைத்துஅமைந்த<br/>
எண்ணின் உலவா விழுநிதியும் இம்மூன்றும்<br/>
மண்ணாகும் மேந்தர்க்கு உறுப்பு.
</p>
