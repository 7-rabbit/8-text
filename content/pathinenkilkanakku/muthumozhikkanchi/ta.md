
<h1>முதுமொழிக் காஞ்சி</h1>
<h2>சிறந்த பத்து</h2>
<p>
ஆர்கலி யுலகத்து மக்கட் கெல்லாம் ஓதலிற் சிறந்தன்று ஒழுக்கம் உடைமை<br/>
காதலிற் சிறந்தன்று கண்ணஞ்சப் படுதல்<br/>
மேதையிற் சிறந்தன்று கற்றது மறவாமை<br/>
வண்மையிற் சிறந்தன்று வாய்மை உடைமை<br/>
இளமையிற் சிறந்தன்று மெய்பிணி யின்மை<br/>
நலனுடை மையின் நாணுச் சிறந்தன்று<br/>
குலனுடை மையின் கற்புச் சிறந்தன்று<br/>
கற்றலின் கற்றாரை வழிபடுதல் சிறந்தன்று<br/>
செற்றாரைச் செறுத்தலின் கற்செய்கை சிறந்தன்று<br/>
முற்பெரு கலின்பின் சிறுகாமை சிறந்தன்று
</p>
<h2>அறிவுப்பத்து</h2>
<p>
ஆர்கலி யுலகத்து மக்கட் கெல்லாம் பேரில் பிறந்தமை ஈரத்தின் அறிப<br/>
ஈரம் உடைமை ஈகையின் அறிப<br/>
சேரா நல்நட்(பு) உதவியின் அறிப<br/>
கற்றது உடைமை காட்சியின் அறிப<br/>
ஏற்ற முடைமை எதிர்கொளின் அறிப<br/>
சிற்றில் பிறந்தமை பெருமிதத்தின் அறிப<br/>
குத்திரம் செய்தலின் கள்வனாதல் அறிப<br/>
சொற்சோர்வு உடைமையின் எச்சோர்வும் அறிப<br/>
அறிவுசோர்வு உடைமையின் பிறிதுசோர்வும் அறிப<br/>
சீருடை யாண்மை செய்கையின் அறிப
</p>
<h2>பழியாப் பத்து</h2>
<p>
ஆர்கலி யுலகத்து மக்கட் கெல்லாம் யாப்பி லோரை இயல்குணம் பழியார்<br/>
மீப்பி லோரை மீக்குணம் பழியார்<br/>
பெருமை உடையதன் அருமை பழியார்<br/>
அருமை யுடையதன் பெருமை பழியார்<br/>
நிறையச் செய்யாக் குறைவினை பழியார்<br/>
முறையில் அரசர்நாட் டிருந்து பழியார்<br/>
செய்தக்க நற்கேளிர் செய்யாமை பழியார்<br/>
அறியாத் தேசத்து ஆசாரம் பழியார்<br/>
வறியோன் வள்ளியன் அன்மை பழியார்<br/>
சிறியோர் ஒழுக்கம் சிறந்தோரும் பழியார்.
</p>
<h2>துவ்வாப் பத்து</h2>
<p>
ஆர்கலி யுலகத்து மக்கட் கெல்லாம் பழியோர் செல்வம் வறுமையில் துவ்வாது<br/>
கழிதறு கண்மை பேடியின் துவ்வாது<br/>
நாணில் வாழ்க்கை பசித்தலின் துவ்வாது<br/>
பேணில் ஈகை மாற்றலின் துவ்வாது<br/>
செய்யாமை மேற்கோள் சிதடியின் துவ்வாது<br/>
பொய்வே ளாண்மை புலைமையின் துவ்வாது<br/>
கொண்டுகண் மாறல் கொடுமையின் துவ்வாது<br/>
அறிவிலி துணைப்பாடு தனிமையின் துவ்வாது<br/>
இழிவுடை மூப்புக் கதத்தின் துவ்வாது<br/>
தானோர் இன்புறல் தனிமையின் துவ்வாது.
</p>
<h2>அல்ல பத்து</h2>
<p>
ஆர்கலி யுலகத்து மக்கட் கெல்லாம் நீரறிந்து ஒழுகாதான் தாரம் அல்லன்<br/>
தார(ம்)மா ணாதது வாழ்க்கை யன்று<br/>
ஈரலில் லாதது கிளைநட் பன்று<br/>
சோராக் கையன் சொன்மலை யல்லன்<br/>
நேரா நெஞ்சத்தோன் நட்டோ ன் அல்லன்<br/>
நேராமற் கற்றது கல்வி யன்று<br/>
வாழாமல் வருந்தியது வருத்தம் அன்று<br/>
அறத்தாற்றின் ஈயாத(து) ஈனை யன்று<br/>
திறத்தாற்றின் நேர்லா ததுநோன் பன்று<br/>
மறுபிறப் பறியா ததுமூப் பன்று.
</p>
<h2>இல்லைப் பத்து</h2>
<p>
ஆர்கலி யுலகத்து மக்கட் கெல்லாம் மக்கட் பேற்றின் பெறும்பே(று) இல்லை<br/>
ஒப்புரவு அறிதலின் தகுவரவு இல்லை<br/>
வாய்ப்புடை விழைச்சின் நல்விழைச்சு இல்லை<br/>
வாயா விழைச்சின் தீவிழைச்சு இல்லை<br/>
இயைவது கரத்தலின் கொடுமை இல்லை<br/>
உணர்விலன் ஆதலின் சாக்காடு இல்லை<br/>
நசையில் பெரியதோர் நல்குரவு இல்லை<br/>
இசையின் பெரியதோர் எச்ச மில்லை<br/>
இரத்தலின் ஊஉங்கு இளிவரவு இல்லை<br/>
இரப்போர்க்கு ஈதலின் எய்தும் சிறப்பில்லை
</p>
<h2>பொய்ப் பத்து</h2>
<p>
ஆர்கலி யுலகத்து மக்கட் கெல்லாம் பேரறவி னோன்இனிது வாழா மைபொய்<br/>
பெருஞ்சீர் ஒன்றன் வெகுளியின் மைபொய்<br/>
கள்ளுண் போன்சோர்வு இன்மை பொய்<br/>
காலம்அறி யாதோன் கையுறல் பொய்<br/>
மேல்வரவு அறியாதோன் தற்காத் தல்பொய்<br/>
உறுவினை காய்வோன் உயர்வுவேண் டல்பொய்<br/>
சிறுமைநோ னாதோன் பெருமைவேண் டல்பொய்<br/>
பெருமைநோ னாதோன் சிறுமைவேண் டல்பொய்<br/>
பொருள்நசை வேட்கையோன் முறைசெயல் பொய்<br/>
வாலியன் அல்லாதோன் தவம்செய் தல்பொய்.
</p>
<h2>எளிய பத்து</h2>
<p>
ஆர்கலி யுலகத்து மக்கட் கெல்லாம் புகழ்வெய் யோர்க்குப் புத்தேள்நா(டு) எளிது<br/>
உறழ்வெய் யோருக்கு உறுசெரு எளிது<br/>
ஈரம்வெய் யோர்க்கு நசைகொடை எளிது<br/>
குறளைவெய் யோர்க்கு மறைவிரி எளிது<br/>
துன்பம்வெய் யோர்க்கு இன்பம் எளிது<br/>
இன்பம்வெய் யோர்க்குத் துன்பம் எளிது<br/>
உண்டிவெய் யோர்க்குப் உறுபிணி எளிது<br/>
பெண்டிர்வெய் யோர்க்குப் படுபழி எளிது<br/>
பாரம்வெய் யோர்க்குப் பாத்தூண் எளிது<br/>
சார்பு இலோர்க்கு உறுகொலை எளிது
</p>
<h2>நல்கூர்ந்த பத்து</h2>
<p>
ஆர்கலி யுலகத்து மக்கட் கெல்லாம் முறையில் அரச(ன்) நாடு நல்கூர்ந் தன்று<br/>
மிகமூத்தோள் காமம் நல்கூர்ந் தன்று<br/>
செற்றுடன் உறவோனைச் சேர்தல்நல் கூர்ந்தன்று<br/>
பிணிகிடந்தோன் பெற்ற இன்பம்நல் கூர்ந்தன்று<br/>
தன்போற் றாவழிப் புலவிநல் கூர்ந்தன்று<br/>
முதிர்வுடை யோன்மேனி அணிநல் கூர்ந்தன்று<br/>
சொற்சொல் லாவழிச் சொலவுநல் கூர்ந்தன்று<br/>
அகம்வறி யோன்நண்ணல் நல்கூர்ந் தன்று<br/>
உட்(கு)இல் வழிச்சினம் நல்கூர்ந் தன்று<br/>
நட்(பு)இல் வழிச்சேறல் நல்கூர்ந் தன்று.
</p>
<h2>தண்டாப் பத்து</h2>
<p>
ஆர்கலி யுலகத்து மக்கட் கெல்லாம் ஓங்கல் வேண்டுவோன் உயர்மொழி தண்டான்<br/>
வீங்கல் வேண்டுவோன் பல்புகழ் தண்டான்<br/>
கற்றல் வேண்டுவோன் வழிபாடு தண்டான்<br/>
நிற்றல் வேண்டுவோன் தவஞ்செயல் தண்டான்<br/>
வாழ்க்கை வேண்டுவோன் சூழ்ச்சி தண்டான்<br/>
மிகுதி வேண்டுவோன் வருத்தம் தண்டான்<br/>
இன்பம் வேண்டுவோன் துன்பம் தண்டான்<br/>
துன்பம் வேண்டுவோன் இன்பம் தண்டான்<br/>
ஏமம் வேண்டுவோன் முறைசெயல் தண்டான்<br/>
காமம் வேண்டுவோன் குறிப்புச்சொல் தண்டான்.
</p>
