
<h1>ஆசாரக்கோவை</h1>
<p>
ஆசார வித்து<br/>
(பஃறொடை வெண்பா)<br/>
நன்றி யறிதல் பொறையுடைமை இன்சொல்லோடு<br/>
இன்னாத எவ்வுயிர்க்கும் செய்யாமை கல்வியோடு<br/>
ஒப்புரவு ஆற்ற அறிதல் அறிவுடைமை<br/>
நல்லினத் தாரோடு நட்டல் இவைஎட்டும்<br/>
சொல்லிய ஆசார வித்து
</p>
<p>
ஒழுக்கம் தவறாதவர் அடையும் நன்மைகள்<br/>
(இன்னிசை வெண்பா)<br/>
பிறப்பு நெடுவாழ்க்கை செல்வம் வனப்பு<br/>
நிலக்கிழமை மீக்கூற்றம் கல்விநோ யின்மை<br/>
இலக்கணத்தால் இவ்வெட்டும் எய்துப என்றும்<br/>
ஒழக்கம் பிழையா தவர்.
</p>
<p>
தக்கிணை முதலியவை மேற்கொள்ளல்<br/>
(இன்னிசை சிந்தியல் வெண்பா)<br/>
தக்கிணை வேள்வி தவம்கல்வி இந்நான்கும்<br/>
முப்பால் ஒழுக்கினால் காத்துய்க்க - உய்க்காக்கால்<br/>
எப்பாலும் ஆகா கெடும்.
</p>
<p>
முந்தையோர் கண்ட நெறி<br/>
(இன்னிசை வெண்பா)<br/>
வைகறை யாமம் துயிலெழுந்து தான்செய்யும்<br/>
நல்லறமும் ஒண்பொருளும் சிந்தித்து வாய்வதில்<br/>
தந்தையும் தாயும் தொழுதெழுக என்பதே<br/>
முந்தையோர் கண்ட முறை.
</p>
<p>
எச்சிலுடன் தீண்டத் தகாதவை<br/>
(இன்னிசைக் சிந்தியல் வெண்பா)<br/>
எச்சிலார் தீண்டார் பசுப்பார்ப்பார் தீத்தேவர்<br/>
உச்சந் தலையோடு இவைஎன்ப யாவரும்<br/>
திட்பத்தால் தீண்டாப் பொருள்.
</p>
<p>

. எச்சிலுடன் காணக் கூடாதவை<br/>
(இன்னிசைக் சிந்தியல் வெண்பா)<br/>
எச்சிலார் நோக்கார் புலைதிங்கள் ஞாயிறுநாய்<br/>
தக்கவீழ் மீனோடே இவ்வைந்தும் தெற்றென<br/>
நன்கறிவார் நாளும் விரைந்து.
</p>
<p>
எச்சில்கள்<br/>
(இன்னிசைச் சிந்தியல் வெண்பா)<br/>
எச்சில் பலவும் உளமற் றவற்றுள்<br/>
இயக்கம் இரண்டும் இணைவிழைச்சு வாயின்<br/>
விழைச்சுஇவை எச்சில் இந்நான்கு.
</p>
<p>
எச்சிலுடன் செய்யக் கூடாதவை<br/>
(இன்னிசைச் சிந்தியல் வெண்பா)<br/>
நால்வகை எச்சிலும் நன்கு கடைப்பிடித்து<br/>
ஓதார் உரையார் வளராரே எஞ்ஞான்றும்<br/>
மேதைகள் ஆகுறு வார்.
</p>
<p>
காலையில் கடவுளை வணங்குக<br/>
(இன்னிசைச் சிந்தியல் வெண்பா)<br/>
நாளந்தி கோல்தின்று கண்கழீஇத் தெய்வத்தைத்<br/>
தானறியும் ஆற்றால் தொழுதெழுக அல்கந்தி<br/>
நின்று தொழுதல் பழி.
</p>
<p>
நீராட வேண்டிய சமயங்கள்<br/>
(பஃறொடை வெண்பா)<br/>
தேவர் வழிபாடு தீக்கனா வாலாமை<br/>
உண்டது கான்றல் மயிர்களைதல் ஊண்பொழுது<br/>
வைகு துயிலொடு இணைவிழைச்சுக் கீழ்மக்கள்<br/>
மெய்யுறல் ஏனை மயலுறல் ஈரைந்தும்<br/>
ஐயுறாது ஆடுக நீர்.
</p>
<p>
பழைமையோர் கண்ட முறைமை<br/>
(இன்னிசை வெண்பா)<br/>
உடுத்தலால் நீராடார் ஒன்றுடுத்து உண்ணார்<br/>
உடுத்தாடை நீருள் பிழியார் விழுத்தக்கார்<br/>
ஒன்றுடுத்து என்றும் அவைபுகார் என்பதே<br/>
முந்தையோர் கண்ட முறை.
</p>
<p>
செய்யாமல் தவிர்க்க வேண்டியவை<br/>
(இன்னிசைச் சிந்தியல் வெண்பா)<br/>
தலையுரைத்த எண்ணெயால் எவ்வுறுப்பும் தீண்டார்<br/>
பிறர்உடுத்த மாசுணியும் தீண்டார் செருப்புக்<br/>
குறையெனினும் கொள்ளார் இரந்து.
</p>
<p>
செய்யத் தகாதவை<br/>
(இன்னிசை வெண்பா)<br/>
நீருள் நிழல்புரிந்து நோக்கார் நிலம்இராக்<br/>
கீறார் இராமரமும் சேரார் இடர்எனினும்<br/>
நீர்தொடாது எண்ணெய் உரையார் உரைத்தபின்<br/>
நீர்தொடார் நோக்கார் புலை.
</p>
<p>
நீராடும் முறை<br/>
( இன்னிசை வெண்பா)<br/>
நீராடும் போழ்தில் நெறிப்பட்டார் எஞ்ஞான்றும்<br/>
நீந்தார் உமியார் திளையார் விளையாடார்<br/>
காய்ந்தது எனினும் தலைஒழிந்து ஆடாரே<br/>
ஆய்ந்த அறிவி னவர்.
</p>
<p>
உடலைப்போல் போற்றத் தக்கவை<br/>
(இன்னிசைச் சிந்தியல் வெண்பா)<br/>
ஐம்பூதம் பார்ப்பார் பசுத்திங்கள் ஞாயிறு<br/>
தம்பூதம் எண்ணாது இகழ்வானேல் தம்மெய்க்கண்<br/>
ஐம்பூதம் அன்றே கெடும்.
</p>
<p>
யாவரும் கூறிய நெறி<br/>
(சவலை வெண்பா)<br/>
அரசன் உவாத்தியான் தாய்தந்தை தம்முன்<br/>
நிகரில் குரவர் இவர்இவரைத்<br/>
தேவரைப் போலத் தொழுக என்பதே<br/>
யாவரும் கண்ட நெறி.
</p>
<p>
நல்லறிவாளர் செயல்<br/>
(இன்னிசை வெண்பா)<br/>
குரவர் உரையிகந்து செய்யார் விரதம்<br/>
குறையுடையார் தீர மறவார் - நிறையுவா<br/>
மேல்கோலும் தின்னார் மரங்குறையார் என்பவே<br/>
நல்லறி வாளர் துணிவு.
</p>
<p>
உணவு உண்ணும் முறைமை<br/>
(இன்னிசை வெண்பா)<br/>
நீராடிக் கால்கழுவி வாய்பூசி மண்டலஞ்செய்து<br/>
உண்டாரே உண்டார் எனப்படுவர் அல்லாதார்<br/>
உண்டார்போல் வாய்பூசிச் செல்வர் அதுவெறுத்துக்<br/>
கொண்டார் அரக்கர் குறித்து.
</p>
<p>
கால் கழுவிய பின் செய்ய வேண்டியவை<br/>
(இன்னிசைச் சிந்தியல் வெண்பா)<br/>
காலினீர் நீங்காமை உண்டிடுக பள்ளியுள்<br/>
ஈரம் புலராமை ஏறற்க என்பதே<br/>
பேரறி வாளர் துணிவு.
</p>
<p>
உண்ணும் விதம்<br/>
(இன்னிசை வெண்பா)<br/>
உண்ணுங்கால் நோக்கும் திசைகிழக்குக் கண்ணமர்ந்து<br/>
தூங்கான் துளங்காமை நன்குஇரீஇ யாண்டும்<br/>
பிறிதியாதும் நோக்கான் உரையான் தொழுதுகொண்டு<br/>
உண்க உகாஅமை நன்கு.
</p>
<p>
ஒழுக்கம் பிழையாதவர் செய்வது<br/>
(இன்னிசைச் சிந்தியல் வெண்பா)<br/>
விருந்தினர் மூத்தோர் பசுசிறை பிள்ளை<br/>
இவர்க்கூண் தொடுத்தல்லால் உண்ணாரே என்றும்<br/>
ஒழுக்கம் பிழையா தவர்.
</p>
<p>
பிற திசையும் நல்ல<br/>
(இன்னிசைச் சிந்தியல் வெண்பா)<br/>
ஒழிந்த திசையும் வழிமுறையால் நல்ல<br/>
முகட்டு வழியூண் புகழ்ந்தார் இகழ்ந்தார்<br/>
முகட்டு வழிகட்டில் பாடு.
</p>
<p>
உண்ணக்கூடாத முறைகள்<br/>
(இன்னிசைச் சிந்தியல் வெண்பா)<br/>
கிடந்துண்ணார் நின்றுண்ணார் வெள்ளிடையும் உண்ணார்<br/>
சிறந்து மிகவுண்ணார் கட்டில்மேல் உண்ணார்<br/>
இறந்தொன்றும் தின்னற்க நின்று.
</p>
<p>
பெரியோருடன் இருந்து உண்ணும் முறை<br/>
(இன்னிசைச் சிந்தியல் வெண்பா)<br/>
முன்துவ்வார் முன்னெழார் மிக்குறார் ஊணின்கண்<br/>
என்பெறினும் ஆற்றவலம் இரார் தம்மிற்<br/>
பெரியார்தம் பாலிருந்தக் கால்.
</p>
<p>
கசக்கும் சுவை முதலிய சுவையுடைய பொருள்களை<br/>
உண்ணும் முறைமை<br/>
(இன்னிசைச் சிந்தியல் வெண்பா)<br/>
கைப்பன எல்லாம் கடைதலை தித்திப்ப<br/>
மெச்சும் வகையால் ஒழிந்த இடையாகத்<br/>
துய்க்க முறைவகையால் ஊண்.
</p>
<p>
உண்ணும் கலங்களைக் கையாளும் முறை<br/>
(இன்னிசை வெண்பா)<br/>
முதியவரைப் பக்கத்து வையார் விதிமுறையால்<br/>
உண்பவற்றுள் எல்லாஞ் சிறிய கடைப்பிடித்து<br/>
அன்பில் திரியாமை ஆசாரம் நீங்காமை<br/>
பண்பினால் நீக்கல் கலம்.
</p>
<p>
உண்டபின் செய்ய வேண்டியவை<br/>
(பஃறொடை வெண்பா)<br/>
இழியாமை நன்குமிழ்ந்து எச்சில் அறவாய்<br/>
அடியோடு நன்கு துடைத்து வடிவுடைத்தா<br/>
முக்கால் குடித்துத் துடைத்து முகத்துறுப்பு<br/>
ஒத்த வகையால் விரலுறுத்தி வாய்பூசல்<br/>
மிக்கவர் கண்ட நெறி.
</p>
<p>
நீர் குடிக்கும் முறை<br/>
(இன்னிசைச் சிந்தியல் வெண்பா)<br/>
இருகையால் தண்ணீர் பருகார் ஒருகையால்<br/>
கொள்ளார் கொடாஅர் குரவர்க்கு இருகை<br/>
சொறியார் உடம்பு மடுத்து.
</p>
<p>
மாலையில் செய்யக் கூடியவை<br/>
(இன்னிசைச் சிந்தியல் வெண்பா)<br/>
அந்திப் பொழுது கிடவார் நடவாரே<br/>
உண்ணார் வெகுளார் விளக்கிகழார் முன்னந்தி<br/>
அல்குண்டு அடங்கல் வழி.
</p>
<p>
உறங்கும் முறை<br/>
(இன்னிசைச் சிந்தியல் வெண்பா)<br/>
கிடக்குங்கால் கைகூப்பித் தெய்வம் தொழுது<br/>
வடக்கொடு கோணம் தலைசெய்யார் மீக்கோள்<br/>
உடற்கொடுத்துச் சேர்தல் வழி.
</p>
<p>
இடையில் செல்லாமை முதலியன<br/>
(இன்னிசைச் சிந்தியல் வெண்பா)<br/>
இருதேவர் பார்ப்பார் இடைபோகார் தும்மினும்<br/>
மிக்கார் வழுத்தில் தொழுதெழுக ஒப்பார்க்கு<br/>
உடன்செல்லல் உள்ளம் உவந்து.
</p>
<p>
மலம், சிறுநீர் கழிக்கக்கூடாத இடங்கள்<br/>
(இன்னிசை வெண்பா)<br/>
புற்பைங்கூழ் ஆப்பி சுடலை வழிதீர்த்தம்<br/>
தேவ குலம்நிழல் ஆநிலை வெண்பலிஎன்று<br/>
ஈரைந்தின் கண்ணும் உமிழ்வோடு இருபுலனும்<br/>
சோரார் உணர்வுடை யார்.
</p>
<p>
மலம் சிறுநீர் கழிக்கும் முறை<br/>
(குறள் வெண்பா)<br/>
பகல்தெற்கு நோக்கார் இராவடக்கு நோக்கார்<br/>
பகல்பெய்யார் தீயுனுள் நீர்.
</p>
<p>
மலம், சிறுநீர் கழிக்கும் திசை<br/>
(இன்னிசை வெண்பா)<br/>
பத்துத் திசையும் மனத்தான் மறைத்தபின்<br/>
அந்தரத்து அல்லால் உமிழ்வோடு இருபுலனும்<br/>
இந்திர தானம் பெறினும் இகழாரே<br/>
தந்திரத்து வாழ்துமென் பார்.
</p>
<p>
வாய் அலம்பாத இடங்கள்<br/>
(இன்னிசை வெண்பா)<br/>
நடைவரவு நீரகத்து நின்றுவாய் பூசார்<br/>
வழிநிலை நீருள்ளும் பூசார் மனத்தால்<br/>
வரைந்துகொண் டல்லது பூசார் கலத்தினால்<br/>
பெய்பூச்சுச் சீரா தெனின்.
</p>
<p>
ஒழுக்க மற்றவை<br/>
(பஃறொடை வெண்பா)<br/>
சுடரிடைப் போகார் சுவர்மேல் உமியார்<br/>
இடரெனினும் மாசுணி கீழ்தம்மேற் கொள்ளார்<br/>
படைவரினும் ஆடை வளியுரைப்பப் போகார்<br/>
பலரிடை ஆடை உதிராரே என்றும்<br/>
கடனறி காட்சி யவர்.
</p>
<p>
நரகத்துக்குச் செலுத்துவன<br/>
(நேரிசை வெண்பா)<br/>
பிறர் மனை கள்களவு சூது கொலையோடு<br/>
அறனறிந்தார் இவ்வைந்து நோக்கார் - திறனிலரென்று<br/>
எள்ளப் படுவதூஉம் அன்றி நிரயத்துச்<br/>
செல்வழி உய்த்திடுத லால்.
</p>
<p>
எண்ணக்கூடாதவை<br/>
(இன்னிசை வெண்பா)<br/>
பொய்குறளை வெளவல் அழுக்காறு இவைநான்கும்<br/>
ஐயம்தீர் காட்சியார் சிந்தியார் - சிந்திப்பின்<br/>
ஐயம் புகுவித்து அருநிரயத் துய்த்திடும்<br/>
தெய்வமும் செற்று விடும்.
</p>
<p>
தெய்வத்துக்குப் பலியூட்டிய பின் உண்க<br/>
(இன்னிசைச் சிந்தியல் வெண்பா)<br/>
தமக்கென்று உலையேற்றார் தம்பொருட்டூண் கொள்ளார்<br/>
அடுக்களை எச்சில் படாஅர் மனைப்பலி<br/>
ஊட்டினமை கண்டுண்க ஊண்.
</p>
<p>
சான்றோர் இயல்பு<br/>
(இன்னிசைச் சிந்தியல் வெண்பா)<br/>
உயர்ந்ததன் மேலிரார் உள்ளழிவு செய்யார்<br/>
இறந்தின்னா செய்தக் கடைத்தும் குரவர்<br/>
இளங்கிளைஞர் உண்ணு மிடத்து.
</p>
<p>
சில செய்யக் கூடியவையும் செய்யக் கூடாதவையும்<br/>
(இன்னிசைச் சிந்தியல் வெண்பா)<br/>
கண்ணெச்சில் கண்ணூட்டார் காலொடு கால்தேயார்<br/>
புண்ணியம் ஆய தலையோடு றுப்புறுத்த<br/>
நுண்ணிய நூலறிவி னார்.
</p>
<p>
மனைவியைச் சேரும் காலமும் நீங்கும் காலமும்<br/>
(இன்னிசைச் சிந்தியல் வெண்பா)<br/>
தீண்டாநாள் முந்நாளும் நோக்கார்நீ ராடியபின்<br/>
ஈராறு நாளும் இகவற்க என்பதே<br/>
பேரறி வாளர் துணிவு.
</p>
<p>
உடன் உறைதலுக்கு ஆகாத காலம்<br/>
(இன்னிசை வெண்பா)<br/>
உச்சியம் போழ்தோடு இடையாமம் ஈரந்தி<br/>
மிக்க இருதேவர் நாளோ டுவாத்திதிநாள்<br/>
அட்டமியும் ஏனைப் பிறந்தநாள் இவ்வனைத்தும்<br/>
ஒட்டார் உடனுறைவின் கண்.
</p>
<p>
நாழி முதலியவற்றை வைக்கும் முறை<br/>
(இன்னிசை வெண்பா)<br/>
நாழி மணைமேல் இரியார் மணைகவிழார்<br/>
கோடி கடையுள் விரியார் கடைத்தலை<br/>
ஓராது கட்டில் பாடஅர் அறியாதார்<br/>
தந்தலைக்கண் நில்லா விடல்.
</p>
<p>
பந்தலில் வைக்கத் தகாதவை<br/>
(இன்னிசைச் சிந்தியல் வெண்பா)<br/>
துடைப்பம் துகள்காடு புல்லிதழ்ச் செத்தல்<br/>
கருங்கலம் கட்டில் கிழிந்ததனோடு ஐந்தும்<br/>
பரப்பற்க பந்த ரகத்து.
</p>
<p>
வீட்டைப் பேணும் முறைமை<br/>
(பஃறொடை வெண்பா)<br/>
காட்டுக் களைந்து கலம்கழீஇ இல்லத்தை<br/>
ஆப்பிநீ ரெங்கும் தெளித்துச் சிறுகாலை<br/>
நீர்ச்சால் கரக நிறைய மலரணிந்து<br/>
இல்லம் பொலிய அடுப்பினுள் தீப்பெய்க<br/>
நல்லது உறல்வேண்டு வார்.
</p>
<p>
நூல் ஓதுவதற்கு ஆகாத காலம்<br/>
(இன்னிசை வெண்பா)<br/>
அட்டமியும் ஏனை உவாவும் பதினான்கும்<br/>
அப்பூமி காப்பார்க்கு உறுகண்ணும் மிக்க<br/>
நிலத்துளக்கு விண்ணதிர்ப்பு வாலாமை பார்ப்பார்<br/>
இலங்குநூல் ஓதாத நாள்.
</p>
<p>
அறம் செய்தற்கும் விருந்து அளித்தற்கும் உரிய நாட்கள்<br/>
(இன்னிசைச் சிந்தியல் வெண்பா)<br/>
கலியாணம் தேவர் பிதிர்விழா, வேள்வியென்ற<br/>
ஐவகை நாளும் இகழா தறஞ்செய்க<br/>
பெய்க விருந்திற்கும் கூழ்.
</p>
<p>
நடை உடை முதலியவற்றைத் தக்கபடி அமைத்தல்<br/>
(இன்னிசைச் சிந்தியல் வெண்பா)<br/>
உடைநடை சொற்சோர்வு வைதலிந் நான்கும்<br/>
நிலைமைக்கும் கல்விக்கும் ஆண்மைக்கும் தத்தம்<br/>
குடிமைக்கும் தக்க செயல்.
</p>
<p>
கேள்வியுடையவர் செயல்<br/>
(இன்னிசை வெண்பா)<br/>
பழியார் இழியார் பலருள் உறங்கார்<br/>
இசையாத நேர்ந்து கரவார் இசைவின்றி<br/>
இல்லாரை எள்ளி இகழ்ந்துரையார் தள்ளியும்<br/>
தாங்கருங் கேள்வி யவர்.
</p>
<p>
தம் உடல் ஒளி விரும்புவார் செய்யத் தக்கவை<br/>
(இன்னிசைச் சிந்தியல் வெண்பா)<br/>
மின்னொளியும் வீழ்மீனும் வேசையர்கள் கோலமும்<br/>
நம்மொளி வேண்டுவார் நோக்கார் பகற்கிழவோன்<br/>
முன்னொளியும் பின்னொளியும் அற்று.
</p>
<p>
தளராத உள்ளத்தவர் செயல்<br/>
(இன்னிசைச் சிந்தியல் வெண்பா)<br/>
படிறும் பயனிலவும் பட்டி யுரையும்<br/>
வசையும் புறனும் உரையாரே என்றும்<br/>
அசையாத உள்ளத் தவர்.
</p>
<p>
ஒழுக்கமுடையவர் செய்யாதவை<br/>
(இன்னிசை வெண்பா)<br/>
தெறியொடு கல்லேறு வீளை விளியே<br/>
விகிர்தம் கதம்,கரத்தல் கைபுடை தோன்ற<br/>
உறுப்புச் செகுத்தலோடு இன்னவை யெல்லாம்<br/>
பயிற்றார் நெறிப்பட் டவர்.
</p>
<p>
விருந்தினர்க்குச் செய்யும் சிறப்பு<br/>
(இன்னிசைச் சிந்தியல் வெண்பா)<br/>
முறுவல் இனிதுரை கால்நீர் இணைபாய்<br/>
கிடக்கையோடு இவ்வைந்து மென்ப தலைச்சென்றார்க்கு<br/>
ஊணொடு செய்யும் சிறப்பு.
</p>
<p>
அறிஞர் விரும்பாத இடங்கள்<br/>
(பஃறொடை வெண்பா)<br/>
கறுத்த பகைமுனையும் கள்ளாட்டுக் கண்ணும்<br/>
நிறுத்த மனமில்லார் சேரி அகத்தும்<br/>
குணநோக்கிக் கொண்டவர் கோள்விட் டுழியும்<br/>
நிகரில் அறிவினார் வேண்டார் பலர்தொகு<br/>
நீர்க்கரையும் நீடு நிலை.
</p>
<p>
தவிர்வன சில<br/>
(பஃறொடை வெண்பா)<br/>
முளிபுல்லும் கானமும் சேரார்தீக் கூட்டார்<br/>
துளிவிழக் கால்பரப்பி ஓடார் தெளிவிலாக்<br/>
கானம் தமியர் இயங்கார் துளியஃகி<br/>
நல்குரவு ஆற்றப் பெருகினும் செய்யாரே<br/>
தொல்வரவின் தீர்ந்த தொழில்.
</p>
<p>
நோய் வேண்டாதவர் செய்யக் கூடாதவை<br/>
(இன்னிசை வெண்பா)<br/>
பாழ்மனையும் தேவ குலனும் சுடுகாடும்<br/>
ஊரில் வழியெழுந்த ஒற்றை முதுமரனும்<br/>
தாமே தமியர் புகாஅர் பகல்வளரார்<br/>
நோயின்மை வேண்டு பவர்.
</p>
<p>
ஒருவர் புறப்படும் போது செய்யத் தகாதவை<br/>
(இன்னிசை வெண்பா)<br/>
எழுச்சிக்கண் பிற்கூவார் தும்மார் வழுக்கியும்<br/>
எங்குற்றுச் சேறீரோ என்னாரே முன்புக்கு<br/>
எதிர்முகமா நின்றும் உரையார் இருசார்வும்<br/>
கொள்வர் குரவர் வலம்.
</p>
<p>
சில தீய ஒழுக்கங்கள்<br/>
(இன்னிசைச் சிந்தியல் வெண்பா)<br/>
உடம்புநன்று என்றுரையார் ஊதார் விளக்கும்<br/>
அடுப்பினுள் தீநந்தக் கொள்ளார் அதனைப்<br/>
படக்காயார் தம்மேற் குறித்து.
</p>
<p>
சான்றோருடன் செல்லும் போது செய்யத் தக்கவை<br/>
(இன்னிசைச் சிந்தியல் வெண்பா)<br/>
யாதொன்றும் ஏறார் செருப்பு வெயின்மறையார்<br/>
ஆன்றவிந்த முத்த விழுமியார் தம்மோடுஅங்கு<br/>
ஓராறு செல்லுமிடத்து.
</p>
<p>
நூல்முறை உணர்ந்தவர் துணிவு<br/>
(இன்னிசைச் சிந்தியல் வெண்பா)<br/>
வான்முறை யான்வந்த நான்மறை யாளரை<br/>
மேன்முறைப் பால்தம் குரவரைப் போலொழுகல்<br/>
நூன்முறை யாளர் துணிவு.
</p>
<p>
சான்றோர்க்குச் செய்யும் ஒழுக்கம்<br/>
(இன்னிசைச் சிந்தியல் வெண்பா)<br/>
கால்வாய்த் தொழுவு சமயம் எழுந்திருப்பு<br/>
ஆசாரம் என்பர் குரவர்க்கு இவையிவை<br/>
சாரத்தால் சொல்லிய மூன்று.
</p>
<p>
கற்றவர் கண்ட நெறி<br/>
(இன்னிசைச் சிந்தியல் வெண்பா)<br/>
துறந்தாரைப் பேணலும் நாணலும்தாம் கற்ற<br/>
மறந்தும் குரவர்முன் சொல்லாமை மூன்றும்<br/>
திறங்கண்டார் கண்ட நெறி.
</p>
<p>
வாழக்கடவர் எனப்படுவர்<br/>
(இன்னிசை வெண்பா)<br/>
பார்ப்பார் தவரே சுமந்தார் பிணிப்பட்டார்<br/>
மூத்தார் இளையார் பசுப்பெண்டிர் என்றிவர்கட்டு<br/>
ஆற்ற வழிவிலங்கி னாரே பிறப்பிடைப்<br/>
போற்றி யெனப்படு வார்.
</p>
<p>
தனித்திருக்கக் கூடாதவர்<br/>
(இன்னிசைச் சிந்தியல் வெண்பா)<br/>
ஈன்றாள் மகள்தம் உடன்பிறந்தாள் ஆயினும்<br/>
சான்றார் தமித்தா(க) உறையற்க ஐம்புலனும்<br/>
தாங்கற்கு அரிதஆக லான்.
</p>
<p>
மன்னருடன் பழகும் முறை<br/>
(இன்னிசை வெண்பா)<br/>
கடைவிலக்கிற் காயார் கழிகிழமை செய்யார்<br/>
கொடையளிக்கண் பொச்சாவார் கோலநேர்செய்யார்<br/>
இடையறுத்துப் போகிப் பிறனொருவன் சேரார்<br/>
கடைபோக வாழ்துமென் பார்.
</p>
<p>
குற்றம் ஆவன<br/>
(இன்னிசை வெண்பா)<br/>
தமக்குற்ற கட்டுரையும் தம்மிற் பெரியார்<br/>
உரைத்ததற்கு உற்ற உரையுமஃ தன்றிப்<br/>
பிறர்க்குற்ற கட்டுரையும் சொல்லற்க சொல்லின்<br/>
வடுக்குற்ற மாகி விடும்.
</p>
<p>
நல்ல நெறி<br/>
(இன்னிசை வெண்பா)<br/>
பெரியார் உவப்பனதாம் உவவார் இல்லம்<br/>
சிறியாரைக் கொண்டு புகாஅர் அறிவறியாப்<br/>
பிள்ளையே ஆயினும் இழித்துரையார் தம்மோடு<br/>
அளவளா வில்லா இடத்து.
</p>
<p>
மன்னன் செய்கையில் வெறுப்படையாமை முதலியன<br/>
(இன்னிசை வெண்பா)<br/>
முனியார் துனியார் முகத்தெதிர் நில்லார்<br/>
தனிமை இடத்துக்கண் தம்கருமம் சொல்லார்<br/>
இனியவை யாமறிதும் என்னார் கசிவின்று<br/>
காக்கைவெள் என்னும் எனின்.
</p>
<p>
மன்னன் முன் செய்யத் தகாதவை<br/>
(இன்னிசைச் சிந்தியல் வெண்பா)<br/>
உமிவும் உயர்ந்துழி ஏறலும் பாக்கும்<br/>
வகையில் உரையும் வளர்ச்சியும் ஐந்தும்<br/>
புணரார் பெரியா ரகத்து.
</p>
<p>
மன்னன் முன் சொல்லக் கூடாதவை<br/>
(இன்னிசைச் சிந்தியல் வெண்பா)<br/>
இறைவர்முன் செல்வமும் கல்வியும் தேசும்<br/>
குணனும் குலமுடையார் கூறார் பகைவர்போல்<br/>
பாரித்துப் பல்காற் பயின்று.
</p>
<p>
வணங்கக்கூடாத இடங்கள்<br/>
(இன்னிசைச் சிந்தியல் வெண்பா)<br/>
பெரியார் மனையகத்தும் தேவ குலத்தும்<br/>
வணங்கார் குரவரையும் கண்டால் அணங்கொடு<br/>
நேர்பெரியார் செல்லு மிடத்து.
</p>
<p>
மன்னர் முன் செய்யத் தகாதவை<br/>
(இன்னிசைச் சிந்தியல் வெண்பா)<br/>
நகையொடு கொட்டாவி காறிப்புத் தும்மல்<br/>
இவையும் பெரியார்முன் செய்யாரே செய்யின்<br/>
அசையாது நிற்கும் பழி.
</p>
<p>
ஆசிரியரிடம் நடக்கும் முறைமை<br/>
(இன்னிசை வெண்பா)<br/>
நின்றக்கால் நிற்க அடக்கத்தால் என்றும்<br/>
இருந்தக்கால் ஏவாமை ஏகார் பெருந்தக்கார்<br/>
சொல்லிற் செவிகொடுத்துக் கேட்டீக மீட்டும்<br/>
வினாவற்க சொல்லொழிந்தக் கால்.
</p>
<p>
சான்றோர் அவையில் செய்யக் கூடாதவை<br/>
(இன்னிசைச் சிந்தியல் வெண்பா)<br/>
உடுக்கை இகவார் செவிசொறுண்டார் கைம்மேல்<br/>
எடுத்துரையார் பெண்டிர்மேல் நோக்கார் செவிச்சொல்லும்<br/>
கொள்ளார் பெரியார் அகத்து.
</p>
<p>
சொல்லும் முறைமை<br/>
(இன்னிசை வெண்பா)<br/>
விரைந்துரையார் மேன்மேல் உரையார்பொய் யாய<br/>
பரந்துரையார் பாரித்து உரையார் - ஒருங்கெனைத்தும்<br/>
சில்லெழுத்தினாலே பொருளடங்கக் காலந்தால்<br/>
சொல்லுக செவ்வி அறிந்து.
</p>
<p>
நல்ல குலப்பெண்டிர் இயல்பு<br/>
(இன்னிசைச் சிந்தியல் வெண்பா)<br/>
தம்மேனி நோக்கார் தலையுளரார் கைந்நொடியார்<br/>
எம்மேனி ஆயினும் நோக்கார் தலைமகன்<br/>
தம்மேனி அல்லால் பிற.
</p>
<p>
மன்னர் அவையில் செய்யக் கூடாதவை<br/>
(இன்னிசைச் சிந்தியல் வெண்பா)<br/>
பிறரொடு மந்திரம் கொள்ளார் இறைவனைச்<br/>
சாரார் செவியோரார் சாரின் பிறிதொன்று<br/>
தேர்வார்போல் நிற்க திரிந்து.
</p>
<p>
பெரியோரிடம் உள்ள முச்செயல்கள்<br/>
(நேரிசை வெண்பா)<br/>
துன்பத்துள் துன்புற்று வாழ்தலும் இன்பத்துள்<br/>
இன்ப வகையால் ஒழுகலும் - அன்பின்<br/>
செறப்பட்டார் இல்லம் புகாமையும் மூன்றும்<br/>
திறப்பட்டார் கண்ணே உள.
</p>
<p>
சான்றோர் பெயர் முதலியவை கூறாமை<br/>
(நேரிசை வெண்பா)<br/>
தெறுவந்தும் தங்குரவர் பேருரையார் இல்லத்து<br/>
உறுமி நெடிதும் இராஅர் - பெரியாரை<br/>
என்று முறைகொண்டு கூறார் புலையரையும்<br/>
நன்கறிவார் கூறார் முறை.
</p>
<p>
ஆன்றோர் செய்யாதவை<br/>
(இன்னிசைச் சிந்தியல் வெண்பா)<br/>
புழைக்கடைப் புகார் அரசன் கோட்டி உரிமை<br/>
இவற்றுக்கண் செவ்வியார் நோக்காரே அவ்வத்<br/>
தொழிற்குரிவர் அல்லா தவர்.
</p>
<p>
மனைவியின் உள்ளம் மாறுபடுதல்<br/>
(இன்னிசை வெண்பா)<br/>
வண்ண மகளிரி இடத்தொடு தம்மிடம்<br/>
ஒள்ளியம் என்பார் இடம்கொள்ளார் தெள்ளி<br/>
மிகக்கிழமை உண்டெனினும் வேண்டாவே பெண்டிர்க்கு<br/>
உவப்பன வேறாய் விடும்.
</p>
<p>
கடைபோக வாழ்வோம் என எண்ணுபவர் மேற்கொள்ள வேண்டியவை<br/>
(இன்னிசை வெண்பா)<br/>
நிரல்படச் செல்லார் நிழன்மிதித்து நில்லார்<br/>
உரையிடை ஆய்ந்து உரையார் ஊர்முனிவ செய்யார்<br/>
அரசர் படையளவுஞ் சொல்லாரே என்றும்<br/>
கடைபோக வாழ்துமென் பார்.
</p>
<p>
பழகியவை என இகழத் தகாதவை<br/>
(இன்னிசை வெண்பா)<br/>
அளையுறை பாம்பும் அரசும் நெருப்பும்<br/>
முழைஉறை சீயமும் என்றிவை நான்கும்<br/>
இளைய எளிய பயின்றனஎன்று எண்ணி<br/>
இகழின் இழுக்கந் தரும்.
</p>
<p>
செல்வம் கெடும் வழி<br/>
(நேரிசை வெண்பா)<br/>
அறத்தொடு கல்யாணம் ஆள்வினை கூரை<br/>
இறப்பப் பெருகியக் கண்ணும் - திறப்பட்டார்<br/>
மன்னரின் மேம்பட்ட செய்யற்க செய்யின்<br/>
மன்னிய செல்வம் கெடும்.
</p>
<p>
பெரியவரை உண்டது யாது என வினவக் கூடாது<br/>
(இன்னிசைச் சிந்தியல் வெண்பா)<br/>
உண்டது கேளார்; குரவரை மிக்காரைக்<br/>
கண்டுழிக் கண்டால் மனந்திரியார்; புல்லரையும்<br/>
உண்டது கேளார் விடல்.
</p>
<p>
கட்டிலில் படுத்திருப்பவருக்குச் செய்யத் தகாதவை<br/>
(இன்னிசைச் சிந்தியல் வெண்பா)<br/>
கிடந்தாரைக் கால்கழுவார் பூப்பெய்யார் சாந்தும்<br/>
மறந்தானும் எஞ்ஞான்றும் பூசார் கிடந்தார்கண்<br/>
நில்லார்தாம் கட்டின் மிசை.
</p>
<p>
பெரியோர் போல் வாழ்வோம் என எண்ணுபவர் செய்கைகள்<br/>
(இன்னிசைச் சிந்தியல் வெண்பா)<br/>
உதவிப் பயனுரையார் உண்டி பழியார்<br/>
அறத்தொடு தான்நோற்ற நோன்பு வியவார்<br/>
திறத்துளி வாழ்தும்என் பார்.
</p>
<p>
கிடைக்காதவற்றை விரும்பாமை<br/>
(இன்னிசைச் சிந்தியல் வெண்பா)<br/>
எய்யாத வேண்டார் இரங்கார் இகந்ததற்குக்<br/>
கைவாரா வந்த இடுக்கண் மனம் அழுங்கார்<br/>
மெய்யாய காட்சி யவர்.
</p>
<p>
தலையில் சூடிய மோத்தல்<br/>
(இன்னிசைச் சிந்தியல் வெண்பா)<br/>
தலைக்கிட்ட பூமேவார் மோந்தபூச் சூடார்<br/>
பசுக்கொடுப்பின் பார்ப்பார்கைக் கொள்ளாரே என்றும்<br/>
புலைக்கு எச்சில் நீட்டார் விடல்.
</p>
<p>
பழியாவன<br/>
(இன்னிசைச் சிந்தியல் வெண்பா)<br/>
மோட்டுடைப் போர்வையோடு ஏக்கழுத்துந் தாளிசைப்பும்<br/>
காட்டுளே யானும் பழித்தார மாம்தம்மின்<br/>
மூத்த உளஆக லான்.
</p>
<p>
அந்தணரின் சொல்லைக் கேட்க<br/>
(நேரிசை வெண்பா)<br/>
தலைஇய நற்கருமஞ் செய்யுங்கால் என்றும்<br/>
புலையர்வாய் நாள்கேட்டுச் செய்யார் - தொலைவில்லா<br/>
அந்தணர்வாய்ச் சொல்கேட்டுச் செய்க அவர் வாய்ச்சொல்<br/>
என்றும் பிழைப்ப தில்லை.
</p>
<p>
சான்றோர் அவையில் குறும்பு முதலியன செய்யாமை<br/>
(இன்னிசைச் சிந்தியல் வெண்பா)<br/>
மன்றத்து நின்று உஞற்றார் மாசுதிமிர்ந் தியங்கார்<br/>
என்றும் கடுஞ்சொல் உரையார் இருவராய்<br/>
நின்று உழியும் செல்லார் விடல்.
</p>
<p>
ஐயம் இல்லாத அறிவினர் செய்கை<br/>
(இன்னிசை வெண்பா)<br/>
கைசுட்டிக் கட்டுரையார் கால்மேல் எழுத்திடார்<br/>
மெய்சுட்டி இல்லாரை உள்ளாரோடு ஒப்புரையார்<br/>
கையில் குரவர் கொடுப்ப இருந்துஏலார்<br/>
ஐயமில் காட்சி யவர்.
</p>
<p>
பொன்னைப் போல் காக்கத் தக்கவை<br/>
(இன்னிசை வெண்பா)<br/>
தன்னுடம்பு தாரம் அடைக்கலம் தன்னுயிர்க்குஎன்று<br/>
உன்னித்து வைத்த பொருளோ டிவைநான்கும்<br/>
பொன்னினைப் போல்போற்றிக் காத்துய்க்க உய்க்காக்கால்<br/>
மன்னிய ஏதம் தரும்.
</p>
<p>
எறும்பு முதலியவை போல் செயல் செய்தல்<br/>
(இன்னிசை வெண்பா)<br/>
நந்தெறும்பு தூக்கணம் புள்காக்கை என்றிவைபோல்<br/>
தம்கருமம் நல்ல கடைப்பிடித்துத் தங்கருமம்<br/>
அப்பெற்றி யாக முயல்பவர்க்கு ஆசாரம்<br/>
எப்பெற்றி யானும் படும்.
</p>
<p>
சான்றோர் முன் சொல்லும் முறை<br/>
(இன்னிசைச் சிந்தியல் வெண்பா)<br/>
தொழுதாலும் வாய்புதைத் தானும் அஃதன்றிப்<br/>
பெரியார்முன் யாதும் உரையார் பழியவர்<br/>
கண்ணுள்ளே நோக்கி யுரை.
</p>
<p>
புகக் கூடாத இடங்கள்<br/>
(இன்னிசைச் சிந்தியல் வெண்பா)<br/>
சூதர் கழகம் அரவம் அறாக்களம்<br/>
பேதைகள் அல்லார் புகாஅர் புகுபவேல்<br/>
ஏதம் பலவும் தரும்.
</p>
<p>
அறிவினர் செய்யாதவை<br/>
(இன்னிசைச் சிந்தியல் வெண்பா)<br/>
உரற்களத்தும் அட்டிலும் பெண்டிர்கள் மேலும்<br/>
நடுக்கற்ற காட்சியார் நோக்கார் எடுத்திசையார்<br/>
இல்லம் புகாஅர் விடல்.
</p>
<p>
ஒழுக்கத்தினின்று விலகியவர்<br/>
(பஃறொடை வெண்பா)<br/>
அறியாத தேயத்தான் ஆதுலன் மூத்தான்<br/>
இளையான் உயிரிழந்தான் அஞ்சினான் உண்டான்<br/>
அரசர் தொழில்தலை வைத்தான் மணாளனென்ற<br/>
ஒன்பதின்மர் கண்டீர் உரைக்குங்கால் மெய்யான<br/>
ஆசாரம் வீடுபெற் றார்.
</p>
