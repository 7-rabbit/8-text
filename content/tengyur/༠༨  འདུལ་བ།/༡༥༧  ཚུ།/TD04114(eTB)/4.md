།དགེ་སྦྱོང་གཡུལ་འགྱེད་པ་ཞེས་བྱ་བ་ནི་རབ་ཏུ་བྱུང་བ་དག་རྡོལ་ཐབས་འགྱེད་པས་སོ། །ཆར་འབབ་པར་འགྱུར་རོ་ཞེས་བྱ་བ་ནི་རབ་ཏུ་བྱུང་བ་རྡོལ་ཐབས་འགྱེད་པ་ངོ་མཚར་ཆེ་བར་སྣང་བ་ལས་བསམས་སོ། །མེ་མ་དག་  
ཞི་བར་མ་གྱུར་ཅིང་ཅེས་བྱ་བ་ནི་མེ་མ་ཤི་བའོ། །འཇིག་རྟེན་རྒྱང་པན་ཞེས་བྱ་བ་ནི་འཇིག་རྟེན་རྒྱང་པན་པའི་བསྟན་བཅོས་ཀློག་པ་སྟེ་མེད་པར་ལྟ་བ་ཞེས་བྱ་བའི་ཐ་ཚིག་གོ། །འགྱེད་འདོད་ཅེས་བྱ་བ་ནི་རྩོད་པར་འདོད་པའོ། །འགྱེད་པ་ཡོ་བྱད་ཅེས་བྱ་བ་ནི་འགྱེད་པའི་ཚོགས་ཏེ་ཤང་ལང་དང་གཟུ་བོ་ལ་  
སོགས་པའོ། །ཁོ་བོ་ཁྱོད་དང་ལྷན་ཅིག་འགྱེད་པར་མི་འདོད་ཀྱི་ཞེས་བྱ་བ་ནི་ཁོ་བོ་དང་འགྱེད་པས་འདུལ་བ་མ་ཡིན་ནོ་སྙམ་དུ་བསམས་པའོ། །འགྱེད་པ་ལྷག་མ་དང་བཅས་པར་བཏང་ཞེས་བྱ་བ་ནི་དེའི་ཕྱོགས་ཐམས་ཅད་དུ་སུན་མ་ཕྱུང་བར་བཏང་བར་ཞེས་བྱ་བའི་ཐ་ཚིག་གོ། །ཚོགས་ཅན་གཉིས་  
པ་ཞེས་བྱ་བ་ནི་དེ་བཞིན་གཤེགས་པ་ལ་ལྟོས་ནས་ཚོགས་དང་སྤྱོད་པ་གཉིས་པ་ཡིན་ནོ་ཞེས་བྱ་བའི་ཐ་ཚིག་གོ། །ཆོས་ཀྱི་དམག་དཔོན་ཞེས་བྱ་བ་ནི་ལམ་གྱི་ཆོས་དང་བཤད་པའི་ཆོས་ཀྱི་ཡོངས་སུ་འདྲེན་པ་སྟེ་ཡང་དག་པར་རྗེས་སུ་བསྲུང་བའི་ཕྱིར་རོ། །ཆོས་ཀྱི་འཁོར་ལོ་རྗེས་བསྐོར་བ། །  
ཞེས་བྱ་བ་ནི་ལམ་གྱི་མཚན་ཉིད་ཀྱི་ཆོས་ཀྱི་འཁོར་ལོ་དང་པོ་བཅོམ་ལྡན་འདས་ཀྱིས་གདུལ་བའི་རྒྱུད་དག་ལ་འཇུག་པར་མཛད་པ་དེ་ཕྱིས་འདིས་ཡང་འཇུག་པར་བྱེད་པའི་ཕྱིར་རོ། །རིག་པའི་གནས་ཞེས་བྱ་བ་ནི་བསྟན་བཅོས་སོ། །དབྱུག་པའི་རིག་པ་ཞེས་བྱ་བ་ནི་དབྱུག་པ་དག་གིས་བརྡེག་  
པས་སོ༑ །ལུས་ལ་ཆོས་བཤད་ཅེས་བྱ་བ་ནི་ལུས་གནང་བར་བྱ་བའོ། །འདུག་གནས་གཅིག་ཏུ་ཞེས་བྱ་བ་ནི་མང་པོ་དག་གི་གནས་ཐུན་མོང་བ་གཅིག་ཏུའོ། །གདུགས་ཚོད་ཡོལ་ཞེས་བྱ་བ་ནི་ཟན་གྱི་དུས་ལས་སོ། །པུས་འཁྱུད་ཅེས་བྱ་བ་ནི་རྐེད་ཆིངས་སོ། །དེར་གནས་ཤིང་ཞེས་བྱ་བ་ནི་ནུབ་  
གཉིས་པར་རོ། །དེར་གནས་པ་ལ་ཉེས་བྱས་སུ་འགྱུར་ཞེས་བྱ་བ་ནི་གནས་པ་ཙམ་གྱིས་ལོངས་སྤྱོད་ཡོངས་སུ་རྫོགས་པར་མི་འགྱུར་བས་ཉེས་བྱས་སུ་འགྱུར་རོ། །དེར་ཟ་བ་ལ་ལྟུང་བྱེད་དུ་འགྱུར་ཞེས་བྱ་བ་ནི་ཟ་བས་ལོངས་སྤྱོད་ཡོངས་སུ་རྫོགས་པའི་ཕྱིར་དངོས་གཞི་ཉིད་དོ། །ཚོགས་ཀྱི་ཞེས་བྱ་བ་  
  
༄༅། །ནི་ཚོགས་ཀྱི་འདུག་གནས་ཏེ་རབ་ཏུ་བྱུང་བའི་ཚོགས་ཁ་ཅིག་རྣམ་པར་བཅད་པ་ལ་ཕུལ་བའི་འདུག་གནས་ཡིན་ན་ཐུན་མོང་མ་ཡིན་པའི་ཕྱིར་དེ་ལ་མི་མཐུན་པར་མི་འགྱུར་བས་ལྟུང་བ་མེད་དོ། །ཉེ་དུའི་ཞེས་བྱ་བ་ནི་ཉེ་དུས་བྱེད་དུ་བཅུག་པའི་འདུག་གནས་ཏེ། དེ་ལ་བདག་ཉིད་ཡིན་  
པའི་ཕྱིར་དེ་ལ་མི་མཐུན་པར་མི་འགྱུར་བས་ལྟུང་བ་མེད་དོ། །སྦྱིན་བདག་ན་རེ་དེ་ཉིད་དུ་འདུག་ཤིག་ཅེས་ཟེར་བ་ལ་ལྟུང་བ་མེད་དོ། །དེར་སྦྱིན་བདག་གིས་མགྲོན་དུ་བོས་ན་དེ་དེར་གང་ཟག་ཉིད་དུ་འགྱུར་བས་ཐུན་མོང་པའི་ཕྱིར་ལྟུང་བ་མེད་དོ། །འདུག་གནས་སུ་ཟ་བའི་ལྟུང་བྱེད་དེ་སུམ་ཅུ་གཉིས་  
པའི་ཚིག་རྣམ་པར་བཤད་པ་རྫོགས་སོ།། །།རྩུབ་པའི་རི་ཞེས་བྱ་བ་ནི་རི་རྩུབ་མོ་མི་མཉམ་པ་སྟེ་དེས་ནི་བྱང་ལམ་གྱི་རི་རྩུབ་མོ་དག་གི་ཉེས་པ་བརྗོད་དོ། །འདིར་རྒྱུ་བསྟན་པའི་ཕྱིར། རྩུབ་པའི་རི་དག་ཇི་བཞིན་དུ། །རི་ལ་འཁོད་པའང་དེ་བཞིན་ནོ། །ཞེས་བྱ་བ་གསུངས་ཏེ། འདིས་ནི་བྱང་  
ལམ་གྱི་རི་རྩུབ་པོ་དག་ཇི་ལྟ་བ་བཞིན་དུ་རི་ལ་འཁོད་པའི་མི་དག་ཀྱང་དེ་བཞིན་ནོ་ཞེས་བྱང་ལམ་པའི་ཚོང་པ་དག་ལ་མཛའ་གཅུགས་ཀྱི་འཇམ་པ་ཉིད་མེད་པར་བསྟན་ཏོ། །བཅོས་མེད་མཛའ་གཅུགས་ཅན་ཉིད་ཡིན་པར་བསྟན་པའི་ཕྱིར། རི་ལ་འཁོད་པ་དང་པོར་ནི། །གསེར་དག་བདར་བ་ཇི་  
བཞིན་ཏེ། །ཞེས་བྱ་བ་གསུངས་ཏེ། རི་ལ་འཁོད་པའི་མི་བྱང་ལམ་པ་རི་ཁྲོད་པ་དག་ནི་དང་པོ་མཐོང་བའི་ཚེ་ན་གསེར་བཟང་བདར་གྱིས་བདར་བ་མཛེས་ཤིང་འོད་ཆགས་པ་བཞིན་དུ་ཚིག་འཇམ་པ་དང་ལུས་ཀྱི་ཚུལ་གུས་པར་སྟོན་ཏོ། །མི་ལ་འཚེ་བ་རྣམ་བརྟགས་ན། །རི་དག་ཇི་ལྟར་དེ་བཞིན་ནོ།།  
ཞེས་བྱ་བ་ནི་བྱང་ལམ་པའི་ཚོང་པ་ཁ་བྱམས་ཤིང་སྙིང་སྡང་བའི་མི་ལ་འཚེ་བ་དག་ནི་གཞན་གྱིས་བག་ཕབ་སྟེ་རང་བཞིན་ཇི་འདྲ་བ་རྣམ་པར་བརྟགས་ན་རི་དག་བརྐོས་ཤིང་བརྟགས་ན་ནང་ན་དབྱིག་ལ་སོགས་པའི་སྙིང་པོ་ཇི་ཡང་མེད་དོ། །ས་རྡུལ་དང་རྡོ་བ་ལ་སོགས་པ་བྱུང་བ་བཞིན་དུ་མཛའ་  
གཅུགས་ཀྱི་གཟུགས་མད་དོ་ཞེས་བྱ་བའི་ཐ་ཚིག་གོ། །ཐབ་སྣོད་ལྟ་བུ་ཞེས་བྱ་བ་ནི་སྣོད་ཆེན་པོ་སྟེ་ཐབས་ཀྱི་སྒྱེད་པོ་ལ་གཟུགས་པའི་སྣོད་ཆེན་པོ་དང་འདྲ་བའི་ལྷུང་བཟེད་ཚད་ལས་འདས་པ་ཆེ་བར་ཞེས་བྱ་བའི་ཐ་ཚིག་གོ། །ཉེ་འཁོར་ཐིབས་པོ་ཞེས་བྱ་བ་ནི་ཁོར་ར་ཁོར་ཡུག་ན་ཚང་ཚིང་ལ་སོགས་པ་  
  
།གཡར་ཞེས་བྱ་བ་ནི་བཀྲ་མི་ཤིས་པ་ཞེས་བྱ་བའི་ཐ་ཚིག་གོ། །བུ་མོས་ཡོངས་སུ་དུབ་པ་ཞེས་བྱ་བ་ནི་བུ་མོས་སྐྱོ་བའོ། །དེས་ཚིགས་སུ་བཅད་པ་དག་སྨྲས་པ་ཞེས་བྱ་བ་ལ་སོགས་པ་ལ། རྒྱ་སྐྱེགས་ཤིང་གི་སོ་ཤིང་བྱེད་པ་དང། ནུབ་ཏུ་སྔས་  
བསྟན་ཏེ་ཉལ་བ་དང། ཤིན་ཏུ་གཉིད་ཆེ་བ་ཞོ་འཐུང་བ་དང། ཆུང་མ་གཡས་ཞར་ལེན་པར་བྱེད་པ་ན་དེ་དག་ནི་བཀྲ་མི་ཤིས་པ་ཡིན་པའི་ཕྱིར་ལྷ་ཆེན་པོ་ཞི་བའང་གནས་ནས་ཉམས་ཤིང་དྲུངས་ནས་འབྱིན་པར་འགྱུར་ན་གཞན་དག་ལྟ་སྨོས་ཀྱང་ཅི་དགོས་ཞེས་བྱ་བའི་ཐ་ཚིག་གོ། །འགོག་ལ་འགོག་  
བྱེད་བབ་པ་དང། །རྡོ་ལ་ལྕགས་ནི་བབ་པ་ལྟར། །ཞེས་བྱ་བ་ནི་དཔེ་སྟེ། ཇི་ལྟར་ཆོམ་རྐུན་པ་ལ་ལམ་འགོག་པར་བྱེད་པ་ལ་ཆོམ་རྐུན་པ་ལས་འགོག་པར་བྱེད་པ་གཞན་བབ་པ་ན་གང་རྒྱལ་གང་ཕམ་པར་ཐེ་ཚོམ་ཟ་བ་དང། རྡོ་ལ་ལྕགས་བབ་པ་ན་གང་གང་གིས་ཆོམས་ཐེ་ཚོམ་ཟ་བ་  
ལྟར་རོ༑ །ཁྱོད་ཀྱང་ཆུང་མ་གསོད་བྱེད་མ། །དེ་ཡང་གཡས་ཞར་ཡིན་པས་ན། །ཁྱེད་གཉིས་གང་རྒྱལ་གང་ཕམ་ལྟའོ། །ཞེས་བྱ་བ་ནི་དོན་དེ་དཔེ་དེ་བཞིན་དུ་ཁྱོད་ཀྱང་ཆུང་མ་གསོད་པར་བྱེད་པ་ཡིན་ལ། བུ་མོ་དེ་གཡས་ཞར་ཡིན་པས་ན་ཁྱོད་གཉིས་འདུས་ན་གང་གསོན་གང་འཆི་བ་ཐེ་ཚོམ་  
གྱི་གནས་སུ་འགྱུར་རོ་ཞེས་བྱ་བའི་ཐ་ཚིག་གོ། །འབྲས་ཐུག་པོ་ཆེ་དྲུས་པ་སྐམ་པོ་ཡུལ་མ་ག་དྷཱའི་བྲེའུ་ཆུང་གང་ལ་ནི་འབྲས་ཐུག་པོ་ཆེ་དྲུས་པ་སྐམ་པོ་མ་ག་དྷཱའི་སྲང་བཅུ་དྲུག་སྟེ། ཡུལ་མ་ག་དྷཱའི་སྲང་གཅིག་ལ་བོད་ཀྱི་སྲང་གཉིས་ཡོད་དོ། །བོད་ཀྱི་སྲང་ཚད་དུ་བརྩི་བ་ནི་སུམ་ཅུ་རྩ་གཉིས་  
ཡོད༑ །ཕུལ་ཚད་དུ་བརྩི་བ་ནི་བདུན་ཕུལ་དོ་དང་ཁྱོར་གང་ཡོད་དོ། །མ་ག་དྷཱའི་བྲེའུ་ཆུང་དོ་ལ་ནི་དེ་ཉིས་འགྱུར་ཡོད་དོ། །བཙོས་པ་ཞེས་བྱ་བ་ནི་འབྲས་སྐམ་བཙོས་པའི་ཆན་ནོ། །སྲན་ཚོད་དང་བཅས་ཚོང་མ་དང་བཅས་པ་བླུགས་ན་ཞེས་བྱ་བ་ནི་འདི་ལྟར་ཚོད་མ་མང་བ་ཡིན་མོད་ཀྱི། འོན་ཀྱང་ཚོད་མ་  
ཇི་ཙམ་གྱིས་འབྲས་ཆན་སྤགས་ནུས་པ་དེ་ཙམ་ཁོ་ནའི་ཚོད་མ་འདིར་གཟུང་གི་ལྷག་མ་ནི་མ་ཡིན་ནོ། །སྲན་ཚོད་དང་བཅས་ཞེས་བྱ་བ་ནི་གཤེར་ཚོད་དང་བཅས་པའོ། །ཚོད་མ་དང་བཅས་ཞེས་བྱ་བ་ནི་ཤོལ་ཚོད་ལ་སོགས་པ་སྔོ་ཚོད་ཀྱི་བྱ་ན་དང་བཅས་པའོ། །ཁའི་ཆའི་མཐའ་ཁོ་ན་ནས་ཞེས་བྱ་བ་  
  
༄༅། །ནི་ལྷུང་བཟེད་ཀྱི་ཁའི་ཆའི་མཐའ་ཁོ་ན་ནས་ནང་རོལ་གྱི་ཞབས་ལ་སོགས་སུའོ། །མཐེ་བོའི་ལྟོ་གང་གིས་མི་རག་པ་ཞེས་བྱ་བ་ལ། མཐེ་བོའི་ལྟོ་གང་ཞེས་བྱ་བ་ནི་མཐེ་བོའི་ཚིགས་དང་པོའི་ཕྱོགས་གཅིག་ནས་བརྩམས་ཏེ་ཚིགས་དེ་ཉིད་ཀྱི་ཕྱོགས་གཅིག་གི་བར་ནི་མཐེ་བོའི་ལྟོ་སྟེ་  
མཐེ་བོའི་ཞེང་ཆད་ཀྱི་སོར་གཅིག་གི་ཚད་ཀྱིས་ཁའི་ཆའི་མཐའ་ཁོ་ན་ནས་ཟས་ལ་མི་རེག་མི་ཐུག་ཅེས་བྱ་བའི་ཐ་ཚིག་གོ། །འདི་སྐད་བསྟན་ཏེ་དགེ་སློང་གི་ལྷུང་བཟེད་ཆེ་ཚད་བྱིན་གྱིས་བརླབ་ཏུ་རུང་བ་ནི་འབྲས་ཐུག་པོ་ཆེ་དྲུས་པ་སྐམ་ཡུལ་མ་ག་དྷཱའི་བྲེའུ་ཆུང་དོ་བཙོས་པའི་ཆན་དེའི་རྐྱེན་གྱི་ཚོད་མ་  
གང་ཡང་རུང་བ་དང་བཅས་པ་བླུགས་ན་མཐེ་བོའི་སོར་གཅིག་གིས་མ་གང་བ་ཡིན་ནོ། །ལྷུང་བཟེད་ཆུང་ཚད་ནི་དེའི་ཕྱེད་ཤོང་བའོ། །ལྷུང་བཟེད་འབྲིང་ཚད་ནི་དེ་གཉིས་ཀྱི་བར་གང་ཡང་རུང་བ་ཤོད་པའོ། །དགེ་སློང་གིས་ཅི་ཙམ་དུ་བྲེའུ་ཆུང་ཕྱེད་དང་ལྔ་ལས་ལྷག་པའི་བསོད་སྙོམས་ལེན་ན་  
ཐམས་ཅད་བུ་ལྟུང་བྱེད་དུ་འགྱུར་རོ་ཞེས་བྱ་བ་ནི་ལྷང་བཟེད་གང་ངམ་གཉིས་སམ་གསུམ་མམ་ལྷག་པ་ཞེས་བྱ་བ་ནི་སྤྱིའི་ཚད་ཡིན་ཏེ་འབྲས་ཐུག་པོ་ཆེ་སྐམ་ཡུལ་མ་ག་དྷཱའི་བྲེའུ་ཆུང་ཕྱེད་དང་ལྔ་བཙོས་པའི་ཆ་ཚོད་མ་མ་གཏོགས་པ་ལས་ལྷག་པའི་བསོད་སྙོམས་ནི་ལྟུང་བྱེད་འདིའི་དངོས་གཞིའི་  
བྱེད་པ་པོའོ་ཞེས་བྱ་བར་སྦྱར་རོ། །ཚོད་མ་ནི་མ་གཏོགས་པ་སྟེ། དགེ་སློང་ཇི་སྙེད་ཡོད་ཀྱང་རུང་འབྲས་ཐུག་པོ་ཆེ་སྐམ་ཡུལ་མ་ག་དྷཱའི་འབྲུ་ཆུང་ཕྱེད་དང་ལྔ་བཙོས་པའི་ཆན་ཚོད་མ་མ་གཏོགས་པ་དེ་ལས་ལྷག་པའི་བསོད་སྙོམས་ལེན་ན་ཐམས་ཅད་དུ་ལྟུང་བྱེད་དུ་འགྱུར་རོ། །སྦྱིན་བདག་གིས་ཅི་  
བདེར་བྱས་པ་ཞེས་བྱ་བ་ནི་བསམ་མི་དགོས་པར་བྱ་བའི་ཐ་ཚིག་གོ། །བསླབ་པའི་གཞི་འདི་ནི་ཚོད་མི་ཤེས་པ་ཉིད་དགག་པའི་ཕྱིར་བཅའ་བ་མཛད་དོ། །ལྷུང་བཟེད་དོ་གསུམ་ཙམ་ལས་ལྷག་པར་ལེན་པའི་ལྟུང་བྱེད་དེ་སུམ་ཅུ་གསུམ་པའི་ཚིག་རྣམ་པར་བཤད་པ་རྫོགས་སོ།། །།སྟན་  
གཅིག་པའི་ཟས་ཞེས་བྱ་བ་ནི་གནས་བཏང་བའི་མཚན་ཉིད་ཀྱིས་སྤང་པ་མ་བྱས་པར་བཟའ་བའོ། །སྙིང་ལས་ཆུང་ངུ་ཞེས་བྱ་བ་ནི་བྱ་བ་ཉུང་བ་ཉིད་གྱིས་མངོན་པར་བརྩོན་པའོ། །ཚོར་བ་ཞེས་བྱ་བ་ནི་ཉམས་སུ་མྱོང་བའོ། །སྤངས་ཞེས་བྱ་བ་ནི་ཟས་ཡོངས་སུ་བཏང་བའོ། །ཇི་ཅམ་གྱིས་ཆོག་པ་  
  
།ཟས་བརྩམས་པ་ཞེས་བྱ་བ་ནི་ཟས་བཟའ་བར་བརྩམས་པའོ། །ཆུ་བཞིན་དུ་སྤོང་ཞེས་བྱ་བ་ནི་མཐར་གྱིས་ཆུའི་རྒྱུན་འབབ་པའི་ཚུལ་གྱིས་ལོ་མ་ལ་སོགས་པ་གང་དང་གང་འོང་བ་དེ་དང་དེས་སྤོང་བར་བྱེད་པ་ཞེས་བྱ་བའི་ཐ་ཚིག་གོ། །སྐམ་ཚོད་ཅེས་བྱ་བ་ནི་ཚོད་མ་ཁུ་བ་མེད་པའོ།།  
བཅའ་བ་ལྔ་པོ་དག་གིས་ནི་སྤང་བར་མི་འགྱུར་ལ་ཞེས་བྱ་བ་ནི་བཅའ་བ་ལྔ་པོ་དག་ལ་ནི་ཟས་ཉིད་ཡོངས་སུ་རྫོགས་པ་མེད་པའི་ཕྱིར་ཟས་མ་ཡིན་པ་སྤངས་པས་ཟས་སྤངས་བར་མི་འགྱུར་བའི་ཕྱིར་བཅའ་བ་ལྔ་པོ་དག་ལ་ནི་སྤངས་པ་མེད་དོ། །བཟའ་བ་ལྔ་པོ་དག་གིས་ནི་སྤང་བར་འགྱུར་ཞེས་བྱ་བ་ནི་གཙོ་  
བོ་སྤངས་པས་གཙོ་བོ་མ་ཡིན་པ་ཡང་སྤང་བར་འགྱུར་བའི་ཕྱིར་བཟའ་བ་ལྔ་པོ་དག་སྤངས་ནས་བཅའ་བ་ལྔ་པོ་འཆའ་ན་ལྟུང་བྱེད་དུ་འགྱུར་རོ་ཞེས་བྱ་བའི་ཐ་ཚིག་གོ། །བཅའ་བ་ལྔ་པོ་འཆོས་ནས་ནི་བཟའ་བ་ལྔ་པོ་དག་བཟའ་བར་བྱའི་ཞེས་བྱ་བ་ནི་བཅའ་བ་དག་མ་སྤངས་པའི་ཕྱིར་རོ། །  
བཅའ་བ་དག་ནི་བཅའ་བར་མི་བྱ་སྟེ། སྤངས་པའི་ཕྱིར་རོ་ཞེས་དོན་གྱི་ཤུགས་ཀྱིས་བསྟན་ཏོ། །བཟའ་བ་ལྔ་པོ་དག་ཟོས་ནས་ནི་བཅའ་བ་ལྔ་པོ་དག་བཅའ་བར་མི་བྱའོ་ཞེས་བྱ་བ་ནི་བཟའ་བ་གཙོ་བོ་སྤངས་པས་བཅའ་བ་གཙོ་བོ་མ་ཡིན་པ་ཡང་སྤངས་པའི་ཕྱིར་རོ། །བཟའ་བ་དག་ཀྱང་  
བཟའ་བར་མི་བྱ་བར་ཡང་དོན་གྱི་ཤུགས་ཀྱིས་བསྟན་ཏོ། །དེས་བསགས་པ་ཞེས་བྱ་བ་ནི་བཟའ་བ་འབགས་པའོ། །དེ་གོས་པ་ཞེས་བྱ་བ་ནི་བཟའ་བའི་སྣུམ་གྱིས་གོས་པའོ། །ཟས་ཡོད་པ་ཞེས་བྱ་བ་ལ་སོགས་པ་ལ་ཡང་བ་ཞེས་བྱ་བ་ནི་འདིར་ཟས་ལ་སོགས་པ་སྣང་བའི་སྤྱོད་ཡུལ་  
ན་ཡོད་པ་ཡིན་པར་ཤེས་པར་བྱའོ། །ཀུན་དུ་བརྩམས་པ་ཞེས་བྱ་བ་ནི་མ་བླངས་པ་དང་ཟས་སྤྱི་སྤུངས་ལ་སོགས་པར་གཞག་པས་སྟོབས་པར་བྱེད་ཅེས་བྱ་བའི་ཐ་ཚིག་གོ། །སྤངས་པ་ཞེས་བྱ་ཐ་ཚིག་གོ། །ཟས་མེད་པ་ཞེས་བྱ་བ་ལ་སོགས་པ་ལ་ཟས་ལ་ཐ་ཚིག་གོ། །ཟས་མེད་པ་ཞེས་བྱ་བ་  
ལ་སོགས་པ་ལ་ཟས་ལ་སོགས་པ་མེད་ན་དོན་མེད་པས་སྤངས་ཀྱང་མ་སྤངས་པ་ཉིད་ཡིན་ནོ། །སྤངས་པ་མེད་པ་ཞེས་བྱ་བ་ནི་གནས་བཏང་བ་མེད་ན་སྤངས་པར་མི་འགྱུར་བས་མ་སྤངས་པ་ཡིན་ནོ། །རུང་བ་སྤོང་བར་བྱེད་པ་ཞེས་བྱ་བ་ལ་སོགས་པ་ལ་རུང་བ་ཞེས་བྱ་བ་ནི་བཟར་རུང་བའི་རྫས་ཀྱི་ངོ་  
  
༄༅། །བོ་ཉིད་སྟོན་པའོ། །སྩོག་འཇོག་མ་བྱས་པ་ཞེས་བྱ་བ་ནི་གཡོས་བྱས་པའི་རྫས་བཟར་རུང་བ་ཉིད་སྤངས་ན་སྤངས་པ་ཡིན་གྱི་བཟར་མི་རུང་བ་ཉིད་ཀྱིས་ནི་སྤངས་པར་མི་འགྱུར་རོ་ཞེས་བྱ་བའི་ཐ་ཚིག་གོ། །ཚིག་ལྷག་མ་མེད་པ་ཞེས་བྱ་བ་ལ་སོགས་པ་ནི་རེ་ཞིག་ཅེས་བྱ་བའི་ཚིག་མེད་པའོ།།  
ཐོང་ཞིག་ཅེས་བྱ་བ་ལ་སོགས་པ་ཚིག་ལྔ་ནི་འཇིག་རྟེན་ལ་གྲགས་པའི་དཔེ་ཡིན་ཏེ་མི་དགོས་སོ། །མི་ལེན་ཏོ་ཞེས་བྱ་བ་ལ་སོགས་པས་ཀྱང་སྤངས་པར་ཤེས་པར་བྱའོ། །བྱིན་ཅིག་ཅེས་བྱ་བ་གཞན་ལ་བྱིན་ཅིག་ཅེས་གཏོང་བར་བྱེད་པ་ཡིན་གྱི་བདག་ཉིད་ལ་བྱིན་ཅིག་ཅེས་བྱ་བ་ནི་མ་ཡིན་པར་ཤེས་པར་  
བྱའོ༑ །ཡང་དགེ་སློང་གང་ཞེས་བྱ་བ་ལ་སོགས་པ་ལ་ཟས་ཟོས་ཟིན་ཅིང་ཞེས་བྱ་བ་ནི་ཟས་ཟོས་ཟིན་པ་ལས་གཞན་ལས་སྤངས་པར་མི་འགྱུར་རོ་ཞེས་བྱ་བའི་ཐ་ཚིག་གོ། །སྤངས་པ་ལས་ཞེས་བྱ་བ་ནི་ཟས་ཟོས་ཟིན་ཀྱང་སྤངས་པ་ཉིད་ལ་ཉེས་པ་མེད་དོ་ཞེས་བྱ་བར་དགོངས་པའོ། །བྱ་རོག་གི་སྒྲ་འབྱིན་པ་ཞེས་  
བྱ་བ་ནི་བྱ་རོག་གི་སྐྲོད་རད་ཀྱི་སྒྲའོ། །ལྷག་པོར་ཞེས་བྱ་བ་ནི་ལྷག་མར་བྱས་བཞིན་བོར་བ་སྟེ། ལྷག་བོར་བྱེད་པའི་དགེ་སློང་གིས་ཟོས་པའི་ལྷག་བོར་བ་ནི་ལྷག་བོར་བ་ཞེས་བྱའོ། །ཡོངས་སུ་རྫོགས་ཤིང་མཐར་ཐུག་པར་བྱས་པ་ཞེས་བྱ་བ་ནི་ཚིམ་ཞིང་བྱ་བ་རྫོགས་པར་བྱས་པའོ། །ཁམ་གཉིས་  
སམ་གསུམ་ཟོས་ནས་ཞེས་བྱ་བ་ནི་ལྷག་མ་ཉིད་ལ་འདོད་པ་ཆེ་བ་ལ་སོགས་པ་རྣམ་པར་གཅད་པ་བསྒྲུབ་པའི་ཕྱིར་རོ། །བཟའ་བར་མི་བྱ་བར་ཞེས་བྱ་བ་ནི་ཡིད་ཀྱིས་སྤངས་པའི་ཕྱིར་ཉེས་བྱས་སུ་འགྱུར་ན་མི་རུང་ངོ་ཞེས་བྱ་བའི་ཐ་ཚིག་གོ། །ལག་པར་བྱིན་ནས་ཞེས་བྱ་བ་ནི་ལྷག་པོར་ཉིད་  
བསྒྲུབ་པའི་ཕྱིར་རོ། །རྒྱུ་ལྔས་ལྷག་པོར་མ་བྱས་པར་བརྗོད་པར་བྱ་སྟེ་ཞེས་བྱ་བ་ལ་སོགས་པ་ལ་མཚམས་ཀྱི་ཕྱི་རོལ་དུ་ཞེས་བྱ་བ་ནི་ཆུ་དང་ནམ་མཁའ་ལ་སོགས་པས་བར་དུ་ཆོད་པའི་ཕྱིར་རོ། །མི་འཐོབ་པའི་ཕྱོགས་སུ་ཞེས་བྱ་བ་ནི་ནམ་བླང་བའི་ཡུལ་མ་ཡིན་པའི་ཕྱིར་རོ། །རྒྱབ་ནས་དང། གློ་  
ནས་ཞེས་བྱ་བ་གཉིས་ནི་མདུན་ན་འདུག་པ་མ་ཡིན་པའི་ཕྱིར་རོ། །སྤྱོད་ལམ་ལས་ཉམས་པ་ཞེས་བྱ་བ་ནི་ཙོག་པུ་མ་ཡིན་པའི་ཕྱིར་ཏེ་ལྷག་མ་སྦྱིན་པའི་ཡུལ་མ་ཡིན་པའི་ཕྱིར་དེ་དག་ལྷག་བོར་མི་འཆགས་སོ། །ལྷུང་བཟེད་ཀྱི་གཞིར་ཞེས་བྱ་བ་ནི་ལྷུང་བཟེད་ཀྱི་སྣོད་དང་བྱུག་རིས་ལ་སོགས་  
  
།གཅིག་གིས་ལྷག་བོར་བྱས་པ་མང་པོ་དག་གིས་བཟའ་བར་བྱ་སྟེ་ཞེས་བྱ་བ་ནི་ཚངས་པ་མཚུངས་པར་སྤྱོད་པ་  
རྣམས་ནི་ཆོག་གཅིག་པའི་ཕྱིར་རོ། །ལྷག་བོར་མ་བྱས་པར་ཞེས་བྱ་བ་ནི་ལྷག་མ་དང་པོར་བ་ཉིད་ནི་ལྷག་པོར་ཏེ་གང་ལ་མ་བྱས་པ་ནི་ལྷག་བོར་མ་བྱས་པ་སྟེ། ལྷག་མ་བྱས་ཤིང་མ་བོར་བའོ། །ལྷག་མར་བྱས་ཤིང་ཞེས་བྱ་བ་ནི་ཁ་ཆུ་དང་འདྲེས་པའོ། །མ་བོར་བ་ཞེས་བྱ་བ་ནི་བསམ་པས་ཡོངས་  
སུ་མ་བཏང་བར་རོ། །ཡོངས་སུ་མ་བཏང་བར་ཞེས་བྱ་བ་ནི་བྱ་བར་ཡོངས་སུ་མ་བཏང་བར་རོ། །སྐྱོ་མ་ཞེས་བྱ་བ་ནི་ཕྱེས་བཏབ་པའོ། །མགུལ་དུ་བཏུང་བ་ལ་ནི་སྤངས་པ་མེད་དོ་ཞེས་བྱ་བ་ནི་སྐོམ་དུ་བཏུང་བ་ལ་དུས་ངེས་པ་མེད་པའི་ཕྱིར་ཏེ། སྤངས་ཀྱང་ཡང་ཉི་མ་གཞན་བཞིན་དུ་བཏུང་དུ་རུང་ངོ་  
ཞེས་བྱ་བའི་ཐ་ཚིག་གོ། །སྟན་གཅིག་པའི་ཟས་ཀྱི་ལྟུང་བྱེད་དེ་སུམ་ཅུ་བཞི་པའི་ཚིག་རྣམ་པར་བཤད་པ་རྫོགས་སོ།། །།ཤན་པའི་གནས་སུ་བཏང་བ་ཞེས་བྱ་བ་ནི་ཤན་པའི་གནས་ཞེས་བྱ་བ་ནི་ཕྱུགས་གསོད་པའི་སྲང་ངོ། །དེར་བཏང་བ་ནི་དེར་བཀྱེ་བའོ། །དེས་བླའི་རབ་ཏུ་བྱུང་  
ཞིང་རྫོགས་པར་བསྙེན་པར་བྱས་ནས་འདོམས་པར་མི་བྱེད་རྗེས་སུ་སྟོན་པར་མི་བྱེད་པ་ནི་མི་རུང་ངོ་ཞེས་བྱ་བ་ནི་རབ་ཏུ་ཕྱུང་རྫོགས་པར་བསྙེན་པར་བྱས་ནས་འདོམས་པར་མི་བྱེད་རྗེས་སུ་སྟོན་པར་མི་བྱེད་པ་ནི་གཞན་མི་དགེ་བ་བཅུའི་ལས་ཀྱི་ལམ་འཁོར་དང་བཅས་པ་དག་ལ་ངེས་པར་སྦྱར་  
བས་དེ་བཞིན་གཤེགས་པའི་བསྟན་པ་བླ་ན་མེད་པ་སྒོ་ལོག་པར་འཇུག་ཏུ་བཅུག་པས་མི་རུང་གི་དེ་བས་སྔ་མ་ཆེས་བླའོ་ཞེས་བྱ་བའི་ཐ་ཚིག་གོ། །ཁྱོད་ཉིད་ལྟུང་བ་དང་བཅས་པར་འགྱུར་བ་ཞེས་བྱ་བ་ནི་གཡོ་བྱེད་པའི་ཕྱིར་རོ་ཞེས་བྱ་བར་བསམས་སོ། །དུས་ཀྱིས་སྟོབས་ཞེས་བྱ་བ་ནི་ཚིག་ལ་མངོན་  
བར་ཞེན་པས་སྟོབས་པར་བྱེད་ཅེས་བྱ་བའི་ཐ་ཚིག་གོ། །དེའི་ངག་གི་རྣམ་པར་རིག་བྱེད་ཀྱི་དུས་ལ་ལྟུང་བྱེད་དུ་འགྱུར་བར་ཤེས་པར་བྱའོ། །སྤངས་པ་ལ་སྟོབས་པའི་ལྟུང་བྱེད་དེ་སུམ་ཅུ་ལྔ་པའི་ཚིག་རྣམ་པར་བཤད་པ་རྫོགས་སོ།། །།ཀུན་དགའ་ར་བའི་ནང་ཞེས་བྱ་བ་ནི་གཙུག་  
  
༄༅། །ལག་ཁང་གི་ནང་ངོ། །འདུས་ཤིང་ཟབ་ཞེས་བྱ་བ་ནི་དགེ་སློང་གི་ཚོགས་གསུམ་ལ་སོགས་པ་དང། དགེ་འདུན་ལས་ཐ་དད་པར་ཟ་བ་སྟེ་བཟའ་བར་བྱ་བ་བཟའ་ཞེས་བྱ་བའི་ཐ་ཚིག་གོ། །འདུས་པ་ཆེན་པོ་ཞེས་བྱ་བ་ནི་སྟོང་ལ་སོགས་པའི་གྲངས་ཀྱི་སྐྱེ་བོ་མང་པོ་འདུས་པའོ། །ཀུན་དུ་  
འཚོ་དག་ལས་ཕྲོགས་ཏེ་བཅོམ་ལྡན་འདས་ཀྱི་ཉན་ཐོས་དགེ་འདུན་ལ་ཕུལ་ལོ་ཞེས་བྱ་བ་ནི་དགྲ་བཅོམ་པའི་བློས་ཕུལ་བ་ཡིན་པས། ཀུན་དུ་འཚོ་དག་ལ་དགྲ་བཅོམ་པ་མེད་པའི་ཕྱིར་དང། དགེ་འདུན་ལ་ཡོད་པའི་ཕྱིར་རོ་སྙམ་དུ་བསམས་པའོ། །ན་བ་དུས་སོ་ཞེས་བྱ་བ་ལ་སོགས་པ་ལ། ན་བ་དང་  
ལས་དང། ལམ་དང། གྲུར་ཞུགས་པའི་དུས་དག་ལ་ནི་ཕོངས་པར་གྱུར་པའི་ཕྱིར་ལྟུང་བ་མེད་དོ། །འདུས་པ་ཆེན་པོའི་དུས་ལ་ནི་སྦྱིན་པ་པོ་རྣམས་ཀྱི་བསོད་ནམས་ཀྱི་སྒོ་ཡིན་པའི་ཕྱིར་དང། ཕན་ཚུན་ཉིད་ཀྱིས་ཕོངས་པའི་དུས་ཡིན་པའི་ཕྱིར་ལྟུང་བ་མེད་དོ། །དགེ་སྦྱོང་གི་ཟས་སུ་སྟེ་ཞེས་བྱ་བ་  
ནི་མུ་སྟེགས་ཅན་གྱི་ལྟ་བའི་རྣམ་པ་གཅད་པའི་ཕྱིར་དང། བསྟན་པ་ལ་གཞུག་པར་བྱ་བའི་ཕྱིར་ལྟུང་བ་མེད་དོ། །དེ་ཡང་དགེ་སྦྱོང་ཞེས་བྱ་བའི་གྲངས་སུ་འགྲོའོ་ཞེས་བྱ་བ་ནི་འདོད་ཆགས་ལ་སོགས་པ་ཞི་བར་བྱ་བ་དང། རབ་ཏུ་བྱུང་བ་བླངས་པའི་ཕྱིར་རོ། །གཞིའི་གནས་ཞེས་བྱ་བ་ནི་གང་དུ་  
ངེས་པར་ཟ་བའོ། །ཁང་ཁྱིམ་གྱི་གནས་ཞེས་བྱ་བ་ནི་གང་དུ་ཟས་ངེས་པ་མེད་པའོ། །གཞིའི་གནས་སུ་ཟ་བདག་ལ་ཉེས་བྱས་སུ་འགྱུར་རོ་ཞེས་བྱ་བ་ནི་དེ་དག་གི་གནས་སྤོ་བ་མ་བྱས་པའི་ཕྱིར། དངོས་གཞི་མེད་དོ། །ཁང་ཁྱིམ་དུ་ཟ་བ་དག་ལ་ལྟུང་བྱེད་དུ་འགྱུར་རོ་ཞེས་བྱ་བ་ནི་དེ་དག་གི་སྤོ་བ་བྱས་  
པའི་ཕྱིར་རོ། །གསུམ་ཞིང་གཅིག་ལས་བྱེད་པ་ལ་ལྟུང་བ་མེད་པ་ནི་བདག་ཉིད་གསུམ་ལ་སོགས་པ་དང་ལྷན་ཅིག་ཟ་བར་མ་གྱུར་པའི་ཕྱིར་རོ། །གསུམ་རྫོགས་པར་བསྙེན་ཅིང་གཅིག་རྫོགས་པར་མ་བསྙེན་པ་ལ་ལྟུང་བ་མེད་པ་ནི་དགེ་སློང་གི་ཚོགས་འདུས་ཤིང་ཟ་བ་མ་ཡིན་པའི་ཕྱིར་རོ། །  
ཟས་བྲིམ་པར་བྱས་པ་ལ་ལྟུང་བ་མེད་པ་ནི་ཐ་དད་པར་ཟ་བ་མ་ཡིན་པའི་ཕྱིར་རོ། །སྦྱིན་བདག་ན་རེ་གང་དག་འདི་ན་འཁོད་པ་དེ་དག་ལ་སྦྱིན་ནོ་ཞེས་ཟེར་ན་ལྟུང་བ་མེད་དོ་ཞེས་བྱ་བ་ནི་སྦྱིན་བདག་གིས་ངེས་པར་བྱས་ན་རྙེད་པའི་མཚམས་ཐ་དད་པའི་ཕྱིར་གནས་གཅིག་པ་ཉིད་མ་ཡིན་པའི་ཕྱིར་རོ། །འདུས་  
  
། །།འདི་དག་སྐྱེས་པ་གང་དག་གིས་འདི་དག་སྐྱེས་མ་ཐག་གི་ཁ་ལན་ཚྭས་འགེགས་པར་མ་ནུས་པ་དེ་དག་གིས་ཅི་ཐོབ་ཅེས་བྱ་བ་ནི་གལ་ཏེ་བཀང་བར་གྱུར་ན་དེའི་མོད་ལ་ཤི་བར་གྱུར་པས་གནས་སྐབས་འདི་ལྟ་བུ་  
མཐོང་བར་མི་འགྱུར་བས་ལེགས་སོ་སྙམ་དུ་བསམས་པའོ། །བརླ་དབྲག་ཏུ་ཁྲོན་པ་བཅུག་སྟེ་འབྲང་བར་མི་ནུས་པ་དེ་དག་གིས་ཅི་ཐོབ་ཅེས་བྱ་བ་ནི་གལ་ཏེ་བླ་དབྲག་ཏུ་ཁྲོན་པའི་ཁ་གཏད་དེ་འབྲང་བར་གྱུར་པ་དེའི་མོད་ལ་ཤི་བར་གྱུར་པས་གནས་སྐབས་འདི་ལྟར་བུ་མཐོང་བར་མི་འགྱུར་བས་ལེགས་  
སོ་སྙམ་དུ་བསམས་པའོ། །གྲོང་ཁྱེར་གྱི་སྐབ་མོ་ཅན་དག་ཅེས་བྱ་བ་ནི་གྲོང་ཁྱེར་གྱི་མི་དག་སྟེ་གྲོང་ཁྱེར་རྡལ་ན་དེ་དག་ལ་སྐབ་མོའི་ཁྱིམ་ཡོད་པའི་ཕྱིར་རོ། །རྒྱུ་དང་མི་རྒྱུའི་འཇིག་རྟེན་ཞེས་བྱ་བ་ནི་སེམས་ཡོད་པ་དང་སེམས་མེད་འཇིག་རྟེན་དེ་རྒྱུ་བ་དང་གནས་པ་ཞེས་བྱ་བའི་ཐ་ཚིག་གོ། །ཆོས་མངོན་  
བར་རྗོད་པར་བྱེད་ཅེས་བྱ་བ་ནི་མངོན་སུམ་དུ་བྱེ་དཔའོ། །གནས་ལྔ་ཞེས་བྱ་བ་ནི་གཞི་ལྔའོ། །སྦོབས་པ་ཞེས་བྱ་བ་ནི་ཤེས་རབ་ཀྱི་ཀུན་དུ་སྤྱོད་པའོ། །དུས་མ་ཡིན་པར་ཟ་བའི་ལྟུང་བྱེད་དེ་སུམ་ཅུ་བདུན་པའི་ཚིག་རྣམ་པར་བཤད་པ་རྫོགས་སོ།། །།འབྲས་ཆན་གཤེར་བ་ཞེས་བྱ་བ་ནི་འབྲས་ཀྱི་  
འོ་ཐུག་ལ་སོགས་པའོ། །འབྲས་ཆན་སྐམ་པོ་ཞེས་བྱ་བ་ནི་འབྲས་ཆན་ཉི་ཚེའོ། །རླུང་ལྡང་བ་ཞེས་བྱ་བ་ནི་རླུང་ཆེ་བའོ། །ཡུལ་ངན་འབྱུང་བ་ཞེས་བྱ་བ་ནི་ནམ་རྨུས་པ་འམ་ས་འགྲེད་པའོ། །ཆར་པ་འབབ་པ་ཞེས་བྱ་བ་ནི་ཆར་ཆུ་ཞོད་པའོ། །ལྷགས་པ་བྱུང་བ་ཞེས་བྱ་བ་ནི་སྐམ་ལྷགས་ཆེ་བའོ། །སྩོག་  
འཇོག་བྱེད་པ་ཞེས་བྱ་བ་ནི་རང་ཉིད་ཀྱིས་ལེགས་པར་བླངས་ཏེ་སྩོགས་པའོ། །སྩོག་འཇོག་བྱས་པ་རྣམ་པ་གཉིས་ཏེ་ཞེས་བྱ་བ་ནི་ཟས་ཀྱི་དུས་རྣམ་པ་གཉིས་ལས་ཡོལ་བ་ལས་སྩོག་འཇོག་བྱས་པ་རྣམ་པ་གཉིས་སུ་འགྱུར་རོ། །ལྷུང་བཟེད་ལ་སོགས་པ་སྩོག་འཇོག་བྱས་པས་འབགས་པ་ཟ་ན་  
ཐམས་ཅད་དུ་ཉེས་བྱས་སུ་འགྱུར་ཞེས་བྱ་བ་ནི་བཅའ་བ་དང། བཟའ་བ་ལ་སོགས་བྱས་པས་འབགས་པ་ཟ་ནའོ། །འདིས་ཡང་ལྷུང་བཟེད་ལ་སོགས་པ་ལ་བཅའ་བ་དང། བཟའ་བ་སྩོག་འཇོག་བྱས་པས་འབགས་པ་མགུལ་དུ་མིད་པར་མི་མངོན་པ་ལ་དངོས་གཞིའི་གནས་སུ་ཉེས་བྱས་སུ་གསུངས་སོ། །ཁ་ཅིག་  
  
༄༅། །འདི་ལ་དངོས་གཞི་ཉིད་དུ་འདོད་པ་ནི་ལྷུང་བཟེད་ལ་སོགས་པ་ལ་བཅའ་བ་དང་བཟའ་བ་སྩོག་འཇོག་བྱས་པས་འབགས་པས་མགུལ་དུ་མིད་པ་ལས་བསམས་ཏེ་སྨྲ་བ་ཡིན་ནོ། །སྩོག་འཇོག་གི་ལྟུང་བྱེད་དེ་སུམ་ཅུ་བརྒྱད་པའི་ཚིག་རྣམ་པར་བཤད་པ་རྫོགས་སོ།། །།  
ཐམས་ཅད་དུར་ཁྲོད་པ་དང་ལྡན་པ་ཞེས་བྱ་བ་ནི་ལྷུང་བཟེད་ལ་སོགས་པ་ཐམས་ཅད་པ་དུར་ཁྲོད་པ་ཡིན་ཞེས་བྱ་བའི་ཐ་ཚིག་གོ། །རྗེའུ་ཞེས་བྱ་བ་ནི་རྫ་བོ་ཆུང་ངུའོ། །གྱོ་མོ་ཁ་བཞོགས་ཏེ་ཞེས་བྱ་བ་ནི་བདར་ཏེའོ། །དགང་དཀའ་བ་ཞེས་བྱ་བ་ནི་ལྟོའོ། །བྱང་གི་སྒྲ་མི་སྙན་དུས་བྱིན་གྱིས་བརླབས་ཏེ་  
ཞེས་བྱ་བ་ནི་བྱང་གི་སྒྲ་མི་སྙན་གྱི་གླིང་ན་གྲགས་པའི་རང་ལེན་པ་མངོན་དུ་བྱས་ནས་ཞེས་བྱ་བའི་ཐ་ཚིག་གོ། །མེས་རུང་བ་ཞེས་བྱ་བ་ནི་མེས་རེག་པའོ། །མཚོན་གྱིས་རུང་བ་ཞེས་བྱ་བ་ནི་མཚོན་གྱིས་རྨ་ཕྱུང་བའོ། །སེན་མོས་རུང་བ་ཞེས་བྱ་བ་ནི་སེན་མོས་རྨ་ཕྱུང་བའོ། །རྙིས་པས་རུང་བ་ཞེས་བྱ་བ་ནི་  
རྙིས་པ་ཉིད་དོ། །ནེ་ཚོས་རྨ་ཕྱུང་བས་རུང་བ་ཞེས་བྱ་བ་ནི་ནེ་ཚོས་ཟོས་པའོ། །ཕྱུང་བ་ཞེས་བྱ་བ་ནི་ས་ལས་བཏོན་པའོ། །གཤེགས་པ་ཞེས་བྱ་བ་ནི་ཚལ་བའོ། །བཅད་པ་ཞེས་བྱ་བ་ནི་གཏུབས་པའོ། །ཕུག་པ་ཞེས་བྱ་བ་ནི་བཙུགས་པའོ། །ས་བོན་གྱི་ཆོས་མེད་པ་ཉིད་ཅེས་བྱ་བ་ནི་ས་བོན་མི་སྐྱེ་བ་  
ཉིད་དོ༑ །ཕུང་པོར་བྱས་ཏེ་མེས་གནས་པ་གཉིས་སམ་གསུམ་དུ་རེག་པར་བྱས་ན་ཐམས་ཅད་དུ་རུང་བར་འགྱུར་རོ་ཞེས་བྱ་བ་ནི་མེས་རེག་པའི་ཕྱིར་བཀྲ་མི་ཤིས་པ་ཉིད་ཀྱི་ས་བོན་ཉིད་ཀྱི་ཐ་སྙད་ལས་ལོག་པའི་ཕྱིར་ཕུང་པོར་བྱས་ནས་ཡང་དང་ཡང་དུ་རེག་པས་རུང་བ་ཉིད་ཡིན་ནོ། །མཚོན་དང་སེན་  
མོས་ནི་རེ་རེ་ནས་སོ་ཞེས་བྱ་བ་ནི་རྨ་ཕྱུང་ན་སྙིང་པོ་མེད་པ་ནི་ཕྱིར་ས་བོན་ཉིད་ཐ་སྙད་ལྡོག་པས་གང་ལ་རྨ་ཕྱུང་བ་དེ་ཉིད་ལ་ས་བོན་ཉིད་མེད་པའི་ཕྱིར་རེ་རེ་ནས་རྨ་དབྱུང་བར་བྱའོ་ཞེས་བྱ་བའི་ཐ་ཚིག་གོ། །དགེ་སློང་དག་གིས་དང་པོ་གཟུང་བར་བྱ་བ་ནི་བྱིན་ལེན་འཇིག་པ་སྤང་བའི་ཕྱིར་རོ། །སྩོག་  
འཇོག་བྱས་པ་ཡིན་ནོ་ཞེས་འདོར་བར་བྱེད་ནས་ཞེས་བྱ་བ་ནི་ཕྱེད་ཡོལ་ཕན་ཆད་སྩོག་འཇོག་ཏུ་འགྱུར་བའི་ཕྱིར་རོ། །དང་པོ་དགེ་སློང་དག་གིས་གཏང་བར་བྱ་ཞིང་ཕྱིས་ཁྱིམ་པ་དག་གིས་གཏང་བར་བྱ་སྟེ་ཞེས་བྱ་བ་ནི་སོག་འཇོག་བྱས་པར་མི་འགྱུར་བར་བྱ་བའི་ཕྱིར་བྱིན་ལེན་པ་བཞི་པོ་བསྒྲུབས་པ་  
  
།རུང་བའི་ཁང་པར་བཅུག་སྟེ་ཞེས་བྱ་བ་ནི་ཟས་སྐོམ་གྱི་ཁང་པར་རོ། །ལག་པ་ཁས་ཕུབ་པ་ཞེས་བྱ་བ་ནི་ལག་པ་ཁ་བུབ་ཏུ་བཞག་པ་སྟེ་དེ་ནི་ལེན་པ་ལ་མི་ཕྱོགས་པ་ཡིན་པའི་ཕྱིར་བྱིན་ལེན་མི་འཆགས་སོ། །ལེན་པ་ཡོད་པ་ཞེས་བྱ་བ་ནི་ལེན་ཤེས་པ་ཞེས་བྱ་བའི་ཐ་ཚིག་གོ། །ཆུ་དང་  
སོ་ཤིང་མ་གཏོགས་ཏེ་ཞེས་བྱ་བ་ནི་ཟས་མ་ཡིན་པའི་ཕྱིར་ཉེས་བྱས་སུ་འགྱུར་བ་དེ་ཡང་བཀག་གོ། །མིའི་ལག་པ་ཞེས་བྱ་བ་ནི་མིའི་ལག་མཐིལ་ལོ། །དེའི་བག་ཆགས་ཀྱིས་ཞེས་བྱ་བ་ནི་གོམས་པས་ཏེ་དེ་དང་མཐུན་པའི་འདུ་བྱེད་ཐོབ་པ་ཞེས་བྱ་བའི་ཐ་ཚིག་གོ། །བྱིན་ལེན་མ་བྱས་པར་ཟ་བའི་  
ལྟུང་བྱེད་དེ་སུམ་ཅུ་དགུ་པའི་ཚིག་རྣམ་པར་བཤད་པ་རྫོགས་སོ།། །།ཁ་ཤིན་ཏུ་ཆེན་པོ་ཞེས་བྱ་བ་ནི་ཁ་ཆེ་བ་ཉིད་ཀྱིས་སོ། །གཞན་གྱི་ཁྱིམ་དག་ནས་ཞེས་བྱ་བ་ནི་ཉེ་དུ་མ་ཡིན་པའི་ཁྱིམ་དག་ནས་ཏེ་མ་བསྟབས་པའི་ཁྱིམ་དག་ནས་སོ། །དེ་ལ་ལྟུང་བ་ཇི་ལྟར་འགྱུར་ཞེ་ན་ཞེས་བྱ་བ་  
ལ་སོགས་པ། སློང་བ་དང་ཟ་བ་གཉིས་ཀའི་དུས་སུ་མིན་པ་ཡིན་ན་སྦྱོར་བ་ལ་ཉེས་བྱས་སུ་འགྱུར་ལ། དངོས་གཞི་ལ་ལྟུང་བྱེད་དུ་འགྱུར་ལ། གཅིག་མི་ན་པ་ཡིན་ན་ཉེས་བྱས་སུ་འགྱུར་རོ། །གཉིས་ཀ་ན་བ་ཡིན་ན་ལྟུང་བ་མེད་དོ། །བསྟབས་པར་བརྗོད་པར་བྱ་སྟེ་ཞེས་བྱ་བ་ནི་ཅི་བཞེད་འདྲི་  
བས་འདོད་པའི་དོན་ལ་སློང་བའི་སྐབས་བྱེ་བ་ཡིན་ནོ་ཞེས་བྱ་བར་དགོངས་པའོ། །ཅི་འདོད་པ་དེ་བསླང་བར་བྱ་ཞེས་བྱ་བ་ནི་བསྟབས་པས་རང་ཉིད་ཀྱིར་གྲུབ་པའི་ཕྱིར་རོ། །ཞོ་སྦྱིན་པ་ཆུར་ཁུ་ལ་སོགས་པ་སློང་བ་ལ་ལྟུང་བ་མེད་པ་ནི་དམན་པ་སློང་བའི་ཕྱིར་རོ། །བསོད་པ་སློང་བའི་ལྟུང་བྱེད་དེ་  
བཞི་བཅུ་པའི་ཚིག་རྣམ་པར་བཤད་པ་རྫོགས་སོ།། །།ནང་གིར་སྤྱད་པ་ཞེས་བྱ་བ་ནི་ལུས་ཀྱིས་ཉེ་བར་སྤྱད་པའོ། །ཕྱི་རོལ་གྱིར་སྤྱད་པར་ཞེས་བྱ་བ་ནི་ལུས་ཀྱི་ཡོ་བྱད་དུ་ཉེ་བར་སྤྱད་པའོ། །སྲོག་ཆགས་དང་བཅས་པའི་ཆུ་ལ་སྤྱོད་པའི་ལྟུང་བྱེད་དེ་བཞི་བཅུ་གཅིག་པའི་ཚིག་རྣམ་པར་  
བཤད་པ་རྫོགས་སོ།། །།བསམ་པའི་ནོར་བུ་རིག་པ་ཞེས་བྱ་བ་ནི་བསྟན་བཅོས་གང་གིས་བསམ་པའི་མཚན་མ་ནོར་བུ་དག་ཤེས་པའོ། །བུད་མེད་ནི་སྐྱེས་པའི་ཉལ་པོ་བྱ་བ་ཡིན་ལ་སྐྱེས་པ་ནི་བུད་མེད་ཀྱི་ཉལ་པོ་བྱ་བ་ཡིན་ནོ་ཞེས་བྱ་བ་ལ། ཉལ་པོའི་བྱ་བ་ཞེས་བྱ་བ་ནི་ལོངས་སྤྱོད་པ་དང་  
  
༄༅། །བཅས་པ་སྟེ། རེག་པ་ནི་ཁམ་གྱི་ཟས་ཡིན་པའི་ཕྱིར་རོ། །ཉལ་པོ་བྱེད་པར་ཤོམ་པའི་ཁྱིམ་ན་འདུག་པའི་ལྟུང་བྱེད་དེ་བཞི་བཅུ་གཉིས་པའི་ཚིག་རྣམ་པར་བཤད་པ་རྫོགས་སོ།། །།འདོམ་གང་གི་ནང་དུ་འགྲེང་ནའོ་ཞེས་བྱ་བ་ནི་འདོམ་གང་གི་ནང་ཚུན་ཆད་དུ་འགྲེང་  
ཞིང་སྡོད་ན་ཉེ་འཁོར་དེ་ཙམ་ཡིན་པའི་ཕྱིར་འདོམ་གང་གི་ཕྱི་རོལ་དུ་ནི་ཉེས་བྱས་ཏེ་མཐོང་བ་དང་ཐོས་པ་ཚུན་ཆད་དོ་ཞེས་བྱ་བའི་ཐ་ཚིག་གོ། །ཉལ་པོ་བྱེད་པར་ཤོམ་པའི་ཕྱིར་ན་འགྲེང་བའི་ལྟུང་བྱེད་དེ་བཞི་བཅུ་གསུམ་པའི་ཚིག་རྣམ་པར་བཤད་པ་རྫོགས་སོ།། །།ཤུལ་དག་ཏུ་ཇི་ཙམ་དུ་  
གཤེགས་པ་ཞེས་བྱ་བ་ནི་གཤེགས་དགོངས་ཀྱི་ཚད་ཇི་ཙམ་དུ་གཤེགས་ཞེས་བྱ་བའི་ཐ་ཚིག་གོ། །ཚོགས་དག་ཅེས་བྱ་བ་ནི་འདིར་དགོངས་པ་ལམ་གྱི་གནས་དག་ཡིན་ནོ། །བཀྲེས་པ་ཞེས་བྱ་བ་ནི་ལྟོགས་པའོ། །སྤྲང་ཟན་ཞེས་བྱ་བ་ནི་སློང་མོའོ། །སྡུག་བསྔལ་ལ་རེག་པ་ཞེས་བྱ་བ་ནི་སྡུག་བསྔལ་  
དང་བཅས་པའོ། །སློང་པོར་ཁུར་བས་བྱུར་བུར་བྱས་ཞེས་བྱ་བ་ནི་ཤིང་གི་ལྷུང་བཟེད་བྱུར་བུར་བཀང་ཞེས་བྱ་བའི་ཐ་ཚིག་གོ། །ཉོད་པ་ཉོད་དམ་ཞེས་བྱ་བ་ལ་ཉོད་པ་ཞེས་བྱ་བ་ནི་ཟས་སོ། །ཉོད་དམ་ཞེས་བྱ་བ་ནི་ཟོས་སམ་ཞེས་བྱ་བའི་ཐ་ཚིག་གོ། །དེས་ནི་ཟན་ཟོས་སམ་ཞེས་བྱ་བར་བསྟན་ཏོ། །  
ཁྱིམ་བདག་སྒྲེ་བྱི་ཞེས་བྱ་བ་ནི་ཁྱིམ་ན་གནས་པ་ཁོ་ན་ཡིན་ལ་མགོ་འབའ་ཞིག་བྲེགས་ཞེས་བྱ་བའི་ཐ་ཚིག་གོ། །དེས་ཚིགས་སུ་བཅད་པ་དག་སྨྲས་པ་ཞེས་བྱ་བ་ལ་སོགས་པ་ཚིགས་སུ་བཅད་པ་རྣམས་ཀྱིས་ནི་བྱས་པ་མི་ཤེས་པ་ཉིད་ཀྱིས་ཉེས་པར་སྟོན་ནོ། །བྱས་པ་མི་ཤེས་པ་ནི་སས་ཀྱང་འཛིན་  
པར་མི་བྱེད་པས་ན་ངན་པ་ཁྱོད་ལྟ་བུ་ཅིའི་ཕྱིར་ས་ལ་འབྱིང་བར་མི་བྱེད་པ་ངོ་མཚར་ཆེ་བར་བསྟན་པའི་ཕྱིར། ངན་པ་ཅིའི་ཕྱིར་ས་ལ་འབྱིང་མི་བྱེད། །ཅེས་བྱ་བ་གསུངས་སོ། །བྱས་པ་མི་ཤེས་པའི་ལྕེ་ཡང་འགས་པར་འགྱུར་བས་ངན་པ་ཁྱོད་ལྟ་བུ་བྱས་པའི་ལྕེ་མི་འགས་པ་ཡང་ངོ་མཚར་ཆེ་བར་  
བསྟན་པའི་ཕྱིར། ཅིའི་ཕྱིར་ལྕེ་ཡང་ཚལ་པ་བརྒྱར་མི་འགས་ཞེས་བྱ་བ་གསུངས་སོ། །བྱས་པ་མི་ཤེས་པའི་ལུས་ལ་གནོད་སྦྱིན་དག་རྡོ་རྗེ་ལ་སོགས་པ་འཕེན་པར་བྱེད་ན་ངན་པ་ཁྱོད་ལྟ་བུ་བྱས་པ་མི་ཤེས་པའི་ལུས་ལ་གནོད་སྦྱིན་དག་རྡོ་རྗེ་ལ་སོགས་པ་དག་མི་འཕེན་པ་ཡང་ངོ་མཚར་ཆེ་བར་  
  
ཁྱོད་ཀྱི་ལུས་ལ་ཅིའི་ཕྱིར་གསང་བ་དག་ཅེས་བྱ་བ་ནི། །རྡོ་རྗེ་སེར་བ་མང་དུ་མངའ་མི་འཕེན། །ཞེས་བྱ་བ་གསུངས་ཏེ། གསང་བ་དག་ཅེས་བྱ་བ་ནི་གནོད་སྦྱིན་འཇིག་རྟེན་སྐྱོང་བ་དག་གོ། །རྡོ་རྗེ་སེར་བ་ཞེས་བྱ་བ་ནི་རྡོ་རྗེ་ཆར་བ་ཕྱི་བརྒྱུད་དུ་བབ་པའོ། །ཇི་ལྟར་སེང་གེའི་ལྷག་མ་ཟ་བའི་  
ཝ༑ །སེང་གེ་ཉིད་ལ་གསོད་པར་འདོད་པ་ལྟར། །དེ་བཞིན་ཁྱོད་ཀྱང་སྟོབས་བཅུའི་ཁྱོད་ཟ་ཞིང། །སྟོབས་བཅུ་ཉིད་ལ་སྨོད་བྱེད་མ་འཕགས་པ། །ཞེས་བྱ་བ་ནི་བྱས་པ་མི་ཤེས་པའི་དཔེའོ། །མ་འཕགས་པ་ཞེས་བྱ་བ་ནི་བོད་པའི་ཚིག་སྟེ་ཉོན་མོངས་པ་ཅན་གྱི་བློ་དང་ལྡན་པ་ཞེས་བྱ་བའི་ཐ་ཚིག་གོ། །  
འདི་སྐད་བསྟན་ཏེ་ཀྭ་ཡེ་མ་འཕགས་པ་ཇི་ལྟར་འཇིག་རྟེན་འདི་ནི་སེང་གེའི་ལྷག་མ་ཟ་བའི་ཝ་ནི་བྱས་པ་མི་ཤེས་པར་ཕྱིར་སེང་གེ་དེ་ཉིད་ལ་གསོད་པར་འདོད་པ་དེ་བཞིན་དུ་ཁྱོད་ཀྱང་རྒྱལ་བ་སྟོབས་བཅུ་དང་ལྡན་པ་སློབ་མ་དང་བཅས་པའི་ཕམ་འབབས་ཟས་ནི་ཁྱོད་ཟ་ཞིང་སྟོབས་བཅུ་སློབ་མ་དང་  
བཅས་པ་ཉིད་ལ་སྨོད་པར་བྱེད་པས་བྱས་པ་མི་ཤེས་པ་ཡིན་ནོ་ཞེས་བསྟན་ཏོ། །གང་དུ་གང་ལ་ཉེ་བར་བསྟན་བྱས་ན། །མི་ངན་འདི་འདྲས་འཚོ་བ་ཐོབ་པ་ལས། །དེ་ནི་ངེས་པར་མཛའ་བཤེས་དགྲ་རྣམས་ལ། །མཉམ་མཛད་བློ་ལྡན་ཐམས་ཅད་མཁྱེན་པ་ཡིན། །ཞེས་བྱ་བ་ནི་སངས་རྒྱས་ལ་བརྟེན་  
ན་མི་ངན་པ་འདི་འདྲ་བ་དག་གིས་ཀྱང་འཚོ་བ་ཐོབ་པ་ལས་ན་སངས་རྒྱས་དེ་ནི་ངེས་པ་ཁོ་ནར་མཛའ་བཤེས་དང་དགྲ་བོ་རྣམས་ལ་མཉམ་པར་མཛད་པའི་བློ་དང་ལྡན་པ་ཐམས་ཅད་མཁྱེན་པ་ཡིན་པར་མངོན་ནོ་ཞེས་བྱ་བ་སྟོན་ཏོ། །གང་དུ་ཞེས་བྱ་བ་ནི་གནས་སོ། །གང་ལ་ཞེས་བྱ་བ་ནི་སངས་རྒྱས་  
ལའོ༑ །ཉེ་བར་བསྟེན་བྱས་ན་ཞེས་བྱ་བ་ནི་སྐྱབས་སུ་གསོལ་ནའོ། །མི་ངན་འདི་འདྲས་ཞེས་བྱ་བ་ནི་མི་ངན་པ་བྱས་པ་མི་ཤེས་པ་འདི་དྲ་བ་དག་གིས་སོ། །འཚོ་བ་དག་ཐོབ་པ་ལས་ཞེས་བྱ་བ་ནི་ཟན་རྙེད་པ་ལས་སོ། །དེ་ནི་ཞེས་བྱ་བ་ནི་སངས་རྒྱས་སོ། །མཉམ་མཛད་བློ་ལྡན་ཞེས་བྱ་བ་ནི་རྗེས་སུ་  
ཆགས་པ་དང་ཁོང་ཁྲོ་བ་མེད་པའི་ཕྱིར་སེམས་མཉམ་པར་མཛད་དོ། །མི་རྣམས་གང་དག་བྱས་པ་མི་ཤེས་པ། །དེ་དག་ཁྱི་བས་ཤིན་ཏུ་ངན་པར་བསམ། །ཞེས་བྱ་བ་ནི་མི་གང་དག་བྱས་པ་མི་ཤེས་པ་དེ་དག་ནི་ཁྱི་དག་པས་ཀྱང་ཤིན་ཏུ་ངན་པ་ཡིན་པར་ཁོ་བོས་བསམས་སོ་ཞེས་བྱ་བའི་ཐ་ཚིག་  
  
༄༅། །གོ༑ །འདིར་རྒྱུ་བ་སྟན་པའི་ཕྱིར། ཁྱི་ཡང་མི་ལ་བྱས་པ་ཤེས་སྣང་ན། །སྤྲུལ་འདྲའི་མི་དག་དུག་ནི་གཏོང་བར་བྱེད། །ཅེས་བྱ་བ་གསུངས་ཏེ། འདི་ལྟར་ཁྱི་ཡང་བདག་པོར་གྱུར་པའི་མི་དག་ལ་ཟས་ཀྱི་ལྷག་མ་ལ་སོགས་པ་ཅུང་ཟད་ཙམ་བྱིན་པའི་བྱས་པ་ཤེས་ཏེ། བདག་  
པོའི་ཁྱིམ་ལ་སོགས་པ་བསྲུང་བར་གནས་པའི་ཕྱིར་རོ། །མི་བྱས་པ་མི་ཤེས་པ་སྤྲུལ་དུག་མྱུར་དུ་ཁྱབ་པར་བྱེད་པ་དང་འདྲ་བའི་སྐྱེ་བོ་ངན་པ་དག་ནི་དུག་གཏོང་བར་བྱེད་དེ་ཡོན་ཏན་མ་ཡིན་པ་སྒྲོགས་པར་བྱེད་པའི་ཕྱིར་ཏེ། དེ་བས་མི་གང་དག་བྱས་པ་མི་ཤེས་པ་དེ་དག་ནི་ཁྱི་བས་ཀྱང་  
ཤིན་ཏུ་ངན་པར་བསམས་སོ་ཞེས་བྱ་བའི་ཐ་ཚིག་གོ། །རེ་ཞིག་འདུལ་བ་ལ་བསླབ་པའི་གཞི་འཆའ་བར་མི་མཛད་དོ་ཞེས་བྱ་བ་ནི་བུད་མེད་ཀྱི་ཡུལ་ལ་སྦྱིན་པ་ལམ་ཞུགས་པའི་ཕྱིར་རོ་ཞེས་བྱ་བར་དགོངས་པས་སོ། །གཟུགས་ཅན་རྒྱན་ཞེས་བྱ་བ་ནི་མཆན་གྱི་ཕྱོགས་མཛེས་པའི་ཕྱིར་  
རོ༑ །གཟུགས་ཅན་གསལ་བ་ཞེས་བྱ་བ་ནི་ཐོན་ཀོར་མཛེས་པའི་ཕྱིར་རོ། །གཟུགས་ཅན་ལྟ་བུའི་ཆོས་དང་ལྡན་པ་ཞེས་བྱ་བ་ནི་འཇིག་རྟེན་ལ་བསོད་ནམས་གཟུགས་ཅན་དུ་གྲགས་པ་ལྟ་བུ་དང་ལྡན་པའོ། །བསྲེག་བྱས་བཏབ་པའི་མེ་ལྟ་བུ་ཞེས་བྱ་བ་ནི་ཞུན་མར་གྱི་རྒྱུན་གྱིས་བཏབ་པའི་མེ་ལྟ་  
བུའོ༑ །གསེར་གྱི་སྣོད་ན་འདུག་པའི་མར་མེ་ལྟ་བུ་ཞེས་བྱ་བ་ནི་འོད་གསལ་བའོ། །གསེར་གྱི་རི་བོ་འགྲོ་བ་ལྟ་བུ་ཞེས་བྱ་བ་ནི་བརྗིད་བག་ཆགས་པའོ། །གསེར་གྱི་མཆོད་སྡོད་ཞེས་བྱ་བ་ནི་གསེར་གྱི་ཀ་བའོ། །གྲགས་པ་དང། གསལ་བ་དང། མི་བསྙེངས་པ་དང། དྲི་མ་མེད་པ་དང། རྣམ་པར་དག་  
པའི་བློ་དང་ལྡན་པ་ཞེས་བྱ་བ་ནི་སངས་རྒྱས་བཅོམ་ལྡན་འདས་ཏེ། དེ་མཐོང་ཞེས་བྱ་བར་སྦྱར་རོ། །དེ་ལ་གྲགས་པ་ཞེས་བྱ་བ་ནི་རབ་ཏུ་གྲགས་པའོ། །གསལ་བ་ཞེས་བྱ་བ་ནི་སྤྱོད་པ་གཡེར་བའོ། །མི་བསྙེངས་པ་ཞེས་བྱ་བ་ནི་གགས་མེད་པའོ། །དྲི་མ་མེད་པ་ཞེས་བྱ་བ་ནི་ཉོན་མོངས་པ་མེད་པའོ། །རྣམ་པར་  
དག་པའི་ཞེས་བྱ་བ་ནི་ཟག་པ་མེད་པའོ། །དགེ་བའི་རྩ་བ་བསྩགས་པ་ཞེས་བྱ་བ་ནི་ཐར་པའི་ཆ་དང་མཐུན་པ་འཕངས་པའོ། །ཉམས་བད་བ་ཞེས་བྱ་བ་ནི་རུང་བ་ཉིད་དོ། །འདི་དག་དང་བདག་ཉིད་ཀྱི་ཀཱརྵཱ་པ་ཎ་གཞན་དག་བསྲེས་ཏེ་ཞལ་ཟས་བསོད་པ་སྟ་གོན་གྱི་ས་ལ་ཞེས་བྱ་བ་ནི་བསླང་བ་སྟེ་ཁྱིམ་བདག་  
  
།དྲི་མའི་རྩབ་ཅན་ཞེས་བྱ་བ་ལ། རྡུལ་དང་སྣུམ་གྱི་དྲི་མ་ནི་འདིར་དྲི་མ་ཞེས་བྱ་བའོ། །དེར་རྡུལ་ཆགས་པ་ནི་རྫབ་པོ། །གཅེར་བུ་བ་དང་གཅེར་བུ་མ་ཞེས་བྱ་བ་ནི་སྒྲེན་མོའོ། །ཀུན་དུ་རྒྱུ་དང་ཀུན་དུ་རྒྱུ་མོ་ཞེས་  
སྨོས་པས་ནི་གཅེར་བུ་པ་དང་གཅེར་བུ་མ་ཉིད་ཡི་དམ་དུ་ཡང་དག་པར་བླང་བ་སྔོན་དུ་བཏང་བ་ཡིན་པར་བསྟན་ཏོ། །ཉེ་དུ་ཡིན་ན་ལྟུང་བ་མེད་པ་ནི་ཉེ་དུ་ཉིད་ཡིན་ན་མུ་སྟེགས་ཅན་ལ་མཆོད་པ་བྱེད་པ་ཡིན་པར་མི་འགྱུར་བས་ལྟུང་བ་མེད་དོ། །ནད་པ་ཡིན་ན་ལྟུང་བ་མེད་པ་ནི་སྙིང་བརྩེ་བར་བྱ་བ་ཡིན་པའི་ཕྱིར་རོ།།  
སྡིག་པ་ཅན་གྱི་ལྟ་བའི་རྣམ་པ་ལས་དབྲལ་བར་འདོད་པ་ཡིན་ན་ལྟུང་བ་མེད་དོ་ཞེས་བྱ་བ་ནི་ཆོས་ལ་གཞུག་པའི་ཕྱིར་རོ། །དུམ་བུར་བྱས་ཏེ་སྦྱིན་པ་ལ་ལྟུང་བ་མེད་པ་ནི་གུས་པ་མ་ཡིན་པའི་ཕྱིར་རོ། །གཞན་སྦྱིན་དུ་འཇུག་པ་ལ་ལྟུང་བ་མེད་དོ་ཞེས་བྱ་བ་ནི་ཕག་ནས་སྦྱིན་དུ་འཇུག་པའོ། །མངོན་སུམ་དུ་སྦྱིན་  
དུ་འཇུག་པ་ནི་ཉེས་བྱས་ཏེ་མཆོད་པའི་རྣམ་པ་ཡིན་པའི་ཕྱིར་རོ། །གཅེར་བུ་ལ་སྦྱིན་པའི་ལྟུང་བྱེད་དེ་བཞི་བཅུ་བཞི་པའི་ཚིག་རྣམ་པར་བཤད་པ་རྫོགས་སོ།། །།གསུས་པོ་ཆེ་ཞེས་བྱ་བ་ནི་ལྟོ་བ་ཆེ་བའོ། །ཏིལ་གྱི་ཆུ་ཞེས་བྱ་བ་ནི་ཤི་བ་དག་ལ་ཏིལ་དང་བཅས་པའི་ཆུ་སྦྱིན་པ་གང་ཡིན་པའོ། །གླང་  
པོ་ཆེའི་ཕྲུ་གུ་འདྲ་ཞེས་བྱ་བ་ནི་བ་གླང་གི་ཕྲུ་གུ་འདྲ་བའོ། །གཞལ་མེད་ཁང་འདྲ་ཞེས་བྱ་བ་ནི་ཁང་པ་བརྩེགས་པ་དང་མཉམ་པའོ། །གནོད་སྦྱིན་གདུག་པ་འདྲ་ཞེས་བྱ་བ་ནི་གནོད་སྦྱིན་གཙོ་བོ་དང་མཉམ་པའོ། །རས་ཡུག་ཆེན་གླེགས་པར་འཚལ་བ་ཞེས་བྱ་བ་ནི་རས་མཚོན་གྱིས་དྲས་པ་གྱོན་པའོ། །  
ཆས་པ་ཞེས་བྱ་བ་ནི་གཡུལ་འགྱེད་པ་ལ་མངོན་པར་ཕྱོགས་པའོ། །གཡུལ་འགྱེད་པར་མངོན་པར་དགའ་བ་ཞེས་བྱ་བ་ནི་གཡུལ་འགྱེད་པར་འདོད་པའོ། །དགེ་སློང་བསོད་སྙོམས་ལ་ཞུགས་པ་ལ་དམག་ལ་འགྲོ་བ་ལ་སོགས་པ་ལ་ནི་ཞར་ལ་དམག་མཐོང་བ་ཡིན་པས་ལྟུང་བ་མེད་དོ། །དམག་  
ལ་ལྟ་བའི་ལྟུང་བྱེད་དེ་བཞི་བཅུ་ལྔ་པའི་ཚིག་རྣམ་པར་བཤད་པ་རྫོགས་སོ།། །།ཕྲུ་བ་ཞེས་བྱ་བ་ནི་དམག་གོ། །སྲོག་ཤིང་དག་ནས་ཞེས་བྱ་བ་ནི་འཕང་ལོ་འཛིན་པའི་ཤིང་དག་ནས་སོ། །རྒྱལ་པོ་ལ་སོགས་པ་ན་རེ་འདུག་ཤིག་ཅེས་ཟེར་བ་ལ་ལྟུང་བ་མེད་དོ་ཞེས་བྱ་བ་ནི་གཞན་གྱི་དབང་  
  
༄༅། །ཡིན་པའི་ཕྱིར་རོ། །བར་ཆད་བརྒྱད་པོ་དག་ལས་བར་ཆད་གང་ཡང་རུང་བ་ཉེ་བར་གནས་པར་གྱུར་ན་ལྟུང་བ་མེད་དོ་ཞེས་བྱ་བ་ནི་སྡུག་བསྔལ་ཡོངས་སུ་བསྐྱབ་བའི་ཕྱིར་རོ། །དམག་གི་ནང་ན་གནས་པའི་ལྟུང་བྱེད་དེ་བཞི་བཅུ་དྲུག་པའི་ཚིག་རྣམ་པར་བཤད་པ་རྫོགས་སོ།། །།  
གཡུལ་ཞེས་བྱ་བ་ནི་ཟླ་བ་ལ་སོགས་པའི་རྣམ་པར་གནས་པའི་དམག་གོ། །རྒྱལ་མཚན་གྱི་མཆོག་ཅེས་བྱ་བ་ནི་རྟགས་མཚན་ནོ། །དཔུང་གི་མཆོག་ཅེས་བྱ་བ་ནི་རུང་བའོ། །བཀོད་ཅིང་བཤམས་པའི་དམག་ཅེས་བྱ་བ་ནི་ནམ་མཁའ་ལྡིང་གི་འདབ་མ་ལ་སོགས་པ་ལྟ་བུར་གནས་པའི་དམག་གོ། །  
ལྟ་བ་ཉམས་སུ་མྱོང་བར་བྱས་ཞེས་བྱ་བ་ནི་དེའི་ནང་དུ་ཞུགས་ཏེ་བལྟ་བར་བྱའོ་ཞེས་བྱ་བའི་ཐ་ཚིག་གོ། །གླང་པོ་ཆེ་བཅོས་མ་ཞེས་བྱ་བ་ནི་གླང་པོ་ཆེ་སྒྱུ་མ་སྟེ་ཀོ་བ་ལ་སོགས་པ་ལས་བྱས་པའོ། །རྫོང་ནས་རླུགས་ཏེ་བྱུང་ཞེས་བྱ་བ་ནི་མཁར་ནས་འཕུངས་ཏེ་བྱུང་བའོ། །ཁྲོམ་གྱི་རུ་སྣ་ཞེས་བྱ་བ་ནི་  
གཡུལ་འགྱེད་པའི་མིའོ། །ནང་པར་སྔ་བ་ཁོ་ནར་ཞེས་བྱ་བ་ནི་ནང་པར་གྱི་དུས་ཏེ་ཉི་མ་འཆར་ཀ་ཞེས་བྱ་བའི་ཐ་ཚིག་གོ། །བཤམས་པ་འཁྲུག་ཏུ་འགྲོ་ཞེས་བྱ་བ་ལ། བཤམས་པ་འཁྲུག་ཅེས་བྱ་བ་ནི་བཤམས་པ་ཉམས་པའོ། །འགྲོ་བ་ཞེས་བྱ་བ་ནི་བྱེད་པའོ་ཞེས་ཁ་ཅིག་འཆད་དོ། །ཁ་ཅིག་ན་རེ་  
བཤམས་པ་འཁྲུག་ཅེས་བྱ་བ་ནི་བཤམས་བ་གློང་བའོ། །དེར་འཇུག་པ་ནི་འགྲོ་བའོ་ཞེས་ཟེར་རོ། །འབྲུའི་ཁ་ལྟ་བུ་ཞེས་བྱ་བ་ནི་མདུན་དུ་ཡང་རུ་བ་དངར་རྒྱབ་ཏུ་ཡང་རུ་བ་དངར་ལ། དབུས་ན་རྒྱལ་པོ་འདུག་པ་སྟེ་འབྲུའི་འབྲས་བུའི་རྣམ་པ་ལྟར་དམག་བཤམས་པའོ། །ཤིང་རྟའི་དབྱིབས་ལྟ་  
བུ་ཞེས་བྱ་བ་ནི་མདུན་དུ་ཡང་རུ་བ་དངར། གློར་ཡང་རུ་བ་དངར་ལ། རྒྱབ་ན་རྒྱལ་པོ་འདུག་སྟེ། ཤིང་རྟའི་དབྱིབས་འདྲ་བར་གྲུ་གསུམ་དུ་བཤམས་པའོ། །ཟླ་གམ་གྱི་རྣམ་པ་ལྟ་བུ་ཞེས་བྱ་བ་ནི་མདུན་དུ་ཡང་རུ་བ་དངར། རྒྱབ་ཏུ་ཡང་རུ་བ་དངར། གློར་ཡང་དངར་ལ། དབུས་ན་རྒྱལ་པོ་འདུག་པ་  
སྟེ་ཟླ་གམ་གྱི་རྣམ་པ་ལྟ་བུར་དམག་བཤམས་པའོ། །ནམ་མཁའ་ལྡིང་གི་འདབ་མ་ལྟ་བུ་ཞེས་བྱ་བ་ནི་གློར་རུ་བ་དངར་མདུན་ན་རྒྱལ་པོ་འདུག་པ་སྟེ། ནམ་མཁའ་ལྡིང་གི་འདབ་མ་ལྟར་གློ་གཡས་གཡོན་དུ་རིང་བར་དམག་བཤམས་པའོ། །གོ་བསྐོན་པ་དང་གོ་མ་བསྐོན་པ་ཞེས་བྱ་བ་ནི་བྱེ་  
  
།ཤིང་རྟ་བཅས་པ་ཞེས་བྱ་བ་ནི་བརྒྱན་པའོ། །དཔུང་གི་ཡན་ལག་ཉམས་སུ་མྱོང་བར་བྱེད་པའི་ལྟུང་བྱེད་དེ་བཞི་བཅུ་བདུན་པའི་ཚིག་རྣམ་པར་བཤད་པ་རྫོགས་སོ།། །།སོར་མོ་གཅིག་གིས་རྡེག་པར་བྱེད་ན་ཞེས་བྱ་བ་ལ་  
སོགས་པ་ནི་གང་གི་ཚེ་སོར་མོ་ཐ་དད་པས་རྡེག་པར་བྱེད་པ་དེའི་ཚེ་ན། རྡེག་པར་ཐ་དད་པར་བསམས་པའི་ཕྱིར་ལྟུང་བ་ཡང་ཐ་དད་པར་འགྱུར་ལ། གང་གི་ཚེ་གཅིག་ཉིད་ཀྱིས་རྡེག་པར་བྱེད་པ་དེའི་ཚེ་ནི་རྡེག་པ་ཐ་དད་པར་སེམས་པ་མེད་པའི་ཕྱིར་ལྟུང་བ་ཡང་གཅིག་པ་ཉིད་དུ་ཤེས་པར་བྱའོ། །  
བརྣངས་པ་ཞེས་བྱ་བ་ནི་ཟས་མགུལ་བར་ཐོགས་པའོ། །ཐལ་ལྕག་གི་རིག་སྔགས་ཞེས་བྱ་བ་ནི། སྔགས་པ་གང་གིས་བཟླས་བརྗོད་བྱས་ནས་ཐལ་ལྕག་གིས་བསྣུན་ནས་འཚོ་བར་འདོད་པར་བྱེད་པ་སྟེ་འདི་ལ་ནི་འཁྲུག་པ་མེད་པའི་ཕྱིར་ལྟུང་བ་མེད་དོ། །རྡེག་པའི་ལྟུང་བྱེད་དེ་བཞི་བཅུ་བརྒྱད་  
པའི་ཚིག་རྣམ་པར་བཤད་པ་རྫོགས་སོ།། །།གཟས་ཞེས་བྱ་བ་ནི་བཤམས་པའོ། །ཐལ་མོ་ཞེས་བྱ་བ་ནི་ཐལ་ལྕག་གོ། །ཐུར་མའི་ཆགས་པ་ཞེས་བྱ་བ་ནི་ཐུར་མའི་བམ་པོའོ། །ཐག་པའི་ཆུན་པོ་ཞེས་བྱ་བ་ནི་ཐག་པ་བསྡོམས་པའོ། །གཟས་པའི་ལྟུང་བྱེད་དེ་བཞི་བཅུ་དགུ་པའི་ཚིག་  
རྣམ་པར་བཤད་པ་རྫོགས་སོ།། །།སོ་སོར་བརྟག་གམ་ཞེས་བྱ་བ་ནི་མཐོ་བཙམས་པ་ཞེས་བྱ་བའོ། །རྣལ་འབྱོར་སྤྱོད་པའི་ས་ཞེས་བྱ་བ་ནི་བསམ་གཏན་པའི་ཡུལ་ཏེ། སྙོམས་པར་འཇུག་པ་ཞེས་བྱ་བའི་ཐ་ཚིག་གོ། །རྒྱལ་བྱེད་ཀྱི་ཚལ་གྱི་མདོ་ཞེས་བྱ་བ་ནི་ཡང་དག་པར་ལྡན་པའི་ལུང་  
ལས་འབྱུང་སྟེ། གླེང་གཞི་ནི་མཉན་ཡོད་ན་སྟེ། དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་ཁྱེད་ཀྱི་མ་ཡིན་པ་གང་ཡིན་པ་དེ་སྤོངས་ཤིག་ཁྱེད་ཀྱིས་ཆོས་དེ་སྤང་བར་བྱའོ། །ཁྱེད་ཀྱིས་ཆོས་དེ་སྤངས་ན་ཡུན་རིང་པོའི་དོན་དང་ཕན་པར་འགྱུར་རོ། །དགེ་  
སློང་དག་ཁྱེད་ཀྱི་མ་ཡིན་པ་གང་ཞེ་ན། དགེ་སློང་དག་མིག་ནི་ཁྱེད་ཀྱི་མ་ཡིན་ཏེ་སྤོངས་ཤིག་ཁྱེད་ཀྱིས་ཆོས་དེ་སྤང་བར་བྱའོ། །ཁྱེད་ཀྱིས་ཆོས་དེ་སྤངས་ན་ཡུན་རིང་པོའི་དོན་དང་ཕན་པར་འགྱུར་རོ། །དགེ་སློང་དག་རྣ་བ་དང། སྣ་དང། ལྕེ་དང། ལུས་དང། ཡིད་ནི་ཁྱེད་ཀྱི་མ་ཡིན་ཏེ་སྤོངས་ཤིག་  
  
༄༅། །ཁྱོད་ཀྱིས་ཆོས་དེ་སྤངས་ན་ཡུན་རིང་པོའི་དོན་དང་ཕན་པར་འགྱུར་རོ། །དགེ་སློང་དག་ཇི་སྙམ་དུ་སེམས། རྒྱལ་བྱེད་ཚལ་དེ་ན་རྩྭ་དང། ཤིང་དང། ལོ་མ་དང། འདབ་མ་གང་ཡིན་པ་དེ་སྐྱེ་བོས་བརྐུས་སམ། བསྲེགས་སམ། བཅད་དམ། བཤིག་གམ། ཆུད་གསན་ཏམ་  
རྐྱེན་ཇི་ལྟ་བ་བཞིན་དུ་བྱས་ན་འདི་ལྟར་ཁྱེད་འདི་སྙམ་དུ་བདག་གི་འདི་སྐྱེ་བོས་བརྐུས་སམ། བསྲེགས་སམ། བཅད་དམ། བཤིག་གམ། ཆུད་གསན་ཏམ་རྐྱེན་ཇི་ལྟ་བ་བཞིན་དུ་བྱས་སོ་སྙམ་དུ་སེམས་སམ། བཙུན་པ་མི་སེམས་སོ། །དེ་ཅིའི་སླད་དུ་ཞེ་ན་བཙུན་པའི་འདི་ལ་བདག་གམ་  
བདག་གི་མ་མཆིས་པའི་སླད་དུའོ། །དགེ་སློང་དག་དེ་བཞིན་དུ་ཁྱེད་ཀྱི་མ་ཡིན་པའི་དེ་སྤོངས་ཤིག་ཁྱེད་ཀྱིས་ཆོས་དེ་སྤང་བར་བྱའོ། །ཁྱེད་ཀྱིས་དེ་སྤངས་ན་ཡུན་རིང་པོའི་དོན་དང་ཕན་པར་འགྱུར་རོ། །དགེ་སློང་དག་ཇི་སྙམ་དུ་སེམས་མིག་རྟག་གམ་མི་རྟག་སྙམ། བཙུན་པ་མི་རྟག་གོ། །  
གང་མི་རྟག་པ་དེ་སྡུག་བསྔལ་ལམ་སྡུག་བསྔལ་མ་ཡིན་སྙམ། བཙུན་པ་སྡུག་བསྔལ་ལོ། །མི་རྟག་པ་སྡུག་བསྔལ་བ་གང་ཡིན་པ་དེ་ནི་རྣམ་པར་འགྱུར་བའི་ཆོས་ཡིན་ནོ། །འདི་ལྟར་དེ་ལ་འཕགས་པ་ཉན་ཐོས་ཐོས་པ་དང་ལྡན་པ་དག་འདི་ནི་བདག་གིའོ། །འདི་ནི་བདག་གི་བདག་གོ་  
ཞེས་བདག་ཏུ་ཁས་ལེན་ཏམ། བཙུན་པ་མི་ལེན་ཏོ། །དགེ་སློང་དག་ཇི་སྙམ་དུ་སེམས། རྣ་བ་དང། སྣ་དང། ལྕེ་དང། ལུས་དང། ཡིད་རྟག་གམ་མི་རྟག་སྙམ། བཙུན་པ་མི་རྟག་གོ། །གང་མི་རྟག་པ་དེ་སྡུག་བསྔལ་ལམ་སྡུག་བསྔལ་མ་ཡིན་སྙམ། བཙུན་པ་སྡུག་བསྔལ་ལོ། །མི་རྟག་  
པ་དང་སྡུག་བསྔལ་བ་གང་ཡིན་པ་དེ་རྣམ་པར་འགྱུར་བའི་ཆོས་ཡིན་ནོ། །འདི་ལྟར་དེ་ལ་འཕགས་པའི་ཉན་ཐོས་ཐོས་པ་དང་ལྡན་པ་དག་ནི་བདག་གིའོ། །འདི་ནི་བདག་གོ། །འདི་ནི་བདག་གི་བདག་གོ་ཞེས་བདག་ཏུ་ཁས་ལེན་ཏམ། བཙུན་པ་མི་ལེན་ཏོ། །དགེ་སློང་ལྟ་བས་ན་མིག་ཅུང་ཟད་འདས་  
པའམ། མ་འོངས་པའམ། ད་ལྟར་བྱུང་བའམ། ནང་གིའམ། ཕྱི་རོལ་གྱི་འམ། རགས་པའམ། ཆ་ཕྲ་བའམ། ངན་པའམ། བཟང་པོའམ་ཐ་རིང་པོའམ། ཐག་ཉེ་བ་གང་ཡིན་པ་དེ་ནི་ཐམས་ཅད་འདི་ནི་བདག་གི་མ་ཡིན་ནོ། །འདི་ནི་བདག་མ་ཡིན་ནོ། །འདི་ནི་བདག་གི་བདག་མ་ཡིན་ནོ་ཞེས་  
  
།དེ་བཞིན་དུ་རྣ་བ་དང། སྣ་དང། ལྕེ་དང། ལུས་དང། ཡིད་ཅུང་ཟད་འདས་པའམ། མ་འོངས་པའམ། ད་ལྟར་བྱུང་བའམ། ནང་གི་འམ། ཕྱི་རོལ་གྱི་འམ། རགས་པ་འམ། ཆ་ཕྲ་བ་འམ། ངན་པ་འམ་  
བཟང་པོ་འམ། ཐག་རིང་བ་འམ། ཐག་ཉེ་བ་གང་ཡིན་པ་དེ་ཐམས་ཅད་ལ། འདི་ནི་བདག་གི་མ་ཡིན་ནོ། །འདི་ནི་བདག་མ་ཡིན་ནོ་ཞེས་བྱ་བ་དེ་ལྟར་ཡང་དག་པའི་ཤེས་རབ་ཀྱིས་ཡང་དག་པ་ཇི་ལྟ་བ་བཞིན་དུ་བལྟ་བར་བྱའོ། །དགེ་སློང་དག་འདི་ལྟར་འཕགས་པ་ཉན་ཐོས་ཐོས་པ་དང་ལྡན་པ་ནི་ནང་གི་སྐྱེ་  
མཆེད་དྲུག་པོ་འདི་དག་ལ་འདི་ནི་བདག་གི་མ་ཡིན་ནོ། །འདི་ནི་བདག་མ་ཡིན་ནོ། །འདི་ནི་བདག་གི་བདག་མ་ཡིན་ནོ་ཞེས་བྱ་བར་ཡང་དག་པར་རྗེས་སུ་བལྟ་སྟེ། དེ་དེ་ལྟར་ཡང་དག་པར་རྗེས་སུ་ལྟ་ན་འཇིག་རྟེན་ལ་ཆུང་ཟད་ཀྱང་མི་ལེན་ཏོ། །མི་ལེན་ན་ཡོངས་སུ་གདུང་བར་མི་འགྱུར་རོ། །ཡོངས་སུ་  
གདུང་བ་མེད་ན་སོ་སོར་ཉིད་ལ་བདག་གི་ཟག་པ་ཟད་དོ། །ཚངས་པར་སྤྱོད་པ་བསྟེན་ཏོ། །བྱ་བ་བྱས་སོ། །སྲིད་པ་འདི་ལས་གཞན་མི་ཤེས་སོ་ཞེས་ཡོངས་སུ་མྱ་ངན་ལས་འདའོ་ཞེས་གསུངས་པ་ཡིན་ནོ། །མདོ་སྡེའི་མཐའ་ལ་རྟོན་ཅེས་བྱ་བ་ནི་ངེས་པའི་དོན་གྱི་མདོ་སྡེ་ལ་རྟོན་པའོ། །འཛུམ་ཕྱུང་ཞེས་བྱ་བ་  
ནི་བགད་པའོ། །གཞུག་པ་འཛུད་པ་ཞེས་བྱ་བ་ནི་ཡན་ལག་གི་རྣམ་པ་འཛུད་པའོ། །བཅབ་པའི་སེམས་ཞེས་བྱ་བ་ནི་མཁྱུད་པའི་བསམ་པའོ། །དགེ་སློང་གི་ཚུལ་གྱིས་བར་ཆད་ཅེས་བྱ་བ་ནི། ལམ་བསྒོམ་པའི་གེགས་སོ། །ཚངས་པར་སྤྱོད་པའི་བར་ཆད་ཅེས་བྱ་བ་ནི། དེ་དགེ་སློང་གི་དངོས་པོ་དང་  
མི་མཐུན་པའོ། །དགེ་འདུན་དབྱེ་བ་ཞེས་བྱ་བ་ནི་འཁོར་ལོ་དབྱེ་བའོ། །དགེ་འདུན་འཁྲུགས་པ་ཞེས་བྱ་བ་ནི་དགེ་འདུན་འཐབ་པའོ། དགེ་འདུན་གཉིས་སུ་འགྱུར་བ་ཞེས་བྱ་བ་ནི་ལས་དབྱེ་བའོ། །དགེ་འདུན་ཐ་དད་པར་འགྱུར་ཞེས་བྱ་བ་ནི་གནས་ལ་སོགས་པ་དབྱེ་བའོ། །གནས་ངན་ལེན་འཆབ་པའི་  
ལྟུང་བྱེད་དེ་ལྔ་བཅུ་པའི་ཚིག་རྣམ་པར་བཤད་པ་རྫོགས་སོ།། །།ཀླན་ཀ་ཚོལ་ཞེས་བྱ་བ་ནི་ཚོལ་བ་སྟེ། ཟན་བཅད་པའི་དོན་དུ་རྩོལ་བར་བྱེད་པའོ། །ཇི་ཙམ་འདོད་པ་ཞེས་བྱ་བ་ནི་ཇི་ཙམ་དགའ་བའོ། །སྨྲ་བ་ཞེས་བྱ་བ་ནི་ཕེབས་པར་སྨྲ་བའོ། །འདུག་པ་ཞེས་བྱ་བ་ནི་རྐུབ་ཚོས་འཇོག་པའོ། །  
  
༄༅། །ཆེད་དུ་བསམས་ཏེ་དགེ་སློང་གི་ཟན་གཅོད་དུ་འཇུད་ན་ཞེས་བྱ་བ་ནི་ཟན་གཅོད་དུ་གཞུག་པའི་ཕྱིར་རྩོལ་བར་བྱེད་ཅེས་བྱ་བའི་ཐ་ཚིག་གོ། །ཟན་གཅོད་དུ་འཇུད་པའི་ལྟུང་བྱེད་དེ་ལྔ་བཅུ་གཅིག་པའི་ཚིག་རྣམ་པར་བཤད་པ་རྫོགས་སོ།། །།དྲང་ཞེས་བྱ་བ་ནི་དྲང་བའོ། །བདེ་  
བ་ཞེས་བྱ་བ་ནི་འཇིགས་པ་མེད་པའོ། །ལམ་ཁ་ཞེས་བྱ་བ་ནི་ལམ་སྲོལ་ལོ། །བསྲེལ་བགྱིའོ་ཞེས་བྱ་བ་ནི་བསྐྱལ་བར་བྱ་བའོ། །དགེ་བའི་རྩ་བ་འདི་ཞེས་བྱ་བ་ནི་ཆགས་པ་མེད་པ་ལ་སོགས་པའོ། །ལེགས་པར་སྤྱད་པ་འདིར་ཞེས་བྱ་བ་ནི་ལུས་དང་ངག་གི་ལས་ཀྱིས་སོ། །བསྐལ་བ་བཅུ་གསུམ་དུ་ཞེས་  
བྱ་བ་ནི་བར་གྱི་བསྐལ་པ་བཅུ་གསུམ་དུའོ། །ལོག་པར་ལྟུང་བ་ཞེས་བྱ་བ་ནི་ངན་སོང་གི་འགྲོ་བའོ། །སྲིད་པ་ཐ་མ་ཞེས་བྱ་བ་ནི་སྐྱེ་བ་ཐ་མ་སྟེ་རྣམ་པར་སྨིན་པའི་འབྲས་བུའོ། །གནས་ཞེས་བྱ་བ་ནི་སེམས་ཀྱི་རྒྱུད་དེ་བདེ་བ་དང་སྡུག་བསྔལ་བ་ལ་སོགས་པ་འདུག་པའི་གནས་ཡིན་པའི་ཕྱིར་རོ། །  
གཟུགས་ཞེས་བྱ་བ་ནི་གཟུགས་ཀྱི་ལུས་སོ། །ལུས་ཐ་མ་ཐོབ་པ་ཞེས་བྱ་བ་ནི་སྲོག་ལ་སོགས་པ་མི་ལྡན་པའི་རྒྱུན་ནོ། །ལས་དེ་ཉིད་ཅེས་བྱ་བ་ནི་ཡིད་ཀྱི་ལས་སོ། །ཤིང་ལྗོན་པ་ཁོང་སྟོང་ཞེས་བྱ་བ་ནི་ཤིང་ལྗོན་པ་སྐམ་པའོ། །གྲངས་པ་དག་གིས་ཞེས་བྱ་བ་ནི་མི་གྲང་བཞིན་དུ་གྲངས་པར་འཆོས་པ་  
དག་གིས་ཏེ། གྲངས་པས་ཟིལ་གྱིས་གནོན་པ་དག་གིས་ཞེས་བྱ་བའི་ཐ་ཚིག་གོ། །སྒྲ་ཅལ་ཞེས་ཟེར་བ་ཞེས་བྱ་བ་ནི་ཆུའི་ནང་དུ་ཤིང་སྒྱེལ་བའི་སྒྲ་མི་གསལ་བའོ། །ཅལ་ཅལ་ཟེར་བ་བྱུང་ངོ་ཞེས་བྱ་བ་ནི་རི་བོང་དང་དག་གིས་སྒྲ་དེ་ཐོས་ནས་ཅལ་ཅལ་ཟེར་བ་ཞེས་པའི་སྲོག་ཆགས་ཨ་ཙི་བ་ཞིག་ཡིན་པར་  
བརྟགས་ཏེ་བྱུང་ངོ། །འོང་ངོ་ཞེས་བྱ་བའི་ཐ་ཚིག་གོ། །རི་དྲུང་དང་ཉེ་བ་ཞེས་བྱ་བ་ནི་རི་ཤོད་དང་ཉེ་བའོ། །རལ་པ་ཅན་ཞེས་བྱ་བ་ནི་པདྨའི་གེ་སར་དང་འདྲ་བའི་སྦུ་རལ་པ་མཐོན་པོ་དག་དེ་ལ་ཡོད་ཅེས་བྱ་བའི་ཐ་ཚིག་གོ། །ཅོད་པན་ལྟ་བུ་དང་ལྡན་པ་ཞེས་བྱ་བ་ནི་ཅོད་པན་གྱི་རྣམ་པ་ལྟ་བུ་ཁ་དོག་དཀར་པོའི་  
སྤུ་དག་སྐྱེ་བ་དང་ལྡན་པ་ཞེས་བྱ་བའི་ཐ་ཚིག་གོ། །རབ་ཏུ་གྲགས་པ་ཞེས་བྱ་བ་ནི་འཇིག་རྟེན་ན་གྲགས་པ་སྟེ་དེས་ཐམས་ཅད་དུ་འགྲོ་བར་མི་བྱའོ་ཞེས་བྱ་བར་བསམས་སོ། །རྐང་པ་བཞི་མེད་པ་ཞེས་བྱ་བ་ནི་རྐང་པ་བཞི་པས་སྟོང་པར་རོ། །རེ་ཞིག་འདུལ་བ་ལ་བསླབ་པའི་གཞི་འཆའ་བར་ནི་མི་མཛད་དོ། །  
  
།འབར་ཞེས་བྱ་བ་ནི་ཆུང་ཟད་འབར་བའོ། །རབ་ཏུ་འབར་བ་ཞེས་བྱ་བ་ནི་འབྲིང་ཚད་དུ་མཆེད་པའོ། །ཀུན་དུ་རབ་ཏུ་འབར་བ་ཞེས་བྱ་བ་ནི་ཆེར་འབར་བའོ། །མེ་ལྕེ་གཅིག་ཏུ་གྱུར་ཅིང་འབར་བ་ཞེས་བྱ་བ་ནི་ལྷན་ཅིག་ཏུ་འབར་  
བར་གྱུར་པའོ། །འཇིགས་པ་མེད་པ་ཞེས་བྱ་བ་ནི་ད་ལྟར་གྱི་འཇིགས་པའི་རྒྱུ་ལས་གྲོལ་བའོ། །བག་ཚ་བ་མེད་པ་ཞེས་བྱ་བ་ནི་མ་འོངས་པའི་འཇིགས་པའི་རྒྱུ་ལས་གྲོལ་བའོ། །ཉེས་པ་ཉེས་པའི་སྒོ་ནས་ཤོགས་ཤིག་ཅེས་བྱ་བ་ནི། སྐྱོན་སྐྱོན་ཉིད་དུ་སྨོད་ཅིག་ཅེས་བྱ་བའི་ཐ་ཚིག་གོ། །གཞན་ལ་གཏོང་བས་  
རྩེ་བར་བྱེད་ཅེས་བྱ་བ་ནི་རྩེད་མོ་གང་ལ་བྱིས་པས་ཤིང་བུ་མེས་སྤར་ཏེ། གཅིག་གི་ལག་ནས་གཅིག་གི་ལག་ཏུ་གཞན་ལ་ཐོང་ཤིག་ཅེས་གཞན་ལ་གཏོང་བར་བྱེད་པ་ཡོད་པ་དེས་རྩེ་བར་བྱེད་པའོ། །ཟླ་བ་ཡང་བྱེད་ཅེས་བྱ་བ་ནི་ཟླ་བ་ལྟ་བུའི་འཁོར་ལོ་ཡང་བྱེད་པའོ། །ཉི་མ་ཡང་བྱེད་ཅེས་བྱ་བ་ཡང་ཉི་མ་ལྟ་  
བུའི་འཁོར་ལོ་ཡང་བྱེད་པའོ། །མགལ་མེའི་འཁོར་ལོ་ཡང་བྱེད་ཅེས་བྱ་བ་ནི་མགལ་མེ་རྫ་མཁན་གྱི་འཁོར་ལོ་འདྲ་བར་བསྐོར་བའོ། །རེག་གམ་ཞེས་བྱ་བ་ནི་རེག་པར་བྱེད་པའོ། །རེག་ཏུ་འཇུད་ན་ཞེས་བྱ་བ་ནི་རེག་ཏུ་འཇུད་པར་བྱེད་པའོ། །དབུ་སྐྲ་དང་སེན་མོའི་མཆོད་རྟེན་ཞེས་བྱ་བ་ནི་དེ་  
བཞིན་གཤེགས་པའི་དབུ་སྐྲ་དང། སེན་མོ་དག་བླངས་ནས་མཆོད་པའི་ཕྱིར། མཆོད་རྟེན་གང་དག་བྱས་པའོ། །དུས་ཡུན་རིང་དུ་བྱིན་གྱིས་བརླབ་པར་བྱའོ་ཞེས་བྱ་བ་ནི་ལས་ཟིན་གྱི་བར་གྱི་ཡུན་རིང་པོར་རོ། །དུས་བྱིན་གྱིས་བརླབས་པར་སྦར་བར་བྱེད་ན་ལྟུང་བྱེད་དུ་འགྱུར་རོ་ཞེས་བྱ་བ་ལ་  
སོགས་པ་ནི་དུས་ཀྱང་མེད་ལ་བྱིན་གྱིས་ཀྱང་མ་བརླབས་པར་སྤང་བར་བྱེད་པ་ལ་སོགས་པ་ལ་ལྟུང་བྱེད་དུ་འགྱུར་བར་གསུངས་སོ། །དུས་ཡོད་ལ་བྱིན་གྱིས་མ་བརླབས་པར་སྦར་བར་བྱེད་པ་ལ་སོགས་པ་ལ་ནི་ཉེས་བྱས་སུ་འགྱུར་བར་ཤེས་པར་བྱའོ། །མེ་མ་མུར་ཞེས་བྱ་བ་ནི་ཐལ་བར་གྱུར་  
པ་ལ་ཐུག་པའོ། །མེར་སྐྲ་ལ་སོགས་པ་འཇུད་པ་ཉེས་བྱས་ཞེས་གསུངས་པ་ནི་རེག་ཏུ་འཇུད་པ་དང་གཉིས་ཀྱིས་བཅུག་པ་མེད་པའི་ཕྱིར་ན་སྨད་དོ། །མེ་ལ་རེག་པའི་ལྟུང་བྱེད་དེ་ལྔ་བཅུ་གཉིས་པའི་ཚིག་རྣམ་པར་བཤད་པ་རྫོགས་སོ།། །།བྲེལ་བ་ཞེས་བྱ་བ་ནི་ཡིད་བྲེལ་བ་ཉིད་དོ། །  
  
༄༅། །བསྐྱེད་པར་བྱའོ་ཞེས་བྱ་བ་ནི་དབྱུང་བར་བྱ་བའོ། །གྱ་ཚོམ་དུ་ཞེས་བྱ་བ་ནི་ཅི་དེ་རྒྱུ་དེ་ཉེ་བར་ཞི་བའམ་འོན་ཏེ་མ་ཞི་ཞེས་རྣམ་པར་མ་དཔྱད་པར་རོ། །ནན་གྱིས་ཞེས་བྱ་བ་ནི་རིགས་པས་ཡིན་ཡང་བཙན་ཐབས་ཀྱིས་མ་གུས་པས་སོ། །ཁོ་བོས་འདུན་པ་མ་ཕུལ་ལོ་ཞེས་བྱ་བ་ནི་ཡུལ་  
དེ་ལས་མ་དད་པའི་ཕྱིར་རོ། །ཁོ་བོས་འདུན་པ་ཉེས་པར་ཕུལ་ལོ་ཞེས་བྱ་བ་ནི་མ་བརྟགས་པར་ཕུལ་བའི་ཕྱིར་རོ། །སྤོང་བའི་ཆོས་སུ་བྱེད་ཅིང་ཞེས་བྱ་བ་ནི་སྟོན་ཅིང་འགོག་པར་བྱེད་ཅེས་བྱ་བའི་ཐ་ཚིག་གོ། །འདུན་པ་ཕྱིར་སྒྱུར་བའི་ལྟུང་བྱེད་དེ་ལྔ་བཅུ་གསུམ་པའི་ཚིག་རྣམ་པར་བཤད་པ་རྫོགས་སོ།། །།  
རེ་ཞིག་འདུལ་བ་ལ་ཉན་ཐོས་རྣམས་ཀྱི་བསླབ་པའི་གཞི་འཆའ་བར་ནི་མི་མཛད་དོ་ཞེས་བྱ་བ་ནི་ནུབ་གཉིས་ལས་ལྷག་པར་མ་ཉལ་བའི་ཕྱིར་རོ། །ལོ་མ་མ་ཡིན་པའི་སྤྱིལ་བུ་ཞེས་བྱ་བ་ནི་སྤྲུལ་པ་བྱས་པའོ། །སྦྲུལ་དུག་མྱུར་དུ་ཁྱབ་པར་བྱེད་པའི་གཙོ་བོ་ཞེས་བྱ་བ་ནི་སྦྲུལ་དུག་མྱུར་དུ་ཁྱབ་པར་བྱེད་པ་ཆེན་  
པོའོ། །ཚད་ཅེས་བྱ་བ་ནི་ཁུང་ངོ། །དངོས་བཙན་པ་ཞེས་བྱ་བ་ནི་མངོན་སུམ་དུ་གྱུར་ན་ཕ་རོལ་གྱི་ཡུལ་འཁོར་ཕེབས་པར་ནུས་ན་བདག་ཉིད་མ་སོང་ན་ཕེབས་པར་མི་ནུས་སོ། །དགེ་སློང་མ་འོངས་པ་རྣམས་ལ་ནི་ཞེས་པར་མཛད་ལ་ཞེས་བྱ་བ་ནི་སྡོད་པར་མཛད་པའོ། །ཕྱིར་གཏོང་བར་མི་མཛད་  
ཅེས་བྱ་བ་ནི་འཇོག་པར་མཛད་པའོ། །དགྲ་བཅོམ་པའི་སྒོ་ང་དང་ལྡན་པ་ཞེས་བྱ་བ་ནི་དགྲ་བཅོམ་པའི་ས་བོན་དང་ལྡན་པའོ། །འཁྲུ་བའི་ནད་ཅེས་བྱ་བ་ནི་འཁྲུ་བག་གི་ནད་དོ། །ལྷན་ཅིག་འདུག་སྟེ་ཞེས་བྱ་བ་ནི་དཀྱིལ་འཁོར་གཅིག་ཏུའོ། །ཉེ་འཁོར་དུ་སྤང་བར་བྱའོ་ཞེས་བྱ་བ་ནི་གནས་ཁང་གི་སྒོ་  
དང་འབྲེལ་བའི་ཁྱམས་ཀྱི་ཕྱོགས་སུ་སྤང་བར་བྱ་བའོ། །དགེ་སློང་སྡིག་ཅན་ཞེས་བྱ་བ་ནི་སུན་འབྱིན་པའོ། །གནས་པར་ཁས་མ་བླངས་པ་ཞེས་བྱ་བ་ནི་དབྱར་གྱི་གནས་ཁས་མ་བླངས་པའོ། །གནས་གཅིག་ཏུ་ཉལ་བར་མི་བྱའོ་ཞེས་བྱ་བ་ནི་གནས་ཁང་གཅིག་ཏུ་ཉལ་བར་མི་བྱ་བའོ། །རྫོགས་  
པར་མ་བསྙེན་པ་དང་ལྷན་ཅིག་ཉལ་བའི་ལྟུང་བྱེད་དེ་ལྔ་བཅུ་བཞི་པའི་ཚིག་རྣམ་པར་བཤད་པ་རྫོགས་སོ།། །།སྡིག་པ་ཅན་གྱི་ལྟ་བ་རྣམ་པ་ཞེས་བྱ་བ་ལ། སྡིག་པ་ཅན་གྱི་ལྟ་བ་ཞེས་བྱ་བ་ནི་བར་དུ་གཅོད་པའི་ཆོས་ལ་སྐུར་བ་འདེབས་པས་ལོག་པའི་ཤེས་པ་ཡིན་གྱི། ལོག་པའི་ལྟ་  
  
ལྟ་བ་ལོག་ན་སྡོམ་པ་ཡང་མེད་པར་འགྱུར་བའི་ཕྱིར་རོ། །རྣམ་པ་ཞེས་བྱ་བ་ནི་རྣམ་གྲངས་སོ། །བྱུང་སྟེ་ཞེས་བྱ་བ་ནི་སྐྱེས་པ་སྟེ་ཁྱིམ་པ་དག་གིས་ཀྱང་དགེ་སྦྱོང་གི་ཚུལ་གྱི་འབྲས་བུ་མཐོང་བའི་ཕྱིར་བར་དུ་གཅད་པའི་ཆོས་དེ་དག་བསྟེན་ཀྱང་བར་དུ་གཅོད་པར་མི་འགྱུར་རོ་སྙམ་པའི་ལྟ་བའི་  
རྣམ་པ་སྐྱེས་པའོ། །བར་དུ་གཅོད་པའི་ཆོས་ཞེས་བྱ་བ་ནི་དགེ་བའི་ཆོས་ཀྱི་གེགས་བྱེད་པའོ། །བར་དུ་གཅོད་པར་མི་འགྱུར་ཏེ་ཞེས་བྱ་བ་ནི་དགེ་བའི་ཆོས་ཀྱི་བགེགས་བྱེད་པར་མི་ནུས་སོ་ཞེས་བྱ་བའི་ཐ་ཚིག་གོ། །བཅོམ་ལྡན་འདས་ལ་སྐུར་བ་མ་འདེབས་ཤིག་ཅེས་བྱ་བ་ནི་བཅོམ་ལྡན་འདས་ཀྱི་ཐམས་ཅད་མཁྱེན་  
པ་ཉིད་མ་སྤོང་ཤིག་ཅེས་བྱ་བའོ། །བཅོམ་ལྡན་འདས་ལ་སྐུར་བས་ལེགས་པར་མི་འགྱུར་རོ་ཞེས་བྱ་བ་ནི་རྣམ་པར་སྨིན་པ་མི་འདོད་པ་འབྱུང་བའི་ཕྱིར་རོ། །ཞལ་གྱི་བཞེས་པའི་ཕྱིར་སྐུར་པར་མི་འགྱུར་རོ་སྙམ་པ་ལ། དེའི་ཕྱིར་བཅོམ་ལྡན་འདས་ནི་དེ་སྐད་མི་གསུང་ངོ་ཞེས་བྱ་བ་གསུངས་སོ། །བཅོམ་  
ལྡན་འདས་དེ་སྐད་མི་གསུང་བར་ཇི་ལྟར་ཤེས་སྙམ་པ་ལ། དེའི་ཕྱིར་ཚེ་དང་ལྡན་པ་བར་དུ་གཅོད་པའི་ཆོས་རྣམས་ཀྱི་བར་དུ་གཅོད་པ་ཉིད་དོ་ཞེས་བཅོམ་ལྡན་འདས་ཀྱིས་རྣམ་གྲངས་དུ་མར་གསུངས་ཏེ། གང་གི་ཕྱིར་བར་དུ་གཅོད་པའི་ཆོས་རྣམས་ནི་ཚུལ་ཁྲིམས་འཆལ་བར་བྱེད་པ་ཡིན་པས་བཅོམ་  
ལྡན་འདས་ཀྱིས་གནས་དེ་ལྟ་བུ་བྱས་མ་ཐག་ཏུ་དགེ་སློང་དུ་མི་རུང་བར་འགྱུར། །དགེ་སྦྱོང་དུ་མི་རུང། ཤཱཀྱའི་སྲས་ཀྱི་མི་རུང། དགེ་སློང་གི་དངོས་པོ་ལས་ཉམས་པར་འགྱུར་ཏེ། དགེ་སྦྱོང་གི་ཚུལ་ཞིག་པར་འགྱུར་ཞིང་ཉམས་པས་བཅོམ་པ་ལྟུང་བ་ཕམ་པར་འགྱུར་བ་སྟེ། དེའི་དགེ་སྦྱོང་གི་ཚུལ་ཕྱིར་  
བསླབ་དུ་མེད་པར་འགྱུར་རོ་ཞེས་བྱ་བ་ལ་སོགས་པ་རྣམ་གྲངས་དུ་མས་བར་དུ་གཅོད་པ་ཉིད་ཡིན་པ་དེའི་ཕྱིར་བཅོམ་ལྡན་འདས་ལ་ནི་ལན་འགའ་ཡང་དེ་སྐད་མི་གསུང་ངོ། །ལུང་དང་འགལ་བ་ཉིད་དུ་བསྟན་ནས་མངོན་སུམ་དང་འགལ་བ་བསྟན་པའི་ཕྱིར། དེ་དག་བརྟེན་ན་བར་དུ་གཅོད་  
པ་ཉིད་དུ་འགྱུར་གྱི་ཞེས་བྱ་བ་གསུངས་ཏེ། མ་ཆགས་པ་ལ་སྩོགས་པ་དང་མངོན་སུམ་དང་འགལ་བའི་ཕྱིར་རོ། །ཐམས་ཅད་ཀྱི་ཐམས་ཅད་ཅེས་བྱ་བ་ནི་ནང་གི་བདག་ཉིད་ཀྱིས་སོ། །རྣམ་པ་ཐམས་ཅད་ཀྱི་ཐམས་ཅད་དུ་ཞེས་བྱ་བ་ནི་ཕྱི་རོལ་གྱི་བདག་ཉིད་ཀྱིས་སོ། །གཏམ་འདྲེ་བར་མི་བྱེད་ཅེས་བྱ་བ་  
  
༄༅། །ནི་ལུང་འབོགས་པ་སྦྱིན་པས་སོ། །ཕེབས་པར་སྨྲ་བར་མི་བགྱི་ཞེས་བྱ་བ་ནི་དམིགས་ཀྱིས་འདྲི་བ་སྦྱིན་པས་སོ། །དཔེར་ན་གདོལ་བུ་བཞིན་དུ་ཞེས་བྱ་བ་ནི་ངེས་པ་ཁོ་ནར་ཡོངས་སུ་སྤང་བར་བྱ་བ་ཡིན་པར་བསྟན་པའི་ཕྱིར་རོ། །སྨད་པ་ཞེས་བྱ་བ་ནི་སྨད་པར་བྱ་བ་ཉིད་དུ་རྣམ་པར་གཞག་  
པ་སྟེ་བཤུང་ཞིང་སྨད་པ་ཡིན་ནོ། །མཆོག་ཏུ་སྨད་པ་ཞེས་བྱ་བ་ནི་གནས་ནས་དབྱུང་ཞིང་སྤང་བའོ། །དགེ་སློང་གི་ཚུལ་གྱིས་བར་དུ་གཅོད་པར་མི་འགྱུར་ཏེ་ཞེས་བྱ་བ་ལ། འདིར་དགེ་སློང་གི་ཚུལ་གྱིས་ཞེས་བྱ་བ་ནི་ཚུལ་ཁྲིམས་མ་འཆལ་བའོ། །ལྟ་བའི་རྣམ་པ་མི་གཏོང་བའི་ལྟུང་བྱེད་དེ་ལྔ་  
བཅུ་ལྔ་པའི་ཚིག་རྣམ་པར་བཤད་པ་རྫོགས་སོ།། །།དེ་སྐད་ཟེར་བ་ཞེས་བྱ་བ་ནི་བར་དུ་གཅོད་པའི་ཆོས་རྣམས་ལོག་པར་སྨྲ་བའོ། །ཆོས་བཞིན་མ་བྱས་པ་ནི་ཕྱིར་བཅོས་པ་མ་བྱས་པའོ། །ཆོས་དང་མཐུན་པར་མ་བྱས་པ་ཞེས་བྱ་བ་ནི་རང་བཞིན་ཕྱིར་མ་བླངས་པ་སྟེ་ལེགས་པར་  
མ་སྦྱངས་ཞེས་བྱ་བའི་ཐ་ཚིག་གོ། །ན་བར་གྱུར་པ་དང་སྡིག་པ་ཅན་གྱི་ལྟ་བའི་རྣམ་པ་དེ་དང་དཔྲལ་བར་འདོད་པ་ལ་ལྟུང་བ་མེད་དོ་ཞེས་བྱ་བ་ནི་སྙིང་རྗེའི་དབང་ཡིན་པའི་ཕྱིར། ལྟུང་བ་མེད་དོ། །སྤངས་པའི་རྗེས་སུ་ཕྱོགས་པའི་ལྟུང་བྱེད་དེ་ལྔ་བཅུ་དྲུག་པའི་ཚིག་རྣམ་པར་བཤད་པ་རྫོགས་སོ།། །།  
རྫུ་འཕྲུལ་ཡང་མངོན་པར་བསྒྲུབས་སོ་ཞེས་བྱ་བ་ནི་བསྐྱེད་པའོ། །ཐོས་པའི་ཉེན་ཀོར་ནས་སྤངས་ཏེ་ཞེས་བྱ་བ་ནི་གང་དུ་ལས་དེ་མི་ཐོས་པ་དེར་བཀྲི་བར་བྱའོ་ཞེས་བྱ་བའི་ཐ་ཚིག་གོ། །བསྙིལ་གྱིས་གཞན་དུ་སོང་ཤིག་ཅེས་བྱ་བ་ནི་ཐག་ཤིན་ཏུ་རིང་པོར་གཞན་སོང་ཤིག་ཅེས་བྱ་བའི་ཐ་ཚིག་གོ། །  
བསྙིལ་བ་སྡུད་པའི་ལྟུང་བྱེད་དེ་ལྔ་བཅུ་བདུན་པའི་ཚིག་རྣམ་པར་བཤད་པ་རྫོགས་སོ།། །།རི་རབ་ཀྱི་བང་རིམ་ཞེས་བྱ་བ་ནི་མཆོད་རྟེན་གྱི་བར་རིམ་ལྟར་བྱུང་བའི་བང་རིམ་མོ། །གཞལ་མེད་ཁང་པའི་ཆ་ལུགས་ཞེས་བྱ་བ་ནི་ལྷ་གང་དག་གཞལ་མེད་ཁང་ན་གནས་པ་དག་གི་ཆ་ལུགས་  
སོ༑ །རྒྱལ་རིགས་ནི་མངོན་པའི་ང་རྒྱལ་ཅན་ཡིན་པས་ཞེས་བྱ་བ་ནི་དཔའ་རྟུལ་ཕོད་པའི་ང་རྒྱལ་ཅན་ཏེ་གཟི་བྱིན་དང་ལྡན་པ་ཞེས་བྱ་བའི་ཐ་ཚིག་གོ། །དག་པའི་མཐའ་ཅན་ཞེས་བྱ་བ་ནི་ཡིད་བརྟན་ཞིང་གསང་བ་ལ་གཏོགས་པ་རྒྱལ་པོའི་དྲུང་གི་མཐའ་ན་འདུག་པའོ། །དམ་པའི་ཆོས་ལ་གུས་པར་  
  
།ཅིའི་ཕྱིར་ཞེ་ན། དེའི་ཕྱིར་དགྲ་བཅོམ་པ་དག་ཀྱང་བླ་མར་བྱེད་དེ་ཞེས་བྱ་བ་གསུངས་ཏེ་གང་གི་ཕྱིར་རིགས་གསུམ་དང་ལྡན་པའི་དགྲ་བཅོམ་པ་ཐམས་ཅད་མྱ་  
ངན་ལས་འདས་པའི་ཆོས་བླ་མར་སྒྲུབ་པར་བྱེད་ཅིང་དེའི་དོན་དུ་ཚོགས་ཆེན་པོ་སོགས་པར་བྱེད་པ་དེའི་ཕྱིར། སངས་རྒྱས་བཅོམ་ལྡན་འདས་རྣམས་ནི་དམ་པའི་ཆོས་ལ་གུས་པར་མཛད་དོ། །མྱ་ངན་སེལ་མཛད་པ་ཞེས་བྱ་བ་ནི་རྒ་བ་དང་འཆི་བ་དང། སྡུག་པ་དང་བྲལ་བ་ལ་སོགས་པའི་མྱ་ངན་  
གཏན་དུ་ཞི་བར་མཛད་པའི་ཕྱིར་རོ། །བདག་ལ་ལེགས་འདོད་ཅེས་བྱ་བ་ནི་བདག་ཉིད་ལ་ཕན་པར་འདོད་པའོ། །བདག་ཉིད་ཆེན་པོ་ཞེས་བྱ་བ་ནི་མི་སློབ་པ་ཉིད་དོ། །སངས་རྒྱས་བསྟན་པ་ཞེས་བྱ་བ་ནི་དེ་བཞིན་གཤེགས་པའི་ཆོས་གུས་པར་བསྟན་པའོ། །རབ་ཏུ་དང་སེམས་མེད་པ་ཞེས་བྱ་བ་ནི་  
མ་དད་པས་ཀུན་ནས་དཀྲིས་པའོ། །ཞེ་སྡང་ཅན་ཞེས་བྱ་བ་ནི་ཁོང་ཁྲོ་བ་དང་བཅས་པའོ། །འཁྲུགས་པ་ཞེས་བྱ་བ་ནི་ཁྲོ་བ་དང་བཅས་པའོ། །དམ་ཆོས་ཞེས་བྱ་བ་ནི་ལམ་དང་བསྟན་པའོ། །ཉེས་རྩོམ་ཞེས་བྱ་བ་ནི་ཁྲོ་བ་དང་ཞེ་སྡང་གི་རྗེས་སུ་འཇུག་པའོ། །བཏུལ་བྱས་ཤིང་ཞེས་བྱ་  
བ་ནི་སོ་སོར་གསལ་བར་བྱས་ཤིང་ངོ། །རབ་དང་མེད་པ་ཞེས་བྱ་བ་ནི་མ་དད་པའོ། །ཀུན་ནས་མནར་སེམས་ཞེས་བྱ་བ་ནི་ཁྲོ་བ་དང་ཞེ་སྡང་གི་བདག་ཉིད་དོ། །སྤོང་བ་ཞེས་བྱ་བ་ནི་མི་ཕྱོགས་པའོ། །ངམ་གྲོག་ཆུང་ངུ་དག་ཅེས་བྱ་བ་ནི་གཡང་ས་ཆུང་ངུ་དག་གོ། །ངམ་གྲོག་ཆེན་པོ་དག་  
ཅེས་བྱ་བ་ནི་གཡང་ས་ཆེན་པོ་དག་གོ། །ཉམས་པ་ཞེས་བྱ་བ་ནི་སྐྱེས་གནས་དང་བྲལ་བའོ། །ཤི་བ་ཞེས་བྱ་བ་ནི་ལུས་དང་བྲལ་བའོ། །བྲོས་པ་ཞེས་བྱ་བ་ནི་རང་དག་སོང་བའོ། །གཟུང་བ་ཞེས་བྱ་བ་ནི་མི་འདོད་བཞིན་དུ་ཁྲིད་པའོ། །མ་རུང་བས་སོ་ཞེས་བྱ་བ་ལ། བས་སོ་ཞེས་བྱ་བའི་  
སྒྲ་ནི་དེ་ལྟར་འགྱུར་སྲིད་པར་བསྟན་པའི་ཕྱིར་རོ། །མི་གཙོ་བོ་དག་ཅེས་བྱ་བ་ནི་རྒྱལ་པོ་ལ་སོགས་པའོ། །འཆོས་ཞེས་བྱ་བ་ནི་གཟུགས་བརྙན་བྱེད་པའོ། །འདོད་པ་ན་སྤྱོད་པའི་ལྷ་དྲུག་པོ་དག་ཅེས་བྱ་བ་ནི་རྒྱལ་ཆེན་བཞི་པ་དང། སུམ་ཅུ་རྩ་གསུམ་དང། མཐུན་འབྱུང་དང། དགའ་ལྡན་དང་  
  
༄༅། །འཕྲུལ་དགའ་དང། གཞན་འཕྲུལ་དབང་བྱེད་ཅེས་བྱ་བ་འདོད་པ་ན་སྤྱོད་པ་དྲུག་པོ་དག་གོ། །ལན་གསུམ་ཡོངས་སུ་སྦྱང་བ་བྱེད་དུ་བཅུག་སྟེ་ཞེས་བྱ་བ་ནི་མིའི་འཇིག་རྟེན་དུ་སྐྱེ་བར་བྱ་བའི་ཕྱིར་ལན་གསུམ་གྱི་བར་དུ་ཁས་ལེན་དུ་བཅུག་སྟེའོ། །དེ་ཡང་འདུལ་བའི་གཞི་ལས་བཟོད་ལྡན་  
དག་ཁོ་བོ་ནི་དགའ་ལྡན་གྱི་ལྷའི་རིས་འདི་ནས་འཕོས་ནས་མི་རྣམས་ཀྱི་ནང་དུ་རྒྱལ་པོ་ཟས་གཙང་གི་བཙུན་མོ་དམ་པའི་མངལ་དུ་ཉིང་མཚམས་སྦྱོར་བ་ལེན་པར་འགྱུར་གྱི་ཁྱེད་ཅང་ལས་གང་བདུད་རྩི་དོན་དུ་གཉེར་བ་དེས་ཀྱང་ཡུལ་དབུས་ཀྱི་གྲོང་ཁྱེར་ཆེན་པོ་དྲུག་ཏུ་ཉིང་མཚམས་སྦྱོར་བ་ལོང་  
ཤིག་ཅེས་ལན་གསུམ་ཁས་ལེན་དུ་བཅུག་གོ་ཞེས་གསུངས་པ་ཡིན་ནོ། །བླ་རེ་ཞེས་བྱ་བ་ནི་སྟེང་དུ་བྲི་བའི་བླ་རེའོ། །ཨེ་མའོ་གར་བྱས་སོ་ཞེས་བྱ་བ་ནི་ངོ་མཚར་ཆེ་བར་བསྟན་པའོ། །གད་མོའི་སྒྲ་ཆེན་པོ་ཞེས་བྱ་བ་ནི་གད་རྒྱངས་ཆེན་པོའོ། །བཅོས་སོ་ཞེས་གྲག་ཅེས་བྱ་བ་ལ་གྲག་ཅེས་སྨོད་པ་ནི་ལྐོག་ཏུ་  
གྱུར་པའི་དོན་བསྟན་པའི་ཕྱིར་རོ། །སྒྲ་མི་སྙན་ཞེས་བྱ་བ་ནི་རྒྱལ་པོ་སྒྲ་མི་སྙན་གྱི་བྱུང་བའི་མཐའ་དེས་བརྗོད་པའི་ཕྱིར་ཏེ། ཐ་དད་པ་མ་ཡིན་པར་གདགས་པའི་ཕྱིར་ཞེས་བྱ་བ་སྨོས་སོ། །ཆ་ལུགས་ཞེས་བྱ་བ་ནི་ཆ་ལུགས་ཀྱི་ཆེད་ཀྱི་གོས་སོ། །གསར་པ་གསར་པ་ཡིན་པར་དགོངས་སོ་ཞེས་བྱ་བ་ནི་  
དེ་དགའ་བ་ཡིན་པའི་ཕྱིར་དང། གཙོ་བོ་ཡིན་པའི་ཕྱིར་རོ། །བཙག་ཅེས་བྱ་བ་ནི་སའི་ཁམས་ཏེ། དེ་ནི་གྲགས་པའི་ཕྱིར་དཔེ་ཡིན་ནོ། །ཤིང་ཤུན་ཞེས་བྱ་བ་ནི་བསྐུ་བའི་ཚོན་ཏེ་དེ་ནི་མེ་ཏོག་ལ་སོགས་པའི་དཔེ་ཡིན་ནོ། །གྱོན་ནའོ་ཞེས་བྱ་བ་ནི་གོས་ཀྱི་ལོངས་སྤྱོད་ནི་ལུས་དཀྲི་བ་ཡིན་པས་དེ་བསྟན་པ་  
ཡིན་པས་དེ་བསྟེན་པའི་ཕྱིར་རོ། །ཐ་ན་ལྷུང་བཟེད་ཀྱི་ཁ་ཡོགས་ཀྱང་རུང་སྟེ་ཞེས་བྱ་བ་ནི་ཁ་ཅིག་ན་རེ་ལྷུང་བཟེད་ཀྱི་ཁ་ཡོགས་ཞེས་བྱ་བར་ཁྲུ་གང་གི་ཚད་ཙམ་ཡོད་པ་དེ་དང་མཉམ་པར་གོས་སར་པ་ཞིག་རྙེད་ན་ཡང་ཁ་བསྒྱུར་བར་བྱ་བའི་དོན་ཡིན་གྱི་ལྷུང་བཟེད་ཀྱི་ཁ་ཡོགས་དངོས་ནི་གོས་སུ་བགོ་  
བ་མ་ཡིན་པས་ཁ་བསྒྱུར་མི་དགོས་སོ་ཞེས་ཟེར་རོ། །ཁ་ཅིག་ན་རེ་ལྷུང་བཟེད་ཀྱི་ཁ་ཡོགས་ཀྱང་ཁ་བསྒྱུར་བ་ཉིད་ཡིན་ནོ་ཞེས་ཀྱང་ཟེར་རོ། །ཁ་མ་བསྒྱུར་བའི་གོས་གྱོན་པའི་ལྟུང་བྱེད་དེ་ལྔ་བཅུ་བརྒྱད་པའི་ཚིག་རྣམ་པར་བཤད་པ་རྫོགས་སོ།། །།བསྐལ་བ་དང་པོའི་མི་ཞེས་བྱ་བ་ནི་བསྐལ་བ་  
  
།ལམ་ལམ་ལམ་ཞིང་འདུག་པ་ཞེས་བྱ་བ་ནི་འབར་ཞིང་འདུག་པའོ། །སྦྲུལ་དུག་མྱུར་དུ་ཁྱད་པར་བྱེད་པ་དང་སྦྲུལ་དུག་དྲག་པ་ཞེས་སྨོས་པ་ནི་ནོར་ནི་འཇིག་རྟེན་གཉི་གར་གནོན་པ་བྱེད་པ་ཡིན་པའི་ཕྱིར་སྤང་བར་བྱ་བ་ཉིད་དུ་བསྟན་པའི་ཕྱིར་རོ། །སྡིག་པའི་གྲོགས་པོ་ལྷས་བྱིན་གྱིས་ཉེ་བར་  
བསྐོར་བས་ཞེས་བྱ་བ་ནི་སྡིག་པའི་གྲོགས་པོས་ཟིན་པའོ། །ཁྱིམ་གྱི་འབྱོར་བ་དག་ཅེས་བྱ་བ་ནི་ཁྱིམ་གྱི་ལོངས་སྤྱོད་བཟའ་བ་དང། བཏུང་བ་ལ་སོགས་པ་དག་གོ། །གཉའ་ཟུངས་བརྒྱུད་མོ་ཞེས་བྱ་བ་ནི་གཉའ་བ་ནས་དབུལ་བ་བརྒྱུད་པ་སྟེ་དང་པོས་གཉའ་བ་ནས་ཕུལ་ཏེ་གཉིས་པའི་ལག་ཏུ་བཏང་བ་  
ལ༑ གཉིས་པས་གཉའ་བ་ནས་བཟུང་སྟེ་གསུམ་པའི་ལག་ཏུ་བཏང་བ་ལ་སོགས་པའི་རིམ་གྱིས་ཞེས་བྱ་བའི་ཐ་ཚིག་གོ། །མི་གོས་སྔོན་པོ་གྱོན་པ་ཞེས་བྱ་བ་ནི་གཤེད་མ་རྣམས་ཀྱི་རྟག་ཡིན་ནོ། །ཀ་ར་བའི་རའི་མེ་ཏོག་དམར་པོ་དག་མགྲིན་པར་བཅིངས་པ་ཞེས་བྱ་བ་ནི་གསད་པ་དག་གི་རྟགས་  
ཡིན་ནོ། །བྱུང་རྒྱལ་དུ་སྨྲས་ཞེས་བྱ་བ་ནི་རྒྱུན་མི་འཆད་པར་གློང་པོས་སུ་སྨྲ་བའོ། །འདི་ནི་རེ་ཞིག་འབྱུང་བ་ཡིན་ཏེ་ཞེས་བྱ་བ་ནི་རིན་པོ་ཆེ་ལ་རེག་པའི་ཉེས་དམིགས་སྣང་བའི་ཕྱིར་རོ། །བསླབ་པའི་གཞི་འཆའ་བར་ནི་མི་མཛད་དོ་ཞེས་བྱ་བ་ནི་དགེ་སློང་རྣམས་ཀྱི་མ་རེག་ཕྱིར་རོ། །འཕོང་གི་  
དཔོང་ས་ཞེས་བྱ་བ་ནི་མཚོན་གྱི་སྒྱུ་རྩལ་ལ་བསླབ་པའི་གནས་སོ། །གཡོན་འཕངས་པ་ཞེས་བྱ་བ་ནི་ལག་པ་གཡོན་པས་མདའ་འཕགས་པ་སྟེ་ཉམ་ང་ལག་ཏུ་འཕེན་དུ་ཞེས་བྱ་བའི་ཐ་ཚིག་གོ། །གཡས་འཕངས་ལ་སོགས་པ་ཡང་དེ་བཞིན་དུ་ཤེས་པར་བྱའོ། །གོམ་སྟངས་ཞེས་བྱ་བ་ནི་གཡས་  
བརྐྱང་ལ་སོགས་པར་རྐང་པ་གཞག་པར་བྱས་པའོ། །རྐེད་ཆིངས་ཀྱིས་བཅིངས་ཏེ་ཞེས་བྱ་བ་ནི་རྐེད་ཆིངས་ཀྱིས་བདག་ཉིད་ཀྱི་ལྟོ་ཕྱོགས་བཅིངས་པའོ། །བཅད་པ་བྱས་པས་ཞེས་བྱ་བ་ནི་དབྱུག་པ་ལ་སོགས་པའི་འབེན་བཙུགས་པ་བཅད་ཅེས་བྱ་བའི་ཐ་ཚིག་གོ། །རེ་ཞིག་འདུལ་བ་ལ་ཉན་ཐོས་  
རྣམས་ཀྱི་བསླབ་པའི་གཞི་འཆའ་བར་ནི་མི་མཛད་དོ་ཞེས་བྱ་བ་ནི་རིན་པོ་ཆེ་ལ་མ་རེག་པའི་ཕྱིར་རོ། །རོལ་མོའི་དཔོང་ས་ཞེས་བྱ་བ་ལ། རོལ་མོ་ཞེས་བྱ་བ་ནི་ལྷ་རྣམས་ཀྱི་གཡོག་འཁོར་བ་དྲི་ཟ་ཞེས་བྱ་བ་ལ་གླུ་དང་རོལ་མོའི་སྒྲ་ལ་མཁས་པ་དེ་དག་གི་སྒྱུ་རྩལ་གླུ་དབྱངས་གང་ཡིན་པ་དེ་རོལ་མོ་ཞེས་བྱའོ། །  
  
༄༅། །དེ་སྟོན་པའི་གནས་ནི་རོལ་མོའི་དཔོང་ས་ཡིན་ནོ། །དྲུག་ལྡན་ཞེས་བྱ་བ་ལ་སོགས་པ་ནི་སྒྲའི་བྱེ་བྲག་གོ། །དེ་དག་འབྱིན་པ་ནི་བྱེད་པའོ། །བསླབ་པའི་གཞི་འཆའ་བར་ནི་མི་མཛད་དོ་ཞེས་བྱ་བ་ནི་རིན་པོ་ཆེ་ལ་རེག་པ་མེད་པའི་ཕྱིར་རོ། །གནོད་སྦྱིན་གྱི་ནོར་ཞེས་བྱ་བ་ནི་གནོད་སྦྱིན་གྱི་ཕྱིར་  
བྱིན་པའི་ནོར་རོ། །རྡུལ་གྱི་ཚོགས་ཞེས་བྱ་བ་ནི་ས་རྡུལ་གྱི་གནས་སོ། །བསླབ་པའི་གཞི་འཆའ་བར་མི་མཛད་དོ་ཞེས་བྱ་བ་ཡང་རིན་པོ་ཆེའི་ལ་སོགས་པ་ལ་རེག་པར་འཇིག་རྟེན་གྱིས་སྨད་པ་མ་གྱུར་པའི་ཕྱིར་རོ། །ཡོ་བྱད་རྣམ་པ་སྣ་ཚོགས་ཞེས་བྱ་བ་ནི་བུམ་པ་དང། རིལ་བ་ལ་སོགས་པ་ཁྲུས་ཀྱི་སྣོད་  
དག་གོ༑ །སོ་ཕག་ཅེས་བྱ་བ་ནི་དྲུད་པར་བྱ་བའོ། །བསྐ་བ་ཞེས་བྱ་བ་ནི་སྤུ་དབྱི་བ་ལ་སོགས་པའི་སྨན་ནོ། །སྐྱེད་མོས་ཚལ་དུ་སྤྱད་པ་ཞེས་བྱ་བ་ནི་སྐྱེད་མོས་ཚལ་དུ་དགོས་པའོ། །གཡུལ་ངོར་སྤྱད་པའི་ཞེས་བྱ་བ་ནི་གཡུལ་ངོར་དགོས་པའོ། །རིན་པོ་ཆེ་ཞེས་བྱ་བ་ནི་དཀོན་མཆོག་ཞིང་རིན་ཆེན་གསེར་ལ་  
སོགས་པའོ། །རིན་པོ་ཆེར་སྨོས་པ་ཞེས་བྱ་བ་ནི་རིན་པོ་ཆེ་དང་འདྲ་བ་མཚོན་ཆ་དང་རོལ་མོའི་ཆ་སྤྱད་དོ། །རིན་པོ་ཆེ་དང་འདྲ་བར་བདེ་བ་བསྒྲུབ་པའི་ཕྱིར་རོ། །སྣ་མའི་ཡལ་ག་ཞེས་བྱ་བ་ནི་སྣ་མའི་ལྕུག་ཕྲན་གྱི་ཚོགས་སོ། །ཀུན་དགའི་ར་བ་གཏོགས་པ་ན་འདུག་པ་ཞེས་བྱ་བ་ནི་གཙུག་ལག་ཁང་  
གི་ས་གཞིར་གཙུག་ལག་ཁང་གི་ཕྱི་རོལ་དུ་ལྟུང་བའོ། །གནས་ཁང་དུ་གཏོགས་པ་ན་འདུག་པ་ཞེས་བྱ་བ་ནི་གནས་ཁང་གི་ནང་དུ་འདུག་པའོ། །རྒྱན་ལ་ཉེ་བར་སྤྱོད་པ་ཞེས་བྱ་བ་ནི་རྒྱན་འདོད་ཅིང་རྒྱན་དོན་དུ་གཉེར་བ་སྟེ། ཡང་དང་ཡང་དུ་རྒྱན་ཚོལ་ཞེས་བྱ་བའི་ཐ་ཚིག་གོ། །ནོར་ཆུད་མི་ཟ་  
བ་ཞེས་བྱ་བ་ནི་ཇི་སྲིད་འཚོའི་བར་དུ་ནོར་ཉམས་པར་མི་འགྱུར་རོ་ཞེས་བྱ་བའི་ཐ་ཚིག་གོ། །སྲེ་མོ་ལྟ་བུའི་རྐྱལ་བུ་ཞེས་བྱ་བ་ནི་སྲེ་མོའི་རྣམ་པ་འདྲ་བ་ཁ་རུབ་པའི་སྣོད་དོ། །འདི་ནི་སྤྲུལ་དུག་མྱུར་དུ་ཁྱབ་པར་བྱེད་པ་ཡིན་སྲེ་མོ་ལྟ་བུའི་རྐྱལ་བུ་ནི་དེ་ན་ར་དག་གིས་གང་བ་མ་ཡིན་གྱི་མི་ལེན་ཏོ་ཞེས་བྱ་བ་ནི་  
ལས་ཀྱི་དབང་གིས་དེ་ལྟར་མི་འཁྲུལ་བ་ཡིན་གྱི་དངོས་པོ་ཉིད་དེ་ལྟར་གྱུར་བ་ནི་མ་ཡིན་ནོ། །སུའི་ཡིན་པ་དེ་ལེན་པར་འགྱུར་གྲང་སྙམ་པ་ཞེས་བྱ་བ་ནི་སུས་ཐོབ་པར་འགྱུར་བ་དེས་ཕྱིས་ལེན་པར་འགྱུར་གྲང་སྙམ་པའོ། །ཆོ་ག་ཞེས་བྱ་བ་ནི་གྲུབ་པའི་མཐའི་གཞུང་ལགས་སོ། །མ་བདར་བ་ལེན་ན་ཉེས་  
  
།ནོར་བུ་མཆིད་བུ་ལེན་ན་ཡང་ཉེས་བྱས་སུ་འགྱུར་རོ་ཞེས་བྱ་བ་ནི་བུ་དང་འདྲ་བའི་ཕྱིར་རོ། །སོག་མའི་ཕྲེང་བ་ལེན་ན་ཡང་ཉེས་བྱས་སུ་འགྱུར་རོ་ཞེས་བྱ་བ་ནི་རིན་པོ་ཆེའི་ཕྲེང་བ་དང་འདྲ་བའི་ཕྱིར་རོ། །འོད་མ་ཞེས་བྱ་བ་ནི་ཀུ་བ་  
འོད་མ་ཅན་ལ་འདིར་འོད་ཅེས་བྱ་བའི་གླིང་བུ་ནི་མ་ཡིན་ཏེ། དེ་ལ་རྒྱུད་ཀྱི་སྦྱོར་བ་མེད་པའི་ཕྱིར་རོ། །བ་ལ་རི་དང་མ་ཧ་ཏི་དང་སུ་ཀོ་ཤ་ཀ་ཞེས་བྱ་བ་དག་ཀྱང་རྒྱུད་ཅན་གྱི་བྱེ་བྲག་ཡིན་ནོ། །མཆུ་སྦྲང་ཞེས་བྱ་བ་ནི་ཤིང་བུ་ལས་བྱས་པ་རྒྱུད་གཅིག་པར་འདུག་པ་བྱིས་པ་དག་རྩེ་བའི་ཆ་སྤྱད་ཡིན་ནོ། སྒྲ་འབྱིན་པ་  
ཞེས་བྱ་བ་ནི་བུད་དུ་རུང་བའོ། །རྫ་རྔ་ཁ་གཅིག་པ་ལེན་ན་ཡང་ཉེས་བྱས་སུ་འགྱུར་རོ་ཞེས་བྱ་བ་ནི་སྒྲ་ཆུང་བའི་ཕྱིར་རོ། །གཞུའུ་ཞེས་བྱ་བ་ནི་རས་བལ་རྨལ་བ་ལ་དགོས་པའི་གཞུའོ། །མདའ་ལྟར་བཅོས་པ་ཞེས་བྱ་བ་ནི་ཤིང་བུ་ལ་སོགས་པ་དག་ལས་ལྟོང་ཙམ་གཏོད་ཅིང་འོལ་བྱི་ཙམ་མདའ་འདྲ་བ་  
བྱིས་པ་དག་འཕེན་པ་ཡང་ཡིན་ནོ། །སྐུ་གདུང་དང་བཅས་པ་ལེན་ན་ལྟུང་བྱེད་དུ་འགྱུར་ལ། སྐུ་གདུང་མེད་པ་ལེན་ན་ཉེས་སུ་འགྱུར་རོ་ཞེས་བྱ་བ་ནི་སྐུ་གཟུགས་རིན་པོ་ཆེ་ལས་བྱས་པ་ཉིད་ཡིན་ཡང་སྐུ་གདུང་མེད་ན་མཐར་ཐུག་པ་མ་ཡིན་པས་ན་སྨད་དོ། །སྟོན་པའི་འདུ་ཤེས་ཉེ་བར་གཞག་སྟེ་  
ལེན་ན་ལྟུང་བ་མེད་དོ་ཞེས་བྱ་བ་ནི་སྟོན་པའི་བློས་རིན་པོ་ཆེའི་བློ་ལྡོག་པའི་ཕྱིར་ལྟུང་བ་མེད་དོ་ཞེས་བྱ་བའི་ཐ་ཚིག་གོ། སྒྲ་འབྱིན་པའི་ཚལ་གསེབ་དག་ཏུ་ཞེས་བྱ་བ་ནི་སྒྲ་འབྱིན་པས་མཛེས་པ་བྱས་པའི་ཚལ་གསེབ་དག་ཏུའོ། །བྱ་དགའ་ཞེས་བྱ་བ་ནི་དགའ་བའི་སྦྱིན་པའོ། །ལོངས་པའི་གཞིར་གཏོགས་  
པའི་ལྟུང་བྱེད་དེ་ལྔ་བཅུ་དགུ་པའི་ཚིག་རྣམ་པར་བཤད་པ་རྫོགས་སོ།། །།ཆུ་དྲོན་གསུམ་ཞེས་བྱ་བ་ནི་ཁྲུས་ཀྱི་འབབ་ཆུ་གསུམ་མོ། །དེའི་ཚེ་ན་བདག་སྟོང་པར་བགྱིད་ལ་ཞེས་བྱ་བ་ནི་བསྡད་པར་བྱ་བའོ། །དྲི་མའི་རྫས་ཀྱིས་གོས་པའི་ལུས་ཞེས་བྱ་བ་ནི་དྲི་མའི་རྫས་ཀྱིས་འབགས་པའི་ལུས་  
སོ། །དྲི་མའི་རྫས་འཆང་བས་འདག་པར་འགྱུར་རམ་ཞེས་བྱ་བ་ནི་དེ་ལ་ཉོན་མོངས་པ་སྤོང་པར་འགྱུར་རམ་ཞེས་བྱ་བའོ། །སྐྱ་བོ་བསེང་བསེང་པོ་ཞེས་བྱ་བ་ནི་སྐྱ་བོའི་རྣམ་པའོ། །མངོན་པར་ལྟར་ཞེས་བྱ་བ་ནི་ཤིན་ཏུ་གཤེར་བའོ། །ཟླ་བ་ཕྱེད་ཅིང་ཁྲུས་བྱ་བར་གསུངས་པ་ཞེས་བྱ་བ་ནི་གང་གི་  
  
༄༅། །ཉིན་མོ་ཁྲུས་བྱས་པར་གྱུར་པ་དེ་ཉིད་ཀྱི་ཉིན་མོ་ཡང་ཁྲུས་གཞན་མི་བྱ་སྟེ་ཉི་མ་དེ་ཉིད་ཀྱང་ཉི་མ་གཅིག་ཏུ་བརྩི་ཞིང་དེ་ནས་བརྩམས་ཏེ། ཞག་བཅོ་ལྔའི་མདུན་རོལ་ཞག་བཅུ་བཞི་པ་ཚུན་ཆད་ཀྱི་བར་དུ་ནི་ཁྲུས་བྱར་མི་རུང་གི་ཞག་བཅོ་ལྔ་ལ་ཁྲུས་བྱར་རུང་བར་གསུངས་པ་ཡིན་ནོ། །དེ་  
ལས་འདུམས་པར་བྱེད་ན་ཞེས་བྱ་བ་ནི་གང་གི་ཉིན་མོ་ཁྲུས་བྱས་པར་གྱུར་པ་དེ་ཉིད་ཀྱི་ཉིན་མོ་ཡང་ཉི་མ་གཅིག་ཏུ་བརྩི་ཞིང་དེ་ནས་བརྩམས་ཏེ་ཞག་བཅོ་ལྔ་པ་ལ་ཁྲུས་བྱ་བར་གསུངས་པ་དེ་ལས་འདུམས་པར་བྱེད་པ་སྟེ། ཞག་བཞི་བཅུ་པ་ཚུན་ཆད་དུ་ཁྲུས་བྱེད་ན་ལྟུང་བྱེད་དུ་འགྱུར་བར་གསུངས་པ་  
ཡིན་ནོ། །སོ་ག་རྣམས་ཀྱི་ཟླ་བ་ལྷག་མ་ཕྱེད་དང་གཉིས་ཞེས་བྱ་བ་ནི་ལོ་གའི་དུས་རྣམས་ལ་ཟླ་བ་གཉིས་ཡོད་དེ་དཔྱིད་ཟླ་ཐ་ཆུངས་ཚེས་བཅུ་དྲུག་ནས། དབྱར་ཟླར་བ་ཉའི་བར་གྱི་ཟླ་བ་གཅིག་དང། དབྱར་ཟླར་བ་ཚེས་བཅུ་དྲུག་ནས། དབྱར་ཟླ་འབྲིང་པོའི་ཉའི་བར་གྱི་ཟླ་བ་གཅིག་ནི་སོ་གའི་དུས་  
རྣམས་ཀྱི་ཟླ་བ་གཉིས་ཡིན་ནོ། །དེ་ལ་དཔྱིད་ཟླ་ཐ་ཆུངས་ཚེས་བཅུ་དྲུག་ནས། དཔྱིད་ཟླ་ཐ་ཆུངས་གནམ་སྟོང་གི་བར་གྱི་ཟླ་བ་ཕྱེད་བཞག་སྟེ་དེའི་ལྷག་མ་དབྱར་ཟླ་བ་ཚེས་ནས། དབྱར་ཟླ་འབྲིང་པོ་ཉའི་བར་གྱི་ཟླ་བ་ཕྱེད་དང་གཉིས་སོ། །དབྱར་རྣམས་ཀྱི་དང་པོ་ཞེས་བྱ་བ་ནི་སྐབས་འདིར་དབྱར་གནས་  
པར་ཁས་བླངས་པ་སྔ་མའི་དུས་རྣམས་ཀྱི་དང་པོ་ཟླ་བ་གཅིག་སྟེ། དབྱར་ཟླ་འབྲིང་པོའི་ཆོས་བཅུ་དྲུག་ནས། དབྱར་ཟླ་ཐ་ཆུངས་ཉའི་བར་གྱི་ཟླ་བ་གཅིག་གོ། །དཔག་ཚད་གཅིག་ཏུ་སོང་ངམ་ཞེས་བྱ་བ་ནི་རང་གི་གནས་ནས་ཕར་སོང་ཡང་རུང། གཞན་གྱི་གནས་ནས་ཚུར་འོངས་ཀྱང་རུང་སྟེ་  
སྤྱིར་དཔག་ཚད་གཅིག་པ་རྐྱང་པར་སོང་བའོ། །དཔག་ཚད་ཕྱེད་དུ་སོང་སྟེ་ཕྱིར་འོངས་ཞེས་བྱ་བ་ནི་རང་གི་གནས་ནས་ཕར་སོང་སྟེ་ཕྱིར་འོངས་ཀྱང་རུང་གཞན་གྱི་གནས་ནས་ཚུར་འོངས་ཤིང་ཕྱིར་ལོག་ཀྱང་རུང་སྟེ་སྤྱིར་དཔག་ཚད་ཕྱེད་དུ་སོང་སྟེ་ཕྱིར་འོངས་པ་ལ་དཔག་ཚད་གཅིག་རངས་པར་སོང་བའི་  
ཚད་དང་མཉམ་པར་ཤེས་པར་བྱའོ། །གོས་ཀྱི་གྲྭ་ཞེས་བྱ་བ་ནི་གོས་ཀྱི་མཐའ་མའོ། །བསྒུལ་བ་ཞེས་བྱ་བ་ནི་བསྐྱོད་པའོ། །རྫི་ཆར་ཞེས་བྱ་བ་ནི་རླུང་དང་ཆར་འདྲེས་པ་སྟེ། དེའི་ཕྱིར་རླུང་དང་ཆར་གྱི་དུས་གཉིས་ལས་ཐ་དད་པར་གཞག་གོ། །དབང་བསྐུར་བའི་ཁྲུས་དང་འཇུག་པའི་ཁྲུས་ཞེས་བྱ་བ་  
  
དབང་བསྐུར་བའི་ཁྲུས་ཞེས་བྱ་བ་ནི་བུམ་པ་ལ་སོགས་པས་ལུས་ཀྱི་སྟེང་ནས་དབང་བསྐུར་བའི་ཚུལ་དུ་ཆུ་བླུགས་ཤིང་དེས་བཀྲུའོ། །འཇུག་པའི་ཞེས་བྱ་བ་ནི་ཆུའི་ནང་དུ་འཇུག་ཅིང་ལུས་བཀྲུ་བའོ། །ཆུས་ལྟེ་བར་སོན་ན་ལྟུང་བྱེད་དུ་འགྱུར་རོ་ཞེས་  
བྱ་བ་ནི་ལུས་ཀྱི་ཕྱེད་གཤེར་ན་ཁྲུས་རྫོགས་པ་ཡིན་པས་ལྟུང་བྱེད་དུ་བསྟན་ཏེ། དེ་ཡང་དབང་བསྐུར་བས་སྤྱི་བོ་ནས་བརྩམས་ཏེ་ཆུས་ལྟེ་བར་སོན་པ་དང། འཇུག་པས་རྐང་མཐིལ་ནས་བརྩམས་ཏེ་ཆུས་ལྟེ་བར་སོན་པ་རྣམ་པ་གཉིས་ཀ་ལ་ཁ་ན་མ་ཐོ་བ་རེ་རེ་རྫོགས་པར་འགྱུར་རོ། །དབང་བསྐུར་བའི་  
ཁྲུས་ཀྱིས་ཁྲུས་བྱས་ནས་འཇུག་པ་ཁྲུས་ཀྱིས་ཁྲུས་བྱེད་ན་ཞེས་བྱ་བ་ལ་སོགས་པ་ནི་གལ་ཏེ་དབང་བསྐུར་བ་དང་འཇུག་པ་གཉིས་ཀ་དུས་གཅིག་ཏུ་ཁྲུས་རྩོམ་པ་ན། དེ་གཉིས་ལྟེ་བའི་ཕྱོགས་གཅིག་ཏུ་ཕྲད་པར་འགྱུར་བ་ལ་ནི་ཁ་ན་མ་ཐོ་བ་ཡོངས་སུ་རྫོགས་པར་གཅིག་ཏུ་འགྱུར་བར་སྟོན་ཏོ། །འདི་ལ་  
འགྱོད་པར་མི་བྱ་བར་ཞེས་བྱ་བ་ནི་ཁྲུས་ཀྱི་དོན་ཉིད་མ་ཡིན་པའི་ཕྱིར་རོ། །ཁྲུས་བྱེད་པའི་ལྟུང་བྱེད་དེ་དྲུག་ཅུ་པའི་ཚིག་རྣམ་པར་བཤད་པ་རྫོགས་སོ།། །།མདའ་ལྔ་འཕངས་པ་ཞེས་བྱ་བ་ནི་བྱ་བ་གང་ལ་མདའ་ལྔ་འཕེན་པར་བྱེད་པ་དེ་ནི་མདའ་ལྔ་འཕངས་པ་ཞེས་བྱ་བའོ། །ཚོད་ཡོད་པ་ཞིག་  
གོ་ཞེས་བྱ་བ་ནི་ཅུང་ཟད་རུང་ངོ་ཞེས་བྱ་བར་བསམས་པའོ། །རས་བལ་གྱི་གཞུའུ་བཞིན་དུ་བདུངས་ཏེ་ཞེས་བྱ་བ་ནི་ལག་པ་གཉིས་ཁོ་ནས་བདུངས་ཏེ་ཞེས་བྱ་བའི་ཐ་ཚིག་གོ། །རྒྱུད་སྒྲ་བསྒྲེངས་ཞེས་བྱ་བ་ནི་གཞུ་རྒྱུད་ཀྱི་སྒྲ་བསྒྲེངས་པའོ། །འདིར་ནི་གཙོ་ཆེར་དུད་འགྲོ་གསོད་པ་ཉིད་དུ་དགོངས་པ་  
ཡིན་གྱི༑ སྲོག་ཆགས་དང་བཅས་པའི་ཆུ་ལ་སྤྱོད་པའི་སྐབས་མ་ཡིན་པར་བསྟན་པའི་ཕྱིར་དུད་འགྲོ་གསོད་པའི་ལྟུང་བྱེད་ལོགས་ཤིག་ཏུ་བཅའ་བ་མཛད་དོ། །དུད་འགྲོ་གསོད་པའི་ལྟུང་བྱེད་དེ་དྲུག་ཅུ་གཅིག་པའི་ཚིག་རྣམ་པར་བཤད་པ་རྫོགས་སོ།། །།དབང་པོ་ཡོངས་སུ་སྨིན་པར་ཞེས་  
བྱ་བ་ནི་དད་པ་ལ་སོགས་པའི་དབང་པོ་རྣམས་ཡོངས་སུ་སྨིན་ཅིང་འབྲས་བུ་ཐོབ་པ་དང་མཐུན་པའོ། །ངེས་པར་འཇུག་པ་ཞེས་བྱ་བ་ནི་མཐོང་བའི་ལམ་ལ་འཇུག་པའོ། །ཟག་པ་ཟད་པ་ཞེས་བྱ་བ་ནི་དགྲ་བཅོམ་པ་ཉིད་ཐོབ་པའོ། །དགེ་བའི་རྩ་བ་ཆད་པ་ཞེས་བྱ་བ་ནི་ལྟ་བ་ལོག་པའོ། །ཁྱེད་ཅག་ལོ་  
  
༄༅། །ཉི་ཤུ་མ་ལོན་པར་རྫོགས་པར་བསྙེན་པས་ཁྱེད་ཅག་ངེས་པ་ལ་འཇུག་པ་དང་ཟག་པ་ཟད་པར་འགྱུར་རེ་སྐན་ཞེས་བྱ་བ་ནི་འཆར་ཀས་བསམས་བཞིན་དུ་ཅི་ནས་ཀྱང་དགེ་སློང་དེ་དག་ཐ་ན་ཡུད་ཙམ་ཞིག་ཀྱང་བདེ་བ་ལ་མི་རེག་པར་བྱ་བའོ་སྙམ་པ་དེ་ཉིད་རྐྱེན་དུ་བྱས་ཏེ་དེ་སྐད་སྨྲས་པར་ཟད་ཀྱི་  
ཡང་དག་པར་ན་བཙུན་པ་འཆར་ཀས་ལས་དང་པོ་པ་ལ་ཉེས་པ་མེད་པས་དེ་དག་རྫོགས་པར་བསྙེན་པ་ཡིན་པ་དང། རྫོགས་པར་མ་བསྙེན་པས་ཀྱང་ངེས་པ་ལ་འཇུག་པ་དང། ཟག་པ་ཟད་པ་ཐོབ་པར་འགྱུར་བའི་གྲུབ་པའི་མཐའ་ཁོང་དུ་ཆུད་པ་ནི་མ་ཡིན་ནོ། །བཅོམ་ལྡན་འདས་ཀྱིས་ལས་དང་པོ་པ་ལ་  
ལྟུང་བ་མེད་དོ་ཞེས་གསུངས་པ་དེ་མ་ཐོས་སམ་ཞེས་བྱ་བ་ནི་མཁན་པོ་ལ་ལྟུང་བ་མེད་པ་དང། དེར་འདུས་པའི་དགེ་འདུན་ལ་ཉེས་བྱས་མེད་པ་འདིར་སྐབས་མ་ཡིན་པས་མི་གཟུང་གི་འདིར་ནི་གང་ཟག་དེ་ཡང་རྫོགས་པར་མི་འགྱུར་ལ་ཞེས་གསུངས་པའི་ཉེས་པ་མེད་དོ་ཞེས་གསུངས་པ་དེ་མ་ཐོས་སམ་  
ཞེས་བྱ་བར་བསམས་པ་ཡིན་ནོ། །དེ་ལ་ལྟུང་བ་ཇི་ལྟར་འགྱུར་ཞེ་ན་ཞེས་བྱ་བ་ལ་སོགས་པ་ནི་མ་ཆགས་པ་དང་ཉམས་པ་གཉིས་ཀྱི་སྒོ་ནས་དགེ་སློང་མ་ཡིན་པའི་དོན་གྱིས་འགྱོད་པ་སྐྱེད་པ་ལས་ལྟུང་བྱེད་དུ་འགྱུར་བར་སྟོན་ཏོ། །དགེ་འདུན་ལྷག་མ་ལ་སོགས་པའི་དོན་གྱིས་འགྱོད་པ་སྐྱེད་པ་ལ་ནི་  
ཉེས་བྱས་སུ་འགྱུར་རོ། །དུས་ཕྱི་མ་ཡིན་པས་ཞེས་བྱ་བ་དང། མཚམས་མ་བཅད་པ་དང། དཀྱིལ་འཁོར་པ་བློ་མཐུན་པར་མ་བྱས་པ་ཡིན་པས་ཞེས་བྱ་བ་དང། དེ་གཉིས་ནི་ཚུལ་ཁྲིམས་འཆལ་པ་ཡིན་པས་ཞེས་བྱ་བའི་ཚར་རྣམས་ཀྱིས་ནི་བདག་ཉིད་ལོ་ཉི་ཤུ་མ་ལོན་པ་དང། ལས་ཀྱི་གནས་  
མཚམས་མ་བཅད་པ་དང། ལས་བྱེད་པ་ཚུལ་ཁྲིམས་འཆལ་པའི་སྒོ་ནས་མ་ཆགས་པ་བསྟན་ཏོ། །དེ་ནི་གཅན་སྒོ་ཡིན་པས་ཞེས་བྱ་བ་ནི་རྐུ་སེམས་ཀྱིས་བླངས་པས་ཞེས་བྱ་བ་དང། མིའི་ཆོས་བླ་མ་སྨྲས་པ་ཞེས་བྱ་བ་ཚར་རྣམས་ཀྱིས་ནི་ཉམས་པའི་དོན་གྱིས་འགྱོད་པ་སྐྱེས་པ་བསྟན་ཏོ། །  
རྫོགས་པར་མ་བསྙེན་ཞེས་བྱ་བ་ནི་དགེ་སློང་གི་དངོས་པོ་མ་སྐྱེས་པའོ། །ཉེས་པར་རྫོགས་པར་མ་བསྙེན་ཞེས་བྱ་བ་ནི་རྫོགས་པར་བསྙེན་པའི་ཆོ་ག་མ་ཚང་བར་བྱས་པའོ། །ཡང་རྫོགས་པར་བསྙེན་པར་བྱ་ཞེས་བྱ་བ་ནི་གལ་ཏེ་འདོད་ནའོ། །དཀྱིལ་འཁོར་བར་བློ་མཐུན་པར་མ་བྱས་པ་ནི་ལས་ཀྱིས་  
  
དོན་གཞན་ཞེས་བྱ་བ་ནི་ན་ཚོད་ཤེས་པར་བྱ་བ་ལ་སོགས་པའི་དགོས་པ་གཞན་གྱིས་སོ། །འདུལ་བའི་ཡོ་བྱད་ཅེས་བྱ་བ་ལ་འདིར་འདུལ་བ་ཞེས་བྱ་བ་ནི་དགེ་བ་ལ་གཞུག་པའོ། །དེ་བསྒྲུབ་པ་ནི་ཡོ་བྱད་དེ་རྒྱུ་དེས་ཞེས་བྱ་བའི་ཐ་ཚིག་  
གོ༑ །འདི་གཉིས་ལ་ནི་འགྱོད་པ་སྐྱེས་པའི་བསམ་པ་མེད་པས་ལྟུང་བ་མེད་དོ། །འགྱོད་པ་སྐྱེས་པའི་ལྟུང་བྱེད་དེ་དྲུག་ཅུ་རྩ་གཉིས་པའི་ཚིག་རྣམ་པར་བཤད་པ་རྫོགས་སོ།། །།སོར་མོས་ག་ག་ཚིལ་བྱེད་ཅེས་བྱ་བ་ནི་སོར་མོས་རེག་ནས་མཐར་གྱིས་སྤོ་བས་ལུས་ལ་འདྲུད་པ་སྟེ་བཞད་  
གད་དང་ལུས་ཀྱི་སྐྱི་གཡའ་བ་སྐྱེད་པར་བྱེད་ཅེས་བྱ་བའི་ཐ་ཚིག་གོ། །ལུས་ཀྱི་ལས་དང། ལུས་ཀྱི་སྤྱོད་པ་དང། ལུས་ཀྱི་གཡོ་བ་ཞེས་བྱ་བ་ནི་སྦྱོར་བ་དང། དངོས་གཞི་དང། མཇུག་ཡིན་པར་ཤེས་པར་བྱའོ། །དེ་ལ་ལྟུང་བ་ཇི་ལྟར་འགྱུར་ཞེ་ན་ཞེས་བྱ་བ་ནི་རེག་པ་རེ་རེ་ལས་འགྱུར་བ་  
སྐྱེ་བའི་ཕྱིར་སོར་མོ་གཅིག་ལ་སོགས་པ་སྦྱོར་བ་གཅིག་པ་ཇི་སྙེད་ཀྱིས་རེག་ཀྱང་ལྟུང་བ་ཐ་དད་དུ་དབྱེ་བ་མེད་པ་དེ་ལྟུང་བྱེད་གཅིག་ཏུ་འགྱུར་རོ། །ལུས་མ་ཡིན་པས་ལུས་མ་ཡིན་པ་ལ་རེག་པ་དང། སྐྲ་དང། སེན་མོ་དང། སོ་དག་གིས་རེག་པ་ནི་ཉེས་བྱས་སོ། །ག་ག་ཚིལ་བྱེད་པའི་ལྟུང་བྱེད་དེ་དྲུག་ཅུ་  
རྩ་གསུམ་པའི་ཚིག་རྣམ་པར་བཤད་པ་རྫོགས་སོ།། །།མོས་པའི་ཏིང་ངེ་འཛིན་ཞེས་བྱ་བ་ནི་མོས་པ་ཡིད་ལ་བྱེད་པ་སྟེ། དེ་དག་ཐམས་ཅད་བདག་གི་ལུས་དང་འབྲེལ་པར་མོས་པའི་ཕྱིར་རོ། །སེམས་ནི་གློག་དང་འདྲ་ཞེས་བྱ་བ་ནི་གཡོ་བའི་ཕྱིར་རོ། ཏིང་ངེ་འཛིན་ནི་རྡོ་རྗེ་དང་འདྲ་ཞེས་  
བྱ་བ་ནི་ཉོན་མོངས་པའི་རི་བོ་ཐམས་ཅད་འཇོམས་པའི་ཕྱིར་རོ། །ཉོན་མོངས་པ་རྣམས་ནི་ཡེ་ཤེས་ཀྱིས་འཇོམས་སོ་ཞེས་བྱ་བ་ནི་ཉོན་མོངས་པ་རྣམས་གྱི་སྔོན་དུ་གཏི་མུག་འགྲོ་ལ་གཏི་མུག་གི་གཉེན་པོ་ནི་ཡེ་ཤེས་ཡིན་པའི་ཕྱིར་རོ། །རྩེ་ཞེས་བྱ་བ་ནི་བདག་འབའ་ཞིག་གོ། །རྩེད་མོ་ཞེས་བྱ་བ་  
ནི་ཟླ་དང་ངོ། །དགའ་ཞེས་བྱ་བ་ནི་རང་གི་ལུས་འོག་ཏུ་ནུབ་པ་དང་སྟེང་དུ་བྱུང་བ་ལ་སོགས་པའོ། །སིམ་པ་ཞེས་བྱ་བ་ནི་བསིལ་བའོ། །སློབ་མའི་བསམ་པ་ཞེས་བྱ་བ་ནི་ལག་སྟངས་ལ་སོགས་པའོ། །བེམ་ཏོལ་གྱིས་བརྡེགས་ན་ཉེས་བྱས་སུ་འགྱུར་རོ་ཞེས་བྱ་བ་ནི་ཆུང་བའི་ཕྱིར་རོ། །བུམ་པ་ལ་སོགས་  
  
༄༅། །པ་ལ་ཉེས་བྱས་སུ་འགྱུར་པ་ནི་ནང་དུ་མ་ཞུགས་པའི་ཕྱིར་རོ། །ཆུ་ལ་རྩེ་བའི་ལྟུང་བྱེད་དེ་དྲུག་ཅུ་རྩ་བཞི་པའི་ཚིག་རྣམ་པར་བཤད་པ་རྫོགས་སོ།། །།ཕན་པ་མཛད་པ་ཞེས་བྱ་བ་ནི་གནོད་པ་ཟློག་པའི་ཕྱིར་རོ། །ལེགས་པར་མཛད་པ་ཞེས་བྱ་བ་ནི་ཕན་པ་སྒྲུབ་པའི་ཕྱིར་རོ། །  
ཇི་ལྟར་ཕན་པ་དང་ལེགས་པ་མཛད་པ་ཡིན་ཞེ་ན། དེའི་ཕྱིར་འདི་ལྟར་བཅོམ་ལྡན་འདས་དེ་ནི་ཞེས་བྱ་བ་ལ་སོགས་པ་གསུངས་སོ། །སྡུག་བསྔལ་གྱི་ཆོས་ཞེས་བྱ་བ་ནི་སྐྱེ་བ་ལ་སོགས་པའི་སྡུག་བསྔལ་དག་གོ། །སེལ་བར་མཛད་ཅེས་བྱ་བ་ནི་ཟློག་པར་མཛད་པའོ། །བདེ་བའི་ཆོས་ཞེས་བྱ་བ་ནི་ཡིད་  
བདེ་བ་ལ་སོགས་པ་དགའ་བ་དག་གོ། །སྒྲུབ་པར་མཛད་པ་ཞེས་བྱ་བ་ནི་སྟོབས་པར་མཛད་པའོ། །སྡིག་པ་མི་དགེ་བའི་ཆོས་ཞེས་བྱ་བ་ནི་ཉོན་མོངས་པ་དང་ལས་དག་གོ། །དགེ་བའི་ཆོས་ཞེས་བྱ་བ་ནི་ཡང་དག་པའི་ལྟ་བ་ལ་སོགས་པའོ། །མ་རྒལ་བ་ཞེས་བྱ་བ་ནི་ངན་འགྲོ་དག་ལས་མ་ཐར་  
བའོ༑ །མ་གྲོལ་བ་ཞེས་བྱ་བ་ནི་འདོད་པའི་འཆིང་བ་དག་ལས་སོ། །དབུགས་མ་ཕྱིན་པ་ཞེས་བྱ་བ་ནི་གཟུགས་དང་ལྡན་པའི་འདོད་ཆགས་ཀྱིས་ཏེ། བདེ་བ་དང་ཡིད་བདེ་བ་ལ་སོགས་པ་སྐྱོན་ལས་རྣམ་པར་མ་གྲོལ་བའི་ཕྱིར་རོ། །ཡོངས་སུ་མྱ་ངན་ལས་མ་འདས་པ་ཞེས་བྱ་བ་ནི་ཁམས་  
གསུམ་པ་ལས་རྣམ་པར་མ་གྲོལ་བ་སྟེ་ཡང་སྲིད་པ་ལ་སོགས་པའི་སྡུག་བསྔལ་མ་ལུས་པར་མ་སྤངས་པའི་ཕྱིར་རོ། །སྤྱི་བརྟོལ་ཅན་ཞེས་བྱ་བ་ནི་ཐུག་ཐུབ་ཅན་ནོ། །གཡོ་ཞེས་བྱ་བ་ནི་གཡོས་བསྐྱེད་པའི་ཡིད་ཀྱི་ལས་སོ། །གྱ་གྱུར་ཞེས་བྱ་བ་ནི་དེ་ཉིད་ཀྱིས་བསྐྱེད་པའི་ངག་གི་ལས་སོ། །  
ཡ་ཡོ་ཞེས་བྱ་བ་ནི་དེ་ཉིད་ཀྱིས་བསྐྱེད་པའི་ལུས་ཀྱི་ལས་སོ། །ཡང་དེ་གསུམ་ནི་གཡོ་ཆུང་ངུ་དང། འབྲིང་དང། ཆེན་པོར་ཤེས་པར་བྱའོ། །ཡ་མཚན་སྣ་ཚོགས་དང་ལྡན་པའི་མཆོད་སྦྱིན་ཞེས་བྱ་བ་ནི་གང་ལ་རབ་ཏུ་བྱུང་བ་ཐམས་ཅད་མཆོད་པར་བྱེད་པའོ། །རྣ་སྦྲང་ཞེས་བྱ་བ་ནི་མདའི་མདེའུ་རྔ་  
རྡོ་ཅན་ནོ། །མིའི་སྐལ་བ་བཟང་པོ་ཞེས་བྱ་བ་ནི་མི་རྣམས་ཀྱི་ནང་ན་ཤིན་ཏུ་བཟང་ཞིང་བསོད་ནམས་ལྷག་པར་འབར་བའོ། །གནས་གཅིག་ཏུ་ཉལ་བ་ཞེས་བྱ་བ་ནི་གཅིག་ནས་གཅིག་ཏུ་དུས་གཅིག་ཏུ་གློས་ཕབ་སྟེ། གཉིད་ལོག་པར་བྱེད་པའོ། །སྐས་བསྡུ་བར་བྱ་བའམ། སྒོ་གཏན་པས་གཅད་  
  
སྲུང་བ་དགེ་སློང་གཞག་པར་བྱའོ་ཞེས་བྱ་བ་ནི་གནོད་པ་བྱེད་པ་བཟློག་པའི་ཕྱིར་རོ། །སྲུང་བ་དགེ་སློང་གཞག་པ་ནི་འཁྲུལ་པ་མེད་པའི་ཕྱིར་རོ། །བར་ཁ་བ་ལ་སོགས་པ་ནི་དཔེ་ཙམ་དུ་ཟད་དེ་གཅིག་ནས་གཅིག་ཏུ་རྒྱུར་རུང་ན་གནས་གཅིག་པ་ཉིད་དུ་འགྱུར་ལ། སྐས་བསྡུ་བ་འམ། སྒོ་  
གཏན་པས་གཅད་པ་ལ་སོགས་པར་རྒྱུར་མི་རུང་ན་གནས་ཐ་དད་པར་བལྟའོ། །སྒོའི་ཕྱི་རོལ་ནས་གཅད་པ་དང་སྒོ་ནང་རོལ་ནས་གཅད་པར་བྱ་ཞེས་བྱ་བ་ནི་སྒོ་བདག་ཉིད་ཀྱི་དབང་དུ་བྱ་བའི་ཕྱིར་རོ། །ཁྱིམ་ཐབ་ཀྱིས་བསྲུངས་ན་ལྟུང་བ་མེད་དོ་ཞེས་བྱ་བ་ནི་བུད་མེད་ཀྱི་ཡུལ་ཁྱིམ་ཐབ་ཀྱིས་བསྲུངས་ན་དགེ་  
སློང་ལ་རྔོད་ཅིང་རྩོལ་བར་ཐུགས་མི་ཐུབ་པའི་ཕྱིར་རོ། །ཕྱོགས་དེ་རེ་ལྡེ་ལ་སོགས་པས་བསྐོར་བར་བྱ་བ་ནི་དེར་བཟློག་པའི་ཕྱིར་རོ། །སྐྱ་རེངས་ཤར་བ་ན་ཉེས་བྱས་ཉིད་དུ་འགྱུར་རོ་ཞེས་བྱ་བ་ནི་གནས་ཉིད་མེད་པའི་ཕྱིར་རོ། །ངེས་པར་སྐལ་བ་དང་ལྡན་པ་ཉིད་ཅེས་བྱ་བ་ནི་ངེས་པར་འགྱུར་བའོ། །འཁོར་  
བ་འཇིག་ཅེས་བྱ་བ་ལ་འཁོར་བ་ཞེས་བྱ་བ་ནི་སྐྱེ་བ་གཅིག་ནས་གཅིག་ཏུ་འཁོར་བའོ། །འཇིག་ཅེས་བྱ་བ་ནི་དེ་སྤོང་ཞིང་སེལ་བར་མཛད་པས་སྲིད་པ་སེལ་བར་མཛད་པ་སྟེ། སྲིད་པ་སེལ་ཞེས་བྱ་བའི་ཐ་ཚིག་གོ། །མར་མེའི་སྙིང་པོ་བསྐུལ་བ་ཞེས་བྱ་བ་ནི་བཏེག་པའོ། །བུད་མེད་དང་ལྷན་ཅིག་ཉལ་བའི་  
ལྟུང་བྱེད་དེ་དྲུག་ཅུ་རྩ་ལྔ་པའི་ཚིག་རྣམ་པར་བཤད་པ་རྫོགས་སོ།། །།སྡངས་ཞེས་བྱ་བ་ནི་སེམས་ཀྱིས་སོ། །སྐྲག་ཅེས་བྱ་བ་ནི་ལུས་ཀྱིས་སོ། །གནོད་སྦྱིན་གོས་སྔོན་པོ་གྱོན་པ་ཞེས་བྱ་བ་ནི་ལག་ན་རྡོ་རྗེའི་འཁོར་གནོད་སྦྱིན་གོས་སྔོན་པོ་ཅན་དག་སྟེ། རྒྱལ་བྱེད་ཀྱི་ཚལ་གྱི་སྲུང་མ་གཉུག་མར་གནས་  
པ་ཡིན་ནོ། །ཉེས་པ་སྦོམ་པོར་འགྱུར་ཞེས་བྱ་བ་ནི་གསོད་པའི་ཕམ་པར་འགྱུར་བའི་སྐབས་ཀྱིའོ། །སྡངས་པ་ཞེས་བྱ་བ་ནི་འཇིགས་པ་བསྐྱེད་པའི་རྒྱུའོ། །བྱེད་ཅེས་བྱ་བ་ནི་བདག་ཉིད་ཀྱིས་སོ། །བྱེད་དུ་འཇུད་ཅེས་བྱ་བ་ནི་གཞན་ནོ། །ཐ་ན་བཞད་གད་བྱ་བར་བསམས་ཀྱང་རུང་སྟེ་ཞེས་བྱ་བ་ནི་ཐ་ན་རྒོད་བག་  
གི་བསམ་པས་ཀྱང་རུང་བའོ། །དེ་ལ་ལྟུང་བ་ཇི་ལྟར་རུང་བར་འགྱུར་ཞེ་ན་ཞེས་བྱ་བ་ནི་ཡིད་དུ་མི་འོང་བ་ཉེ་བར་སྒྲུབ་པར་བྱེད་པ་ལ་ནི་དངོས་གཞིར་འགྱུར། ཡིད་དུ་འོང་བ་ཉེ་བར་སྒྲུབ་པར་བྱེད་པ་ལ་ནི་ཉེས་བྱས་སུ་འགྱུར། སྐྱོ་བར་བྱ་བའི་ཆེད་དུ་ཉེ་བར་སྒྲུབ་པར་བྱེད་པ་ལ་ནི་ལྟུང་བ་མེད་པར་སྟོན་ཏོ། །  
  
༄༅། །འདི་ལྟ་སྟེ་དཔེར་ན་ཞེས་བྱ་བ་ནི་ཡིད་དུ་འོང་བ་དང་ཡིད་དུ་མི་འོང་བ་ཞེས་བྱ་བ་ཇི་ལྟ་བུ་ཡིན་པའི་དཔེ་ཡིན་གྱི། ཡི་དགས་དང་ལྷ་ལ་སོགས་པའི་གཟུགས་ལ་སོགས་པའི་དཔེ་ནི་མ་ཡིན་ནོ། །སྐྱོ་བར་བྱ་བ་ཞེས་བྱ་བ་ནི་ཡིད་འབྱུང་བར་བྱ་བའོ། །སྡོངས་པར་བྱེད་པའི་ལྟུང་བྱེད་དེ་དྲུག་ཅུ་རྩ་དྲུག་པའི་  
ཚིག་རྣམ་པར་བཤད་པ་རྫོགས་སོ།། །།བཤུགས་ཞེས་བྱ་བ་ནི་སྟན་ལས་བསླང་བའོ། །དགེ་སྦྱོང་གི་འཚོ་བའི་ཡོ་བྱད་གང་ཡང་རུང་བ་ཞེས་བྱ་བ་ནི་རུང་བ་དང་ཚད་དང་ལྡན་པའོ། །འཇིགས་པ་ཞེས་བྱ་བ་ནི་ཆོམ་རྐུན་ལ་སོགས་པའོ། །སྦེད་པའི་ལྟུང་བྱེད་དེ་དྲུག་ཅུ་རྩ་བདུན་པའི་ཚིག་རྣམ་པར་བཤད་  
པ་རྫོགས་སོ།། །།ཁོ་བོ་ནི་དགེ་སློང་ཚུལ་ཁྲིམས་དང་ལྡན་པ་རྩྭས་བཅིངས་ན་ཡང་དུས་བྱེད་པར་འགྱུར་གྱི་ཞེས་བྱ་བ་ནི་ཚུལ་ཁྲིམས་དང་ལྡན་པའི་ཕྱིར་ཁོ་བོ་རྩོལ་བར་མི་བྱེད་པས་དེའི་ཕྱིར་རྩྭས་བཅིངས་ན་ཡང་འཆི་དགོས་པས་ཁོ་བོ་གཏམས་པ་མི་ལེན་ཏོ་ཞེས་བྱ་བའི་ཐ་ཚིག་གོ། །གདེང་མེད་  
པར་ཞེས་བྱ་བ་ནི་མ་བསླངས་ཤིང་གནང་བར་མ་བྱས་པའོ། །དགའ་བ་དང་ཞེས་བྱ་བ་ལ་སོགས་པ་ནི་གང་གིས་གོས་སྤྱོད་པ་དེ་གལ་ཏེ་དགའ་བ་དང། གཅུགས་པ་དང། ཡིད་དུ་འོང་བ་ཡིན་ནོ། །བྱིན་པ་ལ་ཉེ་བར་འཚོ་བའི་ལྟུང་བྱེད་དེ་དྲུག་ཅུ་རྩ་བརྒྱད་པའི་ཚིག་རྣམ་པར་བཤད་པ་རྫོགས་སོ།། །།  
དེའི་ཚེ་ན་ནི་ཞེས་བྱ་བ་ནི་གང་གི་ཚེ་དེ་གཉིས་ཀྱིས་དེ་ལ་ཕམ་པར་འགྱུར་བའི་ཆོས་ཀྱིས་སྐུར་པ་བཏབ་པའི་ཚེ་ནའོ། །སྐུར་ན་ལྟུང་བྱེད་དོ་ཞེས་བྱ་བ་ནི་སྐུར་པ་གདབ་པའི་བསམ་པས་སྐུར་པ་འདེབས་པ་ལ་ཁ་ན་མ་ཐོ་བ་འདིར་འགྱུར་རོ། །ཉན་པ་པོ་སླུ་བའི་བསམ་པས་བརྫུན་དུ་སྨྲ་བ་ནི་ལྟུང་བྱེད་ཡིན་ཏེ་  
དེ་གཉིས་ཀྱི་བྱེ་བྲག་ནི་དེ་ཡིན་ནོ། །གཞི་བཅུས་ནི་ལྟུང་བར་འགྱུར་ལ་ཞེས་བྱ་བ་ནི་མ་མཐོང་བ་དང། མ་ཐོས་པ་དང། མི་དོགས་པ་ཞེས་བྱ་བ་ནི་གཞི་གསུམ་མོ། །ཐོས་ལ་དེ་ཡང་བརྗེད་པ་དང། དེ་དོགས་པ་དེ་ཡང་བརྗེད་ཅེས་བྱ་བ་ནི་གཞི་གཉིས་སོ། །ཐོས་པ་ལ་ཡིད་ཆེས་པ་དང། ཐོས་པ་ལ་ཡིད་མ་ཆེས་  
པ་ཞེས་བྱ་བ་ནི་གཞི་གཉིས་སོ། །ཐོས་པ་ལ་དོགས་པ་དང། ཐོས་པ་ལ་མི་དོགས་པ་ཞེས་བྱ་བ་ནི་གཞི་གཉིས་སོ། །དོགས་པ་ལ་དོགས་པ་ཞེས་བྱ་བ་ནི་གཞི་གཅིག་པ་སྟེ། དེ་ལྟར་གཞི་བཅུས་ལྟུང་བར་འགྱུར་རོ། །གཞི་ལྔས་ལྟུང་བར་མི་འགྱུར་ཞེས་བྱ་བ་ནི་མ་མཐོང་བ་དང། མ་ཐོས་པ་དང། མི་དོགས་པ་ཞེས་  
  
།ཐོས་ལ་དེ་ཡང་བརྗེད་པ་དང། དེ་དོགས་ལ་དེ་ཡང་བརྗེད་པ་ཞེས་བྱ་བ་ནི་གཉིས་ཏེ་དེ་ལྟར་གཞི་ལྔས་ལྟུང་བར་མི་འགྱུར་རོ། །གཞི་བཅུ་གཅིག་གིས་ལྟུང་བར་འགྱུར་ལ་ཞེས་བྱ་བ་ནི་འདིར་མཐོང་ལ་དེ་ཡང་བརྗེད་པ་ཞེས་བྱ་བ་སྔ་མ་བཅུའི་སྟེང་དུ་བསྣན་ཏོ་ཞེས་བྱ་བའི་ཐ་ཚིག་གོ། །གཞི་  
དྲུག་ཅེས་བྱ་བར་ཡང་དེས་མཐོང་བ་དེ་ཡང་མ་བརྗེད་པ་ཞེས་བྱ་བ་སྔ་མ་ལྔའི་ཐོག་ཏུ་བསྣན་པར་ཤེས་པར་བྱའོ། །སྐུར་པ་འདེབས་པའི་ལྟུང་བྱེད་དེ་དྲུག་ཅུ་རྩ་དགུ་པའི་ཚིག་རྣམ་པར་བཤད་པ་རྫོགས་སོ།། །།བུ་ཞེས་བྱ་བ་ནི་ཁྱེའུ་དང་བུ་མོ་དག་གོ། །ར་རོ་ཞེས་བྱ་བ་ནི་ཆང་གིས་མྱོས་པ་ཟིན་པའོ། །  
བར་སྐབས་སོ་ཞེས་བྱ་བ་ནི་བར་མདོའོ། །སྐྱེས་པ་མེད་པར་བུད་མེད་དང་ཞེས་བྱ་བ་ནི་གང་ལ་གྲོགས་སྐྱེས་པ་གཞན་མེད་པའི་ཐ་ཚིག་གོ། །གང་བུད་མེད་བསེལ་བྱེད་དུ་འཇུད་པ་ལ་སོགས་པ་ནི་བར་ཆད་ཀྱི་དབང་གིས་འགྲོ་བ་ཡིན་པས་ལྟུང་བ་མེད་དོ། །བུད་མེད་དང་ལྷན་ཅིག་འགྲོ་བའི་ལྟུང་བྱེད་དེ་བདུན་  
ཅུ་པའི་ཚིག་རྣམ་པར་བཤད་པ་རྫོགས་སོ།། །།སྟོང་པར་འདོང་ཞེས་བྱ་བ་ནི་ཁུར་མེད་པའོ། །ཁུར་དག་གིས་འདོང་ཞེས་བྱ་བ་ནི་ཁུར་ཐོགས་ཏེ་འདོང་བའོ། །ཕྱི་བཞིན་འགྲོ་ཞེས་བྱ་བ་ནི་ཕྱི་བཞིན་འབྲང་པའོ། །སེམས་ནི་མར་དང་འདྲ་ཞེས་བྱ་བ་ནི་རྒྱུད་མཉེན་པའོ། །དོན་མཐུན་རྐུན་མ་ཞེས་བྱ་བ་  
ནི་ཆོམ་རྐུན་གྱི་ཚོགས་སོ། །རྐུན་མ་དང་ལྷན་ཅིག་འགྲོ་བའི་ལྟུང་བྱེད་དེ་བདུན་ཅུ་རྩ་གཅིག་པའི་ཚིག་རྣམ་པར་བཤད་པ་རྫོགས་སོ།། །།དགེ་སློང་གི་དངོས་པོར་རྫོགས་པར་བསྙེན་པར་བྱེད་ཅེས་བྱ་བ་ནི་དགེ་སློང་གི་སྡོམ་པའི་ཕྱིར་ཉེ་བར་ཁྲིད་པ་བྱེད་པའོ། །གཞན་ལས་ཚིག་གི་ལམ་ངན་ལ་སྨྲས་  
པ་དང༑ ངན་པ་འོངས་པ་དག་ཅེས་བྱ་བ་ལ། ཚིག་གི་ལམ་ཞེས་བྱ་བ་ནི་ཐབ་མོའི་རྒྱུའོ། །ངན་པ་སྨྲས་པ་ཞེས་བྱ་བ་ནི་བརྒྱད་བཀག་ལ་སོགས་པའི་ངག་གི་ལས་སོ། །ངན་པ་འོངས་ཞེས་བྱ་བ་ནི་བརྡེག་པ་ལ་སོགས་པ་ལུས་ཀྱི་ལས་མི་འདོད་པ་དག་གོ། །མི་བཟོད་ཅེས་བྱ་བ་ནི་དང་དུ་ལེན་པར་མི་ནུས་པའོ།།  
ཟག་པ་དག་ལ་ཇི་མི་སྙམ་པར་བྱ་བ་ཡང་མི་བཟོད་ཅིང་ཞེས་བྱ་བ་ནི་འདོད་ཆགས་ལ་སོགས་པའི་ཟག་པ་བསྩལ་བར་བྱ་བ་ཡང་མི་ནུས་པའོ། །དང་དུ་ལེན་མི་ནུས་པའི་རང་བཞིན་ཅན་ཞེས་བྱ་བ་ནི་སེམས་ཀྱིས་བཟོད་པར་མི་ནུས་པའོ། །དགེ་སློང་དེ་དག་ཀྱང་ཞེས་བྱ་བ་ནི་ལས་བྱེད་པ་ལ་སོགས་པའོ། །སྨད་པར་  
  
༄༅། །འགྱུར་ཞེས་བྱ་བ་ནི་ལྟུང་བ་དང་བཅས་པར་འགྱུར་པའོ། །དེ་ལ་ལྟུང་བ་ཇི་ལྟར་འགྱུར་ཞེ་ན་ཞེས་བྱ་བ་ལ། ལོ་ཉི་ཤུ་ཡང་མ་ལོན་པ་ལ་ལོ་ཉི་ཤུ་མ་ལོན་པར་ཡང་འདུ་ཤེས་ཤིང་དྲིས་ན་ཡང་བདག་ལོ་ཉི་ཤུ་ཡང་མ་ལོན་ནོ་ཞེས་ཟེར་བ་ནི་གང་ཟག་གཅིག་གོ། །ལོ་ཉི་ཤུ་ཡང་མ་ལོན་ལ་ལོ་ཉི་ཤུ་མ་  
ལོན་པར་ཡང་འདུ་ཤེས་ཤིང་དྲིས་ན་ཡང་ཤེས་ཤིང་དྲན་ལ་ཡིད་གཉིས་མི་ཟ་སྟེ། བདག་ལོ་ཉི་ཤུ་མ་ལོན་ནོ་ཞེས་ཟེར་བ་ནི་གང་ཟག་གཉིས་པའོ། །ལོ་ཉི་ཤུ་མ་ལོན་པ་ལ་ལོ་ཉི་ཤུ་ལོན་པར་འདུ་ཤེས་ཤིང་དྲིས་ན་ཡང་བདག་པོ་ཉི་ཤུ་ལོན་ནོ་ཞེས་ཟེར་བ་ནི་གང་ཟག་གསུམ་པའོ། །ལོ་ཉི་ཤུ་མ་ལོན་པ་ལ་ལོ་ཉི་ཤུ་ལོན་  
པར་འདུ་ཤེས་ཤིང་དྲིས་ན་ཡང་ཤེས་ཤིང་དྲན་ལ་ཡིད་གཉིས་མི་ཟ་སྟེ། བདག་ལོ་ཉི་ཤུ་ལོན་ནོ་ཞེས་ཟེར་བ་ནི་གང་ཟག་བཞི་པའོ། །ལོ་ཉི་ཤུ་མ་ལོན་པ་ལ་དེས་མི་ཤེས་མི་དྲན་ཡིད་གཉིས་མི་ཟ་བ་ནི་གང་ཟག་ལྔ་པའོ། །ལོ་ཉི་ཤུ་ལོན་པ་ལ་ལོ་ཉི་ཤུ་མ་ལོན་པར་འདུ་ཤེས་ཤིང་དྲིས་ན་ཡང་བདག་ལོ་ཉི་ཤུ་མ་ལོན་ནོ་  
ཞེས་ཟེར་བ་ནི་གང་ཟག་དྲུག་པའོ། །ལོ་ཉི་ཤུ་ལོན་ལ་ལོ་ཉི་ཤུ་མ་ལོན་པར་འདུ་ཤེས་ཤིང་དྲིས་པ་ན། ཤེས་ཤིང་དྲན་ལ་ཡིད་གཉིས་མི་ཟ་སྟེ། བདག་ལོ་ཉི་ཤུ་ལོན་ནོ་ཞེས་ཟེར་བ་ནི་གང་ཟག་བདུན་པའོ། །ལོ་ཉི་ཤུ་ཡང་ལོན་ལ་ལོ་ཉི་ཤུ་ལོན་པར་འདུ་ཤེས་ཤིང་དྲིས་པ་ན་བདག་ལོ་ཉི་ཤུ་ལོན་ནོ་ཞེས་ཟེར་བ་ནི་གང་  
ཟག་བརྒྱད་པའོ། །ལོ་ཉི་ཤུ་ལོན་ལ་ལོ་ཉི་ཤུ་ལོན་པར་ཡང་འདུ་ཤེས་ཤིང་དྲིས་པ་ན། ཤེས་ཤིང་དྲན་ལ་ཡིད་གཉིས་མི་ཟ་སྟེ། བདག་ལོ་ཉི་ཤུ་ལོན་ནོ་ཞེས་ཟེར་བ་ནི་གང་ཟག་དགུ་པའོ། །ལོ་ཉི་ཤུ་ལོན་ལ་དེས་མི་ཤེས་མི་དྲན་ལ་ཡིད་གཉིས་ཟ་བ་ནི་གང་ཟག་བཅུ་པའོ། །དེ་ལ་དང་པོ་ཉིད་ནས་རྫོགས་པར་  
བསྙེན་ཅིང་ཞེས་བྱ་བ་ནི་དུས་ལས་གྱུར་པའི་ལས་སུ་རུང་བ་ཉིད་ཀྱང་མེད་པའི་ཕྱིར་དང། འདུ་ཤེས་ལས་སྐྱེས་པ་སྤྲོ་བ་ལས་གྱུར་པའི་ལུས་རུང་བ་ཉིད་ཀྱང་མེད་པའི་ཕྱིར་རྫོགས་པར་བསྙེན་པ་ཉིད་མ་ཆགས་ཏེ། ཟ་མ་ལ་སོགས་པ་དང་འདྲའོ་ཞེས་བྱ་བའི་ཐ་ཚིག་གོ། །འགྲོགས་པ་དང་ལོངས་སྤྱོད་པ་ལ་  
ཡང་ལྟུང་བར་འགྱུར་ལ་ཞེས་བྱ་བ་ལ། འགྲོགས་པ་ལ་ལྟུང་བར་འགྱུར་བ་ལ་ཞེས་བྱ་བ་ནི་གསོལ་པ་ལ་སོགས་པའི་ལས་ཉམས་སུ་མྱོང་བ་ནི་དེ་དང་གཞན་དག་ལ་ཡང་ལྟུང་བར་མི་འགྱུར་རོ་ཞེས་བྱ་བའི་ཐ་ཚིག་གོ། །ལོངས་སྤྱོད་པ་ལ་ལྟུང་བར་འགྱུར་ལ་ཞེས་བྱ་བ་ནི་གསོ་སྦྱོང་དང་དགག་དབྱེ་ཉམས་སུ་  
  
།དེས་དགེ་འདུན་ལ་ཡང་འགལ་ཚབས་ཅན་དུ་འགྱུར་རོ་ཞེས་བྱ་བ་ནི་མི་འོས་པ་རྫོགས་པར་བསྙེན་པར་བྱེད་པའི་ཕྱིར་དགེ་འདུན་ཐམས་ཅད་ལྟུང་བ་དང་བཅས་པར་འགྱུར་རོ་ཞེས་བྱ་བའི་ཐ་ཚིག་གོ། །ཤེས་ཞེས་བྱ་བ་ནི་ལོ་གྲངས་ཤེས་  
པའོ༑ །དྲན་ཞེས་བྱ་བ་ནི་ལོ་ཚིགས་དྲན་པའོ། །ཡིད་གཉིས་མི་ཟ་ཞེས་བྱ་བ་ནི་འདི་ལ་ཐམས་ཅད་དུ་ངེས་པ་དང་ལྡན་པ་སྟེ། ལོ་ཉི་ཤུ་ལོན་ནམ་མ་ལོན་སྙམ་དུ་ཡིད་གཉིས་མི་ཟ་བའོ། །དེའི་མོད་ལ་རབ་ཏུ་བྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་འཆགས་ཤིང་ཞེས་བྱ་བ་ནི་ལས་བྱེད་པ་དེའི་  
མོད་ལ་རེ་ཞིག་སྐྱེས་པའི་རྩལ་དང་སེམས་ལས་གྱུར་པའི་ཞིང་ཡོད་པའི་ཕྱིར་དགེ་སློང་གི་དངོས་པོ་ཆགས་ཤིང་ཕྱིས་ནི་གལ་ཏེ་འདུ་ཤེས་ཆད་ན་དགེ་སློང་གི་དངོས་པོ་སྔར་ཆགས་པ་ཡང་འཇིག་པར་འགྱུར་རོ་ཞེས་བྱ་བའི་ཐ་ཚིག་གོ། །མི་ཤེས་ཞེས་བྱ་བ་ནི་ལོ་གྲངས་མི་ཤེས་པའོ། །མི་དྲན་ཞེས་བྱ་བ་ནི་  
ལོ་ཚིགས་མི་དྲན་པའོ། །ཡང་ན་མི་ཤེས་ཞེས་བྱ་བ་ནི་བདག་གིས་ལོ་དུ་ལོན་པ་བཙལ་ཀྱང་མི་ཤེས་པའོ། །མི་དྲན་ཞེས་བྱ་བ་ནི་སྔོན་ཞེས་པ་ཡང་དེའི་ཚེ་ན་བརྗེད་པའོ། །ཡིད་གཉིས་ཟ་ཞེས་བྱ་བ་ནི་བློ་ལ་ཐེ་ཚོམ་ཟ་བའོ། །གང་ཟག་བཅུ་གཉིས་པོ་དེ་དག་གི་བྱེ་བྲག་བསྟན་པའི་ཕྱིར་དེ་ལ་གང་ཟག་དང་  
པོ་གཉིས་པོ་གང་དག་ཡིན་པ་དེ་དག་ནི་ཞེས་བྱ་བ་ལ་སོགས་པ་གསུངས་སོ། །དེ་ལ་གང་ཟག་དང་པོ་གཉིས་སོ་ཞེས་བྱ་བ་ནི་ལོ་ཉི་ཤུ་ཡང་མ་ལོན་ལ་ལོ་ཉི་ཤུ་མ་ལོན་པར་ཡང་འདུ་ཤེས་ཤིང་དྲིས་ན་ཡང་བདག་ལོ་ཉི་ཤུ་མ་ལོན་ནོ་ཞེས་ཟེར་བ་གང་ཡིན་པ་དེ་དང། ལོ་ཉི་ཤུ་ཡང་མ་ལོན་ལ་ལོ་ཉི་ཤུ་མ་  
ལོན་པར་ཡང་འདུ་ཤེས་ཤིང་དྲིས་ན་ཡང་ཤེས་ཤིང་དྲན་ལ་ཡིད་གཉིས་མི་ཟ་སྟེ། བདག་ལོ་ཉི་ཤུ་མ་ལོན་ནོ་ཞེས་ཟེར་བ་གང་ཡིན་པ་དེ་གཉིས་ཡིན་པར་བལྟ་བར་བྱའོ། །རྐུ་ཐབས་སུ་གནས་པ་ཡིན་ཏེ་ཞེས་བྱ་བ་ནི་རྐུ་ཐབས་སུ་ཆོས་ཀྱི་ལོངས་སྤྱོད་ཉམས་སུ་མྱོང་བར་བྱེད་པ་ཡིན་ཏེ། ལན་གཉིས་སུ་  
རྐུ་ཐབས་སུ་ལས་ཉམས་སུ་མྱོང་བར་བྱེད་པའི་ཕྱིར་རོ། །བསྙིལ་བར་འོས་པ་དག་ཡིན་ནོ་ཞེས་བྱ་བ་ནི་རབ་ཏུ་བྱུང་བའི་སྡོམ་པ་འཆགས་པའི་རྟེན་མ་ཡིན་པའི་ཕྱིར་ཡོངས་སུ་སྤང་བར་འོས་པ་དག་ཡིན་ནོ། །མངལ་ན་གནས་པའི་ཟླ་བ་ཞེས་བྱ་བ་ནི་ཐོག་མ་མངལ་དུ་ཆགས་ནས་མངལ་གྱི་སྒོར་མ་བཙས་གྱི་བར་  
  
༄༅། །གྱི་ཟླ་བ་དུ་ཡོད་པ་དག་གོ། །ཤོལ་གྱི་ཟླ་བ་དག་ཅེས་བྱ་བ་ནི་ཟླ་བ་ལྷག་མ་དག་གོ། །བརྩི་བར་བྱ་བ་སྟེ་ཞེས་བྱ་བའི་ཚིག་ནི་འདི་ལྟར་འཇིག་རྟེན་པའི་ཀུན་རྫོབ་ཀྱིས་མངལ་ན་གནས་པའི་ཚེ་ཟླ་བ་དང་ཟླ་བ་ལྷག་པ་དག་ལོགས་ཤིག་ཏུ་མི་བརྩི་མོད་ཀྱི་འོན་ཀྱང་ཡང་དག་པའི་སེམས་ལ་བརྩི་བར་  
བྱ་སྟེ། མངལ་ན་གནས་པའི་ཚེ་ཡང་ལུས་སྐྱེས་པ་ཡིན་ལ་ཤོལ་གྱི་ཟླ་བ་དག་འདས་པ་ན་ཡང་དུས་ལས་གྱུར་པའི་ལུས་རུང་བ་ཉིད་དུ་སྐྱེ་བའི་ཕྱིར་རོ་ཞེས་བསྟན་པའི་ཕྱིར་རོ། །ས་སྤོ་བར་བྱ་བ་ཞེས་བྱ་བ་ནི་དགེ་ཚུལ་ཉིད་དུ་བཀྲི་བར་བྱ་བའོ། །ཡང་རྫོགས་པར་བསྙེན་པར་བྱ་ཞེས་བྱ་བ་ནི་ལུས་གྱུར་པའི་  
ཞིང་ཉིད་ནི་སེམས་ཀྱི་བྱེ་བྲག་ནི་ལྷན་ཅིག་བྱེད་པའི་རྒྱུར་གྱུར་པ་ཉམས་པས་རྫོགས་པར་བསྙེན་པ་ཡང་ཉམས་པའི་ཕྱིར་རོ། །ཆོས་མངོན་པ་ལས་འདི་སྡོམ་པ་གཏོང་བའི་རྒྱུ་ཉིད་དུ་མ་བགྲངས་པ་ནི་མ་ངེས་པའི་ཕྱིར་རོ། །གལ་ཏེ་ཚང་ན་དེ་ལྟ་ན་ལེགས་ཞེས་བྱ་བ་ནི་དཔྱད་ཁོངས་སུ་གཞུག་པ་སྟེ་  
མངལ་ན་གནས་པའི་ཟླ་བ་དག་ཀྱང་ལས་ཀྱི་དབང་གིས་མང་ཉུང་མ་ངེས་པའི་ཕྱིར་རོ། །འདི་ལྟར་གང་ཟག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་ཞིང་རྫོགས་པར་བསྙེན་པ་དགེ་སློང་གི་དངོས་པོ་འཐོབ་པ་ནི་དཀོན་པའི་ཕྱིར་རོ་ཞེས་བྱ་བ་ནི། འདི་ལྟར་དགེ་སློང་གི་དངོས་པོ་ཐོབ་པ་  
ལ་དོགས་པ་ལ་སོགས་པ་གཅད་པའི་ཕྱིར་ཏེ། འདི་ལྟར་འདུལ་བ་ལ་སོགས་པས་ཡོངས་སུ་བཏང་བ་བྱས་ནས་གལ་ཏེ་ཡང་བླངས་པ་བཅོས་པར་བྱེད་ན་དེའི་ཚེ་ན་བ་དང། འཆི་བ་དང། གྲོགས་མེད་པ་དང། ཡུལ་འཁྲུགས་པ་ལ་སོགས་པའི་དབང་གིས་ཕྱིར་ཐོབ་པར་ཤིན་ཏུ་དཀའ་བས་དེའི་ཕྱིར་  
དགེ་སློང་གི་དངོས་པོ་ཇི་ལྟར་ཐོབ་པའི་ལོ་ཚད་དྲན་བ་རྙེད་ན་ལེགས་པར་རྫོགས་པར་བསྙེན་པ་ཡིན་ཏེ། ཡང་རྫོགས་པར་བསྙེན་པར་བྱ་མི་དགོས་སོ་ཞེས་བྱ་བའི་ཐ་ཚིག་གོ། །ཤེས་པར་བྱ་ཞེས་བྱ་བ་ནི་འདུ་ཤེས་ཐོབ་པར་བྱ་བའོ། །དྲན་པར་བྱ་ཞེས་བྱ་བ་ནི་སྔོན་གྱི་བྱུང་བའི་མཐའ་ཉེ་བར་བསྒྲུབ་པ་  
ལ་སོགས་པས་ལོའི་དྲན་པ་འཐོབ་པར་བྱའོ། །ཡིད་གཉིས་སྤང་བར་བྱ་ཞེས་བྱ་བ་ནི་ལོ་ལ་ངེས་པ་བསྐྱེད་པས་ཐེ་ཚོམ་སྤང་བར་བྱ་བའོ། །དེ་དག་ནི་འགྱོད་པ་ལ་སོགས་པ་བསལ་བའི་ཕྱིར་བསྒོ་བར་བྱ་བ་ཡིན་པར་ཤེས་པར་བྱའོ། །ལས་དང་པོ་པ་དང། སྨྱོས་པ་དང། སེམས་འཁྲུགས་པ་དང་  
  
དགེ་འདུན་ལ་ཉེས་པ་མེད་པ་དང། གང་ཟག་དེ་རྫོགས་པར་བསྙེན་པར་མི་འགྱུར་བ་མ་ཡིན་པའི་ཚིག་ཡིན་ནོ། །མ་ལེན་པར་རྫོགས་པར་བསྙེན་པར་བྱེད་པའི་ལྟུང་བྱེད་དེ་བདུན་ཅུ་གཉིས་པའི་ཚིག་རྣམ་པར་  
བཤད་པ་རྫོགས་སོ།། །།བམ་པོ་བཅོ་ལྔ་པ། རྣང་སྒལ་ཞེས་བྱ་བ་ནི་རྣང་གི་མཚམས་སོ། །སྤྱུར་བར་བྱེད་ཅེས་བྱ་བ་ནི་བདག་ཉིད་ཀྱིས་ཕུང་པོར་བྱེད་པའོ། །སྤྱུར་དུ་འཇུད་པར་བྱེད་ཅེས་བྱ་བ་ནི་གཞན་སྤུང་དུ་འཇུད་པར་བྱེད་པའོ། །ཡུར་བ་ཞེས་བྱ་བ་ནི་ཆུ་སྲོལ་ལོ། །རང་བཞིན་ཅན་ཞེས་བྱ་བ་  
ནི་ཤིན་ཏུ་འཐས་པའི་རང་བཞིན་ཅན་ནོ། །རང་བཞིན་ཅན་མ་ཡིན་པ་ཞེས་བྱ་བ་ནི་ཤིན་ཏུ་འཐས་པའི་རང་བཞིན་ཅན་མ་ཡིན་པ་གཞན་ནོ། །ཆར་ཆུ་ཞོད་ཅེས་བྱ་བ་ནི་ཆར་ཆེ་ཞིང་ལན་གསུམ་མམ་བཞི་ལ་སོགས་པ་ཆར་འབབ་པའོ། །ཆར་ཆུ་མ་ཞོད་ཅེས་བྱ་བ་ནི་དེ་ལས་བཟློག་པའོ། །ས་ཞག་ཅེས་  
བྱ་བ་ནི་ས་འགོག་པའོ། །གྲུགས་པ་ཞེས་བྱ་བ་ནི་གྱོང་གྲུགས་སུ་གྱུར་པ་སྟེ་ཉམས་པའི་ཤས་ཆེ་བས་དེ་ལ་ཉེས་བྱས་སུ་འགྱུར་རོ། །ཕུར་པ་འབྱིན་པ་ཞེས་བྱ་བ་ནི་འཆོས་པ་དང་འདྲ་བའི་ཕྱིར་ཉེས་བྱས་བྱེད་པ་ཡིན་ནོ། །ཤོད་དགོད་པའི་བསམ་པ་ཞེས་བྱ་བ་ནི་ཡི་གེ་ལ་སོགས་པ་བྲི་བའི་བསམ་པ་སྟེ་  
གཞིག་པའི་བསམ་པ་མེད་པའི་ཕྱིར་འདི་ལ་ལྟུང་བ་མེད་དོ། །ངོགས་ཞེས་བྱ་བ་ནི་ཆུ་ཀླུང་ཟློག་པར་བྱེད་པའོ། །འདམ་སྐྱོད་པ་ཞེས་བྱ་བ་ནི་འདམ་རྫབ་འཁྲུག་པར་བྱེད་པ་སྟེ། འཇིག་པར་བྱེད་པ་དང་འདྲ་པའི་ཕྱིར་དེ་ལ་ཉེས་བྱས་སུ་འགྱུར་རོ། །ཚྭ་སྒོ་ཞེས་བྱ་བ་ནི་ཆར་པ་ལ་སོགས་པ་ལས་  
གྱུར་པའི་ས་འབུས་པ་སྟེངས་མ་ཡིན་པའི་ཕྱིར་དེ་ལ་ཉེས་བྱས་སུ་འགྱུར་རོ། །རྡོ་བ་ཅན་ཞེས་བྱ་བ་ནི་རྡོ་བ་ཡོད་པའོ། །གལ་ཏེ་ས་ཆེས་མང་ལ་ཞེས་བྱ་བ་ནི་སའི་ཁམས་རང་བཞིན་ཅན་ཞེས་མང་བ་ཉིད་དུ་སྟོན་ཏོ། །བྱེ་མ་ཅན་ཞེས་བྱ་བ་ནི་བྱེ་མ་ཡོད་པའོ། །རྒྱུ་སྐར་གྱི་སྦྱོར་བ་ཞེས་བྱ་བ་ནི་རྒྱུ་སྐར་  
དང་འབྲེལ་པས་ཕོངས་པའི་དུས་ཡིན་པའི་ཕྱིར་འཇིག་རྟེན་གྱིས་སྨད་པར་འགྱུར་བས་འདི་ལ་ལྟུང་བ་མེད་དོ། །རུང་བར་བྱེད་པ་མེད་ན་ཞེས་བྱ་བ་ནི་དེ་ཡང་རྫོགས་པར་མ་བསྙེན་པ་གཞན་མེད་ན་གནང་གི་ཡོད་ན་མི་གནང་ངོ། །ས་རྐོ་བའི་ལྟུང་བྱེད་དེ་བདུན་ཅུ་རྩ་གསུམ་པའི་ཚིག་རྣམ་པར་བཤད་  
  
༄༅། །པ་རྫོགས་སོ།། །།བདེ་བའི་སྨན་ཞེས་བྱ་བ་ནི། ཞུན་མར་དང་འབྲུ་མར་ལ་སོགས་པ་བདེ་བ་རྣམས་ཀྱིས་སྦྱང་དུ་རུང་བ་གང་ཡིན་པའོ། །དུས་སུ་རུང་བ་ཞེས་བྱ་བ་ནི་སྔ་དྲོའི་དུས་སུ་བཟར་རུང་བ་ཕྱེ་དང་སྣུམ་ཁུར་ལ་སོགས་པ་གང་ཡིན་པའོ། །ཐུན་ཚོད་དུ་རུང་བ་ཞེས་བྱ་བ་ནི་ཐུན་  
ཚོད་ཀྱི་མཐའི་དུས་ཚུན་ཆད་དུ་བཏུང་དུ་རུང་ལ་ལེགས་པར་སྦྱར་བའི་བཏུང་བ་ལ་སོགས་པ་གང་ཡིན་པའོ། །ཞག་བདུན་པ་ཞེས་བྱ་བ་ནི་ཞག་བདུན་པར་བྱིན་གྱིས་བརླབས་ཏེ་བཟའ་བ་བུ་རམ་ལ་སོགས་པ་གང་ཡིན་པའོ། །འཚོ་བའི་བར་དུ་བཅང་བ་ཞེས་བྱ་བ་ནི་དུས་ཐམས་ཅད་དུ་བྱིན་གྱིས་བརླབས་ཏེ་  
བཟའ་བ་ལན་ཚྭ་ལ་སོགས་པ་གང་ཡིན་པའོ། །གཤེགས་སྟོན་ཞེས་བྱ་བ་ནི་ཡོངས་སུ་རྫོགས་པའི་སྟོན་མོའོ། །ཧ་ཅང་སློང་བ་ཞེས་བྱ་བ་ནི་སྒྲུབ་དཀའ་པའི་ཟས་ཧ་ཅང་སློང་བའོ། །དཔུང་རྒྱན་དང་རྣ་ཆ་གདུབ་འཁོར་དང་ཕྲེང་བ་སྣ་ཚོགས་ཀྱིས་བརྒྱན་པ་དང། བྱུག་པས་བརྒྱན་པར་གྱུར་  
ཏེ་ཞེས་བྱ་བ་ནི་བརྒྱན་པར་གྱུར་ཏེ་ཞེས་བྱ་བའི་སྒྲ་ནི་རེ་རེ་དང་སྦྱར་རོ། །ཉེ་འཁོར་ཞེས་བྱ་བ་ནི་གམ་ཡོའོ། །ཚིགས་བཅད་དག་སྨྲས་པ་ཞེས་བྱ་བ་ལ་སོགས་པ་ལ། ཞེ་སྡང་གནས་སུ་གྱུར་ཅེས་བྱ་བ་ནི་ཞེ་སྡང་བར་བྱ་བའི་གནས་ཏེ་མི་སྡུག་པའོ། །ཧ་ཅང་སློང་བས་བདག་ལ་བསྡིགས་བྱེད་པ།།  
རལ་གྱི་རྡོ་དང་འབྲུ་མར་བདར་བ་བཞིན། །ཞེས་བྱ་བ་ནི་ཇི་ལྟར་རལ་གྱི་རྡོ་ཕྱེ་དང་འབྲུ་མར་གྱིས་བདར་བ་རྣོན་པོས་བསྡིགས་པར་བྱེད་ན་གནོད་པ་སྐྱེ་བར་འགྱུར་བ་དེ་བཞིན་ཁྱོད་ཧ་ཅང་སློང་བ་རལ་གྱི་ངང་འདྲ་བས་བདག་ལ་བསྡིགས་པར་བྱེད་དོ་ཞེས་བྱ་བའི་ཐ་ཚིག་གོ། །གལ་ཏེ་ཁྱོད་གནས་ཕྱིན་ཆད་  
བདག་འོང་ན། །བདག་གི་ཀླད་པར་རྡོ་བས་བསྣུན་གྱིས་ཤིག་ཅེས་བྱ་བ་ནི་དེའི་ཕྱིར་གལ་ཏེ་ཁྱོད་ཀྱི་གནས་སུ་ཕྱིན་ཆད་བདག་འོང་བར་གྱུར་ན་བདག་གི་ཀླད་པར་རྡོ་བས་བསྣུན་ཅིག་ཅེས་བྱ་བའི་ཐ་ཚིག་གོ། །ཚེར་མ་ནི་དགྲ་ཡིན་པས་ཞེས་བྱ་བ་ནི་མི་མཐུན་པ་ནི་དགྲ་ཡིན་པའོ། །ཕྲུ་གུ་ཞེས་བྱ་བ་  
ནི་བུའོ། །ཟླ་བ་བཞིར་མགྲོན་དུ་བོས་པ་ཞེས་བྱ་བ་ནི་དབྱར་གྱི་དུས་ཟླ་བ་གཅིག་དང། དབྱར་ཐུང་ངུའི་དུས་ཉིན་ཞག་གཅིག་དང། དབྱར་རིང་པོའི་དུས་ཟླ་བ་གཉིས་དང། ཞག་ཉི་ཤུ་རྩ་དགུ་པོ་དག་ཏུ་སྟེ། དབྱར་ཟླ་འབྲིང་པོ་ཉ་ནས་སྟོན་ཟླ་ཐ་ཆུངས་ཉའི་བར་གྱི་ཟླ་བ་བཞིར་རོ། །སོ་སོར་  
  
།ཡང་ཡང་མགྲོན་དུ་བོས་པ་མ་གཏོགས་ཏེ་ཞེས་བྱ་བ་ནི་ཡང་དང་ཡང་དུ་མགྲོན་དུ་བོས་པ་ན་འབད་པའི་ཕྱིར་དགེ་འདུན་སྤྱན་དྲངས་པའི་དུས་  
ལས་ལྷག་པ་བརྟེན་པ་ཡིན་པས་ལྟུང་བ་མེད་དོ། །དུས་ཀྱིས་མགྲོན་དུ་བོས་པ་མ་གཏོགས་ཞེས་བྱ་བ་ནི་དུས་ཀྱིས་མགྲོན་དུ་བོས་པ་ནི་མངོན་པར་ཞེན་པའི་དབང་གིས་དགེ་འདུན་སྤྱན་དྲངས་པའི་དུས་ལས་ལྷག་པ་ལ་བརྟེན་པ་ཡིན་པས་ལྟུང་བ་མེད་དོ། །རྟག་ཏུ་མགྲོན་དུ་བོས་པ་མ་གཏོགས་ཏེ་ཞེས་བྱ་བ་ནི་  
མངོན་སུམ་དུ་གཞན་ལ་བརྟེན་པ་ཡིན་པས་ལྟུང་བ་མེད་དོ། །དགེ་སློང་གིས་ཇི་ཙམ་ཅུང་ཟད་ཟླ་བ་བཞིར་མགྲོན་དུ་བོས་པ་ལས་ལྷག་པར་བདག་གིར་བྱེད་ན་ཐམས་ཅད་དུ་ལྟུང་བྱེད་དུ་འགྱུར་རོ་ཞེས་བྱ་བ་ནི་དབྱར་ཟླ་བ་བཞིར་མགྲོན་དུ་བོས་པ་ཡོངས་སུ་རྫོགས་པའི་འོག་ཏུ་སོ་སོར་མགྲོན་དུ་བོས་པ་ལ་  
སོགས་པ་དུས་མེད་པ་བཅའ་བ་དང་བཟའ་བ་ངན་པ་ཡང་རུང་བསོད་པ་ཡང་རུང་ལ་བསླངས་ཏེ་ཟན་སློང་བའི་ཚེ་ན་ཉེས་བྱས་སུ་འགྱུར་ལ། ཟོས་ན་ལྟུང་བྱེད་དོ་ཞེས་བྱ་བའི་ཐ་ཚིག་གོ། །དགེ་སློང་གིས་ངན་པ་ལ་མགྲོན་དུ་བོས་པ་ན་བསོད་པ་སློང་ན་དེ་སློང་བ་ན་ཉེས་བྱས་སུ་འགྱུར་ལ། ཟ་བ་ལ་ལྟུང་  
བྱེད་དུ་འགྱུར་རོ་ཞེས་བྱ་བ་ནི་སྔར་མགྲོན་དུ་བོས་པའི་གནས་ཀྱི་ཡུལ་ལ་ཁ་ན་མཐོ་བ་འདི་རྣམ་པར་གཞག་གི་སྔར་མགྲོན་དུ་མ་བོས་པའི་གནས་ཀྱི་ཡུལ་ལ་བསོད་པ་སློང་བའི་ཁ་ན་མ་ཐོ་བར་འགྱུར་ཏེ། དེ་གཉིས་ཀྱི་བྱེ་བྲག་ནི་དེ་ཡིན་ནོ། །དགེ་སློང་གི་བསོད་པ་ལ་མགྲོན་དུ་མ་བོས་པ་ན་ངན་པ་  
སློང་ན་དེ་སློང་བ་ལ་ཉེས་བྱས་སུ་འགྱུར་ལ། ཟ་བ་ལ་ཡང་ཉེས་བྱས་སུ་འགྱུར་རོ་ཞེས་བྱ་བ་ཡང་སྔར་མགྲོན་དུ་བོས་པའི་གནས་ཀྱི་ཡུལ་ལ་ནི་མགྲོན་དུ་བོས་པ་ལས་རིང་དུ་འདུག་པའི་གནས་སྐབས་ཀྱི་ཁ་ན་མ་ཐོ་བ་འདི་རྣམ་པར་གཞག་གོ། །སྔར་མགྲོན་དུ་མ་བོས་པའི་ཡུལ་ལ་ནི་བསོད་པ་སློང་  
བའི་སྐབས་ཀྱི་ཁ་ན་མ་ཐོ་བ་འདིར་འགྱུར་ཏེ། དེ་གཉིས་ཀྱི་བྱེ་བྲག་ཀྱང་དེ་ཡིན་ནོ། །དགེ་སློང་བསོད་སྙོམས་ལ་ཞུགས་པ་ན་བུད་མེད་ཀྱི་ཡུལ་ཟས་ཁྱེར་ཏེ་འོངས་ན་དགེ་སློང་གིས་སློང་མོ་ཆོ་ག་མི་འདོད་དོ་ཞེས་བརྗོད་པར་བྱ་སྟེ། གལ་ཏེ་བུད་མེད་ཀྱི་ཡུལ་ན་རེ་འཕགས་པ་ཅི་ཞིག་བཞེད་ཅེས་ཟེར་ན་  
  
༄༅། །བསྟབས་པར་བརྗོད་པར་བྱའོ། །གང་འདོད་པ་དེ་བསླང་བར་བྱའོ་ཞེས་བྱ་བ་ནི་སྔར་ཟླ་བ་བཞིར་མགྲོན་དུ་བོས་པ་ཡོངས་སུ་རྫོགས་པའི་འོག་ཏུ་ཁྱིམ་དེ་ཉིད་ནས་སྦྱིན་བདག་དེ་སྐད་ཟེར་ན་བསྟབས་པ་ཡིན་པས་མགྲོན་དུ་གཉེར་བ་ལས་རིང་དུ་འདུག་པའི་ལྟུང་བྱེད་དུ་མི་འགྱུར་ལ། སྔར་  
མགྲོན་དུ་མ་བོས་པའི་ཁྱིམ་ནས་སྦྱིན་བདག་དེ་སྐད་ཟེར་ན་ཡང་བསྟབས་པ་ཡིན་པས་བསོད་པ་སློང་བའི་ལྟུང་བྱེད་དུ་མི་འགྱུར་ཏེ། དེ་གཉིས་ཀྱི་བྱེ་བྲག་ཀྱང་དེ་ཡིན་པར་ཤེས་པར་བྱའོ། །མགྲོན་དུ་གཉེར་བ་ལས་རིང་དུ་འདུག་པའི་ལྟུང་བྱེད་དེ་བདུན་ཅུ་རྩ་བཞི་པའི་ཚིག་རྣམ་པར་བཤད་པ་རྫོགས་སོ།། །།  
ཐུན་མོང་ཞེས་བྱ་བ་ནི་དགེ་སློང་དང་དགེ་སློང་མ་རྣམས་ཀྱི་ཐུན་མོང་ངོ། །གཉི་གའི་དགེ་འདུན་ཞེས་བྱ་བ་ནི་དགེ་སློང་དང་དགེ་སློང་མ་གཉི་གའི་དགེ་འདུན་ནོ། །ཁུར་བསླང་ཞེས་བྱ་བ་ནི་བྱིས་པ་ཞེས་བྱ་བ་ལ་སོགས་པའི་ཚིག་གི་ངོ་བོ་ཉིད་ཀྱི་ངག་གི་ཉེས་པར་སྤྱོད་པ་དག་གིས་ཕུང་པོར་བསྩགས་པའོ། མགོ་  
ཞེས་བྱ་བ་ནི་ལུས་སོ། །ནོད་དོ་ཞེས་བྱ་བ་ནི་ལེན་ཏོ་ཞེས་བྱ་བའི་ཐ་ཚིག་གོ། །ཕྱུགས་ཆུང་ཞེས་བྱ་བ་ནི་ལོང་ཚོ་ལ་བབ་པ་གཞོན་ནུ་མའོ། །མདོ་སྡེ་མཐའ་དག་འཛིན་པ་ཞེས་བྱ་བ་ནི་མདོ་སྡེའི་གཞུང་འཛིན་པའོ། །འདུལ་བ་མཐའ་དག་འཛིན་པ་དང། མ་མོ་མཐའ་དག་འཛིན་པ་ཞེས་བྱ་བ་ཡང་འདུལ་བའི་  
གཞུང་དང་མ་མོའི་གཞུང་འཛིན་པའོ། །བློ་གྲོས་རྨོངས་པ་ཁ་ཅིག་མ་མོའི་ཞེས་བྱ་བ་ནི་བཅོམ་ལྡན་འདས་ཀྱིས་འདུལ་བ་མ་མོ་ཡིན་པར་གསུངས་ཀྱི། །ཆོས་མངོན་པ་ནི་བཅོམ་ལྡན་འདས་ཀྱིས་གསུངས་པ་མ་ཡིན་པས་མ་མོ་མ་ཡིན་ནོ་ཞེས་ཟེར་བ་དེ་དག་གི་གཞུང་ནི་འདིར་འདུལ་བ་མཐའ་དག་འཛིན་  
པ་ཞེས་གསུངས་པས་འདུལ་བའི་མ་མོ་ནི་ཡང་འདུལ་བ་མཐའ་དག་ཅེས་བྱ་བའི་ཁོངས་སུ་གཏོགས་པས་འདུལ་བའི་སྡེ་སྣོད་ཉིད་དུ་གསུངས་སོ། མ་མོ་མཐའ་དག་འཛིན་པ་ཞེས་བྱ་བ་ལོགས་ཤིག་ཏུ་གསུངས་པས་ཆོས་མངོན་པ་ཉིད་མ་ཡིན་པར་བསྟན་པས་བསལ་བར་ཤེས་པར་བྱའོ། །ཉེས་  
པར་བསམ་པ་སེམས་པ་ཞེས་བྱ་བ་ནི་བརྣབ་སེམས་ལ་སོགས་པ་ཡིད་གཉིས་པར་སྤྱོད་པ་གསུམ་སེམས་པའོ། །ཉེས་པར་སྨྲ་བར་བརྗོད་པ་ཞེས་བྱ་བ་ནི་བརྫུན་དུ་སྨྲ་བ་ལ་སོགས་པ་ངག་གི་ཉེས་པར་བརྗོད་པ་བཞི་བརྗོད་པའོ། །ཉེས་པར་བྱ་བའི་ལས་བྱེད་པ་ཞེས་བྱ་བ་ནི་སྲོག་གཅོད་པ་ལ་སོགས་པ་ལུས་  
  
དེ་དག་གིས་ནི་ལྷན་ཅིག་སྐྱེས་པའི་ཤེས་རབ་དང་བྲལ་བ་བསྟན་ཏེ། །མདོ་སྡེ་འཛིན་པ་མ་ཡིན་པ་ཞེས་བྱ་བ་ནི་མདོ་སྡེའི་ཚིག་འཛིན་པ་མ་ཡིན་པའོ། །འདུལ་བ་འཛིན་པ་མ་ཡིན་པ་དང། མ་མོ་འཛིན་པ་མ་ཡིན་པ་དང་ཞེས་བྱ་བ་ཡང་འདུལ་བའི་ཚིག་འཛིན་པ་མ་  
ཡིན་པ་དང། མ་མོའི་ཚིག་འཛིན་པ་མ་ཡིན་ཏེ། དེ་དག་གིས་ནི་ལུང་ལས་སྐྱེས་པའི་ཤེས་རབ་དང་བྲལ་བ་བསྟན་ཏོ། །མདོ་སྡེ་ལ་མི་གསལ་བ་ཞེས་བྱ་བ་ནི་མདོ་སྡེའི་གོ་མི་ཤེས་པའོ། །འདུལ་བ་ལ་མི་གསལ་བ་དང། མ་མོ་ལ་མི་གསལ་བ་ཞེས་བྱ་བ་ཡང་འདུལ་བའི་དོན་མི་ཤེས་པ་དང་  
མ་མོའི་དོན་མི་ཤེས་པ་སྟེ། དེ་དག་གིས་ནི་བསམས་པ་ལས་བྱུང་བའི་ཤེས་རབ་དང་བྲལ་བ་བསྟན་ཏོ། །མདོ་སྡེ་ལ་མི་མཁས་པ་ཞེས་བྱ་བ་ནི་མདོ་སྡེའི་དོན་ཤེས་པ་ལ་ཤིན་ཏུ་མ་གོམས་པའོ། །འདུལ་བ་ལ་མི་མཁས་པ་དང། མ་མོ་ལ་མི་མཁས་པ་ཞེས་བྱ་བ་ཡང་འདུལ་བའི་དོན་ཤེས་པ་  
ལ་ཤིན་ཏུ་མ་གོམས་པ་དང། མ་མོའི་དོན་ཤེས་པ་ལ་ཤིན་ཏུ་མ་གོམས་པ་སྟེ། དེ་དག་གིས་ནི་བསམས་པ་ལས་བྱུང་བའི་ཤེས་རབ་ལ་གོམས་པ་དང་བྲལ་བ་བསྟན་ཏོ། །ཡང་དག་པ་ཁོ་ནར་བྱིས་པ་དང། གླེན་པ་དང། མི་གསལ་བ་དང། མི་མཁས་པ་ཡིན་ན་ལྟུང་བ་མེད་དོ་ཞེས་བྱ་བ་ནི་  
བསླབ་པ་ལ་ཉེ་བར་འཇོག་པ་སྤོང་བའི་བློ་མེད་པས་འདི་ལ་བསླབ་པ་ཉེ་བར་འཇོག་པ་སྤོང་བའི་ལྟུང་བ་ནི་མེད་ཀྱི་མིའི་སྐྱོན་ནས་སྨྲ་བའི་ལྟུང་བ་མེད་པ་མ་ཡིན་ནོ། །བསླབ་པ་ལ་ཉེ་བར་འཇོག་པའི་ལྟུང་བྱེད་དེ་བདུན་ཅུ་རྩ་ལྔ་པའི་ཚིག་རྣམ་པར་བཤད་པ་རྫོགས་སོ།། །།གྲོས་བྱེད་ཅེས་  
བྱ་བ་ནི་བློ་མཐུན་པར་བྱེད་པའོ། །འཇབ་ཅེས་བྱ་བ་ནི་སྒོ་དང་སྐར་ཁུང་ལ་སོགས་པ་ནས་བདག་ཉིད་སྦས་ཏེ་འཇབ་པའོ། །སྤན་སྤུན་ཞེས་བྱ་བ་ནི་རྩྭ་ལ་སོགས་པ་ཐིབས་པོ་དག་གོ། །ཚད་ཚིང་ཞེས་བྱ་བ་ནི་ལྕུག་མ་དང་གེལ་བ་དག་ལ་སོགས་པ་ཐིབས་པོ་དག་གོ། །ཉན་རྣ་ཞེས་བྱ་བ་ནི་འཇབ་ཅིང་  
དྲུང་དུ་འདུག་སྟེ་ཉན་པའོ། །དེ་ལྟ་བུའི་བསམ་པས་གཉེན་པོ་ཞེས་བྱ་བ་ནི་གྲོས་བྱེད་པ་དེ་དག་གི་མི་མཐུན་ཕྱོགས་སུ་གྱུར་པའི་དགེ་སློང་རྣམས་ཀྱི་བློའི་མི་མཐུན་ཕྱོགས་ཀྱིས་མི་མཐུན་པ་བསྒྲུབ་པར་བྱའོ་སྙམ་པའོ། །སྒྲ་ཐོས་ཞེས་བྱ་བ་ནི་སྒྲ་ཉི་ཚེ་ཐོས་པའོ། །སྒྲའི་དོན་གོ་བ་ཞེས་བྱ་བ་ནི་ཚིག་གི་  
  
༄༅། །དོན་གོ་བའོ། །ནད་དང་བཅས་པ་མ་ཡིན་པ་ཞེས་བྱ་བ་ནི་མི་མཐུན་པའི་ཕྱོགས་མ་ཡིན་ནོ། །གྱ་ཚོམ་དུ་འཇུག་པ་ཞེས་བྱ་བ་ནི་འདི་ནི་ཅི་བྱེད་སྙམ་དུ་མ་བརྟགས་པར་འཇུག་ཅེས་བྱ་བའི་ཐ་ཚིག་གོ། །མཉན་ནས་ཉེ་བར་ཞི་བར་བྱའོ་སྙམ་པ་ཞེས་བྱ་བའི་ཐབ་མོ་ཉེ་བར་ཞི་བར་བྱ་བའི་  
ཕྱིར་ཉན་པ་སྟེ། དེ་ལ་ནི་ཉན་རྣ་བ་ལས་གྱུར་པའི་ལྟུང་བར་མི་འགྱུར་རོ། །ཉན་རྣ་བ་ལས་གྱུར་པའི་ལྟུང་བྱེད་དེ་བདུན་ཅུ་རྩ་དྲུག་པའི་ཚིག་རྣམ་པར་བཤད་པ་རྫོགས་སོ།། །།བསླང་ཞེས་བྱ་བ་ནི་བསྒྲེངས་པའོ། །འདོད་པ་སྨོས་ཤིག་ཅེས་བྱ་བ་ནི་གང་ཅི་འདོད་པ་སྨྲོས་ཤིག་ཅེས་བྱ་བའི་ཐ་ཚིག་གོ། །  
གཏམ་རྣམ་པར་གཏན་ལ་འབེབས་པ་ཞེས་བྱ་བ་ནི་གཏམ་རྣམ་པར་དཔྱོད་པའོ། །མི་སྨྲ་བར་འགྲོ་བའི་ལྟུང་བྱེད་དེ་བདུན་ཅུ་རྩ་བདུན་པའི་ཚིག་རྣམ་པར་བཤད་པ་རྫོགས་སོ།། །།གླང་ཆེན་ལྷས་ཀྱི་བདག་པོ་ཞེས་བྱ་བ་ནི་དགེ་སློང་ནག་པའི་ཕའི་མིང་ངོ། །ནག་པ་ཞེས་བྱ་བ་ནི་དགེ་སློང་དེ་  
ཉིད་ཀྱི་མིང་ངོ། །འདི་ནི་ཆོས་སོ་ཞེས་བྱ་བ་ནི་དངོས་པོའི་དོན་གཞག་པ་སྟེ། ཆོས་མངོན་པའི་མཚན་ཉིད་དོ། །འདི་ནི་འདུལ་བའོ་ཞེས་བྱ་བ་ནི་ཚུལ་ཁྲིམས་རྣམ་པར་གཞག་པ་སྟེ་འདུལ་བའི་མཚན་ཉིད་དོ། །འདི་ནི་སྟོན་པའི་བསྟན་པའོ་ཞེས་བྱ་བ་ནི་བདེན་པ་བཞི་ཉེ་བར་སྟོན་པ་རྣམ་པར་གཞག་པ་སྟེ་  
མཚན་ཉིད་དོ། །གཅིག་པུས་དགེ་འདུན་ཟློག་པར་བྱེད་ཅེས་བྱ་བ་ནི་བློ་འབྱེད་པར་བྱེད་པའོ། །གཅིག་པུས་དགེ་འདུན་མི་མཐུན་པར་བྱེད་ཅེས་བྱ་བ་ནི་བྱ་བ་དང་བྱེད་པ་ལ་མི་མཐུན་པར་བྱེད་པའོ། །རྩོད་པ་བཟུང་སྟེ་རྩོད་ཅིང་འདུག་ཅེས་བྱ་བ་ནི་དགེ་འདུན་དང་ལྷན་ཅིག་འགལ་བར་བྱེད་ཅིང་འདུག་པའོ། །  
གཏམ་གྱི་འཇུག་སྡོད་པར་མི་བྱེད་ཅེས་བྱ་བ་ནི་དགེ་འདུན་གྱི་གཏམ་གྱི་བར་དུ་གཅོད་ཅིང་མི་སྡོད་པར་གློ་བུར་དུ་གཏམ་ཟེར་བའོ། །གུས་པར་མི་བྱེད་ཅེས་བྱ་བ་ནི་འཇིག་རྟེན་ཕ་རོལ་གྱིས་མི་འཇིགས་པ་ངོ་ཚ་བ་མེད་པའོ། །རྗེས་མི་བྱེད་ཅེས་བྱ་བ་ནི་འཇིག་རྟེན་འདིས་མི་འཇིགས་པའི་ངོ་ཚ་མེད་པའོ། །ཕྱིར་  
སྨྲ་བར་བྱའོ་སྙམ་དུ་སེམས་ཞེས་བྱ་བ་ནི་བཟློག་པར་བྱའོ་སྙམ་དུ་སེམས་པའོ། །དགེ་འདུན་ཞེས་བྱ་བ་ནི་དགེ་འདུན་གྱི་ཡུལ་ལའོ། །གང་ཟག་ལ་ཞེས་བྱ་བ་ཡང་གང་ཟག་གི་ཡུལ་ལོ། །དགེ་འདུན་གྱི་ཐ་སྙད་ཅེས་བྱ་བ་ནི་དགེ་འདུན་གྱིས་གང་ཟག་གི་ལས་བཅུ་གཉིས་ལ་སོགས་པར་བསྐོས་པའོ། །ཤད་  
  
།མ་གུས་པའི་ཚུལ་གྱི་ལྟུང་བྱེད་དེ་བདུན་ཅུ་རྩ་བརྒྱད་པའི་ཚིག་རྣམ་པར་བཤད་པ་རྫོགས་སོ།། །།ཟོང་ཟོང་མ་ཡིན་པར་གྱུར་ཅེས་བྱ་བ་ནི་ཆུད་ཟོས་པར་གྱུར་བའོ། །ཁྱེའུ་ཡི་གྲྭ་ཞེས་བྱ་བ་ནི་མཁན་པོའི་ཁྱིམ་མོ། །ཕྲུ་ཏོག་བཙུགས་ཞེས་བྱ་བ་ནི་ཐབ་ཏུའོ། །ཕྱི་  
བཞིན་འབྲང་ཞེས་བྱ་བ་ནི་དགོངས་མལ་ཤིན་ཏུ་སྤགས་པའོ། །སྲིད་པ་ཐ་མ་པ་ཞེས་བྱ་བ་ནི་སྐྱེ་བ་ཐ་མ་པ་ལས་གཞན་དུ་སྐྱེ་བར་མི་འགྱུར་བའོ། །གློ་བས་ཞེས་བྱ་བ་ནི་ཁྲེལ་བའོ། །ཆང་སར་པ་ཞེས་བྱ་བ་ནི་བུ་རམ་ཆང་གི་བྱེ་བྲག་སྟེ་ཤིན་ཏུ་མྱོས་པར་འགྱུར་བའོ། །ལེགས་འོངས་སྒྲ་ནི་བསྐྱུད་གྱུར་  
ན་ཞེས་བྱ་བ་ལ་བསྐྱུད་གྱུར་ཅེས་བྱ་བ་ནི་ཐ་སྙད་བརྗེད་པའོ། །ངེས་པར་ཞེས་བྱ་བ་ནི་གསལ་བར་རོ། །མ་ལེགས་ཞེས་བྱ་བ་ནི་སྡུག་བསྔལ་ལོ། །ལེགས་པ་ཞེས་བྱ་བ་ནི་བདེ་བའོ། །མགོན་ཞེས་བྱ་བ་ནི་ཡོངས་སུ་སྐྱོང་བའོ། །གང་དག་ཁྱོད་ཀྱིས་གསུང་དགའ་དང་ཞེས་བྱ་བ་ནི་སློབ་པ་དག་དང་སོ་སོའི་  
སྐྱེ་བོ་དགེ་བ་དག་གོ། །འཕགས་པ་ཞེས་བྱ་བ་ནི་ཟག་པ་ཟད་པའོ། །དེ་དག་ལེགས་འོངས་ལགས་ཞེས་བྱ་བ་ནི་དེ་དག་གི་མིའི་ནང་དུ་འོངས་པ་དང་སོང་བ་ནི་ལེགས་པ་ཡིན་པའོ། །བདག་ནི་སྐལ་བ་དང་བྲལ་བ་སྟེ་ཞེས་བྱ་བ་ནི། བསོད་ནམས་ཉམས་པའོ། །བརྩེ་གནས་ཞེས་བྱ་བ་ནི་སྙིང་བརྩེ་བར་བྱ་  
བའོ༑ །དྲག་པོའི་གནས་ཐོབ་པ་ཞེས་བྱ་བ་ནི་ཉམ་ང་བའི་གནས་སྐབས་སུ་གྱུར་པའོ། །མྱ་ངན་ཟུག་རྔུས་གཟིར་བ་ལགས་ཞེས་བྱ་བ་ནི་མྱ་ངན་གྱི་ཕུར་པས་ཟུག་པའོ། །ཟད་པར་མི་འགྱུར་རོ་ཞེས་བྱ་བ་ནི་ཡོངས་སུ་གཏུགས་པར་མི་འགྱུར་བའོ། །ཀུན་དགའི་ར་བ་རྒྱལ་བུ་དུམ་བུ་ཞེས་བྱ་བ་ནི་ཀོ་ས་  
ལར་བྱུང་བའི་རྒྱལ་པོ་གསལ་རྒྱལ་གྱི་ནུ་བོ་རྒྱལ་བུ་ནག་པོ་ཞེས་བྱ་བ་སྟེ་དེ་རྒྱལ་པོའི་བཙུན་མོའི་འཁོར་གྱི་ནང་དུ་སོང་བ་དང། བཙུན་མོའི་འཁོར་གྱིས་དེ་ལ་མེ་ཏོག་གིས་གཏོར་བ་རྒྱལ་པོས་ཐོས་ནས། རྒྱལ་པོས་དེའི་ལག་པ་དུམ་བུ་དུམ་བུར་གཏུབས་ཏེ་བཞག་པ་དང། དེས་བདེན་པའི་ཚིག་  
བརྗོད་ནས། དུམ་བུ་དེ་དག་ཕྱིར་འབྱོར་བར་འགྱུར་བ་ན་འཇིག་རྟེན་གྱིས་དེའི་མིང་དུམ་བུ་ཞེས་བྱ་བར་བཏགས་སོ། །དེ་སངས་རྒྱས་ལ་མངོན་པར་དད་པས་བཅོམ་ལྡན་འདས་ཀྱི་ཕྱིར་ཀུན་དགའི་རབ་བརྩིགས་ཏེ་མེ་ཏོག་དག་ཏུ་འབུལ་བས་ཀུན་དགའི་ར་བ་ཞེས་ཀྱང་བྱའོ། །ལྷ་མི་རྣམས་ཀྱི་  
  
༄༅། །མཆོད་གནས་ཞེས་བྱ་བ་ནི་བརྒྱ་བྱིན་དང་ཚངས་པ་ལ་སོགས་པའོ། །དེ་དག་གི་མཆོད་པའི་གནས་ནི་འཕགས་པ་ཤཱ་རིའི་བུ་ལ་སོགས་པའོ། །དེ་དག་གིས་ཀྱང་ཆེས་མཆོད་པ་ནི་ཐུབ་པ་ཞི་བ་བདག་ཉིད་ཅེས་བྱ་བ་སྟེ། །བཅོམ་ལྡན་འདས་ཡིན་ནོ་ཞེས་བྱ་བའི་ཐ་ཚིག་གོ། །  
ཚུར་གཤེགས་སྦྱོན་ཞེས་བྱ་བ་ནི་ཚུར་གཤེགས་ཚུར་གཤེགས་ཞེས་བྱ་བའི་དོན་ཏེ་གུས་པར་སྒྲིམ་པའི་ཕྱིར་ལན་གཉིས་བཟླས་སོ། །མིག་ལ་ཕན་ཞེས་བྱ་བ་ནི་མིག་དང་མཐུན་པའོ། །ཟད་པར་སྔོན་པོའི་སྐྱེ་མཆེད་ཅེས་བྱ་བ་ནི་ཟད་པར་གྱི་སྐྱེ་མཆེད་བཅུའི་སྐབས་སོ། །ཐབས་ཀྱི་ཞགས་  
པ་ཞེས་བྱ་བ་ནི་ལས་སྦྱང་བ་ལ་སོགས་པའོ། །བདག་ནི་སྔོན་ཆད་ལེགས་འོངས་གྱུར་ཅེས་བྱ་བ་ནི་ཕ་གསོན་པའི་ཚེ་ནའོ། །ཀུན་མཁྱེན་ཞེས་བྱ་བ་ནི་བོད་པའི་ཚིག་གོ། །ལྕགས་འདྲ་བ་དག་གིས་ནི་ཞེ་བྱ་བ་ནི་བདག་སོ་སོའི་སྐྱེ་བོའི་གནས་སྐབས་ན་ཉེས་པ་དུ་མས་གང་བའི་ཕྱིར་དང་  
ལས་སུ་མི་རུང་བའི་ཕྱིར་ལུས་ལྕགས་དང་འདྲ་བར་གྱུར་པའོ། །ཁྱོད་ཀྱི་གསུང་བདེན་པ་བཞི་བསྟན་པའི་མཆོག་ཐོས་པར་གྱུར་ནས། ད་ནི་གསེར་དང་འདྲ་བ་ཡི། །ཟག་པ་མེད་པའི་ལུས་ཀྱང་ཐོབ། །ཅེས་བྱ་བ་ནི་ཉོན་མོངས་པ་མེད་པའི་ལུས་ཐོབ་ཅེས་བྱ་བའི་ཐ་ཚིག་གོ། །རིན་ཆེན་  
ལ་སོགས་པ་འཐོབ་པ་དང། །མཐོ་རིས་ཐར་པ་འཚལ་བ་ཡིས། །རྟག་ཏུ་ཕན་པ་བཞེད་པ་ཡི། །དགེ་བཤེས་བསྟེན་པར་བགྱི་བ་བཟང། །ཞེས་བྱ་བ་ནི་རིན་པོ་ཆེ་དང་རྒྱལ་སྲིད་ལ་སོགས་པ་འཇིག་རྟེན་པའི་ཚེ་འདིའི་དོན་འཐོབ་པར་འདོད་པ་དང། འཇིག་རྟེན་པའི་ཚེ་ཕྱི་མའི་དོན་མཐོ་རིས་  
འདོད་པ་དང། འཇིག་རྟེན་ལས་འདས་པའི་དོན་ཐར་པ་འདོད་པས་རྟག་ཏུ་ཕན་པ་བཞེད་པ་ཐུགས་རྗེ་དང་ལྡན་པ་དེ་བཞིན་གཤེགས་པ་རྣམས་བརྟེན་པར་བྱ་སྟེ་འདི་ལྟར་དགེ་བའི་བཤེས་གཉེན་རྣམས་དང། དགེ་བའི་བཤེས་གཉེན་རྣམས་ཀྱིས་ཟིན་པའི་སེམས་ཅན་རྣམས་བཟང་ཞིང་བདེ་  
བར་འགྱུར་བའི་ཕྱིར་རོ་ཞེས་བྱ་བའི་ཐ་ཚིག་གོ། །ཀུན་དུ་མཛེས་ཞེས་བྱ་བ་ནི་རབ་ཏུ་བྱུང་བ་དང། རྫོགས་པར་བསྙེན་པ་ཐམས་ཅད་ཀྱིས་མཛེས་པ་ཡིན་པའོ། །གང་དུ་རྡིབ་པ་ཞེས་བྱ་བ་ནི་བཀུར་སྟི་མ་ཡིན་པ་ཐོབ་པའོ། །ཀླུ་ཨ་མྲའི་ཆུ་ངོགས་པ་ཞེས་བྱ་བ་ནི་རྫིང་གི་ཆུ་གང་ཤིང་ཨ་མྲས་མཚོན་  
  
ཆུའི་ངོགས་ན་གནས་པའི་ཀླུ་གང་ཡིན་པ་དེ་ནི་ཀླུ་ཨ་མྲའི་ཆུའི་ངོགས་པ་ཞེས་བྱའོ། །ཁོན་མ་མཆིས་པ་རྣམས་ལ་ཁོན་དུ་འཛིན་ཞེས་བྱ་བ་ནི་ཡིད་སྡང་བ་མེད་པ་རྣམས་ལ་ཡིད་སྡང་བར་འཛིན་པའོ། །མི་འགྲན་པ་རྣམས་ལ་འགྲན་ཚོལ་ཞེས་བྱ་བ་ནི་གནོད་པ་  
མི་བྱེད་པ་རྣམས་ལ་གནོད་པ་བྱེད་པའོ། །མི་འཁུ་བ་རྣམས་ལ་འཁུ་ཞེས་བྱ་བ་ནི་མི་སླུ་བ་རྣམས་ལ་སླུ་བའོ། །གང་ཀླུ་ཨ་སྨྲའི་ཆུ་ངོགས་པ་འདུལ་བར་སྤྲོ་བ་དེས་ཚུལ་ཤིང་ལོང་ཤིག་ཅེས་བྱ་བ་ནི་འཕགས་པ་ལེགས་འོངས་ཀྱི་ཆེ་བ་ཉིད་བསྒྲག་པའི་ཕྱིར་ཏེ། འདི་ལྟར་གང་ལ་བཅོམ་  
ལྡན་འདས་དང་དགེ་སློང་གནས་བརྟན་གནས་བརྟན་དག་ཀྱང་མི་འཇུག་པ་དེ་འདིས་བྱས་སོ་ཞེས་བསྟན་པའི་ཕྱིར་རོ། །ཁྱོད་ཀྱིས་ལུས་ཀྱི་དབང་པོ་བསྲུང་བར་བྱའོ་ཞེས་བྱ་བ་ནི་དགྲ་བཅོམ་པ་དང་བག་ཡོད་པའི་ཕྱིར་དང། དགེ་འདུན་གྱི་ནང་ན་འཕགས་པ་ལེགས་འོངས་སེང་གེའི་སྒྲ་  
སྒྲོག་ཏུ་གཞུག་པའི་ཕྱིར་རོ། །བཀའ་ཉན་ཞེས་བྱ་བ་ནི་འདའ་བར་མི་བྱ་བའོ། །གཡོ་བར་མི་ནུས་ཞེས་བྱ་བ་ནི་འགུལ་བར་མི་ནུས་པའོ། །ཤི་བར་གཏམ་ཐོས་སམ་ཞེས་བྱ་བ་ནི་ཤི་བར་གྲགས་པ་ཐོས་སམ་ཞེས་བྱ་བའོ། །དུལ་བའི་གནས་ཞེས་བྱ་བ་ནི་གདུལ་བའོ། །ཉེ་བར་མ་  
ཞི་བ་ཞེས་བྱ་བ་ནི་སྐྱོན་ཅན་ནོ། །ཇི་བགྱི་བ་ཞེས་བྱ་བ་ནི་ཇི་ཞིག་བྱ་བའོ། །བྱ་མོ་ལབ་ཅེས་བྱ་བ་ནི་དགའ་བའི་སྦྱིན་པའོ། །ཀྲོག་ཀྲོག་དཀྲུགས་ཏེ་ཞེས་བྱ་བ་ནི་བསྡོམས་པའི་སྒྲ་ཀྲོག་ཀྲོག་དཀྲུགས་ཏེའོ། །ལོ་མ་མ་ཡིན་པའི་སྤྱིལ་བུ་ཞེས་བྱ་བ་ནི་རྡོ་ལ་སོགས་པ་ལས་བྱས་པའོ། །སྦྲུལ་ཕྲུ་གུ་  
ཞེས་བྱ་བ་ནི་སྦྲུལ་གྱི་ཕྲུ་གུའོ། །མ་བསམས་སོ་ཞེས་བྱ་བ་ནི་སོ་སོར་མ་བརྟགས་པའོ། །འབྲུའི་ཆང་དང་བཅོས་པའི་ཆང་མྱོས་པར་འགྱུར་བ་འཐུང་ཞེས་བྱ་བ་ལ། འབྲུའི་ཆང་དང་བཅོས་པའི་ཆང་གི་མཚན་ཉིད་ནི་མྱོས་པར་འགྱུར་བར་བྱ་བ་སྟེ་ར་རོ་བར་བྱེད་པའོ། །དེ་འཐུང་བ་ནི་  
མགུལ་དུ་མིད་པའོ། །མྱང་བ་ཞེས་བྱ་བ་ནི་མྱང་བར་བྱ་བ་མ་ཡིན་པས་མྱང་བ་སྟེ། རེག་བྱ་མིན་པར་ཤེས་པར་བྱའོ། །འབའ་ཞིག་ཅེས་བྱ་བ་ནི་དེ་ལ་སོགས་པ་དང་བྲལ་བའོ། །མ་འདྲེས་པ་ཞེས་བྱ་བ་ནི་མྱོས་པར་འགྱུར་བ་དང་བྲལ་བའོ། །དེ་ཇི་ལྟར་སྲིད་ཅེ་ན། དེའི་ཕྱིར་དེ་ཡང་  
  
༄༅། །ཚ་ཉིད་དུ་གྱུར་པའོ་ཞེས་བྱ་བ་གསུངས་ཏེ་ཡང་མྱོས་པ་ཉིད་དུ་མི་འགྱུར་བ་ཡིན་ནོ། །ནུ་རྫི་ཞེས་བྱ་བ་ནི་སྙིགས་མའོ། །སྦང་མ་ཞེས་བྱ་བ་ནི་ཆང་གི་སྦང་མའོ། །ཚིགས་མ་ཞེས་བྱ་བ་ནི་མྱོས་པར་འགྱུར་བའི་ཚིགས་མའོ། །ཕབས་ཞེས་བྱ་བ་ནི་འབྲུའི་ཆང་དང་མནན་པའི་རྫས་ཏེ་འདི་  
ལ་ནི་མགུལ་པར་བཏུང་བ་མེད་པས་ཉེས་བྱས་སུ་གསུངས་སོ། །མེ་ཏོག་དང་འབྲས་བུ་མོས་པར་འགྱུར་བ་དག་ཟ་ན་ཉེས་བྱས་སུ་འགྱུར་རོ་ཞེས་བྱ་བ་ནི་ཡང་མགུལ་དུ་མིད་པའི་བཏུང་བ་མེད་པའི་ཕྱིར་རོ། །བསྐོལ་བ་འཐུངས་པ་ལ་ནི་མྱོས་པ་མེད་པའི་ཕྱིར་ལྟུང་བ་མེད་དོ། །ཁུར་བར་བསྲེལ་བ་  
དག་ལུས་དག་སྐུད་པ་ནི་ན་བའི་ཕྱིར་ཉེས་བྱས་ཀྱང་མེད་དོ། །མྱོས་པར་འགྱུར་བ་འཐུང་བའི་ལྟུང་བྱེད་དེ་བདུན་ཅུ་རྩ་དགུ་པའི་ཚིག་རྣམ་པར་བཤད་པ་རྫོགས་སོ།། །།མཆོག་ཐོབ་པ་ཞེས་བྱ་བ་ནི་བག་མར་འགྲོར་ཉེ་བའོ། །ལེགས་པར་སྦས་པ་ཞེས་བྱ་བ་ནི་གཞན་དག་གིས་ཟིལ་གྱིས་མི་  
ནོན་པའོ། །ལེགས་པར་བསྲུང་བ་ཞེས་བྱ་བ་ནི་བདག་ཉིད་གཞན་དག་དང་མི་སྤྱོད་པའོ། །གྲོང་བར་ཞེས་བྱ་བ་ནི་ཕྱོགས་སོ། །ཕས་དྲངས་ཚུས་དྲངས་ཞེས་བྱ་བ་ནི་ཕན་ཚུན་ནས་དྲངས་པའོ། །སྤོབས་པ་ཅན་ཞེས་བྱ་བ་ནི་སེལ་གྱི་ཞག་པར་རྟོགས་པའོ། །གྲོག་མ་ཕྲ་མོ་ཞེས་བྱ་བ་ནི་ཐུར་མས་མཚོན་  
དགོས་པ་ཆུང་ངུའོ། །ལུས་བརྟན་པ་ཞེས་བྱ་བ་ནི་སྟོབས་དང་ལྡན་པའོ། །མཁྲང་བ་ཞེས་བྱ་བ་ནི་ལུས་རྒྱས་ཤིང་ཧ་ཅང་གཞོན་ཤ་ཅན་མ་ཡིན་པའོ། །དམ་པ་ཞེས་བྱ་བ་ནི་ལུས་ཚིགས་ཤིན་ཏུ་འབྱོར་པའོ། །མགོ་དྲུང་བ་ཅན་གཅད་ཅེས་བྱ་བ་ནི་གཉའ་བ་གཅད་པའོ། །གསེར་གྱི་འོད་ལྟ་བུ་ཞེས་བྱ་བ་ནི་གསེར་གྱི་  
འོད་འབར་བ་ལྟ་བུར་སེར་ལམ་མེར་འདུག་པའོ། །ནད་ངན་ཞེས་བྱ་བ་ནི་གཞང་འབྲུམ་མོ། །དགེ་སློང་འདུག་པ་ལ་སྨྲ་བར་བྱའོ་ཞེས་བྱ་བ་ནི་དེ་ན་དགེ་སློང་གང་འདུག་པ་ལ་ཁོ་བོ་གྲོང་དུ་འགྲོ་བའོ་ཞེས་སྨྲ་བར་བྱའོ། །བཀའ་མཆིད་ཀྱང་སུ་མེད་ཅེས་བྱ་བ་ནི་སུ་ཞིག་སེམས་ཞེས་བྱ་བའོ། །སྡང་བ་མ་མཆིས་  
ཞེས་བྱ་བ་ནི་འདི་སྡང་བའི་སེམས་མེད་པའོ། །གནོད་པ་མ་བགྱིས་ཞེས་བྱ་བ་ནི་གནོད་པར་འགྱུར་བ་མ་བྱས་པའོ། །བ་ལང་གི་མཆོད་སྦྱིན་ཞེས་བྱ་བ་ནི་བ་ལང་མང་པོ་གསོད་པའོ། །བ་ལང་གི་འབུ་སྒྲ་ཞེས་བྱ་བ་ནི་བ་ལང་གི་སྒྲའོ། །རྔ་བྲན་ཞེས་བྱ་བ་ནི་བ་ལང་གཞོན་ནུའོ། །སེམས་པ་གཡོས་ཞེས་བྱ་བ་  
  
།ལུས་ཀྱི་མཆོད་རྟེན་ཞེས་བྱ་བ་ནི་རང་སངས་རྒྱས་ཀྱི་སྐུ་གདུང་གི་མཆོད་རྟེན་ནོ། །དུས་མ་ཡིན་པར་འགྲོ་བའི་ལྟུང་བྱེད་དེ་བརྒྱད་ཅུ་པའི་ཚིག་རྣམ་པར་བཤད་པ་རྫོགས་སོ།། །།རྒྱུས་མི་ཤེས་ཞེས་བྱ་བ་ནི་དགེ་སློང་གི་རྣམ་པར་གཞག་པ་མངོན་  
པར་མི་ཤེས་པའོ། །ཅི་བདེ་གྱིས་ཤིག་ཅེས་བྱ་བ་ནི་གདན་དག་སྟོབས་ཤིག་ཅེས་བྱ་བའོ། །གཞན་དབང་ཐམས་ཅད་སྡུག་བསྔལ་ཏེ། །ཞེས་བྱ་བ་ནི་གཞན་ལ་རག་ལས་པ་ནི་དགའ་བ་མ་ཡིན་པའི་ཕྱིར་རོ། །བདག་དབང་ཐམས་ཅད་བདེ་བ་ཡིན། །ཞེས་བྱ་བ་ནི་ཅི་དགར་ཉེ་བར་སྤྱད་དུ་ཡོད་པས་དགའ་བ་ཡིན་  
པའི་ཕྱིར་རོ། །དེའི་ཕྱིར། ཐུན་མོང་དག་གིས་གནོད་བྱེད་དེ། །ཞེས་བྱ་བ་གསུངས་ཏེ། གཞན་ལ་རག་ལས་པའི་དོན་དག་གིས་ནི་གནོད་པ་སྐྱེད་པར་བྱེད་དོ། །དེ་ཅིའི་ཕྱིར་ཞེ་ན། འབྲེལ་བ་ཤིན་ཏུ་འདའ་བར་དཀའ། །ཞེས་བྱ་བ་གསུངས་ཏེ། གང་གི་ཕྱིར་ཐུན་མོང་བའི་རྫས་དང་འབྲེལ་པ་རྐྱན་དང་ཚོགས་  
པའི་དབང་གཞན་ལ་རག་ལས་པས་གནོད་པ་བྱེད་པ་ཡིན་པ་དེའི་ཕྱིར་ཐུན་མོང་གི་རྫས་དག་གིས་གནོད་པ་སྐྱེད་པར་བྱེད་དོ་ཞེས་བྱ་བའི་ཐ་ཚིག་གོ། །ཟས་ཐོབ་ནས་ཞེས་བྱ་བ་ནི་ཟས་ཆུང་ཟད་བྲིམས་ནས་སོ། །ཟས་མ་ཐོབ་པ་ཁོ་ནར་ཞེས་བྱ་བ་ནི་ཟས་ཡེ་མ་བྲིམས་པ་ཁོ་ནར་རོ། །ཟང་ཟིང་གི་ཆེད་  
ལ་ཞེས་བྱ་བ་ནི་ཟང་ཟིང་གི་རྒྱུ་ལའོ། །ཆོས་ཀྱི་ཆེད་ལ་ཞེས་བྱ་བ་ཡང་ཆོས་ཀྱི་རྒྱུ་ལའོ། །རྒྱུ་བར་ཕྱེད་ཅེས་བྱ་བ་ནི་འགྲོ་བར་བྱེད་པའོ། །ཁྱིམ་པ་འདུག་པ་ལ་བསྒོ་བར་བྱའོ་ཞེས་བྱ་བ་ནི་ཁོ་བོ་ལ་མ་སྡོད་པར་བྲིམས་ཤིག་ཅེས་བསྒོ་བར་བྱ་སྟེ། སྦྱིན་བདག་ལ་དེ་སྐད་ཆེམས་གཞག་པར་བྱའོ།།  
སྔ་དྲོ་དང་ཕྱི་དྲོ་ཁྱིམ་དག་ཏུ་རྒྱུ་ཞིང་ཞེས་བྱ་བ་ནི་ཅིག་ཅར་གསུངས་པས་སྔ་དྲོ་དང་གཉི་ག་ཁྱིམ་པ་ལ་མ་བསྒོ་བར་ཁྱིམ་རྒྱུར་སོང་ན་དངོས་གཞི་གཅིག་ཏུ་འགྱུར་གྱི། སྔ་དྲོའམ་ཕྱི་དྲོ་ཁྱིམ་དུ་སོང་བ་ལ་ནི་ཉེས་བྱས་སུ་རིག་པར་བྱའོ། །གྲོང་རྒྱུ་བའི་ལྟུང་བྱེད་དེ་བརྒྱད་ཅུ་གཅིག་པའི་ཚིག་རྣམ་པར་བཤད་པ་  
རྫོགས་སོ།། །།རི་རབ་ཀྱི་བང་རིམ་ཞེས་བྱ་བ་ནི་རི་རབ་ལས་རིམ་པ་ཕྱིར་འཐོན་པ་བཞི་ཡོད་པ་ནི་རི་རབ་ཀྱི་བང་རིམ་ཞེས་བྱ་བའོ། །གསེར་གྱི་རི་བདུན་ཞེས་བྱ་བ་ནི་གཉའ་ཤིང་འཛིན་དང། གཤོལ་མདའ་འཛིན་དང། སེང་ལྡེང་ཅན་དང། བལྟ་ན་སྡུག་དང། རྟ་རྣ་དང། རྣམ་པར་འདུད་དང་  
  
༄༅། །མུ་ཁྱུད་འཛིན་ཞེས་བྱ་བ་དག་གོ། །མཚོ་ཆེན་པོ་མ་དྲོས་པ་དང། རྫིང་བུ་དལ་གྱིས་འབབ་པ་ན་ཞེས་བྱ་བ་ནི་དེ་དག་གི་དྲུང་ན་གནས་ཡོད་པའོ། །རིན་པོ་ཆེ་སྣ་བཞི་ཞེས་བྱ་བ་ནི་གསེར་དང། དངུལ་དང། བཻཌཱུརྱ་དང། ཤེལ་ལོ། །བསྐལ་པར་གནས་པ་ཞེས་བྱ་བ་ནི་འདིར་བསྐལ་པ་བར་མ་  
བཞི་བཅུ་ལ་བསྐལ་པར་ཤེས་པར་བྱའོ། །ས་འཛིན་པ་ཞེས་བྱ་བ་ནི་ས་ཡོངས་སུ་སྐྱོང་བའོ། །འདབ་ཆགས་ཀྱི་རྒྱལ་པོ་འདབ་བཟངས་ཞེས་བྱ་བ་ནི་ནམ་མཁའ་ལྡིང་ངོ། །དེ་དབྱུང་བར་མི་ནུས་ཞེས་བྱ་བ་ནི་ཟིལ་གྱིས་མི་གནོན་པའོ། །ཁྱད་པར་ཅན་མ་ལགས་པ་ཞེས་བྱ་བ་ནི་སྐྱེས་བུ་དམ་པ་མ་ཡིན་པའོ།།  
ཁྱད་པར་ཅན་ཞེས་བྱ་བ་ནི་སྐྱེས་བུ་དམ་པའོ། །རྩི་བ་རར་དངར་ཞེས་བྱ་བ་ནི་འགྲོ་བའི་སྟ་གོན་བྱས་པའོ། །ལྔ་ཉིད་དུ་བསྒྲུབས་ཞེས་བྱ་བ་ནི་གསད་པ་སྟེ་འབྱུང་བ་ཆེན་པོ་བཞི་དང། ནམ་མཁའི་ཁམས་དང་ལྔའི་བག་ལ་ཞེས་བྱས་པའི་ཕྱིར་རོ། །སྦྱིན་བདག་སྦྱིན་ཞེས་བྱ་བ་ནི་གཞན་ལ་ཕན་  
གདགས་པའི་ཕྱིར་རོ། །བསོད་ནམས་དག་ཅེས་བྱ་བ་ནི་མཆོད་པའི་ཕྱིར་རོ། །ལོངས་སྤྱོད་ཀྱི་རྣམ་པར་སྨིན་པ་ཅན་ཞེས་བྱ་བ་ནི་འདྲ་བར་སྨིན་པས་རྣམ་པར་སྨིན་པ་སྟེ། །ལོངས་སྤྱོད་ཀྱི་འབྲས་བུ་ཡིན་ནོ། །གནོད་པ་མེད་པ་ཞེས་བྱ་བ་བདག་ལ་གནོད་པ་མེད་པ་སྟེ་གཏན་ཡོངས་སུ་བཏང་ཞིང་  
ཕྱིས་ལྟོས་པ་མེད་པ་དང། བདག་ལ་གནོད་པ་མེད་པ་སྟེ། གཞན་ལས་ཕྲོགས་པ་ལ་སོགས་པ་མ་ཡིན་པའོ། །འདོད་པར་བྱེད་པ་ཞེས་བྱ་བ་ནི་ཁོང་དུ་ཆུད་པར་བྱ་བའོ། །ཤིང་སཱ་ལ་ཆེན་པོ་ལྟ་བུ་ཞེས་བྱ་བ་ནི་འབྱོར་པ་རྒྱ་ཆེན་པོའོ། །ཨར་མོ་ནིག་ཅེས་བྱ་བ་ནི་ཐགས་མ་ཁྲ་བོའོ། །རྣམ་  
པར་རྒྱལ་བྱེད་ཡིད་དུ་འོང་བ་ཞེས་བྱ་བ་ནི་རྒྱལ་མཚན་མཛེས་པའོ། །ཤུར་བུས་ལྷས་པ་ཞེས་བྱ་བ་ནི་ཐགས་སུ་བཏགས་པའོ། །སྟན་སྦྱར་མ་དང། ནང་ཚངས་ཅན་དང། ཁྲ་བོ་དང། ཆེན་པོ་དང། བཟང་པོ་དང་ཞེས་བྱ་བ་ནི་འོག་རིམས་སུ་གདིང་བའི་སྟན་ནོ། །སུམ་ཚན་གྱི་གོས་ཀྱི་སྟེང་གཡོགས་  
ཞེས་བྱ་བ་ནི་སྟེང་རིམ་དུ་གདིང་བའི་སྟན་ཏེ་ཡུལ་སུམ་ཚན་ཞེས་བྱ་བ་ནས་བྱུང་བའི་རས་སོ། །སྟེང་ནས་བགོ་བའི་གོས་དང་བཅས་པ་ཞེས་བྱ་བ་ནི་ལུས་ཀྱི་སྟེང་ནས་བགོ་བའི་གོས་དང་བཅས་པའོ། །གཉིས་སུ་རྒྱབ་དམར་པོ་བཞག་པ་ཞེས་བྱ་བ་ནི་སྔས་དང་རྟེན་མའི་ཕྱོགས་སུ་སྔས་ནང་ཚངས་ཅན་  
  
།རས་ཟུང་ཞེས་བྱ་བ་ནི་རས་ཡུག་གཉིས་སོ། །ཁར་བའི་ཟོ་བ་ཅན་ཞེས་བྱ་བ་ནི་འོ་མ་བཞོ་བའི་སྣོད་ཁར་བ་ལས་བྱས་པའི་ཟོ་བ་དང་བཅས་པའོ། །རས་བཅོས་བུ་ཕྲུགས་ཀྱིས་གཡོགས་པ་ཞེས་བྱ་བ་ནི་རས་ཟུང་གཅིག་གིས་གཡོགས་པའོ། །མགུལ་རྒྱན་དང་བཅས་  
པ་ཞེས་བྱ་བ་ནི་གསེར་གྱི་མགུལ་རྒྱན་ཅན་ནོ། །ལྷག་པ་ཅན་ཞེས་བྱ་བ་ནི་སྦྲང་རྩི་ལ་སོགས་པའོ། །གཞིབས་པ་ཞེས་བྱ་བ་ནི་ཨ་མྲའི་འབྲས་བུ་ལ་སོགས་པའོ། །ཕྱི་རོལ་པ་ཞེས་བྱ་བ་ནི་འཕགས་པའི་ལམ་མ་སྐྱེས་པའོ། །འདོད་པ་རྣམས་ལས་འདོད་ཆགས་དང་བྲལ་བ་ཞེས་བྱ་བ་ནི་འདོད་  
པའི་འདོད་ཆགས་སྤངས་པའོ། །སོ་སོའི་སྐྱེ་བོ་ཞེས་བྱ་བ་ནི་ངེས་པ་ལ་མ་ཞུགས་པ་སྟེ། འདིར་སོ་སོའི་སྐྱེ་བོ་ཞེས་སྨོས་པ་ནི་ཁ་ཅིག་ན་རེ་འདོད་ཆགས་དང་བྲལ་བ་དག་པས་ཀྱང་ཁྱད་པར་དུ་འཕགས་པ་ངོ་མཚར་ཆེ་བར་བསྟན་པའི་ཕྱིར་རོ། །ཁ་ཅིག་ན་རེ་རིགས་པ་ཐོབ་ནས་བརྩམས་ཏེ་འཕགས་  
པའི་ལམ་ཐོབ་པ་དག་བྱང་ཆུབ་སེམས་དཔའ་ཡིན་པར་རྟོགས་པ་བསལ་བའི་ཕྱིར་རོ་ཞེས་ཟེར་རོ། །འཛམ་བུའི་ཚལ་དུ་འོངས་པ་ཞེས་བྱ་བ་ནི་བྱང་ཆུབ་སེམས་དཔའ་སྲིད་པ་ཐ་མ་པ་འཛམ་བུ་གླིང་དུ་སྐྱེས་པའོ། །འདི་དྲང་སྲོང་གི་འོག་ཏུ་སྨོས་ལ་ཕྱི་མ་དག་ཏུ་མ་སྨོས་པ་ནི་སོ་སོའི་སྐྱེ་བོ་ཉིད་ཡང་དྲང་  
སྲོང་འདོད་ཆགས་དང་བྲལ་བ་དག་དང་འདྲ་བར་བསྟན་པའི་ཕྱིར་རོ། །རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱ་བའི་ཕྱིར་ཞུགས་པ་གཅིག་ལ་ཟན་བྱིན་པ་ཞེས་བྱ་བ་ལ། འདིར་ཟན་བྱིན་པ་ཞེས་བྱ་བ་ནི་བཏང་བ་ལས་བྱུང་བ་ནི་མ་ཡིན་ཏེ། མངོན་པར་རྟོགས་པ་ལ་ཞུགས་པ་ཉིད་ལ་དེ་མེད་པའི་  
ཕྱིར་རོ༑ །གཏན་གྱི་རྐྱེན་རིས་ཞེས་བྱ་བ་ནི་ཀུན་དགའི་ར་བ་དང། ཞིང་དང། ཟོང་ལ་སོགས་པ་སྦྱིན་བདག་གིས་ཡང་དང་ཡང་དུ་བསམ་མི་དགོས་པར་གཏན་གྱི་འཚོ་བ་འབྱོར་བར་འགྱུར་བའི་ཡོ་བྱད་དག་གོ། །མཐུན་པའི་མཆོད་སྦྱིན་ཞེས་བྱ་བ་ནི་སྲོག་གཅོད་པ་ལ་སོགས་པ་མི་མཐུན་པ་དང་མ་འདྲེས་  
པའོ༑ །མི་རྟག་པར་རྗེས་སུ་ལྟ་བ་ཞེས་བྱ་བ་ནི་གང་དངོས་པོ་རྣམས་ལ་ལན་འགའ་འབྱུང་བར་ལྟ་བའོ། །ཟད་པར་རྗེས་སུ་ལྟ་ཞེས་བྱ་བ་ནི་གང་དངོས་པོ་འབྱུང་བ་རྣམས་ལ་ཟད་པར་ལྟ་བའོ། །འདོད་ཆགས་དང་བྲལ་བར་རྗེས་སུ་ལྟ་ཞེས་བྱ་བ་ནི་གང་འདོད་ཆགས་སྤོང་བར་ལྟ་བའོ། །འགོག་པར་  
  
༄༅། །རྗེས་སུ་ལྟ་ཞེས་བྱ་བ་ནི་གང་དངོས་པོ་ཟག་པ་དང་བཅས་པ་རྣམས་སྤོང་བར་ལྟ་བའོ། །སྤོང་བར་རྗེས་སུ་ལྟ་ཞེས་བྱ་བ་ནི་གང་དངོས་པོ་ཟག་པ་དང་བཅས་པ་དང། ཟག་པ་མེད་པ་ཐམས་ཅད་ཕུང་པོ་ལྷག་མ་མེད་པའི་མྱ་ངན་ལས་འདས་པར་ལྟ་བའོ། །མདོ་འདི་ནི་ཁྱིམ་བདག་ངན་པ་  
བཟང་བྱིན་གཟུགས་དང་གཟུགས་མེད་པ་ཁམས་ཀྱི་འདོད་ཆགས་དང་བྲལ་བ་ལ་སྦྱར་བར་བྱ་བའི་ཕྱིར་གསུངས་སོ། །མེའི་བྱ་བ་ཞེས་བྱ་བ་ནི་སྲེག་པ་ལ་སོགས་པའི་མེའི་ལས་སོ། །རིམ་པ་གསུམ་པ་ཞེས་བྱ་བ་ནི་ཆ་གསུམ་པའོ། །ཆེས་འཕགས་པ་ཞེས་བྱ་བ་ནི་འཕང་མཐོ་  
བའོ༑ །ཆེས་གྱ་ནོམ་པ་ཞེས་བྱ་བ་ནི་ཆེས་གསལ་བའོ། །གཏམས་པ་བསྲུང་བ་ཞེས་བྱ་བ་ནི་གཏམས་པ་འཛིན་པའོ། །བརྒལ་ཞིང་བརྟག་པ་ཞེས་བྱ་བ་ནི་རིགས་པར་བདའ་བའོ། །རིགས་པས་བསྐྱེད་པ་མ་ཡིན་པ་ཞེས་བྱ་བ་ནི་མི་ཚངས་པར་སྤྱོད་པས་སོ། །ནོར་མང་བ་ཞེས་བྱ་བ་ནི་ཡུལ་གྱི་  
ལོངས་སྤྱོད་ཉེ་བར་གྱུར་པ་ཞེས་བྱ་བའི་ཐ་ཚིག་གོ། །ཆོས་མངོན་པ་ཞེས་བྱ་བ་ནི་དངོས་པོའི་མཚན་ཉིད་དེ་ཆོས་མངོན་པའི་བསྟན་བཅོས་སོ། །འདུལ་བ་ལ་མངོན་པར་ཞེན་ཞེས་བྱ་བ་ནི་བསླབ་པའི་གཞིའི་མཚན་ཉིད་དེ་འདུལ་བའི་ཆོ་གའོ། །ཡང་ན་འདོད་ཆགས་ལ་སོགས་པ་འདུལ་བ་སྟེ་  
འཕགས་པའི་ལམ་མོ། །དུས་ཤེས་པ་ཞེས་བྱ་བ་ནི་དུས་དང་དུས་མ་ཡིན་པའི་བྱེ་བྲག་ལ་མཁས་པའོ། །དུས་རིག་པ་ཞེས་བྱ་བ་ནི་དུས་དང་དུས་མ་ཡིན་པར་རྗེས་སུ་བསྒྲུབ་པ་ལ་མཁས་པའོ། །ཝ་ལམ་ཅན་ཞེས་བྱ་བ་ནི་དུར་ཁྲོད་དོ། །བཙུན་མོའི་འཁོར་ལ་འོས་པའི་གོས་སོ་ཞེས་བྱ་  
བ་ནི་སྲབ་མོ་ལུས་སྣང་བ་ཆགས་པར་འགྱུར་བའོ། །ནམ་མ་ནངས་པ་ཞེས་བྱ་བ་ནི་མཚན་མོ་མ་ཟད་པའོ། །ནམ་མ་ནངས་པ་ཉིད་བསྟན་པའི་ཕྱིར་སྐྱ་རེངས་མ་ཤར་ཞེས་བྱ་བ་གསུངས་ཏེ། སྐྱ་རེངས་དང་པོ་མ་ཤར་བའོ། །རིན་པོ་ཆེ་དག་ཅེས་བྱ་བ་ནི་སྒྲོན་མ་ལ་སོགས་པའི་ཆོས་ཀྱི་ནོར་བུ་  
དང་མུ་ཏིག་ལ་སོགས་པ་དག་གོ། །རིན་པོ་ཆེར་སྨོས་པ་དག་གོ་ཞེས་བྱ་བ་ནི་རལ་གྱི་དང་དུང་ལ་སོགས་པ་བསྲུང་བ་དག་རྩེད་མོའི་ཆེད་དག་གོ། །མ་བསྡུས་པར་ཞེས་བྱ་བ་ནི་མ་བརྟུལ་བའོ། །རྒྱལ་པོ་ཞེས་བྱ་བ་ནི་དངོས་བརྩོན་པའོ། །སྒོ་གཏན་ཞེས་བྱ་བ་ནི་རྒྱལ་པོའི་བཙུན་མོའི་འཁོར་གྱི་  
  
།སྒོ་གཏན་གྱི་ཉེ་འཁོར་ཞེས་བྱ་བ་ནི་གང་ན་སྒོ་གཏན་ཏེ་མེད་པ་དེ་ན་འོས་པའི་ཉེ་འཁོར་གྱི་གནས་སོ། །འདའ་བར་བྱེད་ཅེས་བྱ་བ་ནི་ལུས་ཀྱིས་འདའ་བར་བྱེད་པའོ། །བཙུན་མོའི་གན་དུ་སོང་བ་ཞེས་བྱ་བ་ནི་ཉེ་བར་སྤྱད་པའོ། །གསང་ཚིག་ཅེས་བྱ་བ་ནི་ཚིག་གསང་བ་དག་གོ།།  
གསད་པར་སེམས་པ་ཞེས་བྱ་བ་ནི་གསོད་པར་བྱེད་པའོ། །མཐོན་པོ་ཞེས་བྱ་བ་ནི་ཆེན་པོའོ། །གནས་དམའ་བ་ཞེས་བྱ་བ་ནི་གོ་འཕང་དམའ་བའོ། །འགྲོ་བ་ཞེས་བྱ་བ་ནི་གཡུལ་འགྱེད་པའི་ཕྱིར་འགྲོ་བའོ། །ལྡོག་པ་ཞེས་བྱ་བ་ནི་གཡུལ་ལས་ཕྱིར་ལྡོག་པའོ། །ཐོབ་རྒྱལ་དུ་བསྒྲགས་ནས་  
ཞེས་བྱ་བ་ནི་གང་གིས་གང་བླངས་པ་དེ་མནངས་སུ་ཁྱེར་ཅིག་ཅེས་བསྒྲགས་ནས་སོ། །དེའི་འོག་ཏུ་ཆད་པ་ཆེན་པོ་རྗེས་སུ་སྟོན་པར་བྱེད་ཅེས་བྱ་བ་ནི་རྫས་འདོར་དུ་འཇུད་པའི་ཕྱིར་གསང་བ་ལ་བསྔགས་པའི་བསྡིགས་མོ་བྱེད་པའོ། །ད་ནི་མཇུག་བསྡུ་བའི་སྒོ་ནས་ཉེས་དམིགས་ལྷག་པ་དག་  
བསྟན་པའི་ཕྱིར་དགེ་སློང་དག་དེ་ལྟར་ན་ཞེས་བྱ་བ་ལ་སོགས་པ་གསུངས་ཏེ། དེ་ལྟར་ན་ཞེས་བྱ་བ་ནི་བསྡུས་པའི་དོན་ཡིན་པར་ཤེས་པར་བྱའོ། །གླང་པོ་ཆེའི་གནོད་པ་ཞེས་བྱ་བ་ནི་གླང་པོ་ཆེའི་ཕན་ཕུན་ཏེ་དེས་གནོད་པར་འགྱུར་བའི་ཕྱིར་རོ། །རུང་བ་མ་ཡིན་པ་ཞེས་བྱ་བ་ནི་རྗེས་སུ་ཆགས་པ་  
དང་ཁོང་ཁྲོ་བ་ལ་སོགས་པའི་རྒྱུ་ཡིན་པའི་ཕྱིར་རོ། །ཚུལ་དང་མཐུན་པ་མ་ཡིན་པ་ཞེས་བྱ་བ་ནི་ཁྱིམ་པའི་ལམ་ཉིད་ཀྱིས་མི་མཐུན་པའོ། །དགེ་སློང་གི་ཚུལ་དང་མི་མཐུན་པ་ཞེས་བྱ་བ་ནི་དགེ་སློང་གི་ཚུལ་དང་འགལ་བའོ། །ད་ནི་གདུལ་བའི་དབང་གིས་རྒྱལ་པོའི་ཕོ་བྲང་དུ་འཇུག་པ་ལ་ཇི་ལྟར་ཚུལ་  
དང་མཐུན་པར་མི་འགྱུར་བ་དེ་བསྟན་པའི་ཕྱིར་ཡང་དག་པར་སྡུད་པར་བྱེད་པ་རྣམས་ཀྱིས་བཅོམ་ལྡན་འདས་ཀྱིས་འདུལ་བ་ལ་ཉན་ཐོས་རྣམས་ཀྱི་བསླབ་པའི་གཞི་དེ་ལྟར་བཅའ་བ་མཛད་དོ་ཞེས་བྱ་བ་ལ་སོགས་རྒྱ་ཆེར་གསུངས་སོ། །མ་མཐོང་བའི་གྲོགས་ཞེས་བྱ་བ་ནི་མ་མཐོང་བར་སྙིང་དུ་སྡུག་  
པའོ༑ །ཆུ་ཞེང་ཞེས་བྱ་བ་ལ། ཆུ་ཞེས་བྱ་བ་ནི་སྲིད་དོ། །ཞེང་ཞེས་བྱ་བ་ནི་རྒྱའོ། །རང་གིས་མཚོན་འདེབས་པ་ཞེས་བྱ་བ་ནི་རང་ཉིད་གཡུལ་འགྱེད་པའོ། །ནོར་བུའི་ཁྲབ་ཅེས་བྱ་བ་ནི་རིན་པོ་ཆེའི་ཡ་ལད་དོ། །དུས་ཚིགས་སུ་རེག་ན་བདེ་བ་ཞེས་བྱ་བ་ནི་ཚ་བའི་དུས་སུ་རེག་པ་བསིལ་ལ་གྲང་བའི་དུས་སུ་  
  
༄༅། །ནི་རེག་པ་དྲོ་བའོ། །གཅད་དཀའ་བ་ཞེས་བྱ་བ་ནི་རལ་གྲི་ལ་སོགས་པས་གཅད་དཀའ་བའོ། །དབུག་དཀའ་བ་ཞེས་བྱ་བ་ནི་མདའ་ལ་སོགས་པས་དབུག་དཀའ་བའོ། །དུག་འཇིལ་བ་ཞེས་བྱ་བ་ནི་དུག་གསོད་པའོ། །སྣང་བའི་བདག་ཉིད་ཅེས་བྱ་བ་ནི་འོད་གསལ་བའོ། །རིན་ཐང་མེད་  
པ་ཞེས་བྱ་བ་ནི་རིན་ཐང་གྲངས་མེད་པའོ། །ལྟ་བས་ཆོག་མི་ཤེས་པ་ཞེས་བྱ་བ་ནི་མིག་གི་བློ་དག་གི་ལྟ་བས་ངོམས་མི་ཤེས་པ་སྟེ་ཡུལ་དེས་སྐྱོ་ནས་གཞན་ལ་རྟོག་པར་མི་བྱེད་ཅེས་བྱ་བའི་ཐ་ཚིག་གོ། །བྱས་ཟིན་ནས་ཞེས་བྱ་བ་ལ། བྱས་ཞེས་བྱ་བ་ནི་ཡན་ལག་དང་ཉིང་ལག་གཏོང་བའོ། །ཟིན་ནས་ཞེས་བྱ་  
བ་ནི་གསལ་བ་དང། སྤུ་རིས་དང། བཅད་པ་ལ་སོགས་པ་བྱི་དོར་ཟིན་པའོ། །ཁས་ལེན་པ་ཞེས་བྱ་བ་ནི་སྐྱབས་སུ་ཁས་ལེན་པའོ། །བསླབ་པའི་གཞི་ཞེས་བྱ་བ་ནི་བསྒྲུབ་པའི་གཞིའོ། །འབྱུང་བ་ཞེས་བྱ་བ་ནི་འཇིག་རྟེན་དང་རྗེས་སུ་མཐུན་པར་རྟེན་ཅིང་འབྲེལ་པར་འབྱུང་བས་སྐྱེ་བའོ། །ལྡོག་པ་ཞེས་  
བྱ་བ་ནི་འཇིག་རྟེན་གྱི་ལྡོག་པ་རྟེན་ཅིང་འབྲེལ་པར་འབྱུང་བས་འཁོར་བ་ལས་ཐར་པའོ། །མངོན་པར་སྤྲོ་བར་བྱ་ཞེས་བྱ་བ་ནི་བསྐུལ་བར་བྱ་བའོ། །གཙུག་ལག་ཁང་ལྔ་བརྒྱ་ཞེས་བྱ་བ་ནི་གནས་ཁང་ལྔ་བརྒྱའོ། །ཆུད་ཟ་བའི་མཚན་ཞེས་བྱ་བ་ནི་འཆི་ལྟས་སོ། །བསྙེན་བཀུར་ནི་བགྱིས་ལགས་ན་ཞེས་བྱ་  
བ་ནི་མགུ་བ་བྱས་ཟིན་པའོ། །བརྟུལ་ཅེས་བྱ་བ་ནི་ཕན་ཚུན་བྱས་པའོ། །ཁྱིམ་གྱི་ནང་ན་གནས་ཞེས་བྱ་བ་ནི་བཙུན་མོའི་འཁོར་གྱི་ནང་ན་གནས་པའོ། །དགེ་སློང་ཨུ་དྲ་ཡ་ན་ལ་ཚིགས་སུ་བཅད་པ་འདི་སྐད་ཅེས་སྨྲས་སོ་ཞེས་བྱ་བ་ལ་སོགས་པ་ལ། མི་དབང་ཞེས་བྱ་བ་ནི་ཀྱེ་རྒྱལ་པོ་ཞེས་བོད་པའི་ཚིག་  
གོ༑ །བོར་བའི་བསོད་སྙོམས་ཚོལ་བ་ཞེས་བྱ་བ་ནི་ཡོངས་སུ་བཏང་བའི་ཟས་ཚོལ་བར་བྱེད་པའོ། །ཇི་ལྟར་ཡོངས་སུ་མི་གདུང་བ་ཞེས་བྱ་བ་ནི་ཇི་མྱ་ངན་མི་བྱེད་དམ་ཞེས་བྱ་བའི་ཐ་ཚིག་གོ། །སྲང་ཚད་བརྒྱ་པ་ཞེས་བྱ་བ་ནི་སྲང་ཚད་བརྒྱའི་ཚད་དང་ལྡན་པའོ། །ཤས་བརླན་པ་ཞེས་བྱ་བ་ནི་ཤ་ཁུས་སྤངས་པའོ།།  
རླུང་མེད་ཅེས་བྱ་བ་ནི་བདེ་ཞིང་དྲོ་བའོ། །སྒོ་གཏན་བསྡམས་པ་ཞེས་བྱ་བ་ནི་སྒོ་བཅད་པའོ། །མཚུངས་པ་ཞེས་བྱ་བ་ནི་རིགས་མཉམ་པའོ། །ཡིད་དུ་འོང་བ་ཞེས་བྱ་བ་ནི་སྙིང་དུ་སྡུག་པའོ། །གུས་པར་ཉན་ཞེས་བྱ་བ་ནི་བསྒོ་བ་བཞིན་བྱེད་པའོ། །སྙན་སྨྲ་བ་ཞེས་བྱ་བ་ནི་སྙན་པར་སྨྲ་བའོ། །ནོར་མང་ལྡན་པའི་  
  
།ཅི་ཡང་མེད་པ་ཞེས་བྱ་བ་ནི་རྫས་ཅི་ཡང་མེད་པའོ། །ཨུ་དྲ་ཡ་ནས་སྨྲས་པ་ཞེས་བྱ་བ་ལ་སོགས་པ་ལ་རྒྱལ་པོ་ཞེས་བྱ་བ་ནི་བོད་པའི་ཚིག་གོ། །གལ་ཏེ་གདུལ་དཀའ་བ་གཞན་གྱི་ཟས་ཀྱིས་འཚོ་བྱེད་ན། མ་གྲུབ་བས་ནི་དེ་འདུལ་ཏེ། །གཉའ་ཤིང་བ་  
ལང་འདུལ་བ་བཞིན། །ཞེས་བྱ་བ་ནི་སྐྱེས་བུ་གདུལ་བ་དཀའ་བའི་སེམས་ལེགས་པར་མ་དུལ་བ་ཆོག་མི་ཤེས་པར་གྱུར་ན་དེའི་ཕྱིར་དེ་རབ་ཏུ་བྱུང་སྟེ། གཞན་གྱིས་བྱིན་པའི་ཟས་ཀྱིས་འཚོ་བར་བྱེད་ན། གང་གི་ཚེ་གཞན་གྱི་ཟས་དེ་མ་གྲུབ་ཅིང་མ་ཐོབ་པས་དེའི་སེམས་གདུལ་དཀའ་བ་ཆོག་ཤེས་པ་  
ལ་འཇོག་ཅིང་འདུལ་བར་བྱེད་དེ། དཔེར་ན་བ་ལང་གདུལ་དཀའ་བ་གཉའ་ཤིང་གིས་མནན་པས་ལེགས་པར་འདུལ་བ་བཞིན་ནོ་ཞེས་བྱ་བའི་ཐ་ཚིག་གོ། །དམན་པ་བཞིན་དུ་ཞེས་བྱ་བ་ནི་དབུལ་པོ་བཞིན་དུ་ཞེས་བྱ་བའི་ཐ་ཚིག་གོ། །ཡིད་ཀྱིས་གང་དང་གང་འདོད་པ་ཞེས་བྱ་བ་ནི་སེམས་ཀྱིས་ཅི་དང་  
ཅི་འདོད་པའོ། །ཨུ་དྲ་ཡ་ནས་སྨྲས་པ་ཞེས་བྱ་བ་ལ་སོགས་པ་ལ། རྒྱལ་པོ་གང་ཞིག་འཇིག་རྟེན་ན། །ལུས་ཀྱིས་ཆོས་རེག་བཀྲེན་པ་མིན། །ཞེས་བྱ་བ་ནི་རྒྱལ་པོ་གང་ཞིག་ལུས་ཀྱིས་ཚུལ་ཁྲིམས་ལ་སོགས་པའི་ཆོས་ལ་རེག་འཛིན་པ་དེ་ནི་བཀྲེན་པ་དབུལ་བ་མ་ཡིན་པར་ཤེས་པར་བྱའོ་ཞེས་  
བྱ་བའི་ཐ་ཚིག་གོ། །དེ་ཅིའི་ཕྱིར་ཞེ་ན། འདི་ལྟར། དེ་ནི་ངེས་པར་ལྷ་ཉིད་དང། །ཡང་ན་མྱ་ངན་འདའ་བར་འགྱུར། །ཞེས་བྱ་བ་གསུངས་ཏེ། གང་གི་ཕྱིར་དེ་ནི་ཉོན་མོངས་པ་ལྷག་མ་དང་བཅས་པ་ཉིད་དུ་རྣམ་པར་བཞག་ན་ཡང་ལྷ་ཉིད་དུ་མཐོ་རིས་སུ་གནས་པར་འགྱུར་བ་དང། ཉོན་མོངས་པ་ལྷག་  
མ་མེད་པར་རྣམ་པར་བཞག་ན་ནི་མྱ་ངན་ལས་འདའ་བར་འགྱུར་བའི་ཕྱིར་རོ། །མི་དབང་གང་ཞིག་ཆོས་སྤོང་ཞིང། །འདི་ལ་ཆོས་མིན་དགའ་བ་བྱེད་པ། །རྒྱལ་པོ་བཀྲེན་ཤེས་པར་བྱ། །མུན་ནས་མུན་པར་འགྲོ་བར་འགྱུར། །ཞེས་བྱ་བ་ནི་མིའི་དབང་པོ་རྒྱལ་པོ་གང་ཞིག་ཚུལ་ཁྲིམས་ལ་  
སོགས་པའི་ཆོས་སྤོང་ཞིང་དྲན་ནས་ཚེ་འདི་ལ་ཆོས་མ་ཡིན་པ་སྡིག་པ་ལ་དགའ་བར་བྱེད་པའི་རྒྱལ་པོ་དེ་ནི་དབང་ཕྱུག་ཡོད་ཀྱང་བཀྲེན་པར་ཤེས་པར་བྱ་སྟེ། འདི་ལྟར་མུན་པ་ནས་མུན་པར་འགྲོ་བར་འགྱུར་ཏེ་སྡུག་བསྔལ་ནས་སྡུག་བསྔལ་ཆེན་པོ་འཐོབ་པར་འགྱུར་རོ་ཞེས་བྱ་བའི་ཐ་ཚིག་  
  
༄༅། །གོ༑ །གང་འདོད་པར་ཞེས་བྱ་བ་ནི་གང་དག་འབར་རོ། །བཅུ་པའི་བཅུ་པོ་འདི་ཞེས་བྱ་བ་ནི་ལོ་བཅུ་པའི་ཚད་ཀྱི་གནས་སྐབས་བཅུ་པོ་འདི་ལྟ་སྟེ་བྱིས་པའི་གནས་སྐབས་དང། གཞོན་ནུའི་གནས་སྐབས་དང་ལང་ཚོའི་གནས་སྐབས་ལ་སོགས་པའོ། །རྩེད་མོ་ཞེས་བྱ་བ་ནི་དགའ་  
དགུར་སྤྱོད་པའོ། །དགའ་བ་ཞེས་བྱ་བ་ནི་ཡིད་བདེ་བའོ། །བུ་ཡིས་དགའ་བསྟོན་བྱེད་དེ། །ཞེས་བྱ་བ་ནི་བུ་ནི་ཕ་དགའ་བའི་རྒྱུ་ཡིན་པའོ། །ཆུང་མས་ཁེངས་པ་རྗོད་པར་བྱེད། །ཅེས་བྱ་བ་ནི་ཡང་ཆུང་མ་ནི་ཁྱོ་ང་རྒྱལ་སྐྱེད་པའི་རྒྱུ་ཡིན་པའོ། །མཐར་བྱེད་པ་ལས་ཞེས་བྱ་བ་ནི་འཆི་བ་ལས་སོ། །རིག་སྔགས་  
ཀུན་ཞེས་བྱ་བ་ནི་གསང་སྔགས་རྣམས་སོ། །དཔུང་དག་ཅེས་བྱ་བ་ནི་དམག་དག་གོ། །དཔའ་བརྟུལ་ཞེས་བྱ་བ་ནི་རང་གིས་ཕ་རོལ་གནོན་པའོ། །སྐྱོབ་ནུས་མིན་ཞེས་བྱ་བ་ནི་སྲུང་བར་མི་ནུས་པའོ། །ཁྱབ་འཇུག་གི་བུ་དང། མུན་བྱད་ཀྱི་བུ་དང། སྒྲ་ངན་གྱི་བུ་དང། སྐྱ་བསེང་གི་བུ་དང་ཞེས་བྱ་བ་  
དག་གི་ནི་མི་རིགས་ཀྱི་བྱེ་བྲག་གོ། །དེས་ཀྱང་འཆི་བ་བཟློག་མ་ནུས། །ཞེས་བྱ་བ་ནི་རྒྱལ་པོ་དེ་དག་གིས་ཀྱང་འཆི་བ་མི་འོང་བར་བཟློག་པར་མ་ནུས་སོ་ཞེས་བྱ་བའི་ཐ་ཚིག་གོ། །སྡོམ་བརྩོན་ཞེས་བྱ་བ་ནི་སེམས་ཀྱི་ངེས་པའོ། །དཀའ་ཐུབ་ཅེས་བྱ་བ་ནི་ལུས་ཀྱི་ངེས་པའོ། །ལས་ཞེས་བྱ་བ་ནི་སྐྱེ་བོ་མགུ་བར་བྱ་བ་  
ལ་སོགས་པའོ། །བརྩོན་འགྲུས་ཞེས་བྱ་བ་ནི་སྤྲོ་བའོ། །བརྟུལ་བ་ཞེས་བྱ་བ་ནི་འགྱེད་བའོ། །འཁོར་ཚོགས་ཞེས་བྱ་བ་ནི་གཡོག་འཁོར་གྱི་ཚོགས་སོ། །རྒྱ་ཆེན་ནོར་དག་གིས་ཞེས་བྱ་བ་ནི་ནོར་རྒྱ་ཆེན་པོ་དག་གིས་སོ། །མི་ཚུགས་ཞེས་བྱ་བ་ནི་ཟིལ་གྱིས་མི་ནོན་པའོ། །ཐི་བའི་མདོག་འདྲ་བ་ཞེས་  
བྱ་བ་ནི་བསྲེགས་པའོ། །བོར་ཞིང་ཞེས་བྱ་བ་ནི་སྤངས་ཤིང་ངོ། །ཕྱོགས་ཕྱོགས་རྣམ་འཐོར་བ་ཞེས་བྱ་བ་ནི་ལྷུ་ཚིགས་དག་བྲལ་ཞིང་ཡུལ་ཐ་དད་པར་རྣམ་པར་འཐོར་བའོ། །དུང་གི་མདོག་འདྲ་བ་ཞེས་བྱ་བ་ནི་དཀར་པོའོ། །བོར་ཞིང་ཞེས་བྱ་བ་ནི་བཏང་ཞིང་ངོ། །ཀུ་བ་ལྟུང་བ་ལྟ་བུ་ཞེས་བྱ་བ་ནི་ཀུ་བ་  
ལྟུང་བ་ལྟ་བུར་སལ་འདུག་པ་ཞེས་བྱ་བའི་ཐ་ཚིག་གོ། །ཚན་སྒྲིབ་པར་བྱེད་ཅིང་ཞེས་བྱ་བ་ནི་ཉི་མ་བྱུང་ན་གདུགས་ལ་སོགས་པས་སྒྲིབ་པར་བྱེད་པའོ། །གྲང་ན་གཡོགས་པར་བྱེད་པ་ཞེས་བྱ་བ་ནི་ལྷགས་པ་བྱུང་ན་གོས་ཀྱིས་དྲོ་བར་བྱེད་པའོ། །བདག་ཉིད་ཅེས་བྱ་བ་ནི་ལུས་སོ། །མི་འོས་ཇི་ཙམ་ཟས་  
  
།གྱོན་ནམ་ཡང་ན་བྱིན་པ་དེ། །དེ་ཡི་རང་གིར་ཤེས་བྱ་སྟེ། །གཞན་ནི་བོར་ཏེ་འགྲོ་བར་འགྱུར། །ཞེས་བྱ་བ་ནི་མི་གོས་དང་ཟས་དང་གོས་ཀྱི་བདག་པོས་བདག་ཉིད་ཀྱིས་ཟས་ཇི་ཙམ་ཟོས་ཤིང་གོས་ཇི་ཙམ་གྱོན་པ་དང། གཞན་ལ་བྱིན་པ་གང་ཡིན་པ་དེ་ནི་དེའི་རང་གིར་ཤེས་པར་བྱའོ། །ལྷག་  
པ་གཞན་གྱི་འདིར་པོར་ཏེ་བདག་ཉིད་འཇིག་རྟེན་ཕ་རོལ་དུ་འགྲོ་བར་འགྱུར་རོ་ཞེས་བྱ་བའི་ཐ་ཚིག་གོ། །ད་ནི་བླང་བར་བྱ་བ་བསྟན་པའི་ཕྱིར་རོ། མི་འོས་རྐུན་པོས་མི་འཕྲོགས་དང། །གཞན་དང་ཐུན་མོང་མ་ཡིན་པའི། །གཏེར་ནི་སྦྱིན་པའམ་ཡང་ན་ནི། །ལེགས་བྱས་གཞན་གྱིས་སྦ་བར་བྱ། །ཞེས་  
བྱ་བ་གསུངས་ཏེ། མི་འོས་པ་བསོད་ནམས་ཀྱི་གཏེར་ཆོམ་རྐུན་པས་མི་འདྲོགས་པ་དང། བུ་ལོན་པ་གཞན་དང་ཐུན་མོང་མ་ཡིན་པར་སྦྱིན་པས་སྦ་བར་བྱ་བའམ་ཡང་ན་ཚུལ་ཁྲིམས་དང་བསྒོམ་པའི་ལེགས་པར་བྱས་པ་གཞན་གྱིས་སྦ་བར་བྱ་སྟེ། བདག་ཉིད་ཀྱི་རྒྱུད་ལ་ཡོད་པར་བྱ་ཞེས་བྱ་བའི་  
ཐ་ཚིག་གོ། །སྟག་གིས་རི་དགས་བསད་འདྲེན་ལྟར། །ན་རྒ་འཆི་བས་ཁྱོད་མྱུར་འདྲེན། །མཛའ་བཤེས་བློན་ཚོགས་ཀུན་འདུས་པས། །ཁྱོད་ཀྱི་ནད་ནི་སེལ་མི་ནུས། །ཞེས་བྱ་བ་ནི་དཔེར་ན་སྟག་གིས་རི་དགས་པས་དེ་རང་གི་གནས་སུ་འདྲེན་པར་བྱེད་པ་ལྟར་ཁྱོད་ཀྱང་ན་བ་དང། རྒས་པ་དང་  
འཆི་བས་མྱུར་དུ་བར་ཆད་མེད་པར་འཇིག་རྟེན་ཕ་རོལ་དུ་འདྲེན་པར་བྱེད་དེ། དེ་ལ་ཁྱོད་ཀྱི་ནད་ནི་མཛའ་བཤེས་དང་བློན་པོའི་ཚོགས་ཀུན་འདུས་པས་ཀྱང་སེལ་བར་མི་ནུས་སོ་ཞེས་བྱ་བའི་ཐ་ཚིག་གོ། །བུ་ལ་སོགས་པ་ནོར་ལྷུར་ལེན་བསྟན་པའི་ཕྱིར། དེ་ལ་བཅད་ལྷག་ནོར་འབྲུ་དང་  
གསེར་དངུལ་གང་དག་ཡོད་པ་དང། བུ་དང་ཆུང་མ་འཁོར་བཅས་དག་བགོ་སྐལ་ཉིད་དུ་སེམས་པར་བྱེད། །ཅེས་བྱ་བ་གསུངས་ཏེ། ཤི་བ་དེ་ལ་སྤྱད་པའི་ལྷག་མ་ནོར་དང། འབྲུ་དང། གསེར་དངུལ་ལ་སོགས་པ་གང་དག་ཕྱིན་ཡོད་པ་ལ་བུ་དང། ཆུང་མ་གྲོགས་ཀྱི་འཁོར་དང་བཅས་པ་དག་  
རིགས་རྒྱུད་ཀྱིས་འཐོབ་པའི་ནོར་གྱི་བགོ་སྐལ་ཉིད་ཡིན་པས་སེམས་པར་བྱེད་དོ་ཞེས་བྱ་བའི་ཐ་ཚིག་གོ། །གལ་ཏེ་ཕ་ཤི་བུ་ལོན་ཆགས། །བུ་སྡུག་དེ་ལ་མེ་མི་ཁྱེར། །ཤི་ནའང་མི་འཆི་མི་དུ་ཞིང། །བདག་གི་ཕའམ་རྗེར་མི་སྨྲ། །ཞེས་བྱ་བ་ནི་གལ་ཏེ་ཕ་ཤི་བ་ནི་དེ་ལ་གཞན་གྱི་བུ་ལོན་ཆགས་པ་ཡོད་  
  
༄༅། །ན་བུ་སྡུག་པ་ཡང་བདག་ལ་གཞན་གྱི་ཕའི་བུ་ལོན་ཆགས་པ་བདས་ཀྱི་དོགས་པས། ཕ་ཤི་བ་དེ་ལ་རོ་བསྲེག་པའི་མེ་མདུན་དུ་ཁྱེར་ལ། ཕ་ཤི་ན་ཡང་མཆི་མའི་བཞིན་གྱིས་མི་ངུ་ཞིང། ཤི་བ་འདི་བདག་གི་ཕའམ་རྗེ་བོ་ཡིན་ནོ་ཞེས་ཀྱང་མི་སྨྲའོ་ཞེས་བྱ་བའི་ཐ་ཚིག་གོ། །ཕྱུག་  
ཤེས་བདག་གི་ཕ་ཟེར་ཞིང། །སྐྲ་བཤིག་མཆི་མའི་བཞིན་གྱིས་དུ། །མེ་ཡང་མདུན་དུ་ཁྱེར་བྱེད་ཅིང། །ཀྱེ་མ་འདི་ནི་ལྷར་འགྱུར་ཟེར། །ཞེས་བྱ་བ་ནི་གལ་ཏེ་ཕ་ཤི་བ་དེ་ཕྱུག་པོ་ཡིན་པར་ཤེས་ཞེས་བྱ་བ་ནི་བུ་ནོར་འདོད་པས་བདག་གི་ཕ་ཡིན་ནོ་ཞེས་ཟེར་ཞིང་ཤི་ན་སྐྲ་བཤིག་ཅིང་མཆི་མའི་བཞིན་གྱིས་དུ་ལ་  
རོ་བསྲེག་པའི་ཕྱིར་མེ་ཡང་མདུན་དུ་ཁྱེར་བར་བྱེད་ཅིང་ཀྱེ་མ་ཕ་འདི་ལྷར་སྐྱེ་བར་གྱུར་ཅིག་ཅེས་ཟེར་བའོ། །མེ་བཏང་ཞེས་བྱ་བ་ནི་མེ་སྤར་ནས་སོ། །དེ་གཅིག་སྐྱེ་ཞིང་སྐྱེ་ཚེ་གཅིག་དེ་བཞིན་གཅིག་འཆི་འཆི་ཚེ་གཅིག་ཅེས་བྱ་བ་ནི་སེམས་ཅན་དེ་ནི་གཅིག་ཏུ་སྐྱེ་ཞིང་སྐྱེ་བའི་ཚེ་ན་ཡང་གཅིག་པུ་ཡིན། གཅིག་  
པུ་འཆི་ཞིང་འཆི་བའི་ཚེ་ན་ཡང་གཅིག་པུ་ཡིན་ཏེ་གྲོགས་གཞན་མེད་དོ་ཞེས་བྱ་བའི་ཐ་ཚིག་གོ། །འདིར་སྐྱེ་འདིར་ཞེས་བྱ་བ་ནི་སྐྱེ་བ་པོས་འཁོར་བ་འདིར་རོ། །དེ་མཐོང་ཞེས་བྱ་བ་ནི་ན་བ་དང། རྒས་པ་དང། འཆི་བ་དང་བྲལ་བ་ལ་སོགས་པ་མཐོང་ནས་སོ། །འདི་ལ་ཞེས་བྱ་བ་ནི་ཚེ་འདི་ལའོ། །དམ་པ་  
རྣམས་ལ་རབ་འབྱུང་ཞེས་བྱ་བ་ནི་སྐྱེས་བུ་དམ་པ་རྣམས་རབ་ཏུ་འབྱུང་བར་བྱེད་པའོ། །ཁྱིམ་ན་འདུག་མི་བྱེད་ཅེས་བྱ་བ་ནི་ཁྱིམ་ན་གནས་པར་མི་བྱེད་ཅེས་བྱ་བའི་ཐ་ཚིག་གོ། །རབ་ཏུ་འབྱུང་བའི་འབྲས་བུ་བསྟན་པའི་ཕྱིར། དེ་དག་ཆགས་པ་ཀུན་བྲལ་ནས། །ཕྱིན་ཆད་མངལ་གནས་འཇུག་མི་འགྱུར། །ཞེས་བྱ་བ་  
གསུངས་ཏེ། སྐྱེས་བུ་དམ་པ་དེ་དག་སྲེད་པ་ལ་སོགས་པའི་ཉེས་པ་ཐམས་ཅད་དང་བྲལ་ཞིང་སྤངས་ནས་ཕྱིན་ཆད་མངལ་གྱི་གནས་སུ་མི་སྐྱེ་ཞིང་འཇུག་པར་མི་འགྱུར་རོ་ཞེས་བྱ་བའི་ཐ་ཚིག་གོ། །བར་ཆད་མ་མཆིས་པའི་སྦྱོར་བས་ཞེས་བྱ་བ་ནི་རྒྱུན་མི་འཆད་པས་སོ། །དུས་ཇི་ལྟ་བ་བཞིན་དུ་ཞེས་བྱ་བ་ནི་དཔྱིད་ལ་  
སོགས་པའི་དུས་སོ། །སྲེད་པ་ཕྱོགས་པ་དང་ལྡན་པ་ཞེས་བྱ་བ་ནི་མངོན་པར་འཕེལ་བའི་ངང་ཚུལ་དང་ལྡན་པའོ། །སོ་སོར་རྟོག་པའི་སྟོབས་ཞེས་བྱ་བ་ནི་དགེ་བའི་ཤེས་རབ་ཀྱི་སྟོབས་སོ། །རྡོ་གཅིག་གིས་ཞེས་བྱ་བ་ནི་གཅིག་གི་ཁར་རོ། །འགྱེས་རྔ་ཞེས་བྱ་བ་ནི་འགྱེས་པའི་རྔ་བོ་ཆེའོ། །ཕན་ཚུན་  
  
།ཁྱིམ་དད་པར་བྱེད་པ་ཞེས་བྱ་བ་ནི་ཁྱིམ་དག་འདུལ་བའོ། །རབ་ཏུ་བྱུང་བ་ནི་གཞན་ལ་ཕན་པས་རྗེས་སུ་འཛིན་པ་ཞུགས་པ་ཡིན་པས་ཞེས་བྱ་བ་རབ་ཏུ་བྱུང་བ་ནི་གཞན་དག་ལ་ཕན་པས་ཡུན་རིང་པོར་བདེ་བས་རྗེས་སུ་འཛིན་ཅིང་ཕན་འདོགས་པར་བྱེད་པ་དེ་ཞུགས་པ་ཡིན་ན་ཞེས་བྱ་  
བའི་ཐ་ཚིག་གོ། །གཉིས་ཀ་ནས་བཏུལ་ཞིང་ཞེས་བྱ་བ་ནི་སྐྱེས་པའི་སྒོ་དང་བུད་མེད་ཀྱི་སྒོ་གཉི་ག་ནས་བསྒྲུབས་པའོ། །བཞག་གོ་ཞེས་བྱ་བ་ནི་འཕགས་པའི་བདེན་པ་བཞི་པོ་དག་ལ་ངེས་པར་བྱས་པའོ། །ཁྱིམ་མི་དང་བཅས་པ་ཞེས་བྱ་བ་ནི་ཁྱིམ་གྱི་མི་དང་བཅས་པའོ། །དང་དུ་བླང་ཞེས་བྱ་བ་ནི་  
རིགས་པར་བཟུང་བ་སྟེ་དེ་ལྟར་བྱའོ་ཞེས་བྱ་བའི་ཐ་ཚིག་གོ། །བཀུར་སྟིར་བྱས་ཞེས་བྱ་བ་ནི་སེམས་ཀྱིས་གུས་པར་བྱས་པའོ། །བླ་མར་བྱས་ཞེས་བྱ་བ་ནི་བློས་བཟུང་བའོ། །རི་མོར་བྱས་ཞེས་བྱ་བ་ནི་ལུས་ཀྱིས་ཕྱག་ལ་སོགས་པ་བྱས་པའོ། །མཆོད་པ་བྱས་ཞེས་བྱ་བ་ནི་མེ་ཏོག་དང། མཆོད་ཡོན་དང་  
གོས་ལ་སོགས་པ་ཡོ་བྱད་དག་གིས་མཆོད་པའོ། །མི་སྡུག་པ་ཞེས་བྱ་བ་ནི་གཟུགས་མི་སྡུག་པའོ། །ཡམ་སྲེག་ཤིང་ཞེས་བྱ་བ་ནི་སྦྱིན་སྲེག་གི་བུད་ཤིང་ངོ། །རྙིང་པ་ཞེས་བྱ་བ་ནི་སྔོན་གྱི་ལས་ཀྱི་འབྲས་བུའོ། །སར་པ་ཞེས་བྱ་བ་ནི་བསོད་ནམས་གསར་རོ། །སྐྱེད་མི་བྱེད་ཅེས་བྱ་བ་ནི་འཕེན་པར་  
མི་བྱེད་པའོ། །མཆི་མས་བརྣངས་པའི་བཞིན་ཞེས་བྱ་བ་ནི་ངུ་བ་བཞིན་ནོ། །བགགས་ཏེ་བསད་ཅེས་བྱ་བ་ནི་མགུལ་པ་བགགས་ཏེའོ། །གྲོང་སྤྲང་མོ་ཞེས་བྱ་བ་ནི་གྲོང་ཁྱེར་དུ་སྤྲང་མ་མོའོ། །མ་ལེགས་པ་བྱས་ཏེ་ཞེས་བྱ་བ་ནི་དགྲ་བཅོམ་པ་གསོད་པའི་སྦྱོར་བའི་སྦྱོར་བ་དེས་བྱས་པའི་ཕྱིར་རོ། །ལྷུང་  
བཟེད་ཀྱི་ཆུ་ཞེས་བྱ་བ་ནི་ལྷུང་བཟེད་བཀྲུ་བའི་ཆུའོ། །ཐབས་ཡིན་གྱི་སང་ཁོ་བོ་བདག་ཉིད་དང་གཉིས་འོང་ཞེས་བྱ་བ་ནི་སླན་ཆད་མ་བྱོན་ཅིག་ཅེས་ཟེར་བ་ནི་དེས་བདག་གཅིག་པུ་དེ་བཞིན་དུ་མ་འོངས་ཤིག་ཅེས་བཟློག་གོ། །ཕྱིན་ཆད་བདག་གྲོགས་དང་བཅས་པ་མགྲོན་དུ་བོས་པ་ལྟ་སྙམ་དུ་བསམས་  
པའོ༑ །འགྲངས་ཞེས་བྱ་བ་ནི་ཚིམ་མོ་ཞེས་བྱ་བའི་ཐ་ཚིག་གོ། །དང་པོའི་གོས་ཞེས་བྱ་བ་ནི་ཐོག་མ་གང་གྱོན་པའི་གོས་སོ། །སྣོག་ཟན་ཞེས་བྱ་བ་ནི་ཁྱིམ་བདག་མེད་པ་ན་བཟའ་བ་བསོད་པ་བྱེད་པའོ། །གདུང་བར་བགྱིད་པ་མང་པོ་དག་ཅེས་བྱ་བ་ནི་སྡུག་བསྔལ་བར་འགྱུར་བ་མང་པོ་དག་གོ། །  
  
༄༅། །མེ་ཏོག་དག་དགྲམ་པར་བྱས་ཞེས་བྱ་བ་ནི་མེ་ཏོག་དག་གཏོར་བར་བྱས་པའོ། །སྨྱོ་བྱེད་ལྡན་གྱུར་ཏམ་ཞེས་བྱ་བ་ནི་སྨྱོ་བྱེད་ཀྱི་གདོན་གྱིས་ཟིན་ཏམ་བྱ་བའོ། །མྱོས་པར་གྱུར་ཏམ་ཞེས་བྱ་བ་ནི་ཆང་ལ་སོགས་པས་འདུ་ཤེས་མེད་པར་གྱུར་ཙམ་ཞེས་བྱ་བའོ། །འཆར་ཀ་ནག་པོ་ཞེས་  
བྱ་བ་ནི་འཕགས་པ་འཆར་ཀ་སྔོན་བྱང་ཆུབ་སེམས་དཔའ་གཞོན་ནུ་རོལ་པའི་ཞམ་འབྲིང་དུ་སོང་བ་ན་སྤྲུལ་དུག་མྱུར་དུ་ཁྱབ་པར་བྱེད་པས་དབུགས་ཀྱིས་བསྲེགས་ནས་ནག་པོར་གྱུར་པས་མིང་འཆར་ཀ་ནག་པོ་ཞེས་བྱ་བར་ཡང་བཏགས་པའོ། །གསང་སྔགས་ཀྱི་ཕུར་བུ་ཕྱུང་ཞེས་བྱ་བ་ནི་གསང་  
སྔགས་ཀྱི་ལྷ་རྣམས་ཀྱི་མཐུ་ཉམས་པར་བྱས་པས་དེས་བཏབ་པའོ། །གང་སེམས་པ་ཞེས་བྱ་བ་ནི་ཡིད་ཀྱི་འདོད་པའོ། །གང་འདོད་པ་ཞེས་བྱ་བ་ནི་ཚིག་གི་འདོད་པའོ། །རླིག་པར་དུ་སོང་ཤིག་ཅེས་བྱ་བ་ནི་མདོམས་ཀྱི་ཕྲག་ཏུ་ཞུགས་ཤིག་ཅེས་བྱ་བའི་ཐ་ཚིག་གོ། །ཁ་ཚིག་གི་ཞར་ལ་ཞེས་  
བྱ་བ་ནི་རིག་བྱེད་བརླག་པའི་ཆེད་དུའོ། །བློན་པོའི་སྐྱོན་ནི་ཆགས་པ་དང། །ཞེས་བྱ་བ་ནི་དབང་དུ་མི་འགྱུར་བའོ། །ཟས་ལ་སྐྱོན་ནི་ཆགས་པ་དག་ཅེས་བྱ་བ་ནི་དུག་ལ་སོགས་པ་དག་གོ། །ཤེས་རབ་དང་ནི་འདུལ་ལ་མཁས། །ཞེས་བྱ་བ་ནི་ཤེས་རབ་དང་ཐ་སྙད་ལ་མཁས་པའོ། །མཛོད་གནས་ཞེས་  
བྱ་བ་ནི་ནོར་དང་ལྡན་པའོ། །གོ་འཕང་གནས་ཞེས་བྱ་བ་ནི་དམག་དང་ལྡན་པའོ། །མ་བརྡུངས་ཞེས་བྱ་བ་ནི་དུམ་བུར་མ་བྱས་པའོ། །མ་བསལ་བ་ཞེས་བྱ་བ་ནི་ཤིན་ཏེ་མ་མེད་པར་མ་བྱས་པའོ། །མ་བསྲོས་པ་ཞེས་བྱ་བ་ནི་མ་བསྐོར་བའོ། །མ་བཙིར་བ་ཞེས་བྱ་བ་ནི་འཁྲུལ་འཁོར་གྱིས་མ་བཙིར་བའོ།།  
ཕས་ཀྱིས་བསྔོ་བ་ཞེས་བྱ་བ་ནི་ཕ་རོལ་གྱིས་གནོད་པའོ། །ཡུལ་ཡོངས་སུ་བཏང་བ་ནི་མིང་ངོ་ཞེས་བྱ་བ་ནི་བླའི་ཞེས་བྱ་བའི་ཐ་ཚིག་གོ། །བཞིན་གྱུར་ཅིང་ཞེས་བྱ་བ་ནི་བཞིན་གྱི་དབྱིབས་གྱུར་ཅིང་ངོ། །ཉམས་ཏེ་ཞེས་བྱ་བ་ནི་བཞིན་གྱི་མདོག་ཉམས་པའོ། །མཆི་མས་བརྣངས་པའི་སྙིང་གིས་ཞེས་བྱ་བ་  
ནི་ངུ་སྐད་ཀྱིས་འགགས་པའི་གྲེ་བའོ། །གལ་ཏེ་དགྲ་ཁྱོད་ཞུགས་གྱུར་ན། །ཞེས་བྱ་བ་ནི་དགྲ་བོ་རྣམས་ཀྱི་ནང་དུ་ཞུགས་པར་གྱུར་ནའོ། །ས་ཕུང་འཕེལ་བ་ཉིད་དུ་བྱ། །ཞེས་བྱ་བ་ནི་བསད་དེ་དུར་ཁྲོད་དུ་གཞག་པར་བྱ་ཞེས་བྱ་བའི་ཐ་ཚིག་གོ། །དེའི་དོན་དུ་དེ་ནུབ་ཅེས་བྱ་བ་ནི་དགྲ་བོ་གཅིག་བུ་དེ་གསད་པའི་དོན་དུ་  
  
།ལས་བདག་གིར་བྱ་བ་ཞེས་བྱ་བ་ནི་རག་ལས་པའོ། །ལས་ཀྱིས་རིང་དུ་འདྲེན་བྱེད་དེ། །ཞེས་བྱ་བ་ནི་ལས་ཀྱི་ཡུལ་ཐག་རིང་བར་འཁྲིད་པར་བྱེད་པའོ། །རིང་ནས་ལས་ཀྱིས་འདྲེན་པར་བྱེད། །ཅེས་བྱ་བ་ནི་ཡུལ་ཐག་རིང་པོ་ནས་ལས་ཀྱིས་  
འགུགས་པར་བྱེད་པའོ། །མི་མཆོག་ཁྱོད་ཀྱི་ཚུལ་དང་མཐུན་པ་ཡིན། །འཕགས་དངོས་མངོན་རྟགས་གང་ལགས་ཁྱོད་ཀྱིས་མཛད། །ཅེས་བྱ་བ་ལ། མི་མཆོག་ཅེས་བྱ་བ་ནི་བོད་པའི་ཚིག་གོ། །ཁྱོད་ཀྱི་ཡུལ་དང་མཐུན་པ་ཞེས་བྱ་བ་ནི་ཁྱོད་ཀྱི་བྱ་བའི་ལས་ཀྱི་ཆ་ཡིན་པས་ལས་སོ། །དེ་ཡང་གང་ཞེ་ན་  
འཕགས་དངོས་མངོན་རྟགས་གང་ལགས་ཤེས། །ཞེས་བྱ་བ་ནི་སྟེ། སྐྱེས་བུ་དམ་པ་ཉིད་ཡིན་པར་ཉེ་བར་མཚོན་བར་བྱེད་པའི་ལས་གང་ཡིན་པའོ། །དེ་ཁྱོད་ཀྱིས་མཛད་ཅེས་བྱ་བ་ནི་ཆོས་ཀྱི་རྒྱལ་སྲིད་བྱེད་དུ་བཅུག་པ་དང། ཆོས་ཀྱི་དོན་དུ་རབ་ཏུ་བྱུང་བ་ལ་སོགས་པ་བྱས་པའོ། །ཞི་བ་དེ་ཡི་ཚུལ་མཐུན་གང་  
ལགས་པ། །དེ་ནི་དེ་རིང་ཉེ་བར་གཟིགས་པར་འགྱུར། །ཞེས་བྱ་བ་ལ། ཞི་བ་ཞེས་བྱ་བ་ནི་བོད་པའི་ཚིག་གོ། །དེའི་ཚུལ་མཐུན་གང་ལགས་ཞེས་བྱ་བ་ནི་གཙུག་ཕུད་ཅན་དེའི་ཚུལ་དང་མཐུན་པས་ཆོས་མ་ཡིན་པས་རྒྱལ་སྲིད་བྱེད་དུ་བཅུག་པ་དང། ཕ་གསོད་པ་ལ་སོགས་པ་འཕགས་པའི་དངོས་པོ་  
མ་ཡིན་པའི་མངོན་རྟགས་གང་ཡིན་པ་སྟེ། དེ་ནི་དེ་རིང་ཁྱོད་ཀྱིས་གཟིགས་པར་འགྱུར་རོ་ཞེས་བྱ་བའི་ཐ་ཚིག་གོ། །སྲས་ནི་ཁྱེད་གསོན་པར་མི་དགའ་སྟེ་ཞེས་བྱ་བ་ནི་ཁྱོད་ཀྱི་སྲས་གཙུག་ཕུད་ཅན་ནི་ཁྱོད་གསོན་བར་མི་དགའོ་ཞེས་བྱ་བའི་ཐ་ཚིག་གོ། །བདག་ཅག་བྱུར་རན་ཅེས་བྱ་བ་ནི་བསོད་ནམས་ཆུང་  
བ་སྟེ༑ མི་དགའ་བཞིན་དུ་དབང་མེད་པར་ཁྱོད་གསོད་པའི་གཤེད་མར་བསྐོས་སོ་ཞེས་བྱ་བའི་ཐ་ཚིག་གོ། །རྒྱལ་པོས་བསྐོས་རྣམས་ཀྱིས་ཞེས་བྱ་བ་ནི་རྒྱལ་པོ་གཙུག་ཕུད་ཅན་གྱིས་མངགས་པ་རྣམས་ཀྱིས་སོ། །མང་དུ་ཐོས་པ་མདོ་སྡེ་དང་མངོན་པ་ལ་སོགས་པའི་བསྟན་བཅོས་ལ་མཁས་པའོ། །  
མདུད་པ་ཞེས་བྱ་བ་ནི་བརྣབ་སེམས་དང། གནོད་སེམས་དང། ཚུལ་ཁྲིམས་དང། བརྟུལ་ཞུགས་མཆོག་ཏུ་འཛིན་པ་དང། །འདི་བདེན་སྙམ་དུ་ཞེན་མཆོག་ཏུ་འཛིན་པ་དབུས་ཀྱི་མདུད་པ་དག་གོ། །སྦྱོར་བ་ཞེས་བྱ་བ་ནི་འདོད་པ་དང། སྲིད་པ་དང། ལྟ་བ་དང། མ་རིག་པའི་སྦྱོར་བ་དག་གོ། །  
  
༄༅། །ཟུག་རྔུ་ཞེས་བྱ་བ་ནི་འདོད་པའི་ཡོན་ཏན་དང། འདོད་པ་ལ་འདོད་ཆགས་ལ་སོགས་པ་ཉོན་མོངས་པ་དག་གོ། །སྒྲིབ་པ་ཞེས་བྱ་བ་ནི་འདོད་པ་ལ་འདུན་པ་དང། གནོད་སེམས་དང། རྨུགས་པ་དང། གཉིད་དང། རྒོད་པ་དང། འགྱོད་པ་དང། ཐེ་ཚོམ་གྱི་སྒྲིབ་པ་དག་གོ། །  
རྒྱལ་པོའི་ཆོས་ཞེས་བྱ་བ་ནི་གྱ་གྱུ་ཅན་ལས་ཚེར་མ་ལྟ་བུར་དབྱུང་བར་བྱའོ་ཞེས་བསྟན་པ་ལ་སོགས་པའོ། །མཚམས་མེད་པ་ཞེས་བྱ་བ་ལ། མཚམས་ཞེས་བྱ་བ་ནི་བར་དུ་ཆོད་པའོ། །དེ་མེད་པར་འགྲོ་བ་དང། མཚམས་མེད་པ་ལ་སོགས་པ་གང་གིས་བར་ཆད་མེད་པ་ཁོ་ནར་སེམས་ཅན་དམྱལ་  
བར་ངེས་པར་འགྲོ་བའི་ལས་དེ་ནི་མཚམས་མེད་པ་ཞེ་བྱ་བའོ། །གཉིས་ཞེས་བྱ་བ་ནི་སྲོག་ཆགས་གཅིག་བསད་པ་ལ་ལས་ཀྱིས་དངོས་གཞི་གཉིས་མི་སྲིད་པས་འདིར་མཚམས་མེད་པ་གཅིག་ལ་མིང་གཉིས་སུ་བཏགས་པ་སྟེ་འགྱོད་པ་བསྐྱེད་པར་བྱ་བའི་ཕྱིར། མིང་གཉིས་སུ་བརྗོད་དོ། །སྡིག་པ་  
སྡིག་པ་ལས་ཤོགས་ཤིག་ཅེས་བྱ་བ་ནི་ཉེས་པ་ཉེས་པ་ཉིད་དུ་སྨད་པའི་ཕྱིར་བཤགས་པར་བྱའོ། །བསླབ་པ་ཉིད་ཅེས་བྱ་བ་ནི་དེའི་གྲོགས་ཀྱི་ལས་སྦྱོར་བའི་དུས་ན་སྐྱེ་བ་ངེས་པར་མྱོང་བར་འགྱུར་བ་རྣམས་རྣམ་པར་མ་ནན་པའོ། །ཡོངས་སུ་ཟད་པ་ཞེས་བྱ་བ་ནི་དངོས་གཞིའི་ཚེ་ན་སྐྱེ་བ་རྣམས་རྣམ་པར་  
མནན་པའོ། །ཡོངས་སུ་མཐར་ཐུག་པ་ཞེས་བྱ་བ་ནི་མཇུག་གི་ཚེ་ན་སྐྱེ་བ་རྣམས་རྣམ་པར་མནན་པའོ། །ཤེས་པ་ལ་མཁས་པ་ཞེས་བྱ་བ་ནི་མཛངས་པའོ། །སྐྱེ་བོའི་བཀའ་མཆིད་ཅེས་བྱ་བ་ནི་འཇིག་རྟེན་པའི་གཏམ་མོ། །རེ་ཞིག་ཉི་མ་དང་པོ་ལ་རླུང་མོ་ཆེ་བྱུང་ནས་ཞེས་བྱ་བ་ལ་སོགས་པ་ནི་གྲོང་  
ཁྱེར་བྱི་དོར་བྱ་བ་ནི་མེ་ཏོག་དང་གོས་ལ་སོགས་པའི་ཆར་འབབ་པ་ནི་སྐྱེ་བོའི་ཚོགས་དེའི་ལོངས་སྤྱོད་མྱོང་བར་འགྱུར་བའི་ལས་ངེས་པ་རྣམས་མཐར་ཐུག་པར་བྱ་བའི་ཕྱིར་འབབ་པར་ཤེས་པར་བྱའོ། །ཁར་ཕོར་ཞེས་བྱ་བ་ནི་ཁར་བའི་སྣོད་དོ། །བྱུར་བུར་གང་ཞེས་བྱ་བ་ནི་རྩེས་བཏགས་ཏེ་གང་བའོ།།  
གྲོང་མི་རྣམས་ལ་ཞེས་བྱ་བ་ནི་གྲོང་ཁྱེར་ན་གནས་པའི་མི་རྣམས་ལའོ། །གསོལ་བ་འདེབས་པ་སྟེ་ཞེས་བྱ་བ་ནི་གོ་བར་བྱེད་ཅེས་བྱ་བའི་ཐ་ཚིག་གོ། །གནས་གཞི་ཞེས་བྱ་བ་ནི་ལྷ་ཁང་གི་གནས་ཞེས་བྱ་བའི་ཐ་ཚིག་གོ། །འདོད་པས་འགྲོ་བ་ཞེས་བྱ་བ་ནི་འདོད་ཆགས་ཀྱིས་འགྲོའོ་ཞེས་བྱ་བའི་ཐ་ཚིག་  
  
།འདོད་པའི་དྲི་ང་ཞེས་བྱ་བ་ནི་འདོད་ཆགས་ཀྱི་དྲི་ངའོ། །གཞོལ་བ་ཞེས་བྱ་བ་ནི་སྡོང་པོའི་དྲི་མ་འདུད་པའོ། །འབབ་པ་ཞེས་བྱ་བ་ནི་བར་གྱི་ཡལ་གའི་གྲིབ་མ་ཆེས་འབབ་པའོ། །བབ་པ་ཞེས་བྱ་བ་ནི་སྟེང་གི་ཡལ་གའི་གྲིབ་མ་ཤིན་ཏུ་འབབ་པའོ། །བུ་མོ་བཟང་མོ་ཞེས་བྱ་བ་ནི་སྐྱོན་མེད་པ་སྟ་ཡ་  
རབས་མ་ཡིན་པ་དང། མ་རེག་ཅེས་བྱ་བའི་ཐ་ཚིག་གོ། །སྡིག་པ་ཅན་གྱི་ལྟ་བའི་རྣམ་པ་ཞེས་བྱ་བ་ནི་རང་སངས་རྒྱས་ལ་བསྙེན་བཀུར་མ་ཡིན་པ་བྱས་པ་དེ་བདེ་བའི་རྒྱུ་ཉིད་དུ་ལྟ་བ་སྟེ། ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པའི་ལྟ་བ་སྐྱེས་ཞེས་བྱ་བའི་ཐ་ཚིག་གོ། །དེ་ལྟར་ཨུ་དྲ་ཡ་ནའི་  
རྟོགས་པ་བརྗོད་པ་འདིས་སྔོ་བསངས་ཅན་ཀཽ་ཤཱམྦཱིར་ཞུགས་པའི་དོན་དང་ལྡན་པ་རྒྱ་ཆེར་བསྟན་ཏོ།། །།ད་ནི་ཇི་ལྟར་སྔོ་བསངས་ཅན་བསྟན་པ་དེ་དང་འདྲ་བ་བྱུང་བའི་མཐའ་བཙུན་མོ་དཔལ་ལྡན་བྱུང་བ་ལ་བརྟེན་ནས། རྒྱལ་པོའི་ཕོ་བྲང་དུ་འཇུག་པ་གནང་བ་དེ་རྒྱ་ཆེར་བསྟན་པར་བྱའོ། །ཀཽ་ཤཱམྦཱི་ན་ཁྱིམ་  
བདག་ནོར་བཟངས་ཞེས་བྱ་བ་ལ་སོགས་པ་ལ། གསེར་གཞག་པ་ཞེས་བྱ་བ་ནི་མི་སྤྱད་པར་སྦ་བའོ། །ཁྱིམ་ཁོལ་ཞེས་བྱ་བ་ནི་བཟའ་མི་ཙམ་གྱི་རྗེ་དཔོན་དེ་ཞིང་ལས་ཀྱིས་འཚོ་བའི་མི་དག་གོ། །ཆོས་དང་རིག་པས་ཞེས་བྱ་བ་ལ་འདིར་ཆོས་ཞེས་བྱ་བ་ནི་ཆགས་པ་མེད་པ་ལ་སོགས་པའོ། །རིག་པ་ཞེས་  
བྱ་བ་ནི་འཇིག་རྟེན་གྱི་གདགས་པའོ། །རྒྱུ་བ་དང་གནས་པ་ལས་ཞེས་བྱ་བ་ལ་རྒྱུ་བ་ཞེས་བྱ་བ་ནི་འགྲོ་བའོ། །གནས་པ་ཞེས་བྱ་བ་ནི་འདུག་པའོ། །སྔོན་མ་བྱུང་བའི་རྟགས་དང་ཆ་ལུགས་ཅན་ཞེས་བྱ་བ་ནི་མ་གྲགས་པའི་རབ་ཏུ་བྱུང་བའི་ཆ་ལུགས་འཆང་བའོ། །འབྱོར་བ་ཐོབ་པ་དང་རྙེད་པ་ཐོབ་ཅིང་ཞེས་བྱ་བ་  
ལ༑ འབྱོར་ལ་ཐོབ་པ་ཞེས་བྱ་བ་ནི་སྒྲུབ་པར་བྱེད་པའི་དོན་གྲུབ་པའོ། །རྙེད་པ་ཐོབ་པ་ཞེས་བྱ་བ་ནི་གྲུབ་པའི་ཁེ་སྤོགས་བྱིན་པའོ། །ཤིན་ཏུ་ལྷམ་མེ་ཞེས་བྱ་བ་ནི་ལུས་དང་འབྲེལ་བའི་གཟི་བརྗིད་ཀྱིས་གསལ་བའོ། །ལྷན་ནེ་ཞེས་བྱ་བ་ནི་ལུས་ལས་ཕྱིར་བྱུང་བའི་གཟི་བརྗིད་ཀྱིས་ཕྱིས་གསལ་བའོ། །ལྷང་  
ངེ་ཞེས་བྱ་བ་ནི་དབྱིབས་དང་རྒྱན་གྱིས་མཛེས་པའོ། །མགྲོན་ཞེས་བྱ་བ་ནི་ཕན་གདགས་པའོ། །དབྱར་འདས་ནས་ཞེས་བྱ་བ་ནི་དབྱར་གྱི་དུས་འདས་ནས་སོ། །ཕྱིར་མི་འོང་བའི་འབྲས་བུ་མངོན་སུམ་དུ་བྱས་ཞེས་བྱ་བ་ནི་དེ་དག་སྔར་འཇིག་རྟེན་པའི་ལམ་གྱིས་འདོད་པའི་འདོད་ཆགས་དང་བྲལ་བའི་ཕྱིར་རོ།།  
  
༄༅། །དཔེས་མཚོན་པ་གང་དག་འཇིག་རྟེན་པའི་ལམ་གྱིས་ཉོན་མོངས་པ་སྤོང་བ་མེད་པར་གནོད་པ་ཁོ་ནར་ནི་འགྱུར་ཏེ་ས་བོན་མ་བཙལ་བའི་ཕྱིར་རོ་ཞེས་ཟེར་བདག་གི་ལུགས་ནི་གཞུང་འདི་དང་འགལ་བར་ཤེས་པར་བྱའོ། །བགྲོད་པ་ཞེས་བྱ་བ་ནི་གཞིའི་གནས་ནས་དངོས་སུའོ། །འགྲོ་བ་  
ཞེས་བྱ་བ་ནི་ལམ་ཡོངས་སུ་ཞར་ལའོ། །གནས་པ་ཞེས་བྱ་བ་ནི་མི་གཡོ་བའི་ཚུལ་གྱིས་སོ། །དེ་ཐམས་ཅད་བྱས་ཤིང་བསྒྲུབས་ནས་ཞེས་བྱ་བ་ནི་གཙོ་ཆེར་བྱ་བ་ནི་བྱས་པ་མཐར་ཐུག་པར་བྱ་བ་ནི་བསྒྲུབས་ནས་སོ། །ཚལ་ཞེས་བྱ་བ་ནི་མེ་ཏོག་དང་འབྲས་བུ་མེད་པའི་ཚལ་ལོ། །རྒྱུན་ལུགས་ཉུང་ཞེས་  
བྱ་བ་ནི་སྐྱེ་བོའི་འདྲུལ་ཟགས་ཉུང་བའོ། །གླག་ཅོར་ཉུང་ཞེས་བྱ་བ་ནི་སྒྲ་ཆུང་བའོ། །མཚན་མོ་སྒྲ་ཆུང་བ་ཞེས་བྱ་བ་ནི་མེ་ལ་ཚེ་བྱེད་པའི་སྐྱེ་བོ་དང་བཙུན་མོའི་འཁོར་གྱི་སྐྱེ་བོ་དང། བྲམ་ཟེ་དང་ལ་སོགས་པའི་སྐྱེ་བོས་མཚན་མོ་ཤིན་ཏུ་གཙོ་དང་གླུ་དབྱངས་དང། གློག་གི་སྒྲ་ལ་སོགས་པས་འཁྲུག་པ་མེད་  
པའོ༑ །འུར་སྒྲ་ཞེས་བྱ་བ་ནི་རྫ་རྔ་བ་ཊ་ཧ་ལ་སོགས་པའི་སྒྲ་ཆུང་བའོ། །གནས་བརྟན་དག་གིས་ཀྱང་ཞེས་བྱ་བ་ནི་བཅོམ་ལྡན་འདས་བཞུགས་པའི་དུས་ནི་ཡང་དག་པར་སྡུད་པར་བྱེད་པ་དག་གིས་སོ། །རྟག་ཏུ་རྒྱུན་མི་ཆད་པར་ཞེས་བྱ་བ་ལ། རྟག་ཏུ་ཞེས་བྱ་བ་ནི་དུས་ཚིགས་ཐམས་ཅད་  
དུའོ། །རྒྱུན་མི་འཆད་པ་ཞེས་བྱ་བ་ནི་སྐད་ཅིག་མའི་རྒྱུན་གྱིས་དེ་སྐད་ཅིག་རེ་རེ་ལ་ཞེས་བྱ་བ་བའི་ཐ་ཚིག་གོ། །བསོད་ནམས་འབའ་ཞིག་མངོན་པར་འཕེལ་བར་ཞེས་བྱ་བ་ནི་སྐྱེ་བ་སྐྱེ་བའི་རྒྱུན་མི་འཆད་པའི་ཕྱིར་རོ། །བསོད་ནམས་འབའ་ཞིག་ཉེ་བར་སྐྱེ་བ་ཞེས་བྱ་བ་ནི་གཞན་དང་གཞན་སྐྱེ་བའི་ཕྱིར་རོ། །  
རྫས་ལས་བྱུང་བ་ཞེས་བྱ་བ་ནི། ཕྱི་རོལ་གྱི་རྫས་ཀྱི་རྒྱུ་ལས་བྱུང་བ་སྟེ་ས་གཞི་ལ་སོགས་པ་ལ་ལྟོས་པའི་ཕྱིར་རོ། །བསོད་ནམས་བྱ་བའི་གཞི་ཞེས་བྱ་བ་ནི་བསོད་ནམས་ཞེས་བྱ་བ་ནི་དགེ་བའོ། །བྱ་བ་ནི་ཞེས་བྱ་བ་ནི་ལས་ཏེ། ལུས་ཀྱི་ལས་ལ་སོགས་པའོ། །གཞི་ཞེས་བྱ་བ་ནི་གནས་ཏེ་སེམས་པའི་  
ཡུལ་ཡིན་པས་བསོད་ནམས་བྱ་བའི་གཞིའོ། །དེ་ལ་རིག་བྱེད་ལས་བྱུང་བ་རྣམ་པ་བདུན་སྦྱིན་པ་ནི་བསོད་ནམས་ཀྱང་ཡིན་ཏེ། དགེ་བའི་སེམས་ཀྱིས་བསླང་བའི་ཕྱིར་རོ། །བྱ་བ་ཡང་ཡིན་ཏེ། ལུས་དང་ངག་དང་ཡིད་ཀྱི་ངོ་བོ་ཡིན་པའི་ཕྱིར་རོ། །གཞི་ཡང་ཡིན་ཏེ་ལུས་དང་ངག་གི་ལས་སེམས་པས་  
  
།རྫས་ལས་བྱུང་བ་མ་ཡིན་པ་ལ་བྱ་བ་ནི་དགའ་བ་དང་མཆོག་ཏུ་དགའ་བ་རྒྱ་ཆེན་པོ་ངེས་པར་འབྱུང་བ་ལྡན་པ་དང། དེ་ལྟའོ་སྙམ་པ་དང། དེ་ལ་བསྙེན་བཀུར་བྱའོ་སྙམ་པ་དང། དེས་བསྟན་པ་རྗེས་སུ་བསྒྲུབ་བོ་སྙམ་པའོ། །དེ་ལྟ་བུའི་ལུས་ཀྱི་ལས་དང་ངག་གི་ལས་  
རྣམ་པར་རིག་བྱེད་དང། རིག་བྱེད་མ་ཡིན་པའི་ངོ་བོ་ཉིད་ནི་བསོད་ནམས་ཀྱང་ཡིན་ཏེ། དགེ་བའི་སེམས་ཀྱིས་ཀུན་ནས་བསླང་བའི་ཕྱིར་རོ། །བྱ་བ་ཡང་ཡིན་ཏེ། ལུས་དང་ངག་གི་ལས་ཀྱི་ངོ་བོ་ཉིད་ཡིན་པའི་ཕྱིར་རོ། །གཞི་ཡང་ཡིན་ཏེ་དེས་ཀུན་ནས་བསླང་བ་ནི་སེམས་པའི་ཡུལ་ཡིན་པའི་ཕྱིར་  
རོ༑ །ཡང་བསོད་ནམས་ཞེས་བྱ་བ་ནི་དགེ་བ་དག་རྗེས་སུ་བསྒྲུབ་པའོ། །དེའི་རྒྱུ་ནི་བསོད་ནམས་བྱ་བའི་གཞི་སྟེ། དངོས་གཞི་སྦྱིན་པ་དང་ངེས་པར་བྱ་བ་ལ་སོགས་པའི་རྒྱུ་དག་གིས་བསོད་ནམས་བསྒྲུབ་པའི་ཕྱིར་རོ། །ཡང་ན་བསོད་ནམས་ཞེས་བྱ་བ་ནི་སེལ་བར་བྱེད་པས་བསོད་ནམས་ཏེ། འཕགས་  
པའི་ལམ་མོ། །དེ་བསྒྲུབ་པར་བྱ་བ་ནི་བསོད་ནམས་བྱ་བའོ། །དེའི་རྩ་བ་བསོད་ནམས་བྱ་བའི་གཞི་སྟེ་སྦྱིན་པ་དང་ཚུལ་ཁྲིམས་ཀྱི་ལམ་ལེགས་པར་བསྒྲུབ་པའི་ཕྱིར་རོ། །ཡང་ན་བསོད་ནམས་ཞེས་བྱ་བ་ནི་སེམས་ཅན་སེལ་ཞིང་སྦྱོང་བར་བྱེད་ཅིང་བསོད་ནམས་ཏེ། མྱ་ངན་ལས་འདས་པའོ། །དེའི་  
དོན་བྱེད་པ་འཕགས་པའི་ལམ་ཡན་ལག་བརྒྱད་པ་ནི་བསོད་ནམས་བྱ་བའོ། །དེའི་གཞི་ནི་རྒྱུའོ། །ཡང་དེ་ཉིད་གཞི་སྟེ་དེ་ལ་ཡུལ་དང་གནས་ཡོད་པས་བསོད་ནམས་བྱ་བའི་གཞི་སྟེ། སྦྱིན་པ་དང་ཚུལ་ཁྲིམས་གཉིས་ཀྱིས་བརྒྱུད་པའི་འབྲས་བུ་ལམ་ཡིན་པའི་ཕྱིར་རོ། །འབྲས་  
བུ་ཆེ་བའོ་ཞེས་བྱ་བ་ནི་འཇིག་རྟེན་ཕ་རོལ་གྱི་འབྲས་བུ་རྒྱ་ཆེ་བའོ། །ཕན་ཡོན་ཆེ་བ་ཞེས་བྱ་བ་ནི་ཚེ་འདིའི་འབྲས་བུ་གསལ་བའོ། །སྣང་བ་ཆེ་བ་ནི་སྐྱེས་བུ་བྱེད་པའི་འབྲས་བུ་གསལ་བའོ། །རྒྱས་པ་ཆེ་བ་ཞེས་བྱ་བ་ནི་བདག་པོའི་འབྲས་བུ་རྒྱ་ཆེ་བའོ། །ཡང་ན་འབྲས་བུ་ཆེ་བའི་ཞེས་བྱ་བ་ནི་རྣམ་པར་  
སྨིན་པའི་འབྲས་བུས་སོ། །ཕན་ཡོན་ཆེ་བ་ཞེས་བྱ་བ་ནི་བྲལ་བའི་འབྲས་བུས་སོ། །སྣང་བ་ཆེ་བ་ཞེས་བྱ་བ་ནི་དཔའ་བརྟུལ་ལ་སོགས་པ་གང་ཡིན་པའི་འབྲས་བུས་སོ། །རྒྱས་པ་ཆེ་བ་ཞེས་བྱ་བ་ནི་འཁོར་རྒྱ་ཆེ་བའི་འབྲས་བུས་སོ། །གདགས་སུ་རུང་བ་ཞེས་བྱ་བ་ནི་བསྟན་པར་ནུས་སམ་ཞེས་  
  
༄༅། །བྱ་བའོ། །བསོད་ནམས་སམ་ཞེས་བྱ་བ་ནི་བརྒྱ་འགྱུར་རམ་སྟོང་འགྱུར་ཞེས་བྱ་བ་ལ་སོགས་པའོ། བསོད་ནམས་ཀྱི་འབྲས་བུའམ་ཞེས་བྱ་བ་ནི་རྒྱལ་སྲིད་དམ་ལྷ་ཉིད་ཅེས་བྱ་བ་ལ་སོགས་པའོ། བསོད་ནམས་ཀྱི་འབྲས་བུ་རྣམ་པར་སྨིན་པ་ཞེས་བྱ་བ་ནི་རྣམ་པར་སྨིན་པའི་  
འབྲས་བུ་ཚེ་རབས་བྕུའམ། ཚེ་རབས་བྲྒྱའམ། ཚེ་རབས་སྟོང་ཞེས་བྱ་བ་ལ་སོགས་པའོ། །བསོད་ནམས་ཀྱི་ཚད་གཟུང་པར་མི་ནུས་ཏེ་ཞེས་བྱ་བ་ནི་འཇིག་རྟེན་པས་མཐའ་རྟོགས་པར་མི་ནུས་པ་སྟེ། གྲངས་ལས་ཡང་དག་པར་འདས་པའི་ཕྱིར་རོ། །བསོད་ནམས་ཀྱིས་ཕུང་པོ་ཞེས་བྱ་བ་ནི། །མྱ་  
ངན་ལས་འདས་པའི་མཐའ་སྟེ། ཕུང་པོ་ཞེས་བྱ་བ་ནི་གྲངས་དང་ཐ་སྙད་དུ་འགྲོའོ་ཞེས་བྱ་བའི་ཐ་ཚིག་གོ། །ཐ་མི་དད་པར་ཞེས་བྱ་བ་ནི་འདྲེས་པར་རོ། །འབབ་པ་ཞེས་བྱ་བ་ནི་འགྲོ་བའོ། །རྫས་ལས་བྱུང་བ་མ་ཡིན་ཞེས་བྱ་བ་ནི་རྫས་གང་དག་དང་བྲལ་བ་སྟེ། ས་གཞི་ལ་སོགས་པ་ལ་མི་ལྟོས་པའི་  
ཕྱིར་རོ། །གྲོང་ཚིགས་ག་གེ་མོ་ཞེས་བྱ་བ་ནི་གྲོང་གི་ཕྱོགས་གང་ཡང་རུང་བའོ། །དགའ་བ་དང་མཆོག་ཏུ་དགའ་བ་རྒྱ་ཆེན་པོ་ངེས་པར་འགྱུར་བ་དང་ལྡན་པ་ཐོབ་པར་བྱེད་པ་ཞེས་བྱ་བ་ལ། དགའ་བ་དང་མཆོག་ཏུ་དགའ་བ་དང་ཞེས་བྱ་བ་ནི། འཕགས་པའི་ལམ་ཐོབ་པའི་གང་ཟག་གི་ཡུལ་ལ་དགའ་  
བ་དང་མཆོག་ཏུ་དགའ་བ་འཐོབ་པའོ། །རྒྱ་ཆེན་པོ་ཞེས་བྱ་བ་ནི་བལྟ་བར་བྱ། བསྙེན་བཀུར་བྱ། ཆོས་མཉན་པར་བྱ་བའོ། དེའི་ཙིག་རྗེས་སུ་བསྒྲུབ་པར་བྱའོ་ཞེས་བྱ་བ་ལ་སོགས་པ་ལུས་ཀྱི་རྣམ་པར་རིག་བྱེད་དང་རྣམ་པར་རིག་བྱེད་མ་ཡིན་པ་ཀུན་ནས་སློང་ནུས་པ་ཁ་ཕྱིར་བལྟས་ཏེ་འཇུག་པ་དང་  
ཁ་ནང་དུ་བལྟས་ཏེ་འཇུག་པ་ཉིད་དོ། །སེམས་འབའ་ཞིག་རྫས་ལས་བྱུང་བ་མ་ཡིན་པའི་བསོད་ནམས་བྱ་བའི་གཞིར་སྨྲ་བ་དག་ནི་རྒྱ་ཆེན་པོ་ཞེས་བྱ་བ་ཆེ་བ་སྟེ། རྒྱུད་ཡོངས་སུ་འགྱུར་བ་ཆ་ཕྲ་མོ་སྐྱེ་བར་ནུས་པའོ་ཞེས་ཟེར་ཏེ། དེ་དག་ལ་འདོད་ཆགས་ལ་སོགས་པ་ལ་ཞེན་པ་དང། དགེ་བའི་སེམས་ཉིད་དང་མི་  
ལྡན་པས་དགེ་བའི་སེམས་དེ་དང་སེམས་ལས་བྱུང་བ་ཤིན་ཏུ་ཕྲ་མོ་ཡང་རྒྱུད་ལས་འགྱུར་བ་མེད་པའི་ཕྱིར་རྟག་ཏུ་རྒྱུན་མི་འཆང་པར་བསོད་ནམས་འབའ་ཞིག་མངོན་པར་འཕེལ་བ་དང། བསོད་ནམས་འབའ་ཞིག་མངོན་པར་ཉེ་བར་སྐྱེ་བ་ཞེས་བྱ་བ་དེ་མི་རུང་སྟེ། དགེ་བ་དང་མི་དགེ་བའི་གནས་སྐབས་དག་ཕན་  
  
།གལ་ཏེ་སེམས་འབའ་ཞིག་རྫས་ལས་བྱུང་བ་མ་ཡིན་པའི་བསོད་ནམས་བྱ་བའི་གཞི་བདུན་པ་ཡིན་པར་གྱུར་ན། དེ་ལྟར་རྫས་ལས་བྱུང་བ་མ་ཡིན་པ་བསོད་ནམས་བྱ་བའི་གཞི་བདུན་པ་ལ། སངས་རྒྱས་ལ་སྐྱབས་སུ་འགྲོ་ཞིང་བསླབ་པའི་གཞི་དག་ལེན་པར་བྱེད་པ་འདི་ནི་རྫས་  
ལས་བྱུང་བ་མ་ཡིན་པའི་བསོད་ནམས་བྱ་བའི་གཞི་བདུན་པ་ཡིན་ནོ། བྱ་བ་དེ་རེ་ཞིག་མིག་གསུང་བ་དེར་ཡང་བསླབ་པའི་གཞི་དག་བླངས་ནས་ཀྱང་དགའ་བ་དང་མཆོག་ཏུ་དགའ་བ་རྒྱ་ཆེན་པོ་དགེ་བ་དེས་པར་འབྱུང་བ་དང་ལྡན་པ་འཐོབ་པར་བྱེད་པ་འདི་ནི་རྫས་ལས་བྱུང་བ་མ་ཡིན་པའི་བསོད་ནམས་བྱ་བའི་གཞི་  
བདུན་པ་ཡིན་ནོ་ཞེས་སེམས་ཀྱི་བྱེ་བྲག་བསྟན་པའི་ཚིག་བཀའ་སྩལ་པའི་རིགས་ན། དེ་སྐད་མ་གསུངས་པས་སེམས་པའི་རྫས་ལས་བྱུང་བ་མ་ཡིན་པའི་བསོད་ནམས་བྱ་བའི་གཞིར་མི་འགྱུར་རོ། གང་དག་རྣམ་པར་རིག་བྱེད་དང་རྣམ་པར་རེག་བྱེད་དང་རྣམ་པར་རིག་བྱེད་མ་ཡིན་པ་རྫས་ལས་བྱུང་བ་མ་ཡིན་པའི་བསོད་ནམས་བྱ་  
པའི་གཞིར་འདོད་པ་དེ་དག་ལ་ནི་སྐྱབས་སུ་འགྲོ་བ་དང་བསླབ་པའི་གཞི་བླང་པའི་ཚིག་ཉིད་ཀྱིས་རྣམ་པར་རིག་བྱེད་མ་ཡིན་པ་བརྗོད་བས་རྫས་ལས་བྱུང་བ་མ་ཡིན་པའི་བསོད་ནམས་བྱ་བའི་གཞི་བསྟན་པ་གྲུབ་པས་དེའི་འོག་ཏུ་དགའ་བ་དང་མཆོག་ཏུ་དགའ་བ་རྒྱ་ཆེན་པོ་དགེ་བ་ངེས་པར་འབྱུང་བ་དང་ལྡན་  
པ་ཐོབ་པར་བྱེད་པ་ཞེས་བྱ་བའི་ཚིག་མ་སྨོས་ཀྱང་ཐམས་ཅད་ལེགས་པར་གནས་པ་ཡིན་ནོ། །དགའ་བ་ཞེས་བྱ་བ་ནི་དད་པ་ལ་སོགས་པ་དང་མཚུངས་པར་ལྡན་པའོ། །ངེས་པར་འབྱུང་བ་དང་ལྡན་པ་ཞེས་བྱ་བ་ནི་ངེས་པར་འགྲོ་བས་ན་ངེས་པར་འབྱུང་བ་སྟེ། འདོད་པ་དང་བྲལ་བའི་མིང་ངོ། །དེའི་  
དངོས་པོ་ནི་ངེས་པར་འབྱུང་བ་དང་ལྡན་པ་སྟེ་ཆགས་པ་མེད་པ་ཉིད་དོ། །དེ་དང་མཚུངས་པར་ལྡན་པའི་དགའ་བ་དང་མཆོག་ཏུ་དགའ་བ་ནི་ངེས་པར་འབྱུང་བ་དང་ལྡན་པ་ཡིན་ནོ། ཚུར་གཤེགས་པར་རྩོལ་བ་ཞེས་བྱ་བ་ནི་ཚུར་བྱོན་པར་བརྩམས་པའོ། གྲོང་ཚིགས་དེ་ཉིད་དུ་ཞེས་བྱ་བ་ནི་བདག་ཉིད་དུ་  
འདུག་པའི་གྲོང་གི་གནས་སུའོ། མཐོང་ནས་ཀྱང་དགའ་བ་དང་མཆོག་ཏུ་དགའ་བ་རྒྱ་ཆེན་པོ་དགེ་བ་ངེས་པར་འབྱུང་བ་དང་ལྡན་པ་ཐོབ་པར་བྱེད་པ་ཞེས་བྱ་བ་ནི་འཕགས་པ་འདི་ནི་ཞི་བ་ཉིད་ཀྱིས་འདི་ལས་བདག་གིས་ཆོས་མཉན་པར་བྱའོ་ཞེས་བྱ་བ་ལ་སོགས་པར་རིག་བྱེད་ཀུན་ནས་སློང་བའོ། །  
  
༄༅། །ཐོས་ནས་ཀྱང་དགའ་བ་དང་མ་ཆོག་ཏུ་དགའ་བ་རྒྱ་ཆེན་པོ་དགེ་བ་ངེས་པར་འབྱུང་བ་དང་ལྡན་པ་ཐོབ་པར་བྱེད་པ་ཞེས་བྱ་བ་ནི་ཆོས་འདི་ནི་བཟང་གི་རྗེས་སུ་བསྒྲུབ་པར་བྱ་བ་ལ་སོགས་པའི་རྣམ་པའི་རིག་བྱེད་ཀུན་ནས་སློང་བའོ། །གཟུང་སླ་བར་བྱ་བ་དང་སྐྱེ་བོ་མ་ཐོས་པ་རྣམས་ཉན་དུ་  
གཞུག་པའི་ཕྱིར་སྟོན་པས་གཞན་ཡང་འདི་སྐད་ཅེས་བཀའ་སྩལ་ཏོ་ཞེས་བྱ་བ་ལ་སོགས་པ་ཚིགས་སུ་བཅད་པ་བརྩམས་སོ། །མཚོ་མཆོག་ཅེས་བྱ་བ་ནི་གཏིང་དང་ཕ་རོལ་མེད་པའི་ཕྱིར་རོ། །བཀྲ་ཤིས་ཞེས་བྱ་བ་ནི་རྒྱ་མཚོ་ནི་ལྷ་བརྒྱ་ཕྲག་དུ་མས་གང་བའི་ཕྱིར་རོ། །གཙང་མ་ཞེས་བྱ་བ་ནི་གཙང་བ་  
ཉིད་དེ། གཙང་བའི་གནས་སུ་བྱ་བ་གང་གཱ་ལ་སོགས་པ་ཐམས་ཅད་པས་ཀྱང་འདི་ཤི་བའི་རོ་དང་ལྷན་ཅིག་མི་གནས་པས་ཁྱད་པར་དུ་འཕགས་པའི་ཕྱིར་རོ། །ངོགས་བདེ་བ་ཞེས་བྱ་བའི་རིམ་གྱིས་གཞོལ་བའི་ཕྱིར་དང། ངོགས་ཐམས་ཅད་ཀྱི་གནས་ཡིན་པའི་ཕྱིར་རོ། །རིན་ཆེན་འབྱུང་  
གནས་ཞེས་བྱ་བ་ནི་རིན་པོ་ཆེ་འབྱུང་བའི་ཕྱིར་རོ། །འདིར་དོན་ནི་འདི་ཡིན་ཏེ་གང་གཱ་ལ་སོགས་པ་མི་དང་རི་དགས་ཀྱིས་བསྟེན་པའི་ཆུ་ཀླུང་ཐ་དད་པར་འབེབ་པར་གྱུར་པ་དག་རྒྱ་མཚོར་འགྲོ་བ་དེ་བཞིན་དུ་བསོད་ནམས་ཀྱི་རྒྱུན་ཐ་དད་པ་དག་ཀྱང་སྦྱིན་བདག་གོས་དང། ཟས་དང། སྐོམ་དང། མལ་  
ཆ་དང། སྟན་དང་གདིང་བ་སྦྱིན་པར་བྱེད་པའི་མི་ལ་རྣམ་པ་ཀུན་གྱི་སྒོ་ནས་འོང་བར་འགྱུར་རོ་ཞེས་བྱ་བའི་ཐ་ཚིག་གོ། །ཆུ་ཀླུང་ཆུ་འབབ་རྒྱ་མཚོ་ཇི་བཞིན་ནོ། །ཞེས་བྱ་བ་ཡང་བཟླས་ཏེ་གསུངས་པ་ནི་བསོད་ནམས་ཀྱི་རྒྱུ་ཚད་མེད་པ་ཉིད་དུ་བསྟན་པའི་ཕྱིར་ཏེ། ཇི་ལྟར་ཆུ་ཀླུང་འབབ་ཅིང་ཆུས་གང་བ་  
ཐ་དད་པ་དག་ལ་ཚད་མེད་པ་བཞིན་དུ་བསོད་ནམས་ཀྱི་རྒྱུན་དེ་དག་ཀྱང་དེ་དང་འདྲའོ་ཞེས་བྱ་བའི་ཐ་ཚིག་གོ། །སྐད་ཕྱུང་ཞེས་བྱ་བ་ནི་གདངས་ཕྱུང་བའོ། །དེའི་ཚེ་ཡང་རྒྱལ་པོ་ཤར་བས་གདངས་ལས་ཤེས་པར་འགྱུར་བ་ལ་ཞེས་བྱ་བ་ནི་སྐད་ཕྱུང་བ་འདིས་དེ་དག་སྤྱན་དྲངས་སོ་ཞེས་བཤད་པའི་ཕྱིར་  
རོ༑ །སྟོང་ཐུབ་ཅེས་བྱ་བ་ནི་གཅིག་པུས་སྟོང་ཐུབ་ཅིང་མི་འཕམ་པའོ། །མདའ་ལྔ་བརྒྱ་པའི་དོང་པ་གཉིས་ཞེས་བྱ་བ་ནི་མདའ་ལྔ་བརྒྱ་ལྔ་བརྒྱས་གང་བའི་དོང་པ་གཉིས་སོ། །དཔའ་བོ་ཡོངས་སུ་སྤང་བ་ཞེས་བྱ་བ་ནི་ལམ་དབྱེ་བའོ། །ཕན་ཚུན་མདའ་ཁར་དགྱེ་བ་ཞེས་བྱ་བ་ནི་མདའ་འཕངས་པའོ། །  
  
།ཞེས་བྱ་བ་ནི་ཁྱོད་གསོན་པར་གྱུར་ཀྱང་རུང་ངེད་གསོན་པར་གྱུར་ཀྱང་རུང་ཞེས་བྱ་བའི་ཐ་ཚིག་གོ། །བེ་རེག་ཅེས་བྱ་བ་ནི་སྣུམ་ཁུར་ནང་ཚངས་ཅན་ནོ། །རི་ལུ་ཞེས་བྱ་བ་ནི་མོན་སྲན་གྲེའུ་ལ་སོགས་པ་ལས་བྱས་པའི་རི་ལུ་ཁ་རར་བཙོས་བའོ། །ཚོང་དུས་ཞེས་བྱ་བ་ནི་བཙོང་  
བའི་གནས་ཀྱི་ཚར་རོ། །ཞལ་ཏ་པ་ཞེས་བྱ་བ་ནི་ལས་བྱེད་པའོ། །བག་མ་བཏང་བ་ཞེས་བྱ་བ་ནི་བུ་མོ་སྦྱིན་པའོ། །བག་མ་ལེན་པ་ཞེས་བྱ་བ་ནི་བུ་མོ་བསུ་བའོ། །གྲོང་དཔོན་ཞེས་བྱ་བ་ནི་མིའི་གཙོ་བོའོ། །རྫིང་བུ་འབུ་ཞེས་བྱ་བ་ནི་ལྟེང་ཀ་ཁ་བསྲོ་བའོ། །གནད་གཅོད་ཁ་ཞེས་བྱ་བ་ནི་འཆི་བའི་རྒྱུར་འགྱུར་  
བའི་ལུས་ཀྱི་ཕྱོགས་ཀྱི་གནད་དེ་དག་ཏུ་སེམས་མེད་པའི་འགྱུར་བའི་ཚེ་ཞེས་བྱ་བའི་ཐ་ཚིག་གོ། །གནས་སྐབས་དེ་ལྟར་བྱས་ན་ཞེས་བྱ་བ་ནི་ངེས་པར་བྱས་པས་ཏེ་ཁྲིམས་བཅས་ན་ཞེས་བྱ་བའི་ཐ་ཚིག་གོ། །ཁྱིམ་བྱང་ཞེས་བྱ་བ་ནི་ཁྱིམ་ཁོལ་གྱི་མིང་བྱད་དོ། །དབྱངས་ཏེ་བཞག་ཅེས་བྱ་བ་ནི་འཕྱང་དུ་གཞུག་  
པའོ༑ །བདག་ཉིད་དང་མཉམ་པའི་སྔག་པ་ཞེས་བྱ་བ་ནི་བདག་ཉིད་ཕངས་པ་དང་འདྲ་བའི་ཕངས་པ་གཞན་ཞེས་བྱ་བའི་ཐ་ཚིག་གོ། །གསོལ་བ་གདབ་པར་བརྩམས་པ་ཞེས་བྱ་བ་ལ་སོགས་པ་ལ། འཇིག་རྟེན་ན་ཞེས་བྱ་བ་ནི་འཇིག་རྟེན་གྱི་ཁམས་ནའོ། །དགེ་བ་རྣམས་ཞེས་བྱ་བ་ནི་སྐྱེས་བུ་དམ་པ་  
རྣམས་སོ། །དུལ་བ་རྣམས་ཞེས་བྱ་བ་ནི་ཚུལ་ཁྲིམས་དང་ལྡན་པ་རྣམས་སོ། །ཞི་བ་ཞེས་བྱ་བ་ནི་མཉམ་པར་གཞག་པའི་བསམ་གཏན་པ་རྣམས་སོ། །དབང་ཐུལ་རྣམས་ཀྱིས་ཞེས་བྱ་བ་ནི་མིག་ལ་སོགས་པའི་དབང་པོ་བསྲུངས་ཤིང་ཐུལ་བ་རྣམས་ཀྱིས་སོ། །མི་སྟོང་བས་ཞེས་བྱ་བ་ནི་འཇིག་རྟེན་ན་  
དེ་ལྟ་བུ་ཡོད་པས་ཞེས་བྱ་བའི་ཐ་ཚིག་གོ། །བུའི་དོན་དུ་ཞེས་བྱ་བ་ནི་བུ་བསྐྱབ་པའི་དོན་དུའོ། །དེར་འདུད་ཀྱིས་ཞེས་བྱ་བ་ནི་དེ་དག་ལ་སྐྱབས་སུ་གསོལ་གྱི་ཞེས་བྱ་བའི་ཐ་ཚིག་གོ། །བདག་གི་བྱིས་པ་བསྐྱབ་ཏུ་གསོལ་ཞེས་བྱ་བ་ནི་བྱིས་པ་སྐྱོབ་པར་གྱུར་ཅིག་ཅེས་བྱ་བའི་ཐ་ཚིག་གོ། །ཆུ་ཀླུང་སྐལ་ལྡན་  
ཤིང་རྟ་པ། །ཞེས་བྱ་བ་ནི་གང་བའོ། །ཚིགས་སུ་བཅད་པ་གསོལ་བལ་སོགས་པ་ལ་ནོར་ཞེས་བྱ་བ་ནི་རྫས་སོ། །ལེགས་སྤྱད་ཅེས་བྱ་བ་ནི་ཤིན་ཏུ་གོམས་པའོ། །བདེ་སྤྱོད་ཅེས་བྱ་བ་ནི་བདེ་བ་སྐྱེ་བའོ། །རོ་རྣམས་ནང་ན་མངར་མཆོག་ཅེས་བྱ་བ་ནི་རོ་དག་པས་ཆེས་མངར་བའོ། །ཇི་ལྟར་འཚོ་ན་ཞེས་བྱ་  
  
༄༅། །བ་ནི་རྣམ་པ་གང་གིས་འཚོ་ནའོ། །དད་པ་སྐྱེས་བུའི་ནོར་མཆོག་ཡིན། །ཞེས་བྱ་བ་ནི་དད་པ་ཕུན་སུམ་ཚོགས་པ་ཐམས་ཅད་ཀྱི་སྔོན་དུ་འགྲོ་བའི་ཕྱིར་རོ། །ཆོས་ལ་ལེགས་སྤྱད་བདེ་སྤྱོད་འགྱུར། །ཞེས་བྱ་བ་ནི་སྦྱིན་པ་དང་ཚུལ་ཁྲིམས་དང་སྒོམ་པ་ལ་སོགས་པ་དག་གིས་འཇིག་རྟེན་པ་  
དང་འཇིག་རྟེན་ལས་འདས་པའི་བདེ་བ་གྲུབ་པའི་ཕྱིར་རོ། །བདེན་པ་རོ་རྣམས་མངར་མཆོག་ཡིན། །ཞེས་བྱ་བ་ནི་བདེན་པར་སྨྲ་བ་དག་གིས་འདི་དང་ཕྱི་མའི་འབྲས་བུ་འདོད་པ་མངོན་པར་འགྲུབ་པའི་ཕྱིར་སྐྱེས་བུ་དམ་པ་རྣམས་ཡོངས་སུ་དགའ་བའི་ཕྱིར་རོ། །ཤེས་པས་འཚོ་ན་ཞེས་བྱ་བ་ནི་འཕགས་  
པའི་བདེན་པ་བཞི་ཡུལ་དུ་གྱུར་པ་མི་སློབ་པའི་ཤེས་རབ་ཀྱིས་འཚོ་ན་སྟེ། ཟག་པ་ཟད་ན་ཞེས་བྱ་བའི་ཐ་ཚིག་གོ། །འཚོ་མཆོག་བསྟན་ཞེས་བྱ་བ་ནི་དགོས་པ་ཐམས་ཅད་གྲུབ་པའི་ཕྱིར་རོ། །གྲགས་པ་དང་ལྡན་པ་ཞེས་བྱ་བ་ནི་འཚོ་བ་གང་ལ་ཡོན་ཏན་བརྗོད་པའི་མཚན་ཉིད་ཀྱི་གྲགས་པ་ཡོད་  
པའོ༑ །སྙན་པ་ཞེས་བྱ་བ་ནི་མིའི་ཡོན་ཏན་གྲགས་པའོ། །མཛའ་བཤེས་ཇི་ལྟར་རྙེད་པར་འགྱུར་ཞེས་བྱ་བ་ནི་འཐོབ་པར་འགྱུར་བའོ། །ཚུལ་ཁྲིམས་ཀྱིས་ནི་གྲགས་ལྡན་འགྱུར། །ཞེས་བྱ་བ་ནི་ཕྱོགས་དང་ཕྱོགས་མཚམས་རྣམས་སུ་སྒྲས་ཁྱབ་པའི་ཕྱིར་རོ། །བདེན་པ་སྙན་པ་འཐོབ་  
འགྱུར་ཏེ། །ཞེས་བྱ་བ་ནི་མ་ལོག་པར་ཞུགས་པའི་ཕྱིར་རོ། །འདྲིས་པ་ཞེས་བྱ་བ་ནི་གོམས་པ་སྟེ་བྱམས་པའོ། །བཀུར་ཞེས་བྱ་བ་ནི་ཡང་དག་པར་གཟུང་བར་འོས་པའོ། །ཟིལ་གནོན་ཞེས་བྱ་བ་ནི་སྨས་ཤིང་ཉམས་པའོ། །དྲུག་གིས་འཇིག་རྟེན་འབྱུང་སྟེ་ཞེས་བྱ་བ་ནི་མངལ་ན་གནས་པའི་ཚེ་  
འབྱུང་བ་དྲུག་གིས་ཏེ། ས་དང། ཆུ་དང། མེ་དང། རླུང་དང། ནམ་མཁའ་དང། རྣམ་པར་ཤེས་པའི་ཁམས་ཀྱིས་སོ། །དྲུག་གིས་འདྲིས་པ་འཐོབ་པར་འགྱུར། །ཞེས་བྱ་བ་ནི་མིག་ལ་སོགས་པ་དབང་པོ་དྲུག་གི་ཐ་སྙད་གདགས་པའི་དོན་དུ་དེ་དག་ལ་སྦྱོར་བའི་ཕྱིར་རོ། །དྲུག་གིས་འཇིག་རྟེན་  
བཀུར་འགྱུར་ཏེ། །ཞེས་བྱ་བ་ནི་ཡང་དག་པར་མགུ་བར་འགྱུར་བའི་གཞི་དྲུག་གིས་ཏེ། བྱམས་པའི་ལུས་དང། ངག་དང། ཡིད་ཀྱི་ལས་དང། ཚུལ་ཁྲིམས་དང། རྙེད་པ་དང། ལྟ་བ་མཐུན་པ་ཉིད་ཀྱིས་སོ། །དྲུག་གིས་འཇིག་རྟེན་ཟིལ་གནོན་འགྱུར། །ཞེས་བྱ་བ་ནི་གཟུགས་དང། སྒྲ་དང། དྲི་དང་  
  
རེག་བྱ་དང། ཆོས་ཞེས་བྱ་བའི་ཡུལ་དྲུག་གིས་དེ་ཡིད་དུ་འོང་བ་དང། མི་འོང་བ་དག་གིས་རྗེས་སུ་ཆགས་པ་དང་ཁོང་ཁྲོ་སྐྱེད་པའི་ཕྱིར་རོ། །གདུགས་མཚན་གཡེང་བ་མ་མཆིས་པ། །གང་ཞིག་འདོད་པ་འདི་ལས་རྒལ། །ཞེས་བྱ་བ་ནི་ཞུ་བ་གཅིག་སྟེ། སེམས་ཅན་གང་ཞིག་ཉིན་མཚན་  
དུ་གཡེལ་བ་མེད་པར་བརྩོན་པས་ནང་གིར་བརྗོད་པར་འདོད་པའི་འདོད་པ་བཞི་པོ་འདོད་པ་དང། སྲིད་པ་དང། ལྟ་བ་དང། མ་རིག་པའི་མཚན་ཉིད་འདི་ལས་བརྒལ་བར་འགྱུར་ཞེས་བྱ་བའི་ཐ་ཚིག་གོ། །དམིགས་ན་བརྟེན་པ་མ་མཆིས་པ། །ཟབ་མོར་གང་ཞིག་འབྱིང་མི་འགྱུར། །ཞེས་བྱ་བ་ནི་ཞུ་བ་  
གཉིས་ཏེ་སེམས་ཅན་གང་ཞིག་དམིགས་པ་མེད་པ་དང་རྟེན་མེད་པའི་འཁོར་བའི་སྡུག་བསྔལ་ཟབ་མོར་འབྱིང་བར་མི་འགྱུར་ཞེས་བྱ་བའི་ཐ་ཚིག་གོ། །དེ་ལ་དམིགས་པ་མེད་པ་ཞེས་བྱ་བ་ནི་སྲིད་པའི་རྩེ་མོ་སྟེ། དེའི་གོང་ན་དམིགས་པའི་ཡུལ་གཞན་མེད་པའི་ཕྱིར་རོ། །རྟེན་མེད་པ་ཞེས་བྱ་བ་ནི་ངན་  
སོང་སེམས་ཅན་དམྱལ་བ་ཆེན་པོའི་གནས་ཏེ། དེའི་འོག་ཏུ་ནི་མི་མཐུན་པའི་ཕྱོགས་ཀྱི་རྟེན་གཞན་མེད་པའི་ཕྱིར་རོ། །ཟབ་མོ་ཞེས་བྱ་བ་ནི་རང་གི་དུས་ཀྱི་སྡུག་བསྔལ་ཟད་པའི་མཐའ་མེད་པའི་ཕྱིར་རོ། །རྣམ་ཀུན་ཚུལ་ཁྲིམས་ལྡན་པ་དང། །ཞེས་བྱ་བ་ལ་སོགས་པ་ལ། རྣམ་ཀུན་ཞེས་བྱ་བ་ནི་ལུས་  
དད་ངག་དང་ཡིད་ཀྱི་སྒོ་རྣམ་པ་ཐམས་ཅད་ནས་ཚུལ་ཁྲིམས་དང་ལྡན་པའོ། །ལེགས་མཉམ་གཞག་ཅེས་བྱ་བ་ནི་བསམ་གཏན་བཞི་ཐོབ་པའོ། །ཤེས་རབ་ལྡན་ཞེས་བྱ་བ་ནི་འཕགས་པའི་བདེན་པ་བཞི་མཐོང་བ་དང་ལྡན་པའོ། །ནང་དུ་སེམས་ཞེས་བྱ་བ་ནི་ཉོན་མོངས་པ་ལྷག་མ་སྤང་བའི་ཕྱིར་  
མངོན་པར་བརྩོན་པ་སྟེ་བསྒོམ་པའི་ལམ་ལ་གནས་པའོ། །དྲན་ལྡན་ཞེས་བྱ་བ་ནི་དྲན་པ་ཉེ་བར་གཞག་པ་སྟེ། ཡོངས་སུ་ཉམས་པའི་རྐྱེན་ལས་རྣམ་པར་གྲོལ་བའོ། །འདོད་པའི་འདུ་ཤེས་ཆགས་བྲལ་ཞིང། །ཞེས་བྱ་བ་ནི་འདོད་པ་ན་སྤྱོད་པའི་ཉོན་མོངས་པ་རྣམ་པར་གྲོལ་བའོ། །གཟུགས་  
ཀྱི་ཀུན་སྦྱོར་མཐར་གྱུར་པ། །ཞེས་བྱ་བ་ནི་གཟུགས་མེད་པ་ན་སྤྱོད་པའི་ཉོན་མོངས་པ་ལས་རྣམ་པར་གྲོལ་ལ་བས་ཏེ། མཉམ་པར་གཞག་པའི་ས་ཉིད་ཡིན་པས་གཅིག་ཏུ་བསྟན་ཏོ། །ཇི་ཡིས་འོད་པ་རྒལ་བར་འགྱུར། །ཞེས་བྱ་བ་ལ་སོགས་པ་ལ། འདིར་འོད་པ་ཞེས་བྱ་བ་ནི་ཁྱིམ་གྱི་འཆིང་བའོ།།  
  
༄༅། །རྒྱ་མཚོ་ཞེས་བྱ་བ་ནི་ཁམས་གསུམ་པའི་ཉོན་མོངས་པ་མཐོང་བས་སྤང་བར་བྱ་བ་དག་གོ། །སྡུག་བསྔལ་ཞེས་བྱ་བ་ནི་འདོད་པ་ན་སྤྱོད་པ་བསྒོམ་པས་སྤང་བར་བྱ་བའི་ཕུང་པོ་ལྔའོ། །ཡོངས་དག་ཅེས་བྱ་བ་ནི་འདིར་གཟུགས་དང་གཟུགས་མེད་པ་ན་སྤྱོད་པས་བསྒོམ་པས་  
སྤང་བར་བྱ་བའི་ཕུང་པོ་ལྔ་སྤོང་བའོ། །དང་པས་འོད་པ་རྒལ་བར་འགྱུར། །ཞེས་བྱ་བ་ནི་དད་པས་རབ་ཏུ་བྱུང་བ་ལ་བརྟེན་པས་དེའི་ཁྱིམ་གྱི་འོད་པ་གཏོང་བའི་ཕྱིར་རོ། །བག་ཡོད་པས་ནི་རྒྱ་མཚོ་རྒལ། །ཞེས་བྱ་བ་ནི་འདིར་བག་ཡོད་པ་ལྷུར་ལེན་པ་ལ་མཐོང་བའི་ལམ་སྐྱེ་བའི་སྒོ་ནས་མཐོང་བས་སྤང་བར་བྱ་  
བ་སྤོང་བར་འགྲུབ་པའི་ཕྱིར་རོ། །བརྩོན་པར་སྡུག་བསྔལ་བར་འགྱུར་ཏེ། །ཞེས་བྱ་བ་ནི་བརྩོན་འགྲུས་བརྩམས་པ་ལ་བདུད་འཁོར་དང་བཅས་པ་ཕམ་པས། འདོད་པའི་ཁམས་ན་སྤྱོད་པ་ལས་ཡང་དག་པར་འདའ་བར་འགྲུབ་པའི་ཕྱིར་རོ། །ཤེས་རབ་ཀྱིས་ནི་ཡོངས་དག་འགྱུར། །ཞེས་བྱ་བ་ནི་  
ཤེས་རབ་སྒྲོན་མས་མཉམ་པར་གཞག་པའི་སའི་ཉོན་མོངས་པའི་ཚེར་མ་ཕྲ་མོའི་རང་བཞིན་འབྱིན་པར་འགྲུབ་པའི་ཕྱིར་རོ། །མི་འཇིགས་པ་བསྐྱེད་པའི་ཕྱིར་དང། ཡིད་ཆེས་པར་བྱ་བའི་ཕྱིར། བདེ་འདུལ་གཏོང་བ་མ་གཏོགས་པའི། །ཆོས་གཞན་འབའ་ཞིག་ཡོད་དམ་ཞེས། །དགེ་སློང་བྲམ་  
ཟེ་སོ་སོ་ལ། །གཞན་དང་གཞན་དུ་ཁྱོད་དྲིས་ཤིག་ཅེས་བྱ་བ་བཀའ་སྩལ་ཏེ། བདེན་པ་ཞེས་བྱ་བ་ནི་ཚུལ་ཁྲིམས་སོ། །དུལ་བ་ཞེས་བྱ་བ་ནི་བསམ་གཏན་ནོ། །གཏོང་བ་ཞེས་བྱ་བ་ནི་ཤེས་རབ་འདིར་འཁོར་བ་གཏོང་བའི་ཕྱིར་ཏེ། དེ་གསུམ་གྱིས་ནི་བསླབ་པ་གསུམ་བསྟན་པར་ཤེས་པར་  
བྱའོ༑ །སོ་སོ་ལ་ཞེས་བྱ་བ་ནི་ཐ་དད་པ་ལའོ། །ལེགས་པར་རབ་ཏུ་བཤད་ཅེས་བྱ་བ་ནི་མ་ནོར་བར་བཀའ་སྩལ་པའོ། །ཀྱེ་མ་གནོད་སྦྱིན་བོང་བུ་བ། །ཞེས་བྱ་བའི་སྒྲ་ནི་བོད་པའི་ཚིག་སྟེ། ཐག་རིང་པོ་ནས་བོད་པའི་ཕྱིར་ཀྱེ་མ་ཞེས་སྐད་ཀྱི་གསང་བསྟོད་དེ་བརྗོད་པའོ། །ཀྱེ་མ་སྟོན་པ་བདག་དོན་དུ་  
ཞེས་བྱ་བ་ལ། ཀྱེ་མ་ཞེས་བྱ་བའི་སྒྲ་ནི་རབ་ཏུ་རངས་པའི་ཚིག་ཡིན་ནོ། །ཕྱི་མ་ཡིན་ཞེས་བྱ་བ་འཇིག་རྟེན་ཕ་རོལ་གྱིའོ། །གནོད་སྦྱིན་ཞེས་བྱ་བ་ནི་གསང་བའོ། །རང་གི་གནས་ཚོལ་ཞེས་བྱ་བ་ནི་བདག་ཉིད་ཁྱོད་འདམ་པའོ། །སེམས་བསྡུས་ཏེ་ཞེས་བྱ་བ་ནི་དེར་གཞོལ་བའོ། །བག་ཡོད་པར་ཞེས་བྱ་བ་  
  
།ཕྱིར་ཕྱོགས་ཏེ་ཞེས་བྱ་བ་ནི་ཡིད་བསད་དེའོ། །བག་ཚ་ཞིང་ཞེས་བྱ་བ་ནི་རྒྱལ་པོ་བཤེས་འཇིགས་པའོ། །ཡིད་མི་བདེ་ནས་ཞེས་བྱ་བ་ནི་སྡུག་པ་དང་བྲལ་བ་ནས་སོ། །མཚན་མོ་བ་ལང་གི་ལམ་དུ་རྩྭ་བཏིང་བ་ལ་གནས་པར་ཞལ་གྱིས་བཞེས་སོ་ཞེས་བྱ་བ་ནི་བ་ལང་ནི་འཇིག་  
རྟེན་བས་གཙང་བར་བཀུར་བ་དང། སྣང་ཡལ་ཆེ་བའི་ཕྱིར་ཏེ། དེས་ན་ལག་བརྒྱུད་འབྲོག་གནས་ཀྱིས་ཐོས་པ་གཅིག་ནས་གཅིག་ཏུ་བརྒྱུད་པས་ཐོས་ཤིང་སངས་རྒྱས་ལ་དམིགས་པའི་དྲན་པས་གུས་པ་དང་བཅས་པས་མཚན་མོ་གནས་པ་ན་རྒྱུད་ཡོངས་སུ་སྨིན་ཅིང་གཞན་ལ་གཡེང་བ་མེད་པས་སྔ་དྲོ་མཐོང་ན་  
བདེན་པ་དག་མཐོང་བར་འགྱུར་རོ་སྙམ་པས་དེའི་དོན་དུ་མཚན་མོ་བ་ལང་གི་ལམ་དུ་གནས་པར་ཞལ་གྱིས་བཞེས་ཀྱི་ཕྱིར་ནི་མ་ཡིན་ནོ། །ཁྱིམ་བདག་གིས་སོ་སོར་ཀུན་ནས་དགའ་བར་བྱས་ཞེས་བྱ་བ་ནི་ཇི་ལྟར་འདོད་པའོ། །ཡོངས་སུ་གདུང་བ་ཞེས་བྱ་བ་ནི་མྱ་ངན་ནོ། །ཚིགས་སུ་བཅད་པ་དག་བཀའ་  
སྩལ་པ་ཞེས་བྱ་བ་ལ་སོགས་པ་ལ། བྲམ་ཟེ་སྐྱེས་བུ་སྡིག་པ་མེད་པ་ཡོངས་སུ་མྱ་ངན་ལས་འདས་པ་འདོད་པའི་ཡོན་ཏན་དག་གིས་མ་གོས་པ་ཁམས་གསུམ་གྱི་ཕུང་པོ་དག་ལས་རྣམ་པར་གྲོལ་བ་གང་ཡིན་པ་དེ་ནི་རྣམ་པ་ཀུན་དུ་བདེ་བར་ཉལ་བ་ཡིན་ཏེ། འདོད་ཆགས་ལ་སོགས་པའི་ཡོངས་སུ་གདུང་  
བ་དག་ལས་རྣམ་པར་གྲོལ་བའི་ཕྱིར་རོ། །ཇི་ལྟར་བདེ་བར་ཉལ་བ་ཡིན་ཞེ་ན། དེའི་ཕྱིར། འདི་ལ་འདོད་པ་ཀུན་བཅད་ཅིང། །ཞེས་བྱ་བ་ལ་སོགས་པ་གསུངས་ཏེ། གང་གི་ཕྱིར་སྲེད་པ་ཐམས་ཅད་བཅད་ཅིང་སེམས་ཀྱི་ཡོངས་སུ་གདུང་བ་བསལ་བ་ལུས་དང་ངག་གཉིས་ཀྱིས་ཉེ་བར་ཞི་བའི་སྐྱེས་  
བུ་ནི་ལེགས་པར་མཉམ་པར་གཞག་པ་ནི་ཞི་བ་ཐོབ་པའི་སེམས་ཟག་པ་མེད་པའི་སྒྲུབ་པ་མེད་པས་བདེ་བར་ཉལ་བ་ཡིན་ཏེ། གནོད་པ་ཐམས་ཅད་དང་བྲལ་བའི་ཕྱིར་རོ། །དེ་ནི་འཇིག་རྟེན་གྱི་ཆོས་ཉིད་ཡིན་ནོ་ཞེས་བྱ་བ་ནི་ཆུང་མ་ལ་ཟས་དང། གོས་ཀྱིས་མཁོ་བ་སྟོབས་པ་གང་ཡིན་པ་དེ་ནི་  
འཇིག་རྟེན་གྱི་རྣམ་པར་གཞག་པ་ཡིན་ནོ། །ལུས་རགས་པར་མངོན་པར་སྤྲུལ་ལ་ཞེས་བྱ་བ་ནི་འདོད་པ་ན་སྤྱོད་པའི་རེག་པར་རོ། །སའི་འདུ་ཤེས་སྐྱེད་དེ་ཞེས་བྱ་བ་ནི་འོག་གཞིའི་བློ་སྟེ་ཉེ་བར་ཞོག་ཤིག་པའོ། །འདུག་པའི་མཚན་མ་ཡིད་ལ་གྱིས་ཤིག་ཅེས་བྱ་བ་ནི་བདག་ཉིད་མི་གཡོ་བའི་བློ་སྔོན་  
  
༄༅། །དུ་གྱིས་ཤིག་པ་སྟེ། འགྲོ་བའི་བློ་མ་བསྐྱེད་ཅིག་ཅེས་བྱ་བའི་ཐ་ཚིག་གོ། །བདེ་བར་གྱུར་བས་ཞེས་བྱ་བ་ནི་ལུས་དང་སེམས་ལས་སུ་རུང་བས་སོ། །མངོན་པར་བརྗོད་པ་བགྱིད་དོ་ཞེས་བྱ་བ་ནི་ཐོས་པ་ཉམས་སུ་མྱོང་ཞིང་ཚིག་གི་དོན་མངོན་དུ་གྱུར་པ་སྟེ་དྲན་པའི་ཡུལ་དུ་གྱུར་  
ཅེས་བྱ་བའི་ཐ་ཚིག་གོ། །མ་ངོམས་ཞེས་བྱ་བ་ནི་དེའི་དུས་ན་ཕྱིར་མ་ཕྱོགས་པའོ། །ཕྱིར་མ་སྤངས་ཞེས་བྱ་བ་ནི་སེམས་གཏན་དུ་ཕྱིར་མ་ལོག་པའོ། །མ་མྱོང་ངོ་ཞེས་བྱ་བ་ནི་མ་གྱུར་ཏོ་ཞེས་བྱ་བའི་ཐ་ཚིག་གོ། །འཕགས་པའི་ཆོས་རྣམས་ཞེས་བྱ་བ་ནི་ཟག་པ་ཟད་པ་མེད་པའི་ཆོས་རྣམས་ཏེ་  
བདེན་པ་མཐོང་བ་ལ་སོགས་པའོ། །སེར་སྣ་འདུལ་བ་ཞེས་བྱ་བ་ནི་སེར་སྣ་སྤོང་བས་ཏེ། སྦྱིན་པ་ལ་བརྩོན་པའོ། །བཞིན་བསྒྱུར་ཏེ་ཞེས་བྱ་བ་ནི་མི་སྡུག་པར་རོ། །ལག་པ་གཉིས་བརྐྱང་ནས་ཞེས་བྱ་བ་ནི་བསྲང་ནས་སོ། །མིག་དམར་པོར་བྱས་ནས་ཞེས་བྱ་བ་ནི་མིག་ཁྲག་ཅན་དུ་བྱས་ནས་སོ། །  
མིག་གཉིས་བགྲད་དེ་ཞེས་བྱ་བ་ནི་གདངས་ཏེའོ། །འདྲ་བའི་གང་ཟག་ཅེས་བྱ་བ་ནི་མཚུངས་པའོ། །བརྟུལ་ཞུགས་ལྔ་ཞེས་བྱ་བ་ནི་སྲོག་གཅོད་པ་སྤོང་བ་ལ་སོགས་པའོ། །རྐང་ལག་དྲ་བ་ཅན་ཞེས་བྱ་བ་ནི་ངང་པ་བཞིན་དུ་རྐང་པ་དྲ་བར་འབྲེལ་པའོ། །ནགས་ན་ཤིང་ཤུན་པའི་གོས་གྱོན་པ་  
ཞེས་བྱ་བ་ནི་ནགས་ཁྲོད་ན་གནས་ཤིང་ཤིང་ཤུན་དང་ཤུན་པའི་གོས་གྱོན་པའོ། །འབྲས་བུ་ཟ་ཞེས་བྱ་བ་ནི་ཟས་སུའོ། །རི་དགས་གདུག་པ་རྣམས་དང་ལྷན་ཅིག་གནས་བླའི་ཞེས་བྱ་བ་ནི་སྟག་ལ་སོགས་པ་གཅན་གཟན་ཁྲོ་བོ་དག་དང་ལྷན་ཅིག་གནས་པ་བླའི་ཞེས་བྱ་བའི། །མཁས་  
པ་ཞེས་བྱ་བ་ནི་ཤེས་རབ་ཅན་ནོ། །འཇིག་རྟེན་ཕ་རོལ་འཇིགས་པས་ཞེས་བྱ་བ་ནི་ངན་སོང་གི་འཇིགས་པའོ། །རྒྱལ་སྲིད་ཕྱིར་ཞེས་བྱ་བ་ནི་རྒྱལ་སྲིད་ཀྱི་ཆད་དུའོ། །མངོན་པར་ཤེས་པ་ལྔ་ཞེས་བྱ་བ་ནི་རྫུ་འཕྲུལ་དང། ལྷའི་མིག་དང། ལྷའི་རྣ་བ་དང། ཕ་རོལ་གྱི་སེམས་ཤེས་  
པ་དང༑ སྔོན་གྱི་གནས་རྗེས་སུ་དྲན་པའོ། །གསོས་ཤེས་ཞེས་བྱ་བ་ནི་བཙོས་པའོ། །ཆོས་ཀྱི་རྒྱུད་ལས་བྱུང་བ་ཞེས་བྱ་བ་ནི། ཆོས་ཀྱི་རྒྱུད་སྐྱེད་པའོ། །ད་ནི་ཇི་ལྟར་སྡོ་བ་སངས་ཅན་ཤི་ནས་བཙུན་མོ་དཔལ་ལྡན་བྱུང་བ་དེ་ལ་བརྟེན་ནས་བཙུན་མོའི་འཁོར་གྱི་ནང་དུ་འཇུག་པ་རྗེས་སུ་  
  
སྣ་ཚོགས་གདུལ་ན་ཀུན་དུ་རྒྱུ་མ་དུ་ཞེས་བྱ་བ་ལ་སོགས་པ་ལ། མཛེས་པ་ཞེས་བྱ་བ་ནི་གཟུགས་ཀྱི་སྐུས་སོ། །དད་པར་འགྱུར་བ་ཞེས་བྱ་བ་ནི་གཟིགས་པ་དང། བསྐུམ་པ་དང། བརྐྱང་བ་ལ་སོགས་པའི་བྱ་བས་སོ། །དབང་པོ་ཞི་བ་ཞེས་བྱ་བ་ནི་དབང་བོ་  
མཉམ་པར་གཞག་པའོ། །ཐུགས་ཞི་བ་ཞེས་བྱ་བ་ནི་སེམས་མཉམ་པར་གཞག་པའོ། །སེམས་དུལ་བ་ཞེས་བྱ་བ་ནི་བསམ་གཏན་ལ་གནས་པའོ། །ཉེ་བར་ཞི་བ་ཞེས་བྱ་བ་ནི་འདོད་ཆགས་དང་བྲལ་བའོ། །དེས་ཚིགས་སུ་བཅད་པ་སྨྲས་པ་ཞེས་བྱ་བ་ལ་སོགས་པ་ལ། བྲམ་ཟེ་ཞེས་བྱ་བ་ནི་མ་  
དུ་ལ་བོད་པ་ཞེས་བྱ་བའི་ཐ་ཚིག་གོ། །ཁྱིམ་ཐབ་ཅེས་བྱ་བ་ཡང་མ་དུ་ལ་བོད་པའི་ཚིག་ཡིན་ནོ། །དེ་ནི་གཞོན་ནུ་མི་བསྟེན་གྱི་ཞེས་བྱ་བ་ནི་དེ་ནི་བུ་མོ་བདག་གིར་མི་བྱེད་དོ་ཞེས་བྱ་བའི་ཐ་ཚིག་གོ། །གལ་ཏེ་བརྟུལ་ཞུགས་ཐབས་ཀྱིས་བླངས་གྱུར་ན། །དེ་ནི་ཕྱིར་ཡང་འདོད་ཡོན་བསྟེན་པར་འགྱུར། །ཞེས་  
བྱ་བ་ནི་གལ་ཏེ་སྐྱེས་པ་ཉིད་མ་ཉམས་པ་མ་ཡིན་ཞིང་ཚངས་པར་སྤྱོད་པའི་བརྟུལ་ཞུགས་དགོས་པ་འབའ་ཞིག་གི་དབང་དུ་བྱ་བའི་ཐབས་ཀྱིས་བླངས་པར་གྱུར་ནས་དེས་དཔེ་མེད་པ་མཐོང་ན་ཕྱིར་ཡང་འདོད་པའི་ཡོན་ཏན་དག་པར་འགྱུར་རོ་ཞེས་བྱ་བའི་ཐ་ཚིག་གོ། །ཆགས་པར་གྱུར་པའི་མལ་ནི་  
འཁྲུག་པར་འགྱུར་ཞེས་བྱ་བ་ནི། འགྱུར་བ་ལ་སོགས་པའི་བྱ་བ་དག་གིས་འཁྲུག་པར་འགྱུར་རོ་ཞེས་བྱ་བའི་ཐ་ཚིག་གོ། །སྡང་བའི་མལ་ནི་གྱ་ཚོམ་པར་མ་འགྱུར་ཞེས་བྱ་བ་ནི་ཁྲོ་བའི་དབང་གིས་བར་མར་ལྷགས་པར་འགྱུར་བའོ། །རྨོངས་པའི་མལ་ནི་རྐང་པའི་མཐར་འགྲོར་འགྱུར་ཞེས་བྱ་བ་  
ནི་བརྣག་པའི་མི་མངའ་བས་རྟེན་མ་ལོགས་སུ་རྙིལ་བར་འགྱུར་བའོ། །ཤིན་ཏུ་ཆགས་བྲལ་ཞེས་བྱ་བ་ནི་འདོད་ཆགས་སྤངས་པ་ཡིན་གྱི་འདོད་ཆགས་རྣམ་པར་མནན་པའི་ནི་མ་ཡིན་ནོ། །སྐྱེས་བུ་ཆགས་པའི་རྗེས་ནི་གསལ་མི་འགྱུར། །ཞེས་བྱ་བ་ནི་རྩ་བ་རྟལ་བྱེད་པའི་ཕྱིར་སོར་མོའི་རྗེས་དག་མི་  
གསལ་བར་འགྱུར་བའོ། །ཞེ་སྡང་ལྡན་པའི་རྗེས་ནི་ཟབ་པ་ཡིན། །ཞེས་བྱ་བ་ནི་ཁྲོ་བའི་དབང་གིས་ཟབས་ཆེ་བའོ། །རྨོངས་པར་འགྱུར་བའི་རྗེས་ནི་ནོགས་པར་འགྱུར། །ཞེས་བྱ་བ་ནི་གཏི་མུག་ཆེན་པོའི་དབང་གིས་གཟུགས་བརྙན་ཕྱིས་པ་དང་འདྲ་བར་འགྱུར་རོ། །ཆགས་པའི་མི་ཡི་སྐད་ནི་  
  
༄༅། །དར་ངར་པོ། །ཞེས་བྱ་བ་ནི་ཀུན་དུ་ཆགས་པར་འགྱུར་བའི་སྐད་ནི་སྔ་མ་བས་རྡོས་ཤིང་འདར་འདར་པོར་འགྱུར་བའི་ཕྱིར་རོ། །སྡང་བའི་མི་ཡི་སྐད་ནི་རྩུབ་པ་ཡིན། །ཞེས་བྱ་བ་ནི་ཞེ་སྡང་གི་སྒྲ་དྲག་པོ་འགྲུབ་པའི་ཕྱིར་རོ། །རྨོངས་པའི་མི་ཡི་སྐད་ནི་འཁྲུགས་པར་འགྱུར། །ཞེས་བྱ་བ་  
ནི་གཏི་མུག་གི་དབང་གིས་སྐད་མི་གསལ་བར་འགྱུར་བའོ། །རྔ་སྒྲ་ཞེས་བྱ་བ་ནི་སྐད་གསལ་ཞིང་སྙན་པའོ། །ཆགས་པའི་མིག་ནི་རིག་རིག་ལྟ་བར་བྱེད། །ཅེས་བྱ་བ་ནི་ཆགས་པ་ནི་རྒོད་བག་ཆེ་བའི་ཕྱིར་མི་བརྟན་པར་ལྟ་བར་བྱེད་དོ། །སྡང་པའི་མིག་ནི་དུག་དྲག་སྦྲུལ་བཞིན་ལྟ། །ཞེས་བྱ་བ་ནི་ཞེ་སྡང་གི་འབྲས་བུ་ནི་  
དྲག་ཤུལ་ཡིན་པའི་ཕྱིར། སྦྲུལ་གདུག་དྲག་པོ་བཞིན་དུ་དྲག་ཤུལ་དུ་ལྟ་བའོ། །རྨོངས་པའི་མིག་ནི་མུན་ཁྲོད་རྟོག་བཞིན་ལྟ། །ཞེས་བྱ་བ་ནི་གཏི་མུག་གི་མུན་པའི་རང་བཞིན་ཡིན་པའི་ཕྱིར་མུན་ཁྲོད་ནི་འཐོབ་ཅི་རྟོག་པ་བཞིན་དུ་ལྟ་བའོ། །གཉའ་ཤིང་གང་ཙམ་དུ་ལྟ་ཞེས་བྱ་བ་ནི་འདོམ་གང་ཙམ་དུ་ལྟ་བའོ། །ཇི་ལྟར་འདི་སྤྱན་ཇི་ལྟར་  
གཟིགས་པ་དང། །ཇི་ལྟར་འདི་སྐུ་བརྟན་པར་གཤེགས་པ་དང། །ཇི་ལྟར་འདི་ཡི་སྒྲོས་དང་ཞལ་དག་ནི། །རྡུལ་དང་བྲལ་བ་ཉིད་དུ་སྣང་བ་ལས། །ཞེས་བྱ་བ་ནི་ཇི་ལྟར་འདིའི་མིག་མི་རྒོད་པ་དང། ཇི་ལྟར་འདིའི་མིག་ལྟ་སྟངས་ཞི་ཞིང་མ་འཁྲུགས་པ་དང། ཇི་ལྟར་འདིའི་འགྲོ་བའི་ལུས་མི་གཡོ་བར་བརྟན་པར་འགྲོ་བ་དང། ཇི་  
ལྟར་འདིའི་མཆུ་གཉིས་དང་ཁ་དག་ཆགས་དང་བྲལ་བ་ཉིད་དུ་སྣང་བ་ལས་ན། འདི་གཞོན་ནུ་མི་འདོད་ཀྱི་ཕྱིར་ལོག་ལ་རང་གི་སྡུམ་པར་འདོང་ཞེས་བྱ་བའི་ཐ་ཚིག་གོ། །གནས་འཇོག་གསེར་མདོག་ཨོ་ཏ་ལ་དག་ཀྱང། །བུ་ཡི་དོན་དུ་འདོད་པས་རྨོངས་འགྱུར་ཏེ། །འདི་ནི་ཆོས་བཞིན་ཕུལ་བས་ཞེས་བྱ་བ་ནི་  
གང་གི་ཕྱིར་དྲང་སྲོང་གནས་འཇོག་དང་ཨོ་ཏ་ལ་དག་ཀྱང་བུའི་དོན་དུ་འདོད་པས་རྨོངས་པར་འགྱུར་བ་དེའི་ཕྱིར་བུ་མོ་ཆོས་བཞིན་དུ་ཕུལ་བ་འདི་ལ་དོགས་པར་བྱར་ཅི་ཡོད་ཅེས་བྱ་བའི་ཐ་ཚིག་གོ། །གལ་ཏེ་གནས་འཇོག་ལ་སོགས་པ་བུ་དག་གི་བུ་བསྐྱེད་པར་གྱུར་ཅེས་ཏེ་གཞན་དག་ཀྱང་བུ་དག་བསྐྱེད་པར་བྱ་འམ་ཞེ་  
ན༑ དེའི་ཕྱིར་ཐུབ་པ་རྣམས་ཀྱིས་རྟག་པར་རྒྱུན་དུ་བུ་དག་བསྐྱེད་པར་འགྱུར། །ཞེས་བྱ་བ་གསུངས་ཏེ། གང་གི་ཕྱིར་ཐུབ་པ་རྣམས་ཀྱིས་རྟག་པར་རྒྱུན་དུ་བུ་དག་བསྐྱེད་པར་འགྱུར་བ་དེའི་ཕྱིར་འདི་ཡང་བུའི་དོན་དུ་ཆུང་མ་ལེན་པར་འགྱུར་རོ་ཞེས་བྱ་བའི་ཐ་ཚིག་གོ། །བདག་གི་བུ་མོ་ཞེས་བྱ་བ་ནི་ཁོ་བོའི་བུ་  
  
།དམ་པ་ཞེས་བྱ་བ་ནི་བཟང་ཞིང་མཚན་དང་ལྡན་པའོ། །གཟུགས་ལྡན་ཞེས་བྱ་བ་ནི་གཟུགས་མཐོང་བའོ། །དར་བ་ཞེས་བྱ་བ་ནི་དར་ལ་བབ་པའོ། །མཁའ་ལ་དགུང་ཟླ་སྨིན་དྲུག་མཇལ་བ་ལྟར། །འདི་དང་ལྷན་ཅིག་ལེགས་པར་ཁྱོད་དགྱེས་མཛོད། །ཅེས་བྱ་བ་ནི་ཇི་ལྟར་ནམ་མཁའ་ལ་  
གཟའ་ཟླ་བ་དང། རྒྱུ་སྐད་སྨིན་དྲུག་ཕྲད་པ་མཛེས་པ་ལྟར་ཁྱོད་ཀྱང་བུ་མོ་འདི་དང་ལྷན་ཅིག་ལེགས་པར་དགའ་བར་བྱོས་ཤིག་ཅེས་བྱ་བའི་ཐ་ཚིག་གོ། །བྲམ་ཟེ་ད་ཡིས་བདུད་ཀྱི་བུ་མོ་ནི། །སྲེད་པ་དགའ་བྱེད་དེ་བཞིན་དགའ་མོ་དག་ཕམ་བྱས་འདོད་པ་དག་ལ་ལན་འགའ་ཡང། །ང་ཡིས་  
འདུན་པས་སེམས་བསྐྱེད་མ་གྱུར་པས། །བཤང་དང་གཅི་བས་གང་བ་འདི་ལ་ནི། །རྐང་པས་སྤྲོ་བའང་མི་སྐྱེད་དོ། །ཞེས་བྱ་བ་ནི་གང་གི་ཕྱིར་ངས་བདུད་ཀྱི་བུ་མོ་སྲེད་མ་ལ་སོགས་པ་དག་ཕམ་པར་བྱས་ཤིང་འདོད་པའི་ཡོན་ཏན་དག་ལ་ལན་འགའ་ཡང་འདུན་པའི་སེམས་མ་བསྐྱེད་པ་དེའི་ཕྱིར་  
ཁྱོད་ཀྱི་བུ་མོ་བཤང་བ་དང། གཅི་བས་གང་བ་འདི་ལ་རྐང་པས་རེག་པར་ཡང་མི་སྤྲོ་ན་ལེན་པ་ལྟ་སྨོས་ཀྱང་ཅི་དགོས་ཞེས་བྱ་བའི་ཐ་ཚིག་གོ། །བདག་གི་བུ་མོ་ཞེས་བྱ་བ་ལ་སོགས་པ་ལ། ཡན་ལག་ཉམས་གྱུར་ཅིང་ཞེས་བྱ་བ་ནི་ཡན་ལག་མ་ཚང་བར་གྱུར་ཅིང་ངོ། །འདོད་ལྡན་ཡོན་ཏན་བྲལ་  
བར་གཟིགས་སམ་ཅི། །ཞེས་བྱ་བ་ནི་བུད་མེད་འདོད་པ་སྤྱོད་པའི་ཡོན་ཏན་ཁ་དོག་དང་དབྱིབས་ཀྱི་མཚན་ཉིད་ལ་སོགས་པ་འདོད་པ་སྤྱོད་པ་དང་ལྡན་པའི་རྟགས་དག་དང། མི་ལྡན་པར་གཟིགས་སམ་ཅི་ཞེས་བྱ་བའོ། །འདུན་དྲག་ཅེས་བྱ་བ་ནི་འདུན་པ་ཤས་ཆེན་པོའི་བྲམ་ཟེ་རྨོངས་བ་གང་  
ཞིག་ཡུལ་འདོད་པ་དེ་ནི་ཁྱོད་ཀྱི་བུ་མོ་འདི་སྒྲུབ་ཅིས་ཞེས་བྱ་བ་ནི་སྐྱེ་བོ་རྨོངས་པ་གང་ཞིག་ཡུལ་འདོད་པ་དེ་ནི་ཁྱོད་ཀྱི་བུ་མོ་འདི་སྒྲུབ་ཅིང་འདོད་དེ་ཁྲོ་བ་ལ་སོགས་པའི་ཉེས་པ་དང་ལྡན་ནོ་ཞེས་བྱ་བའི་ཐ་ཚིག་གོ། །ཡུལ་ལ་ཆགས་ཤིང་ཞེས་བྱ་བ་འདིས་ནི་ཉེ་བར་སྤྱོད་པ་ཉིད་ཡོད་པར་སྟོན་  
ཏོ༑ །ཁྲོ་བར་ཞུགས་གྱུར་པ་ཞེས་བྱ་བ་ནི་འདིས་ནི་ཀུན་ནས་མནར་སེམས་མང་བ་ཉིད་སྟོན་ཏོ། །འདིར་རྒྱུ་བསྟན་པའི་ཕྱིར། འདི་ལ་སྲབ་རྨོངས་སྐྱེ་བོ་ཆགས་བྲལ་མིན། །ཞེས་བྱ་བ་གསུངས་ཏེ། རབ་རྨོངས་ཞེས་བྱ་བ་ནི་ཁྱོན་ཡོངས་སུ་རྟོགས་པར་མི་ནུས་པའོ། །ང་ནི་སངས་རྒྱས་ཞེས་  
  
༄༅། །བྱ་བ་ལ་སོགས་པས་ནི་གཞན་དག་ལས་དེ་བཞིན་གཤེགས་པའི་ཁྱད་པར་སྟོན་ཏེ། སངས་རྒྱས་ཇི་ལྟ་བུ་ཞིག་ཅེ་ན། དེའི་ཕྱིར་ཐུབ་གཙོ་ཞེས་བྱ་བ་ལ་སོགས་པ་གསུངས་ཏེ། ཐུབ་གཙོ་ནི་དྲང་སྲོང་གི་མཆོག་སྟེ་དཀའ་ཐུབ་ཀྱིས་མཆོག་ཏུ་གྱུར་བའོ། །མངའ་བདག་ཅེས་བྱ་བ་  
ནི་རང་བྱུང་སྟེ་རང་དབང་ཅན་ནོ། །དེས་ནི་མཐུ་ཐོགས་པ་མེད་པ་ཉིད་བསྟན་ཏོ། །ཇི་ལྟར་ན་ཐུབ་གཙོ་དང་མངའ་བདག་མིན་ཞེ་ན། དེའི་ཕྱིར། ང་ཡིས་བྱང་ཆུབ་བླ་མེད་ཞི་བ་བརྙེས། །ཞེས་བྱ་བ་གསུངས་ཏེ། བྱང་ཆུབ་ནི་ཟད་པ་དང་མི་སྐྱེ་བ་ཤེས་པའོ། །བླ་མེད་ཅེས་བྱ་བ་ནི་རིགས་མཆོག་  
གིས་བསྡུས་པའོ། །ཞི་བ་ཞེས་བྱ་བ་ནི་རབ་ཏུ་ཞི་བ་སྟེ། སྐྱོན་ཐམས་ཅད་ལས་ཡང་དག་པར་འདས་པའོ། །ཆགས་པ་མེད་པ་ཉིད་དུ་འཇིག་རྟེན་རྒྱུ། །ཞེས་བྱ་བ་ནི་སྲེད་པ་ལ་སོགས་པའི་སྐྱོན་དང་བྲལ་བས་གཞན་གྱི་དོན་དུ་རྒྱུའོ་ཞེས་བྱ་བའི་ཐ་ཚིག་གོ། །ཀུན་དུ་གཟིགས་པ་བུད་མེད་བླངས་  
པ་མཛད་དོ་ཞེས་བྱ་བ་ལ་སོགས་པ་ལ། ཀུན་དུ་གཟིགས་པ་ཞེས་བྱ་བ་ནི་ཐམས་ཅད་མཁྱེན་པའོ། །ཇི་ནས་རྗེས་སུ་མཐུན་པར་སྤྱད་པར་གྱིས། །ཞེས་བྱ་བ་ནི་རྐྱེན་དུ་འབབ་པ་ཞེས་བྱ་བའི་ཐ་ཚིག་གོ། །ཟད་གྱུར་ཅིག་ཅེས་བྱ་བ་ནི་ལྷུང་བཟེད་ལ་སོགས་པ་འདི་དག་ཟད་པར་གྱུར་ཅེས་བྱ་བའོ། །  
རིང་བསྲེལ་གཅིག་ཅེས་བྱ་བ་ནི་བདག་ཉིད་སྲུངས་ཞེས་བྱ་བའི་ཐ་ཚིག་གོ། །རོགས་པ་ཞེས་བྱ་བ་ནི་བྲམ་ཟེའི་ཁྱེའུ། །ང་རྒྱལ་བཅག་པར་བྱ་བའི་ཕྱིར། །ཞེས་བྱ་བ་ནི་རློམ་པ་བཅག་པའི་ཕྱིར་རོ། །ཕན་ཚུན་བདེ་བ་ཉིད་ཀྱིས་ཞེས་བྱ་བ་ནི་གཅིག་ལ་གཅིག་བདེ་བ་ཉིད་ཀྱིས་སོ། །ཀུ་བའི་གཟིངས་  
ཞེས་བྱ་བ་ནི་ཀུ་བ་བཀྲམ་པའི་སྟེང་དུ་ཤིང་སྤྲེལ་པའོ། །ཁྱིམ་ཐབ་ཅེས་བྱ་བ་ནི་བདག་གིས་བྱེད་པའོ། །བདག་པོ་ཞེས་བྱ་བ་ནི་ཉེ་བར་སྤྱོད་པའོ། །གནས་ཞེས་བྱ་བ་ནི་རླུང་དང་ཉི་མ་ལ་སོགས་པ་གློ་བུར་གྱི་གནོད་པ་ལས་བསྲུངས་པའོ། །གླིང་ཞེས་བྱ་བ་ནི་རྒྱ་མཚོ་ལ་སོགས་པའི་ཆུའི་གནོད་  
པ་ལས་བསྲུངས་པའོ། །སྐྱོབ་པ་ཞེས་བྱ་བ་ནི་རིགས་མཐུན་པ་ལས་གྱུར་པའི་གནོད་པ་ལས་བསྲུངས་པའོ། །སྐྱབས་ཞེས་བྱ་བ་ནི་རིགས་མི་མཐུན་པ་ལས་གྱུར་པའི་གནོད་པ་ལས་བསྲུངས་པའོ། །དཔུང་གཉེན་ཞེས་བྱ་བ་ནི་ནང་གི་རིམས་ནད་ལ་སོགས་པའི་གནོད་པ་ལས་བསྲུངས་པའོ། །  
  
།ཆགས་པར་གྱུར་པ་ཞེས་བྱ་བ་ནི་འདོད་ཆགས་བསྐྱེད་པའི་ཕྱིར་རོ། །རྒྱགས་པར་འགྱུར་བ་ཞེས་བྱ་བ་ནི་དྲེགས་པ་བསྐྱེད་པའི་ཕྱིར་རོ། །འདོད་པར་འགྱུར་བ་ཞེས་བྱ་བ་ནི་འདོད་པ་བསྐྱེད་པའི་ཕྱིར་རོ། །སྡུག་པར་འགྱུར་བ་ཞེས་བྱ་བ་ནི་ཕྲད་པར་  
འགྱུར་བའི་མཚན་ཉིད་ཀྱི་འདོད་པ་བསྐྱེད་པའི་ཕྱིར་རོ། །བྱམས་པར་འགྱུར་བ་ཞེས་བྱ་བ་ནི་ཉོན་མོངས་པ་ཅན་གྱི་དགའ་བ་བསྐྱེད་པའི་ཕྱིར་རོ། །བརྗོད་པར་འགྱུར་བ་ཞེས་བྱ་བ་ནི་སེར་སྣའི་མཚན་ཉིད་ཀྱི་འབད་པ་བསྐྱེད་པའི་ཕྱིར་རོ། །བརྒྱལ་བར་གྱུར་པ་ཞེས་བྱ་བ་ནི་འདོད་ཆགས་ལས་གྱུར་པའི་  
གཡོ་བའི་མཚན་ཉིད་ཀྱི་བརྒྱལ་བ་བསྐྱེད་པའི་ཕྱིར་རོ། །འཆི་བར་འགྱུར་བ་ཞེས་བྱ་བ་ནི་ཡོངས་སུ་མི་གཏོང་བའི་མཚན་ཉིད་ཀྱི་བྱམས་པ་བསྐྱེད་པའི་ཕྱིར་རོ། །བསྒྲུབ་པར་འགྱུར་བ་ཞེས་བྱ་བ་ནི་མ་ཐོབ་པ་ཐོབ་པར་འདོད་པ་བསྐྱེད་པའི་ཕྱིར་རོ། །ཀུན་དུ་སྦྱོར་བར་འགྱུར་ཞེས་བྱ་བ་ནི་ཕན་ཚུན་  
སྦྱོར་བ་བསྐྱེད་པའི་ཕྱིར་རོ། །གཉིད་ལོག་པ་ཞེས་བྱ་བ་ནི་གཉིད་ཀྱིས་ནོན་པའོ། །མལ་དུ་ཞུགས་པ་ཞེས་བྱ་བ་ནི་མལ་དུ་སྒྱེལ་བའོ། །འཛམ་བུའི་གླིང་དགའ་བར་འགྱུར་བ་ཁྱོད་ཀྱིས་བདག་ཅག་སྤངས་སམ་ཞེས་བྱ་བ་ནི་ཐག་རིང་པོར་ཡོངས་སུ་སྤངས་སམ་ཞེས་བྱ་བའོ། །འཕང་མཐོ་བ་ཞེས་བྱ་བ་ནི་  
གནམ་འཕང་མཐོ་བའོ། །ཐ་གྲུ་ཆེ་བ་ཞེས་བྱ་བ་ནི་རྒྱ་ཆེ་བའོ། །བྱི་ལ་འཛུལ་བ་ཞེས་བྱ་བ་ནི་བྱི་ལ་འགྲོ་བའི་སྒོའོ། །འོངས་ཤིང་འོངས་ཤིང་ཞེས་བྱ་བ་ནི་གཟུང་ཞིང་གཟུང་ཞིང་ངོ། །རྣམ་པར་རྒྱུ་བ་ཞེས་བྱ་བ་ནི་ཕན་ཚུན་འགྲོ་བའོ། །བདེ་བ་ཞེས་བྱ་བ་ནི་ཚིམ་པའི་བདེ་བ་ཐོབ་པའོ། །ནད་མེད་  
པ་ཞེས་བྱ་བ་ནི་བཀྲེས་པའི་ནད་དང་བྲལ་བའོ། །སྟོབས་དང་ལྡན་པ་ཞེས་བྱ་བ་ནི་སྤྲོ་བ་དང་ལྡན་པའོ། །དབང་པོ་ཚིམ་པ་ཞེས་བྱ་བ་ནི་ལུས་ཉེ་བར་བཙགས་པའོ། །ལེགས་པར་ཤིན་ཏུ་བཟུང་སྟེ་ཞེས་བྱ་བ་ནི་བླངས་ཏེའོ། །ཀུན་ཆུབ་པར་བྱས་ནས་ཞེས་བྱ་བ་ནི་ཡང་དང་ཡང་དུ་བསམས་ཤིང་  
ཡོངས་སུ་རྫོགས་པར་བྱས་ནས་སོ། །དལ་བུ་དལ་བུས་ཉལ་ལོ་ཞེས་བྱ་བ་ནི་དལ་བུས་རེག་པར་བྱས་ཤིང་འཁྱུད་དོ་ཞེས་བྱ་བའི་ཐ་ཚིག་གོ། །ཡང་དག་པར་བསྒོ་ཡང་དག་པར་བསྟན་ཞེས་བྱ་བ་ནི་བྱེད་དུ་འཇུད་པའོ། །ལུས་ཀྱི་མཐུ་དང་སྟོབས་བསྐྱེད་ནས། །ཞེས་བྱ་བ་ལ། མཐུ་ཞེས་བྱ་བ་  
  
༄༅། །ནི་བ་རྟན་པའོ། །སྟོབས་ཞེས་བྱ་བ་ནི་སྤྲོ་བའི་ནུས་པའོ། །སངས་རྒྱས་བསྟན་ལ་ཞེས་བྱ་བ་ནི་འཕགས་པའི་བདེན་པ་བཞི་བསྟན་པ་ལའོ། །མ་དད་ཅེས་བྱ་བ་ནི་ཡིད་མི་ཆེས་པའོ། །སྡུག་བསྔལ་ཞེས་བྱ་བ་ནི་སེམས་ཅན་དམྱལ་བ་ལ་སོགས་པའི་སྡུག་བསྔལ་ལོ། །  
ཕ་རོལ་འགྲོ་བ་ཞི་ཞེས་བྱ་བ་ནི་མྱ་ངན་ལས་འདས་པར་འགྱུར་བའོ། །ཉོན་མོངས་པ་ཞེས་བྱ་བ་ནི་བཀྲེན་པའོ། །ཐབས་སོམས་ཤིག་ཅེས་བྱ་བ་ནི་ཐབས་ཇི་ལྟར་བྱ་བ་ནི་སོམས་ཤིག་པའོ། །སྙིང་སྟོབས་ཅན་ཞེས་བྱ་བ་ནི་བརྟན་པའོ། །བྱུང་སྟེ་ཞེས་བྱ་བ་ནི་བསྟན་ཏེའོ། །དུས་ཚིགས་སར་  
པ་ཞེས་བྱ་བ་ནི་དུས་དང་པོར་འབྱུང་བའི་ལོ་མ་ལ་སོགས་པའོ། །རྒྱུ་མེད་པར་ཡང་ཞེས་བྱ་བ་ནི་བློ་སྔོན་དུ་མ་བཏང་བ་སྟེ་ཞར་ལ་ཞེས་བྱ་བའི་ཐ་ཚིག་གོ། །ཤིང་བལ་ཞེས་བྱ་བ་ནི་རས་བལ་མར་མེ་ལ་སོགས་པ་ལ་དགོས་པའོ། །ཆོག་གིས་ཞེས་བྱ་བ་ནི་མཐར་ཐུག་གིས་སོ། །ཐོང་ཤིག་  
ཅེས་བྱ་བ་ནི་བཟློག་པའོ། །མེ་སྤར་བ་དེས་ཞེས་བྱ་བ་ནི་མཆེད་པ་དེས་སོ། །རྩིག་ངོས་སྐར་ཁུང་ནས་ཞེས་བྱ་བ་ནི་ར་བའི་སྐར་ཁུང་བུ་ག་ནས་སོ། །ཆུའི་སྟོར་ཁུང་ནས་ཞེས་བྱ་བ་ནི་ཆུ་འབབ་པའི་བུ་ག་ནས་སོ། །འབྲས་བུ་མེད་པར་དུས་ལ་བབ་ཕ་མ་ཡིན་ནོ་ཞེས་བྱ་བ་ནི་སྙིང་པོ་བླངས་པ་  
སྟེ༑ དགེ་སྦྱོང་གི་འབྲས་བུ་ལས་སྐྱེ་པའི་འབྲས་བུ་བླངས་པའི་ཕྱིར་རོ། །ཐ་མའི་ཆ་དང་ལྡན་པའི་ཀུན་དུ་སྦྱོར་བ་ལྔ་ཞེས་བྱ་བ་ནི་འདོད་པའི་ཁམས་ཀྱི་སྒྲིབ་པ་ལྔའོ། །རྫུས་ཏེ་སྐྱེ་ཞིང་ཞེས་བྱ་བ་ནི་སྐྱེ་གནས་གཞན་དུ་མི་སྐྱེ་བའི་ཕྱིར་རོ། །དེར་ཡོངས་སུ་མྱ་ངན་ལས་འདའ་བ་ཞེས་བྱ་བ་ནི་  
གཟུགས་ཀྱི་ཁམས་སོ། །ཀུན་དུ་སྦྱོར་བ་གསུམ་ཞེས་བྱ་བ་ནི་འཇིག་ཚོགས་ལ་ལྟ་བ་དང། ཚུལ་ཁྲིམས་དང། བརྟུལ་ཞུགས་མཆོག་ཏུ་འཛིན་པ་དང་ཐེ་ཚོམ་མོ། །ལན་ཅིག་འཇིག་རྟེན་འདིར་འོངས་ནས་ཞེས་བྱ་བ་ནི་མིའི་འཇིག་རྟེན་འདིར་རོ། །ལོག་པར་མི་ལྟུང་བའི་ཆོས་ཅན་ཞེས་བྱ་བ་ནི་སེམས་  
ཅན་དམྱལ་བ་ལ་སོགས་པར་མི་ལྟུང་བའི་ཕྱིར་རོ། །རྫོགས་པའི་བྱང་ཆུབ་ལ་ངེས་པར་གཞོལ་བ་ཞེས་བྱ་བ་ནི་གདོན་མི་ཟ་བར་ཉོན་མོངས་པ་ཐམས་ཅད་སྤངས་པས་མྱ་ངན་ལས་འདས་པའི་ཕྱིར་རོ། །རེ་ལྟར་ཐོགས་པ་ནི་སྲིད་པ་ལན་བདུན་པ་ཞེས་བྱ་བ་ནི་འདོད་པའི་ཁམས་ཀྱི་ལྷ་རྣམས་ཀྱི་ནང་དུ་  
  
དེ་དག་གི་བར་མ་དོའི་སྲིད་པ་སྐྱེ་བ་ལན་བདུན་དང། མི་རྣམས་ཀྱི་ནང་དུ་སྐྱེ་བ་ལན་བདུན་དང། དེ་དག་གི་བར་མ་དོའི་སྲིད་པར་ལན་བདུན་ལེན་པའོ། །རང་གི་སྲོག་གི་ཕྱིར་ཡང་བསླབ་པ་དག་ལས་འདའ་བར་མི་བྱེད་པ་ཞེས་བྱ་བ་ནི་ཚུལ་ཁྲིམས་རྣམ་པར་དག་པ་  
སྟོན་ཏེ། ངལ་སེམས་དད་པ་ཞེས་བྱ་བ་ནི་དད་པ་ཀུན་དུ་སྤྱོད་པ་སྟོན་ཏོ། །གང་ལ་བད་སའི་རྒྱལ་པོ་ཤར་པ་ཞེས་བྱ་བ་ལ་སོགས་པ་ལ། ཆགས་པ་ལ་ཞེས་བྱ་བ་ནི་འདོད་པ་ལ་འདོད་ཆགས་ཀུན་དུ་སྤྱོད་པས་སོ། །ཞེན་པ་ཞེས་བྱ་བ་ནི་དྲུང་དུ་འགྲོ་བས་འདུན་པས་སོ། །ཆུམས་པ་ཞེས་བྱ་བ་ནི་ཡན་  
ལག་ནས་འཛིན་པས་སོ། །མདུད་པ་བོར་བ་ཞེས་བྱ་བ་ནི་གཉིས་སྤྲོད་པར་འདུན་པས་སོ། །བརྒྱལ་བ་ཞེས་བྱ་བ་ནི་སེམས་ཆགས་པ་ཉིད་ཀྱིས་སམ་ལུས་འགྱུར་བ་ཉིད་ཀྱིས་སོ། །ལྷག་པར་ཆགས་པ་ཞེས་བྱ་བ་ནི་མི་ཚངས་པར་སྤྱོད་པ་ལས་བྱུང་བ་མེད་པ་ཡོངས་སུ་མ་རྫོགས་པས་ན། བར་མི་  
ཆད་པར་འདུན་པས་སོ། །ལྷག་པར་ཆགས་ཤིང་འདུག་པ་ཞེས་བྱ་བ་ནི་གཞན་དག་དེ་ལ་སྤྱོད་པ་ཟློག་པས་འདུག་པས་སོ། །འཇིག་རྟེན་སྙིང་པོ་མེད་བྲེལ་ལ། །ཞེས་བྱ་བ་ནི་ལུས་སྙིང་པོ་མེད་པ་དོན་མེད་པ་འབྲས་བུ་མེད་པ་དང་བྲེལ་བ་ལའོ། །སྐལ་ལྡན་གཟུགས་བཞིན་ལྡན་པར་བྱེད། །ཅེས་  
བྱ་བ་ནི་སྙིང་པོ་དང་ལྡན་པའི་གཟུགས་ཉིད་དུ་རྟོག་པར་བྱེད་པའོ། །ཅིའི་ཕྱིར་དེ་ལྟར་ལྟ་ཞེ་ན། དེའི་ཕྱིར། །བྱིས་པ་ཉོན་མོངས་བཅིངས་གྱུར་ཅིང། །མུན་པས་ཡོངས་སུ་བསྐོར་བ་དག་དམ་པ་མིན་ལ་དམ་པར་ལྟ། །ཞེས་བྱ་བ་གསུངས་ཏེ། འདོད་ཆགས་ལ་སོགས་པའི་འཆིང་བས་  
བཅིངས་ཤིང་མི་ཤེས་པའི་མུན་པས་ཡོངས་སུ་བསྐོར་བ་དག་གོ། །མཐོང་བ་རྣམས་ལ་ཅི་ཡང་མེད། །ཅེས་བྱ་བ་ནི་དེ་ཁོ་ན་ཉིད་མཐོང་བ་རྣམས་ལ་ནི་ལུས་ལ་སྡུག་པར་ལྟ་བ་ཅི་ཡང་མེད་པའོ། །འདི་སྐད་བསྟན་ཏེ་གང་གི་ཕྱིར་བྱིས་པ་དག་འདོད་ཆགས་ལ་སོགས་པས་བཅིངས་ཤིང་མི་ཤེས་  
མུན་པས་བྱས་པ་དེའི་ཕྱིར་ལུས་ལ་སོགས་པ་མི་སྡུག་པ་ཉིད་དུ་ལྟུང་བར་བྱེད་དོ། །གང་དག་དེ་ཁོ་ན་མཐོང་བ་དེ་དག་ལ་ནི་ལུས་ལ་སྡུག་བསྔལ་ཉིད་དུ་ལྟ་བ་ཅི་ཡང་མེད་དོ། །ཐམས་ཅད་མི་གཙང་བ་ཉིད་དུ་མཐོང་བའི་ཕྱིར་རོ། །ཕྱོགས་བཅུ་ནས་བསྐོར་རོ་ཞེས་བྱ་བ་ནི་བསྐོར་བའོ། །ཉོན་མོངས་  
  
༄༅། །པ་ཅན་མ་ཡིན་པ་ཞེས་བྱ་བ་ནི་མདོག་མ་ཉམས་པའོ། །ལུས་མ་རྙིང་བ་ཞེས་བྱ་བ་ནི་ལུས་མ་གོང་བའོ། །སྙན་གསོལ་ཞེས་བྱ་བ་ནི་ཐུགས་པ་བདེ་བའམ་ཞེས་འདྲི་བའོ། །འདིར་ནི་སྐྱ་རེངས་ཐ་མ་མིན་པར་དགོངས་སོ་ཞེས་བྱ་བ་ནི་སྐྱ་རེངས་ཐ་མ་མ་ཤར་ན་འཇིག་རྟེན་ཕལ་ཆེར་  
མཚན་མོའི་ཐ་སྙད་མི་འཆད་པའི་ཕྱིར་རོ། །གྲོང་ཁྱེར་གྱི་སྒོ་གཏན་ལས་འདའ་ན་ཉེས་བྱས་སུ་འགྱུར་རོ་ཞེས་བྱ་བ་དང། །རྒྱལ་པོའི་ཕོ་བྲང་གི་སྒོ་གཏན་ལས་འདའ་ན་ཉེས་བྱས་སུ་འགྱུར་རོ་ཞེས་བྱ་བ་ནི་རྒྱལ་པོའི་བཙུན་མོའི་འཁོར་དང་འབྲེལ་བ་མེད་པར་དགོངས་པའོ། །བཙུན་མོའི་འཁོར་གྱི་སྒོ་  
གཏན་ལས་འདའ་ན་ལྟུང་བྱེད་དུ་འགྱུར་རོ་ཞེས་བྱ་བ་ནི་རྒྱལ་པོའི་བཙུན་མོའི་འཁོར་ནི་འཇིགས་པ་ཆེན་པོའི་གནས་ཡིན་པས། ཐག་རིང་པོ་ཉིད་སྤངས་པའི་ཕྱིར་ལྟུང་བྱེད་ཀྱི་རྒྱུ་ཡིན་ནོ། །རྒྱལ་པོའི་ཕོ་བྲང་དུ་ནུབ་མོ་འགྲོ་བའི་ལྟུང་བྱེད་དེ་བརྒྱད་ཅུ་གཉིས་པའི་ཚིག་རྣམ་པར་བཤད་པ་རྫོགས་སོ།། །།  
གུས་པར་བྱས་ཏེ་ཆོས་ཉན་པར་མི་བྱེད་ཅེས་བྱ་བ་ལ་སོགས་པ་ལ། དེ་ལ་གུས་པར་བྱས་ཏེ་ཞེས་བྱ་བའི་དོན་དུ་གཉེར་བ་ཉིད་ཀྱིས་གུས་པས་སོ། །བླ་མར་བྱས་ཏེ་ཞེས་བྱ་བ་ནི་ཆོས་དང་ཆོས་སྨྲ་བ་གཉིས་ལ་བླ་མར་བྱེད་པས་སོ། །རུ་ཤིང་ལྟར་བྱས་ཏེ་ཞེས་བྱ་བ་ནི་རུ་ཤིང་ལྟར་སྙིང་པོ་ཉིད་དུ་ཉེ་བར་འཇོག་པས་  
སོ༑ །ཡིད་ལ་བྱས་ཏེ་ཞེས་བྱ་བ་ནི་མི་བརྗེད་པའི་ཚུལ་གྱིས་ཡིད་ལ་ཞེན་པས་སོ། །སེམས་རྩེ་གཅིག་ཏུ་ཞེས་བྱ་བ་ནི་ཆོས་ལ་དམིགས་པའི་སེམས་ཀྱིས་སོ། །རྣ་བླགས་ཏེ་ཞེས་བྱ་བ་ནི་སྒྲ་གཞན་མི་ཉན་པའི་ཚུལ་གྱིས་ན་གནོད་པའོ། །སེམས་ཅན་ཐམས་ཅད་ཀྱིས་བསམས་ཏེ་ཞེས་བྱ་བ་ནི་བར་  
ཆད་མེད་པར་ཆོས་ལ་དམིགས་པའི་སེམས་ཀྱིས་སོ། །ད་གདོད་ཐོས་བསམ་ཅི་ན་ཞེས་བྱ་བ་ནི་ད་བསྟིང་བའི་ཚིག་སྟེ་ད་གདོད་གློ་བུར་དུ་ཐོས་པ་ལྟ་ཞེས་བྱ་བའོ། །མདོའི་ནང་དུ་གཏོགས་པ་ཞེས་བྱ་བ་ནི་མངོན་སུམ་དུ་མདོའི་ནང་དུ་བསྟན་པའོ། །མདོའི་ནང་དུ་འདུས་པ་ཞེས་བྱ་བ་ནི་བརྒྱུད་པའི་  
ཚུལ་གྱིས་དོན་གྱི་སྒོ་ནས་བསྟན་པའོ། །དེ་ལ་གལ་ཏེ་ཞེས་བྱ་བ་ལ་སོགས་པའི་ཚིག་ནི་འགྱོད་པའི་ཡུལ་བསྟན་པའི་ཕྱིར་རོ། །གཉིས་སམ་གསུམ་གྱི་ཚེ་ཞེས་བྱ་བའི་ཚིག་གིས་ནི་རྒྱུན་དུ་ཉན་པ་ན་ཡང་རྣ་མི་གཏོད་པས་མ་གུས་པར་མངོན་ལ། མ་གུས་པ་གུས་པ་བསྐྱེད་པའི་ཕྱིར་འགྱོད་  
  
།ཚེ་དང་ལྡན་པ་དེ་མི་ཤེས་འགྲོལ་བས། །ཞེས་བྱ་བ་ནི་དེ་ལ་ཆོས་འདི་ཡང་འདི་ན་ཡོད་དོ་ཞེས་བྱ་བར་ཤེས་པ་མེད་པས་ལྟུང་བ་དང་བཅས་པ་མ་ཡིན་པར་མི་འགྱུར་ཏེ། འདི་ལྟར་བྱའོ་སྙམ་པའི་སེམས་པ་ཡོད་པས་དེ་ནི་ལྟུང་བ་དང་བཅས་པ་ཉིད་ཡིན་པས་ཞེས་བྱ་བའི་ཐ་  
ཚིག་གོ། །མ་རྙེད་དེ་རྙེད་པ་མ་ཡིན་ཞེས་བྱ་བ་ནི་དད་པ་ལ་སོགས་པ་ཁྱད་པར་དུ་འཕགས་པ་མ་རྙེད་པའི་ཕྱིར་རོ། །རྙེད་དེ་ཉེས་པ་རྙེད་དེ་ལེགས་པར་རྙེད་པ་མ་ཡིན་ནོ་ཞེས་བྱ་བ་ནི་མིང་ཉིད་ལ་སོགས་པ་ཡོངས་སུ་རྫོགས་པ་མ་རྙེད་པའི་ཕྱིར་རོ། །འདི་སྐད་བསྟན་ཏེ་གུས་པར་བྱས་ཏེ་ཆོས་  
ཉན་པར་མི་བྱེད་ཅིང། འདི་ལྟར་ཆོས་འདི་བདག་གིས་ད་གདོད་ཤེས་སོ་ཞེས་ཟེར་ན་ལན་ཅིག་སྨྲས་ན་ཡང་ལྟུང་བྱེད་དུ་འགྱུར་རོ། །འདོན་པ་ལན་གསུམ་ཐོས་པ་ཉིད་ཡིན་ན་མ་གུས་པ་འགྱོད་དུ་གཞུག་གོ། །བསླབ་པའི་གཞིའི་དངོས་པོ་ལ་ཁྱད་དུ་གསོད་པའི་ལྟུང་བྱེད་བརྒྱད་ཅུ་གསུམ་པའི་  
ཚིག་རྣམ་པར་བཤད་པ་རྫོགས་སོ།། །།ཟན་ཡང་སློང་བར་བྱེད་ཅེས་བྱ་བ་ནི། །གཞན་ལ་སློང་བར་བྱེད་པའོ། །སྤུ་བུ་ཅན་ཞེས་བྱ་བ་ནི་འདམ་བུའི་རྣམ་པ་ཡ་ཏོག་ན་ཁ་ཡོད་པའོ། །ཆང་པ་ལྟ་བུ་ཞེས་བྱ་བ་ནི་ཆང་པའི་རྣམ་པ་ལྟ་བུ་གློན་ཁ་ཡོད་པའོ། །གཉི་ག་ཡིན་པར་དགོངས་སོ་ཞེས་  
བྱ་བ་ནི་གཉི་ག་ལ་འདོད་ཞེན་ཆེ་བ་ཉིད་དུ་འདྲ་བའི་ཕྱིར་རོ། །བྱེད་དུ་འཇུག་ན་ཞེས་བྱ་བ་ནི་རང་གིས་སམ་གཞན་ཏེ། བདག་ཉིད་ཀྱིས་བྱེད་དུའམ་གཞན་བྱེད་དུ་འཇུག་ན་ཞེས་བྱ་བའི་ཐ་ཚིག་གོ། །བཅག་ན་ལྟུང་བྱེད་དོ་ཞེས་བྱ་བ་ནི་བྱེད་པ་དང་བྱེད་དུ་འཇུད་པ་གཉི་ག་ལ་ལྟུང་བྱེད་དུ་འགྱུར་བ་དེ་ནི་  
བཅག་པའི་འོག་ཏུ་བཤགས་པར་བྱ་སྟེ། དེ་ཡང་རུང་བ་མ་ཡིན་པའི་དངོས་པོ་ལ་ལྷག་པར་ཆགས་ཤིང་ལོངས་སྤྱོད་པ་བཟློག་པའི་ཕྱིར་རོ། །ལྟུང་བ་དེ་ཡང་བཤགས་པ་མ་ཡིན་པས་ཞེས་བྱ་བ་ནི་རྒྱུ་མ་བཟློག་པའི་ཕྱིར་རོ། །ཁབ་རལ་བཅོས་པའི་ལྟུང་བྱེད་དེ་བརྒྱད་ཅུ་བཞི་པའི་ཚིག་རྣམ་པར་བཤད་པ་  
རྫོགས་སོ།། །།ཁྲིད་དམའ་བ་ཞེས་བྱ་བ་ནི་ཁྲིའི་རྩ་བ་ཐུང་བའོ། །འདོད་པ་དྲི་ང་བ་མེད་པ་ཞེས་བྱ་བ་ནི་འདོད་པ་བརྟེན་པ་མེད་པའོ། །རྨོངས་པ་ཞེས་བགྱི་བའི་ཚལ་དེ་ནི་ཞེས་བྱ་བ་ནི་འདོད་ཆགས་ཀྱིས་རྣམ་པར་རྨོངས་པའི་ཕྱིར་རོ། །ལྷ་མོའི་ཚོགས་ཀྱིས་ཀུན་བསྒྲགས་ཤིང་ཞེས་བྱ་བ་ནི་གླུ་  
  
༄༅། །དབྱངས་ཀྱི་སྒྲས་ཀུན་དུ་གང་བའོ། །ཤ་ཟ་མོ་བཞིན་ཡོངས་སུ་བསྐར་ན་ཞེས་བྱ་བ་ནི་ལུས་ཀྱིས་མངོན་པར་ཁྱབ་པའོ། །ཇི་ལྟར་འཆི་བ་འབྱུང་བར་འགྱུར་ཞེས་བྱ་བ་ནི་ཇི་ལྟར་འཁོར་བ་ལས་ངེས་པར་འགྱུར་ཞེས་བྱ་བའི་ཐ་ཚིག་གོ། །དྲང་པོ་ཞེས་བྱ་བའི་ལམ་དེ་ནས་ཞེས་བྱ་བ་ནི་  
འཕགས་པའི་ལམ་ཡན་ལག་བརྒྱད་པ་དང་རྗེས་སུ་མཐུན་པའི་ཚུལ་ཁྲིམས་མི་ཚངས་པར་སྤྱོད་པ་ལ་སོགས་པ་སྤང་བའི་མཚན་ཉིད་ཀྱིས་ལམ་དེ་ནས་ཏེ། ཤེས་པའི་གཞི་ནི་ཚུལ་ཁྲིམས་ཡིན་པའི་ཕྱིར་རོ། །འཇིགས་མེད་ཕྱོགས་ཞེས་བྱ་བ་དེར། །ཞེས་བྱ་བ་ནི་མྱ་ངན་ལས་འདས་པར་ཏེ་ཉེས་པ་  
ཐམས་ཅད་སྤངས་པའི་ཕྱིར་རོ། །སྒྲ་མེད་ཅེས་བྱ་བའི་ཤིང་རྟ་ནི་ཞེས་བྱ་བ་ནི་ཡང་དག་པའི་ངག་དང། ལས་ཀྱི་མཐའ་དང། འཚོ་བ་དང་ཟག་པ་མེད་པའི་ཚུལ་ཁྲིམས་ཏེ། ཚུལ་ཁྲིམས་འཆལ་བའི་རྒྱུར་གྱུར་པ་འདོད་ཆགས་ལ་སོགས་པའི་སྒྲ་དེ་ན་མེད་པའི་ཕྱིར་རོ། །ཆོས་ཀྱི་རྟོག་པས་བསྐྱོད་གྱུར་པ།།  
ཞེས་བྱ་བ་ནི་ཡང་དག་པའི་རྟོག་པས་བསྐྱོད་གྱུར་ཏེ། དགེ་བའི་རྟོག་པ་ཡིན་པའི་ཕྱིར་རོ། །དེའི་དམིགས་པ་ངོ་ཚ་ཤེས་པ་ནི་འདྲེན་པའི་དམིགས་པ་ནི་ངོ་ཚ་ཤེས་པ་ཡིན་ཏེ། ངོ་ཚ་ཤེས་པའི་ཚུལ་ཁྲིམས་ཡོངས་སུ་དག་པའི་ཕྱིར་རོ། །དྲན་པ་དེའི་འཁོར་ཡིན་ཏེ་ཞེས་བྱ་བ་ནི་ཚུལ་ཁྲིམས་དེའི་འཁོར་ནི་དྲན་  
པ་ཡིན་ཏེ། དྲན་པས་ཡིད་ཀུན་དུ་བསྲུངས་པ་ལ་ཚུལ་ཁྲིམས་འཆལ་བའི་རྒྱུ་འདོད་ཆགས་ལ་སོགས་པ་མི་འབྱུང་བའི་ཕྱིར་རོ། །ཁ་ལོ་སྒྱུར་བ་ཤེས་རབ་ཡིན། །ཞེས་བྱ་བ་ནི་ཚུལ་ཁྲིམས་དེའི་ཁ་ལོ་སྒྱུར་བ་ནི་ཤེས་རབ་སྟེ་འཇིག་རྟེན་ལས་འདས་པའི་ཤེས་རབ་ཀྱིས་བསྐྱོད་པའི་ལམ་ནི་མྱ་ངན་  
ལས་འདས་པར་འགྲོ་བའི་ཕྱིར་རོ། །སྣ་འདྲེན་ཡང་དག་ལྟ་ཞེས་བྱ་བ་ནི་ཟག་པ་མེད་པའི་ཤེས་རབ་ཀྱིས་སྣ་འདྲེན་པ་ནི་ངེས་འབྱེད་ཀྱི་ཆ་དང་མཐུན་པར་རྟོགས་པ་ཡང་དག་པའི་ལྟ་བའི་ཟག་པ་དང་བཅས་པ་ཡིན་པར་ཤེས་པར་བྱ་བའི་ཐ་ཚིག་གོ། །སྐྱེས་པའམ་བུད་མེད་གང་ལ་ཡང་རུང་ཞེས་བྱ་བ་  
སྤྱིར་སྨོས་པ་ནི་ཟ་མ་དང་མ་ནིང་ལ་སོགས་པ་ལ་འཕགས་པའི་ལམ་མི་སྐྱེ་བས་འདི་གཉིས་གང་ཡང་རུང་བ་ལ་འཕགས་པའི་ལམ་སྐྱེ་བར་བསྟན་པའི་ཕྱིར་རོ། །མང་སྔར་བསམ་གཏན་བྱེད་པ་ཞེས་བྱ་བ་ནི་བཞི་མདོ་ལ་སོགས་པ་མི་མང་པོ་འདུ་བའི་མིག་སྔ་ན་བསྒོམ་པའོ། །མགོ་ལོགས་དང་  
  
མི་སྣང་བར་ཚུལ་དང་མི་མཐུན་པ་མེད་པའི་ཕྱིར་རོ། །པུས་མོ་གཉིས་ཀོ་སྐོ་ལ་རེག་པའི་ཞེས་བྱ་བ་ནི་ཉལ་ཀར་པུས་མོ་གཉིས་བསྐུམས་པ་ནའོ། །དགེ་འདུན་གྱི་ཞེས་བྱ་བ་ནི་དགེ་འདུན་གྱི་ཡོ་བྱད་ཚུལ་  
དང་མཐུན་པ་ལས་ལྟུང་བར་མི་འགྱུར་གྱི་གང་ཟག་གི་ལས་ནི་བྱས་སུ་འགྱུར་རོ་ཞེས་བྱ་བའི་ཐ་ཚིག་གོ། །ཁྲི་རྐང་འཆོས་པའི་ལྟུང་བྱེད་དེ་བརྒྱུད་ཅུ་ལྔ་པའི་ཚིག་རྣམ་པར་བཤད་པ་རྫོགས་སོ།། །།སྲིད་དུ་མཐོ་གང་གིས་སྲིངས་ཤིག་ཅེས་བྱ་བའི་སོ། །ཤིང་བལ་གྱིས་གོས་པར་བྱས་  
པའི་ལྟུང་བྱེད་དེ་བརྒྱད་ཅུ་དྲུག་པའི་ཚིག་རྣམ་པར་བཤད་པ་རྫོགས་སོ།། །།སྲིད་དུ་མཐོ་གང་གིས་སྲིངས་ཤིག་ཅེས་བྱ་བའི་ཚིག་ལོགས་ཤིག་ཏུ་བཀའ་སྩལ་བས། གདིང་བ་དུམ་བུ་གཉིས་སུ་བྱ་བར་གསུངས་ཏེ། རྐང་པའི་མཐའ་ལོགས་སུ་མཐུད་པར་བྱ་ཞིང་གདིང་བ་དུམ་བུ་ཉིད་དུ་མི་བྱའོ་  
ཞེས་བྱ་བ་བསྟན་པའི་ཕྱིར་རོ། །གདིང་བ་ལས་གྱུར་པའི་ལྟུང་བྱེད་དེ་བརྒྱད་ཅུ་བདུན་པའི་ཚིག་རྣམ་པར་བཤད་པ་རྫོགས་སོ།། །།གཡན་པ་དགབ་པ་སྟེ་གོས་བྱ་བ་ནི། ན་བའི་གོས་སོ་ཞེས་བྱ་བ་ནི་གཡན་པའི་ནད་ཅན་གྱི་ཟག་པ་ན། ཟག་པའི་ཉེས་པ་སྤང་བའི་ཕྱིར་བགོ་བའི་གོས་ཞེས་བྱ་  
བའི་ཐ་ཚིག་གོ། །གཡན་པ་དགབ་པ་ལས་གྱུར་པའི་ལྟུང་བྱེད་དེ་བརྒྱད་ཅུ་བརྒྱད་པའི་ཚིག་རྣམ་པར་བཤད་པ་རྫོགས་སོ།། །།དབྱར་གྱི་གོས་རས་ཞེས་བྱ་བའི་ཆར་པ་སྐྱོབ་པའི་གོས་སོ་ཞེས་བྱ་བ་ནི་གང་གིས་ཆར་པའི་ཆུ་མངོན་པར་འཛིན་པར་བྱེད་པའོ། །དབྱར་གྱི་རས་ཆེན་ལས་གྱུར་པའི་  
ལྟུང་བྱེད་དེ་བརྒྱད་ཅུ་དགུ་པའི་ཚིག་རྣམ་པར་བཤད་པ་རྫོགས་སོ།། །།གཏུར་བུ་གཟིགས་ཤིག་དང་ངལ་བ་སོར་གཞུག་གོ་ཞེས་བྱ་བ་ནི་ཞོག་ཤིག་ཅེས་བྱ་བའི་ཐ་ཚིག་གོ། །གདིང་བ་ལ་སོགས་པའི་ལྟུང་བྱེད་འདི་དག་ནི་དོན་མེད་པའི་ཕྱིར་བཅའ་བ་མཛད་དེ་འདི་དག་ལས་གཞན་པ་དོན་མེད་པ་  
དག་ཉེ་བར་འཇོག་པ་དང་འཆང་བ་ཡང་འདུལ་བ་མདོར་བསྡུས་པ་ལས་འདྲལ་བར་གསུངས་པའི་ཕྱིར་ཞེས་ཉེས་བྱས་སུ་བལྟ་བར་བྱའོ། །བདེ་བར་གཤེགས་པའི་ཆོས་གོས་ཀྱི་ཚད་ལས་གྱུར་པའི་ལྟུང་བྱེད་དེ་དགུ་བཅུ་པའི་ཚིག་རྣམ་པར་བཤད་པ་རྫོགས་སོ།། །།འདུལ་བ་རྣམ་པར་འབྱེད་  
  
༄༅། །པའི་ཚིག་རྣམ་པ་དུལ་བའི་ལྷས་ཉེ་བར་སྦྱར་བ་ལས་ལྟུང་བྱེད་འབའ་ཞིག་ཏུ་འགྱུར་བ་རྣམས་ཀྱི་ཚིག་རྣམ་པར་བཤད་པ་རྫོགས་སོ། སོ་སོར་བཤགས་པར་བྱས་ཞེས་བྱ་བ་ནི་སོ་སོར་བཤགས་པར་བྱ་བའི་ཁ་ནམ་ཐོ་བ་འདི་ལ་ཡོད་པས་སོ་སོར་བཤགས་པར་བྱ་བའོ།།  
ཨུཏྤ་ལའི་ཟེ་འབྲུའི་མདོག་འདྲ་བ། །ཞེས་བྱ་བ་ནི་ཁ་ཅིག་ན་ཨུཏྤ་ལའི་ཟེ་བ་དང་འདྲ་བར་མདོག་སེར་བ་ཞེས་ཟེར་བའོ། །ཁ་ཅིག་ན་རེ་མིག་སྨན་སྔོན་པོའི་མདོག་འདྲ་བའོ་ཞེས་ཟེར་རོ། ཁྱིམ་ན་འདུག་པའི་དམག་པ་ཞེས་བྱ་བ་ནི་གྱོས་སྒྱུག་གི་ཁྱིམ་དེ་ཉིད་ན་འདུག་ཅིང་གཞན་དུ་མི་འགྲོ་བའི་དམག་  
པའོ། །ཇོ་བོ་ཁྱོད་ཐུགས་མི་ཆེས་ན་ཞེས་བྱ་བ་ནི་ཡིད་མི་ཆེས་པའོ། །ཕྱི་མོ་ཞེས་བྱ་བ་ནི་མའི་མའོ། །མི་སྡུག་པ་ཐོབ་པ་ཞེས་བྱ་བ་ནི་བསམ་པ་ལས་བྱུང་བ་འདོད་པ་ན་སྤྱོད་པའོ། །རྨ་འབྱེད་ཅེས་བྱ་བ་ནི་གཅི་བའི་ལམ་བགྲོད་པའོ། །ཀུན་དགའ་བར་འགྱུར་བ་ཞེས་བྱ་བ་ནི་བུ་བཙས་པའི་རྒྱུ་ལས་  
རངས་པ་སྐྱེད་ཤིང་དགའ་བར་འགྱུར་བའོ། མངལ་ན་གནས་པ་མི་མངོན་པ་ཞེས་བྱ་བ་ནི་བུ་ཁྱེར་མཁས་པའོ། མི་རྣམས་ནང་པ་ན་མཆོག་གི་རབ་ཀྱི་མཆོག། ཅེས་བྱ་བ་ལ་སོགས་པ་ལ། མི་རྣམས་ཀྱི་ནང་མཆོག་ནི་བདེན་པ་མཐོང་བ་རྣམས་སོ། དེ་རྣམས་ཀྱི་རབ་ཀྱི་མཆོག་ནི་མཚུངས་  
མེད་རྒྱལ་བ་སྐྱོབ་པ་སྟེ། སངས་རྒྱས་བཅོམ་ལྡན་འདས་མཚུངས་པ་མེད་པ་བདུད་བཞི་ལས་རྒྱལ་བ་འགྲོ་བ་སྐྱོབ་པའོ། དེའི་ཉན་ཐོས་མ་མེ་ཏོག་མན་དྭ་ར་ཀ་རབ་འདྲ་བ་སྲིང་མོ་ཞེས་བྱ་བ་ནི་བོད་པའི་ཚིག་སྟེ། སངས་རྒྱས་བཅོམ་ལྡན་འདས་ཀྱིས་ཉན་ཐོས་མ་མེ་ཏོག་མན་དྭ་ར་ཀ་རབ་འདྲ་བ་སྲིང་  
མོ་ཞེས་བྱ་བ་ནི་བོད་པའོ། ཁྱེའུ་འདི་ཁྱོད་ཀྱིས་ཅི་ཞིག་ཅེས་བྱ་བ་ནི་ཁྱེའུ་གཞོན་ནུ་འདི་ཁྱོད་ཀྱི་ནིང་པོའམ། མིང་པའམ། ཁྱོད་ཀྱི་བུའམ། ཁྱོད་ཀྱི་སྐུད་པའམ། ཅིར་འོང་བ་ཞེས་བྱ་བའི་ཐ་ཚིག་གོ། །བྲམ་ཟེ་འདི་ནི་བདག་གི་མིང་པོ་དང། མིང་པོའི་བུ་དང། བདག་གི་བུ་དང་སྐུད་པོ་ཡིན་  
ཞེས་བྱ་བ་ལ། བྲམ་ཟེ་ཞེས་བྱ་བ་ནི་བོད་པའི་ཚིག་གོ། །ཁྱེའུ་འདི་ནི་བདག་གི་མིང་པོ་ཡིན། མིང་པོའི་བུ་ཡང་ཡིན། བདག་གི་བུ་ཡང་ཡིན། བདག་གི་སྐུད་པོ་ཡང་ཡིན་ནོ་ཞེས་སྟོན་ཏོ། །ཇི་ལྟར་བདག་གི་མིང་པོ་ཞེ་ན། དེའི་ཕྱིར་འདིའི་ཕ་གང་ཡིན་པ་དེ་བདག་གི་ཕ་ཡིན་ཏེ་ཞེས་བྱ་བ་གསུངས་ཏེ་  
  
འཇིག་རྟེན་གྱི་ཐ་སྙད་ཀྱིས་ཁྱེའུ་འདི་བདག་གི་མིང་པོ་ཡིན་ནོ། །ཁྱེའུ་འདིའི་མ་གང་ཡིན་པ་དེ་བདག་གི་མ་ཡང་ཡིན་པས། ཁྱེའུ་འདི་བདག་གི་མིང་པོ་ཡིན་ནོ་ཞེས་བྱ་བ་ཡང་ཞར་ལ་གྲུབ་པོ། ཇི་ལྟར་མིང་པོའི་བུ་དང་བདག་གི་བུ་དང་  
བདག་གི་སྐུད་པོ་ཡིན་ཞེ་ན། དེའི་ཕྱིར་མིང་པོར་གྱུར་ནས་ད་ལྟར་ཁྱོ་འདི་ཡིན་ཞེས་བྱ་བ་གསངས་ཏེ། གང་གི་ཕྱིར་ཁྱེའུ་འདིའི་ཕ་གང་ཡིན་པ་དེ་བདག་དང་མ་གཅིག་པས་བདག་གི་མིང་པོར་འགྱུར་བ་ཡིན་ལ། དེའི་བུ་འདི་ཡིན་པའི་ཕྱིར་ཁྱེའུ་འདིའི་མིང་པོའི་བུ་ཡང་ཡིན་ནོ། གང་གི་ཕྱིར་ཁྱེའུ་  
འདིའི་ཕ་ད་ལྟར་བདག་གི་ཁྱོ་ཡིན་ལ། དེའི་བུ་འདི་ཡིན་པས་བདག་གི་བུ་ཡར་པོ་ཡིན་འདིའི་ཕྱིར་འཇིག་རྟེན་གྱི་ཐ་སྙད་ཀྱིས་ཁྱེའུ་འདི་བདག་གི་བུ་ཡང་ཡིན་ནོ། གང་གི་ཕྱིར་ཁྱེའུ་འདིའི་ཕ་ད་ལྟར་བདག་གི་ཁྱོ་ཡིན་ལ། བདག་གི་ཁྱོ་དང་ཁྱེའུ་འདི་གཉིས་མ་གཅིག་པས་ཁྱིམ་ཐབ་ཀྱི་ནུ་བོ་  
ནི་འཇིག་རྟེན་གྱི་སྐུད་པོ་ཡིན་པ་དེའི་ཕྱིར་ཁྱེའུ་འདི་བདག་གི་སྐུད་པོ་ཡིན་ནོ་ཞེས་བསྟན་ཏོ། ཁྱེད་ལ་ཅི་འབབ་ཅེས་བྱ་བ་ནི་ཅི་ཞིག་མཇལ་དུ་གཞུག་ཅེས་བྱ་བའི་ཐ་ཚིག་གོ། བུད་མེད་ཀྱི་གཡོ་བདག་དང་བུད་མེད་ཀྱི་གྱ་གྱུ་དག་དང་བུད་མེད་ཁྱོ་ཡ་ཡོ་དག་ཅེས་བྱ་བ་ནི་གཡོས་ཀུན་ནས་བསླང་བའི་ལུས་དང་  
ངག་དང་ཡིད་ཀྱི་ལས་དག་ཡིན་པར་ཤེས་པར་བྱའོ། །རུས་པའི་འཁྲུལ་འཁོར་ཞེས་བྱ་བ་ནི་རུས་པའི་བོག་རེའོ། །སྤྱིལ་བུ་ལ་ཞེས་བྱ་བ་ནི་ཁྱིམ་ལའོ། །མི་གཙང་ཞེས་བྱ་བ་ནི་མི་གཙང་བ་སུམ་ཅུ་རྩ་དྲུག་གི་ཚོགས་ཡིན་པའི་ཕྱིར་རོ། །རུལ་བཞེས་བྱ་བ་ནི་ནད་རུལ་པའི་ཕྱིར་རོ། །དྲི་ང་བ་ཞེས་བྱ་བ་ནི་  
ཕྱི་ས་ལ་སོགས་པའི་དྲི་དང་ལྡན་པའི་ཕྱིར་རོ། གཞན་ལ་བརྟེན་ཞེས་བྱ་བ་ནི་གཞན་དང་འབྲེལ་པ་སྟེ། དེ་ལ་གཞན་ལ་བརྟེན་པ་ཡོད་པའི་ཕྱིར་རོ། བདག་གིར་བྱེད་ཅེས་བྱ་བ་ནི་སྐྱེས་པ་གཞན་དག་ལ་ཁྱིམ་ཐབ་ཏུ་འཛིན་པའི་བློ་སྐྱེད་པའི་ཕྱིར་རོ། གསོང་ལྡོང་པོ་ལ་མིག་ངལ་སྐྱེན་ལྡན། །ཞེས་བྱ་བ་  
ལ༑ གསོང་ལྡོང་ཞེས་བྱ་བ་ནི་སྦུབས་ཀྱི་ནད་དོ། ཕོལ་མིག་ཅེས་བྱ་བ་ནི་ཁ་ཡངས་པའི་ནད་དོ། ངལ་སྐྱེན་ཞེས་བྱ་བ་ནི་དུབ་པའི་ནད་དེ། དེས་ན་ཁྱོད་གསོང་ལྡོང་དང་ལྡན་པ་དང། ཕོ་ལ་མིག་དང་ལྡན་པ་དང། ངལ་སྐྱེན་པ་དང་ལྡན་པའོ་ཞེས་བྱ་བའི་ཐ་ཚིག་གོ། རྒྱུད་ལམ་དགུ་ནས་ཞེས་བྱ་བ་ནི་  
  
༄༅། །མིག་དང། རྣ་བ་དང། སྣ་དང། ཁ་དང། བཤང་བའི་ལམ་དང། གཅི་བའི་ལམ་གྱི་རྒྱུད་ཀྱི་སྒོ་དག་ནས་སོ། །རབ་ཏུ་འཛག་པ་བཞིན་ཞེས་བྱ་བ་ནི་རྟག་ཏུ་མི་གཙང་བའི་རྒྱུན་འཛག་པའོ། །དབྱར་དུས་ཞེས་བྱ་བ་ནི་དབྱར་གྱི་དུས་སོ། །གཏི་མུག་གི་མུན་པས་བསྒྲིབས་པ་ཞེས་བྱ་བ་  
ནི་མི་ཤེས་པའི་མུན་པས་བསྒྲིབས་པའོ། །གླང་རྒན་ཞེས་བྱ་བ་ནི་བ་གླང་རྒན་པའོ། །ཁྱོལ་ཆགས་པར་བྱེད་ཅེས་བྱ་བ་ནི་འདོད་ཆགས་སྐྱེད་པར་བྱེད་པའོ། །སྐལ་བ་ཆེན་པོ་ཞེས་བྱ་བ་ནི་བསོད་ནམས་ཆེ་བ་སྟེ་བདག་ཉིད་ཆེན་པོ་ཞེས་བྱ་བའི་ཐ་ཚིག་གོ། །གཞན་ལ་བརྟེན་ཞིང་ཞེས་བྱ་བ་ནི་འདིར་སྐྱེས་པ་གཞན་  
ལ་གཞོལ་བར་ཞེས་བྱ་བར་རིགས་ཤེས་པར་བྱའོ། །ཨུཏྤ་ལ་དག་གི་ལག་པ་ཞེས་བྱ་བ་ནི་ལག་པ་གང་བའོ། །ཆོལ་བར་གྱུར་ཞེས་བྱ་བ་ནི་བགྲོད་པ་མ་ཡིན་པའི་སྐྱེས་པ་དག་དང་ལྷན་ཅིག་འདྲེས་པར་གྱུར་བའོ། །སྨྱན་བྱེད་པ་ཞེས་བྱ་བ་ནི་འཕྱོན་མ་བྱེད་པའི་བུད་མེད་དང་སྐྱེས་པ་དག་སྡུད་པར་བྱེད་  
པའོ༑ །ལམ་པོ་ཆེ་ན་འདུག་པ་ཞེས་བྱ་བ་ནི་ལམ་པོ་ཆེའི་ནང་ན་རྣམ་པར་གནས་པའོ། །སྨད་པའི་གནས་ཞེས་བྱ་བ་ནི་སྐྱོན་གྱི་རང་བཞིན་ཡིན་པའི་ཕྱིར་རོ། །མི་རིགས་པ་ཞེས་བྱ་བ་ནི་ཚུལ་དང་མི་མཐུན་པ་ཉིད་ཀྱི་ཕྱིར་ཏེ་ཁམས་གསུམ་པ་ལས་འདོད་ཆགས་དང་བྲལ་བར་བྱ་བའི་ཕྱིར་རབ་ཏུ་བྱུང་བ་ནི་ཟས་  
འདོད་པ་དང་མི་མཐུན་པའི་ཕྱིར་རོ། །ཆོས་དེ་སོ་སོར་འཆགས་སོ་ཞེས་བྱ་བ་ནི་མཐོལ་བ་ཙམ་གྱིས་མཐོལ་བ་ལས་ལྟུང་བ་མ་ཡིན་གྱི་མཐོལ་ནས་དེའི་འོག་ཏུ་བཤགས་ན་ལྟུང་བ་ལས་ལྡང་བར་འགྱུར་བའོ། །སོ་སོར་བཤགས་པར་བྱ་སྟེ་ཞེས་བྱ་བ་ནི་དགེ་སློང་མང་པོ་རྣམས་ཀྱི་མདུན་དུ་ལྷན་ཅིག་མཐོལ་  
བར་བྱའོ། །དགེ་སློང་མ་ལས་ཟས་ལེན་པའི་སོ་སོར་བཤགས་པར་བྱ་བ་སྟེ་དང་པོའི་ཚིག་རྣམ་པར་བཤད་པ་རྫོགས་སོ།། །།འཆིང་བ་མཐའ་དག་ཡོད་པ་ཞེས་བྱ་བ་ནི་ཉོན་མོངས་པ་རྣམས་མ་བརྩེགས་པའོ། །བསྒོ་ཞིང་འདུག་ན་ཞེས་བྱ་བ་ནི་སྦྱིན་དུ་འཇུག་ཅིང་འདུག་ནའོ། །དགེ་སློང་དེ་རྣམས་  
ཀྱིས་འདི་སྐད་ཅེས་སྲིང་མོ་ཁྱོད་དགེ་སློང་རྣམས་ཟ་བའི་བར་དུ་རེ་ཞིག་སྡོད་ཅིག་ཅེས་བསྒོ་བར་བྱའོ་ཞེས་བྱ་བ་ནི་དགེ་འདུན་གྱི་གནས་བརྟན་ལ་སོགས་པ་ཐམས་ཅད་ཀྱིས་སོ་སོ་ནས་བཙལ་བར་བྱ་སྟེ། གཅིག་གིས་ཀྱེ་བསྒོ་ན་ཡང་བསྒོ་བ་ཉིད་ཡིན་ལ་གཞན་དུ་ན་སོ་སོར་ཉེ་བར་འགྱུར་རོ་ཞེས་བྱ་བའི་ཐ་ཚིག་གོ།།  
  
།དགེ་སློང་རྣམས་ཁང་ཐོག་ན་ཟན་ཟ་ཞིང་ཞེས་བྱ་བ་ལ་སོགས་པ་ལ། དེ་ན་ཞེས་བྱ་བ་ནི་ཁང་ཐོག་ནའོ། །དགེ་སློང་  
དེ་དག་གིས་ཞེས་བྱ་བ་ནི་ཁང་ཐོག་ན་ཟན་ཟན་ཟ་བ་དེ་དག་གིས་སོ། །མ་བསྒོས་པར་ཟན་སོ་སོར་བཤགས་པར་བྱ་བར་འགྱུར་རོ་ཞེས་བྱ་བ་ནི་ཁང་ཐོག་ན་ཟན་ཟ་བ་རྣམས་ལ་ཁ་ན་མ་ཐོ་བ་འདིར་འགྱུར་ཏེ་དེ་དག་གི་མདུན་ན་དགེ་སློང་མ་བསྒོ་ཞིང་འདུག་པའི་ཕྱིར་རོ། །དྲི་བར་བྱའོ་ཞེས་བྱ་བ་ནི་ཁང་ཐོག་  
ན་ཟན་ཟ་བ་རྣམས་ལའོ། །མ་དྲིས་པར་ཟ་ན་ཉེས་བྱས་སུ་འགྱུར་རོ་ཞེས་བྱ་བ་ནི་དེ་དག་གི་མངོན་སུམ་མ་ཡིན་པའི་ཕྱོགས་ན་དགེ་སློང་མ་དེ་བསྒོ་ཞིང་འདུག་པའི་ཕྱིར་རོ། །དེའི་སྔོན་དུ་བོས་པ་དང་ཡང་དག་པར་འཛིན་དུ་འཇུག་པ་ལ་ལྟུང་བ་མེད་དོ་ཞེས་བྱ་བ་ནི། དེར་དེ་ལ་དང་པོ་ཉིད་ནས་བཅོལ་བའི་ཕྱིར་  
རོ༑ །བྱུག་རིས་སྟོན་པ་དང་མ་བྱིན་པ་ལ་སྦྱིན་དུ་འཇུད་པ་ལ་ལྟུང་བ་མེད་དེ་སྦྱིན་དུ་འཇུད་པའི་གཏོགས་འདོད་མེད་པའི་ཕྱིར་རོ། །སོ་སོར་བཤགས་པར་བྱ་བ་དང་པོ་དང་གཉིས་ནི་གྲོང་པའི་བཤེས་པ་ཡོད་པར་དོགས་པ་ལ་སོགས་པའི་སྐབས་བཟློག་པའི་ཕྱིར་བཅས་པ་མཛད་དོ། །  
གྲལ་རིམས་སུ་མ་འཚེམས་པར་འདྲིམ་དུ་འཇུད་པ་མ་བཟློག་པར་ཟ་བའི་སོ་སོར་བཤགས་པར་བྱ་བ་སྟེ་གཉིས་པའི་ཚིག་རྣམ་པར་བཤད་པ་རྫོགས་སོ།། །།བསླབ་པའི་སྡོམ་པ་ཞེས་བྱ་བ་ལ། བསླབ་པ་ཞེས་བྱ་བ་ནི་དགེ་འདུན་གྱི་རེས་པའོ། །དེས་བསྡམས་ཤིང་ཡོངས་སུ་སྤང་བ་ནི་  
བསླབ་པའི་སྡོམ་པའོ། །གསོལ་བ་འབའ་ཞིག་གི་ལས་བྱས་ཏེ་ཞེས་བྱ་བ་ནི་དགེ་འདུན་ལས་གསོལ་བ་ལས་བརྗོད་པ་མེད་པ་འབའ་ཞིག་པ་བྱའོ་ཞེས་བྱ་བའི་ཐ་ཚིག་གོ། །ཁྱིམ་དུ་མཁོ་བར་མི་བྱ་ཞེས་བྱ་བ་ལ་སོགས་པ་ནི་བསོད་སྙོམས་ལེན་པ་ལ་སོགས་པ་ཞར་ལ་འབྱུང་བ་དགག་པའི་ཕྱིར་རོ། །  
བསླབ་པའི་སྡོམ་པས་བསྡམས་པ་ཞེས་བྱ་བ་ནི་བསླབ་པའི་སྡོམ་པས་བཟློག་པའོ། །ཚུལ་ཤིང་གིས་བཀོལ་གྱི་ཞེས་བྱ་བ་ནི་གྲངས་ཀྱིས་བཀོལ་བས་ཏེ། འཁོར་རྣམ་བཞི་ལས་ཕྱི་རོལ་དུ་བྱས་ཞེས་བྱ་བའི་ཐ་ཚིག་གོ། །བཤོས་ཤིན་ཏུ་བཀག་ཀྱང་ཞེས་བྱ་བ་ནི་ཟན་ནི་བགོད་པའི་ཕྱིར་ཤིན་  
  
༄༅། །ཏུ་བཀག་ཀྱང་ཞེས་བྱ་བའི་ཐ་ཚིག་གོ། །བུམ་པས་བུམ་པ་འགེངས་ཏེ་ཞེས་བྱ་བ་ནི་ཇི་ལྟར་བུམ་པས་བུམ་པ་འགེངས་པར་བྱེད་པ་དེ་བཞིན་དུ་དགེ་བསྙེན་དག་གིས་ཀྱང་དགེ་སློང་དག་ལ་སྦྱིན་ལ་དགེ་སློང་དག་གིས་ཀྱང་དགེ་བསྙེན་ལ་སྦྱིན་པས་བླ་མ་དང་སློབ་མའི་བྱེ་བྲག་མེད་དོ་ཞེས་བྱ་བར་  
བསམས་པའོ། །ཁྱིམ་ནས་བྱུང་ནས་བླང་བར་བྱའོ་ཞེས་བྱ་བ་ནི་ཁྱིམ་ནས་བྱུང་བའི་འབྲས་བུ་དང་རྩ་བ་དང་ལྡམ་ལྡུམ་ལ་སོགས་པ་མོད་པ་བླངས་པ་ལ་འདུ་འགོད་མེད་པས་བླང་བར་གནང་བའོ། །ལོངས་སྤྱོད་འཕེལ་ཞེས་བྱ་བ་ནི་བརྟས་པའོ། །དགེ་སློང་གི་དགེ་འདུན་དོན་བཞེད་པ་ཞེས་བྱ་བ་ནི་ཡོ་བྱད་  
འཕེལ་བར་བཞེད་པའོ། །ཕན་པ་བཞེད་པ་ཞེས་བྱ་བ་ནི་ལུས་དང་འཁོར་ཕུན་སུམ་ཚོགས་པར་འདོད་པའོ། །ཐོས་པའི་ཉེ་འཁོར་ནས་བཀར་ཏེ་ཞེས་བྱ་བ་ནི་སྒྲའི་སྤྱོད་ཡུལ་ནས་སྤངས་ཏེའོ། །སྣང་བའི་ཉེ་འཁོར་དུ་བཞག་ནས་ཞེས་བྱ་བ་ནི་གསོལ་བའི་མཚན་མ་བསྟན་པར་བྱ་བའི་ཕྱིར་རོ། །འདིར་  
ཁ་ཅིག་གསོལ་བ་དང་གཉིས་ཀྱིས་ལས་སུ་སྨྲ་བ་དེ་ནི་མི་རུང་ངོ། །སོ་སོར་བཤགས་པར་བྱ་བ་འདི་ནི་ཚོད་མི་ཤེས་པ་དང། སྐུར་པ་འདེབས་པ་ལ་སོགས་པ་སྤང་བའི་ཕྱིར་བཅའ་བ་མཛད་དོ། །བསླབ་པ་དྲལ་ཏེ་ཁྱིམ་དུ་འཇུག་པའི་སོ་སོར་བཤགས་པར་བྱ་བ་སྟེ་གསུམ་པའི་ཚིག་རྣམ་པར་བཤད་  
པ་རྫོགས་སོ།། །།ཟླ་བའི་རྒྱབ་སུས་མཐོང་ཞེས་བྱ་བ་ནི་ཇི་ལྟར་སུས་ཡང་ཟླ་བའི་རྒྱབ་ཀྱི་ཆ་མི་དཔྱོད་ཀྱི་མདུན་གྱི་ཆ་མཐོང་བ་ཉིད་ཀྱིས་དགའ་བར་འགྱུར་བ་དེ་བཞིན་དུ་ནོར་ཉེ་བར་གནས་པ་འདི་ཉིད་བླང་བ་ཡིན་གྱི་ཕྱིས་ཅིར་འགྱུར་བར་དཔྱད་པར་བྱ་མི་དགོས་སོ་སྙམ་དུ་བསམས་པའོ། །ཆུ་དག་  
ཅེས་བྱ་བ་ནི་ཤིང་རྟའི་མདའ་དང་གཤོལ་མདའ་གཉའ་ཤིང་ལ་བཅིང་བའི་འབྲེང་བའོ། །ཤིང་རྟའི་མདའ་ཞེས་བྱ་བ་ནི་ཤིང་རྟའི་གདོང་གི་ཤིང་གཉའ་ཤིང་དང་འབྲེལ་བའོ། །བཅོས་པ་ཞེས་བྱ་བ་ནི་སྤྲོས་པ་བརྗོད་པ་ནའོ། །བསེལ་བ་དག་གིས་ཤེས་རབ་མདའ་བ་དག་གིས་སོ། །ནགས་ཉུལ་བ་  
ཞེས་བྱ་བ་ནི་ནགས་འཇིགས་པ་དང་བཅས་སམ་འཇིགས་པ་མེད་པ་ཉིད་རྟོག་པ་གང་ཡིན་པའོ། །དཔག་ཚད་ཕྱེད་ནས་བཟུང་སྟེ་ཁོར་ཁོར་ཡུག་ཏུ་ནགས་བྱུལ་བར་བྱའོ་ཞེས་བྱ་བ་ནི་ཕྱོགས་བཞིར་རྒྱང་གྲགས་བཞི་བཞིར་བྱུལ་བར་བྱ་ཞེས་བྱ་བའི་ཐ་ཚིག་གོ། །འཇིགས་པ་ཐ་དད་པས་འཇིགས་སུ་  
  
།  
ནགས་ཉུལ་བ་ཤི་འམ་བྲོས་ན་ལྟུང་བ་མེད་དོ་ཞེས་བྱ་བ་ནི་འདི་ལ་བྱུང་བའི་བློ་ཡོད་ན་ལྟུང་བ་མེད་དོ། །སོ་སོར་བཤགས་པར་བྱ་བ་འདི་ནི་སྦྱིན་བདག་ལ་གནོད་པ་དང། བདག་ཉིད་འགེངས་པའི་སྐུར་བ་བཟློག་པའི་ཕྱིར་བཅའ་བ་མཛད་དོ། །ནགས་བརྟག་པ་ལས་གྱུར་པའི་སོ་སོར་བཤགས་པར་བྱ་  
པ་སྟེ་བཞི་པའི་ཚིག་རྣམ་པར་བཤད་པ་རྫོགས་སོ།། །།རྣམ་པར་འབྱེད་པའི་ཚིག་རྣམ་པར་བཤད་པ་སློབ་དཔོན་དུལ་བའི་ལྷས་ཉེ་བར་སྦྱར་བ་ལས་སོ་སོར་བཤགས་པར་བྱ་བ་རྣམས་ཀྱི་ཚིག་རྣམ་པར་བཤད་པ་རྫོགས་སོ།། །།སྐྱོན་མེད་པ་ལ་འཇུག་པས་དགེ་སློང་ཉིད་ལ་དགོད་པ་ཞེས་བྱ་  
བ་ལ༑ སྐྱོན་མེད་པ་ཞེས་བྱ་བ་ནི་ངན་སོང་མྱོང་བར་འགྱུར་བའི་ལས་མི་བྱེད་པ་དང། མཐོང་བས་སྤང་བར་བྱ་བའི་ཉོན་མོངས་པ་ཀུན་དུ་མི་འབྱུང་བ་དང། སྲིད་པ་བརྒྱད་པ་ལ་སོགས་པ་མི་ལེན་པ་ལ་སོགས་པའི་སྐྱོན་མེད་པར་ལུས་ལ་ཁྱབ་པར་བྱེད་པ་སྟེ་མཐོང་བའི་ལམ་མོ། །དེ་སྐྱེ་བ་ནི་སྐྱོན་མེད་  
པར་འཇུག་པའོ། །མཐོང་བའི་ལམ་སྐྱེས་པས་དགེ་སློང་ཉིད་ལ་བཀོད་པ་ཞེས་བྱ་བ་ནི་མཐོང་བའི་ལམ་སྐྱེས་པས་དགེ་སློང་གི་སྡོམ་པ་ཉིད་ཐོབ་པ་སྟེ། སྨོན་ལམ་གྱི་དབང་གིས་དགེ་སྦྱོང་གི་ལམ་འཁོར་དང་བཅས་པ་ཐོབ་པས་དགེ་སྦྱོང་གི་དངོས་པོ་རྫོགས་པར་བསྙེན་པ་ཉིད་ལ་བཀོད་དོ་ཞེས་  
བྱ་བའི་ཐ་ཚིག་གོ། །ཤམ་ཐབས་ཟླུམ་པོ་ཞེས་བྱ་བ་ནི་མ་མཐའི་ཁ་མཉམ་པར་འདུག་པའོ། །བསླབ་པར་བྱའོ་ཞེས་བྱ་བ་ནི་ནན་ཏན་བྱའོ། །ཧ་ཅང་རྩེངས་པ་ཞེས་བྱ་བ་ནི་ཟླུམ་པོ་ཡིན་དུ་ཟིན་ཀྱང་པུས་མོ་གཉིས་ལས་གོང་དུ་ཐལ་བ་ཡིན་ནོ། །ཁྱེད་ཅག་ཉིད་མི་ཤེས་པ་དང་བྲལ་བ་ཞེས་བྱ་བ་ནི་འདི་ལྟར་བྱས་  
ན་བཟང་ངོ་སྙམ་པས་དེ་མི་ཤེས་པ་དང་བྲལ་བ་ཡིན་ནོ། །བསླབ་པར་གྱུར་པ་ཞེས་བྱ་བ་ནི་མཛེས་པའི་ཕྱིར་དེ་ནི་རབ་ཏུ་བྱུང་བ་དག་གིས་རྗེས་སུ་སྒྲུབ་པ་མ་ཡིན་ནོ་ཞེས་བྱ་བ་ཁོང་དུ་ཆུད་པར་གྱུར་པའོ། །ཧ་ཅང་འཇོལ་བ་ཞེས་བྱ་བ་ནི་ལོང་བུའི་ཚིགས་ལ་རེག་པ་ཉིད་དུ་ཧ་ཅང་འཐོལ་བའོ། །མདུན་འཕྱང་བ་ཞེས་བྱ་  
  
༄༅། །བ་ནི་མདུན་ནས་བརླ་དབྲག་ཏུ་གླང་པོ་ཆེའི་སྣ་ལྟར་ནར་བའོ། །གླང་པོ་ཆེའི་སྣ་ལྟར་ཞེས་བྱ་བ་ནི་གླང་པོ་ཆེའི་སྣ་འདྲ་བར་རོ། །གློ་དག་ཏུ་ལྟེབས་པ་ཞེས་བྱ་བ་ནི་གློའི་ཕྱོགས་དག་ཏུ་ནམ་མཁའ་ལྡིང་གི་གཤོག་པ་ལྟ་བུ་གདེངས་ཀ་བྱེད་པའོ། །ཏ་ལའི་ལོ་མ་ལྟར་ལྟ་བ་ཞེས་བྱ་བ་ནི་ཤིང་ཏ་  
ལའི་ལོ་མའི་ཚོགས་ལྟར་བསྡུས་པའོ། །འབྲུའི་ཕུར་མ་ལྟར་ཞེས་བྱ་བ་ནི་ནས་ཆན་གྱི་ཕུར་མའི་རྣམ་པ་ལྟར་བསྡུས་པའོ། །སྦྲུལ་མགོའི་གདེངས་ཀ་ལྟར་ཞེས་བྱ་བ་ནི་མདུན་གྱི་ལྟེ་བའི་འོག་ཏུ་ཤམ་ཐབས་ཀྱི་ནང་འབྲེལ་བའི་རིམ་པ་བསྡུས་ཏེ་སྦྲུལ་མགོའི་གདེངས་ཀ་ལྟར་ཕྱིར་བྱུང་བར་བྱེད་པའོ། །བསླབ་  
པ་བསྡུ་བའི་མདོ་ཞེས་བྱ་བ་ནི་བསླབ་པ་བགྲང་བའི་དོན་དུ་ཡང་དག་པར་སྡུད་པར་བྱེད་པས་མདོ་བྱས་པ་ཡིན་ནོ། །བསྡུས་པའི་མདོ་དང་པོའོ།། །།ཆོས་གོས་ཞེས་བྱ་བ་ནི་བླ་གོས་དང་སྣམ་སྦྱར་རོ། །ཤིན་ཏུ་བསྡམས་ཤིང་ཞེས་བྱ་བ་ནི་ལག་པ་དང་རྐང་པ་བརྐྱོང་བ་ལ་སོགས་པ་མི་བྱ་བར་མཉམ་པར་གཞག་  
ཅིང་ངོ། །ཆོས་གོས་བསྡུས་ཤིང་ཕྲག་པ་ལ་གཟར་ཏེ་ཞེས་བྱ་བ་ནི་མདུན་དང་རྒྱབ་ཏུ་ཕྲེང་བ་བཞིན་དུ་དཔྱངས་ཏེ་གཡས་གཡོས་སུ་བསྡུས་ཤིང་ཕྲག་གོང་དུ་བཀལ་བའོ། །ལེགས་པར་བགོས་ཤིང་ཞེས་བྱ་བ་ནི་ལུས་ལེགས་པར་གཡོགས་ཤིང་ངོ། །བྱུང་རྒྱལ་སྨྲས་པས་སྒྲ་འབྱིན་ཞིང་ཞེས་བྱ་བ་ནི་དོན་དང་མི་  
ལྡན་པའི་ཚིག་རྒོད་བག་གིས་བསྐྱོད་པ་སྨྲ་ཞིང་ངོ། །སྒྲ་བསྒྱུར་ཞིང་ཞེས་བྱ་བ་ནི་ཅ་ཅོ་བསྐྱུང་ཞིང་ངོ། །མིག་གཡེངས་ཤིང་ཞེས་བྱ་བ་ནི་མིག་གཞན་དུ་བལྟ་ཞིང་ངོ། །སྐར་མ་ལ་རྟོག་པ་ཞེས་བྱ་བ་ནི་སྐར་མཁན་དག་གོ། །མིག་གཡེང་བར་མི་བྱ་བ་ཞེས་བྱ་བ་ནི་མིག་འཁྲུལ་པར་མི་བྱའོ། །གཉའ་ཤིང་གང་  
ཙམ་དུ་ལྟ་ཞིང་ཞེས་བྱ་བ་ནི་གཉའ་ཤིང་གང་ཙམ་དུ་བལྟ་བའི་ངང་ཚུལ་ཡོད་པའོ། །བསྡུ་བའི་མདོ་གཉིས་པའོ།། །།མགོ་གཡོགས་ཞེས་བྱ་བ་ནི་རས་ལ་སོགས་པས་མགོ་གཡོགས་པའོ། །ཤམ་ཐབས་བརྫེས་ཞེས་བྱ་བ་ནི་མདོམས་ཀྱི་ཕྱོགས་སྣང་བ་ཙམ་དུ་ཤམ་ཐབས་བརྫེས་པའོ། །མ་བརྫེས་  
བར་ཞེས་བྱ་བ་ནི་ཤམ་ཐབས་མ་བརྫེས་པར་རོ། །ཆོས་གོས་ཕྲག་པ་ལ་གཟར་ཏེ་ཞེས་བྱ་བ་ནི་ཆོས་གོས་ཟླུམ་པོར་གྱོན་པ་ལས་ཕྲག་པ་གཡོན་ལོགས་ཕྲག་པ་ལ་གཟར་བའོ། །མི་གཟར་བར་ཞེས་བྱ་བ་ནི་ཆོས་གོས་ཕྲག་པ་ལ་མི་གཟར་བའོ། །ལག་པ་གཉའ་གོང་དུ་བསྣོལ་ཞེས་བྱ་བ་ནི་ལག་ངར་གཉིས་  
  
།གཉའ་གོང་དུ་མི་བསྣོལ་བར་ཞེས་བྱ་བ་ནི་ལག་པ་གཉིས་སོ། །ལག་པ་ལྟག་པར་བསྣོལ་ཞེས་བྱ་བ་ནི་ལག་པ་ལྟག་པར་སྤྲད་དེ་སོར་མོ་བསྣོལ་བའོ། །ལྟག་པར་མི་བསྣོལ་བར་ཞེས་བྱ་བ་ནི་ལག་པ་གཉིས་ལྟག་པར་མི་བསྣོལ་བའོ། །བསྡུ་བའི་མདོ་གསུམ་པའོ།། །།  
མཆོང་ཞེས་བྱ་བ་ནི་མཆོང་ཞིང་འགྲོ་བའོ། །མི་མཆོང་ཞིང་ཞེས་བྱ་བ་ནི་མཆོང་ཞིང་མཆོང་ཞང་འགྲོ་བར་མི་བྱ་བའོ། །གོམ་པ་ཧ་ཅང་ཆེན་པོ་ཞེས་བྱ་བ་ནི་སྒྱིད་པ་ཧ་ཅང་བརྒྱངས་ཏེ་གོམ་པ་ཆེན་པོར་འདོར་བའོ། །བརྐྱང་བར་ཞེས་བྱ་བ་ནི་སྒྱིད་པ་ཧ་ཅང་བརྐྱང་སྟེ་གོམ་པ་ཆེན་པོར་འདོར་བའོ། །མི་བརྐྱང་བར་ཞེས་བྱ་བ་ནི་སྒྱིད་པ་བརྐྱང་  
བསྐུམ་བྱེད་ཅིང་གོམ་པ་ཆེན་པོར་འགྲོ་བར་མི་བྱ་བའོ། །ཙོག་པུར་ཁྱིམ་གཞན་དུ་འདོང་ནས་ཞེས་བྱ་བ་ནི་རྐུབ་ཚོས་ས་ལ་མ་རེག་པར་འདུག་སྟེ་འདོང་ནས་ཞེས་བྱ་བའི་ཐ་ཚིག་གོ། །ཙོག་པུས་མ་ཡིན་པ་ཞེས་བྱ་བ་ནི་ཙོག་པུར་འགྲོ་བར་མི་བྱ་བའོ། །རྐང་པའི་བྲང་བ་དག་གིས་ཁྱིམ་གཞན་དུ་འདོང་བར་བྱེད་ཅེས་བྱ་བ་ནི་  
རྐང་པའི་རྟིང་པ་བཏེག་སྟེ་སོར་མོའི་བྲང་བསལ་ཕབ་ཅིང་འགྲོ་བའོ། །བྱིས་པ་ཁྱེའུ་མིག་མ་བཞིན་དུ་བརྩེ་བ་དག་ཅེས་བྱ་བ་ནི་གང་དག་མིག་མ་བཞིན་དུ་ལུས་དྲང་པོར་བརྩེ་བའི་ཕྱིར་རྐང་པའི་སོར་མོ་དག་གིས་རྒྱུག་ལ་དག་གོ། །བྲང་བས་མ་ཡིན་པར་ཞེས་བྱ་བ་ནི་རྐང་པའི་རྟིང་པ་བཏེག་སྟེ་སོར་མོའི་བྲང་བསལ་ཕབ་ཅིང་  
འགྲོ་བར་མི་བྱ་བའོ། །ལག་པ་གཉིས་དཀུར་བརྟེན་ཏེ་ཞེས་བྱ་བ་ནི་ལག་པ་གཉིས་རྐེད་པའི་ཕྱོགས་སུ་གཏད་དེ་གྲུ་མོ་གཉིས་བརྐྱང་བའོ། །དཀུར་མི་བརྟེན་པར་ཞེས་བྱ་བ་ནི་ལག་པ་གཉིས་རྐེད་པའི་ཕྱོགས་སུ་བརྟེན་ཏེ་གྲུ་མོའི་ཕྱོགས་སྨྱུང་སྨྱུང་པོར་བྱས་ཏེ་འགྲོ་བར་མི་བྱ་བའོ། །བསྡུ་བའི་མདོ་བཞི་པའོ།། །།  
ལུས་སྒྱུར་ཞིང་ཞེས་བྱ་བ་ནི་རོ་སྟོང་སྒྱུར་ཞིང་ངོ། །ལུས་མི་སྒྱུར་བར་ཞེས་བྱ་བ་ནི་ལུས་སྒྱུར་བ་ཞེས་བྱ་བ་བྱ་བའི་བྱེ་བྲག་བྱེད་ཅིང་ཁྱིམ་གཞན་དུ་འགྲོ་བར་མི་བྱའོ། །ལག་པ་ཀྱོག་ཅིང་ཞེས་བྱ་བ་ནི་ལག་པ་ཀྱོག་པ་ཞེས་བྱ་བ་བྱ་བའི་བྱེ་བྲག་བྱེད་ཅིང་ངོ། །ལག་པ་མི་ཀྱོག་པ་ཞེས་བྱ་བ་ནི་ལག་པ་ཀྱོག་ཅིང་ཁྱིམ་  
གཞན་དུ་འགྲོ་བར་མི་བྱ་བའོ། །མགོ་བསྒྱུར་ཞེས་བྱ་བ་ནི་མགོ་བསྒྱུར་བར་བྱ་བའི་བྱེ་བྲག་བྱེད་ཅིང་ཁྱིམ་གཞན་དུ་འགྲོ་བའོ། །མགོ་མི་སྒྱུར་བར་ཞེས་བྱ་བ་ནི་མགོ་མི་བསྒྱུར་ཞིང་ཁྱིམ་གཞན་དུ་འགྲོ་བར་མི་བྱའོ། །ཕྲག་པ་སྤྲོད་ཅེས་བྱ་བ་ནི་གཞན་དང་ཕྲག་པ་སྤྲོད་པའོ། །ཕྲག་པ་མི་སྤྲོད་པར་ཞེས་བྱ་བ་ནི་གཞན་  
  
༄༅། །དང་ཕྲག་པ་གཉིས་སྤྲད་ཅིང་ཁྱིམ་གཞན་དུ་འགྲོ་བར་མི་བྱ་བའོ། །ལག་པ་སྦྲེལ་ཞེས་བྱ་བ་ནི་གཞན་དང་ལག་པ་སྦྲེལ་བའོ། །ལག་པ་མི་སྦྲེལ་བར་ཞེས་བྱ་བ་ནི་གཞན་དག་དང་ལག་པ་སྦྲེལ་ཏེ་ཁྱིམ་གཞན་དུ་འགྲོ་བར་མི་བྱ་བའོ། །ཤིན་ཏུ་བསྡམས་ཤིང་ཁྱིམ་གཞན་དུ་འགྲོ་བར་བསླབ་པར་  
བྱའོ་ཞེས་བྱ་བ་མན་ཆད་འདི་ཡན་ཆད་ཐམས་ཅད་ཁྱིམ་གཞན་དུ་འགྲོ་བར་བྱའོ་ཞེས་བྱ་བར་སྦྱར་རོ། །བསྡུ་བའི་མདོ་ལྔ་པའོ།། །།མ་བསྒོ་བར་ཁྱིམ་གཞན་དུ་སྟན་ལ་མི་འདུག་པར་བསླབ་པར་བྱའོ་ཞེས་བྱ་བ་ནི་ཁྱིམ་བདག་གིས་མ་བསྒོ་བར་དགེ་སློང་ཁྱིམ་དུ་སྟན་ལ་འདུག་པར་མི་བྱའོ། །སྟན་ལ་མི་བརྟག་  
པར་ཁྱིམ་གཞན་དུ་སྟན་ལ་འདུག་པར་མི་བྱ་བར་བསླབ་པར་བྱ་བ་ནི་ཁྱིམ་གཞན་དུ་སྟན་ལ་མ་བརྟགས་པར་གྱ་ཚོམ་འདུག་པར་མི་བྱ་བའོ། །མངོན་པར་བྱུང་ནས་ལོ་བཅུ་གཉིས་ལོན་ཞེས་བྱ་བ་ནི་ཁྱིམ་ནས་མངོན་པར་བྱུང་ནས་ལོ་བཅུ་གཉིས་ལོན་ཞེས་བྱ་བའི་ཐ་ཚིག་གོ། །རྫོགས་པར་སངས་རྒྱས་ནས་ལོ་དྲུག་ལོན་ནས་  
ཞེས་བྱ་བ་ནི་བཅུ་གཉིས་པོ་དེ་དག་ལས་ལོ་དྲུག་ཏུ་དཀའ་བ་སྤྱད་ནས་རྫོགས་པར་སངས་རྒྱས་ནས་ལོ་དྲུག་ལོན་ནས་ཞེས་བྱ་བའི་ཐ་ཚིག་གོ། །ཡང་ན་དངོས་པོ་བསྟན་པའི་ཕྱིར་མངོན་པར་བྱུང་ནས་ལོ་བཅུ་གཉིས་ལོན་ཅིང་ཞེས་གསུངས་ལ། དེ་ལ་མངོན་པར་རྫོགས་པར་སངས་རྒྱས་པའི་ལོ་ནི་དྲུག་ཡོད་དོ་ཞེས་བྱ་  
བའི་ཐ་ཚིག་གོ། །མཐོ་བཙམས་སོ་ཞེས་བྱ་བ་ནི་བརྙས་པའོ། །ལུས་ཐམས་ཅད་ཀྱི་ལྗིད་ཀྱིས་མི་དབབ་པར་བྱ་བ་ནི་རོ་སྟོད་རོ་སྨད་ཀྱི་ལུས་ཐམས་ཅད་ཀྱི་ལྗིད་ཀྱིས་དུས་གཅིག་ཏུ་མི་དབབ་པའི་ཐ་ཚིག་གོ། །རྐང་པ་མི་བསྣོལ་བར་ཞེས་བྱ་བ་ནི་རྐང་པའི་སྟེང་དུ་རྐང་པ་གཞག་སྟེ་འདུག་པར་མི་བྱ་བའོ། །བརླ་  
མི་བསྣོལ་བར་ཞེས་བྱ་བ་ཡང་བརླའི་སྟེང་དུ་བརླ་གཞག་སྟེ་འདུག་པར་མི་བྱ་བའོ། །ལོང་བུའི་སྟེང་དུ་ལོང་བུ་མི་གཞག་པར་ཞེས་བྱ་བ་ཡང་ལོང་བུའི་སྟེང་དུ་ལོང་བུ་གཞག་སྟེ་འདུག་པར་མི་བྱ་བའོ། །རྐང་པ་མི་དགུག་པར་བྱ་ཞེས་བྱ་བ་ནི་རྐང་པ་གཉིས་བཀུག་སྟེ་འདུག་པར་མི་བྱ་བའོ། །རྐང་པ་མི་གདངས་པར་  
ཞེས་བྱ་བ་ནི་རྐང་པ་གཉིས་ཐད་ཀར་གདངས་ཏེ་འདུག་པར་མི་བྱ་བའོ། །མདོམས་མི་སྣང་བར་ཞེས་བྱ་བ་ནི་འཇུད་པའི་མཚན་གྱི་ཕྱོགས་མི་སྣང་བར་འདུག་པར་བྱའོ། །བསྡུ་བའི་མདོ་དྲུག་པའོ།། །།ཁང་བཟངས་པདྨ་ཅན་ཞེས་བྱ་བ་ནི་ཁང་བཟངས་པདྨའི་རྣམ་པ་འདྲ་བའི་ཕྱིར་དང། པདྨ་ལྟར་བྲིས་པའི་ཕྱིར་  
  
།ཚོན་བརྒྱ་རྩ་གཅིག་གིས་བྲིས་པ་ཞེས་བྱ་བ་ནི་ཚོན་རྩི་བརྒྱ་རྩ་གཅིག་གིས་བྲིས་པའོ། །ལེགས་པར་ཟས་བླང་བར་བསླབ་པར་བྱའོ་ཞེས་བྱ་བ་ནི་བྱིན་ལེན་ལེགས་པར་བྱ་བའོ། །མུ་དང་ཁ་ད་ཆད་དུ་མ་ཡིན་པར་ཞེས་བྱ་བ་ནི་ལྷུང་བཟེད་ཀྱི་ཁའི་མུ་དང་ཁ་ད་ཆད་དུ་གང་བ་མ་ཡིན་པར་ཟས་བླང་བར་བྱ་བའོ། །ཚོད་  
མ་དང་མཉམ་པ་མ་ཡིན་པར་ཞེས་བྱ་བ་ནི་བཟའ་བ་གང་ལ་ཚོད་མ་དང་མཉམ་པ་ནི་ཚོད་མ་དང་མཉམ་པ་སྟེ་དེ་ལྟ་བུ་མ་ཡིན་པར་ཟས་བླང་བར་བྱ་བའོ། །མཐར་ཆགས་སུ་ཞེས་བྱ་བ་ནི་སྟན་ལ་འདུག་པའི་གྲལ་གྱི་རིམ་པ་བཞིན་དུ་ཟས་བླང་བར་བྱ་བའོ། །ལྷུང་བཟེད་ལ་བལྟ་ཞིང་ཞེས་བྱ་བ་ནི་ལྷུང་བཟེད་དང་  
འབྲེལ་པ་ཡིན་གྱི་ཟས་ལེགས་པར་བླང་བར་བྱ་བའོ། །བཅའ་བ་དང་བཟའ་བ་མ་འོངས་པར་ལྷུང་བཟེད་མི་བཟེད་པར་ཞེས་བྱ་བ་ནི་ཇི་སྲིད་དུ་བཅའ་བ་དང་བཟའ་བ་མངོན་སུམ་དུ་མ་འོངས་པ་དེ་སྲིད་དུ་ལྷུང་བཟེད་མི་བཟེད་པར་བསླབ་པར་བྱ་བའོ། །ཡང་འདོད་པའི་ཕྱིར་འབྲས་ཆན་གྱིས་ཚོད་  
མ་མི་དག་པ། ཚོད་མས་འབྲས་ཆན་མི་དགབ་པ་ཞེས་བྱ་བ་ནི་ཐོབ་པར་བྱའོ་སྙམ་པའི་བསམ་པས་འབྲས་ཆན་གྱི་ས་ཚོད་མ་མི་དག་པ། ཚོད་མས་འབྲས་ཆན་མི་དགབ་པར་བསླབ་པར་བྱ་བའོ། །བཅའ་བ་དང་བཟའ་བའི་སྟེང་དུ་ལྷུང་བཟེད་མི་གཟུང་བ་ཞེས་བྱ་བ་ནི་བཅའ་བ་དང་བཟའ་བ་དེའི་  
སྟེང་དུ་ལྷུང་བཟེད་གཟུང་བར་མི་བྱ་བའོ། །བསྡུ་བའི་མདོ་བདུན་པའོ།། །།རྣམ་པར་འགྱུར་བ་དག་གིས་ཟས་ཟ་བར་བྱེད་ནས་ཞེས་བྱ་བ་ནི་རྐང་ལག་རྐྱོང་བ་ལ་སོགས་པ་དང་དག་གིས་སོ། །ལེགས་པར་ཟས་བཟའ་བར་བསླབ་པར་བྱའོ་ཞེས་བྱ་བ་ནི་རྐང་ལག་རྐྱོང་བ་དང་ཁམ་ཆེ་ཆུང་  
ལ་སོགས་པ་མ་ཡིན་པས་ལེགས་པར་ཟས་བཟའ་བར་བསླབ་པར་བྱ་བ་སྟེ། འདི་ནི་བསླབ་པའི་གཞི་མགོ་མ་ལྔའི་ལུས་ལྟ་བུ་ཡིན་ནོ། །ཁམ་ཧ་ཅང་ཆུང་བ་ཞེས་བྱ་བ་ཡིན་པ་ལ། ཁམ་ཞེས་བྱ་བ་ནི་ཁར་ཚད་དུ་གཞུག་ཅིང་མིད་པའི་ཕྱིར་ཁམ་ཞེས་བྱ་སྟེ། ཧ་ཅང་ཆུང་བ་མ་ཡིན་པར་  
ཟས་བཟའ་བར་བསླབ་པར་བྱ་བའོ། །ཁམ་ཧ་ཅང་ཆེན་པོ་མ་ཡིན་པ་ཞེས་བྱ་བ་ནི་ཁམ་ཧ་ཅང་ཆེན་པོ་ཡང་མ་ཡིན་པར་ཟས་བཟའ་བར་བསླབ་པར་བྱ་བའོ། །ཁམ་རན་པ་ཞེས་བྱ་བ་ནི་རང་དང་མཐུན་པ་དང་འཇིག་རྟེན་དང་མཐུན་པའི་ཁམ་རན་པར་ཟས་བཟའ་བར་བསླབ་པར་བྱ་བའོ། །ཁམ་  
  
༄༅། །མ་གཟས་པར་ཁ་མི་གདངས་ཞེས་བྱ་བ་ནི་ཇི་སྲིད་དུ་ཁམ་ཁའི་སྒོར་ཉེ་བར་མ་འོངས་པ་དེ་སྲིད་དུ་ཁའི་སྒོ་གདངས་པར་མི་བྱའོ། །སྐད་ཉམས་པར་གྱུར་ཅེས་བྱ་བ་ནི་སྒྲ་འགགས་པར་གྱུར་པའོ། །ཁ་ཁམ་གྱིས་བཀང་སྟེ་མི་སྨྲ་བར་བསླབ་པར་བྱའོ་ཞེས་བྱ་བ་ནི་ཁའི་ནང་ཁམ་གྱིས་  
གང་བཞིན་དུ་སྨྲ་བར་མི་བྱ་བའོ། །བསྡུ་བའི་མདོ་བརྒྱད་པའོ།། །།ཙུག་ཙུག་མི་བྱ་བ་ལ། ཙུག་ཙུག་ཅེས་བྱ་བ་ཏེ་པོར་སྐྱུར་བར་སྟོན་པའི་སྒྲ་ཙུག་ཙུག་ཅེས་བྱ་བ་མི་གསལ་བར་ཡང་དང་ཡང་དུ་བྱེད་པ་སྟེ། དེ་ལྟ་བུ་མི་བྱ་བར་ཟས་བཟའ་བར་བསླབ་པར་བྱའོ། །བལྕག་བལྕག་མི་བྱ་བ་ལ་  
བལྕག་བལྕག་ཅེས་བྱ་བ་ནི་ཏེ་པོར་མངར་བར་སྟོན་པའི་སྒྲ་ལ་བལྕག་ཟེར་བ་ཡང་དང་ཡང་དུ་བྱེད་པ་སྟེ། དེ་ལྟ་བུ་མི་བྱ་བར་ཟས་བཟའ་བར་བསླབ་པར་བྱའོ། །ཧུ་ཧུ་མི་བྱ་ཞེས་བྱ་བ་ལ་ཧུ་ཧུ་ཞེས་བྱ་བ་ནི་ཏེ་པོར་གྲང་བ་བསྲོ་བའི་ཕྱིར་ཁའི་དབུགས་ཧུ་ཞེས་བྱ་བའི་སྒྲ་མི་གསལ་བར་ཡང་དང་ཡང་དུ་བྱེད་  
པ་སྟེ༑ དེ་ལྟ་བུ་མི་བྱ་བར་ཟས་བཟའ་བར་བསླབ་པར་བྱ་བའོ། །ཕུ་ཕུ་མི་བྱ་ཞེས་བྱ་བ། ཕུ་ཕུ་ཞེས་བྱ་བ་ཏེ་པོར་ཚ་བ་བགྲང་བའི་ཕྱིར་ཕུ་ཞེས་བྱ་བ་ཁའི་དབུགས་ཀྱི་སྒྲ་མི་གསལ་བ་ཡང་དང་ཡང་དུ་བྱེད་པ་སྟེ། དེ་ལྟ་བུ་མི་བྱ་བར་ཟས་བཟའ་བར་བསླབ་པར་བྱ་བའོ། །ལྕེ་ཕྱུང་སྟེ་ཟས་མི་བཟའ་  
པར་བྱའོ་ཞེས་བྱ་བ་ནི་ཟན་ཟ་བ་ན་ལྕེ་ཕྱིར་ཕྱུང་སྟེ་བཟའ་བར་མི་བྱ་བའོ། །བསྡུ་བའི་མདོ་དགུ་པའོ།། །།འབྲུ་གནས་ཐ་དད་དུ་མི་བྱ་ཞེས་བྱ་བ་ནི་འབྲས་ཆན་ལ་སོགས་པའི་འབྲུ་དག་རེ་རེ་ནས་བཏུ་ཞིང་བཟའ་བར་མི་བྱ་བའོ། །འཕྱས་མི་གདགས་ཞེས་བྱ་བ་ནི་ཟས་ལ་འཕྱས་སྨོད་མི་བྱ་བའོ། །མཁུར་  
བ་མི་སྤོ་ཞེས་བྱ་བ་ནི་མཁུར་བ་གཉིས་བཀང་སྟེ་གཡས་གཡོས་བསྐྱེད་འབྲིར་སྤོ་བར་མི་བྱ་བའོ། །རྐན་མི་གཏོག་ཅེས་བྱ་བ་ནི་ལྕེས་རྐན་གཏོག་ཅིང་ཟན་བཟའ་བར་མི་བྱ་བའོ། །ཁམ་འཕྲོར་མི་བཅད་ཅེས་བྱ་བ་ནི་ཁམ་འཕྲོར་བཅད་ཅིང་ཟན་བཟའ་བར་མི་བྱ་བའོ། །བསྡུ་བའི་མདོ་བཅུ་པའོ།། །།  
ལག་པ་མི་ལྡག་ཅེས་བྱ་བ་ནི་ཟས་གང་ལ་ལག་པ་ལྡག་པ་ཡོད་པ་དེ་ནི་མི་ལྡག་པར་ཟས་བཟའ་བར་བྱ་བའོ། །ལྷུང་བཟེད་མི་བྱོག་ཅེས་བྱ་བ་ཡང་ཟས་གང་ལ་ལྷུང་བཟེད་བྱོག་པ་ཡོད་པ་དེ་སོར་མོས་མི་བྱོག་པར་ཟས་བཟའ་བའོ། །ལག་པ་མི་སྦྲུག་ཅེས་བྱ་བ་ནི་ལག་པ་ལ་ཟས་ཆགས་པ་མི་  
  
།ལྷུང་བཟེད་མི་བསྐྱམ་ཞེས་བྱ་བ་ནི་ལྷུང་བཟེད་ཀྱི་ནང་དུ་ཟས་ལ་སོགས་པ་བླུགས་ཏེ་མི་བསྐྱམ་པར་ཟས་བཟའ་བར་བྱ་བའོ། །ངན་འགྲོ་རྫོགས་པར་བྱེད་པ་རྫོགས་པར་བྱེད་ཀྱི་ཞེས་བྱ་བ་ནི་འདྲོ་བ་སྐྱོང་གི་བུ་རྫོགས་བྱེད་ཅེས་བྱ་བ་ངན་འགྲོ་རྫོགས་པར་བྱེད་པ་དེའི་  
ཡིན་ནོ་ཞེས་བྱ་བའི་ཐ་ཚིག་གོ། །མཆོད་རྟེན་འདྲ་བ་བཅོམ་སྟེ་ཞེས་བྱ་བ་ནི་བཤིག་སྟེའོ། །བསྡུ་བའི་མདོ་བཅུ་གཅིག་པའོ།། །།དྲུང་ན་འདུག་པའི་དགེ་སློང་གི་ལྷུང་བཟེད་ལ་འཕྱས་གདགས་པའི་ཕྱིར་མི་བལྟ་ཞེས་བྱ་བ་ནི་གང་ལ་འཕྱས་གདགས་པའི་ཕྱིར་བལྟ་བའི་ཚུལ་ཡོད་པ་དེ་ནི་འཕྱས་གདགས་  
པའི་ཕྱིར་ལྟ་བ་སྟེ། དེས་དྲུང་ན་འདུག་པའི་དགེ་སློང་གི་ལྷུང་བཟེད་ལ་འཕྱས་གདགས་པའི་ཕྱིར་མི་བལྟ་བའོ། །ལག་པ་ཟས་དང་འབགས་པས་ཆུ་སྣོད་ལ་མི་བཟུང་ཞེས་བྱ་བ་ནི་ལག་པ་ཟས་དང་འབགས་པས་བཏུང་བའམ་གློར་གཞག་པའི་ཆུ་བྱ་མ་བུམ་ལ་སོགས་པ་ལ་མི་གཟུང་བའོ། །དྲུང་ན་འདུག་  
པའི་དགེ་སློང་ལ་ཟས་དང་འབགས་པའི་ཆུས་མི་གཏོར་ཞེས་བྱ་བ་ནི་དྲུང་ན་འདུག་པའི་དགེ་སློང་ལ་ཟས་དང་འབགས་པའི་ཆུས་མི་གཏོར་བར་བསླབ་པར་བྱ་བ་སྟེ། དྲུང་ན་འདུག་པ་ཞེས་བྱ་བ་དང། ཟས་དང་འབགས་པ་ཞེས་བྱ་བ་ནི་མཚོན་བཙམ་སྟེ་གཞན་ན་འདུག་པ་དང། ཟས་དང་མ་འབགས་པ་ཡང་དེ་བཞིན་  
ནོ༑ །ཁྱིམ་པ་འདུག་པ་ལ་མ་དྲིས་པར་ཆུ་ཟས་དང་འབགས་པ་ཁྱིམ་གཞན་དུ་མི་དབོ་ཞེས་བྱ་བ་ནི་ཁྱིམ་བདག་ལ་མ་དྲིས་པར་ཟས་དང་འབགས་པའི་ཆུ་དེ་ཁྱིམ་པའི་ཁྱིམ་དུ་མི་དབོ་བར་བསླབ་པར་བྱ་བའོ། །བསྡུ་བའི་མདོ་བཅུ་གཉིས་པའོ།། །།ལྷུང་བཟེད་ཀྱི་ནང་དུ་ཟས་ཀྱི་ལྷག་མ་བླུགས་ཏེ་མི་དོར་  
ཞེས་བྱ་བ་ནི་ཤིང་ཏོག་ལ་སོགས་པ་ཕྱད་ཕྱེད་ཟོས་པ་ངན་མར་གྱུར་པ་ལྷུང་བཟེད་ཀྱི་མི་དོར་བར་བྱ་བའོ། །ལྕགས་ཀྱི་བཙའ་ཞེས་བྱ་བ་ནི་ལྕགས་ཀྱི་དྲི་མའོ། །འོག་གཞི་མེད་པའི་ས་ཕྱོགས་སུ་ལྷུང་བཟེད་མི་གཞག་ཅེས་བྱ་བ་ནི་ལྷུང་བཟེད་ཀྱི་གདུ་བུ་དང་ལོ་མ་ལ་སོགས་པའི་འོག་གཞི་མེད་པའི་ས་ཕྱོགས་  
སུ་ལྷུང་བཟེད་མི་གཞག་པར་བསླབ་པར་བྱ་བའོ། །གད་ཀ་མ་ཡིན་པ་ཞེས་བྱ་བ་ནི་ངམ་གྲོག་གི་ཁ་མ་ཡིན་པར་རོ། །གཡང་ས་མ་ཡིན་པ་ཞེས་བྱ་བ་ནི་བྱིན་གྱིས་གཞོལ་བའི་གཡང་ས་མ་ཡིན་པར་རོ། །དཀན་གཟར་པོ་མ་ཡིན་པར་ཞེས་བྱ་བ་ནི་བང་རིམ་ལྟར་ཕྱིར་བྱུང་བའི་གཞི་གཟར་པོ་མ་ཡིན་པའོ། །འགྲེང་  
  
༄༅། །སྟེ་ལྷུང་བཟེད་མི་བཀྲུ་ཞེས་བྱ་བ་ནི་དེ་ནི་ས་མཉམ་པར་བཀག་པ་ཡིན་ནོ། །གད་ཀ་མ་ཡིན་པ་དང། གཡང་ས་མ་ཡིན་པ་དང། དཀན་གཟར་པོ་མ་ཡིན་པར་ལྷུང་བཟེད་བཀྲུ་ཞེས་བྱ་བ་ནི། །གད་ཀ་དང་གཡང་ས་དང་དཀན་གཟར་པོར་ནི་འདུག་སྟེ་ལྷུང་བཟེད་བཀྲུ་བ་ཡང་བཀག་པ་ཡིན་ནོ། །འབབ་  
ཆུ་དྲག་པོ་ཞེས་བྱ་བ་ནི་ཤུགས་དྲག་ཏུ་འབབ་པ་སྟེ། ཤིང་ལ་སོགས་པ་ཁྱེར་བར་བྱེད་པའི་ཕྱིར་རོ། །རྒྱུན་ལས་བཟློག་པ་སྟེ་ཞེས་བྱ་བ་ནི་འབབ་པའི་རྒྱུན་ཕྱོགས་ལས་བཟློག་སྟེའོ། །འདི་ནི་ཆུའི་ཤུགས་ཀྱི་ས་ལྷུང་བཟེད་ཆག་པ་ལ་སོགས་པར་འགྱུར་བས་དགག་པ་མཛད་དོ། །བསྡུ་བའི་མདོ་བཅུ་གསུམ་  
པའོ༑༑ །།མི་ན་བར་འདུག་པ་ལ་འགྲེང་སྟེ་ཆོས་མི་བཤད་ཅེས་བྱ་བ་ནི་ཉན་པ་པོ་མི་ན་བར་འདུག་པ་ལ་དགེ་སློང་འགྲེང་སྟེ་ཆོས་མི་བཤད་པར་བསླབ་པར་བྱ་བའོ། །མི་ན་བར་ཉལ་བ་ལ་འདུག་སྟེ་ཆོས་མི་བཤད་ཅེས་བྱ་བ་ནི་ཉན་པ་པོ་མི་ན་བར་ཉལ་བ་ལ་དགེ་སློང་འདུག་སྟེ་ཆོས་མི་བཤད་པར་བསླབ་པར་བྱ་  
བའོ༑ །མི་ན་བར་སྟན་མཐོན་པོ་ལ་འདུག་པ་ལ་སྟན་དམའ་བ་ལ་འདུག་སྟེ་ཆོས་མི་བཤད་ཅེས་བྱ་བ་ནི་ཉན་པ་པོ་མི་ན་བར་སྟན་མཐོན་པོ་ལ་འདུག་པ་ལ་དགེ་སློང་སྟན་མདའ་བ་ལ་འདུག་སྟེ་ཆོས་མི་བཤད་པར་བསླབ་པར་བྱ་བའོ། །མི་ན་བར་མདུན་དུ་འགྲོ་བ་འཕྱི་ནས་འགྲོ་ཞིང་ཆོས་མི་བཤད་ཅེས་བྱ་བ་  
ནི༑ ཉན་པ་པོ་མི་ན་བར་མདུན་དུ་འགྲོ་བ་ལ་དགེ་སློང་ཕྱི་ནས་འགྲོ་ཞིང་ཆོས་མི་བཤད་པར་བསླབ་པར་བྱ་བའོ། །མི་ན་བར་ལམ་ནས་འགྲོ་བ་ལ་ལམ་གྱི་འགྲམ་ནས་འགྲོ་ཞིང་ཆོས་མི་བཤད་ཅེས་བྱ་བ་ནི་ཉན་པ་པོ་མི་ན་བར་ལམ་ནས་འགྲོ་བ་ལ། དགེ་སློང་ལམ་གོ་ལ་བ་ནས་འགྲོ་ཞིང་ཆོས་མི་བཤད་པར་བསླབ་  
པར་བྱ་བའོ། །བསྡུ་བའི་མདོ་བཅུ་བཞི་པའོ།། །།མི་ན་བར་མགོ་གཡོགས་པ་ལ་ཆོས་མི་བཤད་ཅེས་བྱ་བ་ལ་སོགས་པ་ནི་ཉན་པ་པོ་མི་ན་བར་མགོ་གཡོགས་པ་དང། ཤམ་ཐབས་བརྫེས་པ་དང། ཆོས་གོས་གཟར་བ་དང། ལག་པ་གཉའ་གོང་དུ་བསྣོལ་བ་དང། ལག་པ་ལྟག་པར་བསྣོལ་བ་ལ་  
དགེ་སློང་གིས་ཆོས་མི་བཤད་པར་བསླབ་པར་བྱ་སྟེ། འདི་དག་ནི་རྒོད་བག་དང་མ་གུས་པའི་ཕྱིར་དགག་པ་མཛད་དོ། །བསྡུ་བའི་མདོ་བཅོ་ལྔ་པའོ།། །།མི་ན་བར་སྐྲ་དོ་ཀེར་ཅན་ལ་ཆོས་མི་བཤད་ཅེས་བྱ་བ་ལ་སོགས་པ་ནི་རྒོད་བག་དང་མ་གུས་པའི་ཆ་ལུགས་ཡིན་པའི་ཕྱིར་དགག་པ་མཛད་དོ། །སྐྲ་དོ་ཀེར་