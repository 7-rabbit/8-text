མི་བྱ་བ་རྣམས་དེ་ལྟར་བསྟན་ནས་གཙུག་ལག་ཁང་གི་ཡན་ལག་དུ་བྱ་བའོ་ཅོག་སྟོན་པ་ནི་གཙུག་ལག་ཁང་བྱ་ཞེས་པ་དང། ངོས་གཅིག་གི་དབུས་སུ་དྲི་གཙང་ཁང་བྱ་ཞེས་པ་དང། དེའི་ཐད་ཀར་སྒོ་ཁང་ཞེས་པ་དང། གྲུ་བཞི་ནི་དགེ་ཞེས་པ་ནི་གཙུག་ལག་ཁང་གྲུ་བཞིར་བྱས་པ་ངོས་  
གཅིག་གི་དབུས་སུ་དྲི་གཙང་ཁང་རྩིག་ཅིང་དེ་དང་བྱང་སྟད་ཀྱི་མདུན་དུ་སྒོ་ཁང་གྱིས་ཤིག་པའོ། །ངོས་གསུམ་པ་ཡང་ཞེས་པ་ནི་གཙུག་ལག་ཁང་གྲུ་བཞིར་འདུག་པ་ལ་ངོས་གསུམ་ནི་དྲི་གཙང་ཁང་དང་གནས་ཁང་བྱས་ལ། སྒོ་རོལ་གྱི་ངོས་གཅིག་གནས་ཁང་ཁྱད་ཞུགས་ན་ཁྱིམ་པར་ཟིན་  
གྱིས་ཀྱང་དེའི་ཁ་ཐབས་སུ་འོར་ཅིག་པའོ། །ཆེ་བཞིས་ཕྱེ་ནའོ་ཞེས་པ་ནི་ཕྱེ་བའང་བརྩན་པར་གྱིས་ཤིག་པའོ། །ཐེ་ཚོམ་པ་དེས་པ་མ་ཡིན་ཞེས་པ་ནི་ཉེས་སམ་མ་ཉེས་སུ་མ་ངེས་ཏེ། ཐེ་ཚོམ་ཡོད་བཞིན་པ་ནི་ངེས་པ་ཞེས་པ་ཉིད་མ་ཡིན་པས་བརྒལ་ཀྱང་མི་བརྩན་པ་སྟེ་དངོས་སུ་ནི་ཀ་རའི་ཆུ་ལ་སྐྱོ་  
མར་ནོར་བལྟ་བུའོ། །འདི་ནི་ཁས་བླངས་པ་བཞིན་དུ་ངེས་པའོ་ཞེས་པ་ནི་དབེན་པ་མཐོང་བས་ཕྱེ་བ་ནི་ཁས་བླངས་པ་བཞིན་དུ་གཙིགས་ཆེ་བའོ། །ཁས་མི་ལེན་པ་ནི་བསྙོན་པའོ་ཞེས་པ་ནི་སྔར་ཉེས་པ་ཡོད་པ་ཁས་བླངས་པ་ཕྱིས་བསྙོན་པ་ནི་སྔར་ཁས་བླངས་པ་དེ་མི་བརྩན་པར་སྟོན་པའོ། །དེ་  
ལྟ་བུར་བསྙོན་ངེས་པ་ལ་ཐབས་ཇི་ལྟ་བུར་བྱ་ཞེ་ན། དགེ་འདུན་ལ་ཁས་ལེན་ཅིང་བསྙོན་པ་ནི་རྟོག་ཏུ་གཞུག་ཅེས་པ་ཡིན་ཏེ། འདི་ལྟ་བུ་དེ་སེམས་སུ་ཆུག་ཤིག་པའོ། །དེའི་རང་བཞིན་ཚོལ་བ་ལ་ཕན་པའི་ཕྱིར་དེའི་རང་བཞིན་ཚོལ་བའོ་ཞེས་པ་ནི་དེ་ལྟར་གྱ་གྱུ་མེད་པ་དེ་ལ་ཕན་པའི་  
ཕྱིར་དེའི་རང་བཞིན་ཚོལ་བ་ཞེས་བྱ་བ་ཡོང་ཡང་དེའི་ཕྱིར་བསྟན་པ་ཡིན་པར་སྟོན་པའོ། །ཁ་ཅིག་ནི་འདི་ལ་ཆད་པའི་ཚུལ་གྱིས་སོ་ཞེས་འཆད་དོ་ཞེས་པ་གོང་མ་ལྟར་དགེ་འདུན་ལ་གྱ་གྱུར་བྱེད་པ་ནི་དགེ་འདུན་ཐམས་ཅད་འདུས་པ་ལ་དགེ་སློང་ཅིག་གིས་གསོལ་བར་བྱ་སྟེ། ལས་སུ་བྱ་བ་ནི་  
བཙུན་པའི་དགེ་འདུན་གསོན་ཅིག་དགེ་སློང་མེ་བཞི་སྒྱེས་འདི་དགེ་འདུན་གྱི་དབུས་སུ་ཁས་ལེན་ཅིང་བསྙོན་པས་ན་དགེ་འདུན་གྱིས་འདིར་རང་བཞིན་ཚོལ་དུ་གཞུག་གོ་ཞེས་འབྱུང་གི་མེ་བཞི་སྐྱེས་རྒན་རབས་ལ་དེའི་རང་བཞིན་བཙལ་བར་གསོལ་ལོ་ཞེས་མི་འབྱུང་བས་ན། དེའི་རང་བཞིན་ཚོལ་  
  
༄༅། །དུ་གཞུག་པ་ཡང་ཆད་པའི་ཚུལ་ཡིན་ནོ་ཞེས་སློབ་དཔོན་ཁ་ཅིག་འཆད་པར་སྟོན་པའོ། །དེ་ནི་མདོ་དང་འགལ་བའི་ཕྱིར་མི་བཟང་ཞེས་པ་ནི་གོང་མ་སྐད་དུ་བྱ་བ་ཡང་ཀུན་དགའ་བོ་དགེ་སློང་འགའ་ཞིག་དགེ་འདུན་གྱི་དབུས་སུ་ཁས་ལེན་ཅིང་ཡང་ལེན་ཀྱང་བསྙོན་པར་བྱེད་ན་དགེ་སློང་དེ་ལ་ཚེ་  
དང་ལྡན་པ་ཁྱོད་ཀྱིས་མ་རྙེད་པས་ན་ལེགས་པར་མ་རྙེད་ཀྱི་ཉེས་པ་རྙེད་ཀྱིས་དགེ་འདུན་གྱི་ནང་དུ་སོང་ལ་དེའི་རང་བཞིན་ཚོལ་བར་གསོལ་ཅིག་ཅེས་བསྒོ་བར་བྱའོ། །དེའི་དགེ་འདུན་གྱི་ནང་དུ་སོང་ལ་དེའི་རང་བཞིན་བཙལ་བ་གསོལ་ལོ། །དགེ་འདུན་གྱིས་ཀྱང་ཆོས་དང། འདུལ་བ་བཞིན་དུ་  
དེའི་རང་བཞིན་ཚོལ་བ་དབོག་གོ་ཞེས་འབྱུང་བས་ན། གཞུང་ལས་འདི་སྐད་དུ་འབྱུང་བ་དང་འགལ་བའི་ཕྱིར་གོང་མ་སྐད་དུ་འཆད་པ་དེ་མི་རུང་བར་སྟོན་པའོ། །གལ་ཏེ་གོང་མ་ལྟར་འཆད་པའི་ཚུལ་ཡིན་ན་ཆད་པ་རྣམ་པ་བདུན་གྱིས་དཀྱུས་སུ་ཅིའི་ཕྱིར་མ་སྨོས་ཤེ་ན། ཞི་བར་བྱ་བའི་ཕྱིར་ཐ་དད་དུ་བྱའོ་ཞེ་ན་མི་འདོད་  
པས་སོ་ཞེས་པ་ཡིན་ཏེ། གོང་མ་ལྟར་དེའི་རང་བཞིན་ཚོལ་བ་ཡང་ཞི་བར་བྱེད་པ་ཙམ་དུ་ཟད་པས་དཀྱུས་སུ་ནི་དེ་ལྟར་མ་སྨོས་སོ་ཞེས་ཟེར་ན་ཡང་དེ་ལྟར་མི་བཏུབ་པའི་ཕྱིར་མི་རུང་བར་སྟོན་པའོ། །ཇི་ལྟར་མི་རུང་ཞེ་ན། སྤྱོ་པ་ལ་སོགས་པའང་དེ་ལྟར་མ་བཞག་པའི་ཕྱིར་རོ་ཞེས་པ་ཡིན་ཏེ། སྤྱོ་བ་ལ་སོགས་པའི་  
ཚད་ལས་ཀྱང་འཐབ་པ་ལ་སོགས་པ་ཞི་བར་བྱེད་པ་ལྟ་བུ་ཡིན་མོད་ཀྱི་བདུན་གྱི་དཀྱུས་ནས་མ་བཀོལ་བའི་ཕྱིར་གོང་མ་སྐད་དུ་བྱ་བ་ཡང་མི་རུང་བའོ། །དེའི་རང་བཞིན་ཚོལ་བ་དེ་ཉེས་པར་མ་མཐོང་ངོ་ཞེས་ཟེར་བའི་ཕྱིར་བསྙོན་པའི་ཆད་པས་གཅོད་པའོ་ཞེས་ཟེར་ན་ཡང་འགལ་བར་སྟོན་པ་ནི་ཁས་བླངས་  
ཤིང་བསྙོན་པར་ངོ་ཟིན་པའི་གྲགས་པ་ཡང་མ་མཐོང་བར་འགྱུར་བས་སོ་ཞེས་པ་ཡིན་ཏེ། དེ་ལྟར་བསྙོན་པར་མཐོང་ཞིང་ཉེས་པར་གྲགས་པ་ཡང་མ་མཐོང་ངོ་ཞེས་ཟེར་བ་ཡིན་པས་ན། བཀར་བས་གཅད་པ་ལ་ཐུག་གི་དེའི་རང་བཞིན་ཚོལ་བ་ཡང་མི་འགྱུར་བའི་ཕྱིར་རོ། །མེད་པའི་ཕྱལ་པོར་འདུག་པ་  
ལྟ་བུར་བྱས་ཀྱང་བླ་བའོ། །བླང་ཞེས་པ་དང། གཙུག་ལག་ཁང་དུ་གནས་ཞེས་པ་ནི་གཙུག་ལག་ཁང་ཕུལ་ན་བླང་དུ་རུང་བ་དང་གཙུག་ལག་ཁང་དུ་གནས་པར་གྱིས་ཤིག་པའོ། །དགེ་འདུན་གྱི་གནས་སུ་གཞན་གྱིས་དགེ་འདུན་དགེ་འདུན་དགེ་སློང་གང་ཟག་གི་ཕྱིར་གནས་ཀྱི་དངོས་པོ་བྱེད་ན་གནང་བར་བྱ་ཞེས་པ་དང་  
  
སྦྱིན་བདག་ཉིད་ཡོད་ན་ནི་དེའི་ཁ་ཐབས་སུ་འོར་ཅིག་པའོ། །གྲོང་ཁྱེར་གྱི་ནང་ངམ་ཕྱི་རོལ་དུ་བསྟི་ཀར་བྱར་རུང་ཞེས་པ་དང་བསྟི་ཁང་གི་གནས་  
འདི་གཉིས་ཀར་བྱས་ཀྱང་བླ་བའོ། །བདག་གིས་ཁྲོན་པར་ན་འདོད་ཆགས་ཀྱི་རྐྱེན་སྤང་བའི་ཕྱིར་མདའ་ཡབ་བྱ་ཞེས་པ་དང། བུད་མེད་ཆུ་སློང་ན་ཁ་གླུགས་སུ་མ་ཡིན་གྱི་སྙིམ་པར་བླུད་ཅེས་པ་ནི་བདག་ཅག་གི་གནས་ན་ཁྲོན་པ་ཡོད་ལ་བུད་མེད་ལ་སོགས་པ་ཆུ་ཆུར་འོང་ན་མིག་ལམ་དུ་མི་བབ་པར་མདའ་  
ཡབ་ཀྱིས་བཅད་ཅིང་བུད་མེད་ཆུ་སློང་བ་ལ་ཡང་སྦྱིན་པའི་ཐབས་འདི་ལྟར་གྱིས་ཤིག་པའོ། །དབྱར་གྱི་ཁོངས་སུ་འོང་ན་དེའི་རྙེད་པ་འོས་ཞེས་པ་དང། དེའི་ཚེ་རྙེད་པ་ཡང་དབྱར་ཡུན་རིང་དུ་གནས་ན་ཞེས་པ་ནི་དབྱར་གྱི་ཁོངས་སུ་དགེ་སློང་གུད་ནས་འོངས་ལ་ཡུན་རིང་དུ་ལོན་ན་དེའི་རྙེད་པ་ལ་དབང་  
བའོ༑ ༑རྙེད་པ་མ་ཡིན་པ་ཟས་ལས་སུ་མི་གཞུག་ཅེས་པ་དང། རྙེད་པ་མ་འཐོབ་པ་ལ་ཡང་ཟས་ནི་སྦྱིན་ཞེས་པ་ནི་ཟས་ཉི་ཚེ་ཟས་ལ་རྙེད་པ་མི་འཐོབ་པ་ལས་སུ་མ་བསྐོ་ཤིག་པའོ། །རྙེད་པ་མི་འཐོབ་པ་ཡང་ཟས་ནི་མ་བཀྱིགས་པར་བྱིན་ཅིག་པའོ། །།གཞན་གྱིས་རྙེད་པར་མི་གཅེ་ན་ཅེས་  
བ་དང༑ དེའི་ཕྱིར་མ་ཡིན་པར་སོང་བ་ལས་གཙུག་ལག་ཁང་གཞན་གདུགས་ཚོད་བབ་སྟེ་ཟོས་པ་ནི་ཉེས་མེད་ཞེས་པ་དང། ལོ་ཉེས་ཀྱི་ཚེ་ཉིད་ཀྱི་ནས་མ་ཁྱེར་བ་ཡང་ཞེས་པ་དང། །དགེ་སློང་གིས་ཚད་ལས་ལྷག་པར་བླངས་ན་ཡང་ཞེས་པ་ནི་ཆེད་དུ་ཟན་བསྐུགས་པའི་ཕྱིར་ནི་མ་ཡིན་  
གྱི་དོན་ཆེད་གཞན་གྱི་ཕྱིར་སོང་སོང་བ་ལས་གདུགས་ཚོད་བབ་སྟེ་གཙུག་ལག་ཁང་གཞན་དུ་ཟོས་པ་དང་མུ་གེའི་ཚེ་ཚད་བཀར་ཟན་བསྐུགས་ཤིག་པ་དང། དགེ་སློང་གཞན་གྱི་ཁོང་འཐེབ་ལ་ཟ་བ་ལ་མ་གཏོགས་པར་གཞན་གྱི་རྙེད་པ་ལ་མི་བརྩན་པར་བྱ་བའོ། །གཙུག་ལག་ཁང་གཡེལ་བར་མི་བྱ་  
ཞེས་པ་དང། སྦྱིན་བདག་འཆོས་སུ་གཞུག་མ་གྲུབ་ན་དགེ་འདུན་གྱིས་ལས་ཅི་ནུས་སུ་བྱ་ཞེས་པ་དང། ཉིད་ཀྱིས་བཅོས་པ་ཞེས་པ་ནི་གཙུག་ལག་ཁང་ཞིག་རལ་དུ་གྱུར་པ་ཡལ་བར་མ་དོར་བར་ཡོན་བདག་ལ་བསྐུལ་བའམ། དགེ་འདུན་གྱི་དཀོར་རམ་བདག་ཉིད་ཀྱིས་བཅོས་པ་རྣམས་གྱིས་ཤིག་པའོ། །རྙེད་པ་ལེན་པས་  
  
༄༅། །གཙུག་ལག་ཁང་གི་ཕྱག་དར་བྱ་ཞེས་པ་ནི་རྙེད་པ་ལེན་པ་རྣམས་ཀྱིས་ནི་དེའི་ཕྱག་དར་ཀྱང་གྱིས་ཤིག་པའོ། །དད་པས་བྱིན་པ་ནི་གཙུག་ལག་ཁང་གི་མ་ཡིན་ཞེས་པ་ནི་ཡོན་བདག་གིས་བསྐོན་མཁུར་མཁུར་དུ་བྱིན་པ་ནི་གཙུག་ལག་ཁང་གི་རྙེད་པ་ལ་མ་གཏོགས་པའོ། །སྒོ་བཅད་ལ་གཙུག་  
ལག་ཁང་ནས་འགྲོ་ཞེས་པ་དང་བསྲུང་བ་གཞག་སྟེའོ་ཞེས་པ་དང་མེད་ན་རིན་སྦྱིན་ཞེས་པ་ནི་གུད་དུ་འགྲོ་བའི་ཚེ་གཙུག་ལག་ཁང་སྒོ་བཅད་པ་དང། སྲུང་མ་གཞག་པ་དང། སྲུང་མའི་ཟས་མེད་ན་སྦྱིན་པ་རྣམས་སོ། །རྐུན་པོས་དབང་དུ་བྱས་པའི་གདེང་དྲོད་ཡོད་པར་དེས་སྒོ་མི་དབྱེ་ཞེས་པ་དང། ཁང་ཏོག་ཏུ་འཛེགས་  
ལ་ཞིང་ཁྱོད་རིམས་ཀྱིས་མ་ཐེབས་སམ་ཞེས་བརྡ་བྱ་ཞིང་སྨྲར་གཞུག་པ་ནི་འདིའི་ཐབས་སོ་ཞེས་པ་དང། འདིས་ཤེས་པར་བྱ་བ་ནི་གནས་དང་མིང་དང་ཕ་ལ་སོགས་པའོ་ཞེས་པ་དང། འཇིགས་པ་དང་བཅས་ནས་མ་རྟོགས་ཀྱི་བར་སྒོ་མི་དབྱེ་ཞེས་པ་ནི་ནུབ་མོ་དགེ་སློང་གུད་ནས་འོངས་ཏེ་སྒོ་ཕྱེ་ཞེས་ཟེར་ན། རྐུན་པོས་དབང་དུ་  
བྱས་པ་ཡིན་པ་དང། མ་ཡིན་པ་ལ་སོགས་པ་གདེང་དྲོད་མ་བཅད་གྱི་བར་དུ་སྒོ་མི་དབྱེ་བ་དང། བརྟག་པའི་ཐབས་འདི་དག་ལྟར་གྱིས་ཤིག་པའོ། །དགོན་པ་པས་ཁྱི་བཅང་ཞེས་པ་དང། ནད་པར་ལངས་མ་ཐག་ཏུ་གཙུག་ལག་ཁང་དང་མཆོད་རྟེན་གྱི་ཐན་ཀོར་བྱུང་ལ་ཞེས་པ་དང། བརྟུགས་ན་བྱས་པ་འདོན་གཅིས་ན་  
བརྩལ་སེན་མོས་བྲུད་ན་དལ་བསྙམ་ཞིང་དེའི་ཤུལ་དུ་དཀྱིལ་འཁོར་བྱ་ཞེས་པ་དང། འདི་ལ་ལྷུང་བཟེད་ཀྱི་ལྷག་མ་སྦྱིན་ཞེས་པ་དང། གཙུག་ལག་ཁང་མཆོད་རྟེན་གྱི་ཉེ་སྤྱོད་ཀྱི་ཕྱི་རོལ་དུའོ་ཞེས་པ་ནི་དགོན་པ་པས་ཁྱི་བཅང་བའི་ཐབས་འདི་དག་ལྟར་གྱིས་ཤིག་པའོ། །གཙུག་ལག་ཁང་གི་ཡན་ལག་དེ་ལྟར་  
བསྟན་ནས་ཀློག་འདོན་འབོགས་ཤིང་དོན་སྟོན་པའོ། །འདོན་པ་འབོགས་པའི་སྤྱོད་ལམ་ནི་ཅི་དགའ་བར་རོ་ཞེས་པ་ལ་སོགས་པ་ཡིན་ཏེ། སྡོམ་པ་འབོགས་པའི་སྤྱོད་ལམ་ནི་འགྲོ་ཉལ་འདུག་འཕྲེས་ཅི་དགར་གྱིས་ཤིག་པའོ། །གསར་བུས་ནི་དང་པོར་ཕྱག་བྱས་ལ་ཁམས་སྙོམས་སམ་དྲི་ཞིང་ནོན་པའི་སྤྱོད་  
ལམ་དུ་བྱ་ཞེས་པ་དང། ཐལ་མོ་སྦྱར་ཏེའོ་ཞེས་པ་དང་ལུས་དང་སེམས་མཐུད་པ་ལའོ་ཞེས་པ་དང། དྲང་པོར་ཞེས་པ་དང། འཆག་ན་ནི་གོམ་པ་གཅིག་གིས་དབེན་ཅིང་འགྲོ་བས་སོ་ཞེས་པ་དང། འགྲེང་ན་ནི་ལངས་ཏེའོ་ཞེས་པ་དང། འདུག་གམ་འཕྲེས་ན་འདུག་སྟེའོ་ཞེས་པ་དང། ངན་སྙིགས་ཀྱིས་སྟན་ལའོ་ཞེས་པ་དང་  
  
མ་བསྒོ་བའི་བར་དུ་གོང་གོང་པོར་རོ་ཞེས་པ་དང། ནོད་པ་ཕལ་ཆེ་ན་ཞུས་ཏེའོ། །ཁ་ཐོན་ནི་ཐོས་པའི་དངོས་པོའོ། །ཉེན་ཀོར་ནས་སྤགས་ལ་མཐོང་བའི་ཉེན་ཀོར་འདུག་སྟེའོ་ཞེས་པ་དང། ལུང་ནི་དབེན་པར་སོང་ལ་བསྒྲུབ་ཅེས་པ་དང། ལེགས་པར་གླགས་ལེགས་པར་ཞུས་  
ཐེ་ཚོམ་མེད་པར་བྱས་ཏེ། དབོག་པ་དང་མནོད་པ་ཡང་ངོ་ཞེས་པ་ནི་ལུང་དང་ཀློག་འདོན་ནོད་པས་མ་ནོར་བའི་ཐབས་འདི་དག་ལྟར་བྱ་ཞིང་མནོས་ཟིན་ནས་བསླབ་ཅིང་བསྒོམ་པའི་ཐབས་འདི་དག་ལྟར་བྱ་བ་དང། འབོགས་ཤིང་ནོད་ཅིང་ནོད་པའི་ཚེ་བསྟར་ཞིང་ནན་ཏན་གྱིས་ཞིག་པའི་ཚུལ་འདི་ལྟར་གྱིས་ཤིག་  
པའོ༑ ༑ཀློག་ཅིང་འདོན་པའི་ཚུལ་དེ་ལྟར་བསྟན་ནས་ལས་སུ་བསྒོ་བ་རྣམས་ཀྱི་ཚུལ་སྟོན་པ་ནི་གཙུག་ལག་ཁང་དང་ཟས་དང་སྐོམ་དང་སྐྱོ་མ་དང་ཐུག་པ་དང་བཅའ་བ་དང་འབྲས་བུ་འགོད་པ་དང་སྒོ་བསྐོ་བ་ཞེས་པ་ལ་སོགས་པ་ཡིན་ཏེ་མིང་གིས་སྨོས་པ་འདི་རྣམས་བསྒོ་ཞིང་འགོད་པ་སྐོས་ཤིག་པའོ། །ལྷག་རོལ་ཞེས་  
པ་དང། ལྷག་མ་ཕྱི་ཉིན་འབྲིམ་པར་བྱེད་ན་དེའོ་ཞེས་པ་ནི་ལྷག་རོལ་འབྲིམ་པ་ཡང་སྐོས་ཤིག་པའོ། །སྣོད་སྤྱད་སྦེད་པ་ཞེས་པ་དང། དབྱར་གྱི་རས་ཆེན་ཞེས་པ་དང། གཏན་པ་པ་ཞེས་པ་དང། ཆོས་གོས་ཞེས་པ་དང། འགོད་པ་ཞེས་པ་དང། ཁང་སྐྱོང་དང་འཐེབ་ཅེས་པ་ནི་མིང་གིས་སྨོས་པ་རྣམས་  
ཀྱི་ལས་བྱེད་པའང་སྐོས་ཤིག་པའོ། །ཁ་ཕྱིས་རྫི་ཞེས་པ་དང། འདི་ལས་ནི་འགྲིམ་པ་དང། ཟོས་ཟིན་ནས་སྦེད་པའོ་ཞེས་པ་ནི་ཁ་ཕྱིས་རྫི་སྐོས་ཤིག་པའོ། །དེའི་ལས་གང་ཡིན་པ་སྟོན་པ་ནི་མདོ་འོག་མའོ། །ཆུས་པ་ཞེས་པ་ནི་འབྲིམ་ཞིང་ཆུའི་ཞལ་ཏ་བྱེད་པ་གཅིག་ཀྱང་སྐོས་ཤིག་པའོ། །མཛེས་འཆོས་ཤེས་  
པ་དང། བལྟས་ལ་རབ་ཏུ་བྱུང་བ་རྣམས་མི་མཛེས་པ་སྤྱོད་ན་སེ་གོལ་གྱིས་སྦྲན་ཏེ་མཛེས་པ་འཆོས་སུ་གཞུག་ཅེས་པ་དང། དེ་ནི་འདི་ལྟ་སྟེ་ཟས་ཀྱི་ཚེ་རྒན་རིམས་སུ་བྱ་བ་དང། སྒྲ་བསྐྱུངས་དང་ཤིན་ཏུ་བསྡམས་པ་རྣམས་དང་ཤིན་ཏུ་གཡོགས་པ་དང། མཆོད་རྟེན་ལ་ཕྱག་འཚལ་བའི་ཚེ་ཡང་སྒྲ་བསྐྱུང་བ་  
ལ་སོགས་པར་རོ་ཞེས་པ་ནི་མཛེས་འཚེས་བསྒོ་བ་དང་དེས་བཅོས་པའི་ཐབས་འདི་དག་ལྟར་གྱིས་ཤིག་པའོ། །དག་ར་བ་ཞེས་པ་དང། དེས་ཐོག་མར་ཟོས་ལ་ཟ་བའི་ཚེ་སྨྱིག་མ་ཐོགས་ཏེ་བྱ་རོག་དང་བྱེའུ་དང་ཕུག་རོན་ལ་སོགས་པ་བསྐྲད་ཅེས་པ་ནི་དག་ར་བ་བསྐོ་བ་དང་དེའི་ལས་འདི་ལྟ་བུར་  
  
༄༅། །གྱིས་ཤིག་པའོ། །མལ་སྟན་པ་ཞེས་པ་དང། གླས་པ་ཞེས་པ་དང། ཟ་བའི་ཚེ་འདུལ་བ་དང་བརྟགས་པ་ཡོད་ན་བསྒོ་བ་ཡང་ཞེས་པ་ནི་མལ་སྟན་པ་དང། གླས་པ་དང་བསྒོ་བ་རྣམས་ཀྱང་སྐོས་ཤིག་པའོ། །གནས་ཀྱི་དངོས་པོའོ།། །།གནས་ཀྱི་དངོས་པོ་ཕྲན་ཚེགས་ལ་སོགས་པ་ལས་  
འབྱུང་བ་བསྡུས་ཏེ་སྟོན་པ་ནི་མུན་ཁུང་དུ་ཕྱག་ལ་ཚལ་བའི་ཚེ་ཕྱག་འཚལ་ལོ་ཞེས་པའི་ཚིག་བསྙད་ཅེས་པ་ནི་མུན་ཁུང་དུ་མགོ་འདུང་ཅིང་ཕྱག་འཚལ་བར་ཕྱག་འཚལ་ལོ་ཞེས་པའི་ཚིག་ཕྱུང་ཤིག་པའོ། །གཞན་ལ་ཕྱག་འཚལ་བར་ཞུགས་པའི་ཚེ་དེའི་ཐན་ཀོར་དུ་ལྷགས་པ་རྣམས་ལ་ཕྱག་བྱ་ཞེས་པ་ནི་གནས་  
བརྟན་ལ་སོགས་པ་འགའ་ལ་ཕྱག་འཚལ་དུ་སོན་པའི་ཚེ་དེའི་དྲུང་ན་ཕྱག་བྱ་བར་འོས་པ་གཞན་འཁོད་ན་ཡང་ཕྱག་གྱིས་ཤིག་པའོ། །ཚངས་པའི་ཕྱག་ནི་འདིར་བྱས་པའོ་ཞེས་པ་ནི་དེ་ལྟ་བུའི་མལ་དུ་ཕྱིར་ཕྱག་བྱས་ན་ཕྱག་བྱ་པར་ཆུད་པའོ། །འཁོན་ཡོད་པ་ལ་ཕྱག་མི་བྱ་ཞེས་པ་ནི་འཁོན་ཡོད་པ་ལ་མགོ་འདུད་  
ཅིང་ཕྱག་མ་འཚལ་ཅིག་པའོ། །ཕྱག་འཚལ་བ་ལ་ཨ་རོག་གྱ་མི་བྱ་བ་མ་ཡིན་ཞེས་པ་དང། ཕྱག་བྱ་བ་འདས་པ་ལ་ཡང་ཕྱག་མི་བྱ་བ་མ་ཡིན་ཞེས་པ་ནི་ཕྱག་གི་ལེན་ཨ་རོག་གྱ་གྱིས་ཤིག་པ་དང། །དགེ་སློང་ཁོན་ཡོད་པ་ཤིན་དུ་སྦྲུལ་དུ་གྱུར་པས་བསད་པ་ལྟ་བུ་ཡིན་ཏེ། ཁོན་པ་ཤི་བ་ལ་ཡང་བཟོད་པར་གསོལ་  
ཞིང་ཕྱག་གྱིས་ཤིག་པའོ། །སྨེ་ས་པ་ལ་ཕྱག་མི་བྱ་ཞེས་པ་དང། སྨེ་ས་པས་མ་ཡིན་ཞེས་པ་དང། འདི་བདག་གིར་མི་བྱ་ཞེས་པ་དང། སྨེ་ས་པས་ཀྱང་མ་ཡིན་ཞས་པ་དང། སྨེ་ས་པ་ནི་གཉིས་ཏེ་སོ་ཤིང་ཡན་ཆད་ཟ་བ་དང་མི་གཙང་བའི་གནས་ན་འདུག་ཅིང་དེ་ལས་བྱེད་པ་ཡན་ཆད་དོ་ཞེས་པ་ཡིན་ཏེ་ཟས་ཟ་  
བ་དང་མི་གཙང་བའི་ལས་བྱེད་པའི་སྨེ་ས་པས་ཕྱག་མི་བྱ་བ་དང། སྨེ་ས་པ་ལ་ཕྱག་མི་བྱ་བ་དང་གཅིག་གིས་གཅིག་ཕྱག་མ་ལེན་ཅིག་པའོ། །གཅེར་བུ་ཁྱེད་རངས་ན་འདིར་སྨེ་ས་པ་དང་འདྲ་ཞེས་པ་ནི་འདི་གཉིས་ཀྱང་སྨེ་ས་པ་དང་འདྲ་བས་ནི་ཕན་ཚུན་དུ་ཕྱག་མ་བྱེད་མ་ལེན་ཅིག་པའོ། །ཕྱག་ནི་གཉིས་ཏེ་དཀྱིལ་  
འཁོར་ལྔ་དང་རྐང་པ་ལ་གཟུང་བའོ་ཞེས་པ་ནི་ཕྱག་ནི་རྣམ་པ་འདི་གཉིས་ཡིན་པར་སྟོན་པའོ། །སྦྲིད་པ་བྱུང་བ་ལ་སོས་ཞེས་མི་བྱ་ཞེས་པ་དང། རྒན་པོ་དང་ཁྱིམ་པ་ནི་མ་གཏོགས་ཞེས་པ་དང། གཞོན་པ་ལ་ཨ་རོག་གྱ་ཞེས་བྱ་བ་དང། རྒན་པ་ལ་ཕྱག་བྱ་ཞེས་པ་དང། སྦྲིད་པ་བྱུང་ན་ཡང་ཞེས་པ་ནི་རྒས་པ་  
  
གཞོན་པ་ལ་ནི་ཨ་རོག་གྱ་བྱ་བ་དང། བདག་སྦྲིད་པ་བྱུང་ན་ནི་གཞན་ལ་ཕྱག་གྱིས་ཤིག་པའོ། །དེ་བཞིན་གཤེགས་པ་ལ་མིང་རུས་སམ་ཚེ་དང་ལྡན་པ་ཞེས་མི་བརྗོད་ཅེས་པ་དང། མིང་རུས་ཀྱང་ཉེ་བའི་ཚིག་མེད་པར་མི་སྨོས་  
ཞེས་པ་དང། རྒན་རབས་ལ་མ་ཡིན་ཞེས་པ་དང། འདིའི་རྐྱེན་དུ་ནི་ཉེ་བའི་ཚིག་གནས་བརྟན་ནམ་ཚེ་དང་ལྡན་པས་སོ་ཞེས་པ་དང། སྔ་མ་ནི་མ་ཡིན་ཞེས་པ་ནི་དེ་བཞིན་གཤེགས་པ་ལ་ཚེ་དང་ལྡན་པ་ཞེ་འམ། གཽ་ཏ་མ་ཞེས་མི་བྱ་བ་དང། ཤཱཀྱ་དང་གཽ་ཏ་མ་ཞེས་བརྗོད་ན་ཡང་བཅོམ་ལྡན་ཞེ་འམ། བདེ་  
བར་གཤེགས་པ་ཞེས་ཉེ་བའི་ཚིག་དང་སྦྱར་བ་དང། རྒན་རབས་ལའང་གནས་བརྟན་ནམ་ཚེ་དང་ལྡན་པ་ཞེས་ཉེ་བའི་ཚིག་མེད་པར་མ་འབོད་ཅིག་པ་དང། བཅོམ་ལྡན་འདས་ལ་ནི་ཉེ་བའི་ཚིག་ཏུ་གནས་བརྟན་ནམ་ཚེ་དང་ལྡན་པ་ཞེས་བྱར་མི་རུང་བར་སྟོན་པའོ། །ལས་སར་པ་པས་ལྟུགས་འདྲུལ་དུ་  
འགྱུར་བའི་གནས་སུ་གཙུག་ལག་ཁང་བརྩིགས་ཞེས་པ་དང། སྐྱེད་ཤིང་རྫིང་དང་འཆགས་སར་ལྡན་ཞེས་པ་དང་ཉེ་སྤྱོད་ཀྱང་ཞེས་པ་ནི་གཙུག་ལག་ཁང་བརྩིག་པའི་གནས་མིང་གིས་སྨོས་པའི་གནས་འདི་དག་ལྟར་གྱིས་ཤིག་པའོ། །འདུ་འཛི་མེད་པ་འུར་སྒྲ་ཆུང་བའོ། །ཚ་ཚོ་མེད་པ་དབྱངས་མེད་པར་  
ཞེས་པ་ནི་འདི་ལྟ་བུར་སྐྱོན་མེད་པར་གཙུག་ལག་ཁང་གྱིས་ཤིག་པའོ། །སྦྱིན་བདག་གིས་གཙུག་ལག་ཁང་བྱ་བའི་ཕྱིར་ཟོང་གཏད་ལ་ལུང་ཡོད་ན་དེའི་ཚེ་སྤྱད་བྱ་ཞེས་པ་དང་འདི་དག་གཞག་པའི་ཁང་པ་ཡང་དབོག་ཅེས་པ་ནི་གཙུག་ལག་ཁང་རྩིག་པའི་ཟོང་སྦྱིན་བདག་གིས་བྱིན་ལ་ཅི་ལེགས་  
པར་གྱིས་ཤིག་པའི་ལུང་བྱིན་ན། སྟ་འཇོར་ཡན་ཆད་དེའི་ཡོ་བྱད་ཀྱང་རྒྱུ་དེ་ལས་གྱིས་ཤིག་པ་དང། དེ་དག་སྦ་བའི་ཁང་པའང་ཕོག་ཤིག་པའོ། །འབྲུ་མར་ལ་སོགས་པ་དེའི་ཡོ་བྱེད་ཀྱང་རན་པར་ཉོ་ཞེས་པ་ནི་ཤིང་རྟའི་མིག་བསྐུ་བ་ལ་སོགས་པའི་འབྲུ་མར་ཡང་ཉོས་ཤིག་པའོ། །ལས་སར་པའི་ཟན་ནི་ཟླ་  
རོགས་ཀྱི་ཐང་བཞིན་དུའོ་ཞེས་པ་དང། གནས་དེ་ན་གཙུག་ལག་ཁང་མེད་ན་གཙུག་ལག་ཁང་ཉེན་འཁོར་གྱིའོ་ཞེས་པ་དང། སྣུམ་གྱི་རྙེད་པ་བླང་ཞེས་པ་ནི་ལས་སར་པའི་ཟན་ཐང་གཙུག་ལག་ཁང་ན་འཁོད་པ་གཞན་གྱི་ཐང་ལས་ལྷག་པར་མ་ཟ་ཤིག་པའོ། །དེ་ན་གཙུག་ལག་ཁང་མེད་ན་ཉེ་འཁོར་གྱི་གཙུག་ལག་  
  
༄༅། །ཁང་ན་དགེ་སློང་འཁོད་པ་རྣམས་ཀྱི་ཐང་དུ་ཟོས་ཤིག་པ་དང། ཐང་ལས་ལྷག་ན་ནི་དེ་བཞིན་དུ་འང་ལོང་ཤིག་པའོ། །གཙུག་ལག་ཁང་ནི་རིམ་པ་ལྔ་མན་ཆད་དོ་ཞེས་པ་དང། དགེ་སློང་མའི་གཙུག་ལག་ཁང་ནི་རིམ་གསུམ་མོ་ཞེས་པ་དང། དྲི་གཙང་ཁང་དང་སྒོ་ཁང་ནི་རིམ་གཉིས་ཀྱིས་གླག་ཅེས་པ་ནི་  
སོས་མོས་ཀྱིས་གཙུག་ལག་ཁང་གི་རིམ་པ་གོང་དུ་བསྟན་པ་ལས་དྲི་གཙང་ཁང་དང་སྒོ་ཁང་ནི་རིམ་པ་གཉིས་གཉིས་ཀྱིས་གློག་ཤིག་པའོ། །དེ་དག་སྤྱི་ལྕི་ཞེས་མི་མཐུན་ན་རིམ་གཅིག་དབྲི་བ་ནི་ཉེས་མེད་ཅེས་པ་ནི་རྩེག་མང་སྟེ། འོག་མས་མི་མཐུན་ན་རིམ་འགའ་ཕྲི་ཡང་བླ་བའོ། །བརྩམས་ནས་ཆེ་ཆུང་དུ་བྱ་  
བའི་ཕྱིར་བཅོས་པ་ཡང་ཞེས་པ་དང། མཆོད་རྟེན་དང་སྐུ་གཟུགས་ནི་བསྐྱེད་པའི་ཕྱིར་ནའོ་ཞེས་པ་དང། རྙིངས་པའི་ཕྱིར་ནི་ཟིན་པ་མཉམ་པར་ན་ཡང་ཞེས་པ་དང། ཕྱོགས་བཅོས་བར་ཞེས་པ་ནི་དང་པོ་རྩོམ་པའི་ཚེ་ཆེ་ཆུང་བཅོས་པའི་ཕྱིར་སྔ་མ་གཞིག་པ་དང། སྐུ་གཟུགས་དང་མཆོད་རྟེན་བསྐྱེད་  
པའི་ཕྱིར་སྔ་མ་གཞིག་པ་དང། རྙིངས་ན་ཟིན་པ་ཡང་སྔ་མ་དང་འདྲ་བ་ཙམ་དུ་བྱ་བའི་ཕྱིར་གཞིག་པ་དང། ཕྱོགས་འགའི་རལ་ཚེམས་བྱ་བ་ནི་མི་རུང་བ་མེད་པའོ། གདུགས་ལ་སོགས་པ་དབོག་པ་ཡང་ཞེས་པ་དང། བརྗེ་བའི་ཕྱིར་ནའོ་ཞེས་པ་དང། གཅིག་མ་ཟིན་པར་མི་དབོག་ཅེས་པ་ནི་གདུགས་ལ་  
སོགས་པ་བརྗེ་བའི་ཕྱིར་དབོག་པ་ནི་ཉེས་མེད་པ་དང། རྗེས་མ་མ་ཟིན་གྱི་བར་དུ་སྔ་མ་མ་དབོག་ཤིག་པའོ། །སྐྱེས་རབས་ལ་སོགས་པའི་རིམ་པ་དང་སངས་རྒྱས་ཀྱི་ཚིག་འདྲི་བ་ཡང་ཞེས་པ་དང། བཤིག་པ་ཡང་སྔ་མ་དེ་དག་ཉིད་བཞིན་དུ་བྱེད་ན་ཡང་ངོ་ཞེས་པ་ནི་སྐྱེས་པའི་རབས་ཀྱི་རི་མོ་དང་དྷརྨའི་གླེགས་  
བམ་གྱིས་ཀྱང་དེ་དག་ཉིད་བྲི་བའི་ཕྱིར་སྔ་མ་བཤིག་ཅིང་བཅོས་པ་ནི་བླ་བའོ། །བརྩམས་པའི་འཕྲོ་གཞན་གྱིས་བྱས་ན་ཡང་ཞེས་པ་ནི་སྔ་མ་གཅིག་གིས་བརྩམས་ཏེ་མ་ཟིན་པའི་འཕྲོ་གཞན་གྱིས་བྱས་ཀྱང་བླའོ། །གང་ཡིན་པའི་དགེ་འདུན་གྱི་ཕྱིར་ན་ཕྱེད་ཙམ་སློང་ན་གཏད་བར་བྱ་ཞེས་པ་དང། བསྟན་པའི་  
ཚེ་དགུན་གྱི་དུས་ཤིག་ན་ནི་ཕྱི་དྲོ་དཔྱིད་ཀྱི་དུས་ཤིག་ན་སྔ་དྲོ་ཞེས་པ་དང། ཟས་ཀྱི་བྱ་བའི་དུས་འཐེབ་ཀྱང་ངོ་ཞེས་པ་དང། དེ་ནས་སྟ་གོན་མ་བྱས་པར་བསོད་སྙོམས་ལ་འཇུག་ཅེས་པ་དང། དེ་ནི་རྐང་ལག་ཡན་ཆད་དོ་ཞེས་པ་དང། སྡོང་བ་བྱེད་པས་སྔ་དྲོ་ན་གཡར་སུ་ཤོམ་དུ་གཞུག་ཕྱི་དྲོ་ནི་སྐོམ་དང་རྐང་ལག་གི་  
  
ལས་སར་པ་པས་ཡོན་བདག་ལ་སྦྲན་ཅིང་སྙེ་མདོང་འདི་ལྟར་གྱིས་ཤིག་པའོ། །གནས་ཁང་གི་སྒོ་གདོད་ཅེས་པ་དང། སྒོ་འཕར་འཇུག་ཞེས་པ་དང། ལག་གཟུངས་དང། ཀར་གྱུར་བྱ་ཞེས་པ་  
དང༑ སྐར་ཁུང་གདོད་ཅེས་པ་དང། དབུས་སུའོ་ཞེས་པ་དང། ཕྱི་རུབ་ལ་ནང་ཡངས་པ་རྒྱ་མཚོ་ལྟ་བུར་རོ་ཞེས་པ་དང། ཤར་བུ་བྱ་ཞེས་པ་དང། སྒོ་འཕར་དང་གཟེར་གཏན་དང་རྐེད་གཏན་དང་རྐང་གི་དབྱིག་པ་རྣམས་བཅང་ཞེས་པ་དབུག་ཅིང་བཏབ་ཅེས་པ་དང། གནས་ཁང་གི་སྒོར་ཁྱམས་བྱ་ཞེས་པ་དང་  
སོ་ཕག་གི་གཅལ་རིམ་པ་བདུན་ནམ་བརྒྱད་གཏམས་ཞེས་པ་དང། དེའི་སྟེང་དུ་ཤིང་བཟངས་བྲེ་ཞེས་པ་དང། དེའི་སྟེང་དུ་ཀ་བ་བསྒྲེང་ཞེས་པ་དང། དེའི་སྟེང་དུ་ཀ་ཞུའོ་ཞེས་པ་དང། དེའི་སྟེང་དུ་གདུང་བྲེ་ཞེས་པ་དང། དེའི་སྟེང་དུ་ཕྱམ་དགོད་ཅེས་པ་དང། དེའི་སྟེང་དུ་ཤིང་ལེབ་ཅེས་པ་དང། དེའི་སྟེང་དུ་  
སོ་ཕག་གི་གཅལ་ཞེས་པ་དང། དེའི་སྟེང་དུ་སོ་ཕག་གི་ཕྱེ་མ་ཞེས་པ་དང། མི་ལྷུང་བའི་ཕྱིར་མུ་ཀོར་བྱ་ཞེས་པ་དང། མི་ལྡིག་པར་བརྟེན་མ་གཞུག་ཞེས་པ་དང། ལྕགས་གཟེར་གདབ་ཅེས་པ་དང། འཛེག་པའི་ཕྱིར་ཐེམ་སྐས་བྱ་ཞེས་པ་དང། ཐ་མ་ནི་དེའི་འོ་ཞེས་པ་དང། བར་མ་ནི་སའིོ་ཞེས་པ་དང་  
སྟེང་མ་ནི་ཤིང་གིའོ་ཞེས་པ་དང། སྐས་འཇོག་པར་བྱ་ཞེས་པ་དང། ཤིང་ངམ་སྨྱིག་གམ་ཐག་པའི་ཡང་ཞེས་པ་དང། རྫབ་ཏུ་མི་འགྱུར་བར་མཐངས་ས་དང། སྒོ་ཁང་དུ་སོ་ཕག་གདིང་ཞེས་པ་དང། དེའི་སྟེང་དུ་ཕྱེ་མ་ཞེས་པ་དང། དེའི་སྟེང་དུ་རྡོ་ཐལ་གྱི་ཕྱེ་མ་ཞེས་པ་དང། མེད་ན་ཤིང་ལེབ་ཀྱི་རྐང་  
སྟེགས་ཞེས་པ་དང། འོད་དོར་དང་སོ་ཕག་གིས་སོ་ཞེས་པ་དང། མཆོད་རྟེན་ལ་ཡང་དེ་བཞིན་ཞེས་པ་དང། འདོམ་གང་ཆད་དུ་བྱས་པ་ནི་འདི་བྱས་པའོ་ཞེས་པ་ནི་གཙུག་ལག་གི་གནས་ཁང་མིང་གིས་སྨོས་པའི་རྣམ་པ་འདི་དག་ལྟར་གྱིས་ཤིག་པའོ། །སེང་གེའི་སྟན་གྲུ་བཞིར་བྱ་བ་དང། རྐང་པའང་སེང་གེའི་  
ཐོད་པར་རོ་ཞེས་པ་དང། དཔེ་བའི་ལག་གཟུངས་གྲྭ་བཞིར་ལྕགས་ཀྱི་ཡང་མིག་གདགས་ཞེས་པ་དང། ལེབ་མས་བཏགས་ཞེས་པ་དང། འདིར་གློད་ཅན་གདིང་ཞེས་པ་དང། སྟེང་དུ་བླ་རེ་ཞེས་པ་དང། འཕན་ཡང་ཞེས་པ་དང། གཏིང་ཟུག་པ་ཞིག་ན་ནི་སོ་ཕག་གི་ཐེམ་སྐས་བྱ་ཞེས་པ་དང། སྤྲོ་བ་ཞིག་  
  
༄༅། །ན་ནི་ཤིང་གིའོ་ཞེས་པ་དང། མ་གྲུབ་ན་སྐས་སོ་ཞེས་པ་དང། རྐང་རྟེན་ཡང་ཞེས་པ་དང། མཆོད་ཞེས་པ་དང། སྟེང་དུ་ལོ་མ་གདིང་ཞེས་པ་དང། རྩ་བ་མང་ཡང་ཞེས་པ་དང། འདི་ནི་རྐང་པ་མི་སྦྱར་བའི་ཕྱིར་རོ་ཞེས་པ་དང། མ་གྲུབ་ན་རྡོའི་ཡང་ངོ་ཞེས་པ་ནི་སེང་གེའི་སྟན་འདི་ལྟ་བུར་བྱ་ཞིང་རྐང་རྟེན་  
གུར་ཀུམ་ལ་སོགས་པས་བསྐུས་ཤིང་མཆོད་པའི་སྟེང་དུ་ལོ་མ་ལ་སོགས་པ་གཅལ་དགྲམ་ཞིང་རྐང་པ་ཞོག་ཤིག་པའོ། །བྱ་རོག་དང་བྱིའུ་དང་ཕུག་རོན་ལ་སོགས་པས་ཟན་ཟ་བའི་ཚེ་མི་གཙེ་བར་བྱ་བའི་ཕྱིར་རྒྱུས་གདབ་ཅེས་པ་དང། འདི་ནི་རྣམ་པ་བཞི་སྟེ་བལ་བ་ཛའི་རང་མོན་ཛའི་དང། ཤ་ནའི་དང་  
ཤིང་བལ་གྱི་རྣམས་སོ་ཞེས་པ་དང་གྲྭ་བཞིར་ཟུང་ང་བྱ་ཞེས་པ་དང། དེ་ལ་གདགས་ཞེས་པ་དང། ཤིང་གི་ནི་འགས་ཤིང་འཇིག་པས་ན་ལྕགས་ཀྱིའོ་ཞེས་པ་དང། ཕྱོགས་གཅིག་ཏུ་མཐོངས་གདོད་ཞེས་པ་དང། ཟོས་ཟིན་ནས་འཇུག་པའི་ཕྱིར་རོ་ཞེས་པ་དང། དྲོ་ཀར་འདི་བཅད་ཅེས་པ་ནི་བྱེའུ་ལ་སོགས་  
པ་མི་ཐར་བར་གཙུག་ལག་ཁང་གི་མཐོངས་སུ་མཐོངས་རྒྱས་གདབ་པའི་དཔྱད་དང་ཆོ་ག་འདི་ལྟར་གྱིས་ཤིག་པའོ། །རྫི་ཆར་ཀྱི་གཟན་མཐོངས་སུ་ལེབ་མ་གཞན་ཅེས་པ་དང། ཀ་བའི་བར་དུའོ་ཞེས་པ་དང། གསལ་བའི་མཐོངས་གདོད་ཅེས་པ་དང། མེད་ན་ཐགས་སམ་རེ་ལྡེ་ཡང་ཞེས་པ་དང། དབྱར་  
གྱི་ཟླ་བ་ནི་ལོན་ནས་དབོག་ཅེས་པ་ནི་མཐོངས་སུ་ཆར་ཁེབས་འདི་ལྟར་གྱིས་ཤིག་པའོ། །བསིལ་ཁང་བྱ་ཞེས་པ་དང། བསིལ་བར་བྱ་བའི་ཕྱིར་ཕྱི་རོལ་རྩིག་པ་བྱ་ཞེས་པ་དང། ཀ་བ་སྦྲེང་ཞེས་པ་དང། སྐར་ཁུང་གདོད་ཅེས་པ་དང། སྟན་གྱི་སོ་དའི་ཐ་མར་ཁ་ད་ཆད་དུ་འབབ་པར་བྱ་ཞེས་པ་དང། ཤར་  
བུ་དང་སྒོ་འཕར་གཞག་ཅེས་པ་ནི་བསིལ་ཁང་འདི་ལྟ་བུར་གྱིས་ཤིག་པའོ། །བཀད་ས་དང་མེ་ཁང་དང་འདུན་ཁང་དང་འཆགས་སའི་ཁང་བ་བྱ་ཞེས་པ་དང། རྩིག་ངོས་ལ་བཅར་བའི་ཁང་བྲན་དང་ཞེས་པ་ནི་མིང་གིས་སྨོས་པ་འདི་རྣམས་ཀྱི་ཁང་པ་གྱིས་ཤིག་པ་དང། གཙུག་ལག་ཁང་ངམ་ཕྱི་རའི་ངོས་ལ་བཅར་  
བའི་ཁང་བྲན་ཡང་གྱིས་ཤིག་པའོ། །ས་གང་ཡང་རུང་ཞེས་པ་དང། ཡང་ཐོག་ཀྱང་ཞེས་པ་དང་འདིར་ཡང་ཁྱམས་གཞན་དུ་མུ་སྐོར་བྱ་ཞེས་པ་ནི་ས་ཁང་བྱས་ཀྱང་བླ་བ་དང། གཙུག་ལག་ཁང་གི་གྲུ་བཞི་ཡང་ཐོག་ཁྱམས་བཞིན་དུ་མུ་སྐོར་བྱ་ཞིང་མི་ལྡེག་པར་ལྕགས་གཟེར་གྱིས་གདབ་པ་ལ་སོགས་  
  
།རབ་ཏུ་བྱུང་བ་ཀུན་དགའི་ཕྱི་རས་བསྐོར་བ་དང་ཞེས་པ་དང། རྩིག་པ་ལ་སྟོར་ཁུང་གདོད་ཅེས་པ་དང། ཤིང་ཐགས་དང་འོབས་ཀྱང་ངོ་ཞེས་པ་ནི་རབ་ཏུ་བྱུང་བའི་གཙུག་ལག་ཁང་ལ་ཕྱི་རས་བསྐོར་བ་དང། འོབས་དང་ཤིང་ཐགས་ཀྱིས་ཀྱང་སྐོར་ཅིག་པའོ། །གང་ཟག་གི་གཙུག་ལག་ཁང་འཁོར་དང་  
བཅས་པ་ཡང་ཞེས་པ་ནི་གང་ཟག་གི་གཙུག་ལག་ཁང་ཕྱིར་དང་ཚང་མང་ལ་སོགས་པའི་འཁོར་དང་ལྡན་པ་བྱས་ཀྱང་བླ་བའོ། །མཐའ་དག་སྔོན་པོ་ལ་སོགས་པའི་མཚན་མ་མངོན་དུ་བསྒོམ་པར་གནས་ཁང་རྩིག་ངོས་ལ་སྔོན་པོ་ལ་སོགས་པ་རྣམ་པ་བཞི་བྱ་ཞེས་པ་ནི་མཐའ་དག་ས་སྔོན་པར་བསྒོམ་པ་ལ་སོགས་པའི་མིག་རྟེན་  
གནས་ཁང་གི་ངོས་བཞིར་གྱིས་ཤིག་པའོ། །རབ་ཏུ་བྱུང་བའི་ཀུན་དགར་རི་མོ་བྲིར་རུང་ཞེས་པ་ནི་རབ་ཏུ་བྱུང་བའི་གནས་སུ་རི་མོ་བྲིས་ཀྱང་བླ་བའི་ཕྱིར་འོག་ནས་འབྱུང་བ་འདི་དག་ལྟར་གྱིས་ཤིག་པའོ། །རི་མོར་བྲི་བ་དེ་དག་གང་ཞེ་ན་སྒོར་ལག་ན་རྡོ་རྗེ་ལ་སོགས་པའི་གནོད་སྦྱིན་བྲི་ཞེས་པ་དང། སྒོ་ཁང་དུ་འཁོར་བའི་  
འཁོར་ལོ་ཞེས་པ་དང། རྒྱུད་ལྡ་པར་བྱ་ཞེས་པ་དང། སྟེང་དུ་ལྷ་དང་མི་ཞེས་པ་དང། རྫུས་ཏེ་སྐྱེས་པའི་སེམས་ཅན་དག་འཁོར་ལོའི་ཟོ་བ་བཞིན་དུ་སྐྱེ་བ་དང། འཆི་བ་ཡང་ཞེས་པ་དང། དབུས་སུ་འདོད་ཆགས་ཞེ་སྡང་གི་དབྱི་བས་ཕུག་རོན་སྦྲུལ་ཕག་ལྟ་བུར་བྱ་ཞེས་པ་དང། སྔ་མ་གཉིས་གཏི་མུག་གིས་ཟ་བར་ཞེས་  
པ་དང། རྟེན་འབྲེལ་གྱི་ཡན་ལག་བཅུ་གཉིས་ཀྱི་ཁོར་ཡུག་ཏུ་ཞེས་པ་དང། ཐམས་ཅད་མི་རྟག་པར་ཟོས་པར་ཞེས་པ་དང། སྟེང་དུ་སངས་རྒྱས་མྱ་ངན་ལས་འདའ་བའི་དཀྱིལ་འཁོར་དཀར་པོར་སྟོན་པར་ཞེས་པ་དང། ཐོག་ཏུ་བརྩམ་པར་བྱ་ཞེས་པ་ལ་སོགས་པའི་ཚིགས་བཅད་གཉིས་ཞེས་པ་དང་  
འདི་སྟོན་པ་གཞག་ཅེས་པ་དང། འདིའི་ཐན་ཀོར་དུ་ཆོ་འཕྲུལ་ཆེན་པོ་དང་བདུད་འཇོམས་པ་ཞེས་པ་དང། ཁྱམས་སུ་སྐྱེས་པའི་རབས་ཞེས་པ་དང། དྲི་གཙང་ཁང་གི་སྒོར་གནོད་སྦྱིན་ཕྲེང་བ་ཐོགས་པ་ཞེས་པ་དང། འདུན་རྩར་གནས་བརྟན་འགྲེང་བ་ཞེས་པ་དང། མཛོད་ཀྱི་སྒོར་ལག་ན་མི་གུ་ཐོགས་པའི་གནོད་  
སྦྱིན་ཞེས་པ་དང། བཀད་སར་ལག་ན་བཅའ་བ་ཐོགས་པའི་གནོད་སྦྱིན་ཞེས་པ་དང། བསྲོ་ཁང་དུ་མི་གུ་དང་བུམ་བུ་ལག་ན་ཐོགས་པ་ཞེས་པ་དང། གྲུལ་བུམ་མེ་འབུད་པ་ཞེས་པ་དང། མི་གང་གྲུལ་བུམ་གྱིས་བྱིས་པ་སྒྲོན་མ་ལ་སོགས་པ་ཐོགས་པ་དང། མེ་འབུད་པ་ཞེས་པ་དང། སྦྱིན་བདག་མར་མེ་ཐོགས་པ་  
  
༄༅། །དག་ལྷའི་སྒྲོན་མ་ཡང་ཞེས་པ་དང། གྲུང་ཚང་དུ་ཀླུ་དང་ཀླུའི་བུ་མོ་རྒྱན་སྣ་ཚོགས་ཀྱིས་ཀླུབས་ཏེ་ལག་ན་བུམ་པ་ཐོགས་ཤིང་ཆུ་འབྲིམ་པར་རོ་ཞེས་པ་དང། ནད་བྲང་དུ་དེ་བཞིན་གཤེགས་པ་ནད་གཡོག་མཛད་པར་ཤེས་པ་དང། བཤང་གིས་རུ་དུར་ཁྲོད་དང་མགོ་ཐོད་ཅེས་པ་རྣམས་ཡིན་ཏེ་སྒོ་ཁང་  
ལ་སོགས་པའི་གནས་སོ་སོར་རི་མོ་ཡང་མིང་གིས་སྨོས་པ་འདི་བཞིན་པའི་ཚེ་ཐབས་འདི་ལྟར་གྱིས་ཤིག་པའོ། །དེ་ལ་བརྩམ་པར་ཞེས་པ་ལ་སོགས་པའི་ཚིགས་བཅད་གཉིས་ཞེས་པ་ནི། བརྩམ་པར་བྱ་ཞིང་འབྱུང་བར་བྱ། །སངས་རྒྱས་བསྟན་ལ་འཇུག་པར་བྱ། །འདམ་བུའི་ཁྱིམ་ལ་གླང་ཆེན་བཞིན། །འཆི་བདག་སྡེ་རྣམས་  
གཞོམ་པར་བྱ། །གང་གིས་རབ་ཏུ་བག་ཡོད་པར། །ཆོས་འདུལ་འདི་ལ་སྤྱོད་འགྱུར་བ། །སྐྱེ་བའི་འཁོར་བ་རབ་སྤངས་ནས། །སྡུག་བསྔལ་ཐ་མར་ཕྱིན་པར་འགྱུར། །ཞེས་པ་ཡིན་ནོ། །མཛོད་ཀྱི་སྒོར་ལག་ནི་མི་གུ་ཐོགས་ཞེས་པ་ནི་རིན་པོ་ཆེའི་མི་གུའོ། །ལྷའི་སྒྲོན་མ་ཞེས་པ་ནི་སྐྱེ་བ་ལྷའི་སྒྲོན་མ་དང། རྒ་བ་ལྷའི་སྒྲོན་མ་  
དང༑ ན་བ་ལྷའི་སྒྲོན་མ་དང། འཆི་བ་ལྷའི་སྒྲོན་མ་དང། རྐུན་པོ་ཆད་བས་བཅད་པ་ལྷའི་སྒྲོན་མ་སྟེ། འདི་རྣམས་ལྷའི་སྒྲོན་མ་ཡིན་པར་བསྟན་པའོ། །གཞན་ནི་གོ་སླ་བའི་ཕྱིར་མ་བཤད་དོ། །གཙུག་ལག་ཁང་བླ་གབ་མེད་པ་མ་ཡིན་པར་མེ་དུ་བ་ཅན་མི་བུད་མི་བསྲེལ་ཞེས་པ་ནི་གཙུག་ལག་ཁང་བླ་གབ་ཅན་དུ་དུ་བ་ཅན་གྱི་མེ་  
བདག་གིས་ཀྱང་མི་བུད། གཞན་གྱིས་བུས་པའི་རྗེས་སུ་ཡང་མ་འདུག་ཤིག་པའོ། །བསྟར་པ་ལ་ཐམས་ཅད་མ་ཡིན་ཞེས་པ་ནི་གཙུག་ལག་ཁང་གི་གཞི་བསྟར་བསྟར་པའི་སྟེང་ནི་དུ་བ་ཡོད་པ་དང་མེད་པ་གང་གི་མེ་ཡང་མ་འཇོག་ཤིག་པའོ། །དེའི་ཕྱིར་ཞུགས་ལིང་བཅང་ཞེས་པ་དང་བརྟུལ་བའི་ཕྱིར་ལྕགས་ཀྱི་ཐལ་ཕྱགས་  
ཡུ་བ་ཅན་བཅང་ཞེས་པ་དང། སྤྱ་གུ་དང་ཤིང་གིས་ཀྱང་དེའི་དོན་གྲུབ་བོ་ཞེས་པ་ནི་ཞུགས་ལིང་དང་ཐལ་ཕྱགས་དང་མེ་བསྡུ་པའི་སྤྱ་གུ་ཤིང་གི་ཐལ་ཕྱགས་བྱས་ཀྱང་བླ་བའོ། །ཁང་སྐྱོང་གིས་གཙུག་ལག་ཁང་གི་ཕྱག་དར་ཉིན་རེ་ཞིང་ཞེས་པ་དང། མི་ནུས་ན་བཀོ་བའི་ཕྱོགས་རྣམས་སོ་ཞེས་པ་དང། ལྷག་མ་ནི་བཅུ་བྮིའམ་  
བཅོ་ལྔ་ལ་གཎྜཱི་དེས་དགེ་འདུན་ཐམས་ཅད་བསྡུས་ཏེ་ཆོས་ཀྱི་གཏམ་མམ་འཕགས་པའི་མི་སྨྲ་བས་སོ་ཞེས་པ་དང། ཆོས་ཀྱི་ཡོ་ལང་གི་ཚེ་ལྕི་གསར་གྱིས་བསྐུ་ཞེས་པ་དང། མཇུག་ཏུ་ཁྲུས་པ་ཞེས་པ་དང། ཡང་ན་ཡང་རྐང་ལག་བཀྲུ་ཞེས་པ་དང། ཡན་ལག་ཆུས་བརླན་ཏི་ཕྱི་ཞེས་པ་དང། སྣུམ་གྱི་རྙེད་པ་བྱ་ཞེས་  
  
།དཀོན་མཆོག་གི་ཕྱིར་ཉུག་ཅིང་སྐུད་པ་དང་དྲི་གཙང་ཁང་དང་སྐུ་གཟུགས་དང། མཆོད་རྟེན་དང་སྲོག་ཤིང་རྣམས་ཀྱི་གྲིབ་མ་ལ་ཞལ་ནས་གསུངས་པའི་ཚིགས་བཅད་བཀླག་ཅིང་རྒལ་ཞེས་པ་ནི་དྲི་གཙང་ཁང་གི་བྱི་བདར་བྱེད་པ་དང། མཆོད་རྟེན་ལ་སོགས་  
པའི་གྲིབ་མ་ལ་འགོམ་པའི་ཚེ་ཐབས་འདི་ལྟར་གྱིས་ཤིག་པའོ། །དེའི་ཚེ་མལ་སྟན་བསྟར་ཞིང་བཅོས་པ་ཡང་ཞེས་པ་ནི་ཚེས་བརྒྱད་དམ་བཅུ་བཞིའི་ཚེ་དགེ་འདུན་གྱི་མལ་སྟན་བསྟར་ཞིང་བཅོས་པ་ཡང་དགེ་འདུན་སྤྱིས་ལག་རབ་ཏུ་གྱིས་ཤིག་པའོ། །དེ་དག་སུས་བྱ་ཞེ་ན། གནས་པས་པོ་ཞེས་པ་ཡིན་ཏེ། མཁན་པོའམ་  
སློབ་དཔོན་གྱི་མལ་སྟན་བཅོས་ཤིང་བསྟར་བའི་ལས་གནས་པས་གྱིས་ཤིག་པའོ། །གནས་ཀྱི་དངོས་པོ་གདབ་ཅིང་ཕྱག་བྱ་བ་དང། ལྕི་བ་སང་བས་བྱུག་པ་རྣམས་བྱ་ཞེས་པ་དང། མལ་སྟན་གྱི་དྲི་མ་སྤྲུག་ཅེས་པ་དང། ཞེན་ཚབས་ཆེ་ན་བཀྲུ་ཞེས་པ་དང། སྔར་བཏབ་ལ་ཕྱག་ཅེས་པ་དང། དེ་ནས་གདིང་ཞེས་པ་དང། གཞི་  
རྡུལ་ཡོད་པ་མ་སྤྲུགས་པར་མ་ཡིན་ཞེས་པ་དང། གདིང་བ་ལས་གོས་གཅིག་གིས་གདབ་པར་བྱ་ཞེས་པ་དང། ནད་པ་ལས་སོ་ཞེས་པ་དང། འདི་བཅོས་ཞེས་པ་དང། མི་རུང་ན་གཤེགས་པ་དབྱིག་གུའི་ཐོག་མར་བཏགས་ཏེ། བརྡབ་ཅེས་པ་དང། དེ་ལྟར་ཡང་མི་རུང་ན་ལྕི་བའམ་ས་དང་བསྲེས་ལ་ཀ་བའི་གསེབ་བམ་  
རྩིག་ངོས་བྱུག་ཅེས་པ་དང། སྦྱིན་བདག་གིས་བསོད་ནམས་ཡུན་དུ་སྤེལ་བའི་ཕྱིར་རོ་ཞེས་བྱ་བ་ནི་མལ་སྟན་བྱི་བདར་གྱིས་རྟགས་དེ་ལྟར་གྱིས་ཤིག་པའོ། །སྒོ་ཁང་ངམ་ཁྱམས་སུ་མལ་མི་བཅའ་བ་ཅས་ནའང་མི་གཞག་ཅེས་པ་དང། ཁ་ཆར་གྱི་གཉེན་པོར་བརྒྱད་དང་བཅུ་བཞི་ལ་ཁྱམས་སུ་གདོན་ཞེས་པ་ནི་དགེ་  
སློང་གི་རྫས་བརྐུས་པ་སྐད་དུ་ཁྱིམ་པ་ཟེར་བའི་གཉེན་པོ་འདི་ལྟར་གྱིས་ཤིག་པའོ། །ཁྲི་དང་ཁྲིའུ་བཅང་ཞེས་པ་དང། བསྟར་བ་ལ་མི་གཟན་པར་རྐང་བའི་མ་ཐོག་ཁད་ཆད་དུ་བྱ་བ་དང་ཕམ་མཚམས་ཀྱི་སྟེང་དུ་བླང་བའམ་ར་དས་དཀྲི་བར་རོ་ཞེས་པ་དང་ཁྲི་རྐང་པ་རི་མོ་ཅན་དགེ་འདུན་མ་ཡིན་པ་བདག་གིར་མི་བྱ་ཞེས་  
པ་དང། སྟན་བཟང་པོ་དང་རྒྱབ་རྟེན་ཅན་ཡང་མ་ཡིན་ཞེས་པ་དང་མར་མེའི་ཤིང་ཡང་མ་ཡིན་ཞེས་པ་དང། ཡལ་ག་མང་པོ་ཞེས་ཀྱང་ཁ་ཅིག་ཅེས་པ་ནི་ཁྲིའི་རྐང་པ་ས་ལ་མི་གཟན་པར་བྱ་བ་དང། ཁྲིའུ་ལ་སོགས་པ་འདི་དག་ལྟ་བུ་གང་ཟག་གི་སྒོར་མ་སྲེལ་ཅིག་པའོ། །གོར་བུ་དང་རློང་ཅན་དང་ལྔས་རྣམས་བཅང་  
  
༄༅། །ཞེས་པ་དང། བཞི་དང་གཉིས་བལྟ་བ་སྟེ་བཙོམས་པའོ་ཞེས་པ་དང། ཤིང་བལ་གྱིས་དགབ་ཅེས་པ་ནི་མིང་གིས་སྨོས་པ་འདི་རྣམས་ནི་གང་ཟག་གིས་ཀྱང་ཆོངས་ཤིག་པའོ། །དེ་ལ་བཞི་དང་གཉིས་བལྟབ་ཅེས་པ་ནི་སྲིད་དུ་ཁྲུ་བཞི་ཞེང་དུ་ཁྲུ་དོ་བལྟབ་པའི་སྔས་གྱིས་ཤིག་པའོ། །མ་བརྟགས་པར་ཉལ་  
བར་མི་བྱ་ཞེས་པ་དང། དྲན་པ་ཉེ་བར་མ་བཞག་པ་མ་ཡིན་ཞེས་པ་དང། ཁྲི་གཅིག་གམ་གདིང་བའམ་ཞེས་པ་དང་གཞན་ལའང་ཟླ་དང་ལྷན་ཅིག་ཏུ་མ་ཡིན་ཞེས་པ་དང། མེད་ན་ཁྲེལ་ཡོད་པ་དང་གདིང་བ་སོ་སོར་བྱ་སྟེ་རློད་ཅན་ལ་སོགས་པས་བར་བཅད་དྲན་པ་ཉེ་བར་གཞག་ལ་ཉལ་བར་བྱ་ཞེས་པ་དང། ཁྲི་ལ་གསུམ་  
ལས་ལྷག་པར་ཕལ་ཆེར་ལྷན་ཅིག་མི་བཀོད་ཅེས་པ་དང། ཁྲི་རིང་པོ་ལས་གཉིས་ལས་མ་ཡིན་ཞེས་པ་དང། ཁྲིའུ་ཆུང་ངུ་གཅིག་ལས་མ་ཡིན་ཞེས་པ་དང། ལོ་གསུམ་གྱི་ཁྱད་ཞུག་པ་པ་དང་སྟན་ལ་ལྷན་ཅིག་ཏུ་མ་ཡིན་ཞེས་པ་དང། ཁྱིམ་པའི་དེར་སྟན་མེད་ན་དྲན་པ་ཉེ་བར་གཞག་པ་མཁན་པོ་དང་ཡང་ལྷན་ཅིག་ཏུ་  
འདུག་པར་བྱ་ཞེས་པ་དང། ཁྱིམ་པ་དང་ནི་གར་ཡང་མ་ཡིན་ཞེས་པ་དང། བསྙེན་པར་མ་རྫོགས་པ་དང་མ་ཡིན་ཞེས་པ་དང། ཟ་མ་མ་ནིང་མ་གསོད་པ་ལ་སོགས་པ་མུ་སྟེགས་སུ་ཞུགས་པ་རྐུན་བུར་གནས་པ་ཐ་དད་དུ་གནས་པ་མི་གནས་པ་རྣམས་དང་མ་ཡིན་ཞེས་པ་དང། བསླབ་པ་བྱིན་པ་དང་མ་ཡིན་ཞེས་པ་དང། བསྙེན་  
པར་རྫོགས་པའི་དགེ་འདུན་འདུས་པ་མ་གཏོགས་པ་གཞན་དུ་དྲེའུ་རྡོག་གི་སྟན་ལ་མ་ཡིན་ཞེས་པ་དང། མུ་སྟེགས་སུ་ནི་མ་གཏོགས་ཞེས་པ་དང། གནོད་པས་བྲེལ་བའི་ཚེ་ཉེས་མེད་ཅེས་པ་ནི་བྲེལ་བའི་རྐྱེན་མེད་པར་མིང་གིས་སྣོས་པ་འདི་དག་ལྟར་མ་བྱེད་ཅིག་པའོ། །སྦེད་པའི་ཆེ་གཉིས་ཡོད་ན་གཅིག་གིས་ཁྲིའམ་  
ཁྲིའུ་བསྐུར་གཅིག་གིས་ནི་རློང་ཅན་ལ་སོགས་པའོ། །དགེ་འདུན་གྱིས་ལ་བག་མེད་པར་བཤལ་ཅིང་དྲུད་པར་མ་ཡིན་ཞེས་པ་དང། ཅི་ནས་ཀྱང་དུ་བ་དང་དྲི་མ་དང་རྡུལ་གྱིས་ཕོག་པར་མི་བྱ་ཞེས་པ་དང། འདི་མི་གཙང་བའི་ས་འམ་དེའི་ཉེ་འཁོར་དུ་མ་ཡིན་ཞེས་པ་དང། ཆུད་གཟན་ཅིང་མི་དོར་ཞེས་པ་དང། སྐམ་  
སྲད་ཕུག་རྡོལ་བ་གླན་ཞེས་པ་དང། རལ་ན་ཆུད་བུ་ཞེས་པ་དང། དབུས་ཟད་ན་ཐ་མ་དབུས་སུ་བསྣོར་ཞེས་པ་དང། འོས་ན་གཙོ་ཞེས་པ་དང། བཅོས་སུའང་མི་རུང་ན་མར་མེའི་གསལ་བར་བྱས་ལ་དཀོན་མཆོག་གི་ཡོ་བྱད་དང་གང་ཟག་ཡོན་བདག་གིར་རོ་ཞེས་པ་དང། དེར་ཡང་མི་རུང་ན་འདིའི་ཐབས་ནི་འཇི་བ་དང་  
  
ཀ་བ་དང། སྒོ་འཕར་གྱི་གསེབ་ཏུ་བྱུག་པར་ཞེས་པ་དང། མནོས་ཏེ་ཁྱེར་བས་སོ་ཞེས་པ་དང། ལྷག་མ་ནི་གཎྜཱིས་བསྡུས་པའི་དགེ་འདུན་གྱིས་སོ་ཞེས་པ་ནི་མི་གཉིས་འགའ་འཁོད་ལ་མལ་སྦེད་ན་ལག་རབ་ཏུ་བསྐུར་བ་ལ་སོགས་པ་ཐབས་འདི་དག་ལྟར་གྱིས་ཤིག་པའོ། །  
དེ་ལ་མནོས་ཏེ་ཁྱེར་བས་སོ་ཞེས་པ་ནི་མལ་སྟན་སོ་སོར་ཁྱེར་བའི་རིམ་གྲོ་ནི་སོ་སོར་ནོས་པ་དེ་དག་ཉིད་ཀྱིས་གྱིས་ཤིག་པའོ། །ལྷག་མ་ནི་ཞེས་པ་ནི་མ་བགོས་པར་སྤྱི་ལ་འདུག་པ་རྣམས་ནི་དགེ་འདུན་སྤྱིས་བསྡུས་ལ་སྦྲུག་བརྡབ་དང་འཚེམ་འདྲུབ་གྱིས་ཤིག་པའོ། །དགེ་འདུན་གྱིས་བརྐུས་པར་མཐོང་བ་ནུས་ན་མི་  
ཟློག་པར་མ་ཡིན་ཞེས་པ་དང། གཏད་པའི་ཚེ་དགེ་འདུན་གྱི་ལག་ཡེལ་བར་མི་བྱ་གནས་སུ་མ་འཁོར་གྱི་བར་དུ་ཁྱེར་བས་སྤྱད་ཅེས་པ་དང། དེ་ཉིད་ཀྱི་གནས་སུ་བསྐུར་དུ་མི་རུང་ན་དེ་གནས་གཞན་དུ་སྤྱད་པར་བྱ་ཞེས་པ་ནི་དགེ་འདུན་གྱི་དཀོར་རྐུན་པོས་ཁྱེར་བ་ཟློག་པའི་ངོ་བཟློག་བྱ་བ་དང། གཏད་པའི་ཚེ་  
དགེ་འདུན་གྱི་རྫས་ཡལ་བར་མི་དོར་བ་དང། མ་བོར་བར་ཁྱེར་བ་སླར་མ་འཁོར་གྱི་བར་དུ་ཁྱེར་བ་ཉིད་སྤྱོད་དུ་དབང་བ་དང། རྫས་དེ་ཉིད་ཀྱི་གནས་སུ་སླར་བསྐུར་རམ་བསྐུར་དུ་མ་བྡེའམ་མ་ནུས་ན་གནས་གཞན་དུའང་ཁྱེར་ལ་སྤུ་མ་བསྒྱུར་བར་དེ་བཞིན་དུ་སྤྱོད་ཅིག་པ་རྣམས་སུ་སྟོན་པའོ། །གནས་གཞན་གྱི་  
ཟས་དང་ཡོ་བྱད་གནས་གཞན་དུ་མི་སྤྱོད་ཅེས་པ་དང། འདི་གཞན་དུའང་མི་སྤྱད་ཅེས་པ་དང། ཁྱེར་ན་འབུལ་དུ་གཞུག་ཅེས་པ་དང། མི་སྟེར་ན་སུས་སྦྱིན་པ་ལ་བདེ་ཞེས་པ་ནི་གཙུག་ལག་ཁང་གཅིག་གི་ཟས་དང། ཡོ་བྱད་གཙུག་ལག་ཁང་གཞན་དུ་མི་སྤྱད་པ་དང། གཞན་ལ་སྦྱིན་པར་ཡང་མི་བྱ་བ་དང་ཁྱེར་ན་  
སླར་དགུག་པ་དང། མི་སྟེར་ན་སུ་བདར་གཏོང་བ་དེ་ལ་ངོས་ཤིག་པ་རྣམས་སོ། །དགེ་འདུན་གྱི་ཤས་ལ་དབང་བས་རྩི་ཞིང་མི་འཁོར་བ་ནི་སྤྱད་ཀྱང་བདག་གི་བཞིན་དེ་ཉེས་མེད་ཅེས་པ་བདག་ཉིད་ཀྱང་དགེ་འདུན་གྱི་དེའི་ནད་དུ་གཏོགས་ཤིང་ཤས་ལ་དབང་བ་ཞིག་ན་རྩི་ཤིང་ལྷག་མ་ཙམ་གྱི་ཚོད་སྤྱད་ཀྱང་བླ་  
བའོ། །མ་བགོས་པར་སྤྱིའི་འཁོར་དུ་སྤྱོད་པ་གོ་རིམས་མེད་ཅེས་པ་དང། སློང་བ་ལྷན་ཅིག་ན་ནི་དེ་ལྟའོ་ཞེས་པ་དང། འདི་སྤྱོད་བཞིན་དུ་འཕྲོ་ལ་མི་འཕྲོག་ཅེས་པ་ནི་དགེ་འདུན་གྱི་ཟངས་ལ་སོགས་པའི་སྤྱི་འཁོར་དུ་སྤྱོད་པའི་རྫས་ལ་རྒན་རིམས་མེད་པ་དང། མཉམ་པར་བརྙས་ན་གདོད་རྒན་རིམས་  
  
༄༅། །ཡོད་པ་དང། རྫས་དེས་སྤྱོད་བཞིན་པའི་འཕྲོ་ལ་ཁ་རྔམ་མ་བྱེད་ཅིག་པ་རྣམས་སོ། །རྐང་པ་བཀྲུ་བའི་ས་ནི་ཆུ་ཕོག་ན་དེའོ་ཞེས་པ་དང། བཤང་སར་ཞུགས་ན་དེའོ་ཞེས་པ་ནི་རྐང་པ་བཀྲུ་བའི་གཞི་སྤྱི་མཐུན་དུ་འདུག་ལ་སྔ་མ་གཅིག་དེར་འོངས་ཏེ། རྐང་བ་ཆུས་ཕོག་པ་ཡན་ཆད་དེ་དབང་  
བར་གྱུར་པ་དང། སྣམ་ཕྱི་སར་ཞུགས་ཟིན་ན་དེ་དབང་བའོ། །ཅོག་པུར་འདུག་པ་མི་བསླང་ཞེས་པ་དང། འདི་ལ་རྒན་རིམས་མེད་ཅེས་པ་དང། ལས་དང་ཟས་ཀྱིས་སྨོས་པའི་དགེ་སློང་མ་ཡིན་ཅེས་པ་དང། གྲལ་མི་བསྣོར་ཞེས་པ་ནི་བསམ་གཏན་ལ་ཞུགས་ཟིན་པ་མ་སློང་ཤིག་པ་དང། དེ་ལྟར་བཀོད་པ་  
ལ་རྒན་རིམས་མེད་པ་དང། ལས་བྱེད་པ་དང་ཟས་ཟ་བཞིན་བའི་འཕྲོ་ལས་མ་སློང་ཤིག་པ་དང། གྲལ་རིམས་བསྣོར་ཏེ་ཆལ་བར་འཁོད་པ་ལྟ་བུ་མ་བྱེད་ཅིག་པའོ། །སྤྱིའི་འཁོར་དུ་སྤྱོད་པས་སུ་འདོད་པས་སྤྱད་ཟིན་ན་མི་བཀྱིག་ཅེས་པ་ནི་སྤྱིའི་འཁོར་གྱི་རྫས་དེ་ཟིན་ནས་སུ་འདོད་པ་ལ་མ་བཀྱིག་པར་བྱིན་ཅིག་  
པའོ། །བྱེད་པའི་འཕྲོ་ལ་སྐབས་སུ་སྟན་བཏང་ཡང་བྱ་བ་མ་བྱས་པའོ་ཞེས་པ་དང། དེ་ལྟ་བུའི་ཚེ་གོས་སམ་པུས་འཁྱུད་གཞག་ཅེས་པ་ནི་ཚོན་ལ་སོགས་པའི་ལས་བྱེད་པའི་སྐབས་སུ་དོན་ཆེད་གཞན་གྱི་དབང་གིས་སྟན་དེ་ལ་མ་འདུག་པར་གུད་དུ་སོང་ཡང་དེས་ད་དུང་བྱ་བ་བྱས་ཟིན་པ་མ་ཡིན་པ་དང། དེ་ལྟ་བུའི་ཚེ་  
བདག་གིས་གོས་སམ་པུས་འཁྱུད་ལ་སོགས་པའི་མཚན་མ་དེར་འོར་ལ་གུད་དུ་སོང་ཤིག་པའོ། །འདོད་པའང་ཡོད་ལ་འབྱོར་ཡང་རུང་བཞིན་དུ་དགེ་འདུན་གྱིས་སྨྲས་པར་སྙད་འདོགས་ཤིང་མི་སྤྱད་ཅེས་པ་འདི་ལྟ་བུ་ལ་དགོས་ཀྱིན་ཕྱོགས་ཀྱང་བླ་ཞེས་པ་ནི་དགེ་འདུན་གྱི་རྫས་སྤྱི་འཁོར་དུ་སྤྱོད་པ་དེ་བཞིན་འདོད་པ་  
ཡོད་ལ་གུད་དུ་བྱང་རུང་བཞིན་དུ་བདག་གི་ཚོན་ལ་སོགས་པ་ཡོད་ཅིང་མ་ཟིན་པ་སྐད་དུ་རྫས་སྣ་འགའ་ཡོད་པ་ལ་སྙད་འདོགས་ཤིང་བྱར་ཡོད་བཞིན་དུ་འཁྱིག་པར་མ་བྱེད་ཅིག་པ་དང། དེ་ལྟར་སྙད་འདོགས་ཤིང་མི་སྟེར་ན་ཕྲོགས་ཀྱང་བླ་བའོ། །དགེ་འདུན་གྱིས་གཏུན་དང་གཏུན་བུ་བཅང་ཞེས་པ་དང། འདྲེག་  
མཁན་གྱིས་སྤྱད་ཀྱང་ཞེས་པ་དང། སྣོད་དུ་བཅུག་ལ་རྩིག་ངོས་ལ་གཟར་ཞེས་པ་དང། སྟེའུ་དང་སྟ་རེ་དང་གཟོང་བུ་ལ་སོགས་པ་དང། དེའི་སྣོད་ཀྱང་ཞེས་པ་དང། དགེ་སློང་བསྙེན་ན་འདི་དག་དང་ཁང་སྤྱད་ཡན་ཆད་སྦྱིན་ཞེས་པ་དང། མིང་གིས་སྨོས་པའི་བཟོ་སྤྱད་འདི་རྣམས་དགེ་འདུན་གྱིས་ཆོངས་ཤིག་  
  
བསྙེན་ན་འདི་དག་ལ་སོགས་པ་ཁང་པའི་སྤྱད་ཡན་ཆད་ཀྱང་བྱིན་ཅིག་པའོ། །དགེ་སློང་མ་འཆིང་བུའི་སྣོད་མི་བཅང་ཞེས་པ་དང། འབྲུ་མར་གྱི་སྣོད་ཐམས་ཅད་ཀྱིས་བཅང་ཞེས་པ་དང། སྲང་བརྒྱད་ནི་མན་ཆད་བཞི་ནི་ཡན་ཆད་ཤོང་བའོ་ཞེས་པ་དང། འདི་ལྕགས་ཀྱིས་དོལ་ཡང་ཞེས་པ་དང། འདི་ལྕགས་  
ཀྱིས་སྐྱེད་ཀྱང་ཞེས་པ་དང། ཁམ་པའི་སྒྱེད་པོ་ཡ་ཞེས་པ་ནི་མིང་གིས་སྨོས་པ་འདི་རྣམས་ཆོངས་ཤིག་པའོ། །སྡོམ་པ་ཐོབ་པ་ན་ཁར་བ་ཞེས་པ་དང། ཁ་དོག་གཅིག་པ་ཡང་ཞེས་པ་དང། འདི་དབོག་ཞེས་པ་དང། རྒས་སམ་ནད་པ་ཞིག་ནའོ་ཞེས་པ་དང། འདི་གཉིས་ཚིག་གཅིག་གིས་སྦྱིན་དུ་རུང་ཞེས་པ་ནི་ཁང་  
བ་དང་འདྲ་བའི་སྡོམ་པ་ཐོབ་ན་རྒན་པོ་དང་ནད་པས་བཅང་དུ་རུང་བ་དང་འདི་དག་ལྟ་བུ་ལ་སྡོམ་པ་ཅིག་ཅར་དུའང་དཔོག་དུ་རུང་བ་རྣམས་སུ་སྟོན་པའོ། །སྡིག་སྤུར་ལ་སོགས་པའི་གཉེན་པོར་ཁར་བ་སྒྲ་ཅན་བཅང་ཞེས་པ་དང། ཁར་བའི་དུང་འགས་ན་དབུབས་སུ་གཞུག་ཅེས་པ་དང་ཐ་མ་ལྕམ་ཁྲིས་བྱ་ཞེས་པ་ནི་  
ཁར་བ་སྒྲ་ཅན་འདི་ལྟར་བྱས་པ་ཆོངས་ཤིག་པའོ། །བཏགས་པའམ་མ་བཏགས་པའི་གདུགས་བཅང་ཞེས་པ་དང། ཡུ་བ་རྐྱེན་དུ་བབ་པ་ཞེས་པ་དང། འདི་དང་གྲོང་གི་དབུས་སུ་མི་འགྲོ་ཞེས་པ་དང། ལམ་དུ་ནི་གློས་ཕབ་སྟེའོ་ཞེས་པ་དང། ཆར་འབབ་ན་བསོད་སྙོམས་ལས་སྤྱད་ཅེས་པ་དང་ཡུ་བ་  
བཙུགས་ན་ནི་མི་རུང་བ་མེད་ཅེས་པ་དང། ཆར་ཆད་ན་ཁྱིམ་དུ་གདམས་ཞེས་པ་དང། ལོག་ནས་བླང་ཞེས་པ་ནི་གདུགས་བཅང་བ་དང་སྤྱད་པའི་ཐབས་འདི་དག་ལྟར་གྱིས་ཤིག་པའོ། །རོལ་མོ་མཁན་སྨད་འཚོང་ཆང་འཚོང་རྒྱལ་པོའི་ཁྱིམ་རིགས་ངན་གྱི་ཁྱིམ་རྣམས་སུ་མི་སྤྱད་ཅེས་པ་དང། མི་གཙང་  
བའི་ཕྱོགས་སུ་མ་ཡིན་ཞེས་པ་ནི་མིང་གིས་སྨོས་པའི་གནས་འདི་རྣམས་སུ་མ་འགྲོ་མ་འདུག་ཤིག་པའོ། །རིན་པོ་ཆེར་གྱུར་པའི་གོས་དང་དགོན་པར་མི་གནས་ཞེས་པ་དང། ལ་བ་ལ་ནི་མེ་རུ་ཀའི་ཕྱེ་མས་བཏབ་ན་སྲོག་ཆགས་མི་སྐྱེ་ཞེས་པ་དང། ཤིང་ཀུན་ཡང་ངོ་ཞེས་པ་དང། ནིའི་ན་འབའ་དང་འབའ་  
ཤ་ཀའི་འདབ་མ་ཡང་དེའི་ངོས་གཅིག་ཏུ་ཕུར་ལ་དེ་ལ་ཕན་རབ་ཅེས་པ་དང། དེའི་ཕྱིར་བསྒོམ་པ་ཡང་ཞེས་པ་ནི་ཡང་ལ་བ་རིན་པོ་ཆེ་དགོན་པ་བསམ་སྤྱོད་ཅིག་པ་དང། ལ་བ་དང་སྲིན་ལ་སོགས་པའི་སྲོག་ཆགས་མི་འཆགས་པའི་ཐབས་འདི་ལྟར་གྱིས་ཤིག་པའོ། །དགོན་པ་པས་ཕྱོགས་ལམ་ཚེས་  
  
༄༅། །གྲངས་སྐར་མ་རྣམས་ལ་མཁས་པར་བྱ་ཞེས་པ་དང། མེ་དང་ཆུ་རྟག་པར་བསྡོགས་ཞེས་པ་དང། ཕྱེ་སྦྲང་རྩི་མར་དེ་རྣམས་ཅི་འབྱོར་པར་བཤམ་ཞེས་པ་དང། འབྱོར་ན་ཟས་ཀྱི་ལྷག་མ་ཡང་ངོ་ཞེས་པ་ནི་དགོན་པ་པས་སྐར་མ་ལ་སོགས་པ་ལ་མཁས་པར་བྱ་བ་དང། ཆོམ་རྐུན་འཚེ་  
བའི་སྟ་གོན་འདི་ལྟར་གྱིས་ཤིག་པའོ། །དགེ་སློང་མ་དགོན་པར་མི་གནས་ཞེས་པ་དང། དབྱར་མོ་ཐང་གྲོང་ཁྱེར་གྱི་དབུས་སུ་བྱ་ཞེས་པ་དང། འདིའི་སྒོར་འདི་མི་འཁོད་ཅེས་པ་དང། སྣང་ཡལ་ཅན་ནས་མ་ཡིན་ཞེས་པ་དང། ལམ་གྱི་བཞི་མདོར་མ་ཡིན་ཞེས་པ་དང། སྒྲེན་མོར་མ་ཡིན་ཞེས་པ་དང། རྡུལ་  
གཟན་ཙམ་ཡང་བགོ་ཞེས་པ་དང། ཁྱིམ་པའི་དྲུང་དུ་ཕྲག་པ་མ་གཡོས་པ་མ་ཡིན་ཞེས་པ་དང། འདི་སྐྱིལ་མོ་ཀྲུང་ནི་སྐྱིལ་མོ་ཀྲུང་གི་ཕྱེད་དུའོ་ཞེས་པ་དང། ཟག་བྱེད་ཀྱི་སྒོར་སྲིན་བུ་མི་འཇུག་པར་གོས་ལ་སོགས་པས་ཀླུབས་ཞེས་པ་དང། དགེ་སློང་གིས་དགེ་སློང་མ་གཙུག་ལག་ཁང་དུ་འོང་དུ་མི་སྟེར་བར་  
མི་བྱ་ཞེས་པ་དང། འདི་དག་དུལ་བ་ནི་མི་སྨྲ་བ་དང། ལུང་མི་སྦྱིན་པ་དང། གསོ་སྦྱིན་དང་ཚུལ་ནས་འབྱུང་བ་བཀྱིགས་པས་སོ་ཞེས་པ་དང། དགེ་སློང་གིས་མ་གནང་བར་གཙུག་ལག་ཁང་དུ་མི་འཇུག་ཅེས་པ་དང། ཞུ་བ་ལས་མཉན་ཏེ་ཁོན་མི་བྱེད་པ་ལྟ་ན་ཅི་ནས་ཀྱང་ཁོ་ན་མེད་པ་ན་གནང་ངོ་ཞེས་སོ་ཞེས་པ་ནི་  
དགེ་སློང་མས་བསླབ་པ་དང། དགེ་སློང་མ་གདུལ་བའི་ཐབས་འདི་དག་ལྟར་གྱིས་ཤིག་པའོ། །གནས་སུ་གཏོགས་པ་གོང་མ་ལྟར་བསྟན་ནས། དེ་དག་སྲུང་བ་ལ་སོགས་པའི་རིམ་གྲོ་བྱ་བ་སྟོན་པ་ནི་རྐེད་གཏན་གཟེར་གཏན་ཟུང་མིག་ཀྱོག་པོ་རྣམས་ཀྱིས་གཙུག་ལག་ཁང་བསྡོམ་ཞེས་པ་དང། ནུབ་ཀར་ཁང་  
སྐྱོང་གིས་གཙུག་ལག་ཁང་བྱུལ་ཞིང་བསྡོམ་ཞེས་པ་དང། བག་ཚ་ན་མེལ་ཚེ་གཟུགས་ཞེས་པ་དང། དེར་བསྐོས་པ་གཉིད་དང་མཉམ་པར་འཇོག་པ་བཏང་ཞེས་པ་དང། གནས་བརྟན་གྱིས་ཁང་སྐྱོང་ལ་འདིར་རིམ་གྲོ་བྱ་བ་རྣམས་བྱས་སམ་ཞེས་སྨྲ་ཞེས་པ་དང། གལ་ཏེ་གཙུག་ལག་ཁང་ནས་སྟོར་བ་བསྡོམ་  
པར་བྱ་བ་རྣམས་ཀྱིས་མ་བསྡོམས་ན་སྐྱིན་ཁྲིན་ཁང་སྐྱོང་ལ་དབབ་ཅེས་པ་དང། མ་ཚང་བ་དེ་ཉམས་པ་དེ་སྙེད་ཀྱི་ཁྲིན་ཏེ་ཞེས་པ་དང། ལྡེ་མིག་དང་ལྡེ་མིག་ཀྱོག་པོ་བཅང་ཞེས་པ་དང། བསྡོམས་པ་ཇི་སྙེད་པ་རྣམས་ཀྱི་སྒོ་མ་བསྡོམས་པར་མི་འགྲོ་ཞེས་པ་དང། གནས་སྟོང་པར་ལྷགས་ན་འདིར་དགབ་པ་ལ་  
  
སྣོད་སྤྱད་འཐོར་བ་བརྟུལ་ཞེས་པ་དང། དེར་འོས་པ་ཞིག་ན་བཀྲུས་ཏེའོ་ཞེས་པ་དང། རུང་བར་བྱེད་པ་ཡོད་ན་ལྡམ་ལྡུམ་བཙལ་ཞེས་པ་དང། ཁྱིམ་པ་དག་དེར་འོངས་ན་ཆོས་ཀྱི་གཏམ་དང། གཞན་ཡང་ཅི་ནུས་པའི་ཆོས་བྱ་ཞེས་པ་རྣམས་ཡིན་ཏེ། གནས་ཀྱི་ནང་གི་རིམ་གྲོ་མིང་གིས་སྨོས་པ་འདི་དག་  
ལྟར་གྱིས་ཤིག་པའོ། །ནང་གི་བྱ་བ་དེ་ལྟར་བསྟན་ནས་ཕྱི་རོལ་གྱི་བྱ་བ་རྣམས་བསྟན་པ་ནི་ཤིང་སྐྱེད་དུ་མི་རུང་བ་མེད་ཅེས་པ་དང། འདི་བསྐྱེད་ནས་མི་བསྲུང་བ་མ་ཡིན་ཞེས་པ་དང། དེའི་ཤིང་ནི་མེ་ཏོག་ཆགས་ཀྱི་བར་དུའོ་ཞེས་པ་དང། གཞན་ནི་འབྲས་བུའི་བར་དུའོ་ཞེས་པ་དང། རིང་ནའང་ལོ་ལྡར་རོ་ཞེས་པ་དང། དགེ་སློང་  
ལ་བཅོལ་བ་ནི་བདག་གི་བཞིན་ཞེས་པ་དང། རྐང་ལག་བཀྲུ་བ་དང་སོ་ཤིང་བཅའ་བ་དང། ལྷུང་བཟེད་བཤལ་བ་དང། ཁྲུས་བྱ་བ་རྣམས་ནི་འདིའི་རིམ་གྲོའོ་ཞེས་པ་དང། ལྷགས་བས་མི་ཁྱེར་བར་ཁང་བུའི་དབུས་སུ་གཞུག་ཅེས་པ་དང། སྐར་ཁུང་གདོད་ཅིང་གཟེར་བུ་དབྱུང་ཞེས་པ་དང། ཁབས་ཀྱིས་གཡོགས་  
ཞེས་པ་དང། སྟེང་གི་ཁང་བུ་འདྲུལ་བའི་ཕྱིར་སོ་ག་བཤུ་ཞེས་པ་དང། ཆར་གྱིས་འདྲལ་བའི་ཕྱིར་སྔ་མ་ཡང་ངོ་ཞེས་པ་དང། འཁྲུང་བའོ་ཅོག་ལ་གཡེལ་བར་མི་བྱ་ཞེས་པ་དང། འཁོར་གྱི་སྤེན་དུ་བགོ་ཞེས་པ་དང། ཁ་ཅིག་ཏུ་སོ་ཤིང་བཟའ་ཁ་ཅིག་ཏུ་གདོང་བཀྲུ། ཁ་ཅིག་ཏུ་རྐང་ལག་ལ་སོགས་པ་བཀྲུ་  
བར་བྱ་བའི་ཉེ་ཚེ་ལྟར་མ་ཡིན་ཞེས་པ་དང། འབྲས་བུ་དང་མེ་ཏོག་སྲུང་བའི་དགེ་སློང་བསྐོ་ཞེས་པ་དང། ཟ་བའི་ཚེ་གཞན་གྱིས་བརྗེ་ཞེས་པ་དང། དང་པོར་ཟོས་ལ་དེར་འགྲོ་ཞེས་པ་རྣམས་ནི་ཕྱི་རོལ་གྱི་ལས་སུ་བྱ་བ་ནི་ཤིང་བསྐྱེད་པ་ལ་སོགས་པའི་རིམ་གྲོ་འདི་ལྟར་གྱིས་ཤིག་པའོ། །གོ་རེ་ལོང་གི་བྱ་བ་  
རྣམས་བསྡུས་ཏེ་སྟོན་པ་ནི་ཀློག་པས་རིམ་གྲོ་ལྷག་པར་བྱེད་པ་མི་ནུས་པ་ལ་སྐུད་པར་བཏང་ཞེས་པ་དང། དེའི་འདྲུལ་བ་ཤེས་ཏེ་བསྟན་པ་དང། ཀློག་པ་དང་བྲི་བ་རྣམས་ཀྱིས་དགེ་སློང་མ་ལ་རྗེས་སུ་བརྩེ་བར་བྱ་ཞེས་པ་དང། སྤྲིང་ཡིག་བྲི་ཞེས་པ་དང། བརྗེད་ངས་པས་བཟུང་བའི་ཕྱིར་འདུལ་བ་ཡང་འདི་མི་བྲི་  
ཞེས་པ་དང། སོ་སོར་ཐར་པའང་འདིར་དེ་བཞིན་ཞེས་པ་དང། དེ་དང་འབྲེལ་པ་ཡང་ཞེས་པ་དང། གང་ཟག་གི་ཡང་ཞེས་པ་དང། མཚན་གདབ་པ་ནི་ཉེས་མེད་ཅེས་པ་དང། དགེ་འདུན་གྱི་སྟན་ཆ་ལ་མིང་བྲི་ཞེས་པ་དང། མིང་འདི་ཞེས་བྱ་བའི་སྦྱིན་པའི་ཆོས་ཀྱི་གཙུག་ལག་ཁང་ཞེས་སོ་ཞེས་པ་དང། གོས་ལ་ཞེས་  
  
༄༅། །པ་དང༑ གཞན་ལ་ཡང་དེ་བཞིན་ཞེས་པ་རྣམས་ཡིན་ཏེ་འཕྲལ་གྱི་སྤྱད་པ་གོ་རེ་ལོང་དུ་བྱ་བ་ནི་འདི་དག་ལྟར་གྱིས་ཤིག་པའོ། །དེ་ལ་དེ་དང་འབྲེལ་ཞེས་པ་ནི་འདུལ་བ་འམ་སོ་སོར་ཐར་པ་དང་འབྲེལ་བ་སྟེ། དེ་ལ་འདུལ་བ་དང་འབྲེལ་པ་ནི་དངོས་པོ་དང་ཕྲན་ཚེགས་སུ་འབྲེལ་པའོ། །སོ་སོར་ཐར་པ་དང་འབྲེལ་  
བ་ནི་རྣམ་པར་འབྱེད་པའོ། །སྟོན་པར་བྱེད་པ་ནི་དྲི་མ་ལ་སོགས་པ་དང་ཅིག་ཅར་དུ་དེ་ལྟར་བསྟན་ནས། འདོན་པར་རྩོམ་པས་བྱ་བ་རྣམས་སྟོན་པ་ནི་སངས་རྒྱས་ཀྱི་ཚིག་ལ་ཆེད་དུ་དགྱེར་བ་དང། འབྲུ་རེ་ནས་སྦྱར་བར་མི་བཀླག་ཅེས་པ་དང། གཞན་ལ་སྟོན་པར་ནུས་པས་སངས་རྒྱས་ཀྱི་ཚིག་ལ་བརྩོན་པའང་མི་བཏང་  
བར་ཕྱི་རོལ་གྱི་གཙུག་ལག་ཡང་བསླབ་ཅེས་པ་དང། དེའི་དུས་ནི་ཉིན་གྱི་སུམ་ཆ་མི་བཙལ་བའོ་ཞེས་པ་དང། མཚན་མོ་ཡང་ཞེས་པ་དང། གསོད་པའི་སྔགས་མནོད་ཅེས་པ་དང། གདབ་པར་ཡང་བྱ་ཞེས་པ་དང། གནོད་བས་མ་ཡིན་ཞེས་པ་དང། འདི་དག་གི་ཕྱག་གི་གོ་ར་དཀོན་མཆོག་གསུམ་གཞུག་ཅེས་པ་  
དང༑ ལྷ་གཞན་ལ་ཕྱག་མི་བྱ་ཞེས་པ་དང། མི་མཆོད་ཅེས་པ་དང། བསྟི་སྟང་མི་བྱ་བ་ནི་མ་ཡིན་ཞེས་པ་དང། དེའི་གནས་སུ་ཕྱིན་ན་དེའི་མདུན་དུ་སོང་བ་ལ་སེ་གོལ་གྱིས་སྤྲན་ཏེ། ཞལ་ནས་གསུངས་པའི་ཚིགས་བཅད་བརྗོད་ཅིང་ཕན་གདགས་ཞེས་པ་དང། གཏར་སྤྱད་དང། ཁབ་རལ་དང་རམ་ཕྱིས་མ་གཏོགས་པར་ལག་བཟོ་  
མི་བྱ་མི་བསླབ་དེའི་ཆ་སྤྱད་ཀྱང་མི་བཅང་ཞེས་པ་དང། གསོ་བ་ལ་མཁས་པས་ཚངས་པ་མཚུངས་པར་སྤྱོད་པ་བསོད་ནམས་ཀྱི་བསམ་པས་གསོ་བར་བྱའི་རྔན་དགས་ཀྱི་བསམ་བས་ནི་མ་ཡིན་ཞེས་པ་དང། བཀྲུ་སྨན་བཏང་ནས་མི་འགྲོ་ཞེས་པ་དང། དེ་ལྟ་བུའི་རྐྱེན་ཅིག་ན་བཀྲུ་བ་གྲང་བ་ལ་སོགས་པའི་ཆོ་ག་དང་ཉེན་བསྟན་ཏེ་འགྲོ་  
བར་བྱ་ཞེས་པ་དང། ཚངས་པ་མཚུངས་པར་སྤྱོད་པ་དང་མཚན་མཐུན་པའི་འདྲེག་མཁན་ལ་ལས་དབེན་པའི་ཕྱོགས་སུ་བྱ་ཞེས་པ་དང། ཁྲི་རྐང་པ་ཆག་པ་བཅོས་པ་ཡང་ཞེས་པ་དང། དཀོན་མཆོག་གི་ཕྱིར་ཕྲེང་བ་བརྒྱུ་བ་ཡང་ཞེས་པ་དང། དཀོན་མཆོག་མཆོད་པའི་ཕྱིར་སེམས་ཅན་གྱི་གཟུགས་མ་ཡིན་པའི་རི་མོ་བྲི་ཞེས་པ་  
དང༑ དེའི་ས་གཅོད་པ་དང་ཞེས་པ་ཡིན་ཏེ་འདོན་པ་ལ་སོགས་པས་བཀླག་པ་དང་བསླབ་པ་ལ་སོགས་པའི་ཚུལ་འདི་དག་ལྟར་གྱིས་ཤིག་པའོ། །འདོན་པར་རྩོལ་བར་བྱ་བ་རྣམས་དེ་ལྟར་བསྟན་ནས། ཤི་བའི་ཡན་ལག་ཏུ་བྱ་བ་རྣམས་སྟོན་པ་ནི་ཚངས་པ་མཚུངས་པར་སྤྱོད་པ་ཤི་བའི་ལུས་ལ་མཆོད་པ་བྱ་ཞེས་པ་དང། གལ་ཏེ་  
  
ངེས་པ་ཁོ་ནར་བརྟག་ཅེས་པ་དང། སྤང་ཐར་རམ་རྩང་པོ་སྐུར་བར་རོ་ཞེས་པ་དང། མི་རུང་ན་ནགས་ཁུང་དུ་གཞག་ཅེས་པ་དང། སྔས་བྱང་ཕྱོགས་སུ་བསྟན་ལ་གློ་གཡས་པས་བསྙལ་ཞེས་པ་དང། སྔས་སུ་རྩྭ་བམ་གཞུག་ཅེས་པ་དང། རྩའམ་ལོ་མ་དགབ་  
ཅེས་པ་དང། ཆོས་བསྒྲགས་པ་དང། སྦྱིན་པ་བཤད་པར་བྱ་ཞེས་པ་དང། རེག་པས་གོས་དང་བཅས་ཏེ་བཀྲུ་ཞེས་པ་དང། བལ་གྱིས་ཀྱང་རྐང་ལག་བཀྲུ་ཞེས་པ་དང། མཆོད་རྟེན་ལ་ཕྱག་བྱས་ཏེ་འཇུག་ཅེས་པ་རྣམས་ཡིན་ཏེ། ཤི་བའི་ཡོ་བྱད་ནི་འདི་ལྟར་གྱིས་ཤིག་པའོ། །མཆོད་རྟེན་ལ་རྣམ་པ་གཉིས་ཏེ་  
ཞེས་པ་དང། སྦུབས་ཅན་དང་ཀ་བ་ལྟ་བུའོ་ཞེས་པ་ནི་མཆོད་རྟེན་ལ་ཁོང་སྟོང་མ་ཡིན་པ་རྣམས་པ་གཉིས་ཡོད་པའོ། །འདི་དག་རབ་ཏུ་བྱུང་བ་ལའང་འོས་སོ་ཞེས་པ་དང། དགེ་ནའོ་ཞེས་པ་ནི་རབ་ཏུ་བྱུང་བའི་མཆོད་རྟེན་ནི་བྱས་ཀྱང་བླ་བའོ། །སངས་རྒྱས་ཀྱི་ནི་རྣམ་པ་ཐམས་ཅད་དུའོ་ཞེས་པ་དང། རྣམ་པ་ནི་བར་རིམ་  
བཞིན་རྐེད་སྐབས་བུམ་པ་བྲེ་སྲོག་ཤིང་ཕང་ལོ་བཅུ་གསུམ་ཆར་ཀབ་རྣམས་སོ་ཞེས་པ་ནི་སངས་རྒྱས་ཀྱི་མཆོད་རྟེན་མིང་གིས་སྨོས་པ་འདི་དག་ལྟ་བུ་རྣམ་པ་ཚར་བྱུང་བར་གྱིས་ཤིག་པའོ། །རང་སངས་རྒྱས་ཀྱི་ཆར་ཀབ་མེད་པའོ་ཞེས་པ་ནི་རང་སངས་རྒྱས་ཀྱི་མཆོད་རྟེན་ནི་གོང་མ་ལྟ་བུ་ལ་ཆར་ཀབ་མེད་པར་གྱིས་ཤིག་པའོ།།  
ཉན་ཐོས་པ་ནི་ཕང་ལོ་དང་འབྲས་བུར་སྤྲེལ་བ་ལ་གཅིག་གིས་ལྷག་ཅེས་པ་ནི་རྒྱུན་དུ་ཞུགས་པའི་མཆོད་རྟེན་ནི་ཕང་ལོ་གཉིས་དང། ལན་ཅིག་ཕྱིར་འོང་བ་ནི་ཕང་ལོ་གསུམ་དང། ཕྱིར་མི་འོང་བའི་ཕང་ལོ་བཞི་དང་དགྲ་བཅོམ་པའི་ནི་ཕང་ལོ་ལྔ་པ་ལྟ་བུར་འབྲས་བུའི་གྲངས་ལས་ཕང་ལོ་རེ་རེས་སྐྱེད་ཅིག་  
པའོ། །དེ་བཞིན་གཤེགས་པའི་དྲུང་ན་སྔོན་འཁོར་དུ་འཁོད་པའི་གྲལ་ཐབས་ཇི་ལྟ་བ་བཞིན་དུ་སོ་སོར་བཤམ་ཞེས་པ་ནི་མཆོད་རྟེན་བཅོམ་ལྡན་འདས་ཀྱི་འཁོར་དུ་རྩིག་ན་གཡས་ཕྱོགས་སུ་ནི་ཤཱ་རིའི་བུ་གཡོན་ཕྱོགས་སུ་མཽད་གལ་འཕགས་པ་ཀུན་དགའ་བོ་ནི་རྒྱབ་ན་འདུག་པ་ལྟ་བུ་ལ་སོགས་པ་སྔོན་གྱི་གྲལ་  
ཐབས་ཇི་བཞིན་དུ་གྱིས་ཤིག་པའོ། །འདི་ལ་གྲལ་རིམས་བཞིན་དུ་མི་བྱ་བ་མ་ཡིན་ཞེས་པ་ནི་འདི་དག་ལྟར་བྱ་བ་ཡང་གནས་བརྟན་འོད་སྲུངས་ཆེན་པོ་ལ་སོགས་པ་སྔོན་གྱི་རྒན་གྲལ་བཞིན་དུ་གྱིས་ཤིག་པའོ། །སོ་སོའི་སྐྱེ་བོ་ནི་སྤྱིལ་པོར་རོ་ཞེས་པ་ནི་སོ་སོའི་སྐྱེ་བོའི་མཆོད་རྟེན་ནི་ཕང་ལོ་མེད་པའི་སྤྱིལ་  
  
༄༅། །པོར་གྱིས་ཤིག་པའོ། །འདི་ནི་དགེ་འདུན་ཀུན་དགའི་ཕྱི་རོལ་དུ་བྱ་ཞེས་པ་ནི་སོ་སོ་སྐྱེ་བོའི་མཆོད་རྟེན་ཀུན་དགའི་ཕྱི་རོལ་དུ་བརྩིགས་ཤིག་པའོ། །འཕགས་པའི་མཆོད་རྟེན་ལ་ནི་མཆོད་པར་འོས་ཞེས་པ་ནི་འཕགས་པའི་མཆོད་རྟེན་ལ་ནི་ལོ་དུས་སུ་མཆོད་པའི་ཡོ་ལང་གྱིས་ཤིག་པའོ།།  
ཉན་ཐོས་པའི་མཆོད་རྟེན་ལ་ཕུལ་བའི་ཤས་ནི་ཚངས་པ་མཚུངས་པར་སྤྱོད་པ་ཞེས་པ་ནི་ཉན་ཐོས་ཀྱི་མཆོད་རྟེན་ལ་ཕུལ་བའི་ཤེས་ནི་དགེ་འདུན་གཞན་ལ་ཡང་དབང་བའོ། །མུ་ཏིག་ནི་སྨྲས་པ་བཞིན་དུ་བྱ་ཞེས་པ་ནི་མུ་ཏིག་ཡོན་དུ་ཕུལ་བ་བཏགས་ལ་དྲི་གཙང་ཁང་གི་སྐྱང་ནུ་ལ་ལ་སོགས་པ་གོང་དུ་སྨོས་པ་བཞིན་  
གྱིས་ཤིག་པའོ། །རོལ་མོའི་ཆ་སྤྱད་དང། དུང་དག་ནི་སངས་རྒྱས་ལ་དབུལ་ཞེས་པ་ནི་རོལ་མོའི་ཆ་སྤྱད་དུ་རུང་བ་རྣམས་ནི་སངས་རྒྱས་ལ་ཕུལ་ཅིག་པའོ། །འདི་དག་ཞིག་ངལ་དུ་གྱུར་པའི་བཅོས་པར་གཞག་ཅེས་པ་ནི་མཆོད་རྟེན་བཅོས་པའི་ཟོང་དུ་ཡང་ཡོན་དུ་ཕུལ་བ་ལས་ཞོག་ཤིག་པའོ། །མཆོད་  
པར་འོས་པ་ཡང་ཞེས་པ་ནི་བ་དན་ལ་སོགས་པ་མཆོད་པར་འོས་པ་ཞིག་ཕུལ་ན་ཡང་མཆོད་པའི་ཡོ་བྱད་དུ་གྱིས་ཤིག་པའོ། །སངས་རྒྱས་ཀྱི་མཆོད་རྟེན་ལྕགས་ལས་བྱ་བ་ཡང་ཆོས་སོ་ཞེས་པ་དང། གསེར་དངུལ་བཻཌཱུརྱ་ཤེལ་དང་སྦུག་དང་སེ་མོ་དོའི་མཆོད་རྟེན་ཡང་ཞེས་པ་ནི་འདི་དག་གིས་མཆོད་  
རྟེན་བྱས་ཀྱང་མི་རུང་བ་མེད་པའོ། །འདིའི་འཁོར་བྱ་ཞེས་པ་དང། དང་པོ་དགའ་ལྡན་གྱི་གནས་ནས་མཇུག་ཏུ་མྱ་ངན་ཁས་འདས་ཀྱི་བར་དུ་གཏམ་རྒྱུད་ནི་དེའོ་ཞེས་པ་ནི་འཁོར་འདི་དག་ལྟ་བུར་རི་མོར་བྲིས་པའམ་བྱས་པའི་མཆོད་རྟེན་ཡང་གྱིས་ཤིག་པའོ། །རྡོ་ཐལ་གྱིས་བྱུག་ཅེས་པ་དང་  
དཀར་པོར་རོ་ཞེས་པ་དང། མར་མེའི་སྟེགས་ཀྱང་ཞེས་པ་དང། མུ་སྐོར་གྱིས་བསྐོར་ཞེས་པ་དང། རྟ་བབས་པ་སྒྲེངས་ཞེས་པ་དང། འདི་ལ་རྒྱལ་མཚན་གཟུགས་ཞེས་པ་དང། འདི་ནི་རྣམ་པ་བཞི་སྟེ་ཞེས་པ་དང། སེངྒེའི་རྒྱལ་མཚན་ཆུ་སྲིན་གྱི་རྒྱལ་མཚན་ཀླུའི་རྒྱལ་  
མཚན་ཁྱུ་མཆོག་གི་རྒྱལ་མཚན་རྣམས་སོ་ཞེས་པ་ནི་མཆོད་རྟེན་གྱི་ཡོ་བྱད་འདི་དག་ལྟར་གྱིས་ཤིག་པའོ། །ཁང་བཞག་གཏམས་པ་བྱ་ཞེས་པ་དང། འདི་ལ་རྟ་བབས་གཟུགས་ཞེས་པ་དང། སྔ་ཁང་བྱ་ཞེས་པ་དང། འདི་ལ་མུ་སྐོར་བྱ་ཞེས་པ་དང། བ་བཅག་གིས་བྱུག་ཅེས་པ་དང་  
  
སྤེས་ཆུས་གདབ་ཅེས་པ་དང། ཏིལ་མར་ཡུང་བ་ཙན་དན་གུར་གུམ་རྣམས་ཀྱིས་ཆག་ཆག་བྱ་ཞེས་པ་དང། ཚེར་མ་མི་བསྐྲུན་ཞེས་པ་དང། ཕྲེང་བ་གཟར་བའི་གླང་སོ་གཟུགས་ཞེས་པ་དང། སློང་བ་ནས་སོ་ཞེས་པ་དང། མེ་དབུག་ཅེས་པ་དང་  
མེ་མར་ཞེས་པ་དང། མཆོད་པའི་ཕྱིར་ཁྱིམ་པ་འཛེག་ཏུ་གཞུག་ཅེས་པ་དང། མེད་ན་དགེ་ཚུལ་སྤོས་ཆུས་རྐང་བ་བཀྲུ་ཞེས་པ་དང། འདི་མེད་ན་བསྩུང་གིས་དྲིལ་ཅེས་པ་དང། གོས་ཀྱིས་དཀྲིས་ཏེ་སྟོན་པའི་འདུ་ཤེས་མངོན་དུ་བྱ་ཞིང་ཆེད་ལ་དམིགས་ཏེ་དྲན་པར་རོ་ཞེས་པ་དང། དེ་ཡང་  
དགེ་སློང་གིས་དེ་བཞིན་བྱ་ཞེས་པ་དང། དེའི་ཕྱིར་ཐག་པ་དཔྱང་ཞེས་པ་དང། རིན་པོ་ཆེའི་ཕྲེང་བ་གདགས་ཞེས་པ་ནི་མཆོད་རྟེན་གྱི་ཕྱི་ངོས་སུ་གང་གཞག་པར་བྱ་བ་ལ་སོགས་པ་འདི་དག་ལྟར་གྱིས་ཤིག་པའོ། །ཆུད་མི་གཟན་པར་གཡོགས་པའི་སྦུབས་སུ་གཞུག་ཅེས་པ་དང། འདིར་  
མི་གནག་པའི་ཕྱིར་མཐངས་གདོད་ཅེས་པ་ནི་མཆོད་རྟེན་ལ་ཆར་ཆུ་ལ་སོགས་པས་མི་རྫི་བར་ཁབ་ཀྱིས་དགབ་པ་དང། དེ་ལ་ཡང་མཐངས་ཐོད་ཅིག་པའོ། །སངས་རྒྱས་ཀྱི་སྐུ་གཟུགས་བྱ་ཞེས་པ་དང། འདི་ལའང་དུས་དུས་སུ་མཆོད་ཅེས་པ་དང། བཙས་པ་རལ་བུ་གཙུག་པུད་བྱང་  
ཆུབ་རྣམས་ཀྱི་མཆོད་པ་ཡང་ཞེས་པ་ནི་སངས་རྒྱས་ཀྱི་སྐུ་གཟུགས་བྱ་ཞིང་མཆོད་པ་དང་པོ་བལྟམས་པ་ལ་སོགས་པའི་མཆོད་པའི་ཡོ་ལང་ཡང་གྱིས་ཤིག་པའོ། །འདི་གྲོང་ཁྱེར་དུ་གཤེགས་པ་བྱ་ཞེས་པ་དང། འདི་དགེ་སློང་གིས་དྲང་དུ་རུང་ཞེས་པ་དང། འདི་ནི་གསར་བུ་ལ་  
འབབ་ཅེས་པ་དང། འཁོར་ལྔས་ཞམ་འབྲིང་བྱ་ཞེས་པ་དང། ཡོན་ནི་རྒན་རིམས་ཀྱིས་བླང་ཞེས་པ་དང། འདི་ལས་སིལ་སྙན་གསིལ་ན་དགེ་བ་དང། གཞན་ཡང་བསྟི་སྟང་ཆེར་བྱ་ཞེས་པ་དང། ཀྱེ་སྐྱེས་བུ་དག་སྟོན་པའི་མཆོད་པ་ལ་ཞུགས་ཤིག་ཅེས་རོལ་མོ་གཞན་  
འདེབས་པ་ནི་ཉེས་མེད་ཅེས་པ་དང། སང་ངམ་གནངས་སངས་རྒྱས་གཤེགས་སོ་ཞེས་གྲོ་གལ་བྲི་ཞིང་གླང་པོའི་སྟེང་དུ་བསླངས་ལ་གདུགས་དང་རྒྱལ་མཚན་དང་བ་དན་གྱིས་བསྐོར་ཏེ། ལམ་དང་ལམ་པོ་ཆེ་དང་བཞི་མདོ་དང་སུམ་མདོར་བསྒྲགས་པར་བྱ་ཞེས་པ་ནི་སངས་རྒྱས་  
  
༄༅། །ཀྱི་སྐུ་གཟུགས་གྲོང་ཁྱེར་དུ་གཤེགས་པའི་ཡོ་ལང་དང་ཆོ་ག་ཡང་འདི་ལྟར་གྱིས་ཤིག་པའོ། །བྱང་ཆུབ་སེམས་དཔའི་གཟུགས་བྱ་བའམ་ཆོས་སོ་ཞེས་པ་དང། འདི་ལའང་རྒྱལ་མཚན་ལ་སོགས་པས་བསྐོར་ཞེས་པ་དང། མུ་སྐོར་གྱིས་བསྐོར་ཞེས་པ་དང། ལྕགས་ཀྱི་ཀ་བས་ཀྱང་ཞེས་པ་དང་  
དེ་ལ་བ་དན་གདགས་ཞེས་པ་དང། འཁོར་བྱ་ཞེས་པ་དང། རྐང་གདུབ་དང་རྣ་རྒྱན་མ་གཏོགས་པ་དེའི་རྒྱན་དུ་གཞུག་ཅེས་པ་དང། སྤོས་ཀྱི་ཤིང་ལོ་བྱ་ཞེས་པ་དང། ཁྱོགས་ལ་བསླང་ཞེས་པ་དང། ཤིང་རྟས་ཀྱང་ཞེས་པ་དང། དེར་གདུགས་དང་རྒྱལ་མཚན་དང་བ་དན་གཟུགས་ཞེས་པ་དང། མེ་ཏོག་གི་  
ཀེའུ་གཅུན་ལ་དབུལ་བསྐོན་ཞེས་པ་དང། ཡོན་དབུལ་དུ་གཟུད་ཅེས་པ་དང། ཕུལ་བ་རྣམས་གནས་པའི་རྒན་གཞོན་ཀུན་གྱིས་བསྐུར་ཞེས་པ་དང། གནས་བརྟན་རྣམས་ཀྱིས་བསྲུང་ཞེས་པ་དང། ཤིང་རྟ་ལ་ཕྲེང་བའི་སྒོམ་གདོད་ཅེས་པ་དང། དྲིའོ་སྒྲོམ་ཡང་གདོད་ཅེས་པ་དང། ཕྲེང་བ་བསྐོན་ཞེས་པ་ནི་བྱང་ཆུབ་  
སེམས་དཔའི་གཟུགས་བྱ་ཞིང་གྲོང་ཁྱེར་དུ་གཤེགས་པ་ལ་ལྕོགས་པའི་མཆོད་པའི་ཡོད་བྱད་འདི་ལྟར་གྱིས་ཤིག་པའོ། །དེ་ལ་འཁོར་བྱ་ཞེས་པ་དང་དགའ་ལྡན་ནས་བབས་ཏེ་གཤེགས་པ་ལ་སོགས་པ་མྱ་ངན་ལས་འདས་པའི་བར་དུ་གྱིས་ཤིག་པའོ། །རོལ་མོ་བརྟུལ་མཆོད་པ་ཟིན་སྐྱེ་བོ་གྱེས་ནས་རྒྱན་བསིལ་ཞེས་  
པ་དང། མཚན་མོའོ་ཞེས་པ་དང། རབ་ཏུ་བྱུང་བའི་གནས་སུ་མཆོད་པའི་ཡོ་ལང་བཤམ་པ་ནི་ཆོས་སོ་ཞེས་པ་ནི་མཆོད་པ་ཟིན་ནས་མཚན་མོ་བརྟུལ་བ་དང། རབ་ཏུ་བྱུང་བའི་གནས་སུ་ཡོ་ལང་མཆོད་པ་གྱིས་ཤིག་པའོ། །འདུལ་བ་རྒྱས་པ་དེ་ལྟར་བསྟན་ནས་ཕྲན་ཚེགས་ལས་མདོར་གསུངས་པ་སྟོན་པ་ནི་མི་རུང་བ་དང་མཐུན་  
ལ་རུང་བ་དང་འགལ་བ་ནི་མི་རུང་བའི་ཁོངས་སུ་བསྡུའོ་ཞེས་པ་དང། ཕྱི་མ་དང་མཐུན་ལ་སྔ་མ་དང་འགལ་བ་ནི་རུང་བར་རོ་ཞེས་པ་ནི་ཉལ་བཞིན་དུ་ཟ་བར་མ་བྱེད་ཅིག་ཅེས་དངོས་སུ་ནི་མ་བཀག་ལ་རུང་བ་དང། འགལ་ཞིང་མི་རུང་བ་དང་མཐུན་ནོ་ཅོག་ནི་མི་རུང་བའི་ཁོངས་སུ་བསྡུ་བ་དང། ཁམ་ཕོར་དུ་ཟོ་ཤིག་ཅེའམ་  
རྒྱུན་ཆུ་རྩྭ་དང་བསྲེས་པ་འཐུང་ཤིག་ཅེས་པ་ལྟ་བུར་གསལ་པོར་གསུངས་མོད་ཀྱི་མུ་རུང་བ་དང་འགལ་ལ་རུང་བ་དང་མཐུན་ནོ་ཅོག་ནི་རུང་བའི་ཁོངས་སུ་བསྡུ་བ་ལྟ་བུའོ། །གནས་ཀྱི་དངོས་པོར་གཏོགས་པ་ཕྲན་ཚེགས་ལ་སོགས་པའོ། །འདུ་བ་མདོའི་འགྲེལ་བ་སློབ་དཔོན་པྲཛྙཱ་ཀ་རས་མཛད་པ་རྫོགས་སོ།། །།  
  
  
