།མཐོང་བ་ཉིད་ཀྱིས་འགལ་བར་འགྱུར། །རྒན་པོ་རྣམས་ཀྱི་རྟོགས་པ་ནི། །ཡང་དང་ཡང་དུ་སྣང་འགྱུར་བ། །ཐབས་ཡིན་ཞེས་པར་རྟོགས་བརྟེན་ནས། །དེ་ཉམས་པ་ནི་མི་འགྲུབ་ཅི། །གལ་ཏེ་རིག་བྱེད་དོན་ལ་ངེས། །རྒན་པོ་རྣམས་ལས་མི་སླུ་བར། །གྲུབ་  
པར་གྱུར་ན་དེ་དག་ཀུན། །དེ་ལྟར་འགྱུར་གྱི་གཞན་དུ་ཉམས། །ཐམས་ཅད་བསྡུས་པའི་ཁྱབ་པ་ནི། །གྲུབ་ཕྱིར་འདུས་པ་ཅན་ཉིད་ཀྱི། །རྟགས་ལ་མི་མཐུན་སྒྲུབ་པ་ནི། །ཅུང་ཟད་སྲིད་པ་མ་ཡིན་ནོ། །དོན་བཅས་རྣམ་དབྱེའི་དོན་ཅན་གྱི། །ཁྱད་པར་རིམ་པ་དང་ལྡན་པ། །ཚིག་དང་ངག་གི་  
ཚོགས་ཞེས་བྱ། །ཡི་གེ་ཁོ་ན་དེ་ལྟར་བཤད། །དོན་བཅས་རྣམ་དབྱེའི་དོན་ཅན་གྱི། །ཁྱད་པར་རིམ་དང་ལྡན་ཉིད་ནི། །སྐྱེས་བུས་མ་བྱས་ལ་བཀག་ཟིན། །དེས་ན་ཁྱབ་པ་གནོད་མེད་ཡིན། །རིག་བྱེད་འདོན་པ་བརྗོད་ཉིད་ལ། །དེ་ལྟར་ཁྱབ་པ་ངེས་པ་མེད། །དེས་ན་སྒྲུབ་པ་འདི་ལ་ནི། །ལྡོག་ལ་ཐེ་ཚོམ་བསལ་  
བར་ཡོད། །དེ་ལྟར་རིམ་པ་བྱེད་པ་ཡི། །མི་ནི་ནུས་མེད་ངེས་བྱས་ན། །འདིར་ནི་ཁྱབ་པ་འདི་འགྲུབ་སྟེ། །དེ་ནི་ངེས་པར་མི་ནུས་སོ། །མ་ལུས་མི་ཡི་ཆོས་རྣམས་ནི། །མངོན་སུམ་དུ་ནི་བྱས་ཡིན་ན། །ངེས་པ་ཁོ་ན་སྐྱེ་བ་ཡིན། །འདི་ནི་ཐམས་ཅད་ཁྱེད་ལ་དད། །རིག་བྱེད་སྐྱེས་  
བུས་བྱས་ཉིད་དུ། །ཡོད་པར་གསལ་བ་སྲིད་པ་ཡིན། །འདོད་པས་ལོག་པར་གཡེམ་པ་དང། སྲོག་ཆགས་འཚེ་དང་བརྫུན་བཤད་པ། །བརྗོད་དཀའ་ཉིད་དང་ཐུང་བརྗོད་ཉིད། །འབྲེལ་མེད་ཉིད་དང་མི་སྙན་སོགས། །རིག་བྱེད་ཆོས་རྣམས་ཚད་སྨྲ་པའི། །ཚིག་ལ་ཡང་ནི་ཡོད་པར་  
སྣང། །དུག་སེལ་ནུས་པ་ལ་སོགས་པ། །བདེན་པ་ཅུང་ཟད་གང་སྣང་བ། །དེ་ནི་མཁའ་ལྡིང་བྱ་སོགས་སྣང། །གཞན་ཡང་རྣམ་པ་འདི་ཡིས་ནི། །སྐྱེས་བུས་བྱས་པ་ཅུང་ཟད་མེད། །གང་ཕྱིར་བདེ་གཤེགས་ཀྱིས་གསུངས་པའི། །གསུང་ལ་འང་དེ་ལྟར་རྗེས་དཔག་ནུས། །དེ་ཡིས་  
མངོན་གསལ་བྱས་དངོས་ཕྱིར། །དེས་བྱས་པ་ཞེས་བརྗོད་པར་བྱ། །བྱེད་པ་དྲན་པ་དེ་ལ་ཡང། །དེ་ནི་དོན་བརྗོད་རྒྱུ་མཚན་ཉིད། །དེ་ལྟར་གཞན་མི་འདོད་ཅེ་ན། །རིགས་པ་མཚུངས་ཕྱིར་ཅེས་མི་འདོད། །དེ་ལྟར་གཞན་མི་འདོད་པར་ཟད། །རིགས་པས་དེ་བཞིན་དོགས་པ་ཡིན། །ཐམས་  
  
༄༅། །ཅད་དུ་ནི་སྐྱེས་བུ་རྣམས། །ཕལ་ཆེར་བརྫུན་ནི་སྨྲ་བ་ཡིན། །ཇི་ལྟར་ད་ལྟར་ཡིད་མི་ཆེས། །དེ་བཞིན་འདས་པའི་དོན་བསྟན་ལ། །དེ་ལྟར་དེ་ཡི་ཁྱེད་སྨྲས་པའི། །རིགས་པར་གཞུང་ལུགས་འགའ་ལ་ཡང། །བྱེད་པོ་ཅུང་ཟད་གྲུབ་མིན་ཏེ། །རང་ཉིད་བྱས་པར་བརྗོད་  
ན་ཡང། །དེས་ན་སྐྱེས་བུས་མ་བྱས་ལ། །བདེན་པར་རེ་བ་འདི་དོར་ཅིག་གང་ཕྱིར་རིག་བྱེད་དོན་འགལ་བའི། །དོན་ནི་དེ་དག་ལས་བསྟན་ཡིན། །གཞན་ཡང་ཐོག་མེད་གྲུབ་ན་ཡང། །དེས་ཀྱང་མིས་མ་བྱས་མི་འགྲུབ། །དེ་ལས་མ་བྱས་པར་འགྲུབ་ན། །ལུང་གཞན་རྣམས་ཀྱང་  
མ་བྱས་འགྱུར། །འདི་ལྟར་པར་སིག་ལ་སོགས་པའི། །ཐ་སྙད་རྣམས་ནི་གཞན་བརྟེན་པའི། །ཆད་པར་སྨྲ་བའི་གྲུབ་མཐའ་ཡང། །གཞན་གྱིས་འདུས་བྱས་པ་ལས་བྱུང། །དེ་འདྲའི་མ་བྱས་ཉིད་གྲུབ་ཀྱང། །ཡོད་ལན་ན་ཏན་ཅི་ཞིག་ཡོད། །ཁྱེད་ཀྱི་འབད་པ་མ་ལུས་ནི། །ཡང་  
དག་དོན་གྲུབ་རྒྱུར་བཅས་ཡིན། །དུས་ཉིད་སྐྱེས་བུ་ཉིད་སོགས་ལ། །སྔར་བཞིན་ལྡོག་ལ་ཐེ་ཚོམ་ཟ། །སྐྱེས་བུ་རྣམས་ལ་བྱེད་པ་ཡི། །ནུས་པ་མེད་པར་མ་བསྒྲུབས་ཕྱིར། །གསལ་བ་བཀག་པར་བྱས་ཉིད་ཕྱིར། །སྨྲ་པོ་བྱེད་པོར་ཤེས་པར་གྱིས། །དེ་ཕྱིར་སྦྱོར་བ་གཉིས་པོ་ཡང། །  
དཔེ་ནི་བསྒྲུབ་བྱས་སྟོང་པར་སྨྲས། །མིས་བསྟན་པ་ལ་ལྟོས་ཕྱིར་དང། །བྱས་པ་ཉིད་དུ་བསྒྲུབ་བྱས་ཕྱིར། །རང་དོན་སྨྲ་པོ་མ་ལྟོས་ཉིད། །ཆོས་ཅན་དཔེ་དག་ལ་ནི་མེད། །ངག་ལ་རྟག་ཉིད་སྤངས་པས་ན། །ཆོས་ཅན་དང་ནི་དཔེ་དག་ལའང། །རྟག་པའི་ངག་ལས་བྱུང་ཉིད་ནི། །  
གསལ་བར་མ་གྲུབ་པར་རྟོགས་མིན། །འདི་ལྟར་བསྐུལ་བ་སྐྱེས་བུ་ཡིས། །མ་བྱས་ཉིད་དུ་མ་ངེས་པས། །གཏན་ཚིགས་ཕྱི་མ་རྣམས་ལ་ཡང། །ཐེ་ཚོམ་ཟ་བར་གྲུབ་སྐྱོན་འགྱུར། །སྐད་ཅིག་མས་འཇིག་གསལ་བསྒྲུབས་པས། །རེ་ཞིག་ཐོས་པ་བརྟག་པ་ཡིས། །རང་གི་ངོ་བོ་ལ་  
གནོད་པར། །དེས་ན་བློ་ནི་གང་ལས་འགྱུར། །ཐོས་པ་ལས་ཀྱང་སྐྱེས་བུ་ནི། །འཇིག་པར་མི་འགྱུར་ཞེས་བཤད་པ། །སྔར་ནི་དེ་ལ་གནོད་བསྟན་པས། །དེ་ནི་མ་གྲུབ་པར་གསལ་ཡིན། །ལག་མཐིལ་སྒྱུ་རུ་ར་བཞིན་དུ། །ཡུལ་དང་དུས་དང་སྐྱེས་བུ་བཞིན། །གང་གིས་མངོན་  
  
།དེས་དེར་གནོད་མེད་འདི་ངེས་འགྱུར། །མི་ཡིས་མི་ཤེས་དོན་ངོ་བོ། །དེས་ན་མུན་པའི་དངོས་གནས་པའི། །རིག་བྱེད་ལ་ནི་དམན་རྣམས་ཆགས། །རང་གི་དཔྱོད་ལ་པར་སིག་བཞིན། །དེ་ཡི་དོན་ནི་མི་ཤེས་པའང། །སྡིག་པའི་རྒྱུ་མཐུན་དང་ལྡན་ཕྱིར། །སྲོག་  
ཆགས་འཚེ་སོགས་སྡིག་པ་ལ། །དེ་བཞིན་འདི་དག་འཇུག་པར་འགྱུར། །དེ་ཕྱིར་ཆོས་ལ་བརྟེན་ནས་ནི། །བསྐུལ་པ་ཚད་མ་ཉིད་མ་གྲུབ། །སྒྲ་དེ་དག་ལ་བདག་གཞན་གྱིས། །དེ་དོན་ངེས་པར་རྟོགས་མི་འགྱུར། །ཡེ་ཤེས་སྣང་བས་ནང་གི་ནི། །མུན་པའི་ཚོགས་ནི་འཇོམས་བྱེད་ལ། །  
ཐོས་དོན་རྣམ་དབེན་སྟོན་བྱེད་པ། །ཚད་མས་གྲུབ་པ་འདོད་པར་གྱིས། །དེ་ཁོ་ན་ཉིད་བསྡུས་པའི་ཚིག་ལེའུ་བྱས་པ་ལས་ཐོས་པ་བརྟག་པ་སྟེ་ཉིད་ཤུ་རྩ་བརྒྱད་པའོ།། །།རིག་བྱེད་སྐྱེས་བུས་བྱས་ཉིད་དུ། །དེ་ལྟར་བསྒྲུབ་པར་བྱས་པས་ན། །འབད་མི་དགོས་པར་དེ་དག་  
ལ༑ །རང་ལས་ཚད་མ་ཉིད་ཀྱང་བཙལ། །རང་ལས་ཚད་མ་ཐམས་ཅད་ཀྱི། །ཚད་མ་ཉིད་ནི་གཟུང་བར་གྱིས། །དེ་ལྟ་བུའི་ངག་དེ་ལ་ནི། །ཁྱེད་ཀྱི་དོན་ནི་ཇི་ལྟར་འདོད། །དེ་དག་ལ་ནི་རང་བཞིན་གྱིས། །གཞལ་བྱ་རྟོགས་སོགས་ནུས་གནས་ཡིན། །རང་ལ་མེད་པའི་ནུས་པ་ནི། །གཞན་  
གྱིས་བྱེད་པར་ནུས་མ་ཡིན། །ལྟོས་པ་མེད་ཉིད་གཅིག་ཁོ་ན། །ཚད་མ་ཉིད་ཀྱི་རྒྱུ་མཚན་ཉིད། །ལྟོས་པ་དང་བཅས་ཉིད་རྟེན་ན། །དེ་ནི་འཇིག་པ་ཁོ་ནར་འགྱུར། །རིགས་པ་སྨྲ་བསུ་ཞིག་ནི། །རྩབ་ལ་གནོད་ཕྱོགས་ངེས་མེད། །གང་གིས་ངག་གི་རང་ཚིག་གིས། །དེ་གྲུབ་ཐབས་ཀྱང་  
འཇིག་པར་བྱེད། །ལྟོས་པ་དང་བཅས་ཚད་ཉིད་ནི། །ལ་ལར་ཡང་ནི་གཞན་བྱས་མིན། །གཏན་ཚིགས་ཐུག་པ་མེད་པ་ཡིས། །བསྒྲུབ་བྱས་སུ་ཞིག་སྒྲུབ་པར་བྱེད། །དེ་ལྟའི་དོན་ནི་འདོད་ཅེ་ན། །དངོས་པོ་ཐམས་ཅད་དག་ལ་ནི། །ནུས་པ་ཐ་མི་དད་པ་ཅན། །སྔར་བསྒྲུབས་བྱས་ཟིན་མ་ཡིན་  
ནམ༑ །གང་ཕྱིར་འདོད་འབྲས་ནུས་པ་ཅན། །རང་བཞིན་ནུས་པ་མེད་ཅེས་བརྗོད། །དེ་དག་དངོས་བདག་གཉིད་མིན་ན། །དངོས་དེ་བྱེད་པ་པོར་མི་འགྱུར། །རང་རྒྱུའི་སྟོབས་ལས་བྱུང་བ་ཅན། །དེ་ཡང་མི་རྟག་དེ་འདྲ་བའི། །ནུས་པ་ཚད་མ་དག་ལ་ནི། །རང་བཞིན་གྱིས་ནི་ཡོད་པ་རུ། །  
  
༄༅། །ཁྱེད་ཅག་ཇི་ལྟར་འདོད་པ་ཡིན། །ནུས་པ་རང་བཞིན་ཅན་ཡིན་ན། །རྟག་པ་འམ་ནི་རྒྱུ་མེད་འགྱུར། །དེ་བདག་ཉིད་ཕྱིར་ཚད་མ་ཡང། །རྟག་པ་ཉིད་དང་རྒྱུ་མེད་ཡིན། །རྒྱུ་མེད་གཞན་ལ་མི་ལྟོས་ཕྱིར། །རྟག་ཏུ་ཡོད་པའམ་མེད་པར་འགྱུར། །དེས་ན་དེར་རག་  
ལས་འབྲས་བུ། །རེས་འགའ་བ་ནི་རིགས་པ་མིན། །ཚད་མ་རྣམས་ཀྱི་རང་བཞིན་དང། །འབྲས་བུ་ཉིད་ནི་རེས་འགའ་བར། །སྣང་རུང་དེས་ན་ནུས་པ་ཡིས། །རང་བཞིན་ཅན་ཁྱེད་ལ་མི་རིགས། །ཚད་མ་རྣམས་ཀྱི་རང་དངོས་ནི། །གསལ་བྱེད་ཀྱིས་གསལ་སྣང་བས་ན། །སྐྱོན་  
གཞན་ལ་ནི་ལྟོས་ནས་ནི། །དེ་འབྲས་རྩོམ་པར་བྱེད་ཅེ་ན། །རྟག་དངོས་ལ་ནི་གསལ་བ་དང། །རྒྱུ་གཞན་ལ་ནི་ལྟོས་པ་སྤངས། །དེ་ཕྱིར་དེ་ཡི་ངོ་བོ་དང། །འབྲས་བུ་རྟག་ཏུ་དམིགས་པར་འགྱུར། །དངོས་ལ་ནུས་པ་ཐ་དད་དང། །གཉིས་བདག་ཉིད་ནའང་དེ་ལྟ་ནའང། །རྟག་པའི་  
ནུས་དང་འབྲེལ་པ་ཅན། །དེ་ཤེས་རྟག་ཏུ་འབྱུང་བར་འགྱུར། །དེ་ལྟ་མིན་ན་རྟག་མི་འགྱུར། །དངོས་གཅིག་རྗེས་འགྲོ་མེད་པའི་ཕྱིར། །གང་ཕྱིར་དེ་ཤེས་དང་ནུས་པ། །རེས་འགའ་འབྲེལ་ཞིང་གཞན་དུ་མིན། །རང་གི་རྒྱུ་ལས་སྐྱེ་འགྱུར་བ། །ཚད་མ་རྣམས་ཀྱི་ནུས་པ་ནི། །རང་གི་རྒྱུ་  
ལས་སྐྱེས་འགྱུར་ཏེ། །ཕྱིས་རྐྱེན་གཞན་བྱས་མིན་ཞེ་ན། །འདིར་ནི་བདག་ཅག་ལ་རྩོལ་མེད། །གང་ཕྱིར་རང་རྒྱུད་ལས་སྐྱེས་པའི། །ཆ་ཤས་མེད་པའི་དངོས་པོ་ཡི། །ནུས་པ་ཕྱི་ནས་སུ་ཞིག་རྟོགས། །གཞན་གྱིས་ཕྱིས་ཀྱི་དུས་སུ་ནི། །ངོ་བོ་གང་ཞིག་བྱས་པ་ནི། །དེ་ནི་དངོས་གཞན་  
ཉིད་ཡིན་པས། །དེ་ནི་བདག་ཉིད་དུ་བརྗོད་མིན། །གང་ཕྱིར་འགལ་བའི་ཆོས་འདྲེ་བ། །དངོས་པོའི་ཐ་དད་ཉིད་དུ་བཤད། །དེ་གྲུབ་ན་དེ་མི་འགྲུབ་ཕྱིར། །ནུས་པ་ལ་ཡང་དེ་ཡོད་ཡིན། །དངོས་ཀུན་སྐད་ཅིག་འཇིག་པ་རུ། །བསྒྲུབ་པར་བྱས་པ་དེ་དག་གིས། །ནུས་པ་འགའ་ཞིག་རྐྱེན་  
གཞན་གྱིས། །སྐྱེད་པར་བྱེད་པར་མི་ནུས་སོ། །གང་ཕྱིར་དེ་དག་གིས་གནས་པ། །དུས་གཞན་དུ་ནི་ཡོད་མིན་ཏེ། །གང་གི་དུས་ན་རྐྱེན་གཞན་གྱིས། །འབྲས་བུ་འགའ་ཞིག་ལ་ནུས་ཐོབ། །འདི་ནི་བློ་བཟངས་སངས་རྒྱས་པ། །དེ་དག་ཇི་ལྟར་བརྗོད་པ་ཡིན། །ཤེས་པ་འགའ་  
  
།དེ་ནི་རང་ལས་རྟོགས་ནུས་མིན། །ཇི་ལྟར་གནས་པའི་ཤེས་བྱ་ཡི། །དངོས་པོ་རྟོགས་དང་ཐོབ་ནུས་ཉིད། །ཉམས་མྱོང་བདག་ཉིད་གཅིག་པུ་ཡིས། །སུ་ཞིག་ངེས་པར་བྱེད་པར་ནུས། །གང་ཕྱིར་ཚད་མ་མ་ཡིན་ཡང། །སྐྲ་ཤད་ལ་སོགས་ཤེས་པ་ནི། །རྣམ་  
པ་གསལ་བ་སྣང་བ་ཡི། །ཉམས་མྱོང་བདག་ཉིད་དེ་ཡོད་ཡིན། །དེས་ན་ངེས་པར་བྱ་ཉིད་ཕྱིར། །དོན་བྱེད་ཤེས་པའམ་གཞན་ལྟོས་མིན། །དེ་བྱེད་ཕྱིར་ནི་མ་ཡིན་ཏེ། །དུག་ལ་སོགས་པ་ལ་བཞིན་ནོ། །ཇི་ལྟར་དུག་དང་མྱོས་འགྱུར་སོགས། །དེ་ལས་མཚུངས་གཞན་སྣང་ཕྱིར་  
དང། །རྗེས་ཐོགས་ལ་ནི་འབྲས་མེད་ཕྱིར། །དེའི་བདག་ཉིད་ངེས་གཞན་ལྟོས་ཡིན། །བརྒྱལ་དང་དུབ་དང་འཆོལ་སོགས་པའི། །དེ་ཡི་འབྲས་བུ་ངེས་བསྐྱེད་ན། །དེའི་བདག་ཉིད་དུ་རྟོགས་འགྱུར་ཏེ། །ད་ལྟར་ཤེས་ལ་དེ་ནུས་དེས། །གཞན་ཡང་ཚད་མའི་ནུས་མཚན་ཉིད། །  
རྩོད་པ་མེད་པ་ཉིད་དུ་འདོད། །ཚད་མ་གཞན་གྱིས་ངེས་བྱས་ཞེས། །དེ་ལྟར་ཁྱེད་ཀྱིས་སྨྲས་པ་ཡིན། །དངོས་པོ་རྣམས་ཀྱི་ནུས་པ་རྣམས། །འབྲས་བུའི་དོན་གྱིས་སྒྲུབ་པར་བྱེད། །དེས་ན་དོན་གྱིས་གོ་བས་གྲུབ། །གཞན་ལས་མི་འགྲུབ་ཇི་ལྟར་ཡིན། །རང་གི་རྒྱུ་ལས་ཚད་ཉིད་  
ནི༑ །ཆ་ཤས་མེད་པར་གྲུབ་ཡིན་ན། །དེ་ལྟར་ཡིན་དང་རྩོད་མེད་དེ། །དེས་བསྐྱེད་གཞན་ལ་ལྟོས་པའི་ཕྱིར། །རང་གི་ངོ་བོ་གྲུབ་དོན་དུ། །ཚད་མ་གཞན་ལ་ལྟོས་པ་མིན། །དེ་ཡི་ངོ་བོ་ངེས་དོན་དུ། །རྟོགས་པོ་དེ་ལ་ལྟོས་པ་ཡིན། །གཞན་ཡང་ཚད་མ་ཉིད་མིན་ཡང། །  
དེ་ལྟར་རང་ཉིད་ལས་ཐལ་འགྱུར། །རང་ལས་ཚད་མ་མིན་མེད་ན། །གཞན་ལས་ཀྱང་ནི་སྲིད་མ་ཡིན། །ལྟོས་པ་མེད་པ་གཅིག་ཁོ་ན། །ཚད་མིན་ཉིད་ཀྱི་རྒྱུ་མཚན་ཡིན། །དེ་ལྟ་བུ་སོགས་འདིར་ཡང་ནི། །མ་ལུས་བརྗོད་པར་ནུས་མ་ཡིན། །སླུ་བར་བྱེད་པའི་ནུས་པ་ནི། །ཇེ་ལྟར་གཞན་  
ལས་ངེས་པ་ཡི། །དེ་ལྟར་མི་སླུའི་ནུས་པ་ཉིད། །དེས་ན་རྣམ་ཀུན་གྱི་གཉིས་མཚུངས། །བཟློག་པ་དེ་ལས་ཚད་ཉེད་ལ། །ཕུལ་དུ་བྱུང་བ་ཅི་ཞིག་སྣང། །གང་གིས་རང་ལས་དེ་ཉིད་དང། །གཞན་ལས་ཚད་མ་མིན་པ་འདོད། །འོན་ཏེ་རང་ལས་ཚད་མ་ཀུན། །ཚད་མ་ཉིད་དུ་བརྗོད་  
  
༄༅། །པའི་ཕྱིར། །སྐྱེས་ནས་རང་གི་འབྲས་བུ་ལ། །རང་ཉིད་ཀྱིས་ནི་འཇུག་འགྱུར་མིན། །བདག་ཉིད་ཐོབ་ཕྱིར་དངོས་པོ་རྣམས། །རྒྱུ་ལ་ལྟོས་ཕྱིར་བྱེད་པ་ནི། །བདག་ཉིད་ཐོབ་ནས་རང་འབྲས་ལ། །རང་ཉིད་ཀྱིས་ནི་འཇུག་པར་འགྱུར། །དེས་ན་སྐྱེ་ཙམ་ཤེས་པ་ལ། །  
རང་གི་རྒྱུ་ལ་ལྟོས་ཡོད་ཕྱིར། །དེ་དག་རང་གི་ཡོན་ཏན་ལ། །ངེས་པ་བསྐྱེད་ཕྱིར་ལྟོས་པ་མིན། །གང་ཕྱིར་སྐྱེད་ལ་རང་དབང་ཅན། །ཚད་མ་ཉིད་དང་དོན་ངེས་ལ། །རང་གི་རྒྱུ་ལ་མ་ལྟོས་པར། །དེ་དག་འགྱུར་བུམ་ལ་སོགས་བཞིན། །འཇིམ་གོང་འཁོར་ལོ་དབྱུག་སོགས་ལ། །བུམ་  
པ་སྐྱེད་ཕྱིར་ལྟོས་པ་ཡིན། །འདི་ཡི་ཆུ་འཆུ་བ་ལ་ནི། །དེ་དག་ལ་ནི་ལྟོས་པ་མེད། །དེ་ལྟར་རང་ལས་ཚད་མ་ཉིད། །ཐ་མར་གདོན་མི་ཟ་དེ་ཡིན། །གཞན་ལ་རག་ལས་ཚད་ཉིད་ནི། །ཐུག་པ་མེད་པར་ཐལ་བར་འགྱུར། །རྩ་བ་ཡི་ནི་ཚད་མ་ཉིད། །ཚད་མ་གཞན་གྱིས་གྲུབ་བྱས་  
ན༑ །དེ་དང་དེར་ནི་དེར་འདོད་པས། །མཐར་ཐུག་གནས་རྙེད་མི་འགྱུར་རོ། །ཇི་ལྟར་དང་པོའི་ཤེས་པ་དེ། །དོན་བྱེད་མི་སླུའི་ཤེས་ལ་ལྟོས། །དེ་ལྟར་མི་སླུའི་ཤེས་པ་ཡང། །མི་སླུ་གཞན་ལ་ལྟོས་པ་ཡིན། །གལ་ཏེ་འགའ་ཞིག་རང་ཉིད་ལས། །ཚད་མ་ཉིད་དུ་འདོད་པ་ན། །དང་  
པོ་དེ་ལྟར་འགྱུར་བ་ལ། །རྒྱུ་མཚན་གང་གིས་སྡང་བར་བྱེད། །གལ་ཏེ་དེ་ལྟར་ཡོན་ཏན་ལ། །རག་ལས་མངོན་སུམ་ཚད་མ་ཉིད། །ཚད་མ་མེད་ན་ཡོན་ཏན་ཡང། །ནམ་ཡང་ཡོད་པ་མ་ཡིན་ནོ། །དེས་ན་ཡོན་ཏན་ཡོངས་གཅོད་ཕྱིར། །ཚད་མ་གཞན་ནི་འདོད་པ་ན། །དེ་ལའང་གཞན་  
གྱིས་ཡོངས་བཅད་པའི། །ཡོན་ཏན་རག་ལས་ཚད་མ་ཉིད། །དང་པོའི་བཞིན་ནོ་དེས་ན་ཡང། །སྔར་བཞིན་ཐུག་བ་མེད་པར་འགྱུར། །ད་དང་དེ་དེ་ལྟར་འདོད་ན། །མཐར་ཐུག་རྙེད་པར་མི་འགྱུར་རོ། །འོ་ན་ཏེ་ཡོན་ཏན་གྱིས་ཤེས་པ། །ཡོན་འཛིན་རག་ལས་ཚད་མ་ཉིད། །མི་འདོད་  
དང་པོའི་དོན་ཤེས་ཀྱང། །ཡོན་ཏན་ཚད་མ་ལ་མི་ལྟོས། །དེས་ན་རིང་དུ་དཔྱད་བྱས་ཀྱང། །འགལ་བ་རང་ལ་ཚད་ཉིད་ནི། །གདོན་མི་ཟ་བར་ཁས་ལེན་ན། །དེ་བས་ཐོག་མར་གནས་པ་མཆོག་དོན་བྱེད་པ་དང་ཡོན་ཏན་ཤེས། །གང་གིས་ཁྱད་པར་ཅན་དུ་འདོད། །གང་གི་  
  
།དེ་དག་ལ་ནི་རག་ལས་འགྱུར། །དེ་ཕྱིར་རག་ལས་ཚད་མ་ཉིད། །ཀུན་ལ་སྤྱིར་བསྟན་པ་ཅན་གནས། །གནོད་དང་རྒྱུ་སྐྱོན་བཅས་ཉིད་ཀྱིས། །ཤེས་པ་དག་གིས་དེ་བསལ་ཡིན། །དེ་ནི་གཞན་ལ་རག་ལས་ཀྱང། །ཐུག་པ་མེད་པར་མི་འགྱུར་རེ། །དེ་ཡི་  
ཚད་མ་ལ་རག་ལས། །དེ་ཡང་རང་ལ་གནས་པ་ཡིན། །གང་ཕྱིར་ཚད་མ་ཚད་གཞན་གྱིས། །ཇི་ལྟར་སྒྲུབ་པར་མི་བྱེད་པ། །དེ་ལྟར་ཚད་མིན་ཉིད་ཀྱིས་ནི། །ཚད་མིན་གཞན་ལས་གྲུབ་པ་མིན། །རིགས་མཐུན་ལ་རྟེན་ཉིད་ཀྱིས་ནི། །གནས་པ་འཐད་པ་མ་ཡིན་ཏེ། །རིགས་མི་མཐུན་  
ནི་རྒྱུ་གཞན་ཕྱིར། །རྩ་བ་བརྟན་པར་གནས་པ་ཡིན། །རེ་ཞིག་གནོད་པའི་ཤེས་པ་ནི། །དོན་གཞན་ཉིད་དུ་ངེས་གཟུང་ཡིན། །དེ་ནི་ལྟོས་མེད་ཚད་ཉིད་ཕྱིར། །སྔ་མ་ཤེས་པས་སེལ་བར་བྱེད། །དེ་ལ་ཡང་ནི་གནོད་པ་བརྩལ། །སླར་ཡང་ལྟོས་པར་འགྱུར་བ་ཡིན། །  
ལ་ལར་སྔ་མར་དོགས་སྐྱེ་ན། །དེ་ཡང་འབད་པ་ཉུང་དུས་ལྡོག་གལ་ཏེ་འདི་ལ་གནོད་པ་གཞན། །ཚོལ་བས་སྐྱེ་བར་འགྱུར་བ་ན། །དེས་ན་དབུས་མར་གནོད་གྱུར་པས། །སྔ་མ་ཁོ་ན་ཚད་མ་ཡིན། །འོན་ཏེ་རྗེས་མཐུན་འབད་པ་ཡིས། །ཡང་དག་  
ཚོལ་བར་བྱེད་པ་ན། །རྩ་བ་མེད་ཕྱིར་གནོད་ཅན་ལ། །གནོད་པའི་ཤེས་པས་གནོད་མི་འགྱུར། །དེས་ན་དམིགས་གསལ་མེད་པའི་ཕྱིར། །སྟོབས་བཅས་དེ་ཡི་དང་པོ་ནི། །གནོད་འགྱུར་དེ་ཡིས་དེ་ཉིད་ཀྱི། །ཚད་མ་ཉིད་ནི་བསལ་བ་ཡིན། །དེ་ལྟར་རྟོག་ལྡན་ཤེས་པ་ནི། །  
གསུམ་པོ་སྤོང་བར་མི་བྱེད་དོ། །དེས་ཀྱང་གནོད་པ་མ་སྐྱེས་ན། །གནོད་པ་སླར་ཡང་དོགས་མི་བྱ། །གང་ཞིག་རྨོངས་པས་མ་སྐྱེས་པའང། །གནོད་པ་ཅན་དུ་ཉེ་བར་རྟོག་ཐེ་ཚོམ་བདག་ཉིད་ཅན་དེ་ནི། །ཐ་སྙད་ཐམས་ཅད་ཉམས་པར་འགྱུར། །འདི་ལྟར་ནོར་ལྷའི་བུ་ཡིས་ནི། །  
ཐེ་ཚོམ་བདག་ཉིད་ལ་སྨད་ཡིན། །ཀུན་ཏའི་བུ་སྐྱེས་ཐེ་ཚོམ་ཅན། །འཇིག་རྟེན་འདི་དང་ཕྱི་མ་མེད། །ལ་ལར་གང་དུ་ཇི་སྙེད་པའི། །མིག་གསལ་རྣམས་ནི་སྲིད་པ་ཡིན། །དེ་བདག་ཉིད་ལ་དེ་སྙེད་ནི། །བརྩལ་ཡང་མ་སྐྱེས་པས་དེར་མེད། །འཇལ་བྱེད་དོན་དུ་གཉེར་རྣམས་  
  
༄༅། །ཀྱིས། །སླར་ཡང་དངོས་པོ་དེ་དག་ནི། །རེས་འགའ་འདི་ལྟར་སྲིད་པ་ཡང། །ཉེ་བར་བརྟགས་ཤིང་གནས་མི་བྱ། །གང་ལ་ཡུལ་དུས་མིའི་གནས་སྐབས། །དབྱེ་བ་ཐ་དད་ཀྱིས་གྲུབ་གང། །གནོད་ཅན་དོན་དུ་གཉེར་བ་ནི། །དེ་དག་ལ་ནི་ལྟོས་པ་ཡིན། །  
ཡུལ་ཐག་རིང་ན་གནས་པའི་ཕྱིར། །ཡང་དག་པར་ནི་མ་མཐོང་བས། །ལ་ལར་གཞན་དུ་དོགས་འགྱུར་བ། །དེར་ནི་ཉེ་བར་ཕྱིན་པ་ཙམ། །གནོད་པའི་མཐའ་སྟེ་དུས་དང་ནི། །མི་དང་གནས་སྐབས་གཞན་དག་ལ། །དེ་ལ་ལྟོས་པ་ཡོད་མིན་ཏེ། །སྨིག་རྒྱུ་ལ་སོགས་བློ་བཞིན་ནོ། །  
དེ་ལྟར་དམག་དང་བཅས་དུས་སུ། །བ་ལང་རྟ་སོགས་ཐེ་ཚོམ་མམ། །འཁྲུལ་པ་གང་ཡིན་དེའི་ངེས་པ། །གསལ་བར་གྱུར་པ་མཐའ་ཅན་ཡིན། །དེ་བཞིན་ཟླ་གཉིས་ཕྱོགས་ལ་འཁྲུལ། །རིག་བྱེད་ཡི་གེ་དབྱངས་སོགས་ལའང། །སྐྱེས་བུ་གཞན་ལ་དྲིས་པ་ན། །རྣམ་པ་  
གཞན་དུ་ངེས་འཛིན་སྐྱེ། །ཆགས་དང་ཞེ་སྡང་རྒྱགས་དང་བསྙོ། །བཀྲེས་སྐོམ་སོགས་ཀྱིས་དབང་ཉམས་པས། །ཤེས་བྱའི་དོན་ལ་ལོག་ཤེས་སྐྱེ། །དེ་མེད་ཡང་དག་ཤེས་པ་སྐྱེ། །བུ་ལོན་ལ་སོགས་ཐ་སྙད་ལའང། །གཉིས་ཀ་རྩོད་པར་བྱེད་པ་ན། །གཅིག་ནི་བུ་ལོན་ཆགས་  
པའི་ཚིག་སྔར་གྱི་བུ་ལོན་དེད་ཚིག་གཉིས། །ཐུག་པ་མེད་པའི་འཇིགས་པ་ཡིས། །ངག་ལྷག་ཆད་རྒྱར་འབྲི་མི་བྱེད། །དེས་ན་གཙོ་བོའི་ཐད་དུ་ནི། །འདུན་ས་བ་སོགས་ཀྱིས་ངེས་བརྗོད། །དེ་ལྟར་ཤེས་པ་གསུམ་ཁོ་ན། །ཐམས་ཅད་ཀྱི་ནི་དབང་བྱས་འདོད། །དེ་འདོད་ཕྱིར་ནི་  
ལྷ་རྣམས་ལའང། །བདེན་པ་གཉིས་གསུམ་ཡོད་པར་བརྗོད། །དེས་ན་རང་ལ་ཚད་ཉིད་ན། །གཉིས་ཀ་ལ་ཡང་ཐུག་མེད་མེད། །ཚད་མ་ཉིད་དང་ཚད་མིན་ཉིད། །དེས་ན་ཇི་ལྟར་རིགས་པར་གནས། །རྟག་པའམ་ཡིད་ཆེས་པས་སྨྲས་པ། །དག་གང་ངེས་པར་བཟུང་བ་ཡིན། །སྨྲ་བ་བོ་  
དང་ཉན་པ་ཡིས། །དེ་ནི་ཅུང་ཟད་སྐྱོན་བཅས་སུ། །མི་བྱེད་དེ་ལ་རིག་པ་ཡིས། །བླ་མ་གང་དག་ཡིན་པ་འམ། །རྟག་ཏུ་གནོད་པར་བྱེད་པ་པོས། །དེ་འདྲར་སྐྱོ་བར་ནུས་པའམ། །འཇིག་མེད་དེ་ནི་འཛིན་པར་བྱེད། །དེས་ན་ཡོན་ཏན་གྱིས་བཀག་པའི། །སྐྱོན་གྱིས་ངག་སུན་འབྱིན་མི་  
  
།ཡང་ན་བྱེད་པོ་མེད་ཕྱིར་ཏེ། །སྐྱོན་ནི་རྟེན་མེད་མི་འགྱུར་རོ། །དེར་ཡིད་ཆེས་སྨྲས་ལ་སྐྱོན་མེད། །ཡོན་ཏན་བདག་ཉིད་གཉིས་སུ་སྣང། །ཡོན་ཏན་གྱིས་ཀྱང་ཚད་མ་ཉིད། །ཇི་ལྟར་གྲུབ་མིན་དེ་ལྟར་བསྟན། །དེས་ན་ཡོན་ཏན་ལྡན་པའི་ཕྱིར། །དེས་བསྩལ་  
སྨྲ་པོ་ལ་སྐྱོན་མེད། །སྐྱོན་མེད་པས་ནི་ཉེར་མཚོན་པས། །དག་ནི་རང་ལས་ཚད་མ་ཡིན། །ཡིད་ཆེས་དག་ལས་སྐྱོན་མེད་པར། །ཡོན་ཏན་དག་གིས་རྟོགས་ཤེ་ན། །ཡོན་ཏན་ལྡན་ཉིད་རྗེས་འགྲོ་ལ། །དེ་ཉིད་ཐུག་པ་མེད་པར་འགྱུར། །དེ་ནི་སྐྱོན་མེད་  
ཤེས་འགྱུར་བས། །ཡོན་ཏན་གྱི་ཤེས་དེ་ཡི་ཚེ། །ལྟོས་པར་བྱེད་པ་མ་ཡིན་ཏེ། །དེ་ལ་ཡོན་ཏན་ཕན་འདོགས་མིན། །ཡོད་པ་ཙམ་གྱིས་དེ་ཀུན་གྱི། །སྐྱོན་རྣམས་ལྡོག་པར་བྱེད་ནུས་ཡིན། །དེ་དག་ཡོད་ན་མིའི་སྐྱོན་གྱི། །ཡུལ་ཅན་ཤེས་པ་སྐྱེ་མི་འགྱུར། །མི་ཤེས་ཉིད་ཕྱིར་  
སྐྱོན་རྣམས་ཀྱིས། །ཚད་མ་ཉིད་ནི་བསལ་བ་ཡིན། །མ་བསལ་བས་ནི་གྲུབ་པ་ཡིན། །དེས་ན་འདི་ཡང་རང་ལ་གནས། །ཉེས་པ་ཡོད་དམ་མེད་པ་ནི། །སྐྱེས་བུའི་ངག་ལ་ཐེ་ཚོམ་ཟ། །བྱེད་པོ་མེད་ཕྱིར་ཐོས་པ། །སྐྱོན་ཡོད་ཐེ་ཚོམ་བདག་ལ་མེད། །རིག་བྱེད་ལ་ཡང་ཚད་མ་  
ཉིད། །མ་ལྟོས་ཉིད་ཕྱིར་གང་བརྗོད་པ། །ཡིད་ཆེས་མ་སྨྲས་པ་ལ་ཡང། །དེ་ནི་རང་ལས་ཤིན་ཏུ་གྲུབ། །རིག་བྱེད་དོན་ལ་ཚད་གཞན་གྱིས། །དུས་ཀུན་དུ་ནི་མ་འབྲེལ་གང། །དེ་ཉིད་ཀྱིས་ནི་ཚད་མ་ཉིད། །གཞན་དུ་རྗེས་སུ་ཟློས་ཉིད་ཡིན། །གཞན་ལ་ཡང་ནི་ཚད་ཉིད་ལ། །འབྲེལ་  
པ་རྒྱུ་ཉིད་མ་ཡིན་ཏེ། །དོན་མཚུངས་རྣམས་ལ་རྟོགས་པ་ཡིས། །མཚུངས་པའི་དོན་གཅིག་ལ་རྟོགས་པས། །གཅིག་ཉིད་ཚད་མ་ཉིད་དུ་འགྱུར། །གང་ལ་ཡང་ནི་ཡོངས་གཅོད་པ། །ཚད་མ་ཕྱི་མས་སླར་ཡང་འགྱུར། །དེར་ཡང་ངེས་པར་སྔ་མ་ཡིས། །དོན་དེ་གསལ་བར་ངེས་  
བཟུང་མིན། །ལན་ཅིག་སྐྱེས་ནས་འཇིག་པ་ནི། །དོན་ལ་ཚད་མིན་ཉིད་འགྱུར་མིན། །མིག་ལ་སོགས་དང་འབྲེལ་མེད་པ། །རྣ་བློའང་ཚད་མར་འགྱུར་བ་མིན། །འདི་ལ་རྣ་བའི་ཤེས་གཞན་དང། །འབྲེལ་ཕྱིར་ཚད་ཉིད་འགྱུར་ཞེ་ན། །རིག་བྱེད་ལ་ཡང་དེ་སྐྱེད་པའི། །རྣམ་ཤེས་  
  
༄༅། །གཞན་དང་འབྲེལ་པ་གྲུབ། །སྒྲུབ་པ་གཞན་ལས་སྐྱེས་པ་ནི། །བློ་ནི་གཉིས་ལའང་ཡང་ཡོད་མིན། །དེས་ན་རྒྱུ་གཞན་གྱིས་བྱས་པའི། །ཤེས་པ་མི་སླུ་འདོད་མིན་ཏེ། །ཇི་ལྟར་དབང་པོ་གཅིག་དག་ལས། །རྣམ་ཤེས་གཞན་གྱིས་འབྲེལ་པ་ནི། །མངོན་  
སུམ་གྱི་རྒྱུར་བརྟགས་པ་ཡིན། །དེ་བཞིན་རིག་བྱེད་ལ་བརྟག་གིས། །ངག་ནི་གཅིག་པུ་ཁོ་ན་ཡིས། །ཡུལ་དང་དུས་དང་མི་སོགས་ལ། །དོན་གྱི་མི་སླུ་རྙེད་པ་ནི། །རྒྱུ་གཞན་བརྩལ་བར་མི་བྱའོ། །དེ་ཕྱིར་བརྟན་པར་གང་སྐྱེས་པའི། །རྣམ་པར་ཤེས་པ་ཡུལ་གཞན་སོགས། །  
རྣམ་ཤེས་རྣམས་ཀྱི་སླུ་མེད་ཅན། །དེ་ནི་ཚད་མར་ཐེ་ཚོམ་མེད། །སྒྲ་རྣམས་ལ་ནི་ཚད་མ་ཉིད། །རྗེས་སུ་དཔག་པས་བསྒྲུབ་མི་བྱ། །མངོན་སུམ་ལ་ཡང་ངེས་བསྒྲུབ་ཡས། །ཚད་མར་མི་འགྱུར་ཁྱད་མེད་ཕྱིར། །ཚད་མ་རྣམས་ཀྱིས་ཚད་མ་ཉིད། །གཞན་མ་གང་གིས་བསྒྲུབ་པར་བྱས། །  
དེ་ཡང་གཞན་གྱིས་བསྒྲུབས་པའི་ཕྱིར། །ཐུག་པ་མེད་པར་ཐལ་བར་འགྱུར། །འོན་ཏེ་སྒྲུབ་པར་བྱེད་པ་ལ། །གཞན་གྱིས་མ་བསྒྲུབས་ཚད་འདོད་ན། །དེས་ན་བསྒྲུབ་བྱ་ལ་ཡང་དེ། །མ་བསྒྲུབས་པ་ཡང་དེ་བཞིན་འགྱུར། །མངོན་སུམ་ལ་སོགས་ཚད་མ་རུ། །དེ་ལྟར་གཟུང་བྱས་མ་  
ཡིན་ནམ། །དེ་ལྟར་གཟུང་བར་མ་བྱས་པས། །ཐ་སྙད་རིགས་པ་མ་ཡིན་ནོ། །ངེས་པར་འཛིན་པའི་སྔོན་རོལ་དུ། །ཚད་མར་རང་ཉིད་ནི་གནས་ན། །དེ་ནི་ལྟོས་མེད་རང་གི་དོན། །འཇལ་བར་བྱེད་དེ་རང་གིས་དེས། །ཇི་ལྟར་རྟོགས་པར་མ་བྱས་ཉིད། །མིག་སོགས་དབང་པོ་  
རྣམས་ཀྱིས་ནི། །ཡུལ་ཀུན་འཛིན་པར་བྱེད་པ་ཡིན། །དེ་བཞིན་ཚད་མ་རྣམས་ཀྱིས་ཀྱང། །དེས་ན་ཚད་མ་ཉིད་དེ་ལ། །རིགས་པར་འགྱུར་ཉིད་མཁོ་བ་མིན། །བློ་ནི་མ་རྟོགས་འདི་ལས་ཀྱང། །ཡུལ་གྱི་ཉམས་མྱོང་དམིགས་པར་འགྱུར། །རང་གི་དོན་ལ་ཚད་མིན་པ། །ཚད་  
མ་བཞིན་དུ་རང་ལས་གྲུབ། །དེ་ཡི་ལོག་ཉིད་ཚད་མ་གཞན། །མེད་ན་གཟུང་བར་མི་འགྱུར་རོ། །གང་ཕྱིར་དོན་ནི་ལོག་ཉིད་དུ། །སྔ་མ་འཛིན་མིན་དེ་ཉིད་བཞིན། །དེ་ཡང་དོན་གཞན་ངོ་བོ་བློ། །ཡང་ན་རྒྱུ་ནི་སྐྱོན་བཅས་པ། །དེ་ཙམ་གྱིས་ཀྱང་ལོག་ཉིད་ནི། །འཛིན་འགྱུར་གཞན་རྒྱུ་ཅན་  
  
།སྐྱེ་བའི་གནས་སྐབས་ཁོ་ན་ལ། །འདི་ནི་ཚད་མ་ཉིད་དུ་ངེས། །དེས་ན་གང་དུའང་ལོག་ཉིད་ནི། །གཞན་དག་གིས་ནི་རྟོགས་འགྱུར་ན། །དེའང་དེ་གཉིས་བརྗོད་བྱ་སྟེ། །ཆོས་མཐུན་ཙམ་གྱིས་བརྗོད་མི་བྱ། །ཚད་མ་མ་ཡིན་ཆོས་མཐུན་ཙམ། །གང་ཅུང་ཟད་ཙམ་ལ་  
བརྟེན་ནས། །མི་མཁས་པ་ཡིས་ཚད་མ་ཀུན། །ལོག་པ་ཉིད་དུ་སྒྲུབ་པར་བྱེད། །དེ་དག་བདག་ཉིད་ལ་གནོད་ཕྱིར། །དེ་འདྲའི་སྒྲུབ་པ་རྟོགས་པར་བྱེད། །གཞན་ལ་ཡང་ནི་དེ་འདྲ་ཡིས། །གཟུགས་བརྙན་སྐྱེ་བར་འགྱུར་བ་ཡི། །དེ་ཡིས་བཀག་པར་བྱས་པའི་ཕྱིར། །འོག་[*LOG?]པ་  
ཉིད་དུ་བསྒྲུབས་པས་ན། །བསྐུལ་ལ་གནོད་པ་བྱེད་མི་ནུས། །རང་ཉིད་ཚད་མ་ཡིན་ཕྱིར་རོ། །འདི་ལ་བརྗོད་པར་བྱ་བ་མིན། །གང་དག་སྐྱེས་ནས་གནས་འདོད་པས། །དེ་དག་རེ་ཞིག་གནས་སྐབས་དེའི། །རྒྱུ་མཚན་དང་བཅས་ཡིན་དུ་ཆུག་བདག་ཉིད་ཐོབ་ཕྱིར་བུམ་སོགས་ནི། །རྒྱུ་  
ལ་ལྟོས་པར་བྱེད་པ་ཡིན། །བདག་ཉིད་ཐོབ་ནས་རང་འབྲས་ལ། །རང་ཉིད་ཀྱིས་ནི་འཇུག་པར་འགྱུར། །སྐྱེས་མ་ཐག་ཏུ་མི་གནས་པ། །ཤེས་པ་གང་ཞིག་ཁྱེད་ཀྱང་འདོད། །བདག་ཉིད་ཐོབ་ནས་ཕྱིས་མེད་ལ། །དེ་ལ་བྱ་བ་ཅི་འདྲ་ཡོད། །གང་ཕྱིར་རྒྱུ་རྣམས་ཀྱི་བྱ་བ། །སྐྱེ་བ་ལས་ནི་  
གཞན་དུ་མཐོང། །ཚད་མ་ལ་ཡང་དེ་བཞིན་དུ། །མི་འགྱུར་ཕྱིར་ན་སྐྱེ་བར་བརྗོད། །སྐད་ཅིག་ཀྱང་ནི་དེ་གནས་མིན། །ཚད་མའི་བདག་ཉིད་ཀྱང་སྐྱེ་མིན། །གང་གིས་དོན་བཟུང་རྗེས་ལ་ནི། །བྱ་བ་བྱེད་འགྱུར་དབང་སོགས་བཞིན། །འོན་ཏེ་སྐད་ཅིག་མིན་ཤེས་ལ། །ཡང་ན་བརྟག་པར་ཁས་  
ལེན་ན། །ཁས་བླངས་པ་དང་འདི་འགལ་ཕྱིར། །འདི་ལྟར་རིགས་པས་ཀྱང་གནོད་ཡིན། །གང་ཕྱིར་དངོས་ཀུན་ཁྱབ་པ་ནི། །སྐད་ཅིག་འཇིག་པར་བསྒྲུབས་པ་ཡིན། །རྟག་པ་བསྐྱེད་བྱ་མ་ཡིན་པས། །རྒྱུ་ལ་ལྟོས་པ་གང་ཞིག་ཡིན། །དེས་ན་བརྗོད་པར་ནུས་ཡིན་ཏེ། །ཕྱི་ནས་ཚད་མ་  
རང་འབྲས་ལ། །རང་ཉིད་ཀྱིས་འཇུག་མ་ཡིན་ཏེ། །དངོས་མེད་ཕྱིར་ན་མཁའ་བད་བཞི། །སྐད་ཅིག་མ་ཡིན་ཤེས་པ་དེ། །ཡིན་ཆུག་རང་གི་ཚད་མ་ཉིད། །ངེས་ཕྱིར་རང་ཉིད་འཇུག་ཅེ་ན། །ཐེ་ཚོམ་ལ་སོགས་ཅི་ཕྱི་ཕྱིར་འགྱུར། །གང་ཕྱིར་ཚད་མ་ཉིད་ངེས་པ། །དེ་ཙམ་ལས་ནི་བྱུང་བ་  
  
༄༅། །ཡིན། །དེ་ནི་སྐྱེས་པར་གྱུར་པ་ན། །ཐེ་ཚོམ་ཕྱིན་ལོག་རྟེན་མེད་འགྱུར། །ངེས་པ་དང་ནི་སྒྲོ་འདོགས་ཡིད། །གནོད་བྱ་གནོད་བྱེད་ངོ་བོའི་ཕྱིར། །འདི་ནི་སྒྲོ་འདོགས་དབེན་པ་ལ། །འཇུག་ཅེས་བྱ་བར་ཤེས་པར་བྱ། །དེས་ཀྱང་བསྐུལ་པ་ལས་བྱུང་བློ། །ཚད་  
མ་ཉིད་སྒྲུབ་དོན་དུ་ནི། །སྐྱོན་བྲལ་རྒྱུ་ལས་བྱུང་བའི་ཕྱིར། །རིགས་པ་དེ་ནི་དོན་མེད་འགྱུར། །རང་ལས་ཚད་མ་ཉིད་གྲུབ་ཀྱང། །དེ་ནི་གནོད་པ་སེལ་བ་ཅན། །གལ་ཏེ་འདོད་ན་དེ་ལ་ནི། །མ་ཡིན་ཐེ་ཚོམ་མི་སྲིད་ཕྱིར། །ཇི་སྲིད་ངེས་པ་མ་སྐྱེས་པ། །དེ་སྲིད་ཁོ་ན་ཐེ་ཚོམ་ཡོད། །དེ་  
ལ་ངེས་པ་སྐྱེས་གྱུར་ན། །ཚད་མ་མིན་བློ་ག་ལས་འགྱུར། །གང་གིས་དེ་ནི་ལྡོག་དོན་དུ། །འབད་པ་དོན་དང་བཅས་པར་འགྱུར། །མཐོ་ཡོར་དེ་བདག་ཉིད་ངེས་པས། །གཞན་ཉིད་སྙམ་དུ་སེམས་པ་མེད། །གང་ཕྱིར་དངོས་པོ་གང་ལ་ནི། །ངོ་བོ་གང་ལས་ངེས་སྐྱེས་ན། །དེ་ལས་བཟློག་པའི་  
དགོས་པ་ནི། །རང་ཉིད་ཀྱིས་ནི་ལྡོག་པར་འགྱུར། །ཇི་ལྟར་དུ་སོགས་རྟགས་དག་གི་མེ་སོགས་ཡོད་པར་ངེས་པ་ན། །དེ་མེད་ཐེ་ཚོམ་རྣམས་གཅོད་པ། །དེ་ཉིད་ཀྱིས་ནི་འཐད་མ་ཡིན། །ཚད་མ་མ་ཡིན་རྣམ་གཅོད་ཀྱང། །རང་ཉིད་ཀྱིས་ནི་འདོད་པར་གྱིས། །དེ་ཕྱིར་ཚད་མ་མ་ཡིན་  
ཉིད༑ །ལྡོག་ཕྱིར་སྒྲུབ་པ་རིགས་མ་ཡིན། །གལ་ཏེ་དེར་ནི་ཚད་མིན་གཉིས། །དོགས་པ་འཇུག་པར་འགྱུར་བ་ན། །འཁྲུལ་པས་དེ་ཡི་ཡུལ་བྱས་པས། །ཚད་མ་ཉིད་དུ་ངེས་མི་འགྱུར། །གང་ཞིག་ཕྱིན་ཅི་ལོག་ཐེ་ཚོམ། །ཤེས་པ་རྣམས་ཀྱིས་ཡུལ་དུ་བྱས། །མཐོ་ཡོར་བཞིན་དུ་དེ་ལ་  
ནི༑ །དེ་ཚེ་དེ་དངོས་ངེས་པ་མེད། །ཇི་ལྟར་གཏོར་ཟན་དུ་བ་དང། །རྒྱུ་ལས་བྱུང་སྐྱོན་སོགས་ཤེས་པས། །ཡུལ་དང་མེ་དང་ཚད་མིན་སོགས། །གཞན་ལས་ངེས་པར་འགྱུར་བ་ཡིན། །གང་གིས་ཕྱིན་ཅི་ལོག་ཐེ་ཚོམ། །ཡུལ་ཉིད་དུ་རྟོགས་དེ་བཞིན་ནོ། །ཚད་མ་ཉིད་ལ་དེ་ལ་ནི། །གཞན་  
ལ་ངེས་པར་རྟོགས་པར་གྱིས། །ཁྱེད་ཅག་གི་ཕྱོགས་འདི་ཡིན་ཏེ། །གང་དག་ལ་ནི་དགག་ཐོས་པ། །དེ་ཉིད་ལ་ནི་རྣམས་གཅོད་དུ། །གཞན་དུ་རང་གི་བདག་ཉིད་རྟོགས། །བསྐུལ་བ་ལས་བྱུང་བ་ཡི་བློ། །ཚད་མ་ཡིན་ཞེས་དེ་ལ་ཡང། །དགག་པའི་སྦྱོར་བ་ཡོད་མིན་ཏེ། །དེས་ན་ཚད་མིན་  
  
།གཞན་ཡང་གལ་ཏེ་ཚད་ཀུན་ལ། །ཚད་མ་ཉིད་ནི་ངས་གྱུར་ན། །དེ་ཉིད་ཀྱིས་ན་སྨྲ་པོ་ལ། །དེ་ཚེ་འདོད་པ་ཐ་དད་ཅིང། །གང་ཞིག་འགའ་ཞིག་རང་ཉིད་ཀྱིས། །ངེས་པར་གསལ་བར་སྨྲས་པ་ཡིན། །ཅུང་ཟད་རང་ལས་ཅུང་ཟད་གཞན། །གཞན་དག་གིས་ངེས་  
མེད་པར་འདོད། །གང་གིས་འཁྲུལ་པ་ལས་བྱུང་རྩོད། །དེ་ཡང་ངེས་པས་གནོད་པར་འགྱུར། །དེས་ན་དེ་ཉིད་ངེས་བྱས་ལ། །རྩོད་པ་པོ་རྣམས་རྩོད་མི་བྱ། །ཚད་མ་རྣམས་ལ་རང་ལས་ནི། །ཚད་མ་ཉིད་དུ་ངེས་པས་ན། །སླུ་བའི་དོན་ནི་ཅུང་ཟད་མེད། །ངེས་པར་བྱས་པས་འཇུག་  
ཕྱིར་རོ། །ཚད་མ་མིན་ལ་ཚད་ཉིད་ཀྱི། །བློ་ཡིས་འཇུག་ན་སླུ་བར་འགྱུར། །རང་ལས་ཚད་མ་ཉིད་རྟོག་པས། །ཕྱིན་ཅི་ལོག་བ་ཅུང་ཟད་མེད། །ཚད་མ་མ་ཡིན་ལས་འཇུག་ན། །སླུ་བར་ཐོབ་འགྱུར་མ་ཡིན་ནམ། །ངེས་པ་དེ་ལས་གཞན་ན་ནི། །གནོད་པ་ཤེས་པ་ལས་འདོད་  
ཡིན༑ །ཚད་མ་ཉིད་ཀྱིས་འཇུག་པས་ན། །སླུ་བ་ཐོབ་པར་མི་འགྱུར་རོ། །ཁོ་བོ་ཅག་གིས་འདི་ཉིད་ལས། །རང་ལ་དེ་བདག་ཉིད་ངེས་བརྗོད། །དེ་མིན་དགོངས་པ་མ་ཤེས་ཕྱིར། །འདིར་ནི་འདི་བརྗོད་འདོད་མ་ཡིན། །ཚད་མ་ཐམས་ཅད་རག་ལས་ཡིན། །ཚད་མ་ཡིན་ན་ངེས་ཡིན་  
ན༑ །གང་ལས་རང་གི་ཚད་ཉིད་ཀྱིས། །ངེས་པ་མེད་པར་འགྱུར་བ་ན། །ཤུགས་ཀྱིས་ངེས་པར་དེ་ལ་ནི། །ཚད་མ་ཉིད་ངེས་པར་རྟོགས་འགྱུར། །དོན་གཞན་རྒྱུ་སྐྱོན་བཅས་པ་ཡི། །ཤེས་པ་ལ་ནི་མ་ལྟོས་ཕྱིར། །དེ་ཡི་ཚད་མིན་ཉིད་ངེས་ཕྱིར། །ཚད་མ་ལ་ནི་ཚད་མ་ཉིད། །  
ཕྱིན་ཅི་ལོག་པར་རིགས་པ་མིན། །སླུ་བ་དེ་ལས་འགའ་ཞིག་ཀྱང། །འཇུག་པར་མི་འགྱུར་དེ་རྟོགས་ཕྱིར། །སྐྱེ་བ་ལས་ནི་གཞན་པ་ཡི། །བྱ་བ་ལ་ནི་དུས་མེད་ཡིན། །བུམ་སོགས་སྐད་ཅིག་མིན་ཉིད་ཕྱིར། །དེས་ན་དཔེ་ནི་མ་གྲུབ་བོ། །དེ་དག་རྣམས་ནི་དུས་ཕྱི་མར། །རྫ་མཁན་  
སོགས་ལ་མ་ལྟོས་པས། །རང་གི་ཉེར་ལེན་སོགས་ལྟོས་ཕྱིར། །རང་ལས་འཇུག་པ་ཡོད་པ་མིན། །གཞན་ལས་ཚད་མ་གནས་པ་ན། །ཐུག་པ་མེད་པར་མི་འགྱུར་ཏེ། །གང་ཕྱིར་དོན་མེད་ཤེས་པ་ནི། །རང་ལས་ཚད་མ་ཉིད་དུ་ངེས། །སྔ་མའི་ཤེས་ལ་འདི་ལ་ནི། །ཕུལ་དུ་བྱུང་བ་ཅི་ཞིག་  
  
༄༅། །ཡོད། །གང་གིས་སྔར་ཤེས་བཞིན་དེ་ཡང། །གཞན་ལས་ཁས་མི་ལེན་ཅེ་ན། །སྨྲ་བའི་དངོས་པོའི་མི་སླུ་བས། །ཚད་མ་ཉིད་དུ་བརྗོད་པ་ཡིན། །དེ་ཡང་དོན་བྱེད་པར་སྣང་བའི། །ཤེས་ལས་གཞན་མཚན་ཉིད་ཅན་མིན། །དོན་བྱེད་པར་ཡང་སྣང་བ་ཡི། །ཤེས་པ་  
གསལ་བ་རིགས་པ་ཡིན། །དེ་ཙམ་ལས་ནི་བྱུང་བ་ཡི། །བསྲེ་བའི་ཤེས་པས་ངེས་པར་འགྱུར། །དེས་ན་དེ་ཡི་ཚད་མ་ཉིད། །རང་ལས་ངེས་པར་བྱས་པའི་ཕྱིར། །ཕྱིས་ཀྱི་དོན་བྱེད་ཐོབ་པ་ཡི། །ཤེས་པ་ལ་ནི་ལྟོས་པ་མིན། །འབྲས་བུ་སྣང་བའི་ཤེས་པ་ནི། །ཚད་མའི་ངོ་  
བོ་ངེས་བྱས་པ། །རྒྱུ་འདིས་དང་པོའི་ཤེས་པ་ཡང། །ཚད་མ་ཉིད་དུ་ངེས་པ་ཡིན། །དང་པོའི་དངོས་མེད་ཡུལ་ཅན་ན། །དངོས་པོ་མི་སླུའི་མཚན་ཉིད་ཅན། །གཉིས་པ་འཇུག་པར་མི་འགྱུར་ཏེ། །དེ་ཡི་རྒྱུ་ནི་མི་སྲིད་ཕྱིར། །ཨ་ཤོ་ཀ་ཡི་མེ་ཏོག་ཚོགས། །མེ་ཡི་ངོ་བོར་ངེས་བྱས་  
ཀྱང༑ །སྲེག་དང་བཙོ་བར་སྣང་བ་ཅན། །ཤེས་པ་ནམ་ཡང་སྐྱེ་མི་འགྱུར། །སྐྱེས་ན་མེ་ལ་རིགས་མཐུན་པར། །དེ་ནི་ཐལ་བར་མི་འགྱུར་ཏེ། །མེ་ནི་བྱ་བ་བཙོ་སྲེག་གི་རྒྱུ་ཙམ་མཚན་ཉིད་ཅན་ཡིན་ཕྱིར། །དེས་ན་དོན་བྱེད་སྣང་བ་ཡི། །ཤེས་པ་ཇི་སྲིད་མི་སྐྱེ་བར། །དེ་སྲིད་འཁྲུལ་  
པའི་རྒྱུ་ཡིས་ནི། །དང་པོ་ཚད་མིན་དོགས་པ་སྐྱེ། །རྗེས་ཐོགས་འབྲས་བུ་མ་མཐོང་དང། །འདྲ་བ་ཉིད་ནི་དམིགས་པ་ནི། །བློ་ཡི་མི་གསལ་ཉིད་ལ་སོགས། །འདིར་ནི་འཁྲུལ་པའི་རྒྱུ་ཡིན་ནོ། །འབྲས་བུ་སྣང་བའི་ཤེས་པ་ནི། །སྐྱེས་པར་གྱུར་ན་དེ་ཡོད་མིན། །དངོས་སུ་དངོས་པོ་དང་  
འབྲེལ་པའི། །འབྲས་བུ་སོ་སོར་རིག་པའི་ཕྱིར། །འཁྲུལ་མེད་ཡུལ་ནི་རྟོགས་པའི་ཕྱིར། །མི་མཐུན་པར་ནི་རྟོགས་པར་འགྱུར། །དེ་ཡི་འབྲས་བུ་མ་མྱོང་ཡང། །དང་པོའི་ཤེས་ལ་གོམས་ཅན་འཇུག་མི་མཐུན་འཇུག་པ་མེད་ན་ཡང། །རིགས་མི་མཐུན་དོགས་རྟོགས་པ་ཡིས།།  
འབྲས་བུ་སྣང་བའི་ཤེས་པ་ནི། །མེད་ན་ཚད་མ་ངེས་མི་འགྱུར། །དེ་ལ་ཚད་མ་ཉིད་ཡོད་ཀྱང། །ངེས་པར་བྱེད་པར་ནུས་པ་མིན། །ཕྱིས་དོན་བྱེད་ཤེས་འགའ་ཞིག་གིས། །དེ་ནི་རྟོགས་པར་འགྱུར་བ་ཡིན། །དེས་ན་དང་པོའི་ཤེས་པ་ནི། །དེ་ནི་མི་སླུ་བ་ལ་ལྟོས། །མི་སླུ་བ་  
  
།དེ་བཞིན་བཙལ་བར་མི་བྱ་སྟེ། །འཁྲུལ་པའི་རྒྱུ་ནི་མེད་པའི་ཕྱིར། །རང་ལས་དེ་ནི་ཚད་མ་ཡིན། །དང་པོའི་རང་ལས་ཚད་དངོས་ལ། །ཞེ་སྡང་འཁྲུལ་པ་སྲིད་པའི་ཕྱིར། །རྣམ་པར་ཤེས་པ་དེ་ལ་ནི། །ཚད་ཉིད་ངེས་བྱས་མ་ཡིན་ནམ། །འདོད་པའི་དོན་ནི་མ་རྟོགས་ཕྱིར།།  
དེ་ལས་རྟོག་ལྡན་ཇི་ལྟར་འཇུག་སྨྲས་པ་རྟོག་པ་དང་ལྡན་དེ། །ཐེ་ཚོམ་ལས་ནི་འཇུག་པ་ཡིན། །དེ་ལྟ་ཡིན་ཡང་དེ་ལ་ནི། །རྟོག་ལྡན་ངོ་བོ་ཉམས་མི་འགྱུར། །གང་གིས་ཚད་མ་ལ་ཐེ་ཚོམ། །ཡོད་ཀྱང་ཐེ་ཚོམ་གྱིས་འཇུག་ན། །དེ་ཡང་ཚད་མ་ཉིད་ངེས་པའི། །ཐབས་ཉིད་དུ་ནི་ངེས་པ་ནི། །ཐེ་ཚོམ་གྱིས་ནི་འཇུག་  
པ་ན༑ །གལ་ཏེ་བདག་གིས་དོན་ཐོབ་འགྱུར། །དེ་ལྟ་ཡིན་ན་ཤེས་དེ་ཡི། །ཚད་མ་ཉིད་དུ་ངེས་པར་འགྱུར། །གཞན་དུ་མིན་ཏེ་འདི་ལྟར་ཡང། །འདི་ནི་རྩོད་པ་རིགས་བཅས་མིན། །ཅི་ཕྱིར་ཐབས་ལ་འཇུག་ཅེ་ན། །གང་ཕྱིར་གཞན་དུ་ངེས་པ་མེད། །ཐབས་མེད་ན་ནི་འགའ་  
ཞིག་གིས། །ཐབས་ལས་བྱུང་བ་རྟོགས་མི་འགྱུར། །དེ་ལྟར་ཐེ་ཚོམ་གྱིས་འཇུག་ཀྱང། །རྟོག་པ་དང་མི་ལྡན་ཉིད་མིན། །དོན་བྱེད་སྣང་བའི་ཤེས་པ་ནི། །རྨི་ལམ་ན་ཡང་ཡོང་མིན་ནམ། །དེ་ནི་ཚད་མ་ཉིད་མིན་ཏེ། །དེ་རྒྱུ་དང་པོ་ཅིས་ཚད་མིན། །དེ་མིན་འཁྲུལ་བཅས་གནས་སྐབས་  
ཀུན༑ །དེ་ནི་ཕྱི་རོལ་རྒྱུ་མཚན་ཡིན། །ཕྱི་རོལ་དངོས་པོའི་མི་སླུ་བ། །གནས་སྐབས་དེ་དག་ལ་ཡོད་མིན། །རང་རིགས་ངོ་བོ་སེམས་དང་ནི། །སེམས་བྱུང་མི་མཐུན་མཚན་ཉིད་ཡོད། །དེ་ཡིས་གནས་སྐབས་གཉིས་བྱེ་བྲག་གསལ་བར་རྟོགས་པར་འགྱུར་བ་ཡིན། །བརྒྱ་ལ་དེ་ཡིས་  
ཚད་མ་ཉིད། །གཞན་ནས་ངེས་པར་བྱེད་ཡིན་ན། །གཞལ་བྱ་ཉིད་ཐལ་འགྱུར་ཞེ་ན། །དེ་ནི་འགལ་མེད་མ་ཡིན་ནམ། །དེ་ནི་གཟུང་བྱའི་དངོས་ལྟོས་ནས། །ཚད་མ་ཉིད་དུ་དེ་ནི་བརྗོད། །གཞན་ལས་དེ་ནི་རྟོགས་པའི་ཕྱིར། །གཞལ་བྱ་ཉིད་དུ་རྣམ་པར་གནས། །ལྟོས་པ་དབྱེ་བས་དེ་  
ལྟར་ཡིན། །རྒྱུ་དང་འབྲས་བུ་ཉིད་སོགས་ཡིན། །ཚད་མ་ཉིད་དང་གཞལ་བྱ་ཉིད། །རྣམ་པར་གཞག་པ་འགལ་བ་མིན། །དེ་ལྟར་དོན་བྱེད་ཤེས་པ་ལས། །ཚད་མ་ཉིད་དུ་ངེས་པས་ན། །ཐུག་མེད་མ་ཡིན་གཞན་ལ་ནི། །འདོད་པ་ལྡོག་ཕྱིར་ཞེས་བྱར་གནས། །རྣམ་པར་ཤེས་པ་  
  
༄༅། །སྐྱེད་པ་ནའང། །ཇི་སྲིད་རྒྱུ་ཡི་དག་པ་ཉིད། །ཚད་མ་གཞན་གྱིས་མ་རྟོགས་ན། །དེ་སྲིད་དོན་ནི་ངེས་གཟུང་མིན། །འདིར་ཡང་བློ་བཟངས་སྨྲ་བ་སྟེ། །ཐུག་མེད་མ་ཡིན་གང་གིས་ན། །ལྟོས་མེད་མི་སླུའི་ཤེས་པ་ལས། །དག་པ་དེ་ནི་རྟོགས་པར་འགྱུར། །  
འབྲས་བུ་མི་སླུ་བ་མཐོང་བས། །ཡུལ་ནི་ཉེ་བར་གནས་ངེས་ན། །རྒྱུ་རྣམས་ཀྱིས་ནི་དག་པ་ཉིད། །འབད་མི་དགོས་པར་རྟོགས་པར་འགྱུར། །བསྐལ་པ་ཡི་ནི་ཡུལ་ལ་ཡང། །དེ་ལ་བྱུང་བློ་ཚད་མ་ཡིན། །དེས་སྐྱེད་ཉིད་ཕྱིར་དཔེར་ན་ནི། །ཉེར་གནས་སྤྱོད་ཡུལ་ཅན་དེ་བཞིན། །ཇི་ལྟར་  
མདུན་གནས་དུང་ལ་ནི། །དཀར་པོ་བསྒྲུབ་པའི་བྱེད་ཐོབ་ནས། །མིག་སེར་གྱིས་བཏབ་དབང་པོ་ལས། །བྱུང་པའི་རྣམ་ཤེས་མིན་པར་རྟོགས། །དེ་ལ་རྒྱུ་ཡི་དག་པ་ནི། །རྟོགས་པར་འགྱུར་ན་དེའི་དུས་སུ། །གསེར་ལས་བྱས་པའི་དུང་ལ་ནི། །སེར་པོའི་རྣམ་པའི་བློ་འབྱུང་གང། །  
རྣམ་པར་དག་པའི་རྒྱུས་བསྐྱེད་ཕྱིར། །དེ་ནི་ཚད་མ་ཉིད་དུ་ངེས། །དོན་གྱི་བྱེད་པ་རྫོགས་གྱུར་པའི། །དུང་ལ་དཀར་པོའི་བློ་བཞིན་ནོ། །བཀྲེས་སོགས་ཀྱིས་ནི་ཉེན་སོགས་པའི། །ཚིག་གིས་འདིར་ནི་སྨྲས་མིན་ན། །དེས་ན་བཤད་པ་བྱེད་པ་པོ། །རྨོངས་པས་ཐུག་མེད་འདིར་རྩོད་བྱས། །  
སྐྱོན་བྱས་རྒྱུ་ཡིས་བསྐྱེད་བྱས་པའི། །དོགས་པས་དང་པོ་ཚད་ཉིད་དུ། །རྟོགས་པར་མི་འགྱུར་དེ་བཞིན་པའི། །ཤེས་པ་ཁྱད་པར་ཅན་དུ་འདོད། །དེ་ལྟར་དོན་བྱེད་ཤེས་པ་ཡིས། །རྒྱུ་ཡི་དག་པ་ངེས་བྱས་ནས། །དོན་བྱེད་མ་བྱས་པའི་ཡུལ་ལ། །འཇུག་པའི་སྐྱོན་མི་བརྗོད་རིགས་ཡིན། །གལ་  
ཏེ་རང་ལས་ཚད་མ་ཉིད། །ཀུན་ལ་སྤྱིར་བསྟན་ཅན་དུ་གནས། །གནོད་དང་རྒྱུ་སྐྱོན་བཅས་ཉིད་ཀྱི། །ཤེས་བདག་གིས་དེ་བསལ་ཡིན། །གནོད་དང་རྒྱུ་སྐྱོན་བཅས་པ་ཡི། །ཤེས་པ་མེད་ཕྱིར་ཚད་མ་ཉིད། །ཐོབ་འགྱུར་དེ་ནི་གཞན་ལས་ནི། །ཚད་མ་ཉིད་ངེས་དེ་ལྟར་འགྱུར། །འདི་ལྟར་དེ་མེད་  
པ་འདི་ནི། །ཁྱེད་ཕྱོགས་དངོས་མེད་ཅེས་བྱ་བའི། །ཚད་མ་གཞན་ཡིན་བདག་གཞུང་ལ། །མི་དམིགས་ཞེས་བྱའི་རྗེས་དཔག་ཡིན། །རིགས་པ་འདི་ཉིད་ཁོ་ན་ཡིན། །ཚད་མིན་པ་ཡང་རང་ལས་ཡིན། །གང་ཕྱིར་དེར་ཡང་འདི་འདྲ་བའི། །རིགས་པ་འདི་ནི་བརྗོད་པར་ནུས། །དེ་ཕྱིར་རང་ལས་  
  
།ཀུན་ལ་སྤྱིར་བསྟན་ཅན་དུ་གནས། །གནོད་དང་རྒྱུ་སྐྱོན་བཅས་ཉིད་ཀྱི། །ཤེས་པ་མེད་ཕྱིར་དེ་བསྩལ་ཡིན། །དེ་ལྟར་རྟོགས་པའི་བདག་ཉིད་ཀྱི། །བློ་ནི་ཚད་མ་ཉིད་ཐོབ་འགྱུར། །ཇི་ལྟར་དོན་ཤེས་རྒྱུ་ལས་བྱུང། །ཡོན་ཏན་ཤེས་བ་དག་གིས་སེལ། །ཚད་མིན་གཞན་  
ལ་རག་ལས་ན། །ཐུག་པ་མེད་པ་ཁོ་ནར་འགྱུར། །དེ་ནི་ཚད་མ་ལ་རག་ལས། །དེ་ཡང་རང་ལས་གནས་པ་མིན། །འདི་ལྟར་གནོད་པ་མེད་པའི་ཕྱིར། །ཚད་མ་ཉིད་དུ་ཁྱེད་ཀྱིས་སྨྲས། །དེ་བཞིན་དངོས་མེད་ལ་ཡང་ནི། །དངོས་མེད་ཅེས་བྱ་ཚད་གཞན་འདོད། །དེ་ཡང་གནོད་པ་མེད་པའི་  
ཕྱིར༑ །ཚད་མ་ཉིད་དུ་འདོད་པ་ཡིན། །དེ་དང་དེ་དེ་ལྟར་འདོད་ན། །དེས་ན་མཐར་ཐུག་རྙེད་མི་འགྱུར། །དེས་ན་གནོད་ཅན་ཤེས་པ་ལ། །ལྟོས་མེད་ཚད་མ་ཉིད་མི་འགྲུབ། །དེ་ཕྱིར་སྔ་མའི་ཤེས་པ་ནི། །འདི་ཡིས་བསལ་བར་མི་འགྱུར་རོ། །འོན་ཏེ་གནོད་མེད་མ་ལྟོས་པར། །གང་ཞིག་  
ཚད་མ་ཉིད་འདོད་ན། །དང་པོ་དེ་ལྟར་འགྱུར་བ་ལ། །རྒྱུ་མཚན་གང་གིས་སྡང་བ་ཡིན། །མ་ལྟོས་ཚད་མ་ཉིད་ཡིན་ཕྱིར། །གནོད་པ་ཅན་གྱི་ཤེས་པ་འདི། །གལ་ཏེ་གནོད་ཅན་ཤེས་པ་འདིས། །སྔ་མའི་ཤེས་པ་སེལ་བྱེད་ན། །དེ་ལས་གང་གིས་དོགས་པར་འགྱུར། །ལྟོས་མེད་ཚད་  
མ་ཉིད་ཡིན་ཏེ། །འདི་ནི་གནོད་པ་ཅན་དོགས་འགྱུར། །གང་ཕྱིར་དེ་འགལ་ངེས་བྱས་ན། །དོགས་པ་སྐྱེ་བར་མི་འགྱུར་རོ། །རང་ལས་ཚད་མ་ཉིད་ཕྱོགས་ལའང། །རང་ཉིད་ཀྱིས་ནི་ངེས་པ་སྐྱེ། །གནོད་པ་ཡོད་པར་སྒྲུབ་པ་ཡིས། །འབད་པ་ཅི་ཕྱིར་བྱེད་པ་ཡིན། །འདི་ལྟར་རང་ཉིད་  
གང་ལ་ཡང། །ཚད་མ་ཉིད་དུ་ངེས་པ་མད། །འབད་པ་མེད་པར་ཤུགས་ཀྱིས་ནི། །དེ་ལ་གནོད་པ་མེད་པ་ཡིན། །དེས་ན་རྟོགས་བྱེད་ཤེས་པ་གསུམ། །ཅི་ཕྱིར་འདི་ནི་བརྗོད་པ་ཡིན། །དེ་ལས་དེ་ནི་ངེས་བྱས་པས། །གཅིག་གི་ཡང་ནི་གོ་སྐབས་མེད། །གལ་ཏེ་མ་དམིགས་པ་ལ་  
ཡང། །ཐེ་ཚོམ་གྱིས་ནི་དོགས་སྐྱེ་ན། །གང་ཕྱིར་གནོད་པ་མེད་པ་དང། །མེད་ན་མི་འབྱུང་མི་དམིགས་ཡིན། །དེ་ལྟར་ཡིན་ན་ཤེས་གསུམ་ལ། །ཅི་ཕྱིར་ཁྱོད་ནི་མགུ་བར་བྱེད། །གནོད་པ་མ་མཐོང་ན་ཡང་ནི། །འདིར་ནི་སྔ་མ་བཞིན་གནོད་དོགས། །ཇི་སྲིད་འབྲས་བུའི་མི་སླུ་མེད། །  
  
༄༅། །དེ་སྲིད་གནོད་པའི་དོགས་པ་ནི། །གང་ཕྱིར་ལྡོག་པར་མི་འགྱུར་ཏེ། །དེ་ཕྱིར་ཤེས་གསུམ་ངེས་དོན་མེད། །དེས་ན་གནོད་མ་སྐྱེས་པས་ཀྱང། །སླར་ཡང་གནོད་པར་དོགས་པ་ཡིན། །གང་ཕྱིར་དངོས་པོའི་དེ་ཉིད་ནི། །ནམ་ཡང་ཚིག་དོར་གྱིས་གནས་མིན། །ཇི་སྲིད་འཚོ་ཡི་  
བར་དུ་ནི། །དུང་ལ་སེར་པོར་སྣང་ཤེས་པ། །གནོད་པའི་ཤེས་པ་དང་བྲལ་ཞིང། །ཇི་སྲིད་འཚོ་ཡི་བར་དུ་སྐྱེས། །གང་ཕྱིར་ཚད་མར་སྐྱེ་མི་འགྱུར། །རྣམ་པར་དག་པའི་རྒྱུ་མེད་ཕྱིར། །ཡང་ན་རྒྱུ་མཚན་གཞན་གྱིས་ནི། །གནོད་པ་ཅན་དུ་མི་སྐྱེ་སྟེ། །དེས་ན་དོགས་པ་ལྡོག་མི་འགྱུར། །དེས་ན་རྒྱུ་མཚན་དང་  
བཅས་པ། །དོགས་པ་འདི་ཡིན་རྨོངས་པས་མིན། །དག་པ་མི་སླུ་མཐོང་བས་ན། །བློ་བཟང་དོགས་པ་མེད་པར་འགྱུར། །དེ་ནི་ཐ་སྙད་ཐམས་ཅད་ལ། །ཐེ་ཚོམ་བདག་ཉིད་སྐྱེ་མི་འགྱུར། །ངག་དང་མི་སླུ་བ་མཐོང་བས། །དེ་བློ་ཐེ་ཚོམ་མེད་པ་ཡིན། །འདིར་ཡང་རྨོངས་པ་འགའ་ཞིག་  
གང༑ །སླར་ཡང་དོགས་པར་བྱེད་པ་ན། །དེ་ལ་བརྟེན་ནས་ཁྱབ་འཇུག་གིས། །ཐེ་ཚོམ་བདག་ཉིད་ལ་སྨང་བྱས། །ཡུལ་དུས་མི་ཡི་གནས་སྐབས་ཀྱི། །དབྱེ་བ་ལ་ནི་ལྟོས་ནས་སུ། །ཚད་མ་ཉིད་ངེས་རྟོགས་ན་ཡང། །གསལ་བར་གཞན་ལས་ཚད་ཉིད་ངེས། །འདི་ལྟར་ཡུལ་དང་དུས་  
སོགས་ལའང། །ཚད་མ་གཞན་ལས་གནོད་པ་ནི། །མེད་པར་ངེས་ཕྱིར་སྔ་མ་ཡི། །ཤེས་ལ་ཚད་མ་ཉིད་ནི་ངེས། །བུ་ལོ་ན་ལ་སོགས་ཐ་སྙད་ནི། །ངག་གསུམ་སྦྱོར་ལྡན་གང་དེ་ནི། །དེ་འདྲའི་ཚིག་དོར་བདག་ཉིད་ཅན། །ཚད་མའི་སྐབས་སུ་བརྗོད་བྱ་མིན། །གང་ཕྱིར་བུ་ལོན་དེ་དང་ཆགས།།  
དེ་ནི་གསལ་པོར་དྲན་དྲན་ནས། །དངོས་པོ་དེ་ལ་ཤིན་ཏུ་ནི། །དཔྱད་པར་བྱ་བ་འདོད་པ་མིན། །དངོས་པོའི་གནས་པའི་ཚད་མ་ནི། །གཞག་བྱ་ཚིག་དོར་གྱིས་མ་ཡིན། །དེས་ན་སྐབས་དང་མི་མཐུན་པའི། །ཐ་སྙད་འདི་ནི་དཔེར་བྱས་ཡིན། །ལྷ་རྣམས་ཀྱི་ཡང་བདེན་པ་གསུམ། །དེས་པར་བྱེད་  
པའི་རྒྱུ་མ་ཡིན། །དང་པོས་ངེས་པ་མེད་པས་ན། །གཞན་ལས་ཀྱང་ནི་དེ་འགྱུར་མིན། །གང་ཕྱིར་དེ་ཉིད་ཁོ་ན་ཡི། །ཕྱི་མའི་ཚིག་གཉིས་ཀྱང་ཡིན་ཏེ། །དེས་ན་དང་པོས་ངེས་མེད་ན། །དེ་ལས་གཞན་ན་ཁྱད་ཅི་ཡོད། །དེ་ཕྱིར་སྔར་བཤད་རིགས་པ་ཡིས། །ཁྱེད་ཀྱི་ཕྱོགས་ལ་ཐུག་མེད་  
  
།ཚད་མ་དང་ནི་ཚད་མིན་ཉིད། །དེས་ན་ཇི་ལྟར་རིགས་པར་གནས། །ཁོ་བོ་ཅག་གིས་རྟོགས་པའི་ངག་སྔར་ནི་རྒྱས་པར་གསལ་བར་བྱས། །ཁྱེད་ཀྱིས་འདོད་པས་ཡིད་ཆེས་བའི། །གང་ཟག་མ་ལུས་སྐྱོན་བྲལ་མེད། །སྒྲིབ་པའི་ཕུང་པོ་མ་སྤངས་པ། །ཇི་ལྟར་ཡིད་ཆེས་གང་ཟག་  
འགྱུར། །གང་ཕྱིར་དེ་ལ་སྐྱོན་ཡོད་ཕྱིར། །རྣམ་པ་གཞན་དུ་ཚིག་སྲིད་ཡིན། །ཡིད་ཆེས་སྐྱེས་ཀྱང་དེ་ཡི་ནི། །ཡོན་ཏན་ཚོགས་དེ་སུས་རྟོགས་ནུས། །གང་ལ་ཡིད་ཆེས་པས་སྨྲས་པའི། །ངག་ནི་ངེས་པར་བཟུང་བ་ཡིན། །དེ་ཡི་ཡོན་ཏན་ཕུན་ཚོགས་ནི། །གང་གིས་དབང་འདས་  
མཐོང་བས་མཐོང། །དེ་ལ་ཡང་ནི་ཡིད་ཆེས་པས། །སྨྲས་པའི་ཚིག་གིས་དོགས་པ་མེད། །དེ་ནི་གང་ལའང་མི་ལྟོས་པར། །རང་ཉིད་ཀྱིས་ནི་དོན་རྟོགས་འགྱུར། །གཞན་ནི་ཡིད་ཆེས་ཕྱིར་མི་ཤེས། །དེ་ལས་དོན་རྟོགས་མ་ཡིན་ནོ། །རང་ལས་ཚད་མ་ཉིད་སྨྲ་བས། །རང་ཉིད་ཀྱིས་  
ནི་ངེས་སྐྱེའི་ཕྱིར། །འཇིགས་པ་སྲིད་པ་མི་རུང་བས། །ཅི་ཕྱིར་སྐྱོན་ནི་སེལ་བར་བྱེད། །ཡོན་ཏན་གྱིས་བསྩལ་སྐྱོན་རྣམས་ཀྱིས། །ངག་སུན་འབྱིན་བྱེད་མ་ཡིན་བདེན། །འོན་ཀྱང་ཡོན་ཏན་མ་ངེས་པར། །དེ་ངེས་བྱེད་ནུས་མ་ཡིན་ནོ། །ངག་ལ་མ་བྱས་པ་ཉིད་ནི། །སྔར་ཉིད་  
བཀག་པར་བྱས་ཟིན་ཏེ། །དེས་ན་བྱེད་པོ་མེད་ན་སྐྱོན། །དེ་དག་རྟེན་མེད་མི་འགྱུར་མིན། །ཡོན་ཏན་རྣམས་ཀྱི་ཚད་མ་ཉིད། །ཇི་ལྟར་རིགས་པ་དེ་ལྟར་བཤད། །ཡོན་ཏན་རྣམས་ནི་མ་ཤེས་པར། །སྐྱོན་མེད་པར་ནི་མཚོན་མི་འགྱུར། །སྐྱོན་མེད་པར་མཚོན་དག་དེ་ནི། །རང་ལས་ཚད་  
མ་ཉིད་རིགས་མིན། །ཡོངས་སུ་མ་ཤེས་པ་ཡི་ཕྱིར། །སྐྱོན་མེད་ཉེ་བར་མཚོན་མ་ཡིན། །གང་ཕྱིར་དབྱུག་པ་མ་ཤེས་པར། །སྐྱེས་བུ་དབྱུག་པ་ཅན་མཚོན་མིན། །དེས་མཚོན་རང་ལས་ཚད་མ་ནི། །ཞེས་བྱ་དེ་ནི་ཕན་ཚུན་འགལ། །དངོས་མེད་ཚད་མས་སྐྱོན་མེད་ནི། །ཚད་མ་ཉིད་  
ངེས་བདག་ཉིད་ཅན། །ངག་གི་མཚན་ཉིད་རིགས་ཡིན་ཏེ། །དེས་ན་གཞན་ལས་ཚད་མར་གནས། །དེ་དག་ཡོད་ན་མིའི་སྐྱོན་གྱི། །ཡུལ་ཅན་ཤེས་སྐྱེ་མི་འགྱུར་མིན། །ཡོན་ཏན་རྣམས་ནི་མ་ཤེས་པར། །སྐྱོན་མེད་ངེས་པར་ཇི་ལྟར་འདོད། །ཞེ་སྡང་གཏི་མུག་བརྩེ་མེད་སྐྱོན། །བརྩེ་དང་  
  
༄༅། །ཤེས་རབ་སོགས་ཀྱིས་གནོད། །བརྩེ་སོགས་ངེས་པར་མ་བྱས་པར། །དེ་དག་མེད་པར་ཇི་ལྟར་འདོད། །ཡོན་ཏན་ཤེས་འགྱུར་ཉིད་ཀྱིས་ནི། །དེ་ཚེ་བྱ་བཅས་འཇུག་མིན་ན། །སྐྱོན་མེད་ལ་ནི་ཡོད་པ་ཙམ། །ཕན་འདོགས་བྱེད་པར་ཤེས་པར་བྱ། །གལ་ཏེ་དེ་ལྟར་ཐེ་  
ཚོམ་དང། །དེ་བཞིན་ཕྱིན་ལོག་བློ་མེད་འགྱུར། །ཡིད་ཆེས་འདོད་པ་ཡོད་པ་ན། །སྐྱོན་རྣམས་ཡོད་དམ་མེད་པར་འགྱུར། །དེས་ན་འདིར་ནི་འགའ་ཞིག་ལ། །ཐེ་ཚོམ་ཕྱིན་ཅི་ལོག་ཡོད་ན། །ཇི་སྲིད་ཡོན་ཏན་ཚོགས་རྟེན་ཤེས། །དེ་ནི་རྟོགས་པར་མ་བྱས་དང། །འོན་ཏེ་སྐྱོན་མེད་མ་ཤེས་  
ན༑ །ཇི་ལྟར་རང་ལས་ཚད་ཉིད་མེད། །དེ་བཞིན་སྨྲ་པོ་དེ་ལ་ནི། །ལོག་པའི་བློ་ནི་སྐྱེ་མི་འགྱུར། །སྐྱོན་མེད་པར་ནི་མ་ཤེས་ཕྱིར། །ཚད་མ་གཉིས་པོ་མེད་པ་རུ། །ཇི་ལྟར་རྟོགས་པར་འགྱུར་བ་ཡིན། །གང་གིས་ཚད་མ་ཉིད་ངེས་འགྱུར། །འོན་ཏེ་ཚད་མིན་གཉིས་མེད་པར། །མ་རྟོགས་  
ན་ཡང་རང་ཉིད་ཀྱིས། །ཚད་མ་ཉིད་ནི་རྟོགས་པས་ན། །སྔར་བཞིན་ལོག་པའི་བློ་མི་འབྱུང། །དེའི་ཚིག་ཚད་མ་ཡིན་ནམ་ཅི། །ཡང་ན་ཚད་མ་མིན་ཏེ་ཡིན། །ཚད་མ་ཉིད་དུ་ངེས་པའི་ཕྱིར། །ཀུན་ལ་ཚད་མ་ཉིད་དུ་འགྱུར། །སྐྱོན་མེད་དང་ནི་ཚད་མིན་མེད། །ཡོན་ཏན་ཡོང་དང་གསུམ་ལ་ནའང། །  
དེས་ན་ངེས་པར་རྟོགས་པ་ནི། །གདོན་མི་ཟ་བར་ཁས་བླང་དགོས། །དེ་ཡང་ཚད་མ་ཡིན་ནམ་མིན། །དེ་ལྟར་དེ་ཡང་བརྟག་པར་བྱ། །ཇི་བཞིན་དོན་ནི་ངེས་པ་ཡིས། །ཡན་ལག་ཚད་མིན་ཇི་ལྟར་འགྱུར། །ཚད་མ་ཡིན་ན་གཞན་ལས་ནི། །དེ་ཡིས་ཚད་མ་ཉིད་ངེས་ཐོབ། །རྟོག་པ་དེ་ཡི་  
ཚད་མ་ཉིད། །ཇི་ལྟར་རྟོགས་པར་འགྱུར་བ་ཡིན། །གནོད་ཤེས་མེད་པའི་ཕྱིར་ཞེ་ན། །དེ་ཡང་ཚད་མ་ཡིན་ནམ་ཅི། །འོན་ཏེ་མིན་ཞེས་སླར་ཡང་འདིར། །སྐྱོན་ནི་ཐམས་ཅད་ཀྱང་འཇུག་འགྱུར། །ཚད་མ་ཡིན་ན་གཞན་ལས་ནི། །དེ་ནི་ཚད་མ་ཉིད་དུ་འགྱུར། །ཇི་བཞིན་དོན་ཤེས་རྒྱུ་  
ཉིད་དུ། །ཚད་མ་ཡིན་པ་གང་ལས་འགྱུར། །འདི་ལ་ཡང་ནི་ཚད་མ་ཉིད། །གང་གིས་རྟོགས་ཞེས་དཔྱད་པར་བྱ། །གནོད་ཅན་ཤེས་མེད་ཕྱིར་ཞེ་ན། །དེས་ན་ཐུག་པ་མེད་ཐལ་འགྱུར། །དེ་ཕྱིར་ཡོན་ཏན་གྱིས་སྐྱོན་རྣམས། །མེད་པར་ངེས་ཏེ་མེད་པས་ན། །ཚད་མིན་གཉིས་ནི་མེད་པ་  
  
།དེས་ན་སྤྱིར་བསྟན་མ་བསལ་ཡིན། །ཐམས་ཅད་ལ་ནི་དེ་བཞིན་དུ། །ཚད་མ་ཉིད་དུ་ངེས་ཤེ་ན། །འདིར་ཡང་སྔར་བསྟན་སྐྱོན་ཚོགས་དང། །ཐུག་པ་མེད་པར་ཐལ་བར་འགྱུར། །སྐྱོན་མེད་ཚད་མིན་མེད་པ་ཉིད། །སྐྱོན་མེད་ཚད་མིན་མེད་ཉིད་ཅེས། །དེ་ནི་དགག་པ་འབའ་ཞིག་  
གི༑ །ངོ་བོ་གལ་ཏེ་རྟོགས་བྱེད་ན། །དེ་ནི་འགྲུབ་པར་མི་འགྱུར་ཏེ། །དངོས་མེད་ཕྱིར་རོ་དམིགས་པ་ཡིས། །དེ་གྲུབ་རིགས་མིན་དངོས་མེད་ཕྱིར། །ཐུག་པ་མེད་པའི་སྐྱོན་ཡོད་པས། །མ་དམིགས་པས་ཀྱང་དེ་རིག་མིན། །སྐྱོན་དང་ཚད་མིན་གཉིས་མེད་པར། །མ་དམིགས་པ་ཡིས་རྟོགས་བྱེད་ན། །  
མ་དམིགས་པ་ལ་མེད་པ་ཉིད། །གཞན་གྱིས་རྟོགས་པས་ཐུག་མེད་འགྱུར། །དེ་ཡང་མ་ཡིན་དགག་བདག་ཉིད། །དེ་ཡིས་བདེན་པ་གཞན་མཐོང་ཕྱིར། །སྐྱོན་མེད་ཡོངས་སུ་ཤེས་པ་ནི། །ཡོན་ཏན་ཤེས་པའི་བདག་ཉིད་འགྱུར། །ཚད་མིན་གཉིས་པོ་མེད་པ་ཡི། །ཤེས་པ་དེ་འདྲ་དཔེན་པ་  
ནི། །བརྗོད་འདོད་ཚད་མའི་ཤེས་པ་ཡི། །རང་བཞིན་དུ་ཡང་ཐལ་བར་འགྱུར། །ཡང་ན་རང་གི་རྒྱུ་ཀྱིས་ནི། །ཚད་མིན་གཉིས་མེད་ཤེས་གྲུབ་ན། །ཁྱེད་ལ་ལྷག་པའི་ཚད་ཉིད་ཀྱིས། །ངེས་པ་གནག་ལས་གྱུར་པ་ཡིན། །གཞན་དུ་མི་འཐད་པས་ཤེ་ན། །དོན་གྱིས་གོ་བར་འགྱུར་མིན་  
ནམ༑ །རྗེས་སུ་དཔག་པའམ་གཞན་ལས་ཀྱང། །དེས་ན་གཞན་ལས་ངེས་པར་འགྱུར། །ཁྱེད་ལ་རིགས་པ་འདི་ཉིད་ཀྱིས། །ཚད་མ་མ་ཡིན་པ་ཡང་ནི། །རང་ལས་ཐལ་བར་འགྱུར་བ་རུ། །གང་ཡང་རུང་བ་བསལ་བརྗོད་ནུས། །དེས་ན་སྐྱོན་ཕྱིས་ཡོན་ཏན་ནོ། །མེད་པ་འགྱུར་ཏེ་དེ་མེད་  
པས། །ཚད་མ་མ་ཡིན་དངོས་ཉིད་ནི། །དེས་ན་སྤྱིར་བསྟན་བསལ་བ་མིན། །གང་ཕྱིར་སྤྱིར་བསྟན་ངོ་བོ་འདི། །བརྗོད་པར་འདོད་པ་ཙམ་གྱིས་སྦྲུལ། །ཚད་མ་བཞིན་དུ་ཚད་མིན་ལའང། །གསལ་བར་བརྗོད་པར་ནུས་པ་ཡིན། །གང་ཕྱིར་རྟོག་པའི་བདག་ཉིད་ཀྱིས། །བློ་ནི་ཚད་མ་ཉིད་  
ཐོབ་འགྱུར། །ཇི་ལྟར་དོན་ཤེས་རྒྱུ་ལས་བྱུང། །ཡོན་ཏན་ཤེས་པ་དག་གིས་བསལ། །མི་ཤེས་ཉིད་ཕྱིར་ཡོན་ཏན་གྱིས། །ཚད་མིན་ཉིད་ནི་བསྩལ་བ་མིན། །མ་བསྩལ་བར་ནི་གྲུབ་མིན་ཏེ། །དེ་ནི་རང་ལས་གནས་པ་ཡིན། །ཉེས་པ་ཡོད་དམ་མེད་པར་ནི། །སྐྱེས་བུའི་དག་ལ་  
  
༄༅། །ཐེ་ཚོམ་ཟ། །བྱེད་པོ་གྲུབ་ཕྱིར་རིག་བྱེད་ལའང། །བདག་ལ་སྐྱོན་གྱི་དོགས་མེད་མིན། །དེས་ན་མ་ལྟོས་ཉིད་ཀྱི་ཕྱིར། །རིག་བྱེད་ཚད་མར་གང་བརྗོད་པ། །དེ་གྲུབ་མིན་ཏེ་གང་གིས་ནི། །དེ་ཡང་བྱེད་པ་མ་ལྟོས་ཡིན། །གལ་ཏེ་ཐེ་ཚོམ་སྐྱེ་བའི་ཕྱིར། །མི་སླུ་བ་ཡི་ཤེས་  
པའམ། །རྒྱུ་ཡི་དག་པ་མ་ངེས་ན། །དེ་ཚེ་རིག་བྱེད་ཚད་མ་མིན། །གཞན་ལས་ཡང་ནི་ཚད་ཉིད་ལ། །དེ་ལྟར་གྱུར་པ་འབྲེལ་པ་ཉིད། །གང་ཕྱིར་རྒྱུ་རུ་བརྟགས་པ་དེས། །དེ་རྒྱུ་མཚོན་དུ་ངེས་པ་སྐྱེ། །དེ་ཡི་ཚད་ཉིད་ཡོང་པ་ནི། །དེ་ཡིས་ངེས་པར་བྱས་པ་ཡིན། །སྔ་ན་མེད་པའི་ཚད་  
མ་ཉིད། །དེ་ལ་འདི་ཡིས་བསྐྱེད་བྱས་མིན། །ལན་ཅིག་སྐྱེས་ནས་འཇིག་པ་ཡི། །དོན་ནི་ཚད་མ་ཉིད་དུ་འགྱུར། །ངེས་མ་བྱས་ཀྱང་དེ་ཡོད་ཉིད། །སྔར་བཤད་རིམ་པས་ངེས་པར་འགྱུར། །གལ་ཏེ་རྒྱུ་ཡི་དག་པ་ཉིད། །ཤེས་ན་དེ་ལ་ངེས་པར་འགྱུར། །ཡང་ན་བཙོ་སྲེག་ལ་  
སོགས་པའི། །མཚན་ཉིད་དོན་བྱེད་ཐོབ་པ་ཡིས། །གལ་ཏེ་འབྲས་འབྱུང་ལ་མ་ལྟོས། །གོམས་བཅས་འཇུག་པ་ཡོད་ན་ངེས། །ཐབས་ཐམས་ཅད་དང་བྲལ་བ་ན། །ཚད་མ་ཉིད་ནི་ངེས་འགྱུར་མིན། །དེས་ན་ཚད་མ་ཉིད་དེ་ནི། །ཡོད་ཀྱང་ངེས་པར་མ་བྱས་ན། །མེད་པ་  
དང་ནི་འདྲ་བ་ཡིན། །ཡོད་ཅེས་བྱ་བར་བརྗོད་མི་བྱ། །རྣ་བའི་བློ་ལའང་གསལ་བ་རུ། །མིག་སོགས་བློ་དང་འབྲེལ་པ་ཡོད། །གང་ཕྱིར་ཚོགས་གཅིག་རག་ལས་ནས། །གཟུགས་དང་སྒྲ་སོགས་ཞུགས་པར་འགྱུར། །ཕན་ཚུན་ཐ་མི་དད་རྒྱུན་གྱིས། །གཅིག་ལ་གཅིག་ནི་  
རྒྱུ་རུ་འགྱུར། །དེ་ལྟ་ཡིན་ན་དེ་དག་ལས། །དེས་ན་འབྲེལ་པ་གསལ་བར་ཡོད། །དེ་ཡི་སྒོ་ནས་དེ་བློ་ཡང། །དུ་བས་བུང་ཤིང་འགྱུར་བ་བཞིན། །དེའི་ཕྱིར་བློ་ནི་ཚད་མར་འགྱུར། །དེ་ལས་གཞན་བློ་དང་འབྲེལ་ཕྱིར། །འདི་ནི་བསྒྲུབ་གཞན་ལས་སྐྱེས་པའི། །བློ་ནི་ངེས་པར་བྱས་པ་  
ཡིན། །དེས་ན་རྒྱུ་གཞན་གྱིས་བྱས་པའི། །ཤེས་པའི་མི་སླུ་འདོད་པ་ཡིན། །དེ་ལྟར་དབང་པོ་དུ་མ་ལ། །རག་ལས་ཤེས་པ་དང་འབྲེལ་པ། །མངོན་སུམ་གྱི་རྒྱུར་བརྟགས་པ་ཡིན། །རིག་བྱེད་ལ་དེ་མི་སྣང་ངོ། །འདི་ལྟར་ཆུ་ལ་དང་པོའི་ཤེས། །མིག་ལས་བྱུང་བ་སྐྱེ་བར་  
  
།འཐུང་དང་རེག་སོགས་སྣང་བ་ཅན། །ལྕེ་དང་ལུང་རྟེན་ཤེས་པ་བཞིན། །ངག་ནི་གཅིག་པུ་ཁོ་ན་ཡིས། །ཡུལ་དང་དུས་དང་མིག་སོགས་ལ། །དོན་གྱི་མི་སླུ་རྙེད་མིན་ཏེ། །ཀུན་ལ་ཐེ་ཚོམ་འབྱུང་བའི་ཕྱིར། །ངེས་པའི་ཡན་ལག་དང་བྲལ་བ། །སྒྲ་རྣམས་དགོད་པ་ཙམ་  
དུ་ནི༑ །མེའི་སྤྱིན་སྲེག་གིས་མཐོ་རིས་འགྱུར། །དེ་ལྟར་མཚུངས་པར་ཐོས་པ་ཡིན། །བྲམ་ཟེ་རྣམས་ལ་མཐོ་རིས་སོགས། །འདོད་པ་ཐ་དད་དུ་ནི་སྣང། །དེ་ཕྱིར་འདིར་ནི་མི་རྣམས་ལ། །དོན་གྱི་མི་སླུ་འཐོབ་པ་ཡིན། །བསྐུལ་བ་ལས་བྱུང་ཤེས་པ་ལ། །བརྟན་པ་ཉིད་ནི་སྔར་བསལ་  
ཟིན། །དེ་འཛིན་གཞན་དང་མཚུངས་པའི་ཕྱིར། །དེ་ནི་དངོས་ལ་ཐེ་ཚོམ་ཟ། །ཐམས་ཅད་མ་མཐོང་བྲམ་ཟེ་ཡིས། །བསྐུལ་བ་ལས་ནི་འབྱུང་བའི་བློ། །ཀུན་ལ་མི་སླུ་ཅན་ཡིན་པར། །དེ་ནི་གང་ལས་ངེས་པར་བྱས། །མངོན་སུམ་ཚད་མ་ཉིད་དུ་ཡང། །རྗེས་སུ་དཔག་པས་ངེས་པར་  
བཤད། །དག་པའི་རྒྱུ་ཡིས་བསྐྱེད་པའི་ཕྱིར། །དེ་ནི་ཚད་ཡིན་དེ་གཞན་མིན། །ཐམས་ཅད་ལ་ནི་དེ་ཉིད་འདི། །ཚད་མ་གཞན་གྱིས་བསྒྲུབ་བྱ་མིན། །དེ་ཕྱིར་དོན་བྱེད་ཤེས་པ་ལ། །འཁྲུལ་པ་མེད་པར་སྒྲུབ་ཟིན་ཏོ། །བདག་ཉིད་འབྲས་བརྟགས་མིང་ཅན་ནི། །མ་འཁྲུལ་པར་ནི་ངེས་པ་ཡི། །  
རྗེས་སུ་དཔག་པ་སྐྱེས་པས་ཀྱང། །འཁྲུལ་པ་ཅུང་ཟད་ཡོད་པ་མིན། །ལ་ལར་སྣ་ཚོགས་འཁྲུལ་པ་ཡི། །རྒྱུ་མཚན་སྟོབས་ཀྱིས་འབྱུང་བ་ཅན། །འཁྲུལ་པ་གཞན་གྱིས་སྤོང་འགྱུར་ཏེ། །གང་ཕྱིར་དེ་ལ་ངེས་པ་མེད། །མི་གསལ་གསལ་བ་ཉིད་ཡིན་པས། །གསལ་བ་དོན་གྲུབ་མི་འགྱུར་  
ཏེ༑ །གཞན་གྱི་མངོན་སུམ་བཞིན་དེས་ན། །ཤེས་པ་རིག་པར་འདོད་པར་གྱིས། །རང་ཉིད་བེམས་པོའི་དངོས་ཡིན་ཕྱིར། །མིག་སོགས་དབང་པོ་རྣམས་ཀྱིས་ནི། །ཡུལ་རྣམས་འཛིན་པ་མ་ཡིན་ཏེ། །དེ་དག་ཤེས་པའི་རྒྱུ་ཉིད་ཡིན། །དེས་ན་ཚད་མ་ཉིད་འདི་ལ། །རིག་པར་བྱེད་པར་ཉེར་  
མཁོ་ཡིན། །གང་ཕྱིར་རིག་པར་མ་བྱས་འདིས། །ཡུལ་གྱི་རྣམ་པ་ཉམས་མྱོང་མིན། །རང་རིག་པས་ནི་གཟུང་བྱས་ཀྱང། །འདི་ནི་འདི་ལྟར་འགྱུར་བ་ཡིན། །འཁྲུལ་པའི་རྒྱུ་ནི་ཡོད་པའི་ཕྱིར། །དེ་དངོས་ཉིད་ཀྱང་ངེས་མེད་འགྱུར། །དེ་ཚེ་དོན་གྱི་དེ་དངོས་ཀྱང། །འདི་ཉིད་ཀྱིས་ནི་  
  
༄༅། །ངེས་འགྱུར་མིན། །འདྲ་བ་ཉིད་སོགས་དམིགས་པ་ཡིས། །དེ་ལས་གཞན་སྒྲོ་བཏགས་སྲིད་ཕྱིར། །གོམས་པ་ལས་བྱུང་ཤེས་པ་ནི། །ཇི་ལྟར་རང་ལས་ཚད་མར་རྟོགས། །དེ་བཞིན་ལོག་ཤེས་འགའ་ཞིག་ནི། །རང་ལས་ཚད་མིན་ཉིད་དུ་གནས། །གནོད་དང་རྒྱུ་  
སྐྱོན་བཅས་ཤེས་པའམ། །ཐུག་པ་མེད་པར་བཤད་པ་ཡིན། །དེས་ན་ཐེ་ཚོམ་གྱིས་ལོག་ཉིད། །འཛིན་པར་ནུས་པ་མ་ཡིན་ནོ། །སྐྱེ་བའི་གནས་སྐབས་ཁོན་ནི། །འདི་ནི་ཚད་མ་ཉིད་དུ་ངེས། །འདི་ནི་ཚད་མ་ཉིད་དུ་ནི། །རང་རིག་པ་ཡིས་ངེས་མིན་ཏེ། །མི་འདོད་པ་དང་རྟོག་མེད་ཕྱིར། །  
ཤེས་པ་གཞན་གྱིས་ཀྱང་མིན་ཏེ། །དུས་དེར་ཉེ་བར་མི་གནས་ཕྱིར། །དེ་ཡང་མི་གསལ་དངོས་ཕྱིར་རམ། །ཐུག་མེད་ཐལ་བར་འགྱུར་ཕྱིར་ཡང། །རིག་བྱེད་ལ་ཡང་གནོད་ཅན་གྱི། །ཚད་མ་རྗེས་དཔག་མེད་ཉིད་བསྟན། །དེར་བཤད་བདག་སོགས་གསལ་བྱས་བས། །དེས་ན་ཚད་མར་  
མི་འཐད་དོ། །སྐྱེས་བུས་བྱས་ཉིད་གྲུབ་ཟིན་པས། །རྒྱུ་མཚན་སྐྱོན་དང་བཅས་པར་དོགས། །མེ་བཞིན་རང་ལས་ནུས་པ་ནི། །ལོག་པའི་ཤེས་པ་ལ་ཡོད་འགྱུར། །དེ་ནི་བསྐུལ་བྱུང་ཤེས་པ་ཡི། །རྒྱུ་མཚན་སྐྱོན་དང་བཅས་པར་དོགས། །སྐྱོན་མཐོང་བ་ལ་སྐྱོན་དོགས་པ། །བྱེ་བྲག་ཡོད་  
པར་མི་འགྱུར་རོ། །དེ་ཕྱིར་རིག་བྱེད་ལ་ཡང་ནི། །རང་ལས་ཚད་མ་ཉིད་རིགས་མིན། །དེས་ན་ངེས་པར་སྐྱོན་མེད་པས། །བྱས་དང་བཤད་བ་ཉིད་འདོད་ཀྱི། །ཇི་ལྟ་ཇི་ལྟར་སྨྲ་བ་པོ། །གང་ཕྱིར་ཆགས་སྡང་ལ་སོགས་ལྡན། །དེ་ལྟ་དེ་ལྟར་རང་འདོན་པ། །ཤིན་ཏུ་སྲུང་བྱེད་མ་ཡིན་ནམ། །  
གང་ལས་གང་ཞིག་སྟོབས་ཆུང་བ། །གང་ལས་འདོད་པ་སྔར་བསླབས་ཡིན། །སུ་ཡིས་དབྱངས་ནི་ཉམས་བྱས་ཏེ། །མཚམས་མིན་མཚམས་བཅད་གང་གིས་བྱས། །དེ་ལྟར་གང་ཞིག་བརྩོན་འགྲུས་ལྡན། །སྐྱོན་ནི་ཚོལ་བར་བྱེད་པ་ཡིན། །དེ་ནི་མཛེས་བཅས་རིག་བྱེད་ནི། །སྐྱོན་མེད་  
ཇི་ལྟར་འདོད་མི་བྱེད། །གཞན་གྱིས་རིག་བྱེད་ཉམས་བྱས་ནས། །བློ་གཙང་རིག་བྱེད་འདོན་སྐྱེས་བུས། །ཡལ་བར་དོར་ནས་གནས་བྱེད་ཅིང། །དེ་དག་གནོད་པར་མི་བྱེད་ན། །དེ་ཚེ་དུས་མང་བཏང་སྙོམས་ཀྱིས། །རིག་བྱེད་ཉམས་པར་གྱུར་ནས་ནི། །གཟུགས་བརྙན་དང་ནི་འདྲ་གྱུར་ནས། །  
  
།འདོད་ཆགས་ཞེ་སྡང་རྣམས་བྲལ་བས། །རིག་བྱེད་ཉམས་པས་སེལ་བྱེད་པ། །རྟག་ཏུ་རིག་བྱེད་བསྲུངས་བ་ཡིས། །རང་གི་ངོ་བོར་འདོར་མི་བྱེད། །འགྲོ་བ་ཐམས་ཅད་ནང་དུ་ཡང། །འདི་འདྲ་མ་ཡིན་པར་འདོད་མིན། །དོན་དམ་རབ་ཐིམ་ཆེན་པོ་ནི།།  
ཤེས་པར་འགྱུར་བ་མིན་ཞེ་ན། །དེ་ལྟར་དེ་མིན་གང་གི་ཕྱིར། །དེ་ལྟས་འདོན་པ་མཚུངས་ཉིད་འགྱུར། །དབང་པོ་ལས་འདས་མཐོང་མེད་ན། །དེ་དོན་དེ་ཉིད་ཀྱིས་རྟོགས་མེད། །སྐྱེས་བུ་ཐམས་ཅད་དག་དང་ནི། །དེ་བཞིན་ཡུལ་དུས་མ་ལུས་པ། །ལག་མཐིལ་སྐྱུ་རུ་ར་བཞིན་  
གསལ། །ནང་གི་སེམས་ལ་དངོས་སུ་སྣང། །དེ་ནི་འདོད་པའང་མཚུངས་ཉིད་དུ། །རྟོགས་པར་ནུས་ཏེ་གཞན་དུ་ན། །ཡུལ་དུས་མི་ཡི་གནས་སྐབས་ཀྱི། །དབྱེ་བས་ཕྱིན་ལོག་བློ་ཅིས་འགྱུར། །རྟག་ཏུ་འགྲོ་བ་འདི་འདྲ་ཡིན། །འདི་ཡང་ཁྱེད་ལ་ཚད་མ་མེད། །མ་མཐོང་ཙམ་  
གྱིས་འཇིག་པ་ཡང། །བྱེད་པ་ཉིད་དུ་རིགས་པ་མིན། །རང་ལས་ཚད་མ་ཉིད་ཕྱོགས་ལ། །རིག་བྱེད་རང་གི་དོན་ལ་ནི། །རང་ལས་ངེས་པར་བྱེད་དེས་ན། །རང་དངོས་ལ་རྨོངས་སོགས་མི་སྲིད། །དེ་ནི་མི་ཤེས་དང་ཐེ་ཚོམ། །ཕྱིན་ཅི་ལོག་མེད་གོ་འཕང་གནས། །གཉིས་སྐྱེས་ཕྲུ་  
གུ་འགའ་ཞིག་ཀྱང། །བཤད་པ་ལ་ལྟོས་མི་འགྱུར་རོ། །དེ་བཞིན་མི་ཤེས་རྩ་བ་ནི། །འདི་ལ་འཇིག་པ་མི་སྲིད་དོ། །རྡོ་རྗེ་བས་ལྷག་རྟག་པ་ལ། །འཇིག་པ་ཅི་འདྲ་བ་ཞིག་ཡོད། །མངོན་གསལ་གཞན་ཉིད་ཡིན་ཞེ་ན། །དེ་ནི་རྟག་པ་སྤངས་མིན་ནམ། །དེ་ཕྱིར་འདི་ལ་བསྲུང་བ་ནི། །  
བྲམ་ཟེ་རྣམས་ནི་དོན་མེད་བྱེད། །དེས་ན་དབང་འདས་དོན་མཐོང་བ། །ནང་གི་མུན་པའི་ཚོགས་འཇོམས་པ། །རིག་བྱེད་དོན་གྱིས་དབྱེ་ཤེས་དང། །བྱེད་པ་པོ་ཡང་ཁས་བླང་གྱིས། །དེ་ཁོ་ན་ཉིད་བསྡུས་པའི་ཚིག་ལེའུ་བྱས་པ་ལས། རང་ལས་ཚད་མ་བརྟག་པ་སྟེ་ཉེ་ཤུ་རྩ་དགུ་པའོ།། །།  
དེ་ལྟར་ཚད་མ་ཐམས་ཅད་ནི། །རང་ལས་ཚད་མ་ཉིད་མི་གནས། །དབང་པོ་ལས་འདས་དོན་རིག་པའི། །སྐྱེས་བུ་གྲུབ་ཕྱིར་འབད་མི་དགོས། །གང་ཕྱིར་སྐྱེས་བུ་ལས་ཀྱང་ནི། །རིག་བྱེད་ཚད་མ་ཉིད་དུ་གནས། །དེ་ནི་དབང་འདས་ཤེས་ཉིད་ནི། །དེ་ལས་དེ་ནི་ཚད་ཉིད་གྱུར། །གཞན་དུ་མི་  
  
༄༅། །ཤེས་ཐེ་ཚོམ་དག་ཕྱིན་ཅི་ལོག་དང་རྗེས་འབྲེལ་ཅན། །སྐྱེས་བུ་བྱེད་པོ་ཡིན་ན་འདི། །གཞན་བཞིན་ཚད་མར་མི་འགྱུར་རོ། །མཐོ་རིས་མཆོད་སྤྱིན་སོགས་འབྲེལ་བ། །ཤེས་ནས་གང་གིས་དེ་བཤད་ཡིན། །གསལ་བར་དབང་འདས་ཤེས་པ་ཅན། །གཞན་གྱིས་  
དེ་ཡང་ཁས་བླང་དགོས། །འདིར་ནི་ཆོས་ཤེས་ཉིད་དགག་པ། །འབའ་ཞིག་ཉེ་བར་མཁོ་བ་ཡིན། །གཞན་ནི་ཐམས་ཅད་ཤེས་ན་ཡང། །སྐྱེས་བུ་གང་གིས་གནོད་པར་འགྱུར། །ཐམས་ཅད་ཀྱིས་སྒྲ་ཐམས་ཅད་དུ། །གནས་སྐབས་ལ་ལྟོས་འདོད་པ་ཡིན། །དེས་ན་སྐབས་ཀྱིས་  
ཐམས་ཅད་མཁྱེན། །མེད་ན་ཁོ་བོ་ཅི་ཞིག་ཉམས། །དོན་ལ་མི་སྲིད་པའི་འབྲས་བུ། །ཅུང་ཟད་སྒྲ་ལའང་བརྟགས་པ་ཡིན། །དེར་གང་ཐམས་ཅད་སྒྲར་རྟོག་ན། །མིང་ཙམ་ཀུན་མཁྱེན་དེ་ཡིན་བླ། །འོན་ཏེ་སྐབས་ཀྱི་ཅུང་ཟད་ནི། །ཏིལ་མར་ཆུ་དང་མར་སོགས་གང། །ཐམས་  
ཅད་དེས་ནི་ཀུན་མཁྱེན་ན། །དེ་ལྟར་ཡིན་ཆུག་དགག་མི་བྱ། །ཡང་ན་དངོས་མེད་དངོས་རང་བཞིན། །འགྲོ་ཀུན་བརྗོད་པར་བྱས་པ་གང། །དེ་མདོར་བསྡུས་པས་ཀུན་མཁྱེན་པའི། །སྐྱེས་བུ་སུ་ཞིག་གིས་ནི་བཀག་དེ་ལྟར་ཤེས་བྱ་གཞལ་བྱ་ཉིད། །མདོར་བསྡུས་ནས་ཀྱང་ཐམས་  
ཅད་ཉིད། །བརྟེན་ནས་གལ་ཏེ་ཀུན་མཁྱེན་ན། །དེ་སྤོང་སུ་ཞིག་ནུས་པ་ཡིན། །ཇི་སྙེད་དངོས་པོ་གང་དག་གིས། །ཐམས་ཅད་ཉིད་དུ་ངེས་བཟུང་ཡིན། །དེ་ཤེས་པས་ཀྱང་ཀུན་མཁྱེན་ན། །དེ་གཞུང་ཤེས་ཀུན་ཀུན་མཁྱེན་འགྱུར། །དེ་བཞིན་ཚད་མ་དྲུག་གིས་གང། །གཞལ་བྱ་  
དྲུག་ནི་རྟོགས་པར་བྱེད། །དེ་ཡང་མདོར་བསྡུས་པར་ཀུན་མཁྱེན། །འགའ་ནི་སུ་ཞིག་འདོད་པ་མིན། །ཁྱད་པར་གྱིས་ནི་དོན་ཐམས་ཅད། །ཡོངས་སུ་མངོན་སུམ་གྱིས་མཐོང་བ། །གང་ཞིག་རྟོགས་པར་བྱེད་པ་དེ། །རྟོག་དེ་དོན་མེད་ལོག་པ་ཡིན། །ལུས་ནི་གཅིག་པུ་ཁོ་ན་ཡིན། །རྡུལ་ཕྲན་  
ཇི་སྙེད་ཡོད་རྣམས་སམ། །སྐྲ་དང་བ་སྤུ་གང་དག་ཡོད། །དེ་དག་ཤེས་པར་སུས་ནུས་འོས། །མ་ལུས་ཡན་ལག་དང་གསལ་བའི། །རྒྱས་པར་ཤེས་པ་སྒྲུབ་བྱེད་ན། །བྱ་རོག་སོ་ནི་རྟོག་པ་བཞིན། །བྱས་ཀྱང་དོན་མེད་པ་རུ་འགྱུར། །ཇི་ལྟར་མིག་གིས་དངོས་པོ་ནི། །ཀུན་གྱིས་རྟོགས་པ་  
  
།ཐམས་ཅད་མངོན་སུམ་གྱིས་མཐོང་ཉིད། །དམ་བཅའ་དེ་བཞིན་འབྲས་མེད་འགྱུར། །རང་ཆོས་ཆོས་མིན་ཙམ་ཤེས་པ། །སྒྲུབ་དང་དགག་བྱེད་ཡོད་པ་ན། །དེས་བསྟན་ལུང་ནི་བླང་བྱ་དང། །དོར་བྱ་ཉིད་ནི་རབ་བསྒྲུབ་ཕྱིར། །དེ་ལ་འགྲོ་ཀུན་པྲ་བ་ཡི། །དབྱེ་བ་  
མཁྱེན་པ་ཉིད་སྒྲུབ་ན། །གཞུང་རྩོད་དག་ལ་རྩོད་པ་ཡིན། །གནས་མིན་འཇིག་རྟེན་ཉོན་མོངས་འགྱུར། །འཇལ་བར་བྱེད་པོ་ཀུན་འབྲེལ་པའི། །མངོན་སུམ་སོགས་ནི་དགག་བྱས་ཕྱིར། །སྡིག་པ་དང་ནི་བསོད་ནམས་དག་ལུང་ཉིད་འབའ་ཞིག་གིས་རྟོགས་འགྱུར། །དཔྱོད་པ་པ་  
རྣམས་ཀྱི་ཕྱོགས་ནི། །དེ་ཙམ་ཉིད་ཀྱིས་གྲུབ་ནའང་སླར། །ཀུན་མཁྱེན་སྤོང་བའི་འབད་པ་གང། །དེ་ནི་ཤི་བ་གསོད་པར་ཟད། །རྩ་བ་མེད་པ་ཉིད་ཀྱི་ཕྱིར། །ཆོས་ཉིད་ཤེས་པ་ཉམས་འགྱུར་ན། །ཀུན་མཁྱེན་སྐྱེས་བུར་གང་སྨྲས་པ། །དེ་ནི་ཕུབ་མ་རྡུང་བྱེད་འདྲ། །དངོས་སུ་མངོན་  
སུམ་གྱིས་མཐོང་ཕྱིར། །གང་ལ་མི་གཙང་ཁུ་བ་སོགས། །རང་རིག་པར་ནི་ཐལ་བར་འགྱུར། །དེ་ནི་སུ་ཞིག་སྒྲུབ་པར་བྱེད། །སངས་རྒྱས་པ་སོགས་དག་གི་ནི། །རིག་བྱེད་ཉེ་རིག་བྱེད་ཡན་ལག་ཉིང་ལག་སོགས་དོན་རྟོགས་སྣང་མིན། །དེ་ལ་ཀུན་མཁྱེན་ཇི་ལྟར་ཡོད། །  
གལ་ཏེ་རང་གཞུང་མ་བསྟན་ཀྱང། །རང་ཉིད་ཀྱིས་དོན་ཤེས་འདོད་ན། །རང་གིས་སྙན་ངག་རྩོམ་པ་ཡིན། །སྙན་ངག་མཁས་ཀུན་ཀུན་མཁྱེན་འགྱུར། །འགལ་བའི་དོན་ནི་སྟོན་བྱེད་ཅན། །ཀུན་མཁྱེན་མང་པོ་ཡོད་པ་ན། །ཀུན་གྱི་རྒྱུ་མཚན་མཚུངས་པ་ཡིས། །གཅིག་པུར་སུ་ཞིག་  
ངེས་པར་འགྱུར། །གལ་ཏེ་བདེ་གཤེགས་ཀུན་མཁྱེན་ན། །སེར་སྐྱ་མིན་ཞེས་ཚད་མ་ཅི། །འོན་ཏེ་གཉིས་ཀའང་ཀུན་མཁྱེན་ན། །དེ་གཞུང་མི་མཐུན་ཇི་ལྟར་འགྱུར། །རྒྱལ་བ་སངས་རྒྱས་སོགས་སེམས་ཅན། །བདེན་པར་སྨྲ་བ་ཐམས་ཅད་ཀྱི། །རྩི་སོགས་ཕྱོགས་རེ་ཤེས་པ་ལ།།  
ཁྱད་པར་ངེས་པར་གཟུང་དུ་མེད། །རང་ཕྱོགས་དགའ་བ་ཙམ་གྱིས་ནི། །གཏན་ཚིགས་གང་གིས་གཅིག་ལ་ནི། །ཀུན་མཁྱེན་ཉིད་ནི་སྒྲུབ་བྱེད་པ། །དེ་ནི་གཞན་ལའང་ཡོད་པ་མིན། །རྒྱལ་བ་ཀུན་མཁྱེན་བསྒྲུབ་པ་ལ། །ཤཱཀྱའི་སློབ་མ་ཁྲོས་ནས་ནི། །སུན་དབྱུང་གང་དག་བསྟན་པ་  
  
༄༅། །སྟེ༑ །དེ་དག་རྒྱལ་བ་པ་ཡིས་སྦྱོར། །དེ་ལ་དེ་རྣམས་ཀྱིས་སྒྲུབ་དང། །སུན་དབྱུང་ཐ་དད་མི་གནས་པ། །གཟུགས་བརྙན་འབྱུང་བས་ཟིན་པ་ཡིས། །ཇི་ལྟར་ངེས་པར་བྱེད་པར་འགྱུར། །དེ་ལྟར་ཀུན་མཁྱེན་འདྲ་བ་དག་ཕན་ཚུན་འཇོམས་པར་བྱེད་པ་ན། །ཀུན་  
མཁྱེན་ཀུན་གྱི་ཅུང་ཟད་ལྷག་རིག་བྱེད་སྨྲ་བ་པོས་འཇོམས་བྱེད། །ཇི་ལྟར་ནེའུ་ལེའི་སོ་རྩེ་ཡིས། །རེག་པའི་སྨན་ནི་འགའ་ཞིག་གང། །རྩེད་མོའི་ཕྱིར་ནི་སྦྱར་བྱས་ཀྱང། །སྦྲུལ་གདུག་ཐམས་ཅད་སེལ་བར་བྱེད། །དེ་བཞིན་རིག་བྱེད་སྨྲ་བའི་ཁར། །རིག་བྱེད་འཇིག་རྟེན་རིགས་པ་འགའ། །  
གནས་པས་ངག་ཀྱང་ཤཱཀྱ་ཡི། །སློབ་སོགས་སྦྲུལ་གདུག་ཤེས་པ་སེལ། །གང་ལ་ཤེས་བྱ་གཞལ་བྱ་ཉིད། །དངོས་ཉིད་ཡོད་ཉིད་སོགས་མཚན་ཅན། །གཏན་ཚིགས་འཇོམས་བྱེད་ནུས་ཡོད་ན། །དེ་ནི་སུ་ཞིག་སྒྲུབ་པར་བྱེད། །ཚད་མ་གཅིག་གིས་ཀུན་མཁྱེན་ནི། །གང་གིས་  
ཡོད་པར་བརྟགས་པ་ནི། །དེ་ནི་ངེས་པར་མིག་གིས་ནི། །རོ་སོགས་ཐམས་ཅད་རྟོགས་པར་འགྱུར། །ཇི་ལྟའི་རིགས་ཅན་ཚད་མ་ཡིན། །ཇི་ལྟར་རིགས་པའི་དོན་སྣང་བ། །ད་ལྟར་འཇིག་རྟེན་ན་ནི་མཐོང། །དེ་བཞིན་དུས་གཞན་ན་ཡང་འགྱུར། །ཤེས་རབ་ཡིད་གཞུངས་སྟོབས་རྣམས་  
ཀྱིས༑ །ཅུང་ཟད་ཅུང་ཟད་ཁྱད་པར་གྱིས། །ཕུལ་བྱུང་ཅན་མི་གང་དག་མཐོང། །དེ་དག་དབང་འདས་མཐོང་བས་མིན། །སྐྱེས་བུ་ཤེས་རབ་ཅན་ཡང་ནི། །ཕྲ་པའི་དོན་མཐོང་ནུས་ཡིན་ཡང། །རང་རིག་མཐུན་པ་མ་སྤངས་པས། །སྐྱེས་བུ་གཞན་ལས་ཕུལ་བྱུང་འགྱུར། །རྣ་བས་རྟོགས་  
བྱའི་སྒྲ་རྣམས་ལ། །རིང་དང་ཕྲ་སོགས་དམིགས་པ་ཡིས། །སྐྱེས་བུ་ཕུལ་བྱུང་མཐོང་བ་ཡིན། །གཟུགས་སོགས་དམིགས་པ་མ་ཡིན་ནོ། །ཕུལ་བྱུང་མིག་ནི་ཐོབ་པས་ཀྱང། །རིང་ལ་གནས་པར་གྱུར་པ་ཡི། །ཕྲ་བའི་གཟུགས་སོགས་གསལ་བར་བྱེད། །སྒྲ་རྟོགས་ཐོས་པར་མི་  
འགྱུར་རོ། །དེ་ལྟར་བསྟན་བཅོས་སྤྱོད་པ་ལ། །ཕུལ་བྱུང་ཆེན་པོ་སྣང་བར་འགྱུར། །བསྟན་བཅོས་གཞན་གྱི་ཤེས་པ་ནི། །དེ་ཙམ་གྱིས་ནི་དམིགས་མི་འགྱུར། །བྱཱ་ཀ་ར་ཎའི་སྒྲ་ཤེས་པས། །ལེགས་སྦྱར་མ་སྦྱར་སྒྲ་དག་ལ། །བློ་ནི་ཕུལ་དུ་བྱུང་གྱུར་ཀྱང། །རྒྱུ་སྐར་ཚེས་གྲངས་  
  
།སྐར་དཔྱད་ཤེས་པ་ཉི་ཟླ་ཡི། །གཟའ་འཛིན་སོགས་ལ་མཁས་གྱུར་ཀྱང། །བྷ་ཝ་དེ་སོགས་སྒྲ་རྣམས་ཀྱི། །ལེགས་པར་སྦྱར་ཉིད་ཤེས་འགྱུར་མིན། །རིག་བྱེད་དེ་ལྟར་བྱུང་བརྗོད་སོགས། །ཤེས་པ་ཕུལ་བྱུང་ལྡན་ན་ཡང། །མཐོ་རིས་ལྷ་མོ་སྔར་མེད་ན། །དངོས་  
སུ་བྱེད་པར་ནུས་པ་མིན། །ཁྲུ་བཅུའི་བར་དུ་ནམ་མཁའ་ལ། །གང་ཞིག་མཆོངས་ནས་འགྲོ་བྱེད་གང། །དེ་ནི་བརྒྱར་ནི་གོམས་བྱས་ཀྱང། །དཔག་ཚད་ཙམ་མཆོངས་འགྲོ་ནུས་མེད། །དེའི་ཕྱིར་ཕུལ་དུ་བྱུང་ཤེས་པ། །ཤིན་ཏུ་གོམས་པར་གྱུར་པས་ཀྱང། །ཅུང་ཟད་ཁོ་ན་ལྷག་པ་རུ། །ཤེས་  
ནུས་དབང་འདས་ཤེས་པ་མིན། །ཁང་དམིག་གཅིག་ལ་གནས་པ་ཡི། །མངོན་སུམ་གང་ཞིག་འཇུག་པར་འགྱུར། །དེ་ཉིད་དུ་ནི་དེ་མཐོང་ནུས། །ཁང་དམིག་གཞན་ལ་མ་ཡིན་ནོ། །དོན་ནི་གང་ཞིག་ཐག་རིང་གནས། །ཡུན་རིང་རྒྱ་མཚོ་རྣམས་དང་ནི། །གླིང་དང་འཇིག་རྟེན་བར་བཅད་གང། །  
འདིར་གནས་དེ་དག་སུ་ཡིས་མཐོང། །ན་ལའི་རྒྱལ་དང་དུས་འདབ་རྒྱལ། །རྟ་མཆོག་ཆོ་ལོའི་དོར་ཤེས་སྔོན། །ཤིང་རྟ་ཞོན་ནས་འགྲོ་བ་ན། །དུས་ཀྱི་འདབ་མས་ཚིག་འདི་སྨྲས། །ཀུན་གྱིས་ཐམས་ཅད་མི་ཤེས་ཏེ། །སྐྱེས་བུ་གཅིག་འགའ་ཞིག་ཀྱང་ནི། །མཐར་ཐུག་ཤེས་པ་ཡོད་པ་  
མིན། །མ་འོངས་པ་ལ་མངོན་སུམ་གྱིས། །ནུས་པ་ཅུང་ཟད་ཀྱང་མ་མཐོང། །རྟགས་སོགས་རྣམས་ནི་མེད་པས་ནི། །རྗེས་དཔག་ལ་སོགས་སྐྱེས་མི་འགྱུར། །དེ་ཕྱིར་དབང་འདས་དོན་རྣམས་ལ། །དངོས་སུ་ལྟ་བ་པོ་ཡོད་མིན། །གང་ཞིག་རྟག་པའི་ཚིག་གིས་ནི། །མཐོང་བར་བྱེད་  
པ་དེས་མཐོང་འགྱུར། །དེ་ལྟར་མི་བཟོད་གང་ཞིག་ནི། །སྐྱེས་བུས་བྱས་པའི་གཞུང་གཞན་ལས། །དབང་འདས་དོན་གྱི་ཤེས་པ་ནི། །སངས་རྒྱས་སོགས་ལ་མངའ་སྙམ་ན། །དེ་ཡང་དེ་ཉིད་དང་མཚུངས་ཕྱིར། །དེའི་ངག་ཚད་མ་མ་ཡིན་ཞིང། །སྐྱེས་བུ་ལ་ཡང་བརྗོད་བྱ་སྟེ། །སྔར་  
བཤད་གཏན་ཚིགས་རྣམས་ཀྱིས་སོ། །བྱེད་པོ་བཅོས་མའི་ངག་ལ་ནི། །ཁྱེད་ཀྱིས་ཐོག་མེད་ཉིད་གང་བརྗོད། །ཚད་མིན་གཉིས་ཀྱི་རྟེན་གྱུར་པས། །དེ་ནི་ཚད་ཉིད་སྒྲུབ་བྱེད་མིན། །གཞན་ལྟོས་ཉིད་ཀྱིས་ཟས་གཙང་གི་སྲས་ཀྱི་ངག་རྣམས་ཚད་མ་མིན། །རང་ཉིད་ཀྱིས་ཆོས་མ་མཐོང་  
  
༄༅། །བས། །ཟས་གཙང་སྲས་མིན་ཡང་དེ་བཞིན། །དེ་འདྲའི་གང་ཟག་རྣམས་ལ་ནི། །ཐོག་མ་མེད་ཉིད་རྟོག་ན་ཡང། །ཚད་མིན་གོ་འཕང་གནས་ཉིད་ཕྱིར། །དེ་ལས་ཁྱད་པར་ཅན་མི་འགྱུར། །དེས་ན་དཔྱོད་པ་པ་འདྲར་འགྱུར། །སངས་རྒྱས་སོགས་ལ་ཐོག་མེད་པའི། །སྤྱི་  
གང་རྗོད་པར་བྱེད་པ་ན། །དེ་ནི་ཁྱད་པར་མི་ཤས་ཕྱིར། །དེ་དག་ལ་མཚུངས་འགྱུར་བ་མིན། །དེ་ལྟར་ཡིན་ན་ཐོག་མེད་ཅན། །ཚད་ཉིད་དང་ནི་ཚད་མིན་འགྱུར། །ཚད་མ་དང་ནི་དེའི་སྣང་བ། །ཡོན་ཏན་སྐྱོན་གང་ཐོག་མ་མེད། །ཐོག་མ་མེད་པ་ཉིད་ཙམ་གྱིས། །དེ་ཀུན་མཚུངས་པར་མི་འགྱུར་  
རོ༑ །ཇི་ལྟར་ཐོག་མཐའ་མེད་པའི་གསེར། །ཐ་སྙད་ཡན་ལག་གནས་པ་ཡིན། །དེ་བཞིན་སྒྱུ་མའི་གསེར་ཡིན་ཡང། །ཁྱེད་ལ་དེ་དག་ཅིས་མཚུངས་མིན། །སངས་རྒྱས་སོགས་ལ་ཀུན་མཁྱེན་དང། །རིག་བྱེད་ལ་བརྟག་ཉིད་ཡོད་གང། །གང་དག་གིས་ནི་མཚུངས་བརྗོད་པ། །ད་ནི་དེ་  
དག་ལ་ཁྱད་བརྗོད། །མིག་སོགས་རྣམས་ཀྱིས་ཀུན་མཁྱེན་ནི། །ད་ལྟར་རེ་ཤིག་མཐོང་མི་འགྱུར། །ཕྱོགས་གཅིག་རྟགས་ཏེ་ཡོད་མཐོང་མིན། །གང་གིས་ན་ནི་རྗེས་སུ་དཔོག་ལུང་གིས་སྒྲུབ་པ་འགའ་ཞིག་ཀྱང། །རྟག་པའི་ཀུན་མཁྱེན་རྟོགས་བྱེད་མིན། །བཅོས་མ་ཡིན་ཞིང་བརྫུན་པ་  
ཡིས། །དེ་ནི་ཇི་ལྟར་རྟོགས་པར་འགྱུར། །འོན་ཏེ་དེ་ཡི་ཚིག་ཉིད་ཀྱིས། །གཞན་གྱིས་ཀུན་མཁྱེན་རྟོགས་འགྱུར་ན། །དེ་དག་ཕན་ཚུན་རྟེན་ཡིན་པས། །ཇི་ལྟར་གྲུབ་པར་རིགས་པ་ཡིན། །ཀུན་མཁྱེན་གྱིས་བསྟན་ཉིད་ཀྱིས་ངག་བདེན་ཡིན་དེ་ཡིས་བདེ་ཡོད་ཉིད། །གྲུབ་པའི་  
རྩ་བ་གཞན་མེད་པས། །དེ་གཉིས་ཇི་ལྟར་གྲུབ་པར་འགྱུར། །ཀུན་མཁྱེན་མ་ཡིན་པས་བསྟན་པའི། །རྩ་བ་དང་བྲལ་ཚིག་གིས་ནི། །ཀུན་མཁྱེན་རྟོགས་པར་བྱེད་པ་ན། །རང་གི་ཚིག་གིས་ཅིས་བྱེད་མིན། །ཀུན་མཁྱེན་གཅིག་ནི་བསྒྲུབ་པའི་ཕྱིར། །ཀུན་མཁྱེན་མང་པོ་བརྟགས་དངོས་  
པོ༑ །གང་ཞིག་གཅིག་ནི་ཀུན་མཁྱེན་མིན། །དེ་ནི་ཀུན་མཁྱེན་བརྟགས་པ་ཡིན། །དེ་ཚེ་རྟོགས་བྱེད་རྣམས་ཀྱིས་ཀྱང། །དེ་ཤེས་ཤེས་བྱ་ཤེས་སྟོང་པས། །ཀུན་མཁྱེན་འདི་ཡིས་ཞེས་དེ་ལྟར། །ཤེས་པར་ནུས་པ་མ་ཡིན་ནོ། །གང་གིས་ཐམས་ཅད་མཁྱེན་པ་ནི། །རྟོགས་པར་  
  
།དེའི་ངག་ཚད་མ་ཉིད་མ་ཡིན། །རྩ་བ་མི་ཤེས་གཞན་དག་བཞིན། །སློབ་མ་ཀུན་གྱིས་ཀྱང་རྟོགས་པའི། །དོན་རྣམས་མི་སླུར་བྱེད་ན་ཡང། །ཐམས་ཅད་མཁྱེན་པར་མི་འགྱུར་རོ། །འཇིག་རྟེན་གཞན་ཤེས་དོན་སྟོང་ཕྱིར། །སྐྱེས་བུ་ཀུན་ཤེས་ཤེས་བྱ་ལ། །མི་སླུ་  
སྲིད་པ་མ་ཡིན་ཏེ། །དུས་གསུམ་འཇིག་རྟེན་གསུམ་གནས་པའི། །མི་རྣམས་དང་ནི་ཕྲད་པ་མེད། །ཅུང་ཟད་ཤེས་པ་པོས་ཀྱང་ནི། །མི་འགའ་ཞིག་ནི་འཁྲུལ་བྱེད་མིན། །གང་གིས་མོས་པར་འཁྲུལ་གྱིས་ནི། །ཀུན་མཁྱེན་ཡིན་པར་འཛིན་པར་བྱེད། །ཟོས་དང་བསམ་པ་ཚང་བ་དང། །  
ཡོད་པའི་རྫས་ནི་ཤེས་ནུས་པའི། །ཆོས་སོགས་ཤེས་དང་བྲལ་བ་ཅན། །འགའ་ཞིག་གཞན་གྱིས་ཤེས་རྣམས་ཀྱིས། །དེ་ལྟར་སྒྱུ་མ་མིག་འཕྲུལ་སོགས། །མཁས་འགའ་ཞིག་གིས་རྨོངས་པ་ནི། །འཁྲུལ་པ་སྐྱེད་པར་ནུས་ཡིན་ཏེ། །གང་གིས་དེ་དག་ཀུན་མཁྱེན་སྣང། །དེ་ལྟར་  
བྱུང་བརྗོད་གནའི་རབས་ལས། །གང་ཡང་ཚངས་སོགས་ཀུན་མཁྱེན་ཡིན། །གང་ལ་ཤེས་པ་ཐོགས་མེད་དང། །ཆགས་བྲལ་ཡིན་པར་སྟོན་པ་ཡིན། །སྔགས་ཀྱི་གབ་པའི་ཚིག་བཞིན་དུ། །དེ་ཡང་ཕལ་པ་ཉིད་དུ་བརྗོད། །ཡང་ན་སྐབས་ཀྱི་ཆོས་སོགས་པའི། །ཤེས་པ་ཐོགས་  
པ་མེད་པར་བརྗོད། །ཆོས་ནོར་འདོད་དང་ཐར་པ་ལས། །སྐབས་ལ་བབ་པའི་བཞི་པོ་ལའང། །དེ་ཡི་ཤེས་པ་ཐོགས་མེད་གང། །དེ་ནི་དོན་ཀུན་ཡུལ་ཅན་མིན། །གང་ཕྱིར་ཐོགས་པ་མེད་ཙམ་གྱིས། །དོན་ཀུན་སྤྱོད་ཡུལ་བརྗོད་མི་འགྱུར། །རང་དོན་ལ་ཐོགས་མེད་པས་ཀྱང། །དེ་ནི་ཐོགས་མེད་  
འགྱུར་བ་ཡིན། །ཇི་སྲིད་ཆོས་སོགས་སྤྱོད་ཡུལ་ཅན། །དེ་ཡང་འབྲས་བཅས་ཤེས་པ་ཡིན། །ཤིང་ལ་སོགས་པ་ཐམས་ཅད་ནི། །ཤེས་ཀྱང་ཅུང་ཟད་དགོས་པ་མེད། །ཇི་སྙེད་ཐབས་དང་བཅས་ཤེས་པ། །གལ་ཏེ་དེ་ནི་ཐོགས་མེད་ན། །དེ་ཡིས་འདི་ལ་ཐོགས་མེད་པའི། །ཤེས་  
པའི་ཐ་སྙད་རྙེད་འགྱུར་བའི། །བདག་ཁོ་ན་ཡི་རྣམ་ཤེས་ནི། །བསམ་གཏན་གོམས་པས་འཇུག་པ་གང། །ད་ཉིད་ལ་ཐོགས་མེད་ཡིན་ན། །དེ་ཡི་ཤེས་པ་ཐོགས་མེད་བརྗོད། །ཡེ་ཤེས་ཆགས་བྲལ་དབང་ཕྱུག་ནི། །མི་ཟད་བཅུ་དང་ལྡན་པ་ཅན། །བདེ་བྱེད་ཅེས་ནི་གང་གྲགས་པ།།  
  
༄༅། །དེ་ཡང་བདག་བསམ་པ་ཡིས་ཤེས། །རྣམ་པར་དག་པའི་མཐའ་མཐོང་གང། །དེ་ཉིད་ཤེས་པ་དེ་ཡིན་ནོ། །དེ་ཡི་རྒྱུ་མཚན་མ་དག་པས། །གང་བྱུང་དེ་ནི་མི་ཤེས་བརྗོད། །འོན་ཀྱང་རིག་ལུས་ཉིད་ཀྱི་ཕྱིར། །ཚངས་པ་ཁྱབ་འཇུག་དབང་ཕྱུག་རྣམས། །ཀུན་ཤེས་  
ངོ་བོར་རིག་བྱེད་ལས། །ཀུན་མཁྱེན་མི་ནུས་ག་ལ་ཡོད། །གང་ན་གནས་པའི་ལྷ་མཆོག་གསུམ། །གང་ན་མི་ནི་སངས་རྒྱས་སོགས། །གང་གིས་མཚུངས་པ་དེ་དག་ཀྱང། །ཀུན་མཁྱེན་ཞེས་བྱ་རྨོངས་པས་མཐོང། །རིག་བྱེད་རྟག་པའི་ལུང་ལས་ནི། །ཚངས་པ་ལ་སོགས་གསུམ་  
བསྟན་ཡིན། །དེ་རྟག་ཉིད་ཕྱིར་རིག་བྱེད་ཀྱི། །རྟག་པ་ཉིད་ནི་ཉམས་མི་འགྱུར། །དེ་དག་རྟག་པའི་ཡོན་ཏན་དང། །རྟག་ཏུ་ལས་དང་ལྡན་པ་ཅན། །རྟག་པའི་རིག་བྱེད་བརྗོད་བྱ་ཉིད། །སྲིད་ཕྱིར་དེ་དག་འགལ་པ་ཡིན། །མི་རྟག་པ་ཡི་སངས་རྒྱས་སོགས། །རྟག་པའི་ལུང་ལས་རྟོགས་  
མི་འགྱུར། །ལུང་ནི་རྟག་ཉིད་དུ་འདོད་ན། །ཀུན་མཁྱེན་བརྟགས་པ་དོན་མེད་ཡིན། །དེ་ལ་ཀུན་མཁྱེན་ཤེས་བྱེད་པས། །རིག་བྱེད་པས་རྟོགས་དེ་མཆོག་ཡིན། །རིག་བྱེད་ཀྱིས་རྟོགས་ཀུན་མཁྱེན་གྱིས། །བར་ཆོད་ཆོས་ནི་རྟོགས་པ་བས། །བར་དུ་མ་བསྒྲིབས་ཆོས་སོགས་ཀྱི། །ཤེས་  
པ་ཁོ་ན་ཁྱད་བཅས་ཀྱི། །དེ་ལྟར་ལུང་གིས་རྟོགས་བྱ་ཉིད། །ཀུན་མཁྱེན་ལ་ནི་ཡོད་པ་མིན། །གལ་ཏེ་ཀུན་མཁྱེན་འདྲ་གང་ཞིག་ད་ལྟར་སྣང་བར་འགྱུར་བ་ན། །དེ་ཚེ་ཉེ་བར་འཇལ་སྟོབས་ཀྱིས། །ཀུན་མཁྱེན་ཡོད་པར་རྟོགས་པར་འགྱུར། །མི་རྣམས་ཀུན་མཁྱེན་མི་མཐོང་ནས། །དེ་ལྟར་  
ཀུན་མཁྱེན་ཡོད་མ་གྱུར། །དེ་དང་འདྲ་བའི་ཉེར་འཇལ་བས། །ལྷག་མ་ཀུན་མཁྱེན་མིན་པར་ངེས། །ཆོས་དང་ཆོས་མིན་སོགས་ཡུལ་ཅན། །སངས་རྒྱས་ལ་སོགས་ཀྱིས་བསྟན་པ། །གལ་ཏེ་ཀུན་མཁྱེན་མེད་པ་ན། །གཞན་དུ་མི་འཐད་པར་འགྱུར་རོ། །ཀུན་མཁྱེན་སྟོན་པར་བྱེད་པ་ཅན་  
མངོན་སུམ་སོགས་ནི་བཀག་ན་ཡང། །དོན་གྱིས་གོ་བས་ཀུན་མཁྱེན་ནི། །འདི་ལྟར་རྟོགས་པར་འགྱུར་བ་ཡིན། །ཡང་ན་སྤྱིར་མཐོང་བ་ཅན་གྱི། །འདིར་ནི་སྒྲུབ་པ་འཇུག་བ་རུ། །ཀུན་མཁྱེན་ལ་ནི་བརྗོད་པ་རུ། །གཞན་དུ་ཤེས་སྔོན་སོང་མཐོང་ཕྱིར། །ཉེར་བསྟན་འགའ་ཞིག་གང་ཡིན་  
  
།བརྗོད་པ་ཤེས་པ་སྔོན་སོང་ཉིད། །ཨ་རུ་ར་སོགས་ནུས་རྣམས་ཀྱི། །ཉེར་བསྟན་དེ་ལྟའི་རྣམས་ཅན་བཞིན། །ཆོས་དང་ཆོས་མིན་ཉེར་བསྟན་འདི། །དེས་བྱས་བསྟན་པ་ཡང་ཡིན་ཏེ། །དེ་ཡི་ཤེས་པ་སྔོན་སོང་ཉིད། །དེ་ཕྱིར་དེ་ལ་རྗེས་དཔོག་འགྱུར། །གཞན་དུ་ཡང་ནི་འབད་  
ཉིད་ཕྱིར། །ཆོས་ཀྱི་གོ་བས་རྟོགས་མི་ནུས། །དེ་ཉིད་ཕྱིར་ན་རྗེས་དཔག་ཀྱང། །དེ་ནི་ལེགས་པར་གནས་པ་ཡིན། །རིག་བྱེད་རྟོགས་ཤིང་ཐོས་ཕྱིར་དང། །རྨོངས་ནས་རྨི་ལམ་སོགས་མཐོང་ཕྱིར། །གང་ཕྱིར་ཡིད་སོགས་ཀྱིས་བསྟན་པ། །གཞན་དུ་འཐད་པར་འགྱུར་བ་ཡིན། །རིག་  
བྱེད་མི་ཤེས་གང་ཞིག་ནི། །དེ་དག་རིག་བྱེད་ལས་བྱུང་མིན། །དེས་ན་རྨོངས་བ་འབའ་ཞིག་གིས། །དེ་དག་གིས་ནི་བསྟན་པར་བྱས། །ཡང་ན་སློབ་མ་རྨོངས་དོན་དུ། །དེ་ལ་མི་བརྟེན་པའི་རྨོངས་པས། །ངན་པར་སྟོན་པར་བྱེད་རྣམས་ཀྱི། །ཉེར་བསྟེན་འཇིག་རྟེན་ན་འཇུག་འགྱུར། །གལ་  
ཏེ་དེ་ནི་རིག་བྱེད་ཀྱི། །རྩ་ཅན་ཡིན་ན་ཡིད་སོགས་བཞིན། །རིག་བྱེད་སྨྲ་པོ་ཁོ་ན་ལ། །དེ་དག་དེ་ལྟར་སྟོན་པར་འགྱུར། །གང་ཕྱིར་དམངས་རིགས་རྨོངས་པ་ལ། །དེ་རྣམས་ཀྱིས་ནི་ཉེར་བསྟན་བྱས། །དེས་ན་སྐྱོན་བརྗོད་ཀུན་རྫོབ་པར། །སྒྱུ་ལས་བཞིན་དུ་དེ་ཤེས་བྱས། །གསུམ་རིག་ཡིད་ལ་  
སོགས་རྣམས་གང། །ཚད་མ་ཉིད་དུ་གྲུབ་པར་ངེས། །གསུམ་རིག་པས་བསྟེན་བསྟན་བཅོས་ཅན། །དེ་དག་རིག་བྱེད་བྱུང་ཚིག་ལྟར། །རིག་བྱེད་ངག་རྣམས་མ་མཐོང་བའམ། །ཚད་མ་རྣམས་ལ་མ་བརྟེན་ཅིང། །དེ་བཞིན་བསྟན་བཅོས་རྩོམ་པའམ། །སྟོན་པར་འཐད་བ་མ་ཡིན་ནོ། །  
མི་སྡུག་ཞིག་ཅིག་ཀུན་མཁྱེན་སྲིད། །ཡང་ན་ལ་ལར་ཀུན་མཁྱེན་ཉིད། །ཡོད་ཀྱང་སྒྲུབ་གང་རབ་སྦྱར་བྱས། །དེ་ནི་དམ་བཅའ་མ་ཚང་ཉིད། །སྒྲུབ་པར་འདོད་པའི་དོན་གང་ཡིན། །དེ་ནི་འདི་ཡིས་མངོན་བརྗོད་མིན། །གང་བརྗོད་དེ་ནི་གྲུབ་ན་ཡང། །དགོས་པ་ཅུང་ཟད་ཡོད་མ་ཡིན། །  
གང་གི་ལུང་ནི་བདེན་ཉིད་དུ། །གྲུབ་ཕྱིར་ཀུན་མཁྱེན་ཉིད་བརྗོད་ཡིན། །དེ་ནི་ཐམས་ཅད་མཁྱེན་པ་ཡི། །སྤྱི་སྒྲུབ་ཙམ་གྱིས་མི་རྙེད་དོ། །ཇི་སྲིད་སངས་རྒྱས་ཀུན་མཁྱེན་མིན། །དེ་སྲིད་དེ་ཚིག་ལོག་པ་ཡིན། །གང་ཡང་རུང་བ་ཀུན་མཁྱེན་ཉིད། །གྲུབ་ཀྱང་དེ་བདེན་གང་ལ་འགྱུར། །གང་  
  
༄༅། །ཕྱིར་ཀུན་མཁྱེན་གཞན་གྲུབ་ན། །གཞན་གྱིས་ཚིག་ནི་བདེན་ཉིད་མེད། །གཞི་མཐུན་པ་ཡིས་དེ་དག་ནི། །ཡན་ལག་ཡན་ལག་ཅན་ཉིད་འགྱུར། །འཇིག་རྟེན་ན་ནི་ཐམས་ཅད་གང། །དེ་འགའ་ཞིག་གི་མངོན་སུམ་ཡིན། །གཞལ་བྱ་ཤེས་བྱ་དངོས་ཉིད་ཕྱིར། །ཞོ་  
ཡི་གཟུགས་དང་རོ་སོགས་བཞིན། །ཤེས་བྱེད་འདིར་ནི་མ་བསྟན་པས། །ཕྱོགས་ནི་མ་ཚད་ཉིད་དུ་འགྱུར། །གང་ཞིག་ཀུན་མཁྱེན་འདོད་པ་ཡིན། །འདི་ལྟར་དེ་ནི་བསྟན་བྱས་མིན། །གལ་ཏེ་སངས་རྒྱས་ལས་གཞན་པ། །འགའ་ཞིག་ཀུན་མཁྱེན་ཉིད་འགྱུར་ན། །སངས་རྒྱས་  
ཀྱི་གསུང་ཚད་མ་རུ། །དེ་ཡི་ཤེས་པས་ཅི་ཞིག་དགོས། །ས་བཅུ་ལ་བཞུགས་པ་ཡང་ནི། །འདོད་ཆགས་སོགས་ཀུན་ཟད་བ་ན། །དག་ཅིང་ཤེལ་དང་མཚུངས་པ་ཡི། །ཡེ་ཤེས་ཀྱིས་ཀུན་མཁྱེན་པ་ཡིན། །བསམ་གཏན་ལ་བཞུགས་དོན་ཀུན་གྱི། །ཡུལ་ཅན་སེམས་བརྩེ་  
གཅིག་འཛིན་པས། །དེ་བཞིན་དོན་རྣམས་ཀྱིས་ཁྱབ་པར། །ཉེ་བར་བསྟན་པར་ནུས་མ་ཡིན། །གང་ཚེ་སྤྱི་བརྗོད་བྱེད་པོ་བཞིན། །སུ་ཞིག་ཅུང་ཟད་སྟོན་བྱེད་ན། །ཕྱོགས་གཅིག་ཤེས་པས་དེ་སྨྲས་ཡིན། །ཀུན་མཁྱེན་གྱིས་གསུང་མི་འགྱུར་རོ། །དེ་ནི་བསམ་གཏན་ལ་བཞུགས་ན། །  
ཡིད་བཞིན་རིན་ཆེན་བཞིན་བཞུགས་པས། །རྩིག་སོགས་ལས་ཀྱང་བསྟན་བ་རྣམས། །ཇི་ལྟར་བསམས་བཞིན་འབྱུང་བར་འགྱུར། །མི་རྣམས་ཤེས་པར་འདོད་དོན་ཀུན། །དེ་རྣམས་ཀྱིས་ནི་ཤེས་པར་འགྱུར། །ཇི་ལྟར་རིགས་པ་ཕན་པ་རྣམས། །དེ་དག་མྱུར་བར་ཐོབ་པར་འགྱུར། །  
དེ་ལྟ་བུ་སོགས་བརྗོད་པ་ནི། །དད་དང་ལྡན་ལ་མཛེས་པ་ཡིན། །ཁོ་བོ་རིག་པ་དོན་གཉེར་གང། །དད་པའི་རྗེས་སུ་འབྲང་བ་མིན། །རྩིག་སོགས་ལས་བྱུང་ཚིག་རྣམས་ནི། །ཡིད་ཆེས་པས་བསྟན་མི་འགྱུར་རོ། །དེ་དག་སུ་ཡིས་སྨྲས་བྱས་པས། །དེ་དག་ལ་ཡིད་ཆེས་མི་འགྱུར། །སངས་  
རྒྱས་ཀྱིས་གསུངས་ཡིན་ནམ་ཅི། །བྲམ་ཟེ་སླུ་བར་བྱེད་པ་ཡིས། །རིང་ན་གནས་པས་སྒྲ་བརྙན་བཞིན། །རྩེད་མོ་བྱེད་པར་སྨྲས་སམ་ཅི། །ཡང་ན་གནོད་བྱེད་ཤ་ཟ་སོགས། །མ་མཐོང་བས་ནི་སྨྲས་སམ་ཅི། །དེས་ན་ཤེས་རབ་ང་རྒྱལ་ཅན། །དེ་ལ་ཡིད་ཆེས་མི་བྱའོ། །འདི་  
  
།རང་དབང་ཉིད་ཀྱིས་གཞི་མེད་ཡིན། །སླར་ཡང་འདི་ལྟར་དཔྱད་བྱ་སྟེ། །ཀུན་མཁྱེན་ཇི་ལྟར་འདོད་པ་ཡིན། །རིམ་གྱིས་སམ་ནི་ཅིག་ཅར་རམ། །དངོས་ཀུན་རང་བཞིན་གཅིག་གིས་སམ། །གཙོ་བོ་ཅི་ཞིག་ནམ་ནུས་ལས། །བྱུང་དང་འབྱུང་  
དང་ད་ལྟར་གྱི། །དངོས་པོ་མཐའ་ཡས་རེ་རེ་ནས། །རིམ་གྱིས་ལོ་ནི་བརྒྱ་ཡིས་ཀྱང། །སུ་ཞིག་གིས་ནི་ཤེས་པར་ནུས། །ཅིག་ཅར་གཙང་དང་མི་གཙང་སོགས། །རང་བཞིན་རྣམས་ནི་འགལ་བ་ཅན། །བློ་གཅིག་གིས་རྟོགས་མ་མཐོང་སྟེ། །ཐ་དང་བློ་རྣམས་ལ་ལར་བཅས། །  
རྣམ་དབྱེ་མ་བྱས་པའི་ངོ་བོས། །དངོས་པོ་ཀུན་ནི་གང་གིས་རྟོགས། །དངོས་པོ་ཀུན་གྱི་རང་མཚན་ཉིད། །དེ་ཡིས་རྟོགས་པར་མི་འགྱུར་རོ། །སྤྱི་ཡི་ངོ་བོ་རྟོགས་བྱེད་པོ། །ཀུན་མཁྱེན་ཡིན་པ་དེས་ཅི་དགོས། །རྣམ་པ་གཞན་ནི་རྟོགས་པ་ཡིས། །དངོས་པོ་རྟོགས་པར་མི་འགྱུར་  
ཏེ༑ །རྣམ་པ་གཅིག་བཅས་རྣམ་ཤེས་དེ། །ཡང་དག་མ་ཡིན་ལོག་མ་ཡིན། །ཡང་དག་ཡིན་ན་མཐོང་གནོད་འདི། །ཐམས་ཅད་གཉིས་མེད་ཐལ་བར་འགྱུར། །དེས་ཀྱང་ཀུན་མཁྱེན་སློབ་མ་དང། །ཆོས་དང་ཆོས་མིན་དེས་བསྟན་པར། །མི་མཐུན་ཐ་དད་དངོས་ཉིད་ཀྱི། །རང་  
བཞིན་ངེས་བཟུང་མ་བྱས་ཕྱིར། །གཅིག་རྟོགས་ལོག་ཉིད་ཡིན་པ་ན། །ཀུན་མཁྱེན་འཁྲུལ་པ་ཐོབ་པར་འགྱུར། །དེ་ཚེ་དེ་ཡི་ཚིག་དད་པ། །རིགས་མིན་ཉོན་སོགས་དག་བཞིན་ནོ། །གལ་ཏེ་འཇིག་རྟེན་ལས་འདས་པ། །ཏིང་འཛིན་ལས་བྱུང་ཡེ་ཤེས་ཀྱིས། །རྒྱུ་བཅས་ལས་བཅས་  
འབྲས་གང་མཁྱེན། །དེ་ནི་ཐམས་ཅད་མཁྱེན་འདོད་ན། །མངོན་སུམ་རྗེས་དཔག་སྒྲ་ལས་བྱུང། །དོན་གྱིས་གོ་དང་དངོས་མེད་པའི། །ཚད་མ་འདི་ནི་སྒྲུབ་བྱེད་ན། །མེད་པས་དེ་འདྲ་ཡོད་མ་ཡིན། །རིམ་གྱིས་སམ་ནི་ཅིག་ཅར་གྱིས། །ཇི་ལྟར་འབྲས་མེད་རྗེས་དཔག་ཡིན། །ནུས་  
པ་ཡང་ནི་ཡོད་མིན་ཏེ། །ཡང་ན་ཐམས་ཅད་ནུས་ལྡན་ཉིད། །ཀུན་གྱིས་ཐམས་ཅད་རྟོག་པ་ན། །ཞིང་ཞེས་ནུས་དང་ལྡན་པ་རྣམས། །ཐབས་དང་བྲལ་བ་ཉིད་ཀྱི་ཕྱིར། །དེ་དག་གས་ནི་ཀུན་ཤེས་མིན། །ཐུན་མོང་མ་ཡིན་ཐབས་རྙེད་པ། །སྐྱེས་ཀུན་མ་ལུས་མཚན་ཉིད་ཅན། །  
  
༄༅། །དེ་ལ་ཀུན་མཁྱེན་གཅིག་འགའ་ཞིག་ཞེས་བྱ་དེ་ནི་ཚད་མེད་ཅན། །གང་ཚེ་འདི་ལྟར་ཀུན་མཁྱེན་ནི། །འགའ་ཞིག་འཐད་པ་མ་ཡིན་ཏེ། །དེ་ཚེ་ཆོས་རྟོགས་པ་ཡི་རྒྱུ། །སྐྱེས་བུས་བྱས་པའི་ཚིག་མ་ཡིན། །དེ་ལྟར་ཐོས་པ་ལ་སོགས་པའི། །དཔྱོད་བ་པ་རྣམས་རང་རང་  
གིས། །ཐོས་པ་འདོད་པས་འདི་ལྟར་གནས། །རིག་བྱེད་རྣམས་ལ་རྒྱས་པ་རུ། །སྐྱེས་བུས་བྱས་པ་བསྒྲུབས་ཟིན་ཏོ། །དེ་ཕྱིར་དབང་འདས་དོན་རྣམས་ནི། །དངོས་སུ་གཟིགས་པ་ཁོ་ན་ཡིན། །རྟག་པའི་ཚིག་ནི་འགའ་ཞིག་གིས། །མཐོང་མིན་མི་སྲིད་པ་ཡི་ཕྱིར། །རྟག་པའི་  
ཚིག་གི་ནུས་པ་ནི། །རང་དང་གཞན་ལས་ཀྱང་མེད་དེ། །རང་གི་དོན་ཤེས་སྐྱེད་པ་ལ། །རིམ་དང་ཅིག་ཅར་འགལ་ཕྱིར་རོ། །དེ་ཕྱིར་མཐོ་རིས་མཆོད་སྤྱིན་སོགས། །རང་ཉིད་ཀྱིས་ཤེས་ནས་བསལ་བྱས། །ཁྱེད་ལ་རིག་བྱེད་བྱེད་པོ་ཡང། །དེ་  
འདྲ་དབང་འདས་དོན་མཐོང་ཡོད། །སྐྱེས་བུའི་དོན་གྱིས་གཙོ་མཁྱེན་བའམ། །ཆོས་ཐམས་ཐམས་ཅད་མཁྱེན་པ་ཉིད། །དེ་ནི་ཁས་ལེན་མ་ཡིན་ན། །གཞན་དུ་རིག་བྱེད་ཚད་མི་འགྱུར། །དེས་ན་དོན་གྱིས་གྲུབ་པ་ཡི། །ཁྱོད་ཀྱིས་ཆོས་མཁྱེན་ཁས་བླངས་པས།།  
ཁྱེད་ཀྱིས་རྒྱས་པར་བྱས་པ་ཡི། །དགག་པ་དེ་ལ་གནོད་པར་འགྱུར། །གཞན་ཡང་སྐྲ་དང་བ་སྤུ་གང། །དེ་དག་ཤེས་པ་སུས་ནུས་འོས། །དེ་ནི་རྒྱུ་མེད་ཁོ་ན་རུ། །རྒྱལ་པོའི་བཀག་དང་འདྲ་བར་སྨྲས། །གང་ཕྱིར་འགའ་ཡི་མི་གཡོ་བའི། །དྲི་མེད་ཡེ་ཤེས་མར་མེ་ཡིས། །དངོས་པོ་མ་  
ལུས་གསལ་བྱེད་པ། །དེ་ལ་གནོད་ཅན་སྨྲས་མ་ཡིན། །མི་སྣང་བ་ཙམ་གྱིས་ཀྱང་ནི། །དེ་མེད་པར་ནི་འབྱུང་མིན་ཏེ། །དངོས་པོ་རྣམས་ཀྱི་དམིགས་པ་ནི། །རྒྱུ་དང་ཁྱབ་བྱེད་མེད་པ་ན། །རྒྱུ་ལྡན་ཁྱབ་པར་བྱ་བདག་འདིར་ནི་ལྡོག་པར་རིགས་པ་ཡིན། །དེ་ལས་བྱུང་དེ་བདག་ཉིད་  
ཕྱིར། །མེ་དང་ཤིང་ནི་མེད་པ་ན། །དུ་བ་ཨ་མྲ་ལ་སོགས་བཞིན། །དེ་ལྟ་མིན་ན་རྒྱུ་མེད་དང། །ཐ་དད་ཉིད་དུ་ཐལ་བར་འགྱུར། །གལ་ཏེ་དོན་རྣམས་མ་ལུས་ལ། །རང་གི་དམིགས་པའི་རྒྱུ་དང་ནི། །ཁྱབ་བྱེད་ཉིད་དུ་ཁྱོད་ཀྱིས་ནི། །ཚད་མ་འགའ་ལས་ངེས་བྱས་ན། །དེ་ཡི་ཚེ་ཁྱེད་  
  
།དོན་ཀུན་ཤེས་པར་གྲུབ་པ་ཡིན། །དེས་ན་ཁྱེད་རང་ཀུན་མཁྱེན་པས། །བདག་ཉིད་རང་ལ་ཅི་ཕྱིར་སྡང། །དེ་ཉིད་ཀྱི་ཕྱིར་ཁྱེད་ལ་ནི། །ཀུན་མཁྱེན་འདི་ནི་སྣང་མི་འགྱུར། །དེས་སྣང་གྱུར་ན་ཁྱོད་རང་ནི། །འབད་བ་མེད་བར་ཀུན་མཁྱེན་འགྱུར། །གལ་ཏེ་ཁྱོད་ལའང་དོན་  
ཀུན་གྱི། །ཡུལ་ཅན་ཤེས་པ་ཡོང་པ་ན། །དེ་ཚེ་དོན་ཀུན་ཡུལ་ཅན་གྱི། །ཤེས་པ་ཁྱེད་ལ་སྣང་བར་འགྱུར། །གང་ཁྱོད་དོན་ཀུན་ཡུལ་ཤེས་མེད། །དེ་ལ་དེ་ནི་ཇི་ལྟར་སྣང། །དེས་རྒྱུ་ཁྱབ་བྱེད་བདག་ཉིད་ཀྱི། །རང་བཞིན་མི་སྣང་ངོ་བོའི་ཕྱིར། །ཁྱེད་ཀྱིས་མ་མཐོང་ཁྱད་པར་འདི། །ཀུན་  
མཁྱེན་པ་ནི་མི་གྲུབ་པོ། །མི་མཐོང་རྣམ་གསུམ་ཅན་འདི་ཡང། །སྣ་ཚོགས་ངོ་བོར་འཇུག་འགྱུར་ཏེ། །དེ་དང་དེ་འགལ་ལ་སོགས་པ། །མི་རྟོགས་རྟོགས་དབྱེའི་སྦྱོར་སྒོ་ནས། །ཀུན་མཁྱེན་མེད་པར་བསྒྲུབས་པ་ལ། །རྩ་བའི་དབྱེ་བས་ངོ་བོ་ཅན། །མི་དམིགས་འདི་ནི་ནུས་བྲལ་བར།།  
བསྒྲུབས་ན་གཞན་དགའ་འབད་བྱེད་སེལ། །རྒྱུ་དང་འབྲས་ཉིད་ཁྱབ་བྱ་དང། །ཁྱབ་བྱེད་ཉིད་དང་འགལ་བ་ཉིད། །སྣང་ཉིད་ཡིན་ན་གྲུབ་འགྱུར་ཏེ། །གང་ཡང་བདག་ཉིད་ཁྱབ་པ་ཅན། །ཁྱེད་ལ་ཀུན་མཁྱེན་མི་སྣང་བས། །དེས་ན་མི་དམིགས་དེ་དག་རྣམས། །དེ་སྤོང་བར་ནི་བྱེད་ནུས་མིན།།  
དགག་པའི་ཡན་ལག་གཞན་ཡང་མེད། །གལ་ཏེ་མ་མཐོང་ཙམ་གྱིས་ནི། །ཀུན་མཁྱེན་འགོག་པར་བྱེད་ཡིན་ན། །དེ་ཚེ་ཁྱེད་ཀྱིས་མར་མེ་བསྐོར། །བྱས་ལ་སོགས་ཀྱང་བཀག་པར་འགྱུར། །བུ་ཞེས་བྱ་བའི་འབྲས་མཐོང་ཕྱིར། །དེ་རྒྱུ་ཡོད་པར་རྟོགས་ཤེ་ན། །དེ་མེད་ཀྱང་ནི་  
འབྲས་བུ་དེ། །འགའ་ཞིག་ལ་སྣང་མ་ཡིན་ནམ། །གལ་ཏེ་གཞན་གྱིས་དམིགས་པས་ན། །དེ་ནི་མེད་པར་རྟོགས་པ་མིན། །ཁྱེད་ལ་གཞན་གྱི་དམིགས་དེ་ནི། །ཡུལ་ཅན་ཇི་ལྟར་གྲུབ་མིན་ནམ། །ཉེར་བསྟན་ཕྱིར་ན་དེ་བཞིན་དུ། །འདི་ལ་ཀུན་མཁྱེན་ལ་ཅིས་མེད། །རང་གིས་སྨྲས་  
པ་འདི་ཡང་ནི། །འདིར་ནི་ཅི་ཡི་ཕྱིར་མ་མཐོང། །སྐྱེས་བུ་རྣམས་ཀྱང་རྟག་ཏུ་ནི། །ཕལ་ཆེར་བརྫུན་ནི་སྨྲ་བ་ཡིན། །ཇི་ལྟར་ད་ལྟར་ཡིད་ཆེས་མེད། །དེ་ལྟར་འདས་དོན་སྨྲས་ལའང་ཡིན། །ཉེར་བསྟན་པའམ་འདིར་ཚད་མ། །ཉིད་མིན་ཡིན་མོད་དེ་ལྟ་ནའང། །ཁྱེད་ཀྱིས་ཀུན་མཁྱེན་མ་  
  
༄༅། །དམིགས་ཞེས། །ངེས་པ་འདི་ནི་གང་ལས་སྐྱེས། །སེམས་ཅན་བདག་ཉིད་མ་མཐོང་ན། །དེ་ལྟ་བུ་ཡི་ངེས་འབྱུང་འགྱུར། །དེ་དག་མཐོང་ན་ཁྱོད་དང་ནི། །ཀུན་མཁྱེན་འགྱུར་བར་བསྟན་ཟིན་ཏོ། །དེ་ལྟ་མིན་ན་ཐེ་ཚོམ་ནི། །དམིགས་པ་ལ་ཡང་ཡོད་བཞིན་རིགས། །འགའ་ཞིག་  
ཀུན་མཁྱེན་ཡིན་པས་ན། །རང་བདག་ཉིད་ཀྱིས་བདག་ཉིད་ནི། །རིག་པར་འགྱུར་གྱི་དོགས་ཡིན་ཏེ། །དེ་ནི་བདག་གསལ་མཐོང་བ་ཡིན། །དེ་ཡང་དེ་ལྟར་དོགས་པ་ན། །ཀུན་གྱིས་མ་མཐོང་ངེས་པ་མེད། །འདི་ལྟར་ཐམས་ཅད་སྒྲ་ཡིས་ནི། །སྲོག་ཆགས་ཐམས་ཅད་འདོད་པ་  
ཡིན། །དེ་ཡང་ཀུན་ལ་ཕྱི་ནང་མེད། །དེས་ན་མ་མཐོང་ངེས་པ་མེད། །དེ་གཅིག་ཡོངས་སུ་སྤོང་བས་ན། །འདིར་ནི་འབྲེལ་པ་འགའ་ཞིག་ཡོད། །གཞན་གྱིས་ཡོངས་སུ་མི་ཤེས་ཕྱིར། །རང་གི་ཆགས་སོགས་ལྡོག་མི་འགྱུར། །ཚུ་རོལ་མཐོང་བ་འགའ་ཞིག་ཀྱང། །རྗེས་སུ་དཔག་  
པས་རྟོགས་པར་འགྱུར། །རེས་འགའ་ཁོ་ན་འགའ་ཞིག་གི་བློ་རྣམས་ལ་ལར་ཁྱད་བཅས་ཡིན། །འདི་ལྟར་རིག་བྱེད་ལ་སོགས་ལ། །སྐད་ཅིག་ཉིད་སོགས་སྒྲུབ་པ་ནི། །སྔར་ནི་གསལ་བར་བསྟན་ཟིན་ཀྱང། །རྨོངས་པ་རྣམས་ཀྱིས་ཉེར་མཚོན་མིན། །དེ་ལྟར་དགོས་པ་འདི་  
ལ་ནི། །ཚད་མ་མེད་པའང་དེས་མི་འགྱུར། །གང་ལ་གཉིས་སྐྱེས་དགོས་མེད་པར། །ཀུན་མཁྱེན་མེད་ཉིད་དུ་རྟོགས་ཡིན། །རྗེས་སུ་དཔག་པ་མེད་ན་ཡང། །དེ་ཡིས་ཀུན་མཁྱེན་མེད་དེས་མིན། །དུ་སོགས་འབྲས་བུ་མི་རྩོལ་བའི། །མེ་སོགས་ཡོད་ཉིད་ལ་བཞིན་ནོ། །རེས་འགའ་དམིགས་  
པའི་དོན་ལ་ནི། །ཐེ་ཚོམ་རིགས་པ་མ་ཡིན་ནམ། །མཐེ་ཡོར་བཞིན་དུ་འདི་ལྟར་ནི། །དེ་ནི་གཉིས་ཀའི་ཆར་བརྟེན་ཡིན། །གང་ཕྱིར་རེས་འགའ་མཐོ་ཡོར་མིན། །མཐོང་ན་དེ་ལ་བརྟེན་པ་ཡི། །ཐེ་ཚོམ་དེར་ནི་རིགས་པ་ཡིན། །ཀུན་མཁྱེན་དེ་ལྟར་མཐོང་མ་ཡིན། །རྣམ་པ་འདི་  
ཉིད་ཁོ་ན་ཡིས། །མ་ཡི་མེ་སྐོར་ལ་སོགས་པ། །ཐེ་ཚོམ་མེད་པས་མེད་པ་རུ། །བླ་ལྡན་ཁྱེད་ལ་ཐལ་མིན་ནམ། །དངོས་པོ་རྣམས་ནི་ཡོད་མེད་དུ། །ཚད་མ་ངེས་པར་ལྡོག་པའི་ཕྱིར། །ཁོ་བོས་ཚད་མ་མེད་ན་ཡང། །འདིར་ནི་ཐེ་ཚོམ་ཡོད་པར་སྨྲས། །མིག་སོགས་རྣམས་  
  
།དངོས་ཡོད་ཀྱང་ནི་ཚད་མི་འཇུག་དེ་རྣམས་མ་ཉམས་པ་ཉིད་ཀྱང། །དངོས་པོ་མེད་ཕྱིར་བུམ་སོགས་བཞིན། །དེས་ན་མི་དམིགས་འབའ་ཞིག་ནི། །རྣམ་པ་གཉིས་སུ་སྣང་བའི་ཕྱིར། །དེས་ན་ཚད་མ་མེད་ན་ཡང། །ཀུན་མཁྱེན་ཐེ་ཚོམ་འགྱུར་བའི་མཆོག་དེ་ནི་  
ཡོད་ཀྱང་གཞན་རྟོག་བཞིན། །རྨོངས་པས་དངོས་སུ་མཐོང་མ་ཡིན། །ལྕགས་གོང་དང་ནི་མདག་མ་ཡི། །མེ་བཞིན་འབྲས་བུ་མི་སྐྱེད་དོ། །གཞན་རྟོགས་ལས་བྱུང་ཆགས་པ་བཞིན། །དེ་ཡི་འབྲས་བུ་ལ་ལྟོས་མིན། །འབྲས་བུ་སྣང་ཡང་དེ་དང་ནི། །འདི་ལ་རྗེས་འགྲོ་རྟོགས་པ་  
མིན། །གང་ཕྱིར་རྨོངས་པའི་བློ་མཐོང་ལ། །རྟག་ཏུ་མཁྱེན་ཀུན་སྣང་མི་འགྱུར། །དེའི་ཕྱིར་རྗེས་སུ་དཔག་པ་དེས། །མེད་པར་འགྲུབ་པར་མི་འགྱུར་རོ། །ཚད་མའི་དངོས་པོའི་རྒྱུ་དང་ནི། །ཁྱབ་བྱེད་ཉིད་ནི་མིན་པར་བཤད། །དེ་ལོག་ན་ནི་དེ་ཡོད་པར། །མཐོང་ཡིན་དེས་ན་ཐེ་ཚོམ་  
བཤད། །དེ་ཕྱིར་ཀུན་མཁྱེན་ཡོད་པ་རུ། །གནོད་པ་ཅན་གྱི་ཚད་མ་ནི། །ཅུང་ཟད་ཡོད་མིན་འདིའི་སྒྲུབ་བྱེད། །རྒྱས་པར་མངོན་པར་འཆད་པར་འགྱུར། །མ་ལུས་དོན་ནི་ཡོངས་ཤེས་པས། །སྒྲུབ་པ་འབྲས་བུ་མེད་ཡིན་ཡང། །བློ་བཟངས་བདེ་གཤེགས་པ་རྣམས་ནི། །སེམས་  
འདིས་འབད་པར་བྱེད་པ་ཡིན། །མཐོ་རིས་ཐར་པ་ཐོབ་བྱེད་པའི། །རྒྱུ་ནི་དངོས་སུ་ཁྱེད་འབའ་ཞིག་ཡོད་པར་རྟོགས་ཏེ་འོན་ཀྱང་ནི། །ཐམས་ཅད་མཁྱེན་པ་རྟོགས་པར་འགྱུར། །དེས་ཀྱང་གནོད་པ་མེད་པས་ན། །སྒྲུབ་པ་གསལ་བར་ཡོད་པ་ནི། །ཅི་ཕྱིར་ཐམས་ཅད་མཁྱེན་  
པ་ལ། །རྨོངས་པའི་བློ་ཅན་ལོག་རྟོགས་བྱེད། །འདི་ལ་སྒྲུབ་བྱེད་མེད་ན་ཡང། །གནོད་བྱེད་ངེས་པར་མ་བྱས་པར། །ཐེ་ཚོམ་འགྱུར་ཏེ་དེ་དག་ལ། །དེས་འདིའི་རྒྱུ་མཚན་ག་ལས་བྱུང། །བསྐུལ་བ་ཁོ་ནས་བྱུང་བ་སོགས། །རྟོགས་པར་ནུས་ཏེ་གཞན་གྱིས་མིན། །གཞན་ནི་མེད་  
པར་ངེས་པ་ན། །དེ་ལྟར་ངེས་འདི་རིགས་པ་ཡིན། །སྐྱེས་བུའི་དོན་ཀུན་མཁྱེན་པ་ཡི། །དོན་ཀུན་མཁྱེན་པ་རབ་བསྒྲུབ་ཕྱིར། །ཚད་མ་དེ་ལ་སྔར་བསྟན་ཟིན། །ཕྱི་ནས་གཞན་ནི་འཆད་པར་འགྱུར། །དེས་ན་འགྲོ་ཀུན་ཕྲ་བ་ཡི། །དབྱེ་བ་མཁྱེན་པ་ཉིད་སྒྲུབ་ན། །གཞུང་རྩོད་དག་ལ་  
  
༄༅། །བརྩོན་པ་ཡིས། །གནས་མིན་འཇིག་རྟེན་ཉོན་མོངས་མིན། །འཇལ་བར་བྱེད་པ་ཀུན་འབྲེལ་བའི། །མངོན་སུམ་སོགས་ནི་མ་བཀག་ཕྱིར། །སྡིག་པ་དང་ནི་བསོད་ནམས་དག་ལུང་ཙམ་འབའ་ཞིག་གིས་རྟོགས་མིན། །དཔྱོད་བ་པ་རྣམས་ཀྱི་ཕྱོགས་ནི། །དེ་ཙམ་  
གྱིས་མི་གྲུབ་ཀྱང་བླ། །ཀུན་མཁྱེན་སྤོང་བའི་འབད་པ་གང། །དེ་ནི་གཞན་དག་རྨོངས་པས་བྱས། །རྩ་བ་མ་ཆད་བ་ཉིད་ཕྱིར། །ཆོས་ཉིད་མཁྱེན་པ་ཉམས་པ་མིན། །ཀུན་མཁྱེན་སྐྱེས་བུར་གང་གིས་སྨྲས། །དེ་དག་གིས་བློའི་ཁྱད་པར་བསྟན། །ལྕེ་ཡི་དབང་པོ་དང་འབྲེལ་པའི། །  
ཆང་སོགས་མི་གཙང་རོ་སོགས་རྣམས། །གལ་ཏེ་དེ་དག་དེ་བསྟར་ན། །དེ་ལྟ་ན་དེ་སྨད་བར་འགྱུར། །ཡང་དག་དོན་བསྒོམས་ལས་བྱུང་བ། །ཡིད་ཀྱི་རྣམ་པར་ཤེས་པ་ཡིས། །སྨད་པར་གྱུར་ཀྱང་ཀུན་རྫོབ་ཏུ། །མ་ཕྲད་ཉིད་དང་རིག་པར་འགྱུར། །གང་ཕྱིར་སྐྱོབ་པ་ཡི་ནི་གསུང། །རིག་  
བྱེད་སོགས་ཀྱིས་བསྟན་པའི་དོན། །སྟོན་པར་བྱེད་ཕྱིར་སྣང་མིན་ཏེ། །དེས་ན་དེ་ཉིད་ཀུན་མཁྱེན་དུ། །སྲིད་ཡིན་མུ་སྟེགས་མ་ལུས་དང། །ཐུན་མོང་མ་ཡིན་གནས་པ་ན། །ཚད་མས་གནོད་པའི་བདག་སོགས་ནི། །རིག་བྱེད་བརྫུན་པར་བསྟན་པ་ཡིན། །གཞན་གྱིས་ཤེས་མིན་ཞི་བའི་སྒོ། །  
ལྟ་བ་ངན་པ་འཇིག་བྱེད་པ། །གདུལ་བྱ་རྣམས་ལ་ཕན་པའི་ཕྱིར། །བདག་མེད་དེ་ཡིས་གསལ་བར་གསུངས། །འཁོར་བ་པས་ནི་མ་གོམས་པ། །ཤེས་ན་ཕུང་ཁྲོལ་ཀུན་ལྡོག་མེད། །དེ་གོམས་པ་དང་ལྡན་རྣམས་ལ། །ཡོན་ཏན་རིན་ཆེན་འབྱུང་གནས་མཆོག་དེ་འདྲ་མཆོག་གྱུར་དེ་ཉིད་  
ནི༑ །གལ་ཏེ་སྙན་ངག་མཁན་ཤེས་ན། །སྐྱེས་བུའི་དོན་གྱི་གཙོ་ཤེས་པས། །སུ་ཞིག་ཀུན་མཁྱེན་དུ་འདོད་མིན། །བསྟོད་རིས་ལ་སོགས་རྣམས་ལ་ནི། །བདག་མེད་ཡེ་ཤེས་དེ་འདྲ་བ། །ཡོད་མིན་མུ་སྟེགས་ཐམས་ཅད་ནི། །བདག་ཏུ་ལྟ་བ་ལ་འཇུག་ཕྱིར། །འགྱུར་སྨྲ་སྐད་ཅིག་ཉིད་མིན་  
སོགས། །མངོན་སུམ་སོགས་ཀྱིས་གནོད་པ་ཅན། །རིག་བྲལ་མང་དུ་དེ་དག་གིས། །སྨྲས་ཡིན་དེ་དག་ཀུན་མཁྱེན་ཉིད། །ཁུ་བ་ཚྭ་སོགས་མངོན་སུམ་གྱིས། །དོན་སྒྲུབ་པ་ལའང་འཁྲུལ་པ་གང། །དེ་དག་ལ་ནི་དབང་འདས་པའི། །རིགས་པ་གསལ་བ་ཇི་ལྟར་སྲིད། །དེ་ལྟར་ཡིན་ན་ཀུན་མཁྱེན་  
  
།མ་ཡིན་ཉིད་དུ་གསལ་བར་རྟོགས། །ལོག་པའི་ཤེས་པ་དང་འབྲེལ་ཕྱིར། །ཕྱིན་ཅི་ལོག་དོན་གསལ་བྱེད་ཕྱིར། །རྟོགས་པ་པོ་གཞན་མཐོ་ཡོར་ལ། །མི་ཞེས་བྱ་བར་འཁྲུལ་པ་བཞིན། །རྟག་པ་ཐམས་ཅད་རྣམས་ཀྱིས་ནི། །གཏན་ཚིགས་གྲུབ་པ་ཉིད་ཤེས་བྱ། །དངོས་  
ཀུན་རྣམས་ཀྱི་དེ་ཉིད་ནི། །ཡང་དག་མཁྱེན་པས་ཀུན་མཁྱེན་ཡིན། །དེས་ན་ལྡོག་ན་ཐེ་ཚོམ་ཅན། །གཏན་ཚིགས་ཉིད་དུ་བརྗོད་མི་བྱ། །གལ་ཏེ་དེ་དག་འགྱུར་སྨྲ་སོགས། །ཚིག་ནི་དགོས་པའི་དོན་ཡིན་ན། །དངོས་པོ་རྣམས་ཀྱི་དེ་ཉིད་ཀྱི། །ངོ་བོ་དེ་དག་ཇི་ལྟར་འདོད། །གལ་ཏེ་བདག་མེད་  
སྐད་ཅིག་སོགས། །དེ་ལྟ་ན་དེ་ཀུན་མཁྱེན་འགྱུར། །དངོས་པོ་མ་ལུས་པ་དེ་ཉིད། །ངོ་བོ་དངོས་སུ་མཐོང་བའི་ཕྱིར། །དེ་དག་མ་ལུས་པ་རྣམས་ནི། །འདོད་པ་གཅིག་ལ་གནས་པའི་ཕྱིར། །ཕན་ཚུན་གལ་བའི་དོན་རྣམས་ནི། །ངེས་པའི་དོན་དུ་སྨྲ་བ་མིན། །བསྟན་པར་བྱ་བའི་ངོ་བོ་ཅན། །  
དངོས་པོ་ཀུན་ལ་གནས་བ་ནི། །དེ་ཉིད་དངོས་སུ་མ་ཁྱེད་པས་ན། །བདེ་བར་གཤེགས་རྣམས་ཀུན་མཁྱེན་ཡིན། །དེ་དག་དེ་ལྟའི་རྣམས་ཅན་གྱིས། །ཡེ་ཤེས་བདེ་གཤེགས་ཉིད་འགྱུར་ཡོད། །སྔགས་དངོས་ཡེ་ཤེས་ལྡན་པའི་ཕྱིར། །དེ་ཡི་མཚན་ཉིད་དེ་ཙམ་ཡིན། །དེས་ན་སྤྱིས་ཀྱང་ཀུན་  
མཁྱེན་ནི། །སྲིད་པར་སྒྲུབ་པར་བྱས་པ་ན། །དེ་མཚན་ཉིད་མེད་མི་འབྱུང་ཕྱིར། །བདེ་བར་གཤེགས་པ་ཉིད་ལ་གནས། །གང་ཞིག་འགྲོ་ཀུན་ཇི་བཞིན་དུ། །བདག་མེད་སོགས་དངོས་རིགས་པ་ཡིས། །ཁྱད་པར་མ་བསྟན་པ་ན་ཡང། །སུ་ཞིག་ཀུན་མཁྱེན་སྲིད་པ་ཡིན། །བདག་མེད་མངོན་  
སུམ་དུ་བྱས་ན། །སྐྱོན་འདི་གནས་པ་རྙེད་མི་འགྱུར། །དེ་དང་འགལ་བ་ཉིད་ཀྱི་ཕྱིར། །མར་མེས་མུན་པ་ལྟ་བུའོ། །དངོས་སུ་བྱས་པའི་ཁྱད་བཅས་ཕྱིར། །བག་ཆགས་དང་བཅས་སྐྱོན་མེད་འགྱུར། །དེས་ན་ཐམས་ཅད་མཁྱེན་ཉིད་གྲུབ། །སྒྲིབ་པ་ཐམས་ཅད་ལས་གྲོལ་ཕྱིར། །དེ་ཡང་བད་བར་  
གཤེགས་ལ་གྲུབ། །ཐོག་མར་བདག་མེད་ཉིད་གསུངས་ཕྱིར། །དེ་ཕྱིར་མུ་སྟེགས་ཐམས་ཅད་ཀྱི། །དེ་བཞིན་གཤེགས་པ་ལྟ་ན་བཞུགས། །ཚད་མ་ཡིས་ནི་མི་སླུ་བའི། །དེ་ཉིད་མཐོང་ལྡན་དེ་དང་ནི། །འགལ་བའི་དོན་ནི་སྟོན་བྱེད་པ། །གཞན་དག་དང་ནི་རྒྱུ་མཚུངས་མིན། །གང་དག་  
  
༄༅། །ཚད་མའི་སྤྱོད་ཡུལ་ལའང། །ཚད་མའི་གནོད་དཀྲུགས་ཚིག་བརྗོད་ན། །དེ་དག་དབང་པོ་ལས་འདས་པའི། །ཤེས་པའི་ནུས་ལྡན་རིང་བར་འགྱུར། །འབྲེལ་བ་དང་ནི་རྗེས་མཐུན་ཐབས། །སྐྱེས་བུའི་དོན་ནི་རྗོད་བྱེད་ངག་མཐོང་ལྡན་ཚད་མ་གཉིས་ཀྱིས་ནི། །  
ཅུང་ཟད་ཀྱང་ནི་གནོད་པ་མེད། །སྲེག་དང་བཅད་དང་བདར་བ་ཡིས། །དྲི་མ་མེད་པའི་གསེར་བཞིན་དུ། །རྟོགས་པར་བྱེད་ན་གང་ཞིག་ནི། །འགྱུར་བར་འཇུག་པ་མ་ཡིན་ནོ། །སྣོ་དང་ནམ་ལུས་མུན་པ་ནི། །སྤངས་པས་རྗེས་མཐུན་འབྱུང་བ་ཅན། །སྡིག་ཅན་རྣམས་ཀྱིས་མ་རྙེད་པ། །དེ་  
བཞིན་གཤེགས་གསུངས་རིན་ཆེན་ཡིན། །དེས་ན་བདེ་བར་གཤེགས་པ་ཉིད། །བློ་གྲོས་རྒྱས་པས་ཀུན་མཁྱེན་བཤད། །སྐྱེས་བུ་དོན་གཙོ་མཁྱེན་པས་ན། །དེ་ཉིད་སྨན་པ་མཆོག་ཏུ་གསུངས། །དེས་ན་བདེ་གཤེགས་ཀུན་མཁྱེན་ཡིན། །སེར་སྐྱ་མིན་ཞེས་ཚད་མ་ནི། །འདས་མ་  
ཐག་ཏུ་གསལ་བར་བཤད། །དེ་ནི་རྨོངས་པས་མཚན་བྱས་མིན། །མུ་སྟེགས་ངན་ཁྱུ་མཆོག་སོགས་པས། །འདོད་ལྷ་འཇིག་པར་མཛད་པ་ནི། །ཇི་སྐད་བཤད་པའི་ཁྱད་པར་གྱིས། །ཁྱད་པར་བཅས་ཀྱང་ངེས་པར་འགྱུར། །ཡི་གེ་ཕྱི་མོ་རིག་ཙམ་གྱིས། །ཟོས་པ་ལ་སོགས་བདེ་བ་  
དང། །བསྟན་བཅོས་ཀུན་དོན་དེ་ཉིད་མཁྱེན། །མཚུངས་སྙམ་རྨོངས་པ་སུ་ཞིག་སེམས། །དེས་ན་གཏན་ཚིགས་གྱིས་ཀྱང་ནི། །གཅིག་ལ་ཀུན་མཁྱེན་ཉིད་གྲུབ་ན། །དེ་ཡི་གཏན་ཚིགས་དངོས་མེད་ཕྱིར། །དེ་ནི་གཞན་ལ་ཡོད་མ་ཡིན། །དེས་ན་རྒྱལ་བ་ཀུན་མཁྱེན་དུ། །བསྒྲུབ་ལ་  
ཤཱཀྱའི་སློབ་མ་ནི། །ཁྲོས་མིན་སུན་དབྱུང་གང་བསྟན་དེ། །ཕྱོགས་གོས་སྦྱོར་ནུས་ཅན་གྱིས་མིན། །བདེ་བར་གཤེགས་པའི་གྲུབ་མཐའ་ལ། །གལ་ཏེ་འབྲེལ་གྲུབ་ཚད་མ་ཡིས། །དེ་ཉིད་གང་ཞིག་བསྟན་བྱས་པ། །དེ་བཞིན་གཞན་འདོད་ལ་གྲུབ་མིན། །དེས་ན་དེ་རྣམས་ཀྱིས་གྲུབ་  
དང། །སུན་དབྱུང་ཐ་དད་གནས་པ་ཅན། །གཟུགས་བརྙན་འབྱུང་བས་མ་བཟུང་བས། །ངེས་པར་བྱེད་པར་ནུས་པ་ཡིན། །རྣམ་པ་ཐམས་ཅད་མཁྱེན་ཉིད་དང། །ལྷན་ཅིག་ཤེས་བྱ་ཉིད་སོགས་དག་དངོས་སུའམ་བརྒྱུད་པས་འགལ་བ་ནི། །ཅུང་ཟད་ཙམ་ཡང་ཡོད་མ་ཡིན། །ཤེས་  
  
།ཤེས་བྱ་ཉིད་སོགས་གནས་པ་ཡིན། །ཀུན་མཁྱེན་མ་ཡིན་ལས་ལྡོག་པ། །དེ་ཡང་གནས་པར་འདོད་པ་ཡིན། །ཀུན་མཁྱེན་ཉིད་དེ་རྒྱུ་ཆང་བར། །སྔར་འཇུག་འགྱུར་བ་ལ་ལར་ནི། །མ་མཐོང་བ་ནི་གང་གིས་ནི། །ཡོང་སོགས་སྲིད་ན་ཕྱིས་ལྡོག་འགྱུར། །  
རང་བཞིན་རང་རིག་མེད་པས་ན། །དེ་ནི་སྐྱེ་བར་མི་འགྱུར་ཏེ། །སྔར་འཇུག་ཡོད་ན་འདི་ལྟར་ནི། །ཀུན་མཁྱེན་འདི་ཉིད་གྲུབ་པར་འགྱུར། །འགལ་བ་བསྒྲུབ་པར་མ་བྱས་པར། །གཞན་ནི་ལྡོག་པར་རིགས་མ་ཡིན། །དེ་ལྟ་མིན་ན་གཟུགས་ཡོད་པས། །རོ་ཡང་མེད་པར་རྟོགས་པར་འགྱུར། །  
དེས་འདིར་སོགས་པའི་སྒྲས་བསྡུས་པ། །ཕན་ཚུན་འགལ་བ་ཉིད་ཀྱི་ཕྱིར། །སྨྲས་པ་ཉིད་ལའང་ལྡོག་པ་ནི། །ངེས་པ་ཡིན་སྙམ་འགའ་སེམས་ན། །རྣམ་རྟོག་ཡོད་པས་སྨྲ་བ་ཡོད། །རྟོག་མེད་ལས་ནི་ཀུན་མཁྱེན་ཡིན། །བརྗོད་རྟོག་བཅས་ཀྱི་ཤེས་དང་བཅས། །དངོས་པོ་  
རྟོགས་པར་མི་འགྱུར་རོ། །འདིར་ཡང་ཡང་དག་ཀུན་མཁྱེན་ལའང། །སྨྲ་བ་ཉིད་ནི་རྟོག་པ་ཡི། །རྗེས་སུ་བྱེད་པ་ཡིན་སྙམ་སེམས། །དེ་དག་གིས་ནི་སྨྲས་ཡོད་ན། །སྐྱོབ་པ་ཀུན་མཁྱེན་འདོད་མིན་ཏེ། །རྟོག་བཅས་ཤེས་པ་འཇུག་ཕྱིར་རོ། །རྟོག་མེད་སྐད་ཅིག་དེ་ལ་ནི། །སྨྲ་བ་ཉིད་ནི་  
མ་གྲུབ་བོ། །དེ་ལྟ་ཡིན་ནའང་དེ་ལ་ནི། །ཀུན་མཁྱེན་མིན་ཉིད་འཐད་སྨྲས་མིན། །ཐམས་ཅད་མཁྱེན་པ་ལ་ལྟོས་ཕྱིར། །དེ་ནི་མི་སླུ་བ་རུ་འགྱུར། །གང་ཞིག་དྲོ་བ་ཉམས་མྱོང་ནས། །ཕྱིས་ནི་སྨྲ་བར་བྱེད་པ་བཞིན། །དེ་ཕྱིར་དེ་དོན་ཉམས་མྱོང་ལས། །བྱུང་ཕྱིར་དངོས་ལ་མི་སླུ་ཡིན། །  
དངོས་པོ་མ་ལུས་རྣམ་ཤེས་པའི། །ནུས་པ་སྤོང་བར་བྱེད་ན་ཡང། །ཁྱེད་ལ་ལྡོག་བ་ཐེ་ཚོམ་ཉིད། །གནས་སྐབས་དེ་བཞིན་ཐལ་བར་འགྱུར། །སྨྲ་བར་འཇུག་པའི་ནུས་པ་ནི། །གཏན་ཚིགས་ཉིད་དུ་འདོད་ན་ཡང། །ལྡོག་ལ་ཐེ་ཚོམ་ཟ་བ་ཡི། །སྐྱོན་ཉིད་རྗེས་སུ་འཇུག་པར་འགྱུར། །འཁོར་  
ལོ་བསྐོར་བའི་སྦྱོར་བ་བཞིན། །རྟོག་པ་མེད་ཀྱང་སྐྱོབ་པ་ནི། །ཚོགས་ཀྱི་ཤུགས་ཀྱིས་ནུས་པ་ཡིས། །བསྟན་པ་གཞན་དག་འཇུག་པར་འགྱུར། །ད་ལྟར་བློ་བཟང་གང་དག་སྨྲས། །དེ་དག་ལ་ཡང་གྲུབ་འགྱུར་མིན། །འཇིག་རྟེན་བ་ནི་ཞེན་པ་ཅན། །སྨྲ་ཉིད་གང་ཞིག་འདོད་པ་ཡིན། །  
  
༄༅། །དེ་ལ་དེ་འདྲའི་གཏན་ཚིགས་ཏེ། །ལྡོག་ལ་ཐེ་ཚོམ་ཟ་བ་ཡིན། །རིགས་བ་དང་བྲལ་གཞུང་གིས་ནི། །ཇི་ལྟར་འདིར་ནི་མ་གྲུབ་འགྱུར། །སྨྲས་པ་གལ་ཏེ་སྨྲ་ཉིད་ནི། །རང་རྒྱུད་ཀྱིས་སྒྲུབ་འདོད་པ་ན། །དེ་ཚེ་རྟེན་ནི་གྲུབ་པ་མིན། །ཡང་ན་ཐེ་ཚོམ་ཟ་མ་གྲུབ། །དོན་  
འདིར་ཐེ་ཚོམ་ཟ་བའི་ཕྱིར། །ཐེ་ཚོམ་མ་གྲུབ་པ་ཉིད་གནས། །དེ་ཕྱིར་ཐལ་བར་བསྒྲུབ་པ་ནི། །ཁྱོད་ཀྱིས་དེ་འདྲ་བ་བརྗོད་དགོས། །དེ་ལ་ཡང་ནི་ལུང་ཙམ་གྱིས། །གྲུབ་པའི་ཆོས་ནི་གསལ་བྱེད་ཡིན། །ཡོད་པར་སྒྲུབ་པའི་དོན་དུ་ནི། །ཤེས་བྱེད་གཞན་ནི་ཚོལ་བ་མིན། །གང་ལ་དེ་ལྟར་  
གཞལ་བྱ་དང། །དངོས་པོ་ཡོད་སོགས་མཚན་ཉིད་ཅན། །གཏན་ཚིགས་འཇོམས་པའི་ནུས་མེད་པས། །དེ་ནི་སུ་ཞིག་སྒྲུབ་མི་བྱེད། །དེ་བཞིན་རིག་བྱེད་སྨྲ་བའི་ཁར། །རིག་བྱེད་འཇིག་རྟེན་རིགས་པ་འགའ། །གནས་པས་ཤཱཀྱའི་སློབ་མ་ཡི། །མི་ཟད་སྦྲུལ་དུག་ཤེས་མི་  
སེལ། །ནུས་ཆུང་བྲམ་ཟེ་རྨོངས་པ་འདིར། །མཐོང་བའི་དུག་གིས་ཟིན་པས་ན། །དབུགས་འབྱིན་པར་ཡང་མི་ནུས་ན། །སྨྲ་བར་བྱེད་པར་ཇི་ལྟར་ནུས། །རིག་བྱེད་སྨྲ་བའི་ཁར་གནས་པའི། །རིགས་པ་བཟང་ཡང་ངན་པ་ཉིད། །སྨད་པའི་རྟེན་ལ་གནས་པའི་ཕྱིར། །མགུལ་རྒྱན་  
རྐང་པ་ལ་བཏགས་བཞིན། །དེ་ཡིས་མེ་ལ་མ་འཁྲུལ་ཉིད། །དུ་བ་ལ་ཡང་བརྗོད་པ་རུ། །ནུས་པ་མིན་ཏེ་གང་གི་ཕྱིར། །དེ་གཞུང་དུ་བ་གཞན་དུ་གནས། །དངོས་གཅིག་ངོ་བོ་ཉིད་ཀྱི་ཕྱིར། །ཆུ་ལ་ཡང་ནི་འཇུག་པར་འགྱུར། །དེ་ལ་ཡང་ནི་མེ་ཡོད་ན། །ལོག་པ་ཅི་ཡང་བརྟེན་པ་ཡིན། །  
ཡང་དེ་ཡི་དངོས་འབྲས་བུ་ཡི། །རྣམ་རིག་དེར་ཅིས་དམིགས་འགྱུར་མིན། །མི་མཐུན་མཚན་ཉིད་དངོས་ཡིན་པའམ། །དངོས་དབྱེ་དེ་ཉིད་ཅན་ཡིན་ཆུག་ཀུན་མཁྱེན་ལ་ནི་མ་ལུས་བའི། །དངོས་པོ་དང་འབྲེལ་དེ་ཉིད་ཀྱི། །གོམས་པའི་སྟོབས་ལས་བྱུང་བ་ཅན། །ཡིད་ཆེས་ཚད་མ་གཅིག་ཏུ་བཏགས། །མིག་སོགས་  
རྣམ་པར་ཤེས་པ་མིན། །དེས་ན་ངེས་པར་མིག་གིས་ནི། །རོ་སོགས་ཐམས་ཅད་རྟོགས་པར་འགྱུར། །ཅི་ཕྱིར་དེ་ལྟར་བརྗོད་པ་ཡིན། །གཟུགས་སོགས་ཉམས་མྱོང་བདག་ཉིད་ཅན། །ཡིད་ཀྱི་ཤེས་པའང་གྲུབ་པ་ཡིན། །གཞན་ལ་ཡང་ནི་རྩོད་མེད་དེ། །དངོས་པོ་ཉིད་ནི་གསལ་བ་རུ། །  
  
།གཟུགས་སྒྲ་སོགས་པའི་སྤྱོད་ཡུལ་ཅན། །དྲན་པ་གསལ་བར་བརྗོད་པ་ཡིན། །རྨི་ལམ་ངན་ཡང་ཡིད་ཤེས་ན། །དེ་ཀུན་ཉམས་མྱོང་བདག་ཉིད་ཅན། །དེས་ན་ཐམས་ཅད་མཁྱེན་པ་ལ། །ངེས་བྱེད་དོན་ཅན་ཡིན་རྟོག་ན། །གང་གི་ཕྱིར་ན་མིག་གིས་ནི། །  
རོ་སོགས་རྟོགས་པར་འགྱུར་བ་ཡིན། །མིག་ལས་བྱུང་ཉིད་དེ་རྟོག་ན། །སྐྱོན་ནི་འདི་ལྟར་འགྱུར་བ་ཡིན། །ཡིད་ལས་བྱུང་བའི་སེམས་ཀྱིས་ནི། །དེ་ནི་རོ་སོགས་མཁྱེན་པ་ཡིན། །གང་ལ་ཡང་ནི་ཕུལ་བྱུང་མཐོང། །དེ་ཡང་རང་དོན་མ་སྤངས་ཕྱིར། །རིང་དང་ཕྲ་སོགས་མཐོང་བ་ཡིན། །  
གཟུགས་ལ་རྣ་བ་འཇུག་པ་མིན། །དེས་ན་དེ་ལྟ་བུ་སོགས་ཚིག་གཞན་གྱིས་རིགས་པ་དང་བྲལ་སྨྲས། །གང་ཕྱིར་དྲང་དོན་མ་སྤངས་པས། །ཡིད་ལ་ཕུལ་བྱུང་འདོད་པ་ཡིན། །ཇི་ལྟར་རིགས་ཅན་ཚད་མ་ཡིས། །ཇི་ལྟར་རིགས་པའི་དོན་སྣང་བར། །ད་ལྟར་འཇིག་རྟེན་ན་ནི་མཐོང། །  
དེ་བཞིན་དུས་གཞན་དག་ལའང་ཡིན། །རྣམ་པར་དག་པའི་ཤེས་ཀུན་ནམ། །དོན་ཀུན་སྤྱོད་ཡུལ་ཅན་ཡིན་ཏེ། །འབྲས་བུ་འགའ་ཞིག་རྒྱུ་ཡིས་ནི། །བྱས་པའི་ཕུལ་བྱུང་ཅུང་ཟད་སྲིད། །མྱ་ངམ་ན་ནི་སྐྱུ་རུའི་ཤིང། །འབྲས་བུ་དང་ཆུང་དང་བཅས་མཐོང་བས། །དེ་དག་ཐམས་ཅད་དེ་ཉིད་ཀྱི། །  
དེ་དངོས་གཞན་དུ་ཡང་འདུག་མིན། །སྦྲུལ་རྣམས་མིག་གིས་ཉན་པ་ཡིན། །དེ་ཡང་དེ་ལྟར་གྲགས་པ་ཡིན། །དེས་ན་སེམས་ཅན་ལས་ནུས་རྣམས། །སྣ་ཚོགས་དོན་བཅས་སྲིད་པ་ཡིན། །གང་ལས་དུས་གསུམ་གནས་པ་ཡི། །དངོས་པོ་ཐམས་ཅད་དེ་བཞིན་དུ། །ནུས་པ་ངས་པ་  
ཅན་དུ་སྣང། །དེས་ནི་དེ་ལྟར་བརྗོད་ན་མཛེས། །ཇི་ལྟའི་རིགས་ཅན་ཚད་མ་ཡིས། །ཇི་ལྟར་རིགས་པའི་དོན་སྣང་ཡང། །དེ་ལྟར་འཇིག་རྟེན་ན་ནི་མཐོང། །དེ་བཞིན་དུས་གཞན་ན་ཡང་འགྱུར། །ཁྱོད་ནི་སྐྱེ་བོ་ཙམ་ཡིན་པས། །ནུས་ཀུན་ངེས་པར་མ་བྱས་ཕྱིར། །འཇིག་རྟེན་རྣམས་  
ཀྱིས་ནུས་པ་ནི། །ད་ལྟར་དུས་ནའང་ཤེས་ནུས་མིན། །ནུས་པ་མ་ལུས་ཐམས་ཅད་ནི། །ཤེས་ན་ཁྱོད་རང་ཀུན་མཁྱེན་འགྱུར། །རྣམ་པ་གཞན་དུ་ཡོད་དོགས་པས། །རྗེས་སུ་དཔག་པས་ཀྱང་གྲུབ་མིན། །དབང་འདས་དོན་ཤེས་དང་ལྡན་པས། །སྐྱེས་བུ་རྣམས་ལ་ཤེས་རབ་  
  
༄༅། །སོགས། །ཡོན་ཏན་ལྡན་ཉིད་དམིགས་འགྱུར་ཏེ། །རིགས་ལ་སོགས་པའི་ནུས་ཡོད་ཕྱིར། །ལྟ་བ་ཅན་སོགས་ཞེས་བྱ་བའི། །རིགས་པ་ཡོད་པ་ལེགས་བསྒོམས་གང། །ཚེ་འདི་ཉིད་ལ་གཞན་གྱིས་སེམས། །ཡོངས་སུ་ཤེས་པར་བྱེད་པ་དང། །ཚེ་འདི་ལ་  
ནི་མ་མཐོང་དང་རྗེས་སུ་དཔག་པ་མ་ཐོས་པ། །བྱུང་དང་འབྱུང་འགྱུར་ད་ལྟར་བ། །དེ་ཀུན་ཤེས་འགྱུར་སྨྲ་བྱེད་ཡིན། །སྣ་ཚོགས་སྔགས་དང་ཀླུ་དབང་པོ། །སྲིན་པོ་གནོད་སྤྱིན་ལ་སོགས་མཐུས། །འདིར་ནི་སྐྱེས་བུ་ལ་བབས་ན། །མི་སླུ་བ་ཅན་གསལ་བར་སྨྲ། །འཁྲུལ་པའི་ཡུལ་  
མཐོང་མེད་བ་ན། །དེ་ལྟ་ན་ཡང་འདིར་གནོད་ཅན། །ཚད་མ་ཅུང་ཟད་ཡོད་པ་མིན། །ཚད་མ་ཅུང་ཟད་མེད་པ་ཡིས། །དེ་ནི་མེད་པར་འགྲུབ་མི་འགྱུར། །སྔར་བཤད་པ་ཡི་རིམ་པ་ཡིས། །རིག་བྱེད་བྱེད་པ་པོ་བསྒྲུབས་པས། །ཁྱེད་ཀྱིས་དབང་འདས་མཐོང་བ་ཡིས། །གདོན་མི་ཟ་བར་ཁས་བླང་དགོས། །དེས་ན་ཤེས་  
རབ་ཅན་སྐྱེས་བུས། །དོན་ཕྲ་རྣམས་མཐོང་ནུས་པ་ཡིན། །རང་གི་རིགས་ཅན་སྤངས་ནས་ཀྱང། །མི་གཞན་ཟིལ་གྱིས་གནོན་པ་ཡིན། །ཇི་ལྟར་འགྲོ་དང་སྦྱོར་སོགས་པའི། །ཁྱད་པར་གྱིས་ནི་སྣ་ཚོགས་པའི། །ནུས་པ་རང་ཡུལ་ཁྱད་ཅན་འགྱུར། །དེ་བཞིན་ཡིད་ཀྱང་འགྱུར་བ་ཡིན། །འདི་  
ལྟར་བྱ་རྒོད་རྣམས་ཀྱིས་ནི། །གཟུགས་ནི་ཤིན་ཏུ་རིང་ནས་མཐོང། །གྲུབ་པའི་མིག་སྨན་སོགས་རྣམས་ཀྱིས། །དེ་བཞིན་བསྒྲིབས་པའི་གཏེར་སོགས་ཀྱང། །དེ་ལྟར་འགྲོ་བའི་ཁྱད་པར་གྱིས། །ལྟ་ལ་སོགས་པ་རྣམས་ཀྱིས་ནི། །ཕྲ་དང་བསྒྲིབས་སོགས་མཐོང་ཡིན་ཏེ། །རང་གི་རིག་པ་རྗེས་  
མཐུན་ཕྱིར། །རྣལ་འབྱོར་གོམས་པའི་ཁྱད་པར་གྱིས། །རྣལ་འབྱོར་རྣམས་ཀྱི་ཡོད་ཤེས་ནི། །དེ་ལྟར་ཕུལ་བྱུང་དངོས་འགྱུར་བས། །འདིར་ནི་གནོད་པ་ཅན་ཡོད་མིན། །གལ་ཏེ་འགྲོ་དང་སྦྱོར་སོགས་ནི། །མེད་པས་ཤེས་ལ་ཁྱད་སྤོང་ན། །དེ་ཚེ་ཁྱེད་ཀྱིས་དེ་རིགས་ཡིན། །རྒྱུ་མེད་པས་ནི་  
འབྲས་མེད་ཕྱིར། །ཇི་ལྟར་བསྟན་བཅོས་གཞན་ཤེས་པས། །དེ་ཙམ་གྱིས་ནི་ཤེས་འགྱུར་མིན། །དེའི་རྒྱུ་ཕྱི་མ་ཕྱི་མ་ནི། །མེད་པས་ཕུལ་བྱུང་ཡང་དེ་བཞིན། །ཕྱོགས་གཅིག་རྣམ་པར་ཤེས་པས་ན། །ཀུན་མཁྱེན་ཡོད་པར་སྨྲ་བ་ཡིན། །གང་གིས་རིགས་བྱེད་སོགས་ཤེས་པར། །  
  
།འོན་ཀྱང་ཤེས་རབ་བརྩེ་སོགས་ནི། །གོམས་པས་འཕེལ་བར་མཐོང་བའི་ཕྱིར། །དེ་ནི་འཕེལ་བར་འགྱུར་བས་ན། །ཕུལ་བྱུང་གཞན་ཡང་རྟོགས་པར་འགྱུར། །ཡིད་ཀྱི་ཡོན་ཏན་ཉིད་ཀྱིས་ནི། །དེ་དག་རབ་ཀྱི་མཐར་ཐུག་ཡིན། །མི་སྨོད་བཞིན་  
དེ་ཡང་གོམས་པས། །མ་ལུས་དོན་རྟོགས་ཕྱིར་མཐར་ཐུག་ཆོས་ཀུན་རྟོགས་པའི་ངོ་བོ་ནི། །ཤེས་རབ་མཚན་ཉིད་ཀྱིས་ནི་གནས། །གཅིག་ནི་ཡོངས་སུ་མ་ཤེས་ན། །དེ་ཉིད་རྫོགས་པར་མི་འགྱུར་རོ། །གང་དག་རིགས་མཐུན་སྔ་མ་ཡི། །ས་བོན་ལས་ནི་འབྱུང་འགྱུར་བ། །འདུས་  
བྱས་འཕེལ་བའི་བྱེ་བྲག་གིས། །དེ་དག་འཕེལ་བའི་ཆོས་ལྡན་པར། །སྲིད་པ་ཡིན་ཏེ་འབྲུ་སོགས་བཞིན། །བརྩེ་བ་དང་ནི་བློ་དག་ཀྱང། །ཇི་སྐད་བཤད་པའི་ཆོས་ལྡན་ཡིན། །འཕེལ་བས་ཀུན་མཁྱེན་ཉིད་དུ་འགྱུར། །གང་དག་གཉེན་པོ་ཉེར་གནས་ན། །འགྲིབ་པའི་ཆོས་དང་གང་ལྡན་  
པ༑ །དེ་དག་ཤིན་ཏུ་འགྲིབ་པ་སྲིད། །གསེར་གྱི་དྲི་མ་ལ་སོགས་བཞིན། །དེ་ལྟར་ཉོན་མོངས་པ་དང་ནི། །ཤེས་བྱའི་སྒྲིབ་སོགས་འདི་དག་ནི། །ཇི་སྐད་བཤད་པའི་ཆོས་ལྡན་ཡིན། །དེ་མེད་དྲི་མེད་བློ་འབྱུང་འགྱུར། །ཡང་ན་ཇི་སྐད་བཤད་ཆོས་ལྡན། །དེ་དག་ཤིན་ཏུ་རྩ་འབྱིན་ལ། །  
དྲི་མ་མེད་པའི་ནུས་ཡོད་པའི། །དེ་བཞིན་གཉེན་པོ་སྲིད་པ་ཡིན། །དེ་ཉིད་ལྟ་བའི་གེགས་ཉིད་ཕྱིར། །ལ་ལར་ཤིན་ཏུ་འགྲིབ་པ་ཅན། །ཕྱི་རོལ་ཉིད་ཀྱིས་མུན་པ་བཞིན། །ནང་གི་ཡང་ནི་རྟོགས་པར་འགྱུར། །དེ་ནི་འགྲིབ་པར་འགྱུར་བ་དང་ཐོགས་མེད་ཡེ་ཤེས་ཆེན་པོ་ནི། །ཤེས་བྱ་  
ཐམས་ཅད་ཀྱི་ཚོགས་ལ། །རང་དབང་གིས་ནི་འཇུག་པར་འགྱུར། །གང་དག་བརྟན་པའི་རྟེན་གནས་པ། །ཅི་ཞིག་གིས་ནི་ཁྱད་པར་བྱས། །གནོད་ཅན་མེད་ན་དེ་དངོས་ནི། །ཐོབ་ཕྱིར་སླར་འབད་ལྟོས་པ་མིན། །དེ་དག་འདུས་བྱས་འཕེལ་བ་ཡི། །དབྱེ་བས་གསལ་བའི་རབ་ཀྱི་མཐར།།  
འཇུག་པར་འགྱུར་བ་སྲིད་པ་ཡིན། །གསེར་གྱི་རྣམ་པར་དག་པ་ཡིན། །བློ་དང་བརྩེ་བ་ལ་སོགས་པ། །འདི་དག་ཇི་སྐད་བཤད་ཆོས་ལྡན། །དེ་དག་རབ་ཀྱི་མཐར་ཕྱིན་པ། །འོད་གསལ་ཀུན་མཁྱེན་ཉིད་འབྱུང་འགྱུར། །མཆོངས་དང་ཆུ་ཡི་དྲོ་བ་ཡིས། །འདིར་ནི་འཁྲུལ་པ་ཉིད་ཡོད་  
  
༄༅། །མིན། །མཆོངས་པ་མཆོངས་པའི་རྒྱུས་བྱུང་མིན། །སྟོབས་དང་འབད་པ་ལས་མཆོངས་འབྱུང། །ཡང་ན་མཆོངས་པ་ལ་ཡང་ནི། །རང་རྒྱུད་ཏིང་འཛིན་ལས་བྱུང་བའི། །ཁྱད་པར་གྱིས་ནི་རབ་ཀྱི་མཐར། །ཕྱིན་པ་ཉིད་དུ་འདོད་པ་ཡིན། །ཡིད་མགྱོགས་རྫུ་འཕྲུལ་  
ཞེས་བྱ་བ། །མཆོག་གྱུར་དེ་ལྟར་གྲགས་པ་ཡིན། །གང་ཞིག་དགོས་པ་ཙམ་གྱིས་ནི། །གཙོ་བོ་རིང་དུ་གཤེགས་པར་མཛད། །མ་མཐོང་བ་ཙམ་གྱིས་ཀྱང་ནི། །དེ་མེད་པར་ནི་གྲུབ་པ་མིན། །འདིར་ནི་གཞན་གྱིས་གནོད་པ་ཅན། །ཅུང་ཟད་སྨྲ་བར་ནུས་མ་ཡིན། །དང་བའི་རྒྱལ་པོ་ཕྲུག་གུ་  
ནི༑ །ཚང་ནས་བྱུང་བར་མི་ནུས་ཀྱི། །གོམས་པ་ཡི་ནི་ཁྱད་པར་གྱིས། །རྒྱ་མཚོ་ཡི་ནི་ཕ་མཐར་ཕྱིན། །རྟེན་གྱི་ཁྱད་པར་གོམས་པ་ཡིས། །དབྱེ་བས་འདི་ནི་ཇི་བཞིན་འགྲོ། །དེ་ལྟ་དེ་ལྟ་བུ་ལས་ནི། །ཅི་ཕྱིར་ལྷག་པ་ཅན་སྲིད་མིན། །བྱང་ཆུབ་སེམས་དཔའི་གནས་སྐབས་ན། །དེ་འདྲའི་  
འགྲོ་བ་ཐོབ་པ་མིན། །ཏིང་ངེ་འཛིན་ནི་ཁྱད་པར་ཅན། །ཐོབ་ན་ཐུབ་པས་སྤྱོད་པ་ཅན། །ཁྲུ་བཅུའི་བར་དུ་ནམ་མཁའ་ལ། །གང་ཞིག་མཆོངས་ནས་འགྲོ་བ་ཡིན། །དེ་ལ་རྒྱུ་ལས་དེ་འདྲ་ཡི། །རིང་དུ་འགྲོ་བའི་ནུས་པའང་ཡོད། །ཆུ་ནི་དྲོ་བར་བྱེད་པ་ན། །ཆུ་ནི་ཟད་པར་འགྱུར་བ་ཡིན། །དེས་ན་མི་  
བརྟན་རྟེན་ཅན་དེ། །གང་ཞིག་གང་དུ་ཁྱད་ཅན་འགྱུར། །ཡིད་ལས་བྱུང་ཡོན་ཏན་རྣམས་ལ། །སེམས་ནི་རྒྱུ་ནི་རྟེན་ཡིན་ཏེ། །དེ་ནི་རྟེན་འབྲེལ་པས་འཇུག་པ། །ནམ་ཡང་ལྡོག་པར་མི་འགྱུར་རོ། །ཇི་སྲིད་ཇི་སྲིད་ཡོན་ཏན་གོམས། །མངོན་དུ་ཕྱོགས་ནས་གནས་པ་ཡིན། །དེ་སྲིད་ཤིན་ཏུ་འོད་  
གསལ་བ། །དེ་ནི་ཤིན་ཏུ་གནས་པ་ཉིད། །གང་ཕྱིར་དྲི་མ་གློ་བུར་འདོད། །དེ་ཉིད་མཐོང་བའི་བདག་ཉིད་ཅན། །འོད་གསལ་བ་ཡི་སེམས་འདི་ནི། །རང་བཞིན་ཉིད་ཀྱིས་གནས་པ་ཡིན། །གལ་ཏེ་སེམས་ནི་གཞན་གྱིས་ནི། །རྟོག་པའི་བདག་ཉིད་ངེས་སྲིད་ན། །དེ་ཚེ་དམིགས་པ་མ་གྲུབ་  
ཕྱིར། །དོན་ལ་འཇུག་པ་མི་སྲིད་དོ། །དེ་ཕྱིར་གསལ་བར་བྱེད་པའི་ཕྱིར། །རང་རིག་བདག་ཉིད་སེམས་ལ་ཡོད། །སྒྲོ་བཏགས་མེད་པའི་ངོ་བོ་ཅན། །རང་རིག་པ་འདི་གནས་པ་ཡིན། །དེས་ན་ལམ་བདག་ཉིད་འགྱུར་ན། །འདོད་ཆགས་གཏི་མུག་གི་སྐྱོན་གྱིས། །སེམས་ནི་ཟིལ་གྱིས་  
  
།དེ་ནི་སྔར་ཡང་སྟོབས་ཆུང་ཡིན། །སྐྱོན་ཀུན་འཇིག་རྟེན་བྱེད་པ་ཅན། །ལམ་གྱི་བདག་ཉིད་དུ་འགྱུར་ན། །འབད་པ་མེད་ན་སྤོང་མི་འགྱུར། །ཡོན་ཏན་མཐོང་བས་འབད་པ་མེད། །དེས་ན་དྲི་མེད་མི་གཡོ་བའི། །ཡོན་ཏན་ཚོགས་ཀྱིས་བརྒྱན་བ་ཅན། །སྐྱོན་གྱི་རླུང་  
གིས་བསྐྱོད་བདག་མིན། །རྒྱལ་བ་ཀུན་མཁྱེན་རྟོགས་པར་འགྱུར། །གཞན་ཡང་གང་དང་གང་བསྒོམས་པ། །བསྒོམས་པ་ཡོངས་སུ་རྫོགས་པ་ན། །དེ་དང་དེ་དག་གསལ་སྣང་འགྱུར། །འདོད་པ་ལ་སོགས་པའི་ཡུལ་བཞིན། །ཆོས་རྣམས་ཀུན་ཡང་དུས་རིང་དུ། །རྣམ་པ་དུ་མས་  
བསྒོམ་བྱ་མིན། །བདག་ཉིད་ཆེན་པོས་སྟོང་པ་དང། །བདག་མེད་སོགས་ཏེ་དངོས་ཉིད་ཅན། །སྟོང་དང་བདག་མེད་སོགས་ངོ་བོ། །ཡང་དག་ཉིད་དུ་བསྒྲུབས་ཟིན་ཏོ། །དེས་ན་ཡང་དག་དོན་བསྒོམས་ལས། །བྱུང་ཕྱིར་ཡིད་དེ་ཚད་མ་ཡིན། །གསལ་བར་སྣང་ཕྱིར་མངོན་སུམ་དང། །  
དངོས་དང་འབྲེལ་ཕྱིར་ཚད་མ་ཡིན། །མིག་སོགས་རྟེན་ལས་བྱུང་བ་ཡི། །སྔོ་སོགས་སོ་སོར་སྣང་བ་བཞིན། །དེས་ན་རྣམ་ཤེས་གཅིག་ལ་ནི། །ཆོས་རྣམས་དག་ནི་ཐམས་ཅད་ཀྱང། །ཅིག་ཅར་གསལ་བར་སྣང་སྲིད་པས། །དེ་ལྟ་བུ་ནི་རྟོགས་པར་གྱིས། །འདི་ལྟར་བསྒོམ་བཞིན་  
པ་ཉིད་ཕྱིར། །བུད་མེད་བུ་དང་ཚོམ་རྐུན་བཞིན། །འདོད་པ་ཙམ་གྱིས་མངོན་ཕྱོགས་པས། །བསྒོམ་པ་རྙེད་པར་དཀའ་བ་ཡིན། །སྒོམ་པའི་རབ་མཐོ་བློ་གཅིག་ལ། །ཆོམ་རྐུན་གསལ་བར་སྣང་བ་ཡིན། །དངོས་པོ་ཡོད་སོགས་གཏན་ཚིགས་ཕྱིར། །བུད་མེད་ལ་སོགས་ལྟ་བུའོ། །གང་ལ་  
འདི་ལྟར་དངོས་ཉིད་དང། །ཡོད་དང་སྐྱེ་སོགས་མཚན་ཉིད་ཅན། །ངེས་བྱེད་གཏན་ཚིགས་ནུས་ཅན་ཡོད། །དེ་ནི་སུ་ཞིག་སྒྲུབ་བྱེད་མིན། །ཤེས་བྱ་མ་ལུས་པ་ཡི་ཚོགས། །ཤེས་པའི་སྐད་ཅིག་གཅིག་ཁྱབ་མཛད། །ལྷ་དང་ལྷ་མིན་གཙུག་ནོར་བུར། །གྱུར་པའི་ཀུན་མཁྱེན་འདི་གྲུབ་  
འགྱུར། །ཚིག་མ་ལྟོས་པར་འགའ་ཞིག་གིས། །ཆོས་སོགས་དེ་དག་ལྟོས་ཡིན་ཏེ། །བདེན་བདག་ཉིད་ཀྱིས་སྟོང་ཉིད་ཕྱིར། །གསེར་ལ་སོགས་པ་རྣམ་དག་བཞིན། །རིག་བྱེད་སྐྱེས་བུས་བྱས་ཉིད་དུ། །གྲུབ་ཕྱིར་གྲུབ་པ་ལ་སྒྲུབ་མིན། །མི་ཤེས་པ་ཡི་སྟེས་དབང་གིས། །བདེན་  
  
༄༅། །པའི་ཉེར་བསྟན་ཡོད་མ་ཡིན། །ཕྱག་རྒྱ་དཀྱིལ་འཁོར་སྔགས་རྣམས་ཀྱིས། །ཤ་ཟ་མཁའ་འགྲོ་ལས་ཐར་དང། །དུག་ལ་སོགས་པ་སེལ་བ་ཡི། །ནུས་པ་དབང་འདས་གང་ཡིན་པ། །ཐུབ་དང་མཁའ་ལྡིང་སོགས་དབང་གིས། །ཐོས་དང་རྗེས་དཔག་མ་ཡིན་  
པའི། །དྲི་མེད་དངོས་སུ་མི་མཁྱེན་ན། །དེ་དག་ཇི་ལྟར་གསུངས་པ་ཡིན། །རྗེས་སུ་དཔག་པས་ཀྱང་མཁྱེན་མིན། །དེར་ནི་སྔར་མ་མཐོང་བའི་ཕྱིར། །དེ་དང་རྟགས་ཀྱི་འབྲེལ་བ་ཡི། །མཐོང་བ་མི་འཐད་པར་འགྱུར་རོ། །གཞན་ལ་གསན་ནས་གསུངས་མིན་ཏེ། །བརྒལ་  
ཞིང་བརྟག་པ་མཚུངས་པའི་ཕྱིར། །སྟེས་དབང་མི་སླུའི་ངོ་བོ་ནི། །དེ་འདྲ་གསུངས་པ་མ་ཡིན་ནོ། །དེ་ལྟར་ཆོས་བསྟན་འདི་ལྷུར་མཛད། །རྒྱུ་མཚན་གཞན་དུ་བརྟགས་པ་མིན། །གང་ཕྱིར་དོན་གཞན་འཇུག་བྱེད་ལ། །སྟེས་དབང་དེ་དོགས་སྐྱེ་བར་འགྱུར། །སྐོམ་པས་གདུངས་པའི་  
བསམ་པ་ཅན། །འབབ་ཆུར་ཉེ་བར་འགྲོ་བ་ན། །ཇི་ལྟར་བྱི་རུ་རྙེད་པ་ལྟར། །དེར་ནི་སྟེས་དབང་ཡོད་པར་རིགས། །གཡེང་བའི་སེམས་ལྡན་རྨོངས་རྣམས་ཀྱིས། །རེས་འགའ་བ་ཡི་རིམ་ཅན་འདི། །ཁྱད་པར་འབྲས་བུ་སྒྲུབ་བྱེད་པ། །དེ་སྨྲ་ནུས་པ་མ་ཡིན་ནོ། །མ་ཐོས་རྗེས་དཔག་མ་བྱས་  
པའི། །བདེན་པའི་དོན་ནི་ལྷུར་སྨྲ་གང། །དེ་ནི་སྔོན་ཤུལ་ཕྱིས་དེའི་དངོས། །ཤེས་ཤིང་དེ་འདྲ་སྟོན་བྱེད་ཡིན། །གཞན་གྱིས་མངོན་སུམ་གྱིས་མཐོང་བའི། །ཆུ་སོགས་སྟོན་པར་བྱེད་པ་བཞིན། །མ་ཐོས་རྗེས་དཔག་མ་བྱས་པའི། །དབྱེན་དོན་དབང་པོ་ལས་འདས་པའོ། །གཞན་  
གྱིས་མི་རྟོགས་ནུས་ཅན་ཡང། །དེས་པ་ཡི་ནི་ཕྱག་རྒྱ་དང། །དཀྱིལ་འཁོར་རྟོག་སོགས་མཚན་ཉིད་ཅན། །དེ་ལྷུར་ལེན་ཐུབ་མཆོག་གིས་གསུངས། །དེ་ཕྱིར་ཕུལ་བྱུང་ཤེས་པ་ནི། །ཐབས་ཀྱི་སྟོབས་ལས་བྱུང་རྣམས་ཀྱིས། །གང་ཞིག་དབང་འདས་ཐམས་ཅད་ཉིད། །དེས་ནི་ལྷག་  
པར་ཤེས་བྱེད་ནུས། །ཁང་ཁྱིམ་གཅིག་ལ་གནས་པ་ཡི། །མངོན་སུམ་གང་ཞིག་ཞུགས་པར་གྱུར། །དེ་ཉིད་དུ་ནི་དེ་མཐོང་ནུས། །ཁང་ཁྱིམ་གཞན་ལ་མ་ཡིན་ནོ། །སེམས་ཅན་ཐམས་ཅད་ལ་གནས་པའི། །ནུས་པའི་ཉམས་མྱོང་ཡོད་པ་ན། །ཁྱེད་ཀྱིས་དེ་ལྟར་ངེས་ཉིད་རིགས། །  
  
།སྐྱེས་བུ་ཉིད་སོགས་གཏན་ཚིགས་ཀྱིས། །ནུས་པ་མེད་པར་ངེས་བྱེད་ན། །བདག་ཉིད་དཔེ་རུ་བྱས་པ་ཡིས། །ཧ་ཅང་ཐལ་བར་འགྱུར་བ་ཡིན། །དེ་ལྟར་ཁྱེད་ཀྱིས་རྨོངས་པ་ཉིད། །ངེས་པར་བྱས་བས་མཁས་པ་ཀུན། །ཁྱོད་ཉིད་དཔེ་རུ་བྱས་པ་ཡིས། །  
རྨོངས་པའི་བློ་ཅན་ཐལ་བར་འགྱུར། །སྐྱེས་བུ་གཅིག་འགའ་ཞིག་ཀྱང་ནི། །མཐར་ཐུག་ཤེས་པ་ཡོད་པ་མིན། །དེ་ལྟར་འདི་ཡང་དག་ཙམ་ནི། །རྒྱུ་མཚན་མེད་པར་སྨྲས་པ་ཡིན། །ཡང་ན་རང་མཚུངས་སེམས་ཅན་རྣམས། །རྣམ་དག་བློ་ནི་མི་རྨོངས་པའི། །དབང་དུ་བྱས་ནས་དེ་ལྟར་  
ངག་རྒྱལ་བའི་དུས་འདབ་ཀྱིས་ནི་སྨྲས། །ཐམས་ཅད་མཁྱེན་པ་སྲིད་པ་ཡི། །ཚད་མ་རྒྱས་པར་བསྟན་པ་ཡིན། །གཞན་གྱིས་དེ་ལ་གནོད་པ་ཅན། །སྨྲ་བ་སྔར་ཡང་སྨྲས་ཟིན་ཏོ། །དེ་ཡི་སྲིད་པ་བསྒྲུབ་པ་ནི། །གཞན་ནི་སྨྲ་བར་མ་བྱས་ན། །གནོད་པ་ཅན་བཙལ་བ་ཙམ་གྱིས། །  
དེ་ནི་སྲིད་པར་རྟོགས་པར་འགྱུར། །འདི་ལྟར་གནོད་པ་ཅན་མཐོང་ན། །སྒྲུབ་བྱེད་རབ་གསལ་མ་བྱས་ཀྱང། །ཐེ་ཚོམ་སྐྱེ་བར་འགྱུར་བ་དེས། །དེ་ནི་སྲིད་པར་འགྱུར་བ་ན། །རིག་བྱེད་ཁོ་ན་རང་དབང་གིས། །ཆོས་ནི་མཚོན་ཞེས་ངེས་པ་འདི། །ཁྱེད་ཀྱིས་ངེས་པར་གྲུབ་འགྱུར་མིན། །རྣལ་  
འབྱོར་པ་རྣམས་མ་འོངས་པའི། །ཤེས་བྱ་ལ་ནི་མངོན་སུམ་གྱིས། །ནུས་པ་ཇི་ལྟར་ཡོད་དེ་ནི། །དུས་གསུམ་བརྟག་པ་ལས་བཤད་ཟིན། །ཡང་ན་རྣལ་འབྱོར་ནུས་བྱུང་བའི། །འདས་དང་མ་འོངས་ལྟར་གསལ་བ། །རྟགས་དང་ལུང་ལ་མ་ལྟོས་པའི། །ཡིད་ནི་རྣལ་འབྱོར་པ་ལ་  
ཡོད། །རང་བདག་སྣང་བ་རིགས་པའི་ཕྱིར། །དེ་ནི་རང་མཚན་སྤྱོད་ཡུལ་ཅན། །གསལ་བར་སྣང་བ་མི་སླུའི་ཕྱིར། །དེ་ཡང་མངོན་སུམ་འདོད་པ་ཡིན། །དེ་ཕྱིར་དབང་འདས་དོན་རྣམས་ནི། །དངོས་སུ་མཐོང་བ་ཉིད་ཡོད་ཡིན། །རྟག་པའི་ཚིག་ནི་མེད་པའི་ཕྱིར། །དེས་ནི་ཅུང་ཟད་མཐོང་བ་  
མིན། །བློ་བཟངས་རྣམས་ཀྱིས་ཐུབ་པ་ཡིས། །དབང་འདས་དོན་གྱི་རྣམ་ཤེས་ནི། །སྔར་བཤད་རྗེས་སུ་དཔག་པས་བཤད། །བྱས་པའི་ལུང་གཞན་ལས་མ་ཡིན། །ཚད་མ་ཉིད་ནི་གྲུབ་དོན་དུ། །བྱས་པ་གང་དང་བྱེད་པོ་ལ། །ཐོག་མ་མེད་ཉིད་སྨྲས་པ་མིན། །གང་ཕྱིར་དེ་ཚད་མིན་ལའང་  
  
༄༅། །འཇུག་འདི་ལྟར་མེད་པ་ལ་སོགས་དང། །དེ་བཞིན་དེ་ཚིག་རྣམས་དང་ནི། །རིག་བྱེད་དང་ནི་སྨྲ་བོ་རྣམས། །ཐོག་མེད་ཡིན་ཡང་ཚད་མ་མིན། །ཚད་མ་ཉིད་ནི་གྲུབ་དོན་དུ། །མ་བྱས་ངག་དང་སྨྲ་པོ་ལ། །ཐོག་མ་མེད་ཉིད་གང་སྨྲས་དེ། །ཁོ་བོ་ལ་བཞིན་བཀག་པར་  
འགྱུར། །སྨྲ་པོ་བྱེད་པོ་དང་མཚུངས་ཏེ། །དེ་ལ་ལྟོས་ནས་རིག་བྱེད་རྣམས། །ཚད་མ་ཉིད་འགྱུར་དེས་བྱས་པའི། །བྱས་པས་དོན་ཤེས་སྐྱེད་པའི་ཕྱིར། །དེས་ན་རིག་བྱེད་ངག་རྣམས་ནི། །གཞན་དབང་ཉིད་ཀྱིས་ཚད་མ་མིན། །རང་གིས་ཆོས་ནི་མ་མཐོང་ཕྱིར། །སྨྲ་བོ་རྣམས་ལ་དེ་ཡོད་  
མིན། །དེ་ཕྱིར་དེ་འདྲའི་སྨྲ་པོ་ལ། །ཐོག་མ་མེད་ཉིད་བརྟགས་པ་ན། །ཚད་མིན་གོ་འཕང་གནས་ཉིད་ཕྱིར། །མེད་པ་སོགས་ལས་ཁྱད་པར་མེད། །དེས་ན་ཁྱད་པར་མ་རྟོགས་ཕྱིར། །ཐམས་ཅད་འདིར་ནི་མཚུངས་པར་འགྱུར། །ཚད་མ་དང་ནི་ཚད་མ་མིན། །དེ་ལྟ་ཡིན་པས་ཐོག་མེད་མིན། །  
ཡང་ན་ཐུབ་དང་དེའི་གསུང་ལ། །ཁྱད་པར་འདི་ནི་ཡོད་པ་ཡིན། །གཉིས་མེད་ཆོས་ནི་གཟིགས་པ་དང། །བརྩེ་བའི་ངོ་བོས་གསུངས་པ་ཡིན། །གང་ལ་མངོན་མཐོའི་འགྲུབ་པ་དང། །ངེས་པར་ལེགས་པར་འགྲུབ་པར་འགྱུར། །མཁས་རྣམས་ཀུན་གྱིས་དེ་འདྲ་སྟེ། །ཆོས་ཞེས་བྱ་  
བར་བཤད་པ་ཡིན། །དེས་གསུངས་སྔགས་དང་རྣལ་འབྱོར་སོགས། །དམ་ཚིག་ཆོ་ག་བཞིན་བྱས་པས། །ཤེས་རབ་ནད་མེད་སྦྱོར་སོགས་ནི། །མཐོང་བའི་ཆོས་ལའང་སྐྱེ་བར་འགྱུར། །མ་ལུས་ཆོས་བདག་གཉིད་མཐོང་བ། །དེ་ཡིས་རབ་གསལ་མཛད་པ་ཡིས། །འཇིག་ཚོགས་  
ལྟ་ལས་བྱུང་བ་ཡིན། །ཉོན་མོངས་ཚོགས་འདི་ལ་མེད་འགྱུར། །བདག་དང་བདག་གིར་འཛིན་ལྟ་ཅན། །ཡོད་པའི་སྟོབས་ལ་འཇུག་པར་འགྱུར། །བདག་དང་བདག་འཛིན་ང་རྒྱལ་གྱིས། །ཉོན་མོངས་མ་ལུས་འབྱུང་བར་འགྱུར། །ཡོད་པར་ལྟ་བའི་གཉེན་པོ་ནི། །བདག་མེད་ངེས་པར་མཐོང་བ་ཡིན། །གོམས་པས་  
བདག་ཉིད་འགྱུར་བ་ན། །དེ་ཡོད་པས་ནི་དེ་ཡང་ལྡོག་ཉོན་མོངས་ཕུང་པོ་དེའི་རྩ་ཅན། །རྒྱུ་མེད་པས་ན་མེད་པར་འགྱུར། །དེ་མེད་པས་ན་དེ་རྒྱུ་ནི། །ཁྱེད་ལ་སླར་ཡང་སྐྱེ་མི་འགྱུར། །དེ་ལས་ཤིན་ཏུ་རྣམ་གྲོལ་བ། །ཐར་པ་ཞེས་ནི་བཤད་པ་ཡིན། །དེས་ན་བདག་མེད་ལྟ་བ་ནི། །གཉིས་པ་མེད་པའི་ཞི་སྒོ་ཡིན། །མུ་  
  
།ང་རྒྱལ་ངེས་པར་ལོག་པ་ཡིས། །ཐར་པར་འདོད་དེ་བདག་ཡོད་པས། །ང་རྒྱལ་ལྡོག་པར་མི་འགྱུར་ཏེ། །ནུས་པ་ཅན་རྒྱུ་ཡོད་པ་དང། །ཡུལ་ནི་སུན་དབྱུང་མ་བྱས་ཕྱིར། །དེ་སུན་དབྱུང་པ་དངོས་མེད་ཀྱི། །གཞན་དུ་ཕྱིན་ཅི་ལོག་ཐལ་འགྱུར། །གལ་  
ཏེ་བདག་ནི་ཡོད་པ་ན། །བདག་མེད་ཅེས་དེ་ལྟར་རིགས་མིན། །དེ་ཉིད་རིགས་པར་ངེས་པར་ནི། །མྱ་ངན་འདས་འགྱུར་ཁྱེད་ཀྱི་བརྫུན། །དེ་ཕྱིར་མུ་སྟེགས་གཞན་དག་ལ། །མི་དགེ་བཅུ་ནི་སྤངས་པ་ཡིས། །གལ་ཏེ་མངོན་མཐོའི་ཕྱོགས་ཙམ་ནི། །ཤིན་ཏུ་ཆེ་ཆུང་ཐོབ་ཡོད་ནའང། །  
ཐར་པའི་འབྲས་བུ་ཐོབ་པ་ནི། །ཅུང་ཟད་ཡོད་པ་མ་ཡིན་ཏེ། །ཡོད་པར་ལྟ་བ་ལ་འཇུག་པས། །ཉོན་མོངས་རྩ་ནས་མ་བྱུང་ཕྱིར། །སྐྱོབ་པས་སླར་ཡང་དགེ་བ་ཡི། །ལས་ལམ་བཅུ་པོ་གང་གསུངས་པ། །ཡང་དག་ལྟ་དང་ཡོངས་ལྡན་པས། །དེ་དག་ཤིན་ཏུ་སྟོབས་ལྡན་འགྱུར། །ཡོད་  
པའི་ལྟ་བས་སྒྲིབ་པ་ཅན། །ཕྱིན་ཅི་ལོག་དང་རྗེས་འབྲེལ་ཕྱིར། །དག་མིན་དེས་ན་དེ་དག་ལས། །དག་པའི་འབྲས་བུ་སྐྱེ་མི་འགྱུར། །དེ་ནས་ཐུབ་པའི་མཆོག་གིས་ནི། །རང་ཉིད་ཀྱིས་ཆོས་མ་གཟིགས་པས། །ཆོས་ཀྱི་དེ་ཉིད་གསུངས་ཡིན་ཞེས། །སྨྱོན་པ་མིན་པ་སུ་ཞིག་སྨྲ།།  
སྐྱོབ་པ་ལ་ནི་ཀུན་མཁྱེན་དང། །རིག་བྱེད་ལ་ནི་རྟག་ཉིད་གང། །མཁས་པ་མིན་པ་མཚུངས་པར་སྨྲ། །རྟག་པ་ཉིད་ནི་མི་སྲིད་ཕྱིར། །དེ་ཡི་གནོད་པ་ཅན་སྨྲས་ཡིན། །རིམ་དང་ཅིག་ཅར་འགལ་བའི་ཕྱིར། །རྣམ་ཤེས་ལ་སོགས་དེའི་འབྲས་བུ། །ཅིར་ཡང་འཐད་པ་མ་ཡིན་  
ནོ། །ད་ལྟར་དུས་སུ་ཅི་ཁྱོད་ལ། །ཐམས་ཅད་མཁྱེན་པ་མི་སྣང་ལ། །འོན་ཏེ་ཀུན་ལ་མི་སྣང་ཞེས། །རྒྱས་པར་སུན་ཕྱུང་སྔར་བསྟན་ཟིན། །ཁྱོད་ཀྱིས་མ་དམིགས་འབའ་ཞིག་ཙམ། །འཁྲུལ་པ་དང་ནི་ལྡན་པ་ཡི། །གཞན་ཀུན་གྱི་ནི་མ་དམིགས་པ། །ཐེ་ཚོམ་ཟ་བས་སྒྲུབ་བྱེད་  
མིན། །དགག་པར་བྱ་བ་ནུས་བཞིན་དུ། །སྔར་ཡང་མེད་བརྟགས་ནུས་ཤེ་ན། །རིགས་མིན་འདས་པའི་དུས་ན་ཡང། །དེ་ཡི་དགག་པར་རིགས་མིན་ཕྱིར། །གལ་ཏེ་འདས་དུས་གང་ཡིན་པ། །དེ་ནི་ཀུན་མཁྱེན་གྱིས་སྟོང་ཡིན། །དུས་ཉིད་ཡིན་པའི་ཕྱིར་དཔེར་ན། །དེ་ལྟར་  
  
༄༅། །དུས་རྟོགས་བཞིན་ཞེ་ན། །ལྡོག་ལ་ཐེ་ཚོམ་ཟ་བའི་ཕྱིར། །སྒྲུབ་པ་དེ་ནི་རིགས་ལྡན་མིན། །ད་ལྟར་བ་ཡི་དུས་འདི་ནི། །དེ་ཡིས་སྟོང་པ་ཞེས་བྱས་མིན། །རྒྱུ་ཡི་ཚོགས་པ་མེད་པའི་ཕྱིར། །འདས་པ་ད་ལྟར་དུས་སུ་མེད། །འདས་དུས་དགའ་བྱེད་ལ་  
སོགས་བཞིན། །གང་གིས་མི་སྲིད་པར་འགྱུར་ཡིན། །ཤེས་རབ་ལ་སོགས་ཆོས་ཅན་དུ། །བྱས་ནས་རྟགས་ནི་བཤད་པ་ཡིན། །རྟགས་ནི་མི་སྣང་མ་གྲུབ་ཡིན། །དེས་ན་ཀུན་མཁྱེན་མེད་མི་འགྲུབ། །ཁོ་བོ་ཅག་གིས་ཀུན་མཁྱེན་ནི། །ལུང་གིས་གྲུབ་པར་ཞུགས་པ་  
མིན། །སྔར་བཤད་རྟགས་ནི་ཡོད་པས་ན། །ལུང་གིས་གྲུབ་པར་སུ་ཞིག་བརྗོད། །འོན་ཀྱང་རིག་བྱེད་ཚད་མ་རུ། །གལ་ཏེ་ཁྱེད་ཅག་མངོན་འདོད་ན། །དེ་ཅིས་བཅོམ་ལྡན་འདས་ལ་ནི། །རྨོངས་པ་ཀུན་མཁྱེན་ཁས་ལེན་མིན། །མཚན་ཅན་ཞེས་བྱའི་འཕྲོས་གཞན་ལས། །བྲམ་ཟེ་  
མཁས་པ་རྣམས་ཀྱིས་ནི། །ཐུབ་པ་རྣམས་ཀྱི་མཆོག་གྱུར་པ། །བཅོམ་ལྡན་ཀུན་མཁྱེན་གསལ་བར་འདོད། །གང་ཞིག་གླང་ཆེན་ཐལ་ཀར་ནི། །མཆེ་བ་དྲུག་པའི་བདག་ཉིད་ཅན། །རྨི་ལྟས་བསྟན་ནས་ཉིད་བལྟ་མ་འགྱུར། །བྱང་ཆུབ་སེམས་དཔའི་ཡོན་ཏན་མཚོ། །འཆི་མེད་གོ་  
འཕང་བརྙེས་པ་དག་ཐུགས་རྗེའི་བདག་ཉིད་གྲགས་པས་ཁྱབ། །དེ་ནི་ཀུན་མཁྱེན་གྱུར་པ་དང། །འཇིག་རྟེན་ཀུན་གྱི་ཡབ་ཏུ་གྱུར། །འོན་ཏེ་འཕྲོས་པའི་ཁྱད་པར་འདི། །རིག་བྱེད་ཁོང་གཏོགས་མི་འདོད་ན། །དེས་འདིར་སྡང་བ་སྤངས་ནས་ནི། །ཁྱེད་ལ་རྒྱུ་མཚན་ངེས་འགྱུར་མིན། །དབྱངས་ལ་  
སོགས་པའི་ཆོ་ག་དག་ཐོས་ལ་ཡོད་པར་རབ་གྲགས་པ། །དེ་ལའང་དེ་དག་བྱ་བར་ནུས། །མི་ཡི་འདོད་ཙམ་གྱིས་འབྱུང་ཕྱིར། །དེ་ལྟར་ལྷུར་ལེན་རྟག་པ་ཡི། །ལུང་རྙེད་ནུས་མིན་མ་ཡིན་ནམ། །གལ་ཏེ་རྟག་ན་གབ་ཚིག་ཉིད། །དེ་ལྷུར་ལེན་ན་མི་རྟག་འགྱུར། །ལུང་ནི་རྟག་ཉིད་དུ་གྲུབ་  
ན། །དེ་བརྟགས་པ་ནི་དོན་མེད་ཡིན། །གང་ཕྱིར་མི་རྣམས་དེ་ལས་ནི། །ཆོས་ནི་རྟོགས་པར་བྱེད་ཉིད་འགྱུར། །འདི་ནི་རབ་ཏུ་གྲུབ་ན་ཡང། །རིག་བྱེད་རྟག་པ་ཉིད་ཡོད་མིན། །གང་གིས་བཙལ་མ་ཐག་འབྱུང་ཤེས། །རིམ་གྱིས་ཤེས་སོགས་དེ་འབྲས་ཡིན། །འོན་ཀྱང་རབ་གྲུབ་དེ་  
  
།ཚད་མ་ཉིད་ཁས་ལེན་ཡོད་ན། །རིག་བྱེད་ཉིད་ཕྱིར་འཕྲོས་བཞིན་ཡང། །ཁྱེད་ལ་ཚད་མ་ཉིད་དུ་འགྱུར། །ཡང་ན་རིག་བྱེད་མིན་ཉིད་དུ། །ཁྱེད་ཀྱི་རིག་པས་ཤེས་པར་གྱིས། །གཞན་དུ་ཐོས་པས་མ་སྨྲས་ཉིད། །ཁྱེད་ལ་ཐེ་ཚོམ་ཟ་བར་འགྱུར། །རིག་བྱེད་རྟག་པ་ཉིད་དང་དེ། །  
ལྷུར་ལེན་ཡིན་བླ་དེ་ལ་ནི། །དེ་ལྷུར་ལེན་པ་མི་རྟག་འགྱུར། །གང་ཕྱིར་འཇིག་དོན་དང་འབྲེལ་ཕྱིར། །གལ་ཏེ་དེ་ལྟར་དགང་ལུགས་དང། །འབྲུ་དང་གསེར་རལ་ཅན་སོགས་རྣམས། །རྟག་བདག་ཉིད་ཡོད་དེ་ཡིས་ནི། །མི་རྟག་ངོ་བོ་ཇི་ལྟར་བརྗོད། །དེ་ལ་རིག་རྟག་ཡོད་ཅེ་ན། །དེ་  
ཡང་བསལ་བྱས་མ་ཡིན་ནམ། །དེ་ཙམ་ཚིག་གིས་བརྗོད་པས་ན། །དགང་ལུགས་སོགས་ལ་བློ་འབྱུང་མིན། །དེ་ཡང་བརྗོད་ལ་ཚིག་ལ་ནི། །རྟག་པ་ཉིད་ཅེས་ཉམས་མི་འགྱུར། །ཡང་ན་ཀུན་མཁྱེན་ལ་རིགས་བླ། །དེས་ན་དེ་ལྷུར་ལེན་པས་རྟག་རིག་བྱེད་ངག་རྣམས་རང་དབང་  
ཕྱིར། །རིག་བྱེད་ལས་དོན་ངེས་མིན་ཏེ། །རྨོངས་སོགས་དབང་བྱས་བདག་ཉིད་དང། །གཞན་ལས་ཀྱང་དོན་ངེས་སྐྱེ་མིན། །དེས་ན་མཐོ་རིས་འདོད་མེ་ལ། །སྤྱིན་སྲེག་བྱ་ཞེས་ཐོས་པ་ལ། །རྒྱལ་བ་ཀུན་མཁྱེན་ཞེས་བྱའི་དོན། །འདི་མིན་ཞེས་འདིར་ཚད་མ་ཅི། །མཐོ་རིས་དང་ནི་  
ཐར་པའི་ལམ། །གསལ་བར་ཉེ་བར་བསྟན་པའི་ཕྱིར། །གཙོ་བོའི་དོན་ནི་ཡོངས་མཁྱེན་ཕྱིར། །ཀུན་མཁྱེན་ཞེས་བྱར་རྟོགས་པར་འགྱུར། །རྒྱ་མཚོ་བྱེ་མའི་གྲངས་སྙེད་ཀྱི། །རྣམ་ཤེས་གང་ལ་ཉེ་བར་མཁོ། །དེས་ན་གཞན་གྱི་དོན་ཤེས་མཁྱེན། །ཁོ་བོ་ཅག་ལ་ཅི་ཞིག་  
དགོས། །སྔགས་ཀྱིས་གབ་པའི་ཚིག་བཞིན་དུ། །དེ་ཡང་ཕལ་པ་ཉིད་དུ་བརྗོད། །ཅེས་བྱ་འདི་ལྟར་ངེས་པ་འདི། །ཀུན་མཁྱེན་ངེས་པར་གསལ་ནས་འགྲུབ། །སྔར་བཤད་གནོད་པ་རིགས་མིན་པར། །རྒྱས་པར་བསྒྲུབ་པར་བྱས་པས་ན། །ཕལ་ཆེན་ངེས་ལ་ཐེ་ཚོམ་ཟ། །  
གཙོ་བོའི་དོན་ནི་ཡང་སྲིད་ཕྱིར། །གལ་ཏེ་འདི་ནི་ཆོས་སོགས་ཀྱི། །སྤྱོད་ཡུལ་ཅན་ཤེས་ཐོགས་མེད་ཉིད། །འབྲས་བུ་དང་བཅས་གསལ་བརྗོད་ན། །དེ་ཚེ་སངས་རྒྱས་འགྲོ་ལས་རྒྱལ། །གང་ཕྱིར་མངོན་མཐོ་ཐར་པ་དང། །རྒྱུ་བཅས་ལ་ཡང་ཤེས་པ་ནི། །ཐོགས་མེད་དེ་དག་ལ་སྒྲུབ་  
  
༄༅། །ན། །དེས་ན་མ་འདྲེས་ཤེས་གསལ་ཡིན། །བདག་ཁོ་ན་ཡི་རྣམ་ཤེས་ནི། །བསམ་གཏན་གོམས་པས་འཇུག་པ་གང། །དེ་ལ་ཡང་ནི་ཐོགས་མེད་ཉིད། །དེ་དག་ལ་སྔར་བསྒྲུབས་ཟིན་ཏོ། །གློ་བུར་དྲི་མ་སྤངས་པ་ཅན། །སེམས་ཙམ་རང་རིག་པའི་ངོ་བོ། །རྣམ་པར་  
དག་པའི་བདག་མཐོང་གང། །དེ་ཉིད་ཁོ་ན་དེ་ཤེས་ཡིན། །རིག་བྱ་རིག་བྱེད་རྣམ་པ་མེད། །བློ་ནི་སྔར་ཉིད་རབ་བསྒྲུབ་བྱས། །བསླད་པ་ཉིད་ཀྱིས་སྟོང་པ་ཅན། །སངས་རྒྱས་རྣམས་ཀྱིས་དེ་གསལ་མཛད། །དེས་ན་བློ་གྲོས་ཆེན་པོ་དག་འཁོར་བ་མི་མཐུན་ཤེས་བཅས་འགྲུབ། །གང་  
གི་དབང་གིས་བསྟན་པ་རྣམས། །འབྱུང་ཞིང་ད་ལྟར་ཡང་སྣང་འགྱུར། །རང་བཞིན་གྱིས་འོད་གསལ་བའི་སེམས། །གཉིས་ཀའི་རྣམ་པས་རྙོག་མེད་པ། །རྣམ་གཉིས་རྨོངས་མེད་བདག་ཉིད་ཅན། །སུ་ཞིག་རྣམ་གཞན་དུ་བློ་བྱེད། །བདག་མེད་རྣམ་གཉིས་རྟོག་པ་ན། །བུད་  
མེད་སོགས་ཀུན་རྟོག་འབྱུང་ན། །འདོད་ཆགས་ཞེ་སྡང་རྨོངས་སོགས་དང། །འབད་པ་མེད་པས་འཇིག་པར་འགྱུར། །དེ་ཉིད་གསུངས་པས་གསུངས་པ་གང། །འདི་དེ་མཆོག་གྱུར་དེ་ཉིད་ནི། །ཕུན་སུམ་ཚོགས་ཀུན་གོ་འཕང་སྟེ། །ཀི་ཤ་པ་སོགས་སྤྱོད་ཡུལ་མིན། །གཞན་  
དག་གིས་ནི་བདག་བརྟེན་ཞིང། །དག་པའི་ཤེལ་འདྲར་ཤེས་དེ་དག་དེ་ཡང་ཕྱིན་ཅི་ལོག་ཡིན་ཏེ། །རྟག་པའི་བདག་ཉིད་བཀག་ཕྱིར་རོ། །བདག་ཏུ་འཛིན་པའི་རྣམ་ཤེས་ནི། །བདག་ལས་གལ་ཏེ་སྐྱེ་འགྱུར་ན། །དེས་ན་ཀུན་བདག་ཉིད་རྣམ་ཤེས། །ཅིག་ཅར་སྐྱེ་བར་  
ཐལ་བར་འགྱུར། །འོན་ཏེ་དེ་ལ་མི་སྐྱེ་བའམ། །ཡང་ན་རྟག་པར་ཁས་ལེན་ན། །དེ་ཚེ་དེ་ཡུལ་ཅན་མི་འགྱུར། །སྐྱེས་བུ་གཞན་གྱི་སེམས་བཞིན་ནོ། །བཟུང་བའི་མཚན་ཉིད་འགལ་བ་རུ། །རྒྱས་པར་བསྒྲུབ་པར་བྱ་བའི་ཕྱིར། །གང་ཞིག་རྟག་པའི་བདག་མཐོང་བ། །དེ་  
ཉིད་དེ་ཡི་ཤེས་པ་མིན། །འོན་ཏེ་བདག་ཤེས་ངོ་བོ་རུ། །ཁས་ལེན་བྱེད་ཀྱང་སྣང་བ་དང། །བལྟ་བ་དུ་མ་ཉིད་མེད་པས། །དེ་ལྟ་ན་ཡང་དེ་ཉིད་མེད། །གལ་ཏེ་རང་གསལ་དངོས་པོ་ཉིད། །དེ་ཡི་ཤེས་པ་འདོད་པ་ན། །དེ་ཚེ་རང་རིག་ཐོབ་པ་ངང། །བློ་ཡང་མངོན་སུམ་དུ་  
  
།རིག་བྱེད་དང་ནི་ཚངས་པ་སོགས། །འབྲེལ་པ་ཅུང་ཟད་ཡོད་པ་མིན། །ཐ་དད་ཕྱིར་དང་རྟག་ཉིད་ཀྱིས། །ལྟོས་མེད་ཕྱིར་དེ་ལས་གཞན་བཞིན། །དེས་ན་རིག་བྱེད་ལུས་ཉིད་ནི། །ཚངས་ལ་སོགས་པ་རིག་པ་མིན། །རིག་བྱེད་ཀུན་ཤེས་ངོ་བོ་རུ། །རིགས་མིན་དོན་ངེས་མེད་པའི་ཕྱིར།།  
རང་དབང་ཉིད་ཀྱིས་ཀྱང་སངས་རྒྱས། །ཀུན་མཁྱེན་བསྒྲུབ་པར་བྱས་པ་ཡིན། །རིག་བྱེད་ལུས་ཅན་ཉིད་ཡིན་ཕྱིར། །ཚངས་པ་སོགས་བཞིན་བརྟགས་བྱས་མིན། །འགྲོ་ལྔའི་བདག་ཉིད་འཁོར་བ་ལས། །ཕྱི་རོལ་གྱུར་པས་མིར་མི་གཏོགས། །ཁོ་བོ་སངས་རྒྱས་རྣམས་ལ་ནི། །དེ་ལྟར་སྤྲུལ་པར་  
འདོད་པ་མིན། །འོག་མིན་གནས་ནི་མཆོག་གྱུར་པ། །གཙང་མའི་གནས་ཀྱི་སྟེང་གནས་པར། །ཡང་དག་སངས་རྒྱས་དེར་སངས་རྒྱས། །སྤྲུལ་པ་པོ་ནི་འདིར་སངས་རྒྱས། །ཁྱེད་ཀྱིས་རང་དགའ་ཉིད་ཀྱིས་ནི། །མི་ཉིད་དུ་ནི་ཇི་ལྟར་ངེས། །གཞན་གྱི་ལུང་གི་སྒོ་ནས་མིན། །དེ་ནི་དེ་ལྟར་གནས་  
པས་སོ། །ཁོ་བོས་དེ་དག་དང་འགྲན་པར། །ཀུན་མཁྱེན་དེ་ན་འདོད་པ་མིན། །བདེན་པ་རྣམས་ནི་ནམ་མཁའ་ཡི། །མེ་ཏོག་དང་འདྲར་སུ་ཞིག་རྟོག་ནུས་པ་ཐམས་ཅད་དང་བྲལ་བས། །རྟག་པ་དངོས་མེད་བསྒྲུབས་ཟིན་ཏོ། །དེས་ན་གཞན་གྱིས་འདོད་པ་ཡིས། །ཆུང་མ་གསུམ་ཅན་སོགས་ཡོད་  
མིན། །གཞན་ཡང་དེ་དག་ལོག་ཤེས་ཡིན། །བདག་ལ་སོགས་པ་མཐོང་བའི་ཕྱིར། །སངས་རྒྱས་ལོག་ཤེས་མི་མངའ་བར། །རྒྱས་པར་སྔར་ནི་བསྒྲུབས་ཟིན་ཏོ། །དེས་ཀྱང་དེ་དང་འགྲན་པ་མིན། །ཤིན་ཏུ་ཆེས་ཁྱད་ཡོད་པའི་ཕྱིར། །རབ་རིབ་ཅན་དང་ལྷན་ཅིག་ཏུ། །ནད་མེད་མིག་ཅན་སུ་ཞིག་འགྲན།།  
ཡོན་ཏན་ལས་དང་དབང་ཕྱུག་སོགས། །རིག་བྱེད་རྣམས་ཀྱི་རྟག་པ་ཉིད། །སྤངས་པས་ཁོ་བོའི་རྟག་པ་ཡིན། །ལུང་དེ་ཡང་ནི་འདོད་མ་ཡིན། །ཉེ་བར་འཇལ་བས་ཀུན་མཁྱེན་ནི། །ཡོད་པར་གྲུབ་པར་འདོད་མ་ཡིན། །དེ་ཚད་ཉིད་མིན་སྨྲས་པའི་ཕྱིར། །དེ་ལས་ཡོད་པ་མི་གྲུབ་པོ། །ཡོད་པ་རབ་  
ཏུ་གྲུབ་པ་ན། །དེས་ནི་འདྲ་བ་ཉིད་རྟོགས་འགྱུར། །ཀུན་མཁྱེན་ཡོད་པར་བསྒྲུབ་པ་ཡི། །སྒྲུབ་པ་རྣལ་མ་འདི་ཡིན་ནོ། །དེས་ན་ཉེར་འཇལ་རབ་གྲུབ་པའི། །དགག་པ་དེ་ནི་འབྲས་མེད་ཡིན། །གལ་ཏེ་ཁྱོད་ཀྱིས་མི་ཀུན་ནི། །ཀུན་ལ་མ་ཡིན་པར་མཐོང་ན། །དེས་ན་ཁྱོད་རང་ཀུན་མཁྱེན་འགྱུར། །རིང་  
  
༄༅། །དང་བར་ཆོད་མཐོང་ཕྱིར་དང། །རྒྱུད་གཞན་དང་འབྲེལ་ཤེས་པ་ནི་ནུས་པ་འགའ་ནི་མཐོང་བའི་ཕྱིར། །མདུན་གནས་པ་ཡི་སྐྱེས་བུ་ཡང། །ཀུན་མཁྱེན་མ་ཡིན་ཞེས་དེ་ལྟར། །ངེས་པ་ཁྱེད་ལ་ཇི་ལྟར་ཡོད། །ཡོད་ན་དབང་འདས་རིག་པར་འགྱུར། །བདག་ཉིད་ཀུན་མཁྱེན་  
མ་མཐོང་བས། །མ་ལུས་ཀུན་མཁྱེན་མིན་དེས་ན། །ཧ་ཅང་ཐལ་འགྱུར་ཕྱིར་རྨོངས་སོགས། །ཐམས་ཅད་ལ་ཡང་ངེས་པར་འགྱུར། །གལ་ཏེ་གནོད་པ་མཐོང་བའི་ཕྱིར། །ཆོས་ཀུན་མིན་འདོད་མིན་ཞེ་ན། །སྨྲས་པ་ལ་ཡང་གནོད་དགོས་ལ། །གནོད་མཐོང་ལས་ཐ་དད་འགྱུར་མིན། །རྒྱལ་  
བས་མཐོ་རིས་ཐར་ལམ་གྱི། །ཁ་ན་མཐོ་མེད་པའི་གསུང། །བསྒྲུབས་པ་དེ་ནི་རྨོངས་པ་ཡིས། །བྱམས་སྙམ་རྨོངས་ལས་གཞན་དུ་སེམས། །མཐོང་ཆོས་མངོན་མཐོ་སྣ་ཚོགས་དེ། །དེ་བཞིན་སྐྱོན་རྣམས་ཞི་བའི་མཆོག་དེ་ལས་ཐོབ་པར་འགྱུར་བ་ན། །དེས་ན་གཞན་དག་རྨོངས་པར་བྱེད།།  
སངས་རྒྱས་རྣམས་ཀྱིས་ཉེར་བསྟན་འདི། །རིག་བྱེད་རྩ་བ་ཅན་མ་ཡིན། །རྙོག་པ་མེད་དེ་གསུངས་ཡིན། །ཐོས་པ་རྙོག་པ་དང་བཅས་སྨྲས། །དེ་དག་དེ་ལྟར་ཉེར་བསྟན་པ། །དེ་འདྲ་རང་དོན་བསྒྲུབ་ཕྱིར་མིན། །དེ་དག་གི་རྩོམ་མ་ལུས་པ། །དེ་འདྲ་གཞན་གྱི་དོན་དུ་ཡིན། །དེ་ཕྱིར་འགྲོ་ལ་ཕན་  
བྱེད་པ། །དབང་ཐོབ་སྙིང་རྗེའི་བདག་ཉིད་ཅན། །རྒྱུ་མཚན་མེད་པའི་གཉེན་ཡིན་པས། །ཀུན་ལ་གོ་འཕང་དེ་ཉིད་གསུངས། །བརྐམ་ཆགས་འཇིགས་དང་ཞེ་སྡང་དང། །སེར་སྣ་ཚོགས་ཀྱིས་དབང་བྱས་པ། །བརྩེ་མེད་བདག་ཉིད་དེ་དག་ལ། །ཉེར་བསྟན་ཕྱོགས་གཅིག་པ་རུ་འགྱུར། །  
ཐུགས་རྗེ་གཞན་དབང་གྱུར་པ་ན། །དེ་ཉིད་གསལ་བར་གཟིགས་པ་ཅན། །དམིགས་བསལ་ཀུན་ལ་དོགས་མེད་པས། །ཐམས་ཅད་དུ་ནི་སྟོན་པར་མཛད། །ཇི་ལྟ་ཇི་ལྟར་རྨོངས་སོགས་ཀྱི། །སྐྱོན་གྱིས་སྐྱེ་བོ་སྐྱོན་བཅས་འགྱུར། །དེ་ལྟ་དེ་ལྟར་མགོན་རྣམས་ཀྱི། །ཐུགས་བརྩེ་དེ་དག་ལ་  
ནི་འཇུག་མེ་བསྐོར་བྱས་ན་ཁྱིམ་སོགས་འགྲོ། །འབྲེལ་བ་དེ་དག་གིས་བཞེད་མིན། །ཕན་པ་གདགས་པར་བྱ་བ་སྟེ། །དེས་ན་འདི་ལྟར་ལེགས་སྨྲས་ཡིན། །རིགས་དང་དུལ་དང་ཕུན་ཚོགས་པའི། །བྲམ་ཟེ་བ་ལང་གླང་པོ་ཆེ། །ཁྱི་དང་ཁྱི་འཚེད་པ་དག་ནི། །མཁས་པ་རྣམས་ནི་མཉམ་པར་  
  
།ལན་བརྒྱར་རིགས་ནི་བཀག་བྱས་པས། །རིགས་ཀྱིས་རྒྱགས་པ་ཅི་ཕྱིར་བྱེད། །དེ་ལས་གཞན་ལས་ཁྱད་མེད་པས། །གལ་ཏེ་དེ་བརྟེན་དབང་འགྱུར་སོགས། །ཡོན་ཏན་གཞིར་གྱུར་སྡིག་པ་ནི། །མ་ལུས་པར་ཟད་ནས་འདིར་ནི། །ཁྱད་པར་མེད་པར་དེ་ལྡན་པས། །ཀུན་ཀྱང་གཉིས་སྐྱེས་  
སུ་འགྱུར་ན། །དེ་ཚེ་ཁྱད་པར་ཅན་གྲུབ་འགྱུར། །གཉིས་སྐྱེས་རྔོན་པ་བྱེད་བཞིན་དུ། །གཞན་དུ་ཁྱད་པར་ཅན་ཉིད་མེད། །སྐྱེས་ནས་ཆོ་ག་ཚོགས་གང་དག་གྲུབ་པའི་བྱ་བ་དེ་ཀུན་རྫོབ། །གང་ཕྱིར་དེ་དག་བཅོས་མ་ལའང། །ཡོད་པས་དེ་ལས་གཞན་པའང་བཞིན། །དུས་ནི་རིང་པོ་འདས་པ་  
དང༑ །བུད་མེད་སེམས་ཀྱང་གཡོ་བ་ཡི། །བྲམ་ཟེ་ཉིད་ནི་ཡོད་ན་ཡང། །ངེས་པར་བྱ་བར་ནུས་མ་ཡིན། །དབང་འདས་དངོས་དོན་ཤེས་པ་ནི། །འགའ་ཞིག་ཁྱོད་ལ་ཡོད་པ་མིན། །དེས་ན་རྣམ་པར་དག་པའི་རིགས། །རིག་བྱེད་པས་ཀྱང་སྨྲས་མི་བྱེད། །དེ་ཕྱིར་ཡིད་སོགས་རྣམས་ཀྱིས་  
ཀྱང། །དེ་དག་བྲམ་ཟེ་མ་གཏོགས་པས། །བྲམ་ཟེ་རྣམས་ལ་ཉེ་བར་བསྟན། །བྱས་མིན་དེ་ངེས་མེད་བའི་ཕྱིར། །ཡིད་ལ་སོགས་པ་རྣམས་ཀྱིས་ནི། །རང་ལ་རྟོགས་པའི་ནུས་མེད་པའམ། །ཡང་ན་རིག་བྱེད་རིགས་བྲལ་ཡིན། །རིག་བྱེད་གདོན་རྨོངས་བྲམ་ཟེ་ནི། །དཔྱོད་བྱེད་ནུས་པ་མ་  
ཡིན་ཞེས། །གང་ལས་ངེས་པར་བྱས་པ་ཡིན། །དེས་ན་དེ་ཡིས་བྲམ་ཟེ་ལ། །རིག་བྱེད་ལ་སོགས་ཉེར་བསྟན་བྱས། །གནའ་རབས་དང་ནི་ཡིད་ཀྱིས་ནི། །རིག་བྱེད་ཡན་ལག་བཅས་གསོ་དཔྱད། །དཀའ་ཡིས་གྲུབ་པ་བཞི་པོ་ལ། །གཏན་ཚིགས་ཀྱིས་གཞིག་མི་བྱའོ། །དེས་ན་གང་  
གང་རྨོངས་རྣམས་ལ། །དེ་ཉིད་ཀྱིས་འདི་འཇིག་སྐུར་སྙམ། །གང་ཙམ་གྱིས་ནི་གཞན་དུ་ཡང། །བཀའ་ཡིས་གྲུབ་ཉིད་ཅིས་མི་འགྱུར། །བདག་ཉིད་ཆེན་པོ་གང་དག་གིས། །གང་གསུངས་རིགས་ལྡན་དོན་ཉིད་དང། །བདག་ལ་དེ་དོན་ནུས་པ་ནི། །གསལ་བར་ངེས་པར་མཛད་པ་ཡིན།།  
མུ་སྟེགས་ངན་གླང་ཆེས་སྨྱོས་པའི། །དྲེགས་པ་ཉམས་པར་མཛད་པ་ཅན། །སྐྲག་པ་མ་ལུས་མི་མངའ་བ། །འདི་ལྟར་དེ་དག་སེང་སྒྲ་སྒྲོགས། །དགེ་སློང་དག་གམ་མཁས་རྣམས་ཀྱིས། །བསྲེགས་བཅད་བརྡར་བའི་གསེར་བཞིན་དུ། །ཡོངས་སུ་བརྟགས་ལ་ང་ཡི་བཀའ། །བླང་  
  
༄༅། །བར་བྱ་ཡི་གུས་ཕྱིར་མིན། །གང་དག་སྡིག་པ་སྤངས་བྱས་པས། །དོན་དམ་པ་ཡི་བྲམ་ཟེ་ནི། །དྲི་མེད་བདག་མེད་གོམས་བྱེད་པའི། །དེ་དག་ཐུབ་པའི་བསྟན་པ་ཡོད། །དེས་ན་བསྟན་པ་འདི་ཉིད་ལ། །དགེ་སློང་རྣམ་བཞི་ཡོངས་གྲགས་ཡིན། །གཞན་གྱིས་བསྟན་  
པ་དགེ་སྦྱོང་དང། །དེ་བཞིན་བྲམ་ཟེ་རྣམས་ཀྱིས་སྟོང། །མི་སུ་ཞིག་གཅིག་ཀུན་མཁྱེན་སྲིད། །ཅེས་བྱ་སོགས་ལ་བསྒྲུབས་པ་ནི། །དམ་བཅའ་མ་ཚང་པའི་སྐྱོན་གྱིས། །སྐྱོན་དང་བཅས་པར་མི་འགྱུར་ཏེ། །མ་ལུས་དོན་ནི་ཡོངས་ཤེས་པས། །བསྒྲུབ་པ་འབྲས་མེད་ཡིན་ན་  
ཡང༑ །བློ་བཟང་བདེ་གཤེགས་པ་རྣམས་ནི། །འབད་པ་བྱེད་ཅེས་སྔར་བསྒྲུབས་ཟིན། །ཕྱོགས་གཅིག་ཤེས་པས་དེ་སྨྲས་ཡིན། །ཀུན་མཁྱེན་གྱིས་གསུངས་མི་འགྱུར་ཞེས། །འདིར་ཡང་ཐམས་ཅད་ཀྱིས་ཤེས་པ། །རྗེས་འགྲོའི་ཕྱིར་ཡང་སྔར་བསྟན་ཟིན། །ཇི་ལྟར་ཅུང་ཟད་མཐོང་  
བ་ཡི། །དྲི་སོགས་དོན་རྣམས་ཉམས་མྱོང་ནས། །དེ་དག་སེམས་ལ་སྒྲོ་བཏགས་པས། །ཉམས་མྱོང་ལ་བརྟེན་ཕྱིས་རྗོད་བྱེད། །དེ་ཡི་ཚིག་དེ་དངོས་པོ་དེའི། །ཤེས་པ་ལས་བྱུང་མིན་པ་མིན། །ཀུན་མཁྱེན་གསུང་ཡང་དེ་ལྟར་ཡིན། །རྒྱུ་ཡི་དབྱེ་བས་ཐ་དད་འགྱུར། །དངོས་  
པོ་མ་ལུས་རྣམ་ཤེས་ནི། །འདིའི་རྒྱུ་ཉིད་དུ་འགྱུར་བ་ཡིན། །ཅུང་ཟད་ཙམ་དོན་རྣམ་ཤེས་ནི། །དེ་ཡི་རྒྱུ་མཚན་གནས་པར་འགྱུར། །རྣམ་པར་རྟོག་པ་མི་སྲིད་པས། །དེ་ཡི་བརྗོད་འདོད་ཅི་འདྲ་ཡིན། །སྒྲིབ་པ་ཐམས་ཅད་སྤངས་པའི་ཕྱིར། །རྣམ་རྟོག་འདི་ལ་འཇུག་མིན་ན། །དེ་མིན་  
ཉོན་མོངས་བཅས་ཀུན་རྟོག་དེ་ལ་མི་མངའ་སྒྲིབ་ཟད་ཕྱིར། །འགྲོ་ལ་ཕན་པ་རྗེས་མཐུན་པ། །དགེ་བཅས་སུ་ཞིག་སྤོང་བར་བྱེད། །དེས་ཀྱང་རྣམ་རྟོག་དེ་ཉིད་ནི། །དོན་དང་ལྡན་པར་ངེས་མི་འགྱུར། །སྒྱུ་མ་བྱེད་པ་བཞིན་དུ་ནི། །དེ་ཡིས་དམིགས་མེད་དེ་རིག་ཡིན། །ཇི་ལྟར་སྒྱུ་མ་མཁན་  
འགའ་ཞིག་སྤྱོད་ཡུལ་སྤྲུལ་པར་བྱས་ན་ཡང། །སེམས་ཀྱིས་ཡུལ་མེད་ཅན་རིགས་ཏེ། །དེས་ན་འཁྲུལ་པ་སྐྱེ་མི་འགྱུར། །དེ་ལྟ་བུ་སོགས་བརྗོད་པ་ནི། །དད་དང་ལྡན་ལ་མཛེས་མ་ཡིན། །སྐབས་བབ་རྗེས་མཐུན་དོན་ཉིད་དུ། །དེ་ནི་བྲམ་ཟེས་སྨྲས་པ་མིན། །དེ་བཞིན་དོན་  
  
།ཉེ་བར་བསྟན་པར་ནུས་མ་ཡིན། །དེ་ལྟར་དེ་ཡི་སྐབས་བབ་འདིར། །འདིར་ཡང་བློ་བཟང་གིས་གསུངས་ཡིན། །གལ་ཏེ་དེ་ལ་ཉེར་བསྟན་པའི། །ནུས་མེད་ན་དེ་དེ་ལྟར་འགྱུར། །དེས་ན་ལུང་དུ་མི་འགྱུར་ཞེས། །ཁྱེད་ཅག་གིས་ནི་བརྗོད་དགོས་སོ།།  
འདིར་ཡང་སྨྲས་དེ་དེ་ལྟར་འགྱུར། །དེ་གསུང་ཁྱོད་ཀྱིས་མཐོང་ངམ་ཅི། །གལ་ཏེ་ཐལ་བར་བསྒྲུབས་པ་ཡིས། །འདོད་པ་མ་ཡིན་པར་བརྗོད་ན། །གལ་ཏེ་སྒྲ་ཉིད་མི་འདོད་པས། །ལུང་ཁས་བླངས་པར་མི་འགྱུར་རོ། །དེ་གསུང་ལུང་ནི་འདོད་པ་ན། །དེ་ལ་སྨྲ་ཉིད་འདོད་པར་གྱིས། །  
གལ་ཏེ་དེ་འདྲའི་རིགས་པ་ནི། །རིགས་པར་སྨྲ་རྣམས་ལ་གྲུབ་ན། །དེ་ཚེ་ཐལ་བར་བསྒྲུབས་པས་ཆོས། །དང་བ་ཙམ་དུ་གཞན་གྱིས་འདོད། །རིགས་པར་རབ་སྒྲུབ་ཉིད་ཡིན་ན། །རང་རྒྱུད་པ་ཡི་སྒྲུབ་པར་འགྱུར། །དེ་གསུང་བ་ཡི་ལུང་དེ་ནི། །འདི་ལྟར་གཞན་གྱིས་འདོད་པ་ཡིན།།  
ཚིག་གི་ཤུགས་ཀྱིས་དེ་ལས་ནི། །སྐྱེས་བུ་ཡིད་བཞིན་ནོར་བུ་ལྟར། །རྩིག་སོགས་ལས་ཀྱང་ཆོས་ཀྱི་སྒྲ། །ཇི་ལྟར་འདོད་བཞིན་འབྱུང་བར་འགྱུར། །བདག་པོར་འགྱུར་བ་ཙམ་རྟོགས་པས། །སྟོན་པར་བྱེད་པ་དེ་བརྗོད་ཡིན། །རྣམ་རྟོག་རྗེས་འགྲོ་ཅན་སྨྲ་ཉིད། །དེ་ཕྱིར་ཐལ་  
འགྱུར་མ་ཤེས་པས། །དེ་ལ་ཐལ་བར་མི་འགྱུར་རོ། །ཁོ་བོ་རིགས་པ་དོན་གཉེར་གང། །དད་པའི་རྗེས་སུ་འབྲང་བ་མིན། །ཞེས་བྱ་དེ་ལྟར་སྨྲས་པ་ཡིན། །རྩིག་པ་ལ་སོགས་ལས་བྱུང་བ། །ཡིད་ཆེས་མིན་གསུང་ཇི་ལྟར་ཡིན། །གང་ཕྱིར་དེར་བདག་ཉེར་གནས་པས། །  
དེ་རྣམས་འཇུག་པར་འགྱུར་བ་ཡིན། །དག་འཁྱལ་དང་ནི་འཚེ་སོགས་པའི། །སྨད་པའི་དོན་དང་རྣམ་པར་བྲལ། །རྩེད་མོའི་ཚུལ་དང་ཤ་ཟ་སོགས། །དེ་རྣམས་ཇི་ལྟར་སྨྲས་པ་ཡིན། །ངག་འཁྱལ་དང་ནི་རྣམས་འཚེ་སོགས། །སྨད་པའི་དོན་གྱི་ཉེར་བསྟན་པ། །རྩེད་མོའི་ཚུལ་དང་ཤ་  
ཟ་སོགས། །བྱིས་པ་ངག་འཁྱལ་འཚེ་སོགས་པ། །སྨད་པའི་དོན་དང་བཅས་པ་ཡི། །ཉེར་བསྟན་དེ་དག་ཡོད་པ་མིན། །ཚད་མ་གཉིས་ཀྱིས་མི་སླུ་འདོད། །དེའི་ཡུལ་མ་ལུས་གང་ལ་ནི། །ཚད་མ་གཉིས་ཀྱིས་གནོད་པ་ཅན། །ཅུང་ཟད་མཐོང་བར་མི་འགྱུར་ཞིང། །གང་ཞིག་  
  
༄༅། །ཤིན་ཏུ་ལྐོག་གྱུར་ལའང། །སྔ་ཕྱི་ཡིས་ནི་གནོད་ཅན་མིན། །སྐྱེས་བུ་ཐམས་ཅད་སྙིང་རྗེ་སོགས། །ཡོན་ཏན་སྐྱེ་ལ་འཇུག་བྱེད་ལས། །རྣམ་པ་ཐམས་ཅད་མཆོག་ལྡན་པའི། །དམ་པའི་ཚུལ་ཁྲིམས་སྟོན་བྱེད་ལ། །འདི་དང་ཕྱི་མར་སྐལ་ལྡན་ལ། །མངོན་  
མཐོང་སྣ་ཚོགས་སྒྲུབ་བྱེད་ཅིང། །བག་ལ་ཉལ་ཀུན་ཚོགས་ཀྱི་ནི། །གཉེན་པོའི་ཕྱོགས་ནི་སྟོན་པ་ཅན། །མྱ་ངན་འདས་པ་གྲོང་ཁྱེར་གྱི། །དེ་ཡི་སྒོ་འཕར་འབྱེད་པ་པོ། །གལ་ཏེ་དེ་ལྟར་རྩེད་མོ་འམ། །སྲིན་པོའི་ཚིག་ཏུ་འགྱུར་ཡིན་ན། །དེ་མཚན་ཉིད་ཀུན་ཡོད་པའི་ཕྱིར། །དེ་  
ཉིད་སངས་རྒྱས་ཡིན་ཟད་མོད། །གང་ཕྱིར་མིང་གཞན་བརྟགས་པ་ཡིས། །དངོས་པོའི་ངོ་བོ་ལྡོག་འགྱུར་མིན། །ཁྱད་པར་ཅན་ལ་དམན་པའི་མིང། །བྱེད་ན་ཁྱེད་རང་སྨད་བྱར་འགྱུར། །འདོད་པ་ལོག་པར་གཡེམ་པ་དང། །སྲོག་ཆགས་འཚེ་སོགས་མཚན་ཉིད་ཅན། །གོམས་དང་  
དེ་ཡི་བྱ་བ་ནི། །ཚིག་གང་ཞིག་གིས་གསལ་བར་བྱས། །དེ་ཉིད་སྦྱང་པོ་ཤ་ཟ་སོགས། །སྨྲས་པ་ཞེས་ནི་དོགས་པར་འགྱུར། །དེའི་སྤྱོད་མངོན་པར་ཆགས་རྣམས་ལ། །དེ་འདྲའི་ཚིག་ནི་སྲིད་པ་ཡིན། །འགལ་བཅས་གཙང་མི་གཙང་སོགས་ཀྱི། །རང་བཞིན་རྣམས་ནི་ཅིག་  
ཅར་དུ། །བློ་གཅིག་གིས་ནི་རྟོགས་པར་མཐོང། །དེ་དག་བློ་དང་འགལ་བ་མིན། །ཕན་ཚུན་སྤངས་ཏེ་གནས་པ་ཡི། །མཚན་ཉིད་ཅན་ནམ་ཡང་ན་ནི། །གཅིག་ལ་ལྷན་ཅིག་མི་གནས་པའི། །འགལ་བ་དེ་དག་ལ་ཡོད་མིན། །ཤེས་པ་གཅིག་ལ་སྣང་བ་ཉིད། །དེ་དག་ལ་  
ནི་འགལ་བ་མིན། །གཙང་དང་མི་གཙང་ལ་སོགས་དང། །སྦྲུལ་དང་རྨ་བྱ་ལ་སོགས་ནི། །མིག་ལ་ཅིག་ཅར་སྣང་བའི་ཕྱིར། །བདེ་དང་སྡུག་བསྔལ་སོགས་དབྱེ་བས། །རྒྱུ་མེད་ཉེ་བར་གནས་མེད་པས། །དེ་ཤེས་བྱ་སྟེ་འགལ་བས་མིན། །སྔོ་དང་སེར་དང་དཀར་སོགས་  
བཞིན། །ཡུལ་དང་རང་བཞིན་དབྱེ་བ་ཡིས། །དངོས་པོའི་དབྱེ་བས་འགལ་བ་ཅན། །གང་ཕྱིར་ཅིག་ཅར་དུ་སྣང་འགྱུར། །ཤེས་བྱའི་དཀྱིལ་འཁོར་མ་ལུས་པ། །ཤེས་པ་སྐད་ཅིག་གཅིག་ཁྱབ་ཅན། །གང་ཕྱིར་ཀུན་མཁྱེན་བསྒྲུབ་བྱ་བ། །དེ་ནི་རིམ་པ་ལ་བརྟེན་ཕྱིར། །གང་  
  
།དེ་དང་དེ་རིང་ངེས་སྦྱོར་ལས། །དེ་ལ་ནུས་པ་དེ་ལྟར་མངའ། །གང་ཕྱིར་སྒྲིབ་སྤངས་ཅན་དེ་ཡིན། །ཟག་པ་ཟད་པ་སོགས་རྣམས་ཀྱི། །ཡེ་ཤེས་དབང་གྱུར་རྙེད་པ་དེས། །རིམ་གྱིས་སམ་ནི་ཅིག་ཅར་དུ། །རང་གི་བཞེད་པས་མཁྱེན་པར་གྱུར། །  
ཤེས་པའི་སྐད་ཅིག་བཅུ་དྲུག་གིས། །བདེན་པ་བཞི་ཡི་རང་བཞིན་ཅན། །ཤེས་བྱ་ཀུན་ནི་རིམ་གྱིས་མཁྱེན། །ཡང་ན་ཁོ་བོ་ལ་ཀུན་མཁྱེན། །དེ་ལ་དེ་འདྲའི་ཡེ་ཤེས་ནི། །རིམ་གྱིས་གཙོ་བོ་ལས་བྱུང་འགྱུར། །ཐད་ཅིག་ཙམ་ཡང་སྡོད་མིན་ན། །ལོ་བརྒྱ་སྨོས་ཀྱང་ཅི་དགོས་  
ཀྱེ༑ །རྣམ་དབྱེ་མ་བྱས་པའི་ངོ་བོས། །དངོས་པོ་ཀུན་ནི་གང་གིས་རྟོགས། །དངོས་པོ་ཀུན་གྱི་རང་བཞིན་ཉིད། །དེས་ནི་མཁྱེན་པར་འགྱུར་བ་ཡིན། །བདག་བཅས་སྐད་ཅིག་མིན་སོགས་ལས། །གང་ཞིག་ལོག་པར་རང་མཚན་ཉིད། །རྟག་ཏུ་ཉེར་རྟོགས་རྒྱུ་མཚན་ཕྱིར། །དེ་  
འདིར་སྤྱི་ཞེས་བརྗོད་པ་ཡིན། །དེ་འཛིན་བྱེད་པའི་རྣམ་ཤེས་ནི། །བསྒོམ་པའི་སྟོབས་ལས་བྱུང་བ་གང། །རྣལ་འབྱོར་དབང་ཕྱུག་ལ་མངོན་གསལ། །དེ་ནི་རང་མཚན་སྤྱོད་ཡུལ་ཅན། །དེ་ཉིད་གཞན་ཉིད་སོགས་བརྗོད་མེད། །གཞན་དག་གིས་ཀྱང་བརྟགས་པ་ཡི། །སྤྱི་དེ་  
རྣལ་འབྱོར་ཡེ་ཤེས་དེས། །འཛིན་པར་མཛད་པ་མ་ཡིན་ནོ། །རྣལ་འབྱོར་དབང་ཕྱུག་གི་ཡིད་ནི། །དེ་ནི་རྟོག་བྲལ་མ་འཁྲུལ་ཡིན། །དེ་འཛིན་ན་ནི་རྟོག་བཅས་དང། །འཁྲུལ་པ་དང་བཅས་ཐལ་བར་འགྱུར། །གང་གིས་བརྗོད་དུ་མེད་པའི་སྤྱི། །རྣམ་རྟོག་བདག་ཉིད་ཅན་  
དུ་བཤད། །རྟག་པའི་རྗེས་འགྲོའི་རང་བཞིན་སྤྱི། །དངོས་པོ་མེད་པར་བསྟན་ཟིན་ཏོ། །ཏིང་ངེ་འཛིན་ལས་བྱུང་བ་ཡི། །ཡེ་ཤེས་འཇིག་རྟེན་ལས་འདས་པ། །རྒྱུ་བཅས་འབྲས་བུ་ལས་མཁྱེན་པ། །དེ་ནི་བདག་གིས་ཀུན་མཁྱེན་འདོད། །དེ་ནི་ཡོད་པ་ཉིད་དུ་ནི། །རྗེས་སུ་དཔག་པས་སྔར་  
བསྒྲུབས་ཟིན། །དེས་ན་དེ་ནི་ཡོད་སྒྲུབ་པའི། །ཚད་མ་ཡོད་པས་དེ་ཡང་ཡོད། །རིམ་གྱིས་སམ་ནི་ཅིག་ཅར་གྱིས། །ཤེས་པའི་འབྲས་བུ་བསྒྲུབས་པ་ཡིན། །དེ་ལ་ཡང་ནི་ནུས་ཡོད་དེ། །གང་ཚེ་ཉེར་བསྟན་མཛད་པ་ཡིན། །ཆོས་ལ་བདག་མེད་ལེགས་བསྒོམས་པས། །གང་གིས་བསྟན་  
  
༄༅། །པ་དྲི་མེད་འདི། །བསྟན་བཅོས་ཀུན་གྱིས་བསྒྲུབས་བྱས་པས། །ཚད་མ་ཀུན་གྱིས་གནོད་བ་མིན། །འཁོར་བ་མི་མཐུན་ཤེས་པ་ཅན། །ཁྱབ་འཇུག་སོགས་ཀྱི་སྤྱོད་ཡུལ་མན། །མཁས་པ་རྣམས་ཀྱིས་གང་ཞིག་ནི། །དད་པས་སྤྱི་བོས་ལེན་པར་བྱེད། །ཉོན་མོངས་མ་ལུས་དགྲ་བོ་  
ཡི༑ །ཚོགས་ནི་འཇིག་པར་བྱེད་པ་ཅན། །མངོན་པར་མཐོ་བ་སྣ་ཚོགས་ཀྱི། །རྫོགས་རྒྱུ་མྱ་ངན་འདས་ཐོབ་རྒྱུ། །ཐུན་མོང་མིན་པའི་ཐབས་རྙེད་པ། །སྐྱེས་བུ་མ་ལུས་དང་མི་མཐུན། །གཅིག་པུ་དེ་ཉིད་ཀུན་མཁྱེན་མགོན། །དེ་ནི་ཚད་མ་དང་ལྡན་ཡིན། །གང་ཚེ་འདི་ལྟར་ཀུན་མཁྱེན་ནི། །ཆོས་  
ལ་སོགས་པ་རྟོགས་པའི་རྒྱུ། །འགའ་ཞིག་འཐད་པར་འགྱུར་བ་ན། །དེ་ཚེ་སྐྱེས་བུས་བྱས་ཚིག་གྲུབ། །རྣམ་པ་མེད་སོགས་དཔྱད་པ་ནི། །ཀུན་མཁྱེན་ལ་ནི་ཉེར་མཁོ་མིན། །ཇི་ལྟར་ཁྱེད་ཀྱི་ཤེས་པ་ནི། །དོན་འགའ་ལ་འཇུག་དེ་བཞིན་གཞན། །དེ་ཁོ་ན་ཉིད་བསྡུས་པའི་ཚིག་ལེའུ་བྱས་པ་  
ལས་གཞན་གྱི་དབང་པོ་ལས་འདས་པའི་དོན་མཐོང་བ་ཅན་གྱི་སྐྱེས་བུ་བརྟག་པ་སྟེ་སུམ་ཅུ་པའོ།། །།སློབ་དཔོན་ཞི་བ་འཚོའི་ཞལ་སྔ་ནས་ཀྱིས་མཛད་པ་དེ་ཁོ་ན་ཉིད་བསྡུས་པའི་ཚིག་ལེའུ་བྱས་པ་རྫོགས་སོ།། །།གུ་གེ་ཡུལ་གྱི་དབེན་ས་རི་བོ་དགེ་གནས་  
ཕུན་ཚོགས་གླིང་དུ། རྒྱ་གར་གྱི་མཁན་པོ་དཔལ་གུ་ཎཱ་ཀ་ར་ཤྲཱི་བྷ་དྲའི་ཞལ་སྔ་ནས་དང། སྒྲ་བསྒྱུར་གྱི་ལོ་ཙཱ་བ་ཆེན་པོ་དཔལ་ལྷ་བཙན་པོ་ཤཱཀྱའི་དགེ་སློང་ལྷ་བླ་མ་བཞི་བ་འོད་ཀྱི་ཞལ་སྔ་ནས་ཀྱིས་བསྒྱུར་ཅིང་ཞུས་ཏེ་གཏན་ལ་ཕབ་པ། གྲངས་ཅན་གཅེར་བུ་བྱེ་བྲག་པ་དང་རྒྱང་ཕན་རིག་པ་ཅན་དང་སངས་རྒྱས་  
དེ་དག་གི་ཕྱོགས་ནི། །ཆུ་ཀླུང་པ་དང་ཙ་ར་ཀ་དང་དུས་སྨྲ་སྤྱོད་པ་བརྡ་སྤྲོད་ཞི་བ་ཚངས་དང་སྣ་ཚོགས་ཚལ། །སྒྲ་ཡི་ཚངས་པ་རིག་བྱེད་མཐའ་དང་བྱེ་བྲག་སྨྲ་དང་མདོ་སྡེ་སེམས་ཙམ་དབུ་མ་དེ་དག་གི་བྱེ་བྲག་ལུང་བཅས་ཤེས་པའི་སྤྱོད་ཡུལ་གང་ཡིན་འདི་ནི་རྟོགས་ནས་འགྲོ་ལ་ཕན་ཕྱིར་བདག་གིས་བསྒྱུར།། །།  
  
  
