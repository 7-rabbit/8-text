<h1>๒. อุเทฺทสวาโร</h1>
<p> ตตฺถ กตเม โสฬส หารา? เทสนา วิจโย ยุตฺติ ปทฎฺฐาโน ลกฺขโณ จตุพฺยูโห อาวโฎฺฎ วิภตฺติ ปริวตฺตโน เววจโน ปญฺญตฺติ  โอตรโณ โสธโน อธิฎฺฐาโน ปริกฺขาโร สมาโรปโน อิติฯ</p>


<h3>ตสฺสานุคีติ</h3>
<p>
เทสนา  
วิจโย ยุตฺติ, ปทฎฺฐาโน จ ลกฺขโณ;  
  
จตุพฺยูโห จ อาวโฎฺฎ, วิภตฺติ ปริวตฺตโนฯ  
</p>
  
<p>
เววจโน จ ปญฺญตฺติ, โอตรโณ จ โสธโน;  
  
อธิฎฺฐาโน ปริกฺขาโร, สมาโรปโน โสฬโส  
โสฬส (สี.)  
ฯ  
</p>
  
<p>
เอเต โสฬส หารา, ปกิตฺติตา อตฺถโต อสํกิณฺณา;  
  
เอเตสเญฺจว ภวติ, วิตฺถารตยา นยวิภตฺตีติฯ  
</p>
  
<p> ตตฺถ กตเม ปญฺจ นยา? นนฺทิยาวโฎฺฎ ติปุกฺขโล สีหวิกฺกีฬิโต ทิสาโลจโน องฺกุโส อิติฯ</p>


<h3>ตสฺสานุคีติ</h3>
<p>
ปฐโม นนฺทิยาวโฎฺฎ, ทุติโย จ ติปุกฺขโล;  
  
สีหวิกฺกีฬิโต นาม, ตติโย นยลญฺชโก  
นยลญฺฉโก (สี.)  
ฯ  
</p>
  
<p>
ทิสาโลจนมาหํสุ  
, จตุตฺถํ นยมุตฺตมํ;  
  
ปญฺจโม องฺกุโส นาม, สเพฺพ ปญฺจ นยา คตาติฯ  
</p>
  
<p> ตตฺถ กตมานิ อฎฺฐารส มูลปทานิ? นว ปทานิ กุสลานิ นว ปทานิ อกุสลานิฯ ตตฺถ กตมานิ นว ปทานิ อกุสลานิ, ตณฺหา อวิชฺชา โลโภ โทโส โมโห สุภสญฺญา สุขสญฺญา นิจฺจสญฺญา อตฺตสญฺญาติ, อิมานิ นว ปทานิ อกุสลานิ, ยตฺถ สโพฺพ อกุสลปโกฺข สงฺคหํ สโมสรณํ คจฺฉติฯ</p>


<p>ตตฺถ กตมานิ นว ปทานิ กุสลานิ? สมโถ วิปสฺสนา อโลโภ อโทโส อโมโห อสุภสญฺญา ทุกฺขสญฺญา อนิจฺจสญฺญา อนตฺตสญฺญาติ, อิมานิ นว ปทานิ กุสลานิ, ยตฺถ สโพฺพ กุสลปโกฺข สงฺคหํ สโมสรณํ คจฺฉติฯ</p>


<h3>ตตฺริทํ อุทฺทานํ</h3>
<p>
ตณฺหา  
จ อวิชฺชาปิ จ, โลโภ โทโส ตเถว โมโห จ;  
  
จตุโร จ วิปลฺลาสา, กิเลสภูมี นว ปทานิฯ  
</p>
  
<p>
สมโถ  
จ วิปสฺสนา จ, กุสลานิ จ ยานิ ตีณิ มูลานิ;  
  
จตุโร สติปฎฺฐานา, อินฺทฺริยภูมี นว ปทานิฯ  
</p>
  
<p>
นวหิ จ ปเทหิ กุสลา, นวหิ จ ยุชฺชนฺติ อกุสลปกฺขา;  
  
เอเต โข มูลปทา, ภวนฺติ อฎฺฐารส ปทานีติฯ  
</p>
  
อุเทฺทสวาโรฯ  
</p>
  
  
  
  
  