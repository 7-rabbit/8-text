<h1>เวตุลฺลวาโท</h1>
<p>กีทิโส  นาม, ยโต มหาวิหารวาสิโน อติวิย ชิคุจฺฉิํสูติ? อิทานิ เวตุลฺลวาทสฺส สรูปํ สพฺพากาเรน ปกาเสตุํ น สกฺกา, เวตุลฺลนาเมน โปตฺถกานํ วา นิกายสฺส วา เอตรหิ อปากฎภาวโตฯ อภิธมฺมปิฎเก ปน กถาวตฺถุอฎฺฐกถายํ  กติปยา เวตุลฺลวาทา อาคตาฯ กถํ? –</p>


<p>‘‘ปรมตฺถโต มคฺคผลาเนว สโงฺฆ, มคฺคผเลหิ อโญฺญ สโงฺฆ นาม นตฺถิ, มคฺคผลานิ จ น กิญฺจิ ปฎิคฺคณฺหนฺติ, ตสฺมา น วตฺตพฺพํ สโงฺฆ ทกฺขิณํ ปฎิคฺคณฺหาตี’’ติ จ (๑)ฯ</p>


<p>‘‘มคฺคผลาเนว สโงฺฆ นาม, น จ ตานิ ทกฺขิณํ วิโสเธตุํ สโกฺกนฺติ, ตสฺมา น วตฺตพฺพํ สโงฺฆ ทกฺขิณํ วิโสเธตี’’ติ จ (๒)ฯ</p>


<p>‘‘มคฺคผลาเนว สโงฺฆ นาม, น จ ตานิ กิญฺจิ ภุญฺชนฺติ, ตสฺมา น วตฺตพฺพํ สโงฺฆ ภุญฺชติ ปิวติ ขาทติ สายตี’’ติ จ (๓)ฯ</p>


<p>มคฺคผลาเนว สโงฺฆ นาม, น จ สกฺกา เตสํ กิญฺจิ ทาตุํ, น จ เตหิ ปฎิคฺคณฺหิตุํ, นาปิ เตสํ ทาเนน โกจิ อุปกาโร อิชฺฌติ, ตสฺมา น วตฺตพฺพํ สงฺฆสฺส ทินฺนํ มหปฺผล’’นฺติ จ (๔)ฯ</p>


<p>‘‘พุโทฺธ ภควา น กิญฺจิ ปริภุญฺชติ, โลกานุวตฺตนตฺถํ ปน ปริภุญฺชมานํ วิย อตฺตานํ ทเสฺสติ, ตสฺมา นิรุปการตฺตา น วตฺตพฺพํ ตสฺมิํ ทินฺนํ มหปฺผล’’นฺติ จ (๕)ฯ</p>


<p>‘‘ภควา  ตุสิตภวเน นิพฺพโตฺต ตเตฺถว วสติ, น มนุสฺสโลกํ อาคจฺฉติ, นิมฺมิตรูปมตฺตกํ ปเนตฺถ ทเสฺสตี’’ติ จ (๖)ฯ</p>


<p>‘‘ตุสิตปุเร ฐิโต ภควา ธมฺมเทสนตฺถาย อภินิมฺมิตํ เปเสสิ, เตน เจว, ตสฺส จ เทสนํ สมฺปฎิจฺฉิตฺวา อายสฺมตา อานเนฺทน ธโมฺม เทสิโต, น พุเทฺธน ภควตา’’ติ จ (๗)ฯ</p>


<p>‘‘เอกาธิปฺปาเยน เมถุโน ธโมฺม ปฎิเสวิตโพฺพฯ อยํ ปเนตฺถ อโตฺถ – การุเญฺญน วา เอเกน อธิปฺปาเยน เอกาธิปฺปาโย, สํสาเร วา เอกโต ภวิสฺสามาติ อิตฺถิยา สทฺธิํ พุทฺธปูชาทีนิ กตฺวา ปณิธิวเสน เอโก อธิปฺปาโย อสฺสาติ เอกาธิปฺปาโย, เอวรูโป ทฺวินฺนมฺปิ ชนานํ เอกาธิปฺปาโย เมถุโน ธโมฺม ปฎิเสวิตโพฺพ’’ติ จ (๘) เอวํ เวตุลฺลวาทีนํ ลทฺธิโย อาคตา, เอตฺตกาเยว เนสํ วาทา เถรวาทคนฺถวเสน ทานิ ปญฺญายนฺติฯ</p>


<p>เอตฺถ จ อาทิโต จตูหิ วาเทหิ สุตฺตนฺตาคตสโงฺฆ จ มิจฺฉา คหิโต, วินยาคตสโงฺฆ จ สพฺพถา ปฎิกฺขิโตฺตฯ ตทนนฺตรํ ตโย วาทา อิสฺสรนิมฺมานวาทานุวตฺตกาฯ อนฺติมสฺส ปน อสทฺธมฺมวาทภาโว อติวิย ปากโฎติฯ</p>


<p>อภิธมฺมสมุจฺจเย ปน เวตุลฺลปิฎกสฺส โพธิสตฺตปิฎกภาโว ปกาสิโต, ตสฺมา สทฺธมฺมปุณฺฑริกสุตฺตาทิเก โพธิสตฺตปิฎเก อาคตวาโทปิ ‘‘เวตุลฺลวาโท’’ติ เวทิตโพฺพ ฯ</p>





