<h1>ปกิณฺณกกโณฺฑ</h1>
<p>อิทานิ  สปฺปุริสาติ ทุลฺลภาติ อิมสฺส สํวณฺณนากฺกโม สมฺปโตฺต ตถา หิ โลเก สปฺปุริสาปิ อติทุลฺลภาเยวฯ สปฺปุริสาติ กลฺยาณคุณสมฺปนฺนา อุตฺตมปุริสาฯ เต นิสฺสาย ชาติธมฺมา สตฺตา ชาติยา, มรณธมฺมา สตฺตา มรณโต มุจฺจนฺติ วุตฺตเญฺหตํ ภควตา ‘‘มมญฺหิ อานนฺท กลฺยาณมิตฺตํ อาคมฺม ชาติยา ปริมุจฺจนฺติ, ชราธมฺมา สตฺตา ชราย มุจฺจนฺตี’’ติ อาทิ วจนโต ปน สมฺมาสมฺพุโทฺธเยว สพฺพาการสมฺปโนฺน กลฺยาณมิโตฺต นามฯ ตํ อลภเนฺตน สาริปุตฺตโมคฺคลานาทโย อริยปุคฺคลา วาฯ เตปิ อลภเนฺตน เอกนฺตชหิตํ สิวฎฺฐิกํ กลฺยาณมิตฺตํ ลภิตพฺพํ, วุตฺตเญฺหตํ โปราเณหิฯ</p>


<p>
‘‘ปิโย ครุ ภาวนีโย, วตฺตา จ วจนกฺขโม;  
  
คมฺภีรญฺจ กถํ กตฺตา, โนจาฐาเน นิโยชเย’’ติฯ  
</p>
  
<p>เอวมาทิคุณสมนฺนาคโต วฑฺฒิปเกฺข ฐิตปณฺฑิตปุคฺคโล โลเก ทุลฺลโภวฯ กตโม ปณฺฑิตปุคฺคโล พุทฺธปเจฺจกพุทฺธา อสีติ จ มหาสาวกา อเญฺญ จ ตถาคตสฺส สาวกา สุเนตฺตมหาโควินฺทวิธุรสรภงฺคมโหสธสุตโสมนิมิราชอโยฆรกุมารก อกตฺติปณฺฑิตาทโย จ ปณฺฑิตาติ เวทิตพฺพาฯ เต ภเย วิย รกฺขา, อนฺธกาเร วิย ปทีปา, ขุปฺปิปาสาทิทุกฺขาภิภเว วิย อนฺนปานาทิปฎิลาโภ, อตฺตโน วจนกรานํ สพฺพภยอุปทฺทวูปสคฺควิทฺธํสนสมตฺถา โหนฺติ ตถา หิ ตถาคตํ อาคมฺม อสเงฺขฺยยฺยา อปริมาณา เทวมนุสฺสา อาสวกฺขยํ ปตฺตา พฺรหฺมโลเก ปติฎฺฐิตา, เทวโลเก อุปฺปนฺนาฯ สาริปุตฺตเตฺถเร จิตฺตํ ปสาเทตฺวา จตูหิ จ ปจฺจเยหิ เถรํ อุปฎฺฐหิตฺวา อสีติ กุสลหสฺสานิ สเคฺค นิพฺพตฺตานิ, ตถา มหาโมคฺคลานมหากสฺสปปภุติ สุเนตฺตสฺส สตฺถุโน สาวกา อเปฺปกเจฺจ พฺรหฺมโลเก อุปปชฺชิํสุ, อเปฺปกเจฺจ ปรนิมฺมิตวสวตฺตีนํ เทวานํ สหพฺยตํ…เป.… อเปฺปกเจฺจ คหปติมหาสาลกุลานํ สหพฺยตํ อุปปชฺชิํสุ, วุตฺตเญฺหตํ ‘‘นตฺถิ ภิกฺขเว ปณฺฑิตโต ภยํ, นตฺถิ ปณฺฑิตโต อุปทฺทโว, นตฺถิ ปณฺฑิตโต อุปสโคฺค’’ติฯ อปิจ ตคฺครมาลาทิคนฺธภณฺฑสทิโส ปณฺฑิโต, ตคฺครมาลาทิคนฺธภณฺฑปลิเวฐนปตฺตสทิโส ตทุปเสวี วุตฺตเญฺหตํ นารทชาตเกฯ</p>


<p>
‘‘ตคฺครญฺจ  
ปลาเสน, โย นโร อุปนยฺหติ;  
  
ปตฺตาปิ สุรภิ วายนฺติ, เอวํ ธีรูปเสวนา’’ติฯ  
</p>
  
<p>อกิตฺติปณฺฑิโต สเกฺกน เทวานมิเนฺทน วเร ทิยฺยมาเน เอวมาห</p>


<p>
‘‘ธีรํ ปเสฺส สุเณ ธีรํ, ธีเรน สห สํวเส;  
  
ธีเรนา’ลาปสลฺลาปํ, ตํ กเร ตญฺจ โรจเยฯ  
</p>
  
<p>
กิํ นุ เต อกรํ ธีโร, วท กสฺสป การณํ;  
  
เกน กสฺสป ธีรสฺส, ทสฺสนํ อภิกงฺขสิฯ  
</p>
  
<p>
นยํ นยติ เมธาวี, อทุรายํ น ยุญฺชติ;  
  
สนโร เสยฺยโส โหติ, สมฺมา วุโตฺต น กุปฺปติ;  
  
วินยํ โส ปชานาติ, สาธุ เตน สมาคโม’’ติฯ  
</p>
  
<p>อปิจ เตปิ สปฺปุริเส สงฺคมฺม อสฺสุตปุพฺพมฺปิ อุภยโลกหิตาวหํ วาจํ สุยฺยเตว, วุตฺตมฺปิ เจตํฯ</p>


<p>
‘‘สุภาสิตํ อุตฺตมมาหุ สโนฺต, ธมฺมํ ภเณ นาธมฺมํ ตํ ทุติยํ;  
  
ปิยํ ภเณ นาปฺปิยํ ตํ ตติยํ, สจฺจํ ภเณ นาลีกํ ตํ จตุตฺถ’’นฺติ จฯ  
</p>
  
<p>
‘‘ยํ พุโทฺธ ภาสติ วาจํ, เขมํ นิพฺพานปตฺติยา;  
  
ทุกฺขสฺสนฺตกิริยาย, สา เว วาจานมุตฺตมา’’ติฯ  
</p>
  
<p>สปฺปุริสูปนิสฺสยเสวนปจฺจยาเยว ทานาทิกุสลสมาโยเคน อปายทุกฺขโต มุจฺจนฺติ วุตฺตเญฺหตํ ‘‘อปิจ เนรยิกาทิทุกฺขปริตฺตาณโต ปุญฺญานิ เอว ปาณีนํ พหูปการานิ, ยโต เตสมฺปิ อุปการานุสฺสรณตา กตญฺญุตา สปฺปุริเสหิ ปสํสนียาทินานปฺปการวิเสสาธิคมเหตูจ โหนฺติ วุตฺตเญฺหตํ ภควตา, ‘‘เทฺว เม ภิกฺขเว ปุคฺคลา ทุลฺลภา โลกสฺมิํ, กตเม เทฺว, โย จ ปุพฺพการี, โย จ กตญฺญุ กตเวที’’ติฯ อปิจ วิธุรมโหสธชาตกาทิกาเลปิ อิธโลกปรโลกสมฺปตฺติอตฺถเมว อตฺตโน วจนกเร สมฺมา โยเชนฺติฯ อนากุลกมฺมนฺตาธิฎฺฐาเนน กาลญฺญุตาย ปติรูปการิตาย อนลสตาย อุฎฺฐานวีริยสมตาย อพฺยสนิยตาจ กาลานติกฺกมนอปฺปติรูปกรณอกรณสิถิลกรณาหิ อกุสลาทีหิ รหิตกสิโครกฺขวาณิชฺชาทโย กมฺมนฺตา, เอเต อตฺตโน วา ปุตฺตทารสฺส วา ทาสกมฺมกรานํ วา พฺยตฺตตาย เอวํ ปโยชิตา ทิเฎฺฐว ธเมฺม ธนธญฺญวิตฺติ ปฎิลาภเหตู โหนฺติ, วุตฺตเญฺหตํ ภควตาฯ</p>


<p>
ปติรูปการีริ  
ธุรวา, อุฎฺฐานตา วินฺทเต ธนนฺติ จ;  
  
น ทิวา โสปฺปสีเล, รตฺติํ อุฎฺฐานทสฺสินา;  
  
นิจฺจปฺปมเตฺตน โสเณฺฑน, สกฺกา อาวสิตุํ ฆรํฯ  
</p>
  
<p>
อตีสิตํ อติอุณฺหํ, อติสารมิทํ อหุ;  
  
อิติ วิสฺสฎฺฐกมฺมเนฺต, อตฺถา อเจฺจนฺติ มาณเวฯ  
</p>
  
<p>
โย จ สีตญฺจ อุณฺหญฺจ; ติณานิ โย น มญฺญติ;  
  
สปฺปุริสกิจฺจานิ, โส สุขํ น วิหายตี’’ติ จฯ  
</p>
  
<p>
โภเค สํหรมานสฺส, ปรเสฺสว อิรยโต;  
  
โภคา สนฺนิจยํ ยนฺติ, วมฺมิโกวูปจียตีติฯ  
</p>
  
<p>เอวมาทิปฺปเภทา สปฺปุริสา โลเก อติทุลฺลภาวฯ ตพฺพิคเมน ทุปฺปุริสา พาลชนา อคเวสโนฺตปิ ลพฺภเนฺตว เต พาลา อตฺตานํ เสวมาเน ปรชเน สํสารทุเกฺขเยว โอสีเทนฺติ ภวโต วุฎฺฐานํ น เทนฺติ ตถา หิ ปูรณกสฺสปาทโย ฉสตฺถารา เทวทตฺตโกกาลิก-โมทกติสฺส ขณฺฑเทวิยาปุตฺตสมุทฺททตฺตจิญฺจมาณวิกาทโย อตีตกาเล จ ทีฆทุกฺขสฺส ลาภาติ อิเม อเญฺญ จ เอวรูปา สตฺตา พาลา อคฺคิปทิตฺตมิว อคารํ อตฺตนา ทุคฺคหิเตน อตฺตานญฺจ อตฺตโน วจนการเก จ วินาเสนฺติ ตถา หิ เทวทตฺตมาคมฺม ราชา อชาตสตฺตุ-โกกาลิกาทโย ตทเญฺญปิ ปุคฺคลา อปาเย นิพฺพตฺตนฺติฯ ราชา อชาตสตฺตุ สามญฺญผลสุตฺตนฺตสวนกาเล ยทิ ปิตรํ อฆาเตยฺย, โสตาปโนฺน ภเวยฺย ปิตรํ ฆาติตตฺตา มคฺคผลมฺปิ อปฺปตฺวา โลหกุมฺภิยํ สฎฺฐิวสฺสสหสฺสานิ ปจฺจิตฺวา มุจฺจิสฺสติ อนาคเตปิ ปเจฺจกพุโทฺธ ภวิสฺสติฯ โกกาลิโกปิ สาริปุตฺตโมคฺคลานเตฺถเร อนปจายิตฺวา มหานิรเย ปทุมคณนาย ปจฺจโนกาเส นิรยปเทเส ปทุมนิรเย…เป.… ปทุมํ โข ปน อญฺญตโร ภิกฺขุ นิรยํ โกกาลิโก ภิกฺขุ อุปปโนฺน สาริปุตฺตโมคฺคลาเนสุ จิตฺตํ อาฆาเตตฺวา’’ติ อาหฯ ตตฺถ อญฺญตโร ภิกฺขูติ นามโคเตฺตน อปากฎํ ‘‘กิํ ว ทีฆํ นุโข ภเนฺต ปทุเม นิรเย อายุปฺปมาณ’’นฺติ ปญฺหํ ปุจฺฉิตฺวา นิสินฺนํ เอกํ ภิกฺขุํ เอวมาห ‘‘ทีฆํ โข ภิกฺขุ นิรเย อายุปฺปมาณํ, ตํ น สุกรํ สงฺขาตุํ เอตฺตกานิ วสฺสานีติ วา เอตฺตกานิ วสฺสสตานีติ วา เอตฺตกานิ วสฺสสหสฺสานีติ วา เอตฺตกานิ วสฺสสตสหสฺสานี’’ติ  วา สกฺกา ปน ภเนฺต อุปมํ กาตุนฺติฯ ‘‘สกฺกา ภิกฺขู’’ติ ภควา อโวจฯ เสยฺยถาปิ ภิกฺขุ วีสติขาริโก โกสลโก ติลวาโห โหติ, ตโต ปุริโส วสฺสสตสฺส วสฺสสหสฺสสฺส อจฺจเยน เอกเมกํ ติลํ อุทฺธเรยฺย, ขิปฺปตรํ โข โส ภิกฺขุ วีสติขาริโก โกสลโก ติลวาโห อิมินา อุปกฺกเมน ปริกฺขยํ ปริยาทานํ คเจฺฉยฺย, น เตฺวว เอโก อพฺพุโท นิรโยฯ เสยฺยถาปิ ภิกฺขุ วีส อพฺพุโท นิรโย, เอวเมโก นิรพฺพุโท นิรโย’’ติ อาทิฯ วีสติขาริโก ติ มาคธิเกน ปเตฺถน จตฺตาโร ปตฺถา โกสลรเฎฺฐ เอโก ปโตฺถ โหติฯ เตน ปเตฺถน จตฺตาโร ปตฺถา อาฬฺหกํฯ จตฺตาริ อาฬฺหกานิ โทณํฯ จตุโทณา มานิกาฯ จตุมานิกา ขารีฯ ตายขาริยา วีสติขาริโก ติลวาโหฯ ติลวาโหติ ติลสกฎํฯ อพฺพุโท นิรโยติ อพฺพุโท นาม เอโก ปเจฺจกนิรโย นตฺถิ, อวีจิมฺหิ เอว ปน อพฺพุทคณนาย ปจฺจโนกาโส ‘‘อพฺพุโท นิรโย’’ติ วุโตฺตฯ เอส นโย นิรพฺพุทาทีสุปิฯ ตตฺถ วสฺสคณนาปิ เอวํ เวทิตพฺพา ยถาห ‘‘สตํสตสหสฺสานิ โกฎิ โหติ เอวํ สตํสหสฺสโกฎิโย ปโกฎิ นามฯ สตํสตสหสฺสปโกฎิโย โกฎิปโกฎิ นามฯ สตํ สตสหสฺสโกฎิปโกฎิโย นหุตํฯ สตํสตสหสฺสนหุตานิ นินฺนหุตํฯ สตํสตสหสฺสนินฺนหุตานิ เอโก อพฺพุโทฯ ตโต วีสติคุโณ นิรพฺพุโทฯ เอส นโย สพฺพตฺถ อยญฺจ คณนา อปริจิตานํ ทุกฺกรา’’ติ วุตฺตํ ตํ น สุกรํ สงฺขาตุ’นฺติ เกจิ ปน ตตฺถ ปริเทวนานเตฺตนปิ กมฺมกรณนานเตฺตนปิ อิมานิ นามานิ ลทฺธานีติ วทนฺติฯ อปเรปิ วานการเณหีติ ฎีกาเนตฺติฯ ยถา จ ทีฆวิทสฺสอาฆาตา จ พุทฺธนฺตรํ สฎฺฐิโยชนมเตฺตน อตฺตภาเวน อุตฺตาโน ปติโต มหานิรเย ปจฺจติ ยถา จ, ตสฺส ทิฎฺฐิอภิรุจิตานิ ปญฺจ กุลสตานิ ตเสฺสว สหพฺยตํ อุปฺปนฺนานิ มหานิรเย ปจฺจนฺติฯ วุตฺตเญฺจตํ ภควตา ‘‘เสยฺยถาปิ ภิกฺขเว นฬาคารํ วา ติณาคารํ วา อคฺคิผุโฎฺฐ กูฎาคารานิ ทหติ อุลฺลิตฺตาวลิตฺตานิ นิวาตานิ ผุสิตคฺคฬานิ ปิหิต วาตปานานิ เอวเมว โข ภิกฺขเว ยานิกานิจิ ภยานิ อุปฺปชฺชนฺติ, สพฺพานิ พาลโต อุปฺปชฺชนฺติ, โน ปณฺฑิตโต เยเกจิ อุปทฺทวา อุปฺปชฺชนฺติ, โน ปณฺฑิตโต, เยเกจิ อุปสคฺคา…เป.… โน ปณฺฑิตโตฯ อิติ โข ภิกฺขเว สปฺปฎิภโย  พาโล อปฺปฎิภโย ปณฺฑิโต สอุปทฺทโว พาโล อนุปทฺทโว ปณฺฑิโต, สอุปสโคฺค พาโล อนุปสโคฺค ปณฺฑิโตติฯ อปิ จ ปูติมจฺฉสทิโส พาโล, ปูติมจฺฉพทฺธปตฺต ปุติสทิโส โหติ ตทุปเสวีฯ ฉฑฺฑนียตํ ชิคุจฺฉนียตญฺจ อาปชฺชติ วิญฺญูนํ วุตฺตมฺปิ เจตํ นารทชาตเกฯ</p>


<p>
‘‘ปูติมจฺฉํ กุสเคฺคน, โย นโร อุปนยฺหติ;  
  
กุสาปิ ปูติ วายนฺติ, เอวํ พาลูปเสวนา’’ติฯ  
</p>
  
<p>อกตฺติปณฺฑิโตจาปิ สเกฺกน เทวานมิเนฺทน วเร ทิยฺยมาเน เอวมาห</p>


<p>
‘‘พาลํ น ปเสฺส น สุเณ, น จ พาเลน สํวเส;  
  
พาเลนา’ลฺลาปสลฺลาปํ, น กเร น จ โรจเยฯ  
</p>
  
<p>
กิํนุ เต อกรํ พาโล, วท กสฺสป การณํ;  
  
เกน กสฺสป พาลสฺส, ทสฺสนํ นาภิกงฺขสิฯ  
</p>
  
<p>
อนยํ นยติ ทุเมฺมโธ, อธุรายํ นิยุญฺชติ;  
  
ทุนฺนโย เสยฺยโส โหติ, สมฺมา วุโตฺต ปกุปฺปติ;  
  
วินยํ โส น ชานาติ, สาธุ ตสฺส อทสฺสน’’นฺติฯ  
</p>
  
<p>เอวํ พาลทุชฺชนสํสคฺควเสเนว สพฺพานิ ภยุปทฺทวานิ อุปฺปชฺชนฺติ, โน ปณฺฑิตเสวนวเสนาติสพฺพโส สปฺปุริสา อติทุลฺลภาวฯ</p>

</p>


<p>
‘‘ทุลฺลภญฺจ มนุสฺสตฺตํ, พุทฺธุปฺปาโท จ ทุลฺลโภ;  
  
ทุลฺลภา ขณสมฺปตฺติ, สทฺธโมฺม ปรมทุลฺลโภ’’ติฯ  
</p>
  
<p>อิมิสฺสา คาถาย วณฺณนากฺกโม สมฺปโตฺตฯ ตตฺถ นฺติ มนุสฺสภาโวปิ ทุลฺลโภเยว มนุสฺสสฺส ทุลฺลภภาโว กาณกจฺฉโปปมาทีหิ เวทิตโพฺพ เอโก กิร กสฺสโก คงฺคาตีเร ตีณิ สํวจฺฉรานิ กสิตฺวา กิญฺจิมตฺตมฺปิ อลภิตฺวา นงฺคลผาลํ เทฺวธา ภินฺทิตฺวา คงฺคายํ ขิปิ เตน คงฺคานทิยา วาเหน เอโก อุทฺธํ เอโก เหฎฺฐาติ เอวํ เทฺว นงฺคลผาลกา คงฺคายํ วุยฺหนฺตา จิเรน เอโก อุทฺธํ เอโก เหฎฺฐาติ เทฺว เอกโต หุตฺวา ปากติกา ยุชฺชนฺติ ตสฺมิํ ขเณ วสฺสสตวสฺสสหสฺสจฺจเยน เอกวารํ อุมฺมุชฺชมาโน กาณกจฺฉโป อุมฺมุชฺชมานกฺขเณ ตสฺส คีวา ทฺวินฺนํ นงฺคลผาลานมนฺตเร โหติ อยํ กาโล  ทุลฺลโภว เอวเมว มนุสฺสตฺตภาโวปิ ทุลฺลโภเยว ตถาหิ มนุสฺสตฺตภาวํ อลภิตฺวาว นิรยเปตอสุรกายติรจฺฉานภูมีสุเยว สํสริตฺวา สีสมฺปิ อุกฺขิปิตุํ อลภนฺตา เอกพุทฺธนฺตรา เทฺว พุทฺธนฺตรา ตโย พุทฺธนฺตรา จตฺตาโร พุทฺธนฺตรา เอกาสเงฺขฺยยฺยวเสน นิรเย ปจฺจนกสตฺตานํ คณนปถํ วีติวตฺตา, ตถา เปตอสุรกายติรจฺฉานภูมีสุปิ อติขุทฺทเกน อตฺตภาเวน ติลพีชสาสปพีชสฺส จตุปญฺจฉสตฺตอฎฺฐกลภาคมเตฺตเนว องฺคุลิยา ปติฎฺฐิตฎฺฐานมเตฺตเยว ภูมิปเทเส นิสินฺนานํ อติขุทฺทกสตฺตานํ คณนปถมฺปิ วีติวตฺตา เต หิ คณิตุํ อิทฺธิมนฺตปุคฺคเล ฐเปตฺวา อโญฺญ โก นาม สกฺขิสฺสติ เตหิ โมหนฺธภาเวน กณฺหสุกฺกปกฺขมฺปิ อชานนฺตา อเนเกสุ พุทฺธสเตสุ วา พุทฺธสหเสฺสสุ วา อุปฺปชฺชมาเนสุปิ พุโทฺธติสทฺทํ อสุตฺวา วีติวตฺตา, เอวํ มนุสฺสตฺตภาโวปิ ทุลฺลโภเยวฯ มนุสฺสตฺตภาเว ลภมาเนปิ พุทฺธุปฺปาทกาโล อติทุลฺลโภวฯ พุทฺธุปฺปาทกาเลปิ สมฺมาทิฎฺฐิ หุตฺวา กุสลูปปตฺติสงฺขาตา ขณสมฺปตฺติ ทุลฺลภาว, สทฺธมฺมเทสกสฺสาปิ ทุลฺลภตฺตา, ตสฺมิมฺปิ สติ องฺควิกลภาเวน สทฺธมฺมสวนสฺสาปิ ทุลฺลภตฺตาติ เอวมาทิปฺปเภทา มนุสฺสตฺตภาวาทิกา ขณสมฺปตฺติโย ทุลฺลภาติ เวทิตพฺพาฯ ติ กุสลูปปตฺติสงฺขาตา ขณสมฺปตฺติ ทุลฺลภาเยว ตถา หิ ปจฺจนฺตวิสย อรูปอสญฺญสตฺตติรจฺฉานเปตเนรยิกกาเล วา มชฺฌิมเทเสปิ จกฺขาทิองฺควิกเลวา ปริปุณฺณองฺคภาเวปิ มิจฺฉาทิฎฺฐิภูตา วา กุสลูปปตฺติสงฺขาตา ขณา น โหนฺติ ปจฺจนฺตวิสเย หิ ปวตฺตา ชนา ปาณาติปาตาทิทสอกุสลกมฺมปเถเยว รมนฺติ อภิรมนฺติ, จณฺฑสภาวา จ เต โหนฺติ, รตนตฺตยคุณมฺปิ น ชานนฺติฯ อรูปิโนปิ ปุคฺคลา ปรโตโฆสวิรหิตตฺตา โสตาปตฺติมคฺคปฎิลาโภปิ เตสํ นตฺถิ, พุทฺธทสฺสนาทีนิปิ น ลภนฺติฯ อสญฺญสตฺตติรจฺฉานเปตเนรยิกกาเลสุ ปน ปเคว ปูริตปารมีนํ สตฺตานํ ปวตฺตนมฺปิ อโพฺพหาริกํ, สมฺมาทิฎฺฐิกุเล ชายมานาปิ จกฺขุวิกเลน พุทฺธสงฺฆรตนานํ อทสฺสนํ, โสตวิกเลน ธมฺมสวนโตปิ หายติ เอฬมูคาทิภาเวน กุสลสมาทานา น โหนฺติฯ องฺคสมฺปเนฺนปิ มิจฺฉาทิฎฺฐิภาเวน ทฺวตฺติํสมหาปุริสลกฺขณอสีติอนุพฺยญฺชนพฺยามปฺปภาปริกฺขิตฺตํ สพฺพชนานํ  นยนรสายตนภูตํ สพฺพญฺญุพุทฺธมฺปิ ทิสฺวา ปสาทโสเมฺมน จกฺขุนา โอโลเกตพฺพมฺปิ น มญฺญนฺติ มโนปโทสวเสเนว ยุคคฺคาหา หุตฺวา ยมกปาฎิหาริยกาลาทีสุ อเนเกปิ มิจฺฉาทิฎฺฐิโน มหานิรเย อุปฺปชฺชนฺติฯ เอวํ กุสลูปปตฺติขณสมฺปตฺติปิ ทุลฺลภาเยวฯ</p>


<p>
‘‘ทุลฺลภญฺจ มนุสฺสตฺตํ, พุทฺธุปฺปาโท จ ทุลฺลโภ;  
  
ทุลฺลภา ขณสมฺปตฺติ, สทฺธโมฺม ปรมทุลฺลโภ’’ติฯ  
</p>
  
<p>อิมิสฺสา คาถาย อโตฺถ วุโตฺตเยวฯ</p>

</p>

</p>


<p>เอวํ สตฺถุปรินิพฺพานโต วสฺสสตจฺจเยน ปติฎฺฐิเต อิสินา การิตตฺตา’ อิสินคร’นฺติ ลทฺธนาเม ทฺวตฺตปาทิภูปาลานํ นิวาสฎฺฐานภูเต สีริเขตฺตนคเร เอราวติยา นทิยา ปาริมตีรภูเต ปพฺพตสานุมฺหิ ปติฎฺฐิตสฺส กญฺจนวรมหาถูปสฺส ทายกสฺส สตฺวิวมหาธมฺมรโญฺญ กาเล สาสนสฺส ทฺวิสหสฺสสตาธิกเอกติํสติเม วเสฺส สาสเน ปฎิลทฺธสทฺธานํ กุลปุตฺตานํ มหาชานิกรณวเสน วิมติวิโนทนิยา วุตฺตวจนํ สทฺทยุตฺติอตฺถยุตฺติวเสน สาธุกํ อวิจินิตฺวา นทิยา อุทกุเกฺขปํ อกตฺวา อุปสมฺปทา กมฺมสฺส การิตตฺตา สาสเน ปราชยมาปเนฺน กุลปุเตฺต อุปารมฺภกรณวเสน สีมวิปตฺติหารโก สีมสมฺปตฺติปฺปกาสโก คโนฺถ ปวตฺตติฯ</p>


<p>เอตฺตาวตา จ สิริเขตฺตนครโคจรคาเมน สตฺวิวมหาธมฺมราชคุรุภูเตน มหาเวยฺยากรเณน ติปิฎกธเรน’สทฺธมฺมโกวิโท’ติ ปากฎ นามเธเยฺยน มหาเถเรน อุปชฺฌาโย หุตฺวา ปญฺญาธิปตีนํ นิวาสภูเต ปจฺฉิมชินจกฺกสาสนวเร วาสิคณาจริเยน คณวาจเกน วินยธเรน มหาสามินา จ, ราชคุรุนา ติปิฎกนาคเตฺถเรน จ อาจริโย หุตฺวา เวชฺชกมฺมชงฺฆเปสนกมฺมาทิวเสน อเนสนํ ปหาย สมฺมา อาชีเวน วิสุทฺธาชีเวหิ สงฺฆคเณหิ การกสงฺฆา หุตฺวา สิริเขตฺตนครสฺส ทกฺขิณทิสาภาเค ทีฆปพฺพตสานุมฺหิ เอราวติยา นทิยา ตีเร วาลิกปุฬิเน สีมาเปกฺขาย สห อุทกุเกฺขปํ  กตฺวา ปวตฺตาย อุทกุเกฺขปสีมาย ทสธา พฺยญฺชนวิปตฺติํ อกตฺวา ฐานารเหน ญตฺติจตุเตฺถน กเมฺมน อุปสมฺปทาย วีสติวเสฺสน ติ ครูหิ คหิตนามเธเยฺยน ภิกฺขุนา รจิโต สาสนวิปตฺติหารโก สีมวิโสธนี นาม คโนฺถ สมโตฺตฯ</p>


<p>
เอตฺตาวตา วิภตฺตา หิ, สปฺปเภทปฺปวตฺติกา;  
  
สีมวิโสธนีเหสา, นิปุณา สาธุจินฺติตาฯ  
</p>
  
<p>
สิริเขตฺตาติ ปญฺญาเต, ปุเร อปรนามเก;  
  
ทกฺขิเณยฺยทิสาภาเค, อุจฺจเนน กตาลเยฯ  
</p>
  
<p>
วสโนฺต ภิกฺขุ นาเมน, สาครพุทฺธีติ วิสฺสุโต;  
  
ปุเณฺณ วีสติวสฺสมฺหิ, คโนฺถยํ สาธุจินฺติโตฯ  
</p>
  
<p>
มยายํ รจิโต คโนฺถ, นิฎฺฐปฺปโตฺต อนากุโล;  
  
เอวํ ปาณินํ สเพฺพ, สีฆํ สิชฺฌนฺตุ สงฺกปฺปาฯ  
</p>
  
<p>
ยาว พุโทฺธตินามมฺปิ โลกเชฎฺฐสฺส ตาทิโน;  
  
ตาว ติฎฺฐตุ ยํ คโนฺถ, สาสเน หารยํ ตมํฯ  
</p>
  
<p>
อุทฺธํ ยาว ภวคฺคา จ, อโธ ยาว อวีจิโต;  
  
สมนฺตา จกฺกวาเฬสุ, เย สตฺตา ปถวีจราฯ  
</p>
  
<p>
เตปิ สเพฺพ มยา โหนฺตุ, สมสมวิปากิโน;  
  
จิรํ ชีวตุ โน ราชา, สาสนสฺส อุโชฺชตโกฯ  
</p>
  
<p>
ทิพฺพโนฺต ราชธเมฺมน, อโรโค สห ญาติภิ;  
  
อเนน ปุญฺญกเมฺมน, ภเวยฺยํ ชาติชาติยํฯ  
</p>
  
<p>
สาสนํ โชตยโนฺตว, สกฺยปุตฺตสฺส สาสเน;  
  
ยทา นสฺสติ สทฺธโมฺม, อนฺธีภูโต มหีตเล;  
  
<p>
เทวโลเก ตทา เหสฺสํ, ตุสิเต ฐานมุตฺตเมติฯ  
  
สีมวิโสธนี นิฎฺฐิตาฯ  
  
  
  
  
  