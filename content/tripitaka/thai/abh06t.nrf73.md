<h1>๑. ปฐโม ปริเจฺฉโท</h1>
<h3>รูปสเงฺขโป</h3>
<ol>
<li>
  
สจฺจานิ  
  
ปรมตฺถญฺจ, สมฺมุติญฺจาติ เทฺว ตหิํ;  
  
ถทฺธภาวาทินา เญยฺยํ, สจฺจํ ตํ  
ปรมตฺถกํ  
ฯ  
</li>
  
<li>
สนฺนิเวสวิเสสาทิเญยฺยํ  
สมฺมุติ  
ตํ ทฺวยํ;  
  
ภาวสเงฺกตสิทฺธีนํ, ตถตฺตา สจฺจมีริตํฯ  
</li>
  
<li>
ปรมโตฺถ สนิพฺพานปญฺจกฺขเนฺธตฺถ ราสิโต;  
  
ขนฺธโตฺถ จ สมาเสตฺวา, วุโตฺตตีตาทิเภทนํฯ  
</li>
  
<li>
เวทนาทีสุเปกสฺมิํ, ขนฺธสโทฺท ตุ รุฬฺหิยา;  
  
สมุทฺทาเทกเทเส ตุ, สมุทฺทาทิรโว ยถาฯ  
</li>
  
<li>
ตตฺถ สีตาทิรุปฺปตฺตา,  
รูปํ  
ภฺวาปานลานิลํ;  
  
ภูตํ  
กถินทวตาปจนีรณภาวกํฯ  
</li>
  
<li>
จกฺขุ  
โสตญฺจ ฆานญฺจ, ชิวฺหา กาโย ปภา รโว;  
  
คโนฺธ รโสชา อิตฺถี จ, ปุมา วตฺถุ จ ชีวิตํฯ  
</li>
  
<li>
ขํ ชาติ ชรตา ภโงฺค, รูปสฺส ลหุตา ตถา;  
  
มุทุกมฺมญฺญตา กายวจีวิญฺญตฺติ  
ภูติกํ  
ฯ  
</li>
  
<li>
จกฺขาที ทฎฺฐุกามาทิเหตุกมฺมชภูติกา;  
  
ปสาทา รูปสทฺทาที, จกฺขุญาณาทิโคจราฯ  
</li>
  
<li>
โอชา หิ ยาปนา อิตฺถิปุมลิงฺคาทิเหตุกํ;  
  
ภาวทฺวยํ ตุ กายํว, พฺยาปิ โน สหวุตฺติกํฯ  
</li>
  
<li>
นิสฺสยํ วตฺถุ ธาตูนํ, ทฺวินฺนํ กมฺมชปาลนํ;  
  
ชีวิตํ อุปฺปลาทีนํ, อุทกํว ฐิติกฺขเณฯ  
</li>
  
<li>
ขํ  
รูปานํ ปริเจฺฉโท, ชาติอาทิตฺตยํ ปน;  
  
รูปนิพฺพตฺติ ปาโก จ, เภโท เจว ยถากฺกมํฯ  
</li>
  
<li>
ลหุตาทิตฺตยํ ตํ หิ, รูปานํ กมโต สิยา;  
  
อทนฺธถทฺธตา จาปิ, กายกมฺมานุกูลตาฯ  
</li>
  
<li>
อภิกฺกมาทิชนกจิตฺตชสฺสานิลสฺส หิ;  
  
วิกาโร กายวิญฺญตฺติ, รูปตฺถมฺภาทิการณํฯ  
</li>
  
<li>
วจีเภทกจิเตฺตน, ภูตภูมิวิการตา;  
  
วจีวิญฺญตฺตุปาทินฺนฆฎฺฎนเสฺสว การณํฯ  
</li>
  
<li>
รูปมพฺยากตํ สพฺพํ, วิปฺปยุตฺตมเหตุกํ;  
  
อนาลมฺพํ ปริตฺตาทิ, อิติ  
เอกวิธํ  
นเยฯ  
</li>
  
<li>
อชฺฌตฺติกานิ จกฺขาที, ปเญฺจเตว ปสาทกา;  
  
วตฺถุนา วตฺถุ ตาเนว, ทฺวารา วิญฺญตฺติภี สหฯ  
</li>
  
<li>
เสสํ พาวีสติ เจกวีส วีสติ พาหิรํ;  
  
อปฺปสาทมวตฺถุํ จ, อทฺวารญฺจ ยถากฺกมํฯ  
</li>
  
<li>
ปสาทา ปญฺจ ภาวายุ, อินฺทฺริยนินฺทฺริเยตรํ;  
  
วินาปํ อาทิโต ยาว, รสา ถูลํ น เจตรํฯ  
</li>
  
<li>
อฎฺฐกํ  
อวินิโพฺภคํ, วณฺณคนฺธรโสชกํ;  
  
ภูตํ ตํ ตุ วินิโพฺภคมิตรนฺติ วินิทฺทิเสฯ  
</li>
  
<li>
อฎฺฐารสาทิโต รูปา, นิปฺผนฺนํ ตุ น เจตรํ;  
  
โผฎฺฐพฺพมาปวชฺชํ ตุ, ภูตํ กาเม น เจตรํฯ  
</li>
  
<li>
เสกฺขสปฺปฎิฆาเสกฺขปฎิฆํ ทฺวยวชฺชิตํ;  
  
วณฺณํ ตทิตรํ ถูลํ, สุขุมเญฺจติ ตํ  
ติธา  
ฯ  
</li>
  
<li>
กมฺมชากมฺมชํเนวกมฺมากมฺมชโต ติธา;  
  
จิโตฺตชอุตุชาทีนํ, วเสนาปิ ติธา ตถาฯ  
</li>
  
<li>
ทิฎฺฐํ  
สุตํ มุตญฺจาปิ, วิญฺญาตํ วต เจตสา;  
  
เอกเมกญฺจ ปญฺจาปิ, วีสติ จ กมา สิยุํฯ  
</li>
  
<li>
หทยํ วตฺถุ วิญฺญตฺติ, ทฺวารํ จกฺขาทิปญฺจกํ;  
  
วตฺถุ ทฺวารญฺจ เสสานิ, วตฺถุ ทฺวารญฺจ โน สิยาฯ  
</li>
  
<li>
นิปฺผนฺนํ รูปรูปํ ขํ, ปริเจฺฉโทถ ลกฺขณํ;  
  
ชาติอาทิตฺตยํ รูปํ, วิกาโร ลหุตาทิกํฯ  
</li>
  
<li>
ยถา สงฺขตธมฺมานํ, ลกฺขณํ สงฺขตํ ตถา;  
  
ปริเจฺฉทาทิกํ รูปํ, ตชฺชาติมนติกฺกมาฯ  
</li>
  
<li>
กมฺมจิตฺตานลาหารปจฺจยานํ วเสนิธ;  
  
เญยฺยา ปวตฺติ รูปสฺส, ปิณฺฑานญฺจ วสา กถํฯ  
</li>
  
<li>
  
กมฺมชํ  
เสนฺทฺริยํ วตฺถุ, วิญฺญตฺติ  
จิตฺตชา  
รโว;  
  
จิตฺตคฺคิโช  
ลหุตาทิตฺตยํ  
จิตฺตานลนฺนชํ  
ฯ  
</li>
  
<li>
อฎฺฐกํ ชาติ จากาโส,  
จตุชา  
ชรตา ขยํ;  
  
กุโตจิ เนว ชาตํ  
ตปฺปากเภทํ หิ ตํ ทฺวยํฯ  
</li>
  
<li>
ชาติยาปิ น ชาตตฺตํ, กุโตจิฎฺฐกถานยา;  
  
ลกฺขณาภาวโต ตสฺสา, สติ ตสฺมิํ น นิฎฺฐิติฯ  
</li>
  
<li>
กมฺมจิตฺตานลเนฺนหิ,  
ปิณฺฑา  
นว จ สตฺต จ;  
  
จตฺตาโร เทฺว จ วิเญฺญยฺยา, สชีเว เทฺว อชีวเกฯ  
</li>
  
<li>
อฎฺฐกํ  
ชีวิเตนายุนวกํ ภาววตฺถุนา;  
  
จกฺขาที ปญฺจ ทสกา, กลาปา  
นว กมฺมชา  
ฯ  
</li>
  
<li>
สุทฺธฎฺฐวิญฺญตฺติยุตฺตนวโกปิ จ ทสโก;  
  
สุทฺธสเทฺทน นวโก, ลหุตาทิทเสกโกฯ  
</li>
  
<li>
วิญฺญตฺติลหุตาทีหิ, ปุน ทฺวาทส เตรส;  
  
จิตฺตชา  
อิติ วิเญฺญยฺยา, กลาปา  
สตฺต วา ฉ วา  
ฯ  
</li>
  
<li>
สุทฺธฎฺฐํ  
สทฺทนวกํ, ลหุตาทิทเสกกํ;  
  
สเทฺทนลหุตาทีหิ,  
จตุโรตุชกณฺณิกา  
ฯ  
</li>
  
<li>
สุทฺธฎฺฐลหุตาทีหิ,  
อนฺนชา เทฺว  
ติเม นว;  
  
สตฺต จตฺตาริ เทฺว เจติ,  
กลาปา วีสตี ทฺวิภิ  
ฯ  
</li>
  
<li>
ตยฎฺฐกา จ จตฺตาโร, นวกา ทสกา นว;  
  
ตโย เทฺวโก จ เอเกน, ทส ทฺวีหิ จ ตีหิ จฯ  
</li>
  
<li>
จตุนฺนมฺปิ จ ธาตูนํ, อธิกํสวเสนิธ;  
  
รูปเภโท  
ถ วิเญฺญโยฺย, กมฺมจิตฺตานลนฺนโชฯ  
</li>
  
<li>
เกสาทิมตฺถลุงฺคนฺตา, ปถวํสาติ วีสติ;  
  
ปิตฺตาทิมุตฺตกนฺตา เต, ชลํสา ทฺวาทสีริตาฯ  
</li>
  
<li>
เยน สนฺตปฺปนํ เยน, ชีรณํ ทหนํ ตถา;  
  
เยนสิตาทิปาโกติ, จตุรํสานลาธิกาฯ  
</li>
  
<li>
อุทฺธาโธคมกุจฺฉิฎฺฐา, โกฎฺฐาเสยฺยงฺคสาริ จ;  
  
อสฺสาโสติ จ วิเญฺญยฺยา, ฉฬํสา วายุนิสฺสิตาฯ  
</li>
  
<li>
ปุพฺพมุตฺตกรีสญฺจุทริยํ จตุโรตุชา;  
  
กมฺมา ปาจคฺคิ จิตฺตมฺหา-สฺสาโสติ ฉปิ เอกชาฯ  
</li>
  
<li>
เสทสิงฺฆานิกสฺสุ จ, เขโฬ จิโตฺตตุสมฺภวา;  
  
ทฺวิชา ทฺวตฺติํส โกฎฺฐาสา, เสสา เอว จตุพฺภวาฯ  
</li>
  
<li>
เอกเชสฺวาทิจตูสุ, อุตุชา จตุรฎฺฐกา;  
  
ชีวีตนวโก ปาเจสฺสาเส จิตฺตภวฎฺฐโกฯ  
</li>
  
<li>
ทฺวิเชสุ  
มนเตเชหิ, เทฺว เทฺว โหนฺติ ปนฎฺฐกา;  
  
เสสเตชานิลํเสสุ, เอเกกมฺหิ ตโย ตโยฯ  
</li>
  
<li>
อฎฺฐโกชมนคฺคีหิ, โหนฺติ อฎฺฐสุ กมฺมโต;  
  
อฎฺฐายุนวกา เอวํ, อิเม อฎฺฐ จตุพฺภวาฯ  
</li>
  
<li>
จตุวีเสสุ  
เสเสสุ, จตุเชสุฎฺฐกา ตโย;  
  
เอเกกมฺหิ จ วิเญฺญยฺยา, ปิณฺฑา จิตฺตานลนฺนชาฯ  
</li>
  
<li>
กมฺมชา กายภาววฺหา, ทสกาปิ สิยุํ ตหิํ;  
  
จตุวีเสสุ อํเสสุ, เอเกกมฺหิ ทุเว ทุเวฯ  
</li>
  
<li>
ปญฺจาปิ จกฺขุโสตาที, ปเทสทสกา ปุน;  
  
นวกา สทฺทสงฺขาตา, เทฺวติเจฺจวํ กลาปโตฯ  
</li>
  
<li>
เตปญฺญาส ทเสกญฺจ, นวุตฺตรสตานิ จ;  
  
ทสกา นวกา เจว, อฎฺฐกา จ สิยุํ กมาฯ  
</li>
  
<li>
เสกปญฺจสตํ กาเย, สหสฺสํ ตํ ปวตฺตติ;  
  
ปริปุณฺณินฺทฺริเย รูปํ, นิปฺผนฺนํ ธาตุเภทโตฯ  
</li>
  
<li>
จิตฺตุปฺปาเท สิยุํ รูป-เหตู กมฺมาทโย ปน;  
  
ฐิติ น  
ปาเฐ  
จิตฺตสฺส, น ภเงฺค รูปสมฺภโวฯ  
</li>
  
<li>
‘‘อญฺญถตฺตํ ฐิตสฺสา’’ติ, วุตฺตตฺตาว ฐิติกฺขณํ;  
  
อตฺถีติ เจ ปพเนฺธน, ฐิติ ตตฺถ ปวุจฺจติฯ  
</li>
  
<li>
อถ วา ติกฺขเณ กมฺมํ, จิตฺตมตฺตุทยกฺขเณ;  
  
อุตุโอชาตฺตโน ฐาเน, รูปเหตู ภวนฺติ หิฯ  
</li>
  
<li>
เสยฺยสฺสาทิกฺขเณ กาย-  
  
ภาววตฺถุวสา ตโย;  
  
ทสกา โหนฺติภาวิสฺส,  
  
วินา ภาวํ ทุเว สิยุํฯ  
</li>
  
<li>
ตโต  
ปรญฺจ กมฺมคฺคิจิตฺตชา เต จ ปิณฺฑิกา;  
  
อฎฺฐกา จ ทุเว ปุเพฺพ, วุตฺตวุตฺตกฺขเณ วเทฯ  
</li>
  
<li>
กาเลนาหารชํ โหติ, จกฺขาทิทสกานิ จ;  
  
จตุปจฺจยโต รูปํ, สมฺปิเณฺฑวํ ปวตฺตติฯ  
</li>
  
<li>
ตํ  
สตฺตรสจิตฺตายุ, วินา วิญฺญตฺติลกฺขณํ;  
  
สนฺตตามรณา รูปํ, ชราทิผลมาวหํฯ  
</li>
  
<li>
ภงฺคา สตฺตรสุปฺปาเท, ชายเต กมฺมชํ น ตํ;  
  
ตทุทฺธํ ชายเต ตสฺมา, ตกฺขยา มรณํ ภเวฯ  
</li>
  
<li>
อายุกมฺมุภเยสํ วา, ขเยน มรณํ ภเว;  
  
อุปกฺกเมน วา เกสญฺจุปเจฺฉทกกมฺมุนาฯ  
</li>
  
<li>
โอปปาติกภาวิสฺส, ทสกา สตฺต กมฺมชา;  
  
กาเม อาโท ภวนฺตคฺคิชาหิ ปุเพฺพว ภูยเตฯ  
</li>
  
<li>
อาทิกปฺปนรานญฺจ, อปาเย อนฺธกสฺส จ;  
  
พธิรสฺสาปิ อาโท ฉ, ปุเพฺพเวตรชา สิยุํฯ  
</li>
  
<li>
ตเตฺถวนฺธพธิรสฺส, ปญฺจ โหนฺติ อภาวิโน;  
  
ยุตฺติยา อิธ วิเญฺญยฺยา, ปญฺจ วา จตุโรปิ วาฯ  
</li>
  
<li>
จกฺขาทิตฺตยหีนสฺส, จตุโรว ภวนฺติติ;  
  
วุตฺตํ อุปปริกฺขิตฺวา, คเหตพฺพํ วิชานตาฯ  
</li>
  
<li>
รูเป ชีวิตฉกฺกญฺจ, จกฺขาทิสตฺตกตฺตยํ;  
  
ปญฺจ ฉ อุตุจิเตฺตหิ, ปญฺจ ฉาสญฺญินํ ภเวฯ  
</li>
  
<li>
ปญฺจธาตฺวาทินิยมา,  
ปาเฐ  
คนฺธรโสชนํ;  
  
นุปฺปตฺติ ตตฺถ ภูตานํ, อโผฎฺฐพฺพปวตฺตินํฯ  
</li>
  
<li>
ถทฺธุณฺหีรณภาโวว, นตฺถิ ธาตฺวาทิกิจฺจโต;  
  
อญฺญํ คนฺธาทีนํ เตสํ, ตกฺกิเจฺจโนปลทฺธิโตฯ  
</li>
  
<li>
รูเป สปฺปฎิฆตฺตาทิ, ตตฺถ รุปฺปนตา วิย;  
  
ฆฎฺฎนญฺจ รวุปฺปาทสฺสญฺญตฺถเสฺสว เหตุตาฯ  
</li>
  
<li>
อิจฺฉิตพฺพมิเมกนฺตเมวํ  
ปาฐาวิโรธโต;  
  
อถ วา เตหิ วิเญฺญยฺยํ, ทสกํ นวกฎฺฐกํฯ  
</li>
  
<li>
สพฺพํ  
กามภเว รูปํ, รูเป เอกูนวีสติ;  
  
อสญฺญีนํ ทส คนฺธรโสชาหิ จ พฺรหฺมุนํฯ  
</li>
  
อิติ สจฺจสเงฺขเป รูปสเงฺขโป นาม  
</li>
  
ปฐโม ปริเจฺฉโทฯ  
</li>
  
  
  
  
  