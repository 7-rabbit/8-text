<h1>๑๕. ปิยทสฺสีพุทฺธวํสวณฺณนา</h1>
<p>สุชาตสฺส  ปน อปรภาเค อิโต อฎฺฐกปฺปสตาธิกสหสฺสกปฺปมตฺถเก เอกสฺมิํ กเปฺป ติ ตโย พุทฺธา นิพฺพตฺติํสุฯ ตตฺถ  นาม ภควา ปารมิโย ปูเรตฺวา ตุสิตปุเร นิพฺพตฺติตฺวา ตโต จวิตฺวา สุธญฺญวตีนคเร สุทตฺตสฺส นาม รโญฺญ อคฺคมเหสิยา  จนฺทสทิสวทนาย จนฺทาเทวิยา นาม กุจฺฉิสฺมิํ ปฎิสนฺธิํ คเหตฺวา ทสนฺนํ มาสานํ อจฺจเยน วรุณุยฺยาเน มาตุกุจฺฉิโต นิกฺขมิฯ ตสฺส ปน นามคฺคหณทิวเส โลกสฺส ปิยานํ ปาฎิหาริยวิเสสานํ ทสฺสิตตฺตา ‘‘ปิยทสฺสี’’เตฺวว นามมกํสุฯ โส นววสฺสสหสฺสานิ อคารํ อชฺฌาวสิฯ ตสฺส กิร สุนิมฺมลวิมลคิริพฺรหานามกา ตโย ปาสาทา อเหสุํฯ วิมลามหาเทวิปฺปมุขานิ เตตฺติํส อิตฺถิสหสฺสานิ ปจฺจุปฎฺฐิตานิ อเหสุํฯ</p>


<p>โส จตฺตาริ นิมิตฺตานิ ทิสฺวา วิมลาเทวิยา กญฺจนเวเฬ นาม ปุเตฺต อุปฺปเนฺน อาชญฺญรเถน มหาภินิกฺขมนํ นิกฺขมิตฺวา ปพฺพชิฯ เอกา จ นํ ปุริสโกฎิ อนุปพฺพชิฯ โส เตหิ ปริวุโต มหาปุริโส ฉ มาเส ปธานจริยํ จริตฺวา วิสาขปุณฺณมาย วรุณพฺราหฺมณคาเม วสภพฺราหฺมณสฺส ธีตาย ทินฺนํ มธุปายาสํ ปริภุญฺชิตฺวา สาลวเน ทิวาวิหารํ วีตินาเมตฺวา สุชาตาชีวเกน ทินฺนา อฎฺฐ ติณมุฎฺฐิโย คเหตฺวา กกุธโพธิํ อุปสงฺกมิตฺวา เตปญฺญาสหตฺถวิตฺถตํ ติณสนฺถรํ สนฺถริตฺวา ปลฺลงฺกํ อาภุชิตฺวา สพฺพญฺญุตญฺญาณํ ปฎิวิชฺฌิตฺวา ‘‘อเนกชาติสํสาร’’นฺติ อุทานํ อุทาเนตฺวา ตเตฺถว สตฺตสตฺตาหํ วีตินาเมตฺวา อตฺตนา สห ปพฺพชิตานํ อริยธมฺมปฎิเวธสมตฺถตํ ญตฺวา อากาเสน ตตฺถ คนฺตฺวา อุสภวตีนครสมีเป อุสภวตุยฺยาเน โอตริตฺวา ภิกฺขุโกฎิปริวุโต ธมฺมจกฺกํ ปวเตฺตสิฯ ตทา โกฎิสตสหสฺสานํ ธมฺมาภิสมโย อโหสิฯ อยํ ปฐโม อภิสมโยฯ</p>


<p>ปุน  อุสภวติยา นาม นครสฺส อวิทูเร สุทสฺสนปพฺพเต สุทสฺสโน นาม เทวราชา ปฎิวสติฯ โส มิจฺฉาทิฎฺฐิโก อโหสิฯ สกลชมฺพุทีเป ปน มนุสฺสา ตสฺส อนุสํวจฺฉรํ สตสหสฺสคฺฆนิกํ พลิํ อุปสํหรนฺติฯ โส สุทสฺสโน เทวราชา นรราเชน สทฺธิํ เอกาสเน นิสีทิตฺวา พลิํ สมฺปฎิจฺฉติฯ อถ ปิยทสฺสี ภควา ‘‘ตสฺส สุทสฺสนสฺส เทวราชสฺส ตํ ทิฎฺฐิคตํ  วิโนเทสฺสามี’’ติ ตสฺมิํ เทวราเช ยกฺขสมาคมํ คเต ตสฺส ภวนํ ปวิสิตฺวา สิริสยนํ อารุหิตฺวา ฉพฺพณฺณรํสิโย มุญฺจโนฺต ยุคนฺธรปพฺพเต สรทสมเย สูริโย วิย นิสีทิฯ ตสฺส ปริวารปริจาริกา เทวตาโย มาลาคนฺธวิเลปนาทีหิ ทสพลํ ปูเชตฺวา ปริวาเรตฺวา อฎฺฐํสุฯ</p>


<p>สุทสฺสโนปิ  เทวราชา ยกฺขสมาคมโต อาคจฺฉโนฺต อตฺตโน ภวนโต ฉพฺพณฺณรสฺมิโย นิจฺฉรเนฺต ทิสฺวา จิเนฺตสิ – ‘‘อเญฺญสุ ปน ทิวเสสุ มม ภวนสฺส เอทิสี อเนกรํสิชาลสมุชฺชลวิภูติ น ทิฎฺฐปุพฺพาฯ โก นุ โข อิธ ปวิโฎฺฐ เทโว วา มนุโสฺส วา’’ติ โอโลเกโนฺต อุทยคิริสิขรมตฺถเก สรทสมยทิวสกรมิว ฉพฺพณฺณรํสิชาเลน อภิชฺชลนฺตํ นิสินฺนํ ภควนฺตํ ทิสฺวา จิเนฺตสิ – ‘‘อยํ มุณฺฑกสมโณ มม ปริวาเรน ปริชเนน ปริวุโต วรสยเน นิสิโนฺน’’ติ โกธาภิภูตมานโส – ‘‘หนฺทาหํ อิมสฺส อตฺตโน พลํ ทเสฺสสฺสามี’’ติ จิเนฺตตฺวา สกลํ ตํ ปพฺพตํ เอกชาลมกาสิฯ ‘‘อิมินา อคฺคิชาเลน ฉาริกาภูโต มุณฺฑกสมโณ’’ติ โอโลเกโนฺต อเนกรํสิชาลวิสรวิปฺผุริตวรสรีรํ ปสนฺนวทนวณฺณโสภํ วิปฺปสนฺนจฺฉวิราคํ ทสพลมภิชฺชลนฺตํ ทิสฺวา จิเนฺตสิ – ‘‘อยํ สมโณ อคฺคิทาหํ สหติ, หนฺทาหํ อิมํ สมณํ อุทโกเฆน โอสาเทตฺวา มาเรสฺสามี’’ติ อติคมฺภีรํ อุทโกฆํ วิมานาภิมุขํ ปวเตฺตสิฯ</p>


<p>ตโต อุทโกเฆน ปุเณฺณ ตสฺมิํ วิมาเน นิสินฺนสฺส ตสฺส ภควโต จีวเร อํสุมตฺตํ วา สรีเร โลมมตฺตํ วา น เตมิตฺถฯ ตโต สุทสฺสโน เทวราชา – ‘‘อิมินา สมโณ นิรสฺสาโส มโต ภวิสฺสตี’’ติ มนฺตฺวา อุทกํ สงฺขิปิตฺวา โอโลเกโนฺต ภควนฺตํ อสิตชลธรวิวรคตํ สรทสมยรชนิกรมิว วิวิธรํสิชาลวิสเรน วิโรจมานํ สกปริสปริวุตํ นิสินฺนํ ทิสฺวา อตฺตโน มกฺขํ อสหมาโน – ‘‘หนฺท มาเรสฺสามิ น’’นฺติ โกเธน นววิธอาวุธวสฺสํ วเสฺสสิฯ อถสฺส ภควโต อานุภาเวน สพฺพาวุธานิ นานาวิธปรมรุจิรทสฺสนา สุรภิกุสุมมาลา หุตฺวา ทสพลสฺส ปาทมูเล นิปติํสุฯ</p>


<p>ตโต ตํ อจฺฉริยํ ทิสฺวา สุทสฺสโน เทวราชา ปรมกุปิตมานโส ภควนฺตํ อุโภหิ หเตฺถหิ ปาเทสุ คเหตฺวา อตฺตโน ภวนโต นีหริตุกาโม อุกฺขิปิตฺวา มหาสมุทฺทํ อติกฺกมิตฺวา จกฺกวาฬปพฺพตํ คนฺตฺวา – ‘‘กิํ นุ โข สมโณ ชีวติ วา มโต วา’’ติ โอโลเกโนฺต ตสฺมิํเยว อาสเน นิสินฺนํ ทิสฺวา – ‘‘อโห มหานุภาโว อยํ สมโณ, นาหํ อิมํ สมณํ อิโต  นิกฺกฑฺฒิตุํ สโกฺกมิฯ ยทิ  หิ มํ โกจิ ชานิสฺสติ, อนปฺปโก เม อยโส ภวิสฺสติฯ ยาวิมํ โกจิ  น ปสฺสติ, ตาว นํ วิสฺสเชฺชตฺวา คมิสฺสามี’’ติ จิเนฺตสิฯ</p>


<p>อถ ทสพโล ตสฺส จิตฺตาจารํ ญตฺวา ตถา อธิฎฺฐาสิ, ยถา นํ สเพฺพ เทวมนุสฺสา ปสฺสนฺติฯ ตสฺมิญฺจ ทิวเส สกลชมฺพุทีเป เอกสตราชาโน ตเสฺสว อุปหารทานตฺถาย สนฺนิปติํสุฯ เต ภควโต ปาเท คเหตฺวา นิสินฺนํ สุทสฺสนํ เทวราชานํ นรราชาโน ทิสฺวา – ‘‘อมฺหากํ เทวราชา มุนิราชสฺส ปิยทสฺสิสฺส สตฺถุโน ปาทปริจริยํ กโรติ, อโห พุทฺธา นาม อจฺฉริยา, อโห พุทฺธคุณา วิสิฎฺฐา’’ติ ภควติ, ปสนฺนจิตฺตา สเพฺพ ภควนฺตํ นมสฺสมานา สิรสฺมิํ อญฺชลิํ กตฺวา อฎฺฐํสุฯ ตตฺถ ปิยทสฺสี ภควา ตํ สุทสฺสนํ เทวราชานํ ปมุขํ กตฺวา ธมฺมํ เทเสสิฯ ตทา เทวมนุสฺสานํ นวุติโกฎิสหสฺสานิ อรหตฺตํ ปาปุณิํสุฯ โส ทุติโย อภิสมโย อโหสิฯ</p>


<p>ยทา ปน นวโยชนปฺปมาเณ กุมุทนคเร พุทฺธปจฺจตฺถิโก เทวทโตฺต วิย โสณเตฺถโร นาม มหาปทุมกุมาเรน สทฺธิํ มเนฺตตฺวา ตสฺส ปิตรํ ฆาเตตฺวา ปุน ปิยทสฺสีพุทฺธสฺส วธาย นานปฺปการํ ปโยคํ กตฺวาปิ ฆาเตตุํ อสโกฺกโนฺต โส โทณมุขนาคราชาโรหํ ปโกฺกสาเปตฺวา ตํ ปโลเภตฺวา ตมตฺถํ อาโรเจสิ – ‘‘ยทา ปนายํ สมโณ ปิยทสฺสี อิมํ นครํ ปิณฺฑาย ปวิสติ, ตทา โทณมุขํ นาม คชวรํ วิสฺสเชฺชตฺวา ปิยทสฺสีสมณํ มาเรหี’’ติฯ</p>


<p>อถ โส อาโรโห หิตาหิตวิจารณรหิโต ราชวลฺลโภ – ‘‘อยํ สมโณ ฐานนฺตราปิ มํ จาเวยฺยา’’ติ มนฺตฺวา ‘‘สาธู’’ติ สมฺปฎิจฺฉิตฺวา ทุติยทิวเส ทสพลสฺส นครปฺปเวสนสมยํ สลฺลเกฺขตฺวา สุชาตมตฺถกปิณฺฑกุมฺภนลาฎํ ธนุสทิสทีฆสุณฺฑตฎํ สุวิปุลมุทุกณฺณํ มธุปิงฺคลนยนํ สุนฺทรกฺขนฺธาสนํ อนุวฎฺฎฆนชฆนํ นิจิตคูฬฺหชาณุอนฺตรํ อีสาสทิสรุจิรทนฺตํ สุวาลธิํ อปจิตเมจกํ สพฺพลกฺขณสมฺปนฺนํ อสิตชลธรสทิสจารุทสฺสนํ สีหวิกฺกนฺตลลิตคามินํ ชงฺคมมิว ธราธรํ สตฺตปฺปติฎฺฐํ สตฺตธา ปภินฺนํ สพฺพโส วิสฺสวนฺตํ วิคฺคหวนฺตมิว อนฺตกํ อุปสงฺกมิตฺวา ปิณฺฑกพฬญฺชนธูปเลปาทิวิเสเสหิ ภิโยฺยปิ มตฺตปฺปมตฺตํ กตฺวา อริวารณวารณํ เอราวณวารณมิว อริชนวารณํ มุนิวารณํ มารณตฺถาย เปเสสิฯ อถ  โส ทฺวิรทวโร มุตฺตมโตฺตว คชมหิํสตุรงฺคนรนาริโย หนฺตฺวา หตรุธิรปริรญฺชิตสทนฺตกรสรีโร อนฺตชาลปริโยนทฺธนยโน สกฎกวาฎกูฎาคารทฺวารโตรณาทีนิ ภญฺชิตฺวา กาก-กุลล-คิชฺฌาทีหิ อนุปริยายมาโน หตมหิํสนรตุรงฺคทิรทาทีนํ องฺคานิ อาลุมฺปิตฺวา มนุสฺสภโกฺข  ยโกฺข วิย ภกฺขยโนฺต ทูรโตว ทสพลํ สิสฺสคณปริวุตํ อาคจฺฉนฺตํ ทิสฺวา อนิลครุฬสทิสเวโค เวเคน ภควนฺตมภิคญฺฉิฯ</p>


<p>อถ ปุรวาสิโน ปน ชนา ภยสนฺตาปปริปูริตมานสา ปาสาทปาการจยตรูปคตา ตถาคตาภิมุขมภิธาวนฺตํ ทิสฺวา หาหาการสทฺทมกํสุฯ เกจิ  ปน อุปาสกา ตํ นานปฺปกาเรหิ นเยหิ นิวารยิตุมารภิํสุฯ อถ โส พุทฺธนาโค หตฺถินาคมายนฺตโมโลเกตฺวา กรุณาวิปฺผารสีตลหทโย เมตฺตาย ตํ ผริฯ ตโต โส หตฺถินาโค เมตฺตาผรเณน มุทุกตหทยสนฺตาโน อตฺตโน โทสาปราธํ ญตฺวา ลชฺชาย ภควโต ปุรโต ฐาตุํ อสโกฺกโนฺต ปถวิยํ ปวิสโนฺต วิย สิรสา ภควโต ปาเทสุ นิปติฯ เอวํ นิปโนฺน ปน โส ติมิรนิกรสทิสสรีโร สญฺฉาปฺปภานุรญฺชิตวรกนกคิริสิขรสมีปมุปคโต อสิตสลิลธรนิกโร วิย วิโรจิตฺถฯ</p>


<p>อเถวํ มุนิราชปาทมูเล กริราชานํ สิรสา นิปตนฺตํ ทิสฺวา นาครชนา ปรมปีติปูริตหทยา สาธุการสีหนาทํ อุกฺกุฎฺฐิสทฺทํ ปวตฺตยิํสุฯ สุรภิกุสุมมาลาจนฺทนคนฺธจุณฺณาลงฺการาทีหิ ตํ อเนกปฺปการํ ปูเชสุํฯ สมนฺตโต เจลุเกฺขปา ปวตฺติํสุฯ คคนตเล สุรทุนฺทุภิโย อภินทิํสุฯ อถ ภควา ตมสิตคิริสิขรมิว ปาทมูเล นิปนฺนํ ทิรทวรํ โอโลเกตฺวา องฺกุสธชชาลสงฺขจกฺกาลงฺกเตน กรตเลน คชวรมตฺถกํ ปรามสิตฺวา ตสฺส จิตฺตาจารานุกูลาย ธมฺมเทสนาย ตํ อนุสาสิ –</p>


<p>
‘‘คชวร วทโต สุโณหิ วาจํ, มม หิตมตฺถยุตญฺจ ตํ ภชาหิ;  
  
ตว วธนิรตํ ปทุฎฺฐภาวํ, อปนย สนฺตมุเปหิ จารุทนฺติฯ  
</p>
  
<p>
‘‘โลเภน  
โทเสน จ โมหโต วา, โย ปาณิโน หิํสติ วารณินฺท;  
  
โส ปาณฆาตี สุจิรมฺปิ กาลํ, ทุกฺขํ สุโฆรํ นรเกนุโภติฯ  
</p>
  
<p>
‘‘มากาสิ มาตงฺค ปุเนวรูปํ, กมฺมํ ปมาเทน มเทน วาปิ;  
  
อวีจิยํ ทุกฺขมสยฺห กปฺปํ, ปโปฺปติ ปาณํ อติปาตยโนฺตฯ  
</p>
  
<p>
‘‘ทุกฺขํ สุโฆรํ นรเกนุโภตฺวา, มนุสฺสโลกํ ยทิ ยาติ ภิโยฺย;  
  
อปฺปายุโก โหติ วิรูปรูโป, วิหิํสโก ทุกฺขวิเสสภาคีฯ  
</p>
  
<p>
‘‘ยถา  
จ ปาณา ปรมํ ปิยา เต, มหาชเน กุญฺชร มนฺทนาค;  
  
ตถา ปรสฺสาปิ ปิยาติ ญตฺวา, ปาณาติปาโต ปริวชฺชนีโยฯ  
</p>
  
<p>
‘‘โทเส  
จ หิํสานิรเต วิทิตฺวา, ปาณาติปาตา วิรเต คุเณ จ;  
  
ปาณาติปาตํ ปริวชฺชย ตฺวํ, สเคฺค สุขํ อิจฺฉสิ เจ ปรตฺถฯ  
</p>
  
<p>
‘‘ปาณาติปาตา วิรโต สุทโนฺต, ปิโย มนาโป ภวตีธ โลเก;  
  
กายสฺส เภทา จ ปรํ ปนสฺส, สคฺคาธิวาสํ กถยนฺติ พุทฺธาฯ  
</p>
  
<p>
‘‘ทุกฺขาคมํ นิจฺฉติ โกจิ โลเก, สโพฺพปิ ชาโต สุขเมสเตว;  
  
ตสฺมา มหานาค วิหาย หิํสํ, ภาเวหิ เมตฺตํ กรุณญฺจ กาเล’’ติฯ  
</p>
  
<p>อเถวํ  ทสพเลนานุสาสิยมาโน ทนฺติวโร สญฺญํ ปฎิลภิตฺวา ปรมวินีโต วินยาจารสมฺปโนฺน สิโสฺส วิย อโหสิฯ เอวํ โส ปิยทสฺสี ภควา อมฺหากํ สตฺถา วิย ธนปาลํ โทณมุขํ กริวรํ ทมิตฺวา ตตฺถ มหาชนสมาคเม ธมฺมํ เทเสสิฯ ตทา อสีติโกฎิสหสฺสานํ ธมฺมาภิสมโย อโหสิฯ อยํ ตติโย อภิสมโย อโหสิฯ เตน วุตฺตํ –</p>


<ol>
<li>
‘‘สุชาตสฺส อปเรน, สยมฺภู โลกนายโก;  
  
ทุราสโท อสมสโม, ปิยทสฺสี มหายโสฯ  
</li>
  
<li>
‘‘โสปิ พุโทฺธ อมิตยโส, อาทิโจฺจว วิโรจติ;  
  
สพฺพํ ตมํ นิหนฺตฺวาน, ธมฺมจกฺกํ ปวตฺตยิฯ  
</li>
  
<li>
‘‘ตสฺสาปิ อตุลเตชสฺส, อเหสุํ อภิสมยา ตโย;  
  
โกฎิสตสหสฺสานํ, ปฐมาภิสมโย อหุฯ  
</li>
  
<li>
‘‘สุทสฺสโน เทวราชา, มิจฺฉาทิฎฺฐิมโรจยิ;  
  
ตสฺส ทิฎฺฐิํ วิโนเทโนฺต, สตฺถา ธมฺมมเทสยิฯ  
</li>
  
<li>
‘‘ชนสนฺนิปาโต  
อตุโล, มหาสนฺนิปตี ตทา;  
  
นวุติโกฎิสหสฺสานํ, ทุติยาภิสมโย อหุฯ  
</li>
  
<li>
‘‘ยทา โทณมุขํ หตฺถิํ, วิเนสิ นรสารถิ;  
  
อสีติโกฎิสหสฺสานํ, ตติยาภิสมโย อหู’’ติฯ  
</li>
  
<p>สุมงฺคลนคเร ปาลิโต นาม ราชปุโตฺต จ ปุโรหิตปุโตฺต สพฺพทสฺสิกุมาโร จาติ เทฺว สหายกา อเหสุํฯ เต ปิยทสฺสิมฺหิ สมฺมาสมฺพุเทฺธ จาริกํ จรเนฺต ‘‘อตฺตโน นครํ สมฺปโตฺต’’ติ สุตฺวา โกฎิสตสหสฺสปริวารา ปจฺจุคฺคมนํ กตฺวา ตสฺส ธมฺมํ สุตฺวา สตฺตาหํ  มหาทานํ ทตฺวา สตฺตเม ทิวเส ภควโต ภตฺตานุโมทนาวสาเน โกฎิสตสหเสฺสหิ สทฺธิํ ปพฺพชิตฺวา อรหตฺตํ ปาปุณิํสุฯ เตสํ ปน มเชฺฌ ภควา ปาติโมกฺขํ อุทฺทิสิ, โส ปฐโม สนฺนิปาโต อโหสิฯ อถาปเรน สมเยน สุทสฺสนเทวราชสฺส สมาคเม นวุติโกฎิโย อรหตฺตํ ปาปุณิํสุฯ เตหิ ปริวุโต สตฺถา ปาติโมกฺขํ อุทฺทิสิ, อยํ ทุติโย  สนฺนิปาโต อโหสิฯ ปุน โทณมุขวินยเน อสีติโกฎิโย ปพฺพชิตฺวา อรหตฺตํ ปาปุณิํสุฯ เตสํ มเชฺฌ ภควา ปาติโมกฺขํ อุทฺทิสิ, อยํ ตติโย สนฺนิปาโต อโหสิฯ เตน วุตฺตํ –
</ol></p>


<ol>
<li>
‘‘สนฺนิปาตา ตโย อาสุํ, ตสฺสาปิ ปิยทสฺสิโน;  
  
โกฎิสตสหสฺสานํ, ปฐโม อาสิ สมาคโมฯ  
</li>
  
<li>
‘‘ตโต ปรํ นวุติโกฎี, สมิํสุ เอกโต มุนี;  
  
ตติเย สนฺนิปาตมฺหิ, อสีติโกฎิโย อหู’’ติฯ  
</li>
  
<p>ตทา อมฺหากํ โพธิสโตฺต กสฺสโป นาม พฺราหฺมณมาณโว อิติหาสปญฺจมานํ ติณฺณํ เวทานํ ปารคู หุตฺวา สตฺถุ ธมฺมเทสนํ สุตฺวา โกฎิสตสหสฺสปริจฺจาเคน ปรมารามํ สงฺฆารามํ กาเรตฺวา สรเณสุ จ ปญฺจสีเลสุ จ ปติฎฺฐาสิฯ อถ นํ สตฺถา – ‘‘อิโต อฎฺฐารสกปฺปสตจฺจเยน โคตโม นาม พุโทฺธ โลเก ภวิสฺสตี’’ติ พฺยากาสิฯ เตน วุตฺตํ –
</ol></p>


<ol>
<li>
‘‘อหํ เตน สมเยน, กสฺสโป นาม พฺราหฺมโณ;  
  
อชฺฌายโก มนฺตธโร, ติณฺณํ เวทาน ปารคูฯ  
</li>
  
<li>
‘‘ตสฺส  
ธมฺมํ สุณิตฺวาน, ปสาทํ ชนยิํ อหํ;  
  
โกฎิสตสหเสฺสหิ, สงฺฆารามํ อมาปยิํฯ  
</li>
  
<li>
‘‘ตสฺส ทตฺวาน อารามํ, หโฎฺฐ สํวิคฺคมานโส;  
  
สรเณ ปญฺจสีเล จ, ทฬหํ กตฺวา สมาทิยิํฯ  
</li>
  
<li>
‘‘โสปิ มํ พุโทฺธ พฺยากาสิ, สงฺฆมเชฺฌ นิสีทิย;  
  
อฎฺฐารเส กปฺปสเต, อยํ พุโทฺธ ภวิสฺสติฯ  
</li>
  
<li>
‘‘ปธานํ ปทหิตฺวาน…เป.… เหสฺสาม สมฺมุขา อิมํฯ  
  
<li>
‘‘ตสฺสาปิ วจนํ สุตฺวา, ภิโยฺย จิตฺตํ ปสาทยิํ;  
  
อุตฺตริํ วตมธิฎฺฐาสิํ, ทสปารมิปูริยา’’ติฯ  
</li>
  
<p>ตตฺถ  ติ ตีณิ สรณานิ ปญฺจ สีลานิ จาติ อโตฺถฯ ติ อิโต อฎฺฐสตาธิกสฺส กปฺปสหสฺสสฺส อจฺจเยนาติ อโตฺถฯ
</ol></p>


<p>ตสฺส  ปน ภควโต สุธญฺญํ นาม นครํ อโหสิฯ ปิตา สุทโตฺต นาม ราชา, มาตา สุจนฺทา นาม เทวี, ปาลิโต จ สพฺพทสฺสี จ เทฺว อคฺคสาวกา, โสภิโต นามุปฎฺฐาโก, สุชาตา จ ธมฺมทินฺนา จ เทฺว อคฺคสาวิกา, กกุธรุโกฺข โพธิ, สรีรํ อสีติหตฺถุเพฺพธํ อโหสิ, นวุติวสฺสสหสฺสานิ อายุ, วิมลา นามสฺส อคฺคมเหสี อโหสิ, กญฺจนาเวโฬ นาม ปุโตฺต, โส อาชญฺญรเถน นิกฺขมีติฯ เตน วุตฺตํ –</p>


<ol>
<li>
‘‘สุธญฺญํ นาม นครํ, สุทโตฺต นาม ขตฺติโย;  
  
จนฺทา นามาสิ ชนิกา, ปิยทสฺสิสฺส สตฺถุโนฯ  
</li>
  
<li>
‘‘ปาลิโต สพฺพทสฺสี จ, อเหสุํ อคฺคสาวกา;  
  
โสภิโต นามุปฎฺฐาโก, ปิยทสฺสิสฺส สตฺถุโนฯ  
</li>
  
<li>
‘‘สุชาตา  
ธมฺมทินฺนา จ, อเหสุํ อคฺคสาวิกา;  
  
โพธิ ตสฺส ภควโต, กกุโธติ ปวุจฺจติฯ  
</li>
  
<li>
‘‘โสปิ พุโทฺธ อมิตยโส, ทฺวตฺติํสวรลกฺขโณ;  
  
อสีติหตฺถมุเพฺพโธ, สาลราชาว ทิสฺสติฯ  
</li>
  
<li>
‘‘อคฺคิจนฺทสูริยานํ, นตฺถิ ตาทิสิกา ปภา;  
  
ยถา อหุ ปภา ตสฺส, อสมสฺส มเหสิโนฯ  
</li>
  
<li>
‘‘ตสฺสาปิ เทวเทวสฺส, อายุ ตาวตกํ อหุ;  
  
นวุติวสฺสสหสฺสานิ, โลเก อฎฺฐาสิ จกฺขุมาฯ  
</li>
  
<li>
‘‘โสปิ พุโทฺธ อสมสโม, ยุคานิปิ ตานิ อตุลิยานิ;  
  
สพฺพํ ตมนฺตรหิตํ, นนุ ริตฺตา สพฺพสงฺขารา’’ติฯ  
</li>
  
<p>ตตฺถ ติ สพฺพผาลิผุโลฺล ปรมรมณียทสฺสโน สมวฎฺฎกฺขโนฺธ สาลราชา วิย ทิสฺสติฯ ติ อคฺคสาวกยุคาทีนิ ยุคฬานิฯ เสสคาถาสุ สพฺพตฺถ อุตฺตานเมวาติฯ
</ol></p>

</p>

</p>





