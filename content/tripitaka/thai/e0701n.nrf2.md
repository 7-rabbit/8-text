<h1>๓. อาจริยานํ สญฺชาตฎฺฐานปริเจฺฉโท</h1>
<p>อาจริเยสุ จ อตฺถิ ชมฺพุทีปิกาจริยา อตฺถิ, ลงฺกาทีปิกาจริยาฯ กตเม ชมฺพุทีปิกาจริยา? กตเม ลงฺกาทีปิกาจริยา? มหากจฺจายโน ชมฺพุทีปิกาจริโย โส หิ อวนฺติรเฎฺฐ อุเชฺชนี นคเร จนฺทปโชฺชตสฺส นาม รโญฺญ ปุโรหิโต หุตฺวา กามานํ อาทีนวํ ทิสฺวา, ฆราวาสํ ปหาย สตฺถุสาสเน ปพฺพชฺชิตฺวา เหฎฺฐา วุตฺตปฺปกาเร คเนฺถ อกาสิฯ มหาอฎฺฐกถาจริโย ชมฺพุทีปิโก, มหาปจฺจริกาจริโย, มหากุรุนฺทิกาจริโย, อญฺญตโร อาจริยา เทฺวติ อิเม จ ภูวาจริยาฯ ลงฺกาทีปิกาจริยา นาม เต กิร พุทฺธโฆสาจริยสฺส ปูเร ภูตาจริเย กาเล อเหสุํฯ มหาพุทฺธโฆสาจริโย ชมฺพุทีปิโกฯ โส กิร มคธรเฎฺฐ โฆสกคาเม รโญฺญ ปุโรหิตสฺส เกสิ นาม พฺราหฺมณสฺส ปุโตฺต, สตฺถุสาสเน ปพฺพชฺชิตฺวา ลงฺกาทีปํ คโต เหฎฺฐา วุตฺตปฺปกาเร คเนฺถ อกาสิฯ</p>


<p>พุทฺธทตฺตาจริโย, อานนฺทาจริโย, ธมฺมปาลาจริโย, เทฺว พุพฺพาจริโย, มหาวชิร-พุทฺธาจริโย, จุลฺลวชิร-พุทฺธาจริโย, วิมลพุทฺธสงฺขาโต ทีปงฺกราจริโย, จุลฺลทีปงฺกราจริโย, จุลฺลธมฺมปาลาจริโย, กสฺสปาจริโยติ อิเม เอกาทสจริยา ชมฺพุทีปิกา เหฎฺฐา วุตฺตปกาเร คเนฺถ อกํสุฯ มหานามาจริโย, อญฺญตราจริยา, จุลฺลมหานามาจริโย, อุปเสนาจริโย, โมคฺคลานาจริโย, สงฺฆรกฺขิตาจริโย, วุโตฺตทยการาจริโย, ธมฺมสิราจริโย, อญฺญตรา ทฺวาจริยา, อนุรุทฺธาจริโย, เขมาจริโย, สาริปุตฺตาจริโย, พุทฺธนาคาจริโย, จุลฺลโมคฺคลานาจริโย, วาจิสฺสวาจริโย, สุมงฺคลาจริโย, พุทฺธปิยาจริโย, ธมฺมกิตฺติ อาจริโย เมธงฺกราจริโย, พุทฺธรกฺขิตาจริโย, อุปติสฺสา จริโย, อญฺญตรา วีสตาจริยา, สทฺธมฺมสิราจริโย, เทวาจริโย, จุลฺลพุทฺธโฆสาจริโย, สาริปุตฺตาจริโย, รฎฺฐปาลาจริโยติ อิเม เทฺว ปญฺญาสาจริยา ลงฺกาทีปิกาจริยา นามฯ สุภูตจนฺทาจริโย, อคฺควํสาจริโย, นโว วชิรพุทฺธาจริโย, คุณสาคราจริโย, อภยาจริโย, ญาณสาคราจริโย, อญฺญตรา ทฺวาจริยา, อุตฺตมาจริโย, อญฺญตโร อาจริโย, อญฺญตโร มหามโจฺจ, ธมฺมเสนาปตาจริโย, อญฺญตรา ตโย อาจริยา, สทฺธมฺมคุรุ อาจริโย, สาริปุตฺตาจริโย, อญฺญตโร เอกา อาจริโย, เมธงฺกราจริโย, อคฺคปณฺฑิตาจริโย, จีวราจริโย, สทฺธมฺมโชติปาลาจริโย, วิมลพุทฺธาจริโยติ อิเม เตวีสติ อาจริยา ชมฺพุทีปิกา เหฎฺฐา วุตฺตปฺปกาเร คเนฺถ ปุกฺกาม สงฺขาเต อริมทฺทน นคเร อกํสุฯ</p>


<p>นโววิมลพุทฺธาจริโย ชมฺพุทีปิโก เหฎฺฐา วุตฺตปฺปกาเร คเนฺถ ปํยนคเร อกาสิฯ อญฺญตราจริโย อริยวํสาจริโยติ อิเม ทฺวาจริยา ชมฺพุทีปิกา เหฎฺฐา วุตฺตปฺปกาเร คเนฺถ อติ [นวิ] ปุเร อกํสุ, อญฺญตรา วีสตาจริยา ชมฺพุทีปิกา เหฎฺฐา วุตฺตปฺปกาเร คเนฺถ กิญฺจิ ปุราทิฆเร อกํสุฯ</p>


<p>[อิติ จุลฺลคนฺถวํเส อาจริยานํ สญฺชาตฎฺฐาน ทีปโก นาม ตติโย ปริเจฺฉโทฯ]</p>





