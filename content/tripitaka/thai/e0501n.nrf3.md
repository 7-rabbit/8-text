<h1>๔. อนนฺตรปจฺจโย</h1>
<p>กตโม  อนนฺตรปจฺจโยฯ อนนฺตเร ขเณ นิรุโทฺธ จิตฺต เจตสิกธมฺมสมูโห อนนฺตรปจฺจโยฯ</p>


<p>กตโม ธโมฺม อนนฺตรปจฺจยสฺส ปจฺจยุปฺปโนฺนฯ ปจฺฉิเม อนนฺตเร เอว ขเณ อุปฺปโนฺน จิตฺตเจตสิกธมฺมสมูโห ตสฺส ปจฺจยสฺส ปจฺจยุปฺปโนฺนฯ</p>


<p>เอกสฺมิํ ภเว ปฎิสนฺธิจิตฺตํ ปฐมภวงฺคจิตฺตสฺส อนนฺตร ปจฺจโย, ปฐม ภวงฺคจิตฺตํ ทุติยภวงฺคจิตฺตสฺส อนนฺตรปจฺจโยติอาทินา วตฺตโพฺพฯ</p>


<p>ยทา ปน ธมฺมยมเก สุทฺธาวาสานํ ทุติเย อกุสเล จิเตฺต วตฺตมาเนติ วุตฺตนเยน ตสฺส สตฺตสฺส อตฺตโน อภินวํ อตฺตภาวํ อารพฺภ เอตํ มม เอโสหมสฺมิ เอโส เม อตฺตาติ ปวตฺตํ ภวนิกนฺติก ตณฺหาสหคตจิตฺตํ อุปฺปชฺชติฯ ตทา ปฐมํ ทฺวิกฺขตฺตุํ ภวงฺคํ จลติฯ ตโต มโนทฺวาราวชฺชนจิตฺตํ อุปฺปชฺชติฯ ตโต สตฺต ภวนิกนฺติกชวนานิ อุปฺปชฺชนฺติฯ ตโต ปรํ ภวงฺควาโรฯ</p>


<p>อปิ จ โส สโตฺต ตทา ปจฺจุปฺปนฺนภเว กิญฺจิ น ชานาติ, ปุพฺพภเว อตฺตนา อนุภูตํ อารมฺมณํ อนุสฺสรมาโน อจฺฉติฯ วตฺถุสฺส ปน อติทุพฺพลตฺตา ตญฺจ อารมฺมณํ อปริพฺยตฺตเมว โหติฯ ตํ อารพฺภ อุทฺธจฺจสหคตจิตฺตเมว พหุลํ ปวตฺตติฯ</p>


<p>ยทา คโพฺภ โถกํ วฑฺฒมาโน โหติ อติเรกเทฺวมาสํ คโต, ตทา จกฺขาทีนิ อินฺทฺริยานิ ปริปุณฺณานิ โหนฺติฯ เอวํ สเนฺตปิ มาตุคเพฺภ อาโลกาทีนํ ปจฺจยานํ อภาวโต จกฺขุวิญฺญาณาทีนิ จตฺตาริ วิญฺญาณานิ นุปฺปชฺชนฺติ, กายวิญฺญาณมโนวิญฺญาณานิ เอว อุปฺปชฺชนฺติฯ โส สโตฺต มาตุยา อิริยาปถปริวตฺตนาทีสุ พหูนิ ทุกฺขโทมนสฺสานิ ปจฺจนุโภติฯ วิชายนกาเล ปน ภุสํ ทุกฺขํ นิคจฺฉติเยวฯ วิชายิตฺวาปิ ยาว วตฺถุรูปานิ มุทูนิ โหนฺติ, ปริปากํ น คจฺฉนฺติ, ตาว โส อติมนฺทรูโป อุตฺตานเสยฺยโก หุตฺวา อจฺฉติฯ น กิญฺจิ ปจฺจุปฺปนฺนํ อารมฺมณํ สลฺลเกฺขติฯ เยภุเยฺยน ปุริม ภวานุสารี เอว ตสฺส วิญฺญาณํ โหติฯ สเจ โส นิรย ภวโต อาคโต โหติ, โส วิรูปมุขพหุโล โหติฯ ปุริมานิ นิรยารมฺมณานิ อารพฺภ ขเณ ขเณ วิรูปมุขมสฺส ปญฺญายติฯ อถ เทวโลกโต อาคโต โหติ, ทิพฺพานิ อารมฺมณานิ อารพฺภ วิปฺปสนฺนมุขพหุโล โหติ, ขเณ ขเณ มิหิตมุขมสฺส ปญฺญายติฯ</p>


<p>ยทา ปน วตฺถุรูปานิ ติกฺขานิ โหนฺติ, ปริปากํ คจฺฉนฺติฯ วิญฺญาณานิ จสฺส สุวิสทานิ ปวตฺตนฺติฯ ตทา อมนฺทรูโป หุตฺวา กีฬโนฺต ลีฬโนฺต โมทโนฺต  ปโมทโนฺต อจฺฉติฯ ปจฺจุปฺปเนฺน อารมฺมณานิ สลฺลเกฺขติฯ มาตุภาสํ สลฺลเกฺขติฯ อิธ โลกานุสารี วิญฺญาณมสฺส พหุลํ ปวตฺตติฯ ปุริมชาติํ ปมุสฺสติฯ</p>


<p>กิํ ปน สโพฺพปิ สโตฺต อิมสฺมิํ ฐาเน เอว ปุริมํ ชาติํ ปมุสฺสตีติ เจฯ น สโพฺพปิ สโตฺต อิมสฺมิํ ฐาเน เอว ปมุสฺสติฯ โกจิ อติเรกตรํ คมฺภวาสทุเกฺขน ปริปีฬิโต คเพฺภ เอว ปมุสฺสติฯ โกจิ วิชายนกาเล, โกจิ อิมสฺมิํ ฐาเน ปมุสฺสติฯ โกจิ อิโตปรมฺปิ ทหรกาเล น ปมุสฺสติฯ วุฑฺฒกาเล เอว ปมุสฺสติฯ โกจิ ยาวชีวํปิ น ปมุสฺสติฯ เทฺว ตโย ภเว อนุสฺสรโนฺตปิ อตฺถิเยวฯ อิเม ชาติสฺสรสตฺตา นาม โหนฺติฯ</p>


<p>ตตฺถ วิชายนกาลโต ปฎฺฐาย ฉทฺวาริกวีถิจิตฺตานิ ปวตฺตนฺติฯ ปจฺจุปฺปนฺนารมฺมณํ สลฺลกฺขณโต ปฎฺฐาย ฉทฺวาริกวีถิ จิตฺตานิ ปริปุณฺณานิ ปวตฺตนฺติฯ สพฺพตฺถปิ ปุริมํ ปุริมํ อนนฺตเร นิรุทฺธํ จิตฺตํ ปจฺฉิมสฺส ปจฺฉิมสฺส อนนฺตเร อุปฺปนฺนสฺส จิตฺตสฺส อนนฺตร ปจฺจโย โหติฯ อยญฺจ อนนฺตรปจฺจโย นาม อนมตเคฺค สํสาเร เอกสฺส สตฺตสฺส เอกปฺปพโนฺธ เอว โหติฯ ยทา สโตฺต อรหตฺต มคฺคํ ลภิตฺวา ขนฺธปรินิพฺพานํ ปาปุณาติ, ตทา เอว โส ปพโนฺธ ฉิชฺชติฯ</p>


<p>เกนเฎฺฐน อนนฺตโร, เกนเฎฺฐน ปจฺจโยติฯ อตฺตโน อนนฺตเร อตฺตสทิสสฺส ธมฺมนฺตรสฺส อุปฺปาทนเฎฺฐน อนนฺตโร, อุปการกเฎฺฐน ปจฺจโยฯ ตตฺถ อตฺตสทิสสฺสาติ สารมฺมณ ภาเวน อตฺตนา สทิสสฺสฯ สารมฺมณภาเวนาติ จ โย ธโมฺม อารมฺมเณน วินา น ปวตฺตติ, โส สารมฺมโณ นาม, เอวํ สารมฺมณภาเวนฯ ธมฺมนฺตรสฺส อุปฺปาทนเฎฺฐนาติ ปุริมสฺมิํ จิเตฺต นิรุเทฺธปิ ตสฺส จินฺตนกิริยาเวโค น วูปสมฺมติ, ปจฺฉิมํ จิตฺตํ อุปฺปาเทตฺวา เอว วูปสมฺมติ, เอวํ ปจฺฉิมสฺส ธมฺมนฺตรสฺส อุปฺปาทนเฎฺฐนฯ</p>


<p>ตตฺถ ปุริมา ปุริมา มาตุปรมฺปรา วิย อนนฺตรปจฺจยปรมฺปรา ทฎฺฐพฺพาฯ ปจฺฉิมา ปจฺฉิมา ธีตุปรมฺปรา วิย ตสฺส ปจฺจยุปฺปนฺนปรมฺปรา ทฎฺฐพฺพาฯ เอวํ สเนฺต อรหนฺตานํ สพฺพปจฺฉิมํ ปรินิพฺพานจิตฺตมฺปิ ปุน ปฎิสนฺธิจิตฺตสงฺขาตํ ธมฺมนฺตรํ อุปฺปาเทยฺยาติฯ น อุปฺปาเทยฺยฯ กสฺมา, ตทา กมฺมกิเลสเวคานํ สพฺพโส ปฎิปฺปสฺสทฺธิภาเวน อจฺจนฺตสนฺตตรตฺตา ตสฺส จิตฺตสฺสาติฯ อนนฺตรปจฺจย ทีปนา นิฎฺฐิตาฯ</p>





