<h2>โมคฺคลฺลาน ปญฺจิกา ฎีกา</h2>
<h2>สารตฺถวิลาสินีนาม</h2>
<h2>ปญฺจิกาฎีกา</h2>
<h3>ปณามาทิกถา</h3>
<p>
วิชฺชาธนสฺส  
สมนุสฺสรณมฺปิ ยสฺส,  
  
ปญฺญาวิสุทฺธรตนานยเนกเหตุ;  
  
ตํ ธมฺมราชมมลุชฺชลกิตฺติมาลํ,  
  
สาโมทมาทรมเย หทเย นิธายฯ  
</p>
  
<p>
ลทฺธมฺมโหทย มหาทย (สมฺปสาทา)  
ชปโส (โปตฺถเก)  
,  
  
สกฺกา(ทิ) สกฺกตคุณํ รตน (ทฺวยญฺจ)  
ตฺตยตา (โปตฺถเก)  
;  
  
(ยาปญฺจิกา) คุรุวรปฺป(ภวาตฺยคาหา)  
หปา ตฺย คายา (โปตฺถเก)  
,  
  
ตํ สาธุ สิสฺสชน มชฺชวคาห ยามฯ  
</p>
  
<p>
ชยตีห มหาปโญฺญ, โส โมคฺคลฺลายโน มุนิ;  
  
ยสฺส สาธุคุณุพฺภูต,กิตฺติ สพฺพตฺถ ปตฺถฎาฯ  
</p>
  
<p>อิเจฺจว มนวเสส มตฺตโน ภยาทฺยูปทฺทโวปฆาภกรสามตฺถิย โยเคน สกลชฺฌตฺติกพาหิยนฺตราย นิวารณ มธิเปฺปตสิทฺธิ วิเสส มภิกงฺขิย รตนตฺตย วิสยภูตํ ตํสาธเน กนฺตนิทาน ภูตสฺส  อาโลกิยยาติสยคุณวิเสสยุตฺตสฺส มหโต ปฺยติมหนียสฺส รตนตฺตยสฺส สปฺปสาทานุรูปํ ปูชาวิสยํ ตทนุสฺส(รณํ กตฺวา) คุรุสนฺนิโยคมนุฎฺฐาตุํ–</p>


<p>
กิเนฺตหิ ปาทสุสฺสูสา, เยสํ นตฺถิ คุรูนิห;  
  
เย ตปฺปาทรโชกิณฺณา, เตว สาธู วิเวกิโนติฯ  
</p>
  
<p>วจนโต อตฺตโน คุรุปูชา ปุรสฺสรํ ปญฺจิกาวิวรณํ ปถิ’ยา ปญฺจิกา’ติอาทินา กตปฎิญฺญตฺตา สมฺปติ มหาทโยติอาทิโน คนฺถสฺส สาธุชนวณฺณนํ วณฺณนมารภิสฺสามฯ</p>


<p>นนุ จ วุตฺติคนฺถสฺส วณฺณนายํ กตาภินิเวโส-ยมาจริโยติ กถมิหานธิกเต มหาทโยติอาทิเก ปฎิปโนฺนติ รตนตฺตปฺปณามคนฺถกตฺตุคนฺถนิสฺสยคนฺถารมฺภผลอภิเธยฺยสงฺขาต- ปโยชนโสตุชนสมุสฺสาหนานํ สนฺทสฺสนตฺถํฯ ตตฺถ รตนตฺตยปฺปณาม กรณํ อนฺตรายกราปุญฺญวิฆาตกรปุญฺญวิเสสุปฺปาทเนน กตฺตุ มิจฺฉิตสฺส คนฺถสฺส อนนฺตราเยนํ ปริสมาปนตฺถํฯ วจีปณาโม ปเนตฺถ โสตูนมฺปิ ยถาวุตฺตตฺถนิปฺผาทนโก อาจริเยนาปฺยย มโตฺถ ทสฺสิโตเยว’ตตฺถ รตนตฺตยปฺปณามสนฺทสฺสน’นฺติอาทินา, วาจสิกสตฺถาธิการโตปิ วจีปณาโมติ กายปฺปณาโม มโนปณาโม จฯ น กโต, คนฺถกตฺตุสนฺทสฺสนํ คนฺถสฺส ปมาณ ภาววิภาวนตฺถํ, คนฺถนิสฺสยสนฺทสฺสนํ อตฺตนิยภาวสนฺธสฺสเนน ตพฺพิสุทฺธิทสฺสนตฺถํ, คนฺถารมฺภผลทสฺสนํ ตปฺปฎิเกฺขปกชนนิเสธาย, อภิเธยฺยสงฺขาตยโยชนสนฺทสฺสนํ วีมํสาปุพฺพการีนํ ปโยชโน ปาลมฺภปุพฺพิกา สเตฺถ ปวตฺตตีติ โสตุชนสมุสฺสาหนํ (กตฺวา) อาทเรน คเนฺถ ปวตฺตนตฺถํ, ยทาหุ –</p>


<p>
สพฺพเสฺสว หิ สตฺถสฺส, กมฺมสฺสาปิ จ กสฺสจิ;  
  
เกเนตํ คยฺหเต ตาว, ยาว-วุตฺตมฺปโยชนํติฯ  
</p>
  
<p>นนุ  สตฺถปฺปโยชนานํ สมฺพโนฺธปิ วตฺตโพฺพ อิทมสฺส ปโยชนนฺติ ยโต–</p>


<p>
สิทฺธปฺปโยชนํ สิทฺธ,สมฺพนฺธํ โสตุมิจฺฉติ;  
  
โสตาโท เตน วตฺตโพฺพ, สมฺพโนฺธ สปฺปโยชโนติฯ  
</p>
  
<p>ตเตฺรทมุตฺตรํ–</p>


<p>
สตฺตํ ปโยชนเญฺจว, อุโภ สมฺพนฺธนิสฺสยา;  
  
ตํ วุตฺตโนฺตคธตฺตา น, ภิโนฺน วุโตฺต ปโยชนาติฯ  
</p>
  
<p>ปโยชนปฺปโยชนมฺปน สามตฺถิยลทฺธพฺพํ สยมาจริเยน ‘‘โก ปน สทฺทลกฺขณสฺส อชานเน โทโส’’ติอาทินา วุตฺตนเยน วิญฺญาตพฺพํฯ</p>


<p>ตตฺถ‘มหาทโย’ตฺยาทินา คาถาทฺวเยน รตนตฺตยปณาโม ทสฺสิโต, ‘โย อิทฺธิมเนฺตสู’ติอาทินา คนฺถกตฺตา, ‘สทฺทสตฺถ’นฺติอาทินา คนฺถนิสฺสโย, ‘สเงฺขปนเยนา’ติจ ‘สารภูตํ วิปุลตฺถคา หิํ อนากุล’นฺติ จ อิเมหิ คนฺถารมฺภผลํ โสตุชนสมุสฺสาหนญฺจ, อภิเธยฺยสงฺขาตปฺปโยชนมฺปน‘สํวณฺณน’นฺติ อิมินา ทสฺสิตํ อนฺวตฺถ พฺยปเทเสน สํวณฺณียติ วิวริตฺวา วิตฺถาเรตฺวา กถียติ อโตฺถ เอตายาติ สํวณฺณนาภิ กตฺวา, ตมฺปน วิวริตฺวา กถนํ สทฺทานุสาสนสตฺถสนฺนิสฺสยตฺตา อภิเธโยฺย นาม สมุทิเตน สเตฺถน วจนียโตฺถ ตํ  วุตฺตสทฺทานุสิฎฺฐิสงฺขาตปโยชนเมวาติ อยเมตฺถ สมุทายโตฺถฯ</p>


<p>อยมฺปเนตฺถ อวยวโตฺถ-โยติ อนิยมวจนํ ธมฺมราชสทฺทา เปกฺขาย เจตฺถ ปุลฺลิงฺคตา, เตเนตฺถ วุจฺจมานคุณวิเสสา ธารปุคฺคลวิเสสนิทสฺสนํ, ทยติ ทุกฺขํ อปเนตฺวา ปเรสํ สุขํ ททาติ, ทยียติ วา สปฺปุริเสหิ คมิย(ติ ส) สนฺตาเน ปวตฺตียติ, ทยติ วา ปรทุกฺขํ หิํสติ, ทยติ วา ปรทุกฺขํ คณฺหาติ ตํวเสน อตฺตโน หทยเขทํ กโรตีติ ทยา, ‘‘ทย=ทานคติ หิํสาทาเนสุ’’ อิจฺจสฺมา ‘‘อิตฺถิยมณตฺติกยกฺยาเจ’’ติ (๕-๔๙) อปฺปจฺจโย, วิสยมหนฺตตาย  มหตี ปสตฺถา วา ทยา อสฺสาติ มหาทโย, วิเสสน สมาเส ‘‘สทฺธาทิตฺว’’ (๔-๘๔) วกฺขมานปารมิตาสมฺภรณทุกฺขานุภว นานมิทํ เหตุวจนํ, กมฺมกิเลเสหิ ชนิตาติ ชนา สตฺตโลโก, อิมินา ขีณาสวาปิ สงฺคยฺหนฺติ เตสมฺปิ ทิฎฺฐธมฺมิกสุขวิหารสงฺขาต หิตสฺส ทานโต, ชนานํ สมูโห ชนตา ตสฺสา หิตาย อภิวฑฺฒิยา สกลวฎฺฎ ทุกฺขนิสฺสฎนิพฺพานสุขภาคิยกรณายาติ วุตฺตํ โหติ, อสฺสจ’สมฺปูรย’นฺติ อิมินา’ทุกฺขมนุภวี’ติ อิมินา จ สมฺพโนฺธ, สโมฺพธีติ เอตฺถ สํสโทฺท สามนฺติ อิมมตฺถํ ทีเปติ, ตสฺมา สํสยเมว อนญฺญโพธิโต หุตฺวา จตฺตาริ สจฺจานิ พุชฺฌติ ปฎิวิชฺฌติ เอตายาติ สโมฺพธิ, สํปุพฺพา พุธธาตุโต ‘‘อิ’’อิติ ณฺวาทิ (โก) อิปฺปจฺจโย, สวาสนสกลสํกิเลสปฺปหายกํ ภควโต อรหตฺตมคฺคญฺญาณํ สพฺพญฺญุตญฺญาณนฺติปิ วทนฺติ, สมฺปาปยตีติ สมฺปาปกํ, สโมฺพธิยา สมฺปาปกนฺติ ฉฎฺฐีสมาโส, กินฺติ ธมฺมชาตํ ธมฺมสเทฺทเนตฺถ ปารมิธมฺมา ปญฺจมหาปริจฺจาคาทโย จ อธิเปฺปตา, เตปิ หิ อตฺตานํ ธาเรนฺตํ ธาเรนฺติ สโมฺพธิ สมฺปาปนสามตฺถิยโยเคน ปเรปิ ธาเรนฺติ นามาติ ธมฺมาติ วุจฺจนฺติ, ‘ธร=ธารเณ’อิจฺจสฺมา ขีสุ, วิยาทิสุเตฺตน ณฺวาทิ(โก) มปฺปจฺจโย, ธมฺมานํชาตํ, ธมฺมาเอววา ชาตํ, สโมฺพธิสมฺปาปกญฺจ ตํ ธมฺมชาตํ เจติ วิเสสนสมาโส, ‘สมฺปูรย’นฺติ มเสฺสตํ กมฺมํ, สมฺปูรยนฺติ ปโยคสมฺปตฺติโยคา ทีปงฺกร (ปาท)มูเล หโตฺถปคตมฺปิ นิพฺพานมฺปหาย ยถาวุตฺตกรุณาคุณโยคสีตลีภูตหทยตาย ‘‘กถนฺนาเมเต อจฺจนฺต ทุสฺสหวฎฺฎทุโกฺขปคเต สเตฺต ตํมหาทุกฺขา โมเจสฺสามี’’ติ วฎฺฎทุกฺขนิสฺสรเณกเหตุตาย สมฺมา ปูเรโนฺต วเฑฺฒโนฺต วุฑฺฒิํ วิรูฬฺหํ เวปุลฺลํ คเมโนฺตติ วุตฺตํ โหติ, เหตุเยเวทมปิ ทุกฺขานุภวนสฺส, มหาทยตา ปนสฺส ปรมฺปรเหตุ, ทุฎฺฐุ ขนติ กายิกํ อสฺสาทนฺติ’ทุปุพฺพา ขนิสฺมา’ ‘‘กฺวี’’ติ (๕-๔) กฺวิ, ทุกฺขํ กายิกทุกฺข เวทนา, กีทิสนฺติ อาห-’อนนฺตรูป’นฺติ, สภาววจโน ยํ รูปสโทฺท ‘‘ปิยรูป’’นฺติอาทีสุวิย, เต จ ทุกฺขสภาวา (อนนฺตา) อนนฺตการณานํ วเสน, ตสฺมา อนนฺตํ รูปํ สภาโว อสฺสาติ อนนฺตรูปํ, ตํ ทุกฺขํ อนุภวี วินฺที, กิมิวาติ อาห-‘สุขํ วา’ติ, สุฎฺฐุ ขนติ กายิกํ อาพาธนฺติ  สุขํ, อิวสโทฺท สธมฺมตฺตสงฺขาโตปมาโชตโก, สธมฺมตฺตญฺหิ อุปมา, วุตฺตญฺหิ ‘‘อุปมาโนปเมยฺยานํ, สธมฺมตฺตํ สิโย ปมา’’ติ, กิํ วุตฺตํ โหติ ‘‘อนิฎฺฐานุภวนสภาวายาปิ ทุกฺขเวทนาย อนุภวนสภาวสามเญฺญน อชฺฌาสยสมฺปตฺติวิเสสโยคา มหาการุณิกสฺส สุเขน สทิสตาปตฺติโหตีติ ทุกฺขมฺปิ สมานํ ตํ สุขมิว วินฺที’’ติฯ กถมญฺญถา วฎฺฎทุกฺขโต สกลโลกสฺส สมุทฺธรณํ สิยาติ, อถวา สุขมิว สุขํ วินฺทโนฺต วิย อนญฺญวินฺทิยมปิ ตาทิสํ ทุกฺขํ สกลโลกหิตาว หิตมนตาย วินฺทีติ อโตฺถ, เตนาห ‘อขินฺนรูโป’ติ, อขินฺนํ ปริสฺสมมปฺปตฺตํ รูปํ สภาโว อสฺสาติ วิคฺคโหฯ</p>


<p>ตํ ธมฺมราชนฺติ โยติ อนิยมนิทฺทิฎฺฐสฺส วุตฺตคุณวิเสสาธาร ปุคฺคลสฺสนิยมนวจนํ, ธเมฺมน ราชติ โน อธเมฺมนาติ วา, อตฺตนา ปฎิวิทฺธสฺส สามิภาเวน ธมฺมสฺส ราชา สามีติ วา, อตฺตนา ปฎิวิชฺฌิยมาเน ธเมฺม ปฎิวิชฺฌโนฺตว ตตฺถ ราชติ ทิปฺปตีติ วา, ปรูปการวเสน ตทตฺถาเยว ปฎิปนฺนตฺตา ปเรสํ ธมฺมํ ราเชติ ปกาเสตีติ วา ธมฺมราชา, ตํ ธมฺมราชํ นมิตฺวาติ สมฺพโนฺธ, นมสฺสิตฺวาติ อโตฺถ, กีทิสนฺติ อาห-‘ชิตมารวีรํ สุธนฺต โสวณฺณนิภ’นฺติฯ ตตฺถ มาโร จ โส วีโรจาติ มารวีโร ชิโต วิเทฺตธสฺตพโล มารวีโร นาติ ชิตมารวีโร, ตํ, กิญฺจาปิ เทวปุตฺตกิเลสาภิสงฺขารมจฺจุกฺขนฺธ มารา-เนน ชิตา เอว, ตถาปิ วีรสทฺทสนฺนิธาเนน เทวปุตฺตมาเร คหิเต ตํวิชยา อเญฺญปิ ชิตา เอว นาม โหนฺตีติ วิเญฺญยฺยํ, สุฎฺฐุ ธนฺตํ ธมิตํ อุทฺธริตํ สุธนฺตํ, สุวณฺณเมว โสวณฺณํ, สุธนฺต จ ตํ โสวณฺณญฺจ, ตเสฺสว นิภา โสภา อเสฺสติ สมาโส, อถวา สุธนฺตญฺจ ตํ สุวณฺณํ เจติ สมาเส ตสฺสิทนฺติ ‘‘โณ’’ติ (๔-๓๔) ณปฺปจฺจเย ‘‘มเชฺฌ’’ติ (๔-๑๒๖) มชฺฌวุทฺธิยํ สุธนฺตโสวณฺณํ ปฎิมารูปํ, เตน นิโภ สทิโส, ตํฯ</p>


<p>เอตฺตาวตา จ –</p>


<p>
เหตุ ผลํ ปรโตฺถ จ, สโพฺพปิ ถุติสงฺคโห;  
  
เหตุ สโมฺพธิโต, ปุเพฺพว, ยมญฺญํ ตโตปรีติฯ  
</p>
  
<p>วุตฺตเหตุผลสโตฺตปการวเสน  พุทฺธรตนสฺส ถุติปุพฺพกมฺปณามํ ทเสฺสตฺวา อิทานิ ธมฺมราเชน เตนาปิ ปูชนียสฺส ธมฺมรตนสฺส นิปจฺจการํ ทเสฺสตุํ‘ธมฺมญฺจ โมหนฺธตมปฺปธํสิ’นฺติ อาห, ตตฺถ จ สโทฺท ‘ธมฺมญฺจ นมิตฺวา’ติ  นมสฺสนกฺริยาย ธมฺมํ สมฺปิเณฺฑติ, กิมฺภูตนฺติ อาห, ‘โมหนฺธตมปฺปธํสิ’นฺติ, มุยฺหตีติ โมโห=อญฺญาณํ, อนฺธยติ สมตฺถจกฺขุวิญฺญาณปริหาเนนาติ อนฺธํ, อนฺธญฺจ ตํ ตมเญฺจติ อนฺธตมํ=พาฬฺหติมิรํ, โมโหเยว ตํสทิสตาย อนฺธตมนฺติ โม หนฺธตมํ, ตํ ปธํเสติ ปกาเรน นาเสติ สีเลนาติ โมหนฺธตมปฺปธํสี, ปสทฺทสฺสปกาสนตฺถํ หิตฺวา ปการตฺถเสฺสว คหณโต ปริยตฺติยา สห–</p>


<p>
โสตาปตฺตาทโย มคฺคา,จตฺตาโร ตปฺผลานิจ;  
  
จตฺตาริ อถ นิพฺพานํ, ธมฺมา โลกุตฺตรา นวาติฯ  
</p>
  
<p>วุตฺตนวโลกุตฺตรโมฺม คหิตาติ วิญฺญาตพฺพํ, อญฺญถา อรหตฺตมโคฺคว คเยฺหยฺย, กสฺมา ปเนตฺถ โมหเสฺสว ปหานํ วุตฺตํ, เนตเรสนฺติ ตมฺมูลกตฺตา สพฺพกิเลสานํ, ตปฺปหานสฺมิญฺหิ วุจฺจมาเน ตมฺมุเขเนตเรสมฺปิ ปหานํ วุตฺตเมว โหตีติฯ</p>


<p>เอวํ ธมฺมรตนสฺส นมกฺการํ ทเสฺสตฺวา อิทานิ ตทาธารภูตสงฺฆรตนํ นมสฺสิตุํ ‘สงฺฆํ ตถา สงฺฆฎิตํ คุเณหี’ติ วุตฺตํ, ตตฺถ ตถาสโทฺท สมุจฺจเย วา, วโจยุตฺติยํ วา, วโจยุตฺติปเกฺข จ สโทฺท อาเนตฺวา สมฺพนฺธิตโพฺพ, กิเลสาทโย สํหนติ หิํสตีติ สโงฺฆ, สํปุพฺพโต หนติสฺมา กฺวิมฺหิ ‘‘กฺวิมฺหิ โฆปริปจฺจสโม หี’’ติ (๕.๑๐๐) หนสฺส โฆ, กิเลสหิํสนเญฺจตฺถ ตทงฺคาทิวเสน คหิตํ, คุเณหีติ สามญฺญนิเทฺทสโต สมฺมุติสเงฺฆน สทฺธิํ</p>


<p>
จตฺตาโร จ ปฎิปนฺนา, จตฺตาโร จ ผเลฐิตา;  
  
เอส สโงฺฆ อุชุภูโต, ปญฺญาสีลสมาหิโตติฯ  
</p>
  
<p>วุตฺตอฎฺฐอริยปุคฺคลา  คยฺหนฺติ, คุเณหีติ โลกิยโลกุตฺตเรหิ สีลาทิคุเณหิ, สงฺฆฎิตนฺติ สํหตํฯ</p>


<p>เอวมนนฺตราเยน คนฺถปริสมาปนตฺถมนนฺต คุณวิสิฎฺฐโลกตฺตยคฺคสีขามณิภูตสฺส รตนตฺตยสฺส ปณามํ ทเสฺสตฺวา อิทานิ คนฺถ กตฺตาทิยถาวุตฺตโตฺถปทสฺสน ปุพฺพงฺคมมตฺตนา สมารภิตพฺพํ คนฺถ กรณํ ปฎิญฺญาตุกาโม’โย อิทฺธิมเนฺตสู’ติอาทิมาห, ตตฺถ ‘โย’ติ อิมสฺส ‘ตนฺนามเธเยฺยนา’ติ อิมินา สมฺพโนฺธ, เอตาย สตฺตา อิชฺฌนฺติ อิทฺธา วุทฺธา อุกฺกํสคตา โหนฺตีติ อิทฺธิ=อิทฺธิวิธาทโย โลกิยา โลกุตฺตรา จ สา เอเตสมตฺถีติ อิทฺธิมโนฺต, เตสุ อิทฺธิมเนฺตสุ, อิทฺธิมนฺตานํ มหาสาวกานํ มเชฺฌติ อโตฺถ, มหตฺตปฺปโตฺตติ มหตฺตํ มหนฺตภาวํ คโต, ตนฺนามเธเยฺยนาติ ตเสฺสว นามเธยฺยมสฺสาติ ตนฺนามเธโยฺย, เตน, ตโปธเนนาติ มุนินา, กิํ วุตฺตํ โหติ- ‘‘เอตทคฺคํ ภิกฺขเว มม สาวกานํ ภิกฺขูนํ อิทฺธิมนฺตานํ ยทิทํ โมคฺคลฺลาโน’’ติ ภควตา อิทฺธิมเนฺตสุ เอตทเคฺค ฐปิโต มหาโมคฺคลฺลานเตฺถโร นาม โย ทุติโย อคฺคสาวโก… (เตน สมานนามเธเยฺยนาติ) ตมปทิสโนฺต-ยมาจริโย อนุทฺธตภาเวน อุชุนากฺกเมน นามาทิกมวตฺวา วงฺกวุตฺติยา อตฺตโน โมคฺคลฺลาโนติ นามํ มหาสามิฎฺฐานนฺตรปฺปตฺติํ กาโลจิตปญฺญา เวยฺยตฺติยํ พุทฺธสาสโนปการิตาทิญฺจ วิภาเวติฯ ‘ยํ รจิต’นฺติ สมฺพโนฺธ, รจิตนฺติ กตํ, กินฺติ อาห สทฺทสตฺถ’นฺติ, สทฺทสตฺถํ นาม สุตฺต, สทฺทลกฺขณพฺยากรณาทฺยปรนามเธยฺยํ, สุตฺตํ(หิ) ‘สทฺทา (ลกฺขียนฺติ) สาสียนฺติ อนุสาสียนฺติ ปกติปฺปจฺจยาทิวิภาคกปฺปนาย เอเตนา’ติ สทฺทลกฺขณนฺติ จ ‘พฺยากรียนฺติ สทฺทนิปฺผาทนวเสน กถียนฺติ เอเตนา’ติ พฺยากรณนฺติ จ วุจฺจติ, อปรมฺปน วุตฺยาทิ ตทุปกรณภาเวน สทฺทสตฺถํ สทฺทลกฺขณํ พฺยากรณนฺติ จ วุจฺจตีติ ทฎฺฐพฺพํ, อนุนนฺติ ตพฺพิเสสนํ, อเสสลกฺขิโยปสงฺคาหกภาเวน วตฺตพฺพสฺสาปรสฺสาภาวา สมฺปุณฺณนฺติ อโตฺถ, อถาติ อนนฺตรเตฺถ นิปาโต, สทฺทสตฺถรจนานนฺตรนฺติ อโตฺถ, ตเสฺสติ สทฺทสตฺถสฺส, วุตฺติ จ  สมาสา กตาติ สมฺพโนฺธ, สุตฺตํ วิวรียติ เอตายาติ วุตฺติ, สมสฺสเต สงฺขิปียตีติ สมาสาฯ</p>


<p>ตสฺสาปีติ วุตฺติยาปิ, สงฺคเหตฺวา สทฺทวเสน สงฺกุจิตํ วิย กตฺวา ขิปนํ สเงฺขโป, ตสฺส นโย กโม สเงฺขปนโย, เตน, โภวาติ โย สทฺทสตฺถสฺส วุตฺติยา จ กตฺตา โส เอว, อิทานิ สุตฺตวุตฺติรจนานนฺตรมวสรปฺปเตฺต อิมสฺมิํ กาเล, สมารเภยฺย สมฺมา อารมฺภํ กเรยฺย พหุนฺนํ กฺริยากฺขณานมาทิภูตํ กฺริยากฺขณมนุติเฎฺฐยฺย, กินฺติ สํวณฺณนํ, สํวณฺณียติ อโตฺถ เอตายาติ สํวณฺณนา, ปญฺจียติ วิปญฺจียติ พฺยตฺตี กรียติ วุตฺติ อโตฺถ เอตายาติ วา, ตํ ปญฺจยตีติ วา ลทฺธนามปญฺจิกา, ตํฯ</p>


<p>เอวมตฺตนา กรณียสตฺถมฺปฎิชานิตฺวา ตทนนฺตรํ ‘‘เทฺว เม ภิกฺขเว ปจฺจยา สมฺมาทิฎฺฐิยา อุปฺปาทาย (กตเม เทฺว) ปรโต จ โฆโส (อชฺฌตฺตญฺจ) โยนิโส มนสิกาโร’’ติ วจนโต สมฺมาสวนปฎิพทฺธา สพฺพาปิ สาสน (ปฺปฎิ) สมฺปตฺตีติ สาสนปฺปฎิปตฺติยา พฺยากรณสฺส มูลการณตฺตา ตํ สวเน สาธุชเน นิโยเชโนฺต ‘ตํ สารภูต’นฺติอาทิมาห, ตตฺถ ตนฺติ ยสทฺทวิรเหปิ อธิกตตฺตา สํวณฺณนํ ปรามสติ, ตํ สุณนฺตู’ติ สมฺพโนฺธ, สาธูติ สวนกฺริยาวิเสสนํ, อตฺถานุรูปํ พฺยญฺชนํ, พฺยญฺชนานุรูปญฺจ อตฺถํสลฺลเกฺขตฺวา อนญฺญมนา หุตฺวา สกฺกจฺจํ สุณนฺตูติ อโตฺถ สุวณฺณภาชเน นิกฺขิตฺตสีหวสาวิย อวินสฺสมานํ กตฺวา หทเย ฐปนวเสน, สกฺกจฺจสวนเมว หิ โสตูนมตฺถาวหํ โหตีติ, สโนฺตติ สวนกฺริยาย กตฺตาโร ทเสฺสติ, ตถา สาติสยพฺยากรณํ… ตถาวิธา เอว สปฺปุริสา สาธุกํ โสตุกามา โหนฺตีติ, กิมฺภูตนฺติ อาห ‘สารภูต’นฺติอาทิ, ภูตสโทฺท เอตฺถ ‘‘ภูตสฺมิํ ปาจิตฺติย’นฺติอาทีสุ วิย วิชฺชมานโตฺถ, เผคฺคุตฺตาภาเวน อปริจฺจชนียตาย สาโร ถิรํ โส อโตฺถ พฺยญฺชนญฺจ อสฺสา อตฺถีติ สารา จ สา ภูตาจ, อถ วา โลกิยโลกุตฺตรคุณาติสยสาธเนกสาธนภาวโต เสฎฺฐเฎฺฐน สารญฺจ สา ภูตาจาติ สารภูตา, ตํ คโนฺถ เยเวตฺถ สเงฺขปิโต, อโตฺถ ปน นยคฺคาหิตตายปิ สพฺพถา ทสฺสิโตเยวาติ  วิปุลํ อตฺถํ คณฺหาตีติ วิปุลตฺถคาหี, ตํ, วิธียมานวณฺณนากฺกมวิเสเสน พฺยากุลสฺส วณฺณนากฺกมสฺส นิรสนโต นตฺถิ อากุลํ กิญฺจิ อสฺสาติ อนากุลํ, ตํ, อิมินา จ กจฺจายนวุตฺติวณฺณนาสุ น ตถาภาวํ ทเสฺสติฯ</p>


<p>ตเทวมธิกตตฺตาเยวายมาจริโย คนฺถารเมฺภ’มหาทโย โย’ติอาทิเก ปฎิปชฺชิตฺวา ทานิ อตฺตนา วณฺณนียสฺส คนฺถสฺสาทิ ภูตํ วากฺยมนธิกตปริหารมุเขเนโวปนฺยสฺย พฺยาขฺยาตุมาห- ‘อิธา’ติอาทิ, ตตฺถ อิธาติ อิมสฺมิํ มาคธิกสทฺทลกฺขณวิรจนาธิกาเร, มาคธานํ สทฺทานํ อิทนฺติ มาคธิกํ, มาคธิกํ สทฺทลกฺขณนฺติ วิเสสน สมาโส, วิรจยิตุกาโมติ กตฺตุกาโม, รติํชเนตีติ รตนํ, รมยตี  ติ (วา) รตนํ อนปฺปจฺจเยน, อถวา ยํ โลเก จิตฺตีกตาทิกํ รตนนฺติ วุจฺจติ, อิทมฺปิ ตํ สทิสตาย รตนนฺติ วุจฺจติ, ตถาจาหุ–</p>


<p>
จิตฺตีกตํ มหคฺฆญฺจ, อตุลํ ทุลฺลภทสฺสนํ;  
  
อโนมสตฺตปริโภคํ, รตนํ เตน วุจฺจตีติฯ  
</p>
  
<p>พุทฺธาทีนเมตมธิวจนํ, ตโย อวยวา อสฺสาติ ตยํ, สมุทาโย, รตนานํ ตยํ รตนตฺตยํ, อวยววินิมฺมุตฺตสฺส ปน สมุทายสฺส อภาวโต ตีณิ เอว รตนานิ วุจฺจนฺติ, ปณมนํ ปณาโม, รตนตฺตยคุณนินฺนตา, ปณมนฺติ เอตายาติ วา ปณาโม, ปณามกฺริยานิปฺผาทิกา กุสลเจตนา, รตนตฺตยสฺส ปณาโมติ ฉฎฺฐีสมาโส, อภิธียติ ปฎิปาทียตีตฺยภิเธโยฺย สมุทิเตน สเตฺถน วจนียโตฺถ, เยน จ โย ปฎิปาทียติ โส ตสฺส อโตฺถ โหตีติ, โส จ ปกติปฺปจฺจยาทิวิภาคกปฺปนาย สทฺทานํ สงฺขรณํ, สทฺทสเตฺถน หิ สทฺทสงฺขรณเมว ปฎิปาทียติ, (รตนตฺตยปฺปณาโม จ อภิเธโยฺย จ) รตนตฺตยปฺปณามาภิเธยฺยนฺติ จตฺถสมาโส, ตสฺส สนฺทสฺสนํ อโตฺถ ยสฺสาติ อญฺญปทโตฺถ, กินฺตํ วากฺยํ, ตา วาติ วากฺยาลงฺกาเร, นนุเจวมธิกตเตฺตปิ อภิเธยฺยมตฺตเมวทเสฺสตพฺพํ  สิยา กิํ วาจาปณาเมน, กายมโนมเยนาปิ ปุญฺญาติ สยปฺปตฺติยา อภิสมีหิตตฺถสิทฺธิ โหเตวาติ โจทนํ มนสิ นิธาย วจีปณามสฺส ปรตฺถสนฺนิสฺสยตญฺจ ตเสฺสว วิภาเคน ปโยชนญฺจ ทเสฺสตุมาห- ‘ตตฺถ’อิจฺจาทิ, คุณสโทฺท เอตฺถ ‘‘สตคุณา ทกฺขิณา ปาฎิกงฺขา’’ติอาทีสุ วิย อานิสํสโฎฺฐ, คุณานมานิสํสานํ อนุกูลํ อนุคุณํ, เหตุมนฺตวิเสสนเมตํ, ปธานภาวํ นีตํ ปณีตํ อติอุตฺตมนฺติ อโตฺถ, อตีสเยน ปณีตํ ปณีตตรํ, จิตฺตสฺสสนฺตานํ ปพโนฺธ จิตฺตสนฺตานํ, ปณีตตรญฺจ ตํ จิตฺตสนฺตานญฺจ, อนุคุณญฺจ ตํ ปณีตตรจิตฺตสนฺตานญฺจาติ วิเสสนสมาโส, ตปฺปณามกรเณน อนุคุณ…เป.… สนฺตานํ เยสนฺติ อญฺญปทโตฺถ, เตสํ, ยถา เต โสตาโร รตนตฺตยสฺส ปณามกรเณน ปุญฺญาติสยปฺปฎิลาภา อเนกานิสํสาติสยปฺปฎิลาภานุกูล จิตฺตสนฺตานตาย ปธานตรจิตฺตสนฺตานา โหนฺติ, ตถา ปวตฺตานนฺติ อธิปฺปาโย, อิทมฺปิ อธิคตา…เป.… นฺตราธานนฺตีเมสํ เหตุภาเวน ติฎฺฐติ, อธิคตา ปตฺตา อเนเก พหู อานิสํสวิเสสา อายุ วณฺณสุขพลปฎิภานาทโย เยสนฺติ วิคฺคโห, วิโสสิตา สุกฺขาปิตา อนฺตรายา ภยาทโย อชฺฌตฺติกา พาหิยา วา เยสํ ตถาวิธานํ โสตูนํ, เอเตปิ อภิ,เป,ทฺธตฺถนฺติ อิจฺจสฺส เหตู, อภิสมีหิตสฺส อนุฎฺฐิตสฺส กตนิฎฺฐิตสฺส คนฺถสฺส อวโพโธเยว ผลํ, ตสฺส สิชฺฌนตฺถํ, กินฺตํ รตนตฺตยปฺปณามสนฺทสฺสนํฯ</p>


<p>
สจฺจํ ปุนปิ สจฺจนฺติ, ภุชมุกฺขิปฺป วุจฺจเต;  
  
สกโตฺถ นตฺถี นเตฺถว,ปรสฺสตฺถมกุพฺพโตติฯ  
</p>
  
<p>วจนโต ปรโตฺถว สปฺปุริเสหิ กตฺตโพฺพ, ปรเตฺถ สมฺปาทิเต ปน สกโตฺถ สมฺปโนฺนว นาม สิยาติ มนสิ กตฺวา อาห- ‘เอตเทวา’ติอาทิฯ กายมโนสมาจรเณน สมฺปชฺชมานญฺจ วจีสมาจรเณน สมฺปชฺชเตวาติ อเนเนว วาเกฺยน วิญฺญายตีติ อวคนฺตพฺพํ, พุทฺธิ ปุพฺพา ยสฺมิํ กรเณ ตํ พุทฺธิ ปุพฺพํ, ตํ สีเลน กโรนฺตา พุทฺธิปุพฺพการิโน, อภิเธยฺยสฺส อธิคโม ชานนํ ปุโพฺพ ยสฺส โส อภิเธยฺยาธิคมปุพฺพโก , อวตาโร ปวตฺติ, เอกเทสทสฺสเน ‘‘สมุโทฺท ทิโฎฺฐ’’ติ วิย เอกเทเสปิ สมุทายโวหารทสฺสนโต ปจฺฉิม ปาเทนาติ วุตฺตํ, ปจฺฉิมปาทเสฺสกเทสภูเตน ‘สทฺทลกฺขณ’มิจฺจเนนาติ อโตฺถ, สาธิยํ สทฺทานํ สงฺขรณํ, สาธนํ พฺยากรณํ, ตํ ลกฺขณํ สภาโว อสฺสาติ สาธิยสาธนลกฺขโณ, สาธิยเสฺสทํ สาธนํ, สาธนสฺส เจทํ สาธิยนฺติ เอวมเสฺสทมฺภาวเหตุสภาโว สมฺพโนฺธติ วุตฺตํ โหติ, ปโยชนํ อภิเธยฺยสโทฺทปทสฺสิตํ สทฺทสงฺขรณํ, ตตฺถ สมฺพนฺธสฺสโนฺตคธตฺตํ… สาธิโยปทสฺสนมุเขน สาธนสฺสาปิ ทสฺสิตตฺตา นิสฺสโยปทสฺสนโต, อุสฺสุกฺกํ สมฺมาวายามํ, พุทฺธตฺตํ สพฺพญฺญุตญฺญาณํ, ปูเรตฺวาติ–</p>


<p>
มนุสฺสตฺตํ ลิงฺคสมฺปตฺติ, เหตุ สตฺถารทสฺสนํ;  
  
ปพฺพชฺชา คุณสมฺปตฺติ, อธิกาโร จ ฉนฺทตา;  
  
อฎฺฐธมฺมสโมธานา, อภินีหาโร สมิชฺฌตีติฯ  
</p>
  
<p>วุตฺตอฎฺฐธมฺมสมนฺนาคเตน อภินีหาเรน สมนฺนาคตา หุตฺวา ยถาวุเตฺต ปารมิตาทโย ธเมฺม ปูเรตฺวาติ อโตฺถ, อาคตาติ สตฺตตฺติํสโพธิปกฺขิยธมฺมานุพฺรูหเนน อาคตา, อิธาติ อิมสฺมิํ โลเก, อาคตาติ ปตฺตา อุปฺปนฺนา, ตถาคโตติ ยถา สมฺปติ ชาตา เต ภควโนฺต สตฺตปทวีติหาเรน คตา, ตถา อยมฺปิ อุตฺตราภิมุขํ คโตติ อโตฺถ, มุหุตฺตชาโตวาติ สมฺปติชาโต เอว, ชาตสมนนฺตรเมวาติ วุตฺตํ โหติ, วิกฺกมีติ อคมาสิ, สตฺต ปทานิ คนฺตฺวาน ทิสา วิโลเกสีติ อิทํ ‘‘ธมฺมตา เอสา ภิกฺขเว สมฺปติ ชาโต โพธิสตฺตา สเมหิ ปาเทหิ ปติฎฺฐหิตฺวา’’ติ เอว มาทิกาย ปาฬิยา สตฺตปทวีติหารูปริฐิตสฺส สพฺพทิสานุวิโลกนสฺส วุตฺตตฺตา วุตฺตํ, ทิสา วิโลเกสิ สมนฺตโตติ อิทมฺปน ‘สเมหิ ปาเทหิ ผุสี วสุนฺธร’นฺติ เอตสฺส อนนฺตรํ ทฎฺฐพฺพํ… ปาเทหิ วสุนฺธราผุสนานนฺตรเมว ทสทิสาวโลกิตตฺตา, อฎฺฐงฺคานิ นาม–</p>


<p>
วิสฎฺฐํ มญฺชุ วิเญฺญยฺยํ, สวนียา-วิสาริโน;  
  
พินฺทุ คมฺภีรนินฺนาทิ,เจฺจวมฎฺฐงฺคิโก สโรติฯ  
</p>
  
<p>วุตฺตานิ  อฎฺฐงฺคานิ, ตถาคโตติ อิมเสฺสว วิสุํ อตฺถปริยายํ ทเสฺสตุํ ‘อถวา’ติอาทิมาห, อริเยน เสตุนาติ สมถวิปสฺสนาสงฺขาเตน อุตฺตเมน มเคฺคน, เอวมาทินาติอาทิสเทฺทน เตสํ เตสํ ธมฺมานํ สภาวสรสลกฺขณํ ตถํ อาคโต ยถาวโต อธิคโต’เยคตฺยตฺถา เต พุทฺธฺยตฺถา, เย พุทฺธฺยา เต คตฺยตฺถา’ติตถาคโตติ เอวมาทิํ สงฺคณฺหาติ, ตตฺถตตฺถาติ เตสุ เตสุ ทีฆาคมาทีสุ, ตถาคตภาโวติ ตถาคโตติ ภวนํ นิปฺผตฺติ นมสฺสนกิริยาภิสมฺพนฺธาติ’นมสฺสิตฺวา’ติ เอตฺถ นมสฺสนกิริยาย อภิสมฺพนฺธา อิมินา ตถาคตาทีนํ กมฺมตฺตํ วิภาเวติ, นมสฺสนกิริยาวิเสสนตฺตาติ ‘นมสฺสิตฺวา’ติ นมสฺสนํ กตฺวาติ วุตฺตํ นาม สิยาติ นมสฺสนนฺติ วุตฺตนมสฺสนกิริยาย วิเสสนตฺตา, โพธิยาติ โพธิวุจฺจติ จตูสุ มเคฺคสุ ญาณํ, ตํ ภควา เอตฺถ ปโตฺตติ (โพธิ, ตสฺสา) โพธิรุกฺขสฺสาติ อโตฺถ, มูเลติ มูลสมีเป ‘‘ยาว มชฺฌนฺหิเก กาเล ฉายา ผรติ นิวาเต ปณฺณานิ ปตนฺติ เอตาวตา รุกฺขมูลํ’’ติอาทีสุ วิย, นนุ อเญฺญปิ ขีณาสวา ‘อคฺคมเคฺคเน’จฺจาทินา วกฺขมาน นเยน นิปฺผนฺนา เอวาติ อนุโยคํ มนสิกตฺวา วุตฺตํ ‘สเหว วาสนายา’ติ, น หิ ภควนฺตํ ฐเปตฺวา อเญฺญ สห วาสนาย กิเลเส ปหาตุํ สโกฺกนฺติ, เอเตน อเญฺญหิ อสาธารณํ ภควโต อรหตฺตนฺติ ทเสฺสติ, เตเนว อิทฺธสทฺทสฺส อตฺถํ ทเสฺสโนฺต’เตปิ หิ’จฺจาทิกํ วกฺขติ, กาปนายํ วาสนา นาม ปหีนกิเลสสฺสาปิ อปฺปหีนกิเลสสฺส ปโยคสทิสปโยคเหตุภูโต กิเลสนิหิโต สามตฺถิยวิเสโส’อายสฺมโต ปิลินฺทวจฺฉสฺส วสลสมุทาจารนิมิตฺตํ วิย’, อคฺคมเคฺคนาติ อรหตฺตมเคฺคน, สพฺพกิเลเส ราคาทิเก, อรหตฺตํ อคฺคผลํ, สมฺมุติ อุปปตฺติเทวภาวโต อเญฺญน วิสุทฺธิ เทวภาเวนาตินิปฺผนฺนตฺตา อาห-‘วิสุทฺธิเทวภาเวนา’ติ, สกลกิเลสกาลุสฺสิยาปคเมน วิสุทฺธิปฺปตฺติยา สพฺพญฺญุคุณา ลงฺกาเรน วิสุทฺธิเทวภาเวนาติ อโตฺถฯ</p>


<p>‘อิธ=สํสิทฺธิยํ’ อิทฺธวโนฺต อิทฺธาตฺตปฺปจฺจเยน, ‘คุณ=อามนฺตเณ’ ภูวาทิเสโส, คุณียนฺติ ปริจียนฺติ เสยฺยตฺติเกหีติ คุณา กปฺปจฺจเยน, เตปีติ สาวกปเจฺจกพุทฺธาปิ, หิ สโทฺท เหตุมฺหิ, ยสฺมา อคฺคํ…เป.… อนูนคุณา , ตสฺมาติ อโตฺถ, สพฺพญฺญุตาทีนนฺติอาทิกํ เตสํ สพฺพญฺญุพุเทฺธหิ อูนคุณตาย เหตุวจนํ, เกจิ ‘สิโทฺธ มิทฺธคุโณ อสฺสาติ สิทฺธมิทฺธคุณนฺติ ทุฎฺฐมตฺถํ ปริกเปฺปตฺวา วากฺยมิทํ ทูเสนฺติ, เต ปน ‘มิโทฺธ นาม โกจิ คุโณ นตฺถี’ติ จ, ‘ตถาคโต นาม มิทฺธ คุโณ น โหตี’ติ จ, ‘ตาทิโส เจ สิยา น ญาณนิสฺสิตปูชา ปกโตปโยคินี ภวตี’ติ จ อชานิตฺวา วทถ ตุเมฺหหิ วตฺวา อุโยฺยเชตพฺพา, มงฺคลตฺถเญฺจตฺถาโท สิทฺธสโทฺทปาทานํ, มงฺคลาทีนิ หิ สตฺถานฺยพฺยาหตปฺปสรานิ โหนฺตฺยายสฺมนฺตพฺยาขฺยาตุโสตุกานิ จ, ธมฺมสงฺฆานมฺปีติ อิมินา อวยเวน วิคฺคเหปิ สมุทายสฺส สมาสตฺถตฺตา อญฺญปทตฺถสมาโสยํ ตคฺคุณสํวิญฺญาโณติ ทีเปติ, เตนาห- ‘อญฺญปทเตฺถ’จฺจาทิ, คุณีภูตานมฺปีติ อปฺปธานภูตานมฺปิ วิเสสนภูตานมฺปิ อญฺญปทตฺถสฺส ปธานตฺตา, กิริยาติสมฺพโนฺธ วคมฺยเต ธมฺมสงฺฆานํ คุณีภูตานมฺปิ ตทวินาภาวิเตฺตน นมสฺสนาติสมฺพนฺธา, ตเทว สมเตฺถติ ‘ตถาห’จฺจาทินา, ปุเตฺตน สห วตฺตมาโนติ ตคฺคุณสํวิญฺญาณอญฺญปทตฺถสมาสตฺตา ตุลฺยมุภินฺนมฺปิ อาคมนนฺติ ปุโตฺตปิ อาคโตติ ปตียเต, ตตฺถาติ นิทฺธารเณ สตฺตธี, อตฺตานนฺติ ธมฺมํ ทเสฺสติ, ธาเรเนฺตติ อตฺตนิ ฐเปเนฺต ปวเตฺตเนฺต อุปฺปาเทเนฺต, จตฺตาโรปิ อปายา สามญฺญวเสน’อปาเย’ติ วุตฺตา, กิเลสวฎฺฎ กมฺมวฎฺฎ วิปากวฎฺฎวเสน ตโย วฎฺฎา, เตสุ ทุกฺขํ, ตสฺมิํ, ธาเรตีติ วุตฺตธารณํ นาม อตฺถโต อปายาทินิพฺพตฺตกกิเลสวิทฺธํสนํ, ตญฺจ ยถารูปํ กิเลสสมุจฺฉินฺทนตปฺปฎิปฺปสฺสทฺธิ อาลมฺพนภาเวน โหตีติ อาห- ‘โส…เป.… วเสนา’ติ, นวนฺนมฺปิ, เต สมธิคมเหตุตาย ธโมฺมเยว นามาติ ‘ทสา’ติอาทิ วุตฺตํ, ตตฺถ การณมาห- ‘ตมฺมูลกตฺตา’ติอาทิ, ตมฺมูลกตฺตาติ ตํ การณตฺตา, สีลทิฎฺฐิสามเญฺญนาติ อริเยน สีเลน อริยาย จ ทิฎฺฐิยา สมานภาเวน, อริยานญฺหิ สีลทิฎฺฐิโย มเคฺคนาคตตฺตา สพฺพถา สมานาว, เตน เต ยตฺถกตฺถจิ ฐิตาปิ สหคตาวาติ สํหโตติ อิมสฺมิํ อเตฺถ สโงฺฆติ ปทสิทฺธิ ทฎฺฐพฺพา, อธิเปฺปตวเสน ปเนตํ วุตฺตํ, โลกิยสีลทิฎฺฐิยา สามเญฺญน สํหตตฺตา สมฺมุติสโงฺฆปิ ปณามารโหเยวาติ ทฎฺฐพฺพํฯ</p>


<p>อถ  เกเต สทฺทา, เยสมิทํ ลกฺขณํ ภาสิสฺสนฺติ ปฎิญฺญาตนฺติ อาห-‘สทฺทา ฆฎปฎาทโย’ติ, อาทิสเทฺทน รุกฺขาทโย, นนุ สนฺติ เมฆสทฺทสมุทฺทสทฺทาทโยปีติ น นิรตฺถกานมิธานุปโยคิตฺตา, เย โลกสเงฺกตานุโรเธนาตฺถปฺปกาสกา เตสํ สาตฺถกานเม วิทํ ลกฺขณนฺติ, อปิจ ‘สทฺทา ฆฎปฎาทโย’ติ วทโนฺต เวทิกานํ วิย อุนฺติ  อาทีนํ อนุปุพฺพีนิยมาวตฺถานมสมฺภวา ตทนุกฺกเมน นิปฺผาทิยมานนมฺปิ สทฺทานํ โลกิยตฺตานภิวตฺตนญฺจ โพเธตีติ ทฎฺฐพฺพํ, นุ ตตฺถ ปกาสกตฺถํ สทฺทสฺส สมุทายวเสน วา สิยา ปเจฺจกวณฺณวเสน วา, ตตฺถ ยทิ ปเจฺจกวณฺณา ปกาสเยยฺยุํ, ฆฎสเทฺท ฆกาโรเยว ฆฎตฺถํ, ปกาสเยยฺย, ตถา จาเญฺญสมการาทีนมนตฺถ กตา สิยา, อถ สมุทิตา ปกาสเยยฺยุํ, ตทา วณฺณานมุจฺจารณานนฺตรวินาสิตฺตา สมุทาโยเยว น สิยา, ตถา สติ กถ มตฺถํ สโทฺท ปกาสยตีติ เจ กเมน โสตจิตฺตาทิคหิตกฺขร ปาฬิยา จ โย สโทฺทติ วิเญฺญโยฺย สาตฺถโก จิตฺตโคจโร, จิตฺตโคจรสฺสาปิ สทฺทสฺส ปน พาลชนปฺปโพธาย กปฺปนามเตฺตน ปกตฺยาทิวิภาคโต, น สภาเวนานฺวาขฺยานํ, เตนาห-‘ปกตฺยา’ทิ อาทิ, นนุ โคอิจฺจาทิสาธุสทฺทนิยเม สติ โคตาทโย อสาธุ สทฺทาติ วิญฺญายนฺติ คนฺตพฺพมคฺคนิยเม อคนฺตพฺพมโคฺค วิย, โคตาทิ อสาธุสทฺทนิยเม วา โคอิจฺจาทโย สทฺทา สาธโวติ อคนฺตพฺพมคฺคนิยเม คนฺตพฺพมโคฺค วิย, กิํ สทฺทานมนฺวาขฺยาเนนา ติทมาสงฺกิย ปโยชนมาห- ‘ลกฺขณาภิธานํเจ’จฺจาทิ, สทฺทานมฺปฎิปตฺติยํ ปฎิปทปาฐสฺสานูปายตฺตํ ทเสฺสตุมาห- ‘อญฺญเถ’จฺจาทิ, อญฺญถาติ อสติ ลกฺขณาภิธาเน, สกฺกตาทีติอาทิสเทฺทน ปากตาทิํ สงฺคณฺหาติ, พหุวิธตฺตํ สกฺกตปากตเปสาจิกอปพฺภํสวเสน, มคเธสุ วิทิตาติ อิมสฺมิํ อเตฺถ ‘‘อญฺญสฺมิ’’นฺติ (๔-๑๒๑) มาคธานํ อิทนฺติ อเตฺถ ‘‘โณ’’ติ (๔-๓๔) ณปฺปจฺจเย มาคธา มาคธนฺติ จ ปทนิปฺผตฺติ เวทิตพฺพาติ ทเสฺสตุมาห- ‘มคเธสฺมิ’จฺจาทิ, มคเธสุ วิทิตาติอาทิโน อธิปฺปายํ วิวริตุมาห- ‘อิทํ วุตฺตํ โหตี’ติอาทิ, ตตฺถ อิทนฺติ อิทานิ วกฺขมานํ มาคธํ…เป.… โหตีติ เอตํ วุตฺตํ โหตีติ มคเธสุ…เป.… ลกฺขณํ มาคธนฺติ  วทตา ปกาสิตํ โหตีติ อโตฺถ, หิสโทฺท’มคเธสฺวิ’จฺจาทินา วุตฺตํ สมตฺถยติ, ลกฺขณํ วิเสสยตาติ สทฺทลกฺขณ สทฺทสฺส อุตฺตรปทตฺถปฺปธานตฺตา มาคธนฺติ อิมินา ลกฺขณํ วิเสสยตา พฺยวเจฺฉทยตา วุตฺติกาเรน, อตฺถโตติ สามตฺถิยโต, สเทฺท จ วิเสสิโต โหตีติ สทฺทลกฺขณสโทฺท มาคเธ เอว  พฺยวเจฺฉทิโต โหติ, อยเมตฺถาธิปฺปาโย ‘มคเธสุ วิทิตา มาคธาติ สเทฺท คเหตฺวา เตสมิทํ มาคธนฺติ มาคธสเทฺทน ยสฺมา สทฺทลกฺขณสเทฺท ลกฺขณํ วิเสสิตํ, ตสฺมา สทฺทลกฺขณสเทฺท สโทฺท ยทิ อมาคโธ กถํ ลกฺขณํ มาคธํ สิยาติ สามตฺถิยา สโทฺทปิ วิเสสิโต โหตี’ติ, นนุ มาคธนฺติ ลกฺขณสฺส มาคธ สทฺทสมฺพนฺธิตฺตฌาปนโต สทฺทลกฺขณนฺติ เอตฺถ สทฺทสทฺทสฺส นิรตฺถก ตาปตฺติ โหตีติ, น โหติ คมฺมมานตฺถสฺส สทฺทสฺส ปโยคมฺปติ กามจารตฺตา สทฺทลกฺขณสทฺทสฺส วา สมาสเตฺถ นิรุฬฺหตฺตา ‘‘ตตฺริทํ สุคตสฺส สุคตจีวรปฺปมาณ’’นฺติอาทีสุ วิย, โกปนาติอาทิสทฺทลกฺขณนฺติ อิมินา อภิเธยฺยสงฺขาตปโยชนสฺส ทสฺสิตตฺตา ตปฺปโยชนปุจฺฉนปรา โจทนา, วุจฺจเตจฺจาทิ ปริหาโร, ยถา สพฺพถาตฺตปรหิตกาเมนฯ</p>


<p>
ปิโย จ ครุ ภาวนีโย, วตฺตา จ วจนกฺขโม;  
  
คมฺภีรญฺจ กถํ กตฺตา,โนจา ฐาเน นิโยชโกติฯ  
</p>
  
<p>วุเตฺตหิ ตโต ปเรหิ จ ปสตฺถตเรหิ คุณวิเสเสหิ สมุเปตํ คุรุํฯ</p>


<p>
ตสฺมา อกฺขรโกสลฺลํ, สมฺปาเทยฺย หิตตฺถิโก;  
  
อุปฎฺฐหํ คุรุํ สมฺมา, อุฎฺฐานาทีหิ ปญฺจหีติฯ  
</p>
  
<p>วจนโต อุฎฺฐาน-อุปฎฺฐาน-ปริจริยา-สุสฺสูสา สกฺกจฺจสิปฺปปฎิคฺคหเณหิ สมฺมา อุปฎฺฐหเนฺตน สวน,อุคฺคหน-ธารณ-ปริปุจฺฉา-ภาวนา หิ กงฺขาวิเจฺฉทํ กตฺวา วิญฺญาตพฺพํ สทฺทลกฺขณํ, ตถา อวิญฺญาตํ สทฺทลกฺขณมเนนาติ  อวิญฺญาตสทฺทลกฺขโณ ปุคฺคโล, หิสโทฺท อวธารเณ, โส ‘ธมฺมวินเยสุ กุสโล น โหตี’ติ เอตฺถ ทฎฺฐโพฺพ, กุสโล ทโกฺข น โหติ, ตตฺถ ธมฺมวินเยสุ สุตฺตนฺตาตาภิธมฺมสงฺขาเตสุ ธเมฺมสุ เจว วินเย จ, กสฺมา–</p>


<p>
โย นิรุตฺติํ น สิเกฺขยฺย, สิกฺขโนฺต ปิฎกตฺตยํ;  
  
ปเทปเท วิกเงฺขยฺย, วเน อนฺธคโช ยถาติฯ  
</p>
  
<p>วจนโต, อยเมตฺถาธิปฺปาโย ‘‘ยถา วุตฺตนเยน สมฺภูตปท พฺยาโมหวเสน ปทเตฺถปิ พฺยาโมหสมฺภวโต สุตฺตโนฺตปทสฺสิตาย ทิฎฺฐิวินิเวฎฺฐนาย จ อภิธมฺมาคเต นามรูปปริเจฺฉเท จ วินย นิทฺทิเฎฺฐ สํวราสํวเร จ อโกสลฺลํ สิยา’’ติ, ยถาธมฺมนฺติ ธมฺมวินย สทฺทสฺส โย-โตฺถ วินยสุตฺตาภิธมฺมสงฺขาโต, ตสฺส โส-โตฺถ, ตทนติกฺกเมน, ปฎิปชฺชิตุมสโกฺกโนฺตติ ตตฺถตเตฺถว วุตฺตาสุ อธิสีล อธิจิตฺต อธิปญฺญาสิกฺขาสุ ปวตฺติตุํ อสมโตฺถ, กุสโล ปน สมโตฺถ ปญฺญาวิเสสาโลกปฎิลาภโต, วุตฺตํ หิ–</p>


<p>
ยาว ติฎฺฐนฺติ สุตฺตนฺตา, วินโย ยาว ทิปฺปติ;  
  
ตาว ทกฺขนฺติ อาโลกํ, สูริเย อพฺภุคฺคเต ยถาติฯ  
</p>
  
<p>ปฎิปตฺตินฺติ ปฎิปชฺชียตีติ ปฎิปตฺตีติ ยถาวุตฺตํ ติวิธมฺปิ ปฎิปตฺติํ, วิราเธตฺวาติ นาเสตฺวา, นสฺสติ หิ ปฎิปตฺติ เตสุเยวา โก สลฺลตมคตตฺตา, ตถา จาหุ–</p>


<p>
สุตฺตเนฺตสุ อสเนฺตสุ, ปมุเฎฺฐ วินยมฺหิ จ;  
  
ตโม ภวิสฺสติ โลเก, สูริเย อตฺถงฺคเต ยถาติฯ  
</p>
  
<p>สํสารทุกฺขเสฺสว ภาคี โหติ… ยถาวุตฺตา-นุกฺกมปริจฺจาเคน อนุรูปปฎิปตฺติยา ปฎิลภิตพฺพตฺตา อธิคมวิสยสฺส  โย คเกฺขมสฺส, วุตฺตญฺหิ ตสฺสานุโลมปฎิปตฺติมูลกตฺตํ–</p>


<p>
สุตฺตเนฺต รกฺขิเต สเนฺต, ปฎิปตฺติ โหติ รกฺขิตา;  
  
ปฎิปตฺติยํ ฐิโต ธีโร, โยคเกฺขมา น ธํสตีติฯ  
</p>
  
<p>เอตาวตา  อวิญฺญาตสทฺทลกฺขณสฺส สกตฺถปริหานิํ ทเสฺสตฺวา อิทานิ สกตฺถสมฺปตฺติมูลิกา ปรตฺถสมฺปตฺตีติ ตทภาวา ตาทิโส ปุคฺคโล ปเรสมฺปิ ปจฺจโย ภวิตุํ น สโกฺกตีติ ทเสฺสตุํ ‘นจา’ติอาทิ วุตฺตํ, ปติฎฺฐาติ ธารณํ, ตเญฺจตฺถ เตสํ เตสํ กุล ปุตฺตานํ ธมฺมวินยสิกฺขาปนํ ตํตํ กมฺมโต นิตฺถรณาทิ จ, ตทุภย เมวา-นฺหสงฺคิกํ ปติฎฺฐํ, มุขฺยภูตมฺปน ตมฺมูลเก สุปริสุทฺธสีเล ปติฎฺฐาปนเมว, ตทุปกรณโตฺถ สิกฺขาปนาทิ, อิธ ปน ตํ สาธนภูโต ปุคฺคโล อุปจารโต ปติฎฺฐาติ คเหตโพฺพ, หิสโทฺท ยถาวุตฺต สมตฺถนเตฺถ นิปาโต, สทฺทลกฺขณญฺญูเยวาติ อวธารณมฺปน เตสุ ตพฺพิทูเยว สมโตฺถติ ทสฺสนตฺถํ ปกรณวเสน วุตฺตํ, อตฺตโน ปน สุคุตฺตสีลกฺขนฺธวิรเหน กทาจิ โกจิ ยถาวุตฺตานํ ปติฎฺฐาภวิตุํ น สโกฺกติ… ตมฺมูลกตฺตา สทฺธมฺมฎฺฐิติยา สปรปติฎฺฐา ภาวสฺส จ, เตเนว วินยธเร อานิสํสํ ทเสฺสเนฺตน ภควตา ตปฺปธานํ ตปฺปมุขํว กตฺวา ‘‘ปญฺจิเม ภิกฺขเว อานิสํสา วินยธร ปุคฺคเล, กตเม ปญฺจ อตฺตโน สีลกฺขโนฺธ สุคุโตฺต โหติ สุ รกฺขิโต, กุกฺกุจฺจปกตานํ ปฎิสรณํ โหติ, วิสารโท สงฺฆ มเชฺฌ วิหรติ, ปจฺจตฺตฺถิเก สหธเมฺมน สุนิคฺคหิตํ นิคฺคณฺหาติ, สทฺธมฺมฎฺฐิติยา ปฎิปโนฺน จ โหตี’’ติ วุตฺตํ, อตฺถานุรูปนฺติ อตฺตโน วจนียสฺสตฺถสฺส วาจกเตฺตน โยคฺยํ, พฺยญฺชนานุรูปนฺติ อตฺตโน วาจกสฺส วจนียเตฺตน โยคฺยํ, ปริวาสาทีสูติอาทิสเทฺทน อพฺภานาทิํ สงฺคณฺหาติ, ตํตํกมฺมนฺติ ปริวาสาทิกํ ตํตํกมฺมํ, อโญฺญติ อสทฺทลกฺขณญฺญู, น เกวลมเนน สกตฺถปรตฺถาว นาสิตา, อถ โขติ วิโธ สทฺธโมฺมปิ นาสิโตเยวาติ วตฺถุมาห ‘อชานโนฺต ปนา’ติอาทิ, อยถาปฎิปชฺชมาโนติ สทฺทลกฺขณญฺญุนา ยถา เยน ปกาเรน อตฺถานุรูปํ พฺยญฺชเน พฺยญฺชนานุรูปญฺจ อเตฺถ ปฎิปชฺชิตพฺพํ, ตถา อปฺปฎิปชฺชมาโน, ตถา จ วกฺขติ– ตถา หิ โส สทฺทลกฺขณ มชานโนฺต’ติอาทิฯ ติวิธมฺปิ สทฺธมฺมนฺติ ปริยตฺติปฎิปตฺติอธิคมวเสนติ วิธเมว สทฺธมฺมํ, ตตฺถ ติปิฎกพุทฺธวจนํ ปริยตฺติสทฺธโมฺม นาม, เตรส ธุตคุณา จุทฺทส ขนฺธกวตฺตานิ เทฺว อสีติ มหาวตฺตานีติ อยํ ปฎิปตฺติสทฺธโมฺม นาม, จตฺตาโร มคฺคา จตฺตาริ จ ผลานิ อยํ อธิคมสทฺธโมฺม  นาม, ตถาหิจฺจาทินา วุตฺตมตฺถํ สมเตฺถติ, ตมฺปิ ปาฬิยา ถิรีกาตุํ ‘วุตฺตํ เหต’นฺติอาทิมาห, ตตฺถ ธมฺมาติ เหตู, สทฺธมฺมสฺสาติ ยถาวุตฺตสฺส ติวิธสฺส สทฺธมฺมสฺส, ปทพฺยญฺชนนฺติ ปทญฺจ พฺยญฺชนญฺจ ตํ, ตตฺถ ปทํ นาม สฺยาทฺยนฺตํ ตฺยาทฺยนฺตญฺจ, พฺยญฺชียติ อโตฺถ เอเตนาติ พฺยญฺชนํ-วากฺยํ อถวา ปชฺชเต คมฺยเต อโตฺถ เอเตนาติ ปทํ-สฺยาทฺยนฺตาทิ, วากฺยํว พฺยญฺชนํ, สิถิลธนิตาทิปทเมววา วุตฺตนเยน พฺยญฺชนนฺติ ปทพฺยญฺชนํ, ตํ, ทุนฺนิกฺขิตฺตํ ทุฎฺฐุ นิกฺขิตฺตํ ฐปิตํ วิราเธตฺวา กถิตํ, อโตฺถ จ ทุนฺนีโตติ ทุนฺนิกฺขิตฺตตฺตาเยว ปทพฺยญฺชนสฺส ตพฺพจนีโยปิ ทุฎฺฐุวิญฺญาโต โหติ, วุตฺตปฎิปกฺขโตติ ‘อวิญฺญาตสทฺทลกฺขโณหิ’จฺจาทินา วุตฺตสฺส วิญฺญาตสทฺทลกฺขณตฺตาทินา ปฎิปกฺขภาวโต, ภาวปฺปธาโน หิ อยํ นิเทฺทโส,ตฺตปฺปจฺจยโลโป วา, น หิ อตฺตาว อตฺตนา เวทิตโพฺพติ ยุตฺตนฺติฯ</p>


<p>ตเทวนฺติอาทินา ยถาวุตฺตํ นิคเมตฺวา สญฺญาวิธาเน ปโยชนํ ทเสฺสติ, ตนฺติ เหตฺวเตฺถ นิปาโต, ยสฺมา สทฺทลกฺขณสฺส ชานนํสานิ สํสํ ตสฺมาติ อโตฺถ, เอวนฺติ นิทสฺสนเตฺถ นิปาโต, เอวํ สปฺปโยชนนฺติ สมฺพโนฺธ, ตเทวนฺติ วา นิปาตสมุทาโย ยํ, วุเตฺตน ปกาเรเนตฺยสฺมิํ อเตฺถ วตฺตเตฯ นนุจ สญฺญีนํ สญฺญานํ วตฺตพฺพเตฺต ‘‘ออาทโย ติตาลีสวณฺณา’’ติอาทีนํ วากฺยานํ วิสุํวิสุํ มหนฺตตฺตา กุโต ลาฆวํ สตฺถสฺสาติ มญฺญมาโน ‘ตถาหิ’จฺจาทินา สญฺญาวิธาเน ลาฆวสพฺภาวํ สมเตฺถติ, โหเตวาติ อวธารเณน กตฺถจิ ปรสเตฺถ วิย โน น โหตีติ ทเสฺสติ, ปฎิปตฺติลาฆวมฺปิ เจตฺถ โหเตว, ตถาหิ ‘‘วณฺณปเรน สวโณฺณปิ’’จฺจาโท (๑-๒๔) วณฺณาทิสญฺญาสมุทฺธริตา นาตฺตานมตฺตาวคเมตุมลนฺติ ปเร ปุจฺฉิตฺวา ชานิตพฺพา อสฺส, ตโต สญฺญา-วเสยา, ตโตสฺส สญฺญาติ สญฺญาสญฺญีวิเวจนํ ตทนุฎฺฐานนฺติ ปรมฺปราเปกฺขาย ภวิตพฺพํ ปฎิปตฺติ คารวาภาวาฯ อิทานิ สเงฺขปโต สตฺถกฺกมํ ทเสฺสตุมาห-เอวํ ตาวิ’จฺจาทิ, ตาวาติ ปฐมํ, อุปยุชฺชมานตฺตาติ พฺยาปาริยมานตฺตา, วิสโย โคจโร ยเตฺถเต สฺยาทโย วิธี ยเนฺต, สห วิสเยนาติ สวิสยา, ปฐมํ กรียตีติ ปกติ ยโต สฺยาทโย วิธียเนฺต, สห ปกติยาติ สปฺปกติกา, ลิงฺคาทิกนฺติ  อาทิสเทฺทน‘สลภจฺฉาย’มิจฺจาโท เอกตฺตาทิ, ลิเงฺคภวา ลิงฺคิกา-อิตฺถิวิธโย, เอกตฺถีภาโว สมาโส, เตน, สามญฺญโต สมานตฺตา, สมานตฺตนฺตุณาทิวุตฺติยา ‘‘ราชาทิวิสิเฎฺฐ ปุริสา โทวิย’วสิฎฺฐาทิวิสิเฎฺฐ อปจฺจาทิมฺหิ อเตฺถ ปวตฺตนโตฯ</p>

</p>

</p>





