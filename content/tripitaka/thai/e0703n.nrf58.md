<h1>เอกูนสฎฺฐิม ปริเจฺฉท</h1>
<h3>จตุราชจริย นิเทฺทโส</h3>
<ol>
<li>
ตทารโญฺญ  
นุชามิตฺตา, ตสฺส ปุตฺตา ตโย’ปิ จ;  
  
มหามจฺจา จยตโย, ตถา ยตนวาสิโนฯ  
</li>
  
<li>
ตเพฺพเต อาทิปาทสฺส, โรหเณ วสโต สโต;  
  
อนาโรจาปยิตฺวาน, ภูปาลมตสาสนํฯ  
</li>
  
<li>
สมฺภูยมนฺตยิตฺวาน, สมานจฺฉนฺทตํ คตา;  
  
อทํสุ ยุวราชสฺส, ลงฺการชฺชาภิเสจนํฯ  
</li>
  
<li>
โอปรเชฺช นิเวเสสุํ, มานภรณนามกํ;  
  
กุมารํ ปุพฺพจาริตฺต-มคฺคํ ลงฺฆิตฺถ เต’ขิลาฯ  
</li>
  
<li>
ตโย’ถ ภาตโร สเพฺพ, เต มาณภรณาทโย;  
  
ชยพาหุมหีปาล-สหิตา สหสา ตทาฯ  
</li>
  
<li>
มุตฺตามณิปฺปภูติกํ, รตนํ สารสมฺมตํ;  
  
สพฺพํ หตฺถคตํ กตฺวา, วาหนญฺจ คชาทิกํฯ  
</li>
  
<li>
สกลํ พลมาทาย, ปุลตฺถินครา ตทา;  
  
ขิปฺปํ ตํ วิกฺกมภุชํ, คณฺหิสามา’ติ นิกฺขมุํฯ  
</li>
  
<li>
สุตฺวา ปวตฺติํ สกลํ, อิมํ วิกฺกมพาหุโส;  
  
ตา ตสฺสนฺติมสกฺการํ, วิธาตุํ หนฺทโน ลภิํฯ  
</li>
  
<li>
อิทานิ ขิปฺปํ คนฺตฺวาน, ปุลตฺถินครํ ตหิํ,  
  
ตา ตสฺสาฬาหนฎฺฐาน ทสฺสเน เนว โส อหํฯ  
</li>
  
<li>
โสกภารํ วิโนเทสฺสํ, มม เจโต คตํ อิติ;  
  
กตทฬฺห ววตฺถาโน, วินิคฺคมฺม ตโต ปุราฯ  
</li>
  
<li>
ปุลตฺถิปุรมาคจฺฉํ, อาทิปาโท’ติ สาสโส;  
  
สตฺตฎฺฐสตสเงฺขน, พเลน ปริวาริโตฯ  
</li>
  
<li>
อนฺตราลปเถเยว, คุตฺตหาลกมณฺฑเล;  
  
คาเม ปน สมุกฺกเวฺห, ทิสฺวา เสนงฺคมาคตํฯ  
</li>
  
<li>
มหนฺตํ  
ยุทฺธสนฺนทฺธํ, เอกวีโร ภยาติโก;  
  
ยุชฺฌิตฺวา เต ปลาเปสิ, ขเณเนว ทิโสทิสํฯ  
</li>
  
<li>
ตโย เต ภาตโร ตตฺถ, สมฺปตฺตาว ชยา ตโต;  
  
อภิมานุทฺธตา ขิปฺปํ, อนฺนยฺห พลวาหนํฯ  
</li>
  
<li>
อาทิปาทกชมฺพูติ, วิสฺสุตมฺหิ ปเทสเก;  
  
สงฺคาเมสุํ ปราเชสิ, ภิโยฺย ยุชฺฌิตฺถ โส ตโยฯ  
</li>
  
<li>
ตติยํ กฎคามสฺมิํ, กาฬวาปฺยํ จตุตฺถกํ;  
  
ปญฺจมํ อุทฺธฎทฺวาเร, ฉฎฺฐํโส ปงฺกเวลเกฯ  
</li>
  
<li>
เตหิ ยุทฺธํ กริตฺวาน, คหีตวิชโย สทา;  
  
ปุลตฺถิปุรมาคญฺจิ, สหามจฺจ ปริชฺชโนฯ  
</li>
  
<li>
สจินฺติตกฺกเมเนว, ปสฺสิตฺวาฬาหนํ ปิตุ;  
  
วิทูริตมหาเสโก, ลทฺธสฺสาโส ปุเรวสํฯ  
</li>
  
<li>
ทุเกฺข สหาย ภูตาน-มตฺตโน โส ยถารหํ;  
  
อมจฺจานมทา สพฺพ-โภเค ฐานนฺตเร หิ โสฯ  
</li>
  
<li>
ภฎานญฺจาปิ สเพฺพสํ, สหายาตานมตฺตโน;  
  
อนุรูปมทา วุตฺติํ, สรํ ทุกฺขสหายตํฯ  
</li>
  
<li>
มาณาภรณภูโปปิ, สทฺธิํ เสเสหิ ภาตูหิ;  
  
กริตฺวา โรหณํ ปสฺสํ, โรหณญฺจ สหตฺถคํฯ  
</li>
  
<li>
ตโต กิตฺติสิรีเมเฆ, สทฺวาทสสหสฺสกํ;  
  
รฎฺฐํ ทตฺวาน วสิตุํ, ตหิํเยว สมาทิสิฯ  
</li>
  
<li>
อาณโตฺต ภาตรากิตฺติ-สิรีเมโฆ ชนาธิโป;  
  
คนฺตฺวา วสิ ปุเรตตฺถ, มหานาคหุลวฺหเยฯ  
</li>
  
<li>
สิรีวลฺลภนามสฺส, กุมารสฺสาปิ จาทิสิ;  
  
เทสมฎฺฐสหสฺสวฺหํ, ทตฺวาน วสิตุํ ตหิํฯ  
</li>
  
<li>
ตเถว โสปิ คนฺตฺวาน, อุทฺธนทฺวารนามกํ;  
  
คามํ กตฺวา ราชทานิํ, วสโนฺต อนุสาสิตํฯ  
</li>
  
<li>
สยญฺจ สหเสนาย, คนฺตฺวา ทกฺขิณปสฺสกํ;  
  
วีรพาหูติ ปญฺญาโต, ปุงฺขคามํ สมาวสิฯ  
</li>
  
<li>
มาตา จ ติณฺณํ ภาตูนํ, ชยพาหุ จ ภูมิโป;  
  
นิวสิํสุ ตทา กิตฺติ-สิริเมฆสฺส สนฺติเกฯ  
</li>
  
<li>
ตโต  
สํวจฺฉเร’ตีเต, เต มาณภรณาทโย;  
  
เตนตฺตนิ กตํ ยุเทฺธ, สพฺพํ วิกฺกมพาหุนาฯ  
</li>
  
<li>
ทุราโรหํ มหนฺตํ ตํ, ปราชยตราภวํ;  
  
อนุสฺสรนฺตพหุโส, อภิมานสมุนฺนตาฯ  
</li>
  
<li>
มุทฺธาภิสิตฺตราชูน-เมกากีราชรฎฺฐกํ;  
  
วินายมภิเสเกน, กถํ นามานุโภสฺสติฯ  
</li>
  
<li>
อิติ อิสฺสา ปรตฺตญฺจ, ยาตา สงฺคยฺหสาวเก;  
  
ภิโยฺย สมฺภูยสงฺคาม-กรณตฺถาย นิกฺขมุํฯ  
</li>
  
<li>
สุตฺวา ตมตฺถํ ทูเตหิ, โส วิกฺกมภุโชปิ จ;  
  
อคา เตสํว วิสยํ, มหาเสนาปุรกฺขโตฯ  
</li>
  
<li>
เทเส ทกฺขิณเก โพธิ-เสนปพฺพตคามเก;  
  
ยุชฺฌิตฺวา เต ปราเชสิ, ตโย วิกฺกมพาหุโสฯ  
</li>
  
<li>
ริปโว ทานิ เม สเพฺพ, อุมฺมูเลสฺสามหํ อิติ;  
  
ปลายเนฺต นุพนฺธิตฺถ, ปทานุปทิกํ’ว เตฯ  
</li>
  
<li>
เต จ ทุคฺคํ ปลายิํสุ, ปญฺจโยชนรฎฺฐเก;  
  
ขิปฺปํ ปาเวกฺขิ กลฺยาณิํ, โส’ปิ เต คหณตฺถิโกฯ  
</li>
  
<li>
วีโร อริยเทสิโย, วีรเทโวติ ปากโฎ;  
  
ปฬนฺทีปิสฺสโร เอโก, ภูสํ สหสิโก ตทาฯ  
</li>
  
<li>
สทฺธิํ สูเรหิ โยเธหิ, มหาติตฺถมฺหิ โอตริ;  
  
กาตุํ หตฺถคหํ สกฺกา, ลํกาทีปนฺติ จินฺติยฯ  
</li>
  
<li>
โส วิกฺกมภุโช สุตฺวา, ปวตฺติํ ภูภุโช ตทา;  
  
ยาวตา นาตฺร ลํกายํ, ลโทฺธคาโห ภวิสฺสติฯ  
</li>
  
<li>
ตาว อุมฺมูลนีโยติ, กลฺยาณิมฺหา วินิคฺคโต;  
  
มหาติตฺถมฺหิ มนฺนาร-นามกํ คามกํ คโตฯ  
</li>
  
<li>
กตฺวาน วีรเทโว’ปิ, สงฺคามํ เตน ราชินา;  
  
อนีกงฺคาทโย ราช-ปุเตฺต เทฺว ภาตโรปิ จฯ  
</li>
  
<li>
เสนาธินายกเญฺจว, กิตฺตินามปฺปกาสิตํ;  
  
ฆาเตตฺวา สหสา วีร-สมฺมเต จ พหูชเนฯ  
</li>
  
<li>
คาเหตฺวา ชีวคฺคาหํโส, รกฺขกญฺจ จมูปติํ;  
  
สพลํ ตํ ปราเชตฺวา, อนุพนฺธิ ปทาปทํฯ  
</li>
  
<li>
ปลายมาโน  
โส ภีโต, อาคนฺตฺวาน นิชํ ปุรํ;  
  
หตฺถสารํ สมาทาย, โกฎฺฐสารํ คโต ลหุํฯ  
</li>
  
<li>
ปจฺฉโต ปจฺฉโต วีร-เทโว ตมนุพนฺธิย;  
  
อาคนฺตฺวาน ปุเรวาสํ, กติปาหํ วิธายโสฯ  
</li>
  
<li>
คณฺหิตุํ วิกฺกมภุชํ, ตเตฺถว ตุริตํ อคา;  
  
เปสยิตฺวา สกํ โสปิ, มหนฺตํ สกลํ พลํฯ  
</li>
  
<li>
ยุชฺฌาเปตฺวาน ฆาเตตฺวา, คาเม อนฺตรวิฎฺฐิเก;  
  
มหากทฺทมทุคฺคมฺหิ, วีรเทวํ มหพฺพโลฯ  
</li>
  
<li>
อภิเสกํ วินาเยว, ปุลตฺถิ นคเร วสํ;  
  
อกาสิ ราชรฎฺฐสฺส, ปสาสนวิธิํ วิภูฯ  
</li>
  
<li>
อปนียรเณ ฉนฺทํ, ภาตโรปิ ตโย ตโต;  
  
อาวสิํสุ ยถาปุพฺพํ, คนฺตฺวา รฎฺฐํ สกํ สกํฯ  
</li>
  
<li>
จตุโรปิ มหีปาลา, ยตมานา จิรํ ตหิํ;  
  
เอกจฺฉตฺตงฺกิตํ กาตุํ, เนว สกฺขิํสุ สพฺพโสฯ  
</li>
  
<li>
อนิสมฺมการิภาเวน, กุลีเน ปริหาปยุํ;  
  
ฐเปสุญฺจ มหนฺตเตฺต, หีเน สาภิมเต ชเนฯ  
</li>
  
<li>
วฑฺฒิตํเนกธา สมฺมา, รญฺญา วิชยพาหุนา;  
  
สาสนญฺจ ตถาโลกํ, หาปยิํสุ สุพุทฺธิโนฯ  
</li>
  
<li>
กุลีนานํ มนุสฺสาน-มภาเวปิ จ ตาทิเส;  
  
โทเส วิตฺตํ ตทายตฺตํ, ปสยฺหาวหริํสุ จฯ  
</li>
  
<li>
ปีเฬตุํ สกลํ โลก-มุทฺธรนฺตาธิกํ พลิํ;  
  
อุจฺฉูว อุจฺฉุยเนฺตเต, ขีณโก สาธเนสิโนฯ  
</li>
  
<li>
อุทฺธริตฺวาน พุทฺธาทิ-สนฺตเก โภคคามเก;  
  
โส วิกฺกมภุโช ราชา, เสวเกสุ สมปฺปยีฯ  
</li>
  
<li>
ปุลตฺถินคเร เนก-วิหาเร ธาตุมณฺฑิเต;  
  
โสว เทสนฺตรียานํ, ภฎานํ วสิตุํ อทาฯ  
</li>
  
<li>
สเทฺธหิ ปตฺตธาตุสฺส, ทาฐาธาตุวรสฺส จ;  
  
ปูชนตฺถาย ทินฺนานิ, มณิมุตฺตาทิกานิ จฯ  
</li>
  
<li>
จนฺทนาครุกปฺปุรํ, สุวณฺณาทิมยา พหู;  
  
ปฎิมาโย จ อจฺฉิชฺช, ยถากามํ วยํ นยีฯ  
</li>
  
<li>
สาสนสฺส  
จ โลกสฺส, กฺริยมานมุปทฺทวํ;  
  
ปสฺสนฺตา พหุโส ตสฺมิํ, ตทา นิพฺพนฺนมานสาฯ  
</li>
  
<li>
อฎฺฐมูลวิหาเรสุ, ยตโย ครุสมฺมตา;  
  
ปํสุกูลิกภิกฺขู จ, โกฎฺฐาสทฺวยนิสฺสิตาฯ  
</li>
  
<li>
เอวํ ติตฺถิยตุลฺยานํ, สาสโนปทฺทวํ พหุํ;  
  
กโรนฺตานํ สกา สมฺภา-ปยาตํ ปวรํ อิติฯ  
</li>
  
<li>
ทาฐาธาตุวรํ ปตฺต-ธาตุมาทาย โรหณํ;  
  
คนฺตฺวา วาสมกเปฺปสุํ, ผาสุฐาเน ตหิํ ตหิํฯ  
</li>
  
<li>
ตเถว ผาสุฐาเนสุ, วิปฺปกิณฺณา ตหิํ ตหิํ;  
  
เต กุลีนา นิลีนา’ว, หุตฺวา วาสมกปฺปยุํฯ  
</li>
  
<li>
ปกฺขทฺวยมหีปาล-คยฺหาสีมา สุฐาปิตา;  
  
สามนฺตา อญฺญมเญฺญหิ, กโรโนฺต พหุโส รณํฯ  
</li>
  
<li>
สุสมิเทฺธสุ เนเกสุ, คาเมสุ นิคเมสุ จ;  
  
อคฺคิํ เทนฺตา ตฬาเก จ, ฉินฺทนฺตา ชลปูริเตฯ  
</li>
  
<li>
นาเสนฺตา สพฺพถา สพฺพ-มาติกาวรณานิ จ;  
  
ฉินฺทนฺตา นาฬิเกราทิ, โส ปกาเร จ ภูรุเหฯ  
</li>
  
<li>
ยถา โปราณกคฺคาม-ฐานนฺติปิ น ญายเต;  
  
วินาเสสุํ ตถา รฎฺฐํ, อญฺญมญฺญวิโรธิโนฯ  
</li>
  
<li>
เต จ ภูมิ ปตีคาม-วิโลปํ ปตฺถโมสนํ;  
  
กาเรนฺตา นิชจาเรหิ, อาจรุํ โลกุปทฺทวํฯ  
</li>
  
<li>
กุลีนานํ มนุสฺสานํ, ทาสกมฺมกราปิ จ;  
  
สสามิโน’ติ วตฺตนฺตา, นิสฺสงฺกา วีตภีติกาฯ  
</li>
  
<li>
หุตฺวา ยุธียา ราชูนํ, อพฺภนฺตรปวตฺติโน;  
  
พลวนฺตตรา ชาตา, ลทฺธฐานนฺตรา ตทาฯ  
</li>
  
<li>
ชนา สมนฺตกูฎาทิ-เนกทุคฺคนิวาสิโน;  
  
อเทนฺตา ภูมิปาลานํ, ปุพฺพปฎฺฐปิตํ กรํฯ  
</li>
  
<li>
ราชาณมคเณนฺตา เต, คตา ทามริกตฺตนํ;  
  
สกํ สกํ’ว วิสย-มาวสิํสุ สมุทฺธตาฯ  
</li>
  
<li>
อนเตฺถ นิจิตา นาม, ปริวตฺตนฺติ สพฺพตา;  
  
อิติ วตฺตพฺพ ตํเยว, ยาตํ ลงฺกาตลํ ตทาฯ  
</li>
  
<li>
เอวํ  
คามกโภชกา วิย ภุสํเตโช วิหีนา สทา;  
  
อจฺจนฺตํ พฺยสนาติ สตฺตหทยา ราชาภิมานุชฺฌิตาฯ  
</li>
  
<li>
นิจฺจํ อตฺตปรตฺถสิทฺธิวิธุราสงฺคา วิหีนาสยา;  
  
สเพฺพ เต วิหริํสุ ภูมิปตโย จาริตฺตมคฺคาติคาฯ  
</li>
  
สุชนปฺปสาทสํเวคตฺถาย กเต มหาวํเส  
</li>
  
จตุราชจริยนิเทฺทโส นาม  
</li>
  
เอกูนสฎฺฐิโม ปริเจฺฉโทฯ  
</li>
  
  
  
  
  