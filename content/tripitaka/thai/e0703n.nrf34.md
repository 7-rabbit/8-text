<h1>ปญฺจติํสติมปริเจฺฉท</h1>
<h3>ทฺวาทสราชโก</h3>
<ol>
<li>
อามณฺฑคามณฺยภโย, มหาทาฐิกอจฺจเย;  
  
นววสฺสนฎฺฐมาเส, รชฺชํ กาเรสิ ตํ สุโตฯ  
</li>
  
<li>
ฉตฺตาติ ฉตฺตํ กาเรสิ, มหาถูเป มโนรเม;  
  
ตเถว ปาทเวทิญฺจ, มุทฺธเวทิญฺจ การยิฯ  
</li>
  
<li>
ตเถว โลหปาสาท, ถูปเวฺห โปสถวฺหเย;  
  
กาเรสิ กุจฺฉิอาชิรํ, กุจฺฉิอาฬินฺทเมว จฯ  
</li>
  
<li>
อุภยตฺถาปิ  
กาเรสิ, จารุํ รตนปณฺฑปํ;  
  
รชตเลณ วิหารญฺจ, การาเปสิ นราธิเปฯ  
</li>
  
<li>
มหาคาเมณฺฑวาปิํโส, ปเสฺส การิย ทกฺขิเณ;  
  
ทกฺขิณสฺส วิหารสฺส, อทาสิ ปุญฺญทกฺขิโณฯ  
</li>
  
<li>
มาฆาตํ สกเล ทีเป, กาเรสิ มนุชาธิโป;  
  
วลฺลิผลานิ สพฺพานิ, โรปาเปตฺวา ตหิํ ตหิํฯ  
</li>
  
<li>
มํ สกุภณฺฑกํ นาม, อามณฺฑิย มหีปติ;  
  
ปตฺตํ ปูราปยิตฺวาน, กาเรตฺวา วตฺถจุมฺพฎํฯ  
</li>
  
<li>
ทาเปสิ สพฺพสงฺฆสฺส, วิปฺปสเนฺนน เจตสา;  
  
ปเตฺต ปูราปยิตฺวา โส, อามณฺฑ คามณิวิทูฯ  
</li>
  
<li>
ตงฺกนิโฎฺฐกณิราชา-ติโสฺส ฆาติย ตาตรํ;  
  
ตีณิ วสฺสานิ นคเร, รชฺชํ กาเรสิ ขตฺติโยฯ  
</li>
  
<li>
อุโปสถฆรฎฺฎํ เอสา, นิจฺฉินิ เจกิยวฺหเย;  
  
ราชาปราธกมฺมมฺหิ, ปุเตฺต สฎฺฐิตุ ภิกฺขโวฯ  
</li>
  
<li>
สโหเฑฺฑ คาหยิตฺวาน, ราชา เจติย ปพฺพเต;  
  
ขิปาเปสิ กณิรเวฺห, ปพฺภารมฺหิ อสีลเกฯ  
</li>
  
<li>
กณิราชา อจฺจเยน, อามณฺฑคามณิ สุโต;  
  
จูฬาภโย วสฺสเมกํ, รชฺชํ กาเรสิ ขตฺติโยฯ  
</li>
  
<li>
โส โคณกนทีตีเร, ปุรปสฺสมฺหิ ทกฺขิเณ;  
  
การาเปสิ มหีปาโล, วิหาเร จูฬคลฺลกํฯ  
</li>
  
<li>
จูฬาภยสฺส’จฺจ เยน, สีวลิ ตํ กนิฎฺฐิกา;  
  
อามณฺฑธีตา จตุโร, มาเส รชฺชมการยิฯ  
</li>
  
<li>
อามณฺฑ ภาคิเนยฺยา ตุ, สีวลิํ อปนียตํ;  
  
อิฬนาโคติ นาเมน, ฉตฺตํ อุสฺสาปยิ ปุเรฯ  
</li>
  
<li>
ติสฺสวาปิํ คเต ตสฺมิํ, อาทิวเสฺส นราธิเป;  
  
ตํ หิตฺวา ปุรมาคญฺฉุํ, พหโวลมฺพกณฺณกาฯ  
</li>
  
<li>
ตหิํ อทิสฺวา เต ราชา, กุโทฺธ เตหิ อการยิ;  
  
มทฺทยํ วาปิยา ปเสฺส, มหาถูปญฺชสํสยํฯ  
</li>
  
<li>
เตสํ  
วิจารเก กตฺวา, จณฺฑาเล จ ฐปาปยิ;  
  
เตน กุทฺธาลมฺพกณฺณา, สเพฺพ หุตฺวาน เอกโตฯ  
</li>
  
<li>
ราชานํ ตํ คเหตฺวาน, รุนฺธิตฺวาน สเก ฆเร;  
  
สยํ รชฺชํ วิจาเรสุํ, รโญฺญ เทวี ตทา สกํฯ  
</li>
  
<li>
ปุตฺตํ จนฺทมุขสิวํ, มณฺฑยิตฺวา กุมารกํ;  
  
ทตฺวาน หเตฺถ ธาตีนํ, มงฺคลหตฺถิ สนฺติเกฯ  
</li>
  
<li>
เปเสสิ วตฺวา สเนฺทสํ, เนตฺวา ตํ ธาติโย ตหิํ;  
  
วทิํสุ เทวิสเนฺทสํ, สพฺพํ มงฺคล หตฺถิโนฯ  
</li>
  
<li>
‘‘อยํ เต สาธิโน ปุโตฺต,  
  
สามิโก จารเก ฐิโต;  
  
อริหิ ฆาตโต เสโส,  
  
ตยา ฆาโต อิมสฺส ตุฯ  
</li>
  
<li>
ตฺวเมนํ กิร ฆาเตหิ, อิทํ เทวิวโจ’’อิติ;  
  
วตฺวา ตุ สยาเปสุํ, ปาทมูลมฺหิ หตฺถิโนฯ  
</li>
  
<li>
ทุกฺขิโต โส รุทิตฺวาน, นาโค เภตฺวาน อาฬกํ;  
  
ปวิสิตฺวา มหาวตฺถุํ, ทฺวารํ ปาติย ถามสาฯ  
</li>
  
<li>
รโญฺญ นิสินฺนงฺคณมฺหิ, อุคฺฆาเฎตฺวา กวาฎกํ;  
  
นิสีทาปิย ตํ ขเนฺธ, มหาติตฺถมุปาคมิฯ  
</li>
  
<li>
นาวํ อาโร ปยิตฺวาน, ราชานํ ตตฺถ กุญฺชโร;  
  
ปจฺฉิโม ทธิตีเรน, สยํ มลย มารุหีฯ  
</li>
  
<li>
ปรตีเร วสิตฺวา โส, ตีณิวสฺสานิ ขตฺติโย;  
  
พลกายํ คเหตฺวาน, อาคา นาวาติ โรหณํฯ  
</li>
  
<li>
ติเตฺถ สกฺขรโสพฺภมฺหิ, โอตริตฺวาน ภูปติ;  
  
อกาสิ โรหเณ ตตฺถ, มหนฺตํ พลสงฺคหํฯ  
</li>
  
<li>
รโญฺญ มงฺคลหตฺถิโส, ทกฺขิณํ มลยํ ตโต;  
  
โรหณํเย’วุปาคญฺฉิ, ตสฺส กมฺมานิ กาตเวฯ  
</li>
  
<li>
มหาปทุมนามสฺส, ตตฺถ ชาตกภาณิโน;  
  
ตุลาธารวฺหวาสิสฺส, มหาเถรสฺส สนฺติเกฯ  
</li>
  
<li>
กปิชาตกํ  
สุตฺวาน, โพธิสเตฺต ปสาทวา;  
  
นาคมหาวิหารํ โส, ชิยามุตฺตธนุสฺสตํฯ  
</li>
  
<li>
กตฺวา กาเรสิ ถูปญฺจ, วฑฺฒาเปสิ ยถาฐิตํ;  
  
ติสฺสวาปิญฺจ กาเรสิ, ตถา ทุรวฺหวาปิกํฯ  
</li>
  
<li>
โส คเหตฺวา พลํ ราชา, ยุทฺธาย อภินิกฺขมิ;  
  
ตํ สุตฺวา ลมฺพกณฺณา จ, ยุทฺธาย อภิสํยุตาฯ  
</li>
  
<li>
ปปลฺลกฺขนฺธทฺวารมฺหิ, เขเตฺต หิงฺกรวาปิเก;  
  
ยุทฺธํ อุภินฺนํ วตฺติตฺถ, อญฺญมญฺญวิเหสนํฯ  
</li>
  
<li>
นาวากิลนฺตเทหตฺตา, โปสา สีทนฺติ ราชิโน;  
  
ราชา นามํ สาวยิตฺวา, สยํ ปาวิสิ เตน โสฯ  
</li>
  
<li>
เตน ภีตาลมฺพกณฺณา, สยิํสุ อุทเรน โส;  
  
เตสํ สีสานิ ฉินฺทิตฺวา, รตนาภิสมํกริฯ  
</li>
  
<li>
ติกฺขตฺตุเมวนฺตุกเต, กรุณาย มหีปติ;  
  
‘‘อมาเรตฺวา’ว คณฺหาถ, ชีวคฺคาห’นฺติ อพฺรุวิฯ  
</li>
  
<li>
ตโต วิชิตสงฺคาโม, ปุรํ อาคมฺม ภูปติ;  
  
ฉตฺตํ อุสฺสาปยิตฺวาน ติสฺสวาปิ ฉณํ อคาฯ  
</li>
  
<li>
ชลกีฬาย อุคฺคนฺตฺวา, สุมณฺฑิตปสาธิโต;  
  
อตฺตโน สิริสมฺปตฺติํ, ทิสฺวา ตสฺสนฺตรายิเกฯ  
</li>
  
<li>
ลมฺพกเณฺณ สริตฺวาน, กุโทฺธ โส โยชยีรเถ;  
  
ยุคปรมฺปรา เตสํ, ปุรโต ปาวิสี ปุรํฯ  
</li>
  
<li>
มหาวตฺถุสฺส อุมฺมาเร, ฐตฺวา ราชาณเปสิ โส;  
  
‘‘อิเมสํ สีสมุมฺมาเร, อสฺมิํ ฉินฺทถ โภ’’อิติฯ  
</li>
  
<li>
โคณา เอเตรเถ ยุตฺตา, ตว โหนฺติ รเถสภ;  
  
สิงฺคํขุรญฺจ เอเตสํ, เฉทาปยต โภ’’อิติฯ  
</li>
  
<li>
มาตุยา อถ สญฺญโตฺต, สีสเจฺฉทํ นิวาริย;  
  
นาสญฺจ ปาทงฺคุฎฺฐญฺจ, เตสํ ราชา อเฉทยิฯ  
</li>
  
<li>
หตฺถิวุตฺถํ ชนปทํ, อทา หตฺถิสฺส ขตฺติโย;  
  
หตฺถิโภโค ชนปโท, อิติ เตนาสิ นามโตฯ  
</li>
  
<li>
เอวํ อนุราธปุเร, อิฬานาโค มหีปติ;  
  
ฉพฺพสฺสานิ อนุนานิ, รชฺชํ กาเรสิ ขตฺติโยฯ  
</li>
  
<li>
อิฬนาคจฺจเย  
ตสฺส, ปุโตฺต จนฺทมุโขสิโว;  
  
อฎฺฐวสฺสํ สตฺตมาสํ, ราชา รชฺชมการยิฯ  
</li>
  
<li>
มณิการคาเม วาปิ, การาเปตฺวา มหีปติ;  
  
อิสฺสรสมณวฺหสฺส, วิหารสฺส อทาสิ โสฯ  
</li>
  
<li>
ตสฺส รโญฺญ มเหสี จ, สงฺคาเม ปตฺติมตฺตโน;  
  
ตเสฺสวา’ทา วิหารสฺส, ทมิฬเทวีติ วิสฺสุตาฯ  
</li>
  
<li>
ตํ ติสฺสวาปี กีฬาย, หนฺตฺวา จนฺทมุขํ สิวํ;  
  
ยสฬาลกติโสฺส’ติ, วิสฺสุโต ตงฺกนิฎฺฐโกฯ  
</li>
  
<li>
อนุราธปุเร รเมฺม, ลงฺกาภุวทเน สุเภ;  
  
สตฺตวสฺสานฎฺฐมาเส, ราชา รชฺชมการยิฯ  
</li>
  
<li>
โทวิริกสฺส ทตฺตสฺส, ปุโตฺถ โทวาริโก สยํ;  
  
รโญฺญ สทิสรูเปน, อโหสิ สุภนามวาฯ  
</li>
  
<li>
สุภํ พลตฺถํ ตํ ราชา, ราชภูสาย ภูสิย;  
  
นิสิทาปิย ปลฺลเงฺก, หาสตฺถํ ยสฬาลโกฯ  
</li>
  
<li>
สีสโจฬํ พลตฺถสฺส, สสีเส ปฎิมุญฺจิย;  
  
ยฎฺฐิํ คเหตฺวา หเตฺถน, ทฺวารมูเล ฐิโต สยํฯ  
</li>
  
<li>
วนฺทเนฺตสุ อมเจฺจสุ, นิสินฺนํ อาสนมฺหิ ตํ;  
  
ราชา หสติ เอวํ โส, กุรุเต อนฺตรนฺตราฯ  
</li>
  
<li>
‘‘พลโตฺถ เอกทิวสํ, ราชานํ หสมานกํ;  
  
อยํ พลโตฺถ กสฺมา เม, สมฺมุขาหสตี’’ติ โสฯ  
</li>
  
<li>
มาราปยิตฺวา ราชานํ, พลโตฺถ โส สุโภ อิธ;  
  
รชฺชํ กาเรสิ ฉพฺพสฺสํ, สุภราชาติ วิสฺสุโตฯ  
</li>
  
<li>
ทฺวิสุ มหาวิหาเรสุ, สุภราชา มโนรมํ;  
  
ปริเวณปนฺติํ สุภ-นามกํเยว การยิฯ  
</li>
  
<li>
อุรุเวลสมีปมฺหิ, ตถา เวลฺลิวิหารกํ;  
  
ปุรตฺถิเม เอกทฺวารํ, คงฺคเนฺต นนฺทิคามกํฯ  
</li>
  
<li>
ลมฺพกณฺณสุโต  
เอโก, อุตฺตรปสฺสวาสิโก;  
  
เสนาปติมุปฎฺฐาสิ, วสโภ นาม มาตุลํฯ  
</li>
  
<li>
เหสฺสติ วสโภ นาม, ราชา’ติ สุติยาสทา;  
  
ฆาเตติ ราชาทีปมฺหิ, สเพฺพ วสภนามเกฯ  
</li>
  
<li>
‘‘รโญฺญ ทสฺสาม วสตํ, อิม’’นฺติ ภริยาย โส;  
  
เสนาปติมนฺตยิตฺวา, ปาโต ราชกุลํ อคาฯ  
</li>
  
<li>
คจฺฉโต เตน สหสา, ตมฺพุลํ จุณฺณวชฺชิตํ;  
  
หตฺถมฺหิ วสภสฺสา’ทา, ตํ สาธุ ปริรกฺขิตุํฯ  
</li>
  
<li>
ราชเคหสฺส ทฺวารมฺหิ, ตมฺพุลํ จุณฺณวชฺชิตํ;  
  
เสนาปติ อุทิกฺขิตฺวา, ตํ จุณฺณตฺถํ วิสชฺชยิฯ  
</li>
  
<li>
เสนาปติสฺส ภริยา, จุณฺณตฺถํ วสภํ คตํ;  
  
วตฺวา รหสฺสํ ทตฺวา จ, สหสฺสํ ตํ ปลาปยิฯ  
</li>
  
<li>
มหาวิหารฐานํ โส, คนฺตฺวาน วสโภ ปน;  
  
ตตฺถ เถเรหิ ขิรนฺน-วเตฺถหิ กตสงฺคโหฯ  
</li>
  
<li>
ตโต ปรํ กุฎฺฐิโน จ, ราชภาวาย นิจฺฉิตํ;  
  
สุตฺวาน วจนํหโฎฺฐ, ‘‘โจโร เหสฺส’’นฺติ นิจฺฉิโตฯ  
</li>
  
<li>
ลทฺธสมตฺถปุริเส, คามฆาตํ ตโต ปรํ;  
  
กโรโนฺต โรหณํ คนฺตฺวา, กปลฺลปุโวปเทสโตฯ  
</li>
  
<li>
กเมน รฎฺฐํ กณฺหโนฺถ, สมฺปตฺตพลวาหโน;  
  
โส ราชา ทฺวีหิ วเสฺสหิ, อาคมฺม ปุรสนฺติกํฯ  
</li>
  
<li>
สุภราชํ รเณ หนฺตฺวา, วสโภ โส มหพฺพโล;  
  
อุสฺสาปยิ ปุเรภตฺตํ, มาตุโล’ปิ รเณ ปติฯ  
</li>
  
<li>
ตํ มาตุลสฺส สริรํ, ปุพฺพภูโตปการิกํ;  
  
อกาสิ วสโภ ราชา, มเหสิํ เมตฺตนามิกํฯ  
</li>
  
<li>
โสโหรปาฐกํ ปุจฺฉิ, อายุปฺปมาณมตฺตโน;  
  
‘‘อาห ทฺวาทสวสฺสานิ’’, รโหเยวสฺส โสปิ จฯ  
</li>
  
<li>
รหสฺสํ รกฺขณตฺถาย, สหสฺสํ ตสฺสา ทาปิย;  
  
สงฺฆํ โส สนฺนิปาเตตฺวา, วนฺทิตฺวา ปุจฺฉิ ภูปติฯ  
</li>
  
<li>
‘‘สิยานุ  
ภเนฺต อายุสฺส, วฑฺฒนการณํ’’อิติ;  
  
‘‘อตฺถี’’ติ สโงฺฆ อาจิกฺขิ, อนฺตรายวิโมจนํฯ  
</li>
  
<li>
ปริสฺสาวนทานญฺจ, อาวาสทาน เมว จ;  
  
คิลานวตฺตทานญฺจ, ทาตพฺพํ มนุชาธิปฯ  
</li>
  
<li>
‘‘กาตพฺพํ ชิณฺณกาวาส-ปฎิสงฺขรณํ ตถา;  
  
ปญฺจสีลสมาทานํ, กตฺวา ตํ สาธุรกฺขิยํฯ  
</li>
  
<li>
อุโปสถูปวาโส จ, กตฺตโพฺพ’ โปสเถ’’อิติ;  
  
ราชา สาธูติ คนฺตฺวาน, ตถา สพฺพํ มกาสิ โสฯ  
</li>
  
<li>
ติณฺณํ ติณฺณญฺจ วสฺสานํ, อจฺจเยน มหีปติ;  
  
ทีปมฺหิ สพฺพสงฺฆสฺส, ติจีวรมทาปยิฯ  
</li>
  
<li>
อนาคตานํ เถรานํ, เปสยิตฺวาน ทาปยิ;  
  
ทฺวตฺติํสายหิ ฐาเนสุ, ทาเปสิ มธุปายสํฯ  
</li>
  
<li>
จตุสฎฺฐิยา จ ฐาเนสุ, มหาทานํตุ มิสฺสกํ;  
  
สหสฺสวฎฺฎิ จตุสุ, ฐาเนสุ จ ชลาปยิฯ  
</li>
  
<li>
เจติยปพฺพเต เจว, ถูปาราเม จ เจติเย;  
  
มหาถูเป มหาโพธิ-ฆเร อิติ อิเมสุ หิฯ  
</li>
  
<li>
จิตฺตลกูเฎ กาเรสิ, ทสถูเป มโนรเม;  
  
ทีเป’ขิลมฺหิ อาวาเส, ชิเณฺณ จ ปฎิสงฺขริฯ  
</li>
  
<li>
วลฺลิเยรวิหาเร จ, เถรสฺส โส ปสีทิย;  
  
มหาวลฺลิโคตฺตํ นาม, วิหารญฺจ อการยิฯ  
</li>
  
<li>
กาเรสิ อนุรารามํ, มหาคามสฺส สนฺติเก;  
  
เหฬิคามฎฺฐกริส, สหสฺสํ ตสฺส ทาปยิฯ  
</li>
  
<li>
มุเจลวิหารํ กาเรตฺวา, โส ติสฺสวฑฺฒมานเก;  
  
อาฬิสาโรทกภาคํ, วิหารสฺส อทาปยิฯ  
</li>
  
<li>
กลมฺพติเตฺถ ถูปมฺหิ, กาเรสิฎฺฐิกกญฺจุกํ;  
  
กาเรสุโปสถา คารํ, วฎฺฎิเตลตฺถ มสฺสตุฯ  
</li>
  
<li>
สหสฺสกรีสวาปิํโส  
, การาเปตฺวา อทาสิ จ;  
  
กาเรสุโปสถาคารํ, วิหาเร กุมฺภิคลฺลเกฯ  
</li>
  
<li>
โสเย’วุ โปสถาคารํ, อิสฺสรสมณเก อิธ;  
  
ถูปาราเมถูปฆรํ, การาเปสิ มหีปติฯ  
</li>
  
<li>
มหาวิหาเร ปริเวณ, ปนฺติํ ปจฺฉิมเปกฺขินิํ;  
  
กาเรสิ จ จตุสาลญฺจ, ชิณฺณกํ ปฎิสงฺขริฯ  
</li>
  
<li>
จตุพุทฺธปฎิมารมฺมํ, ปฎิมานํฆรํตถา;  
  
มหาโพธิงฺคเณ รเมฺม, ราชา โสเยว การยิฯ  
</li>
  
<li>
ตสฺส รโญฺญ มเหสี สา, วุตฺตนามา มโนรมํ;  
  
ถูปํ ถูปฆรเญฺจว, รมฺมํ ตเถว การยิฯ  
</li>
  
<li>
ถูปาราเม ถูปฆรํ, นิฎฺฐาเปตฺวา มหีปติ;  
  
ตสฺส นิฎฺฐาปิตมเห, มหาทานมทาสิ จฯ  
</li>
  
<li>
ยุตฺตานํ พุทฺธวจเน, ภิกฺขูนํ ปจฺจยมฺปิ จ;  
  
ภิกฺขูนํ ธมฺมกถิกานํ, สปฺปิผาณิตเมว จฯ  
</li>
  
<li>
นครสฺส จตุทฺวาเร, กปณวฎฺฎญฺจ ทาปยิ;  
  
คิลานานญฺจ ภิกฺขูนํ, คิลานวฎฺฎเมว จฯ  
</li>
  
<li>
มเยตฺติํ ราชุปฺปลวาปิํ, วหโกลมฺพคามกํ;  
  
มหานิก วิตฺตวาปิํ, มหาราโมตฺติ เมว จฯ  
</li>
  
<li>
เกหาลํ กาฬิวาปิญฺจ, จมฺพุฎฺฐิํ วาตมงฺคนํ;  
  
อภิวฑฺฒมานกญฺจ, อิเจฺจกาทส วาปิโยฯ  
</li>
  
<li>
ทฺวาทส มาติกา เจว, สุภิกฺขตฺถมการยิ;  
  
คุตฺตตฺถ ปุรปาการํ, เจว มุจฺจมการยิฯ  
</li>
  
<li>
โคปุรญฺจ จตุทฺวาเร, มหาวตฺถุญฺจ การยิ;  
  
สรํ กาเรสิ อุยฺยาเน, หํเสตตฺถวิสชฺชยิฯ  
</li>
  
<li>
ปุเร พหู โปกฺขรณี, การาเปตฺวา ตหิํ ตหิํ;  
  
อุมฺมเคฺคน ชลํ ตตฺถ, ปเวเสสิ มหีปติฯ  
</li>
  
<li>
เอวํ  
นานาวิธํ ปุญฺญํ, กตฺวา วสภภูปติ;  
  
หตนฺตราโย โส หุตฺวา, ปุญฺญกเมฺม สทาทโรฯ  
</li>
  
<li>
จตุตฺตาสีสวสฺสานิ, ปุเร รชฺชมการยิ;  
  
จตุตฺตาลีสเวสาข, ปูชา โย จ อการยิฯ  
</li>
  
<li>
สุภราชา ธรโนฺต โส, อตฺตโน เอกธีตรํ;  
  
วสเภน ภยาสํกี, อเปฺปสิ’ฐิก วฑฺฒกิํฯ  
</li>
  
<li>
อตฺตโน กมฺพลเญฺจว, ราชา ภณฺฑานิ จ’ปฺปยิ;  
  
วสเภน หเต ตสฺมิํ, ตมาทาสิฎฺฐวฑฺฒกีฯ  
</li>
  
<li>
ธีติฐาเน ฐเปตฺวาน, วเฑฺฒติ อตฺตโน ฆเร;  
  
สกมฺมํ กรโต ตสฺส, ภตฺตํ อาหริ ทาริกาฯ  
</li>
  
<li>
สา นิโรธสมาปนฺนํ, ตทมฺพปุปฺผ คุมฺพเก;  
  
สตฺตเม ทิวเส ทิสฺวา, ภตฺตํ เมธาวีนี อทาฯ  
</li>
  
<li>
ปุน ภตฺตํ รนฺธยิตฺวา, ปิตุโน ภตฺตมาหริ;  
  
ปปญฺจการณํ ปุฎฺฐา, ตมตฺถํ ปิตุโน วทิฯ  
</li>
  
<li>
ตุโฎฺฐ ปุนปฺปุนเญฺจ’โส, ภตฺตํ เถรสฺส ทาปยิ;  
  
วิสฺสโตฺถ’นาคตํ ทิสฺวา, เถโร อาห กุมาริกํฯ  
</li>
  
<li>
‘‘ตวอิสฺสริเยชาเต, อิมํ ฐานํ กุมาริเก;  
  
สเรยฺยาสี’ติ เถโร ตุ, ตทา จ ปรินิพฺพุโตฯ  
</li>
  
<li>
สเก โส วสโภ ราชา, วยปฺปตฺตมฺหิ ปุตฺตเก;  
  
วงฺกนาสิกติสฺสมฺหิ, กญฺญํตสฺสานุรูปิกํฯ  
</li>
  
<li>
คเวสาเปสิ ปุริสา, ตํ ทิสฺวาน กุมาริกํ;  
  
อิฎฺฐกวฑฺฒกีคาเม, อิตฺถิลกฺขณ โกวิทาฯ  
</li>
  
<li>
รโญฺญ นิเวทยุํ ราชา, ตมาณาเปตุมารภิ;  
  
ตสฺสาห ราชธีตตฺตํ, อิฎฺฐกวฑฺฒกี ตทาฯ  
</li>
  
<li>
สุภรโญฺญ ตุ ธีตตฺตํ, กมฺพลาทีหิ ญาปยิ;  
  
ราชา ตุโฎฺฐ สุตสฺสา’ทา, ตํ สาธุ กตมงฺคลํฯ  
</li>
  
<li>
วสภสฺสจฺจเย ปุโตฺต, วงฺกนาสิก ติสฺสโก;  
  
อนุราธปุเร รชฺชํ, ตีณิ วสฺสานิ การยิฯ  
</li>
  
<li>
โส  
โคณนทิยา ตีเร, มหามงฺคลนามกํ;  
  
วิหารํ การยิ ราชา, วงฺกนาสิกติสฺสโกฯ  
</li>
  
<li>
มหามตฺตา ตุ เทวี สา, สรนฺตี เถรภาสิตํ;  
  
วิหารการณตฺถาย, อกาสิ ธนสญฺจยํฯ  
</li>
  
<li>
วงฺกนาสิกติสฺสสฺส, อจฺจเย การยี สุโต;  
  
รชฺชํ พาวีสวสฺสานิ, คชฺชพาหุกคามณิฯ  
</li>
  
<li>
สุตฺวา โส มาตุวจนํ, มาตุทตฺถาย การยิ;  
  
กทมฺพปุปฺผฐานมฺหิ, ราชมาตุวิหารกํฯ  
</li>
  
<li>
มาตา สตสหสฺสํ สา, ภูมิอโตฺถย ปณฺฑิตา;  
  
อทา มหาวิหารสฺส, วิหารญฺจ อการ ยิฯ  
</li>
  
<li>
สยเมว อกาเรสิ, ตตฺถ ถูปํ สิลามยํ;  
  
สงฺฆโภคญฺจ ปาทาสิ, กิณิตฺวาน ตโต ตโตฯ  
</li>
  
<li>
อภยุตฺตร มหาถูปํ, วฑฺฒาเปตฺวา จิตาปยิ;  
  
จตุทฺวาเร จ ตเตฺถว, อาทิมุขมการยิฯ  
</li>
  
<li>
คามณิติสฺสวาปิํ โส, การาเปตฺวา มหีปติ;  
  
อภยคิริ วิหารสฺส, ปากวฎฺฎาย’ทาสิ จฯ  
</li>
  
<li>
มริจวฎฺฎิกถูปมฺหิ, กญฺจุกญฺจ อการยิ;  
  
กิณิตฺวา สตสหเสฺสน, สงฺฆโภคมทาสิ จฯ  
</li>
  
<li>
กาเรสิ ปจฺฉิเม วเสฺส, วิหารํ รามกวฺหยํ;  
  
มเหชสนสาลญฺจ, นครมฺหิ อการยิฯ  
</li>
  
<li>
คชพาหุสฺสจฺจเยน, สสุโร ตสฺส ราชิโน;  
  
รชฺชํ มหลฺลโก นาโค, ฉพฺพสฺสานิ อการยิฯ  
</li>
  
<li>
ปุรตฺถิเม เปชลกํ, ทกฺขิเณ โกฎิ ปพฺพตํ;  
  
ปจฺฉิเม ทกปาสาเณ, นาคทีเป สาลิปพฺพตํฯ  
</li>
  
<li>
พีชคาเม ตนเวฬิํ, โรหเณ ชนปเท ปน;  
  
โตพฺพลนาคปพฺพตญฺจ, อโนฺตเฎฺฐ คิริหาลิกํฯ  
</li>
  
<li>
เอเต  
สตฺต วิหาเร โส, มหลฺลนาคภูปติ;  
  
ปริเตฺตนปิ กาเลน, การาเปสิ มหามตีฯ  
</li>
  
<li>
เอวํ อสาเรหิ ธเนหิ สารํ,  
  
ปุญฺญานิ กตฺวาน พหูนิ ปญฺญา;  
  
อาเทนฺติ พาลา ปน กาม เหตุ,  
  
พหูนิ ปาปานิ กโรนฺตา โมหา’ติฯ  
</li>
  
สุชนปฺปสาทสํเวคตฺถาย กเต มหาวํเส  
</li>
  
ทฺวาทส ราชโก นาม  
</li>
  
ปญฺจติํสติโม ปริเจฺฉโทฯ  
</li>
  
  
  
  
  