<h1>๓. พฺรหฺมจริยกถา</h1>
<h3>๑. สุทฺธพฺรหฺมจริยกถา</h3>
<p> นตฺถิ   เทเวสุ พฺรหฺมจริยวาโสติ? อามนฺตาฯ สเพฺพ  เทวา ชฬา เอลมูคา  อวิญฺญู หตฺถสํวาจิกา นปฺปฎิพลา สุภาสิตทุพฺภาสิตานํ อตฺถมญฺญาตุํ, สเพฺพ เทวา น พุเทฺธ ปสนฺนา น ธเมฺม  ปสนฺนา น สเงฺฆ ปสนฺนา, น พุทฺธํ ภควนฺตํ ปยิรุปาสนฺติ, น พุทฺธํ ภควนฺตํ ปญฺหํ ปุจฺฉนฺติ, น พุเทฺธน ภควตา ปเญฺห วิสฺสชฺชิเต อตฺตมนา, สเพฺพ เทวา กมฺมาวรเณน สมนฺนาคตา กิเลสาวรเณน สมนฺนาคตา วิปากาวรเณน สมนฺนาคตา อสฺสทฺธา อจฺฉนฺทิกา ทุปฺปญฺญา อภพฺพา นิยามํ โอกฺกมิตุํ กุสเลสุ ธเมฺมสุ สมฺมตฺตํ, สเพฺพ เทวา มาตุฆาตกา ปิตุฆาตกา อรหนฺตฆาตกา รุหิรุปฺปาทกา สงฺฆเภทกา, สเพฺพ เทวา ปาณาติปาติโน อทินฺนาทายิโน กาเมสุมิจฺฉาจาริโน มุสาวาทิโน ปิสุณวาจา ผรุสาวาจา สมฺผปฺปลาปิโน อภิชฺฌาลุโน พฺยาปนฺนจิตฺตา มิจฺฉาทิฎฺฐิกาติ? น เหวํ วตฺตเพฺพ…เป.…ฯ</p>


<p>นนุ อตฺถิ เทวา อชฬา อเนลมูคา วิญฺญู น หตฺถสํวาจิกา ปฎิพลา สุภาสิตทุพฺภาสิตานํ อตฺถมญฺญาตุํ, อตฺถิ เทวา พุเทฺธ ปสนฺนา ธเมฺม ปสนฺนา สเงฺฆ ปสนฺนา, พุทฺธํ ภควนฺตํ ปยิรุปาสนฺติ, พุทฺธํ ภควนฺตํ ปญฺหํ ปุจฺฉนฺติ, พุเทฺธน ภควตา ปเญฺห วิสฺสชฺชิเต อตฺตมนา โหนฺติ, อตฺถิ เทวา น กมฺมาวรเณน สมนฺนาคตา น กิเลสาวรเณน สมนฺนาคตา น วิปากาวรเณน สมนฺนาคตา สทฺธา ฉนฺทิกา ปญฺญวโนฺต ภพฺพา นิยามํ โอกฺกมิตุํ กุสเลสุ ธเมฺมสุ สมฺมตฺตํ, อตฺถิ เทวา น มาตุฆาตกา น ปิตุฆาตกา น อรหนฺตฆาตกา น รุหิรุปฺปาทกา น สงฺฆเภทกา, อตฺถิ เทวา น ปาณาติปาติโน น อทินฺนาทายิโน น กาเมสุมิจฺฉาจาริโน  น มุสาวาทิโน น ปิสุณาวาจา น ผรุสาวาจา น สมฺผปฺปลาปิโน น อภิชฺฌาลุโน  อพฺยาปนฺนจิตฺตา สมฺมาทิฎฺฐิกาติ? อามนฺตาฯ</p>


<p>หญฺจิ อตฺถิ เทวา อชฬา อเนลมูคา วิญฺญู น หตฺถสํวาจิกา  ปฎิพลา สุภาสิตทุพฺภาสิตานํ อตฺถมญฺญาตุํ…เป.… อตฺถิ เทวา พุเทฺธ ปสนฺนา…เป.… สมฺมาทิฎฺฐิกา, โน จ วต เร วตฺตเพฺพ – ‘‘นตฺถิ เทเวสุ พฺรหฺมจริยวาโส’’ติฯ</p>


<p> อตฺถิ  เทเวสุ พฺรหฺมจริยวาโสติ? อามนฺตาฯ อตฺถิ ตตฺถ ปพฺพชฺชา มุณฺฑิยํ กาสาวธารณา ปตฺตธารณา, เทเวสุ สมฺมาสมฺพุทฺธา อุปฺปชฺชนฺติ, ปเจฺจกสมฺพุทฺธา อุปฺปชฺชนฺติ, สาวกยุคํ อุปฺปชฺชตีติ? น เหวํ วตฺตเพฺพ…เป.…ฯ</p>


<p>เทเวสุ ปพฺพชฺชา นตฺถีติ, นตฺถิ เทเวสุ พฺรหฺมจริยวาโสติ? อามนฺตาฯ ยตฺถ อตฺถิ ปพฺพชฺชา ตเตฺถว พฺรหฺมจริยวาโส, ยตฺถ นตฺถิ ปพฺพชฺชา นตฺถิ ตตฺถ พฺรหฺมจริยวาโสติ? น เหวํ วตฺตเพฺพ…เป.… ยตฺถ อตฺถิ ปพฺพชฺชา ตเตฺถว พฺรหฺมจริยวาโส, ยตฺถ นตฺถิ ปพฺพชฺชา นตฺถิ ตตฺถ พฺรหฺมจริยวาโสติ? อามนฺตาฯ โย ปพฺพชติ ตเสฺสว พฺรหฺมจริยวาโส, โย น ปพฺพชติ นตฺถิ ตสฺส พฺรหฺมจริยวาโสติ? น เหวํ วตฺตเพฺพ…เป.…ฯ</p>


<p>เทเวสุ มุณฺฑิยํ นตฺถีติ, นตฺถิ เทเวสุ พฺรหฺมจริยวาโสติ? อามนฺตาฯ ยตฺถ อตฺถิ มุณฺฑิยํ ตเตฺถว พฺรหฺมจริยวาโส, ยตฺถ นตฺถิ มุณฺฑิยํ นตฺถิ ตตฺถ พฺรหฺมจริยวาโสติ? น เหวํ วตฺตเพฺพ…เป.… ยตฺถ อตฺถิ มุณฺฑิยํ ตเตฺถว พฺรหฺมจริยวาโส, ยตฺถ  นตฺถิ มุณฺฑิยํ นตฺถิ ตตฺถ พฺรหฺมจริยวาโสติ? อามนฺตาฯ โย มุโณฺฑ โหติ ตเสฺสว พฺรหฺมจริยวาโส, โย มุโณฺฑ น โหติ นตฺถิ ตสฺส พฺรหฺมจริยวาโสติ? น  เหวํ วตฺตเพฺพ…เป.…ฯ</p>


<p>เทเวสุ กาสาวธารณา นตฺถีติ, นตฺถิ เทเวสุ พฺรหฺมจริยวาโสติ? อามนฺตาฯ ยตฺถ อตฺถิ กาสาวธารณา ตเตฺถว พฺรหฺมจริยวาโส, ยตฺถ นตฺถิ กาสาวธารณา นตฺถิ ตตฺถ พฺรหฺมจริยวาโสติ? น เหวํ วตฺตเพฺพ…เป.… ยตฺถ อตฺถิ กาสาวธารณา ตเตฺถว พฺรหฺมจริยวาโส, ยตฺถ นตฺถิ กาสาวธารณา นตฺถิ ตตฺถ พฺรหฺมจริยวาโสติ? อามนฺตาฯ โย กาสาวํ  ธาเรติ ตเสฺสว พฺรหฺมจริยวาโส, โย กาสาวํ น ธาเรติ นตฺถิ ตสฺส พฺรหฺมจริยวาโสติ? น เหวํ วตฺตเพฺพ…เป.…ฯ</p>


<p>เทเวสุ ปตฺตธารณา นตฺถีติ, นตฺถิ เทเวสุ พฺรหฺมจริยวาโสติ? อามนฺตาฯ ยตฺถ อตฺถิ ปตฺตธารณา ตเตฺถว พฺรหฺมจริยวาโส, ยตฺถ นตฺถิ ปตฺตธารณา นตฺถิ ตตฺถ พฺรหฺมจริยวาโสติ? น เหวํ วตฺตเพฺพ…เป.… ยตฺถ อตฺถิ ปตฺตธารณา ตเตฺถว พฺรหฺมจริยวาโส, ยตฺถ นตฺถิ ปตฺตธารณา นตฺถิ ตตฺถ พฺรหฺมจริยวาโสติ? อามนฺตา? โย ปตฺตํ ธาเรติ ตเสฺสว พฺรหฺมจริยวาโส, โย ปตฺตํ น ธาเรติ นตฺถิ ตสฺส พฺรหฺมจริยวาโสติ? น เหวํ วตฺตเพฺพ…เป.…ฯ</p>


<p>เทเวสุ  สมฺมาสมฺพุทฺธา นุปฺปชฺชนฺตีติ, นตฺถิ เทเวสุ พฺรหฺมจริยวาโสติ ? อามนฺตาฯ ยตฺถ สมฺมาสมฺพุทฺธา อุปฺปชฺชนฺติ ตเตฺถว พฺรหฺมจริยวาโส, ยตฺถ สมฺมาสมฺพุทฺธา นุปฺปชฺชนฺติ นตฺถิ ตตฺถ พฺรหฺมจริยวาโสติ? น เหวํ วตฺตเพฺพ…เป.… ยตฺถ สมฺมาสมฺพุทฺธา อุปฺปชฺชนฺติ ตเตฺถว พฺรหฺมจริยวาโส, ยตฺถ สมฺมาสมฺพุทฺธา นุปฺปชฺชนฺติ นตฺถิ ตตฺถ พฺรหฺมจริยวาโสติ? อามนฺตา ฯ ลุมฺพินิยา ภควา ชาโต, โพธิยา มูเล อภิสมฺพุโทฺธ, พาราณสิยํ ภควตา ธมฺมจกฺกํ ปวตฺติตํ; ตเตฺถว พฺรหฺมจริยวาโส, นตฺถญฺญตฺร พฺรหฺมจริยวาโสติ? น เหวํ วตฺตเพฺพ…เป.…ฯ</p>


<p>เทเวสุ ปเจฺจกสมฺพุทฺธา นุปฺปชฺชนฺตีติ, นตฺถิ เทเวสุ พฺรหฺมจริยวาโสติ? อามนฺตาฯ ยตฺถ ปเจฺจกสมฺพุทฺธา อุปฺปชฺชนฺติ ตเตฺถว พฺรหฺมจริยวาโส, ยตฺถ ปเจฺจกสมฺพุทฺธา นุปฺปชฺชนฺติ นตฺถิ ตตฺถ พฺรหฺมจริยวาโสติ? น เหวํ วตฺตเพฺพ…เป.… ยตฺถ ปเจฺจกสมฺพุทฺธา อุปฺปชฺชนฺติ ตเตฺถว พฺรหฺมจริยวาโส, ยตฺถ ปเจฺจกสมฺพุทฺธา นุปฺปชฺชนฺติ นตฺถิ ตตฺถ พฺรหฺมจริยวาโสติ? อามนฺตาฯ มชฺฌิเมสุ ชนปเทสุ ปเจฺจกสมฺพุทฺธา อุปฺปชฺชนฺติ, ตเตฺถว พฺรหฺมจริยวาโส, นตฺถญฺญตฺร พฺรหฺมจริยวาโสติ? น เหวํ วตฺตเพฺพ…เป.…ฯ</p>


<p>เทเวสุ สาวกยุคํ นุปฺปชฺชตีติ, นตฺถิ เทเวสุ พฺรหฺมจริยวาโสติ? อามนฺตาฯ ยตฺถ สาวกยุคํ อุปฺปชฺชติ ตเตฺถว พฺรหฺมจริยวาโส, ยตฺถ สาวกยุคํ นุปฺปชฺชติ นตฺถิ ตตฺถ พฺรหฺมจริยวาโสติ? น เหวํ วตฺตเพฺพ…เป.… ยตฺถ สาวกยุคํ อุปฺปชฺชติ ตเตฺถว  พฺรหฺมจริยวาโส, ยตฺถ สาวกยุคํ นุปฺปชฺชติ นตฺถิ ตตฺถ พฺรหฺมจริยวาโสติ? อามนฺตาฯ มคเธสุ  สาวกยุคํ อุปฺปนฺนํ, ตเตฺถว พฺรหฺมจริยวาโส, นตฺถญฺญตฺร พฺรหฺมจริยวาโสติ? น เหวํ วตฺตเพฺพ…เป.…ฯ</p>


<p> อตฺถิ เทเวสุ พฺรหฺมจริยวาโสติ? อามนฺตา ฯ สพฺพเทเวสุ อตฺถิ พฺรหฺมจริยวาโสติ? น เหวํ วตฺตเพฺพ…เป.…ฯ</p>


<p>อตฺถิ มนุเสฺสสุ พฺรหฺมจริยวาโสติ? อามนฺตาฯ สพฺพมนุเสฺสสุ อตฺถิ พฺรหฺมจริยวาโสติ? น เหวํ วตฺตเพฺพ…เป.…ฯ</p>


<p>อตฺถิ เทเวสุ พฺรหฺมจริยวาโสติ? อามนฺตาฯ อสญฺญสเตฺตสุ เทเวสุ อตฺถิ พฺรหฺมจริยวาโสติ? น เหวํ วตฺตเพฺพ…เป.…ฯ</p>


<p>อตฺถิ  มนุเสฺสสุ พฺรหฺมจริยวาโสติ? อามนฺตาฯ ปจฺจนฺติเมสุ ชนปเทสุ อตฺถิ พฺรหฺมจริยวาโส มิลเกฺขสุ  อวิญฺญาตาเรสุ ยตฺถ นตฺถิ คติ ภิกฺขูนํ ภิกฺขุนีนํ อุปาสกานํ อุปาสิกานนฺติ? น เหวํ วตฺตเพฺพฯ</p>


<p>อตฺถิ เทเวสุ พฺรหฺมจริยวาโสติ? อตฺถิ ยตฺถ อตฺถิ, อตฺถิ ยตฺถ นตฺถีติฯ อสญฺญสเตฺตสุ เทเวสุ อตฺถิ ยตฺถ อตฺถิ, อตฺถิ ยตฺถ นตฺถิ พฺรหฺมจริยวาโส, สญฺญสเตฺตสุ  เทเวสุ อตฺถิ ยตฺถ อตฺถิ, อตฺถิ ยตฺถ นตฺถิ พฺรหฺมจริยวาโสติ? น เหวํ วตฺตเพฺพฯ</p>


<p>เทเวสุ อตฺถิ ยตฺถ อตฺถิ, อตฺถิ ยตฺถ นตฺถิ พฺรหฺมจริยวาโสติ? อามนฺตาฯ กตฺถ อตฺถิ, กตฺถ นตฺถีติ? อสญฺญสเตฺตสุ  เทเวสุ นตฺถิ พฺรหฺมจริยวาโส, สญฺญสเตฺตสุ  เทเวสุ อตฺถิ พฺรหฺมจริยวาโสติฯ อสญฺญสเตฺตสุ เทเวสุ นตฺถิ พฺรหฺมจริยวาโสติ? อามนฺตาฯ สญฺญสเตฺตสุ  เทเวสุ นตฺถิ พฺรหฺมจริยวาโสติ? น เหวํ วตฺตเพฺพฯ</p>


<p>สญฺญสเตฺตสุ เทเวสุ อตฺถิ พฺรหฺมจริยวาโสติ? อามนฺตาฯ อสญฺญสเตฺตสุ  เทเวสุ อตฺถิ พฺรหฺมจริยวาโสติ? น เหวํ วตฺตเพฺพฯ</p>


<p>อตฺถิ  มนุเสฺสสุ พฺรหฺมจริยวาโสติ? อตฺถิ ยตฺถ อตฺถิ, อตฺถิ ยตฺถ นตฺถีติฯ ปจฺจนฺติเมสุ ชนปเทสุ อตฺถิ ยตฺถ อตฺถิ, อตฺถิ ยตฺถ นตฺถิ พฺรหฺมจริยวาโส มิลเกฺขสุ อวิญฺญาตาเรสุ ยตฺถ นตฺถิ คติ ภิกฺขูนํ ภิกฺขุนีนํ อุปาสกานํ อุปาสิกานํ, มชฺฌิเมสุ ชนปเทสุ อตฺถิ ยตฺถ อตฺถิ, อตฺถิ ยตฺถ นตฺถิ พฺรหฺมจริยวาโสติ? น เหวํ วตฺตเพฺพฯ</p>


<p>มนุเสฺสสุ อตฺถิ ยตฺถ อตฺถิ, อตฺถิ ยตฺถ นตฺถิ พฺรหฺมจริยวาโสติ? อามนฺตาฯ กตฺถ อตฺถิ, กตฺถ นตฺถีติ? ปจฺจนฺติเมสุ ชนปเทสุ นตฺถิ พฺรหฺมจริยวาโส มิลเกฺขสุ อวิญฺญาตาเรสุ ยตฺถ นตฺถิ คติ ภิกฺขูนํ ภิกฺขุนีนํ อุปาสกานํ อุปาสิกานํ, มชฺฌิเมสุ ชนปเทสุ อตฺถิ พฺรหฺมจริยวาโสติฯ ปจฺจนฺติเมสุ ชนปเทสุ นตฺถิ พฺรหฺมจริยวาโส มิลเกฺขสุ อวิญฺญาตาเรสุ ยตฺถ นตฺถิ คติ ภิกฺขูนํ ภิกฺขุนีนํ อุปาสกานํ อุปาสิกานนฺติ? อามนฺตาฯ มชฺฌิเมสุ ชนปเทสุ นตฺถิ พฺรหฺมจริยวาโสติ? น เหวํ วตฺตเพฺพฯ</p>


<p>มชฺฌิเมสุ  ชนปเทสุ  อตฺถิ พฺรหฺมจริยวาโสติ? อามนฺตาฯ ปจฺจนฺติเมสุ ชนปเทสุ อตฺถิ พฺรหฺมจริยวาโส มิลเกฺขสุ อวิญฺญาตาเรสุ ยตฺถ นตฺถิ คติ ภิกฺขูนํ ภิกฺขุนีนํ อุปาสกานํ อุปาสิกานนฺติ? น เหวํ วตฺตเพฺพฯ</p>


<p>อตฺถิ เทเวสุ พฺรหฺมจริยวาโสติ? อามนฺตาฯ นนุ วุตฺตํ ภควตา – ‘‘ตีหิ, ภิกฺขเว, ฐาเนหิ ชมฺพุทีปกา มนุสฺสา อุตฺตรกุรุเก จ มนุเสฺส อธิคฺคณฺหนฺติ เทเว จ ตาวติํเส! กตเมหิ ตีหิ? สูรา, สติมโนฺต, อิธ พฺรหฺมจริยวาโส’’ติ ฯ อเตฺถว สุตฺตโนฺตติ? อามนฺตาฯ เตน  หิ นตฺถิ เทเวสุ พฺรหฺมจริยวาโสติฯ</p>


<p>สาวตฺถิยํ วุตฺตํ ภควตา – ‘‘อิธ พฺรหฺมจริยวาโส’’ติ? อามนฺตาฯ สาวตฺถิยํเยว พฺรหฺมจริยวาโส, นตฺถิ อญฺญตฺร พฺรหฺมจริยวาโสติ? น เหวํ วตฺตเพฺพฯ</p>


<p> อนาคามิสฺส ปุคฺคลสฺส ปโญฺจรมฺภาคิยานิ สํโยชนานิ ปหีนานิ, ปญฺจุทฺธมฺภาคิยานิ สํโยชนานิ อปฺปหีนานิ, อิโต จุตสฺส ตตฺถ อุปปนฺนสฺส กุหิํ ผลุปฺปตฺตีติ? ตเตฺถวฯ หญฺจิ อนาคามิสฺส ปุคฺคลสฺส ปโญฺจรมฺภาคิยานิ สํโยชนานิ ปหีนานิ , ปญฺจุทฺธมฺภาคิยานิ สํโยชนานิ อปฺปหีนานิ, อิโต จุตสฺส ตตฺถ อุปปนฺนสฺส ตหิํ ผลุปฺปตฺติ; โน จ วต เร วตฺตเพฺพ – ‘‘นตฺถิ เทเวสุ พฺรหฺมจริยวาโส’’ติฯ</p>


<p>อนาคามิสฺส ปุคฺคลสฺส ปโญฺจรมฺภาคิยานิ สํโยชนานิ ปหีนานิ, ปญฺจุทฺธมฺภาคิยานิ สํโยชนานิ อปฺปหีนานิ , อิโต จุตสฺส ตตฺถ อุปปนฺนสฺส กุหิํ ภาโรหรณํ, กุหิํ ทุกฺขปริญฺญาตํ, กุหิํ กิเลสปฺปหานํ, กุหิํ นิโรธสจฺฉิกิริยา, กุหิํ อกุปฺปปฎิเวโธติ? ตเตฺถวฯ หญฺจิ อนาคามิสฺส ปุคฺคลสฺส ปโญฺจรมฺภาคิยานิ สํโยชนานิ ปหีนานิ, ปญฺจุทฺธมฺภาคิยานิ สํโยชนานิ อปฺปหีนานิ, อิโต จุตสฺส ตตฺถ อุปปนฺนสฺส ตหิํ อกุปฺปปฎิเวโธ; โน จ วต เร วตฺตเพฺพ – ‘‘นตฺถิ เทเวสุ พฺรหฺมจริยวาโส’’ติฯ</p>


<p>อนาคามิสฺส ปุคฺคลสฺส ปโญฺจรมฺภาคิยานิ สํโยชนานิ ปหีนานิ, ปญฺจุทฺธมฺภาคิยานิ สํโยชนานิ อปฺปหีนานิ, อิโต จุตสฺส ตตฺถ อุปปนฺนสฺส ตหิํ  ผลุปฺปตฺติ, ตหิํ ภาโรหรณํ, ตหิํ ทุกฺขปริญฺญาตํ, ตหิํ กิเลสปฺปหานํ, ตหิํ นิโรธสจฺฉิกิริยา, ตหิํ อกุปฺปปฎิเวโธ; เกนเฎฺฐน วเทสิ – ‘‘นตฺถิ เทเวสุ พฺรหฺมจริยวาโส’’ติ? หนฺท หิ อนาคามี ปุคฺคโล อิธ ภาวิเตน มเคฺคน ตตฺถ ผลํ สจฺฉิกโรตีติ ฯ</p>


<h3>๒. สํสนฺทนพฺรหฺมจริยกถา</h3>
<p> อนาคามี  ปุคฺคโล อิธ ภาวิเตน มเคฺคน ตตฺถ ผลํ สจฺฉิกโรตีติ? อามนฺตาฯ โสตาปโนฺน ปุคฺคโล ตตฺถ ภาวิเตน มเคฺคน อิธ ผลํ สจฺฉิกโรตีติ? น เหวํ วตฺตเพฺพฯ</p>


<p>อนาคามี ปุคฺคโล อิธ ภาวิเตน มเคฺคน ตตฺถ ผลํ สจฺฉิกโรตีติ? อามนฺตาฯ สกทาคามี ปุคฺคโล อิธ ปรินิพฺพายิปุคฺคโล  ตตฺถ ภาวิเตน มเคฺคน อิธ ผลํ สจฺฉิกโรตีติ? น เหวํ วตฺตเพฺพฯ</p>


<p>โสตาปโนฺน ปุคฺคโล อิธ ภาวิเตน มเคฺคน อิธ ผลํ สจฺฉิกโรตีติ? อามนฺตาฯ อนาคามี ปุคฺคโล ตตฺถ ภาวิเตน มเคฺคน ตตฺถ ผลํ สจฺฉิกโรตีติ? น  เหวํ วตฺตเพฺพฯ</p>


<p>สกทาคามี  ปุคฺคโล อิธ ปรินิพฺพายิปุคฺคโล อิธ ภาวิเตน มเคฺคน อิธ ผลํ สจฺฉิกโรตีติ? อามนฺตาฯ อนาคามี ปุคฺคโล ตตฺถ ภาวิเตน มเคฺคน ตตฺถ ผลํ สจฺฉิกโรตีติ? น เหวํ วตฺตเพฺพ…เป.…ฯ</p>


<p>อิธ วิหาย นิฎฺฐสฺส ปุคฺคลสฺส มโคฺค จ ภาวียติ, น จ กิเลสา ปหียนฺตีติ? อามนฺตาฯ โสตาปตฺติผลสจฺฉิกิริยาย ปฎิปนฺนสฺส ปุคฺคลสฺส มโคฺค จ ภาวียติ, น จ กิเลสา ปหียนฺตีติ? น เหวํ วตฺตเพฺพ…เป.…ฯ</p>


<p>อิธ วิหาย นิฎฺฐสฺส ปุคฺคลสฺส มโคฺค จ ภาวียติ, น จ กิเลสา ปหียนฺตีติ? อามนฺตาฯ สกทาคามิผลสจฺฉิกิริยาย ปฎิปนฺนสฺส ปุคฺคลสฺส…เป.… อรหตฺตสจฺฉิกิริยาย ปฎิปนฺนสฺส ปุคฺคลสฺส มโคฺค จ ภาวียติ, น จ กิเลสา ปหียนฺตีติ? น  เหวํ วตฺตเพฺพ…เป.…ฯ</p>


<p>โสตาปตฺติผลสจฺฉิกิริยาย ปฎิปนฺนสฺส ปุคฺคลสฺส อปุพฺพํ อจริมํ มโคฺค จ ภาวียติ, กิเลสา จ ปหียนฺตีติ? อามนฺตาฯ อิธ วิหาย นิฎฺฐสฺส  ปุคฺคลสฺส อปุพฺพํ อจริมํ มโคฺค จ ภาวียติ, กิเลสา จ ปหียนฺตีติ? น เหวํ วตฺตเพฺพฯ</p>


<p>สกทาคามิผลสจฺฉิกิริยาย ปฎิปนฺนสฺส ปุคฺคลสฺส…เป.… อรหตฺตสจฺฉิกิริยาย ปฎิปนฺนสฺส ปุคฺคลสฺส อปุพฺพํ อจริมํ มโคฺค จ ภาวียติ, กิเลสา จ ปหียนฺตีติ? อามนฺตาฯ อิธ วิหาย นิฎฺฐสฺส ปุคฺคลสฺส อปุพฺพํ อจริมํ มโคฺค จ ภาวียติ, กิเลสา จ ปหียนฺตีติ? น เหวํ วตฺตเพฺพ ฯ</p>


<p>อนาคามี ปุคฺคโล กตกรณีโย ภาวิตภาวโน ตตฺถ อุปปชฺชตีติ? อามนฺตาฯ อรหา อุปปชฺชตีติ? น เหวํ วตฺตเพฺพฯ</p>


<p>อรหา อุปปชฺชตีติ? อามนฺตาฯ อตฺถิ อรหโต ปุนพฺภโวติ? น เหวํ วตฺตเพฺพฯ</p>


<p>อตฺถิ  อรหโต ปุนพฺภโวติ? อามนฺตาฯ อรหา ภเวน ภวํ คจฺฉติ, คติยา คติํ คจฺฉติ, สํสาเรน สํสารํ คจฺฉติ, อุปปตฺติยา อุปปตฺติํ คจฺฉตีติ? น เหวํ วตฺตเพฺพฯ</p>


<p>อนาคามี ปุคฺคโล กตกรณีโย ภาวิตภาวโน อโนหฎภาโร ตตฺถ อุปปชฺชตีติ? อามนฺตาฯ ภาโรหรณาย ปุน มคฺคํ ภาเวตีติ? น เหวํ วตฺตเพฺพฯ</p>


<p>อนาคามี  ปุคฺคโล กตกรณีโย ภาวิตภาวโน อปริญฺญาตทุโกฺข อปฺปหีนกิเลโส อสจฺฉิกตนิโรโธ อปฺปฎิวิทฺธากุโปฺป ตตฺถ อุปปชฺชตีติ? อามนฺตาฯ อกุปฺปปฎิเวธาย ปุน มคฺคํ ภาเวตีติ? น เหวํ วตฺตเพฺพฯ</p>


<p>อนาคามี ปุคฺคโล กตกรณีโย ภาวิตภาวโน อโนหฎภาโร ตตฺถ อุปปชฺชติ, น จ ภาโรหรณาย ปุน มคฺคํ ภาเวตีติ? อามนฺตาฯ อโนหฎภาโร จ ตตฺถ ปรินิพฺพายตีติ? น เหวํ วตฺตเพฺพฯ</p>


<p>อนาคามี ปุคฺคโล กตกรณีโย ภาวิตภาวโน อปริญฺญาตทุโกฺข อปฺปหีนกิเลโส อสจฺฉิกตนิโรโธ อปฺปฎิวิทฺธากุโปฺป ตตฺถ อุปปชฺชติ, น จ อกุปฺปปฎิเวธาย ปุน มคฺคํ ภาเวตีติ ? อามนฺตาฯ อปฺปฎิวิทฺธากุโปฺป จ ตตฺถ ปรินิพฺพายตีติ? น เหวํ วตฺตเพฺพฯ ยถา มิโค สเลฺลน วิโทฺธ ทูรมฺปิ คนฺตฺวา กาลํ กโรติ, เอวเมวํ อนาคามี ปุคฺคโล อิธ ภาวิเตน มเคฺคน ตตฺถ ผลํ สจฺฉิกโรตีติฯ</p>


<p>ยถา  มิโค สเลฺลน วิโทฺธ ทูรมฺปิ คนฺตฺวา สสโลฺลว กาลํ กโรติ, เอวเมวํ อนาคามี ปุคฺคโล อิธ ภาวิเตน มเคฺคน ตตฺถ สสโลฺลว ปรินิพฺพายตีติ? น เหวํ วตฺตเพฺพ…เป.…ฯ</p>

</p>


<h3>๓. โอธิโสกถา</h3>
<p> โอธิโสธิโส  กิเลเส ชหตีติ? อามนฺตาฯ โสตาปตฺติผลสจฺฉิกิริยาย ปฎิปโนฺน ปุคฺคโล ทุกฺขทสฺสเนน กิํ ชหตีติ? สกฺกายทิฎฺฐิํ  วิจิกิจฺฉํ สีลพฺพตปรามาสํ ตเทกเฎฺฐ จ กิเลเส เอกเทเส ชหตีติฯ เอกเทสํ โสตาปโนฺน, เอกเทสํ น โสตาปโนฺน, เอกเทสํ โสตาปตฺติผลปฺปโตฺต  ปฎิลโทฺธ อธิคโต สจฺฉิกโต อุปสมฺปชฺช วิหรติ, กาเยน ผุสิตฺวา วิหรติ, เอกเทสํ น กาเยน ผุสิตฺวา วิหรติ, เอกเทสํ สตฺตกฺขตฺตุปรโม, โกลโงฺกโล, เอกพีชี, พุเทฺธ อเวจฺจปฺปสาเทน สมนฺนาคโต, ธเมฺม…เป.… สเงฺฆ…เป.… อริยกเนฺตหิ สีเลหิ สมนฺนาคโต เอกเทสํ อริยกเนฺตหิ สีเลหิ น สมนฺนาคโตติ? น เหวํ  วตฺตเพฺพ…เป.…ฯ</p>


<p>สมุทยทสฺสเนน กิํ ชหตีติ? สกฺกายทิฎฺฐิํ ชหติ, วิจิกิจฺฉํ สีลพฺพตปรามาสํ ตเทกเฎฺฐ จ กิเลเส เอกเทเส ชหตีติฯ เอกเทสํ โสตาปโนฺน, เอกเทสํ น โสตาปโนฺน…เป.… เอกเทสํ อริยกเนฺตหิ สีเลหิ สมนฺนาคโต, เอกเทสํ อริยกเนฺตหิ สีเลหิ น สมนฺนาคโตติ? น เหวํ วตฺตเพฺพ…เป.…ฯ</p>


<p>นิโรธทสฺสเนน กิํ ชหตีติ? วิจิกิจฺฉํ สีลพฺพตปรามาสํ ตเทกเฎฺฐ จ กิเลเส เอกเทเส ชหตีติฯ เอกเทสํ โสตาปโนฺน, เอกเทสํ น โสตาปโนฺน…เป.… เอกเทสํ อริยกเนฺตหิ สีเลหิ สมนฺนาคโต, เอกเทสํ อริยกเนฺตหิ สีเลหิ น สมนฺนาคโตติ? น เหวํ วตฺตเพฺพ…เป.…ฯ</p>


<p>มคฺคทสฺสเนน กิํ ชหตีติ? สีลพฺพตปรามาสํ ตเทกเฎฺฐ จ กิเลเส ชหตีติฯ เอกเทสํ โสตาปโนฺน, เอกเทสํ น โสตาปโนฺน, เอกเทสํ  โสตาปตฺติผลปฺปโตฺต ปฎิลโทฺธ อธิคโต สจฺฉิกโต อุปสมฺปชฺช วิหรติ, กาเยน ผุสิตฺวา วิหรติ, เอกเทสํ น กาเยน ผุสิตฺวา วิหรติ, เอกเทสํ สตฺตกฺขตฺตุปรโม, โกลโงฺกโล, เอกพีชี, พุเทฺธ อเวจฺจปฺปสาเทน สมนฺนาคโต, ธเมฺม…เป.… สเงฺฆ…เป.… อริยกเนฺตหิ สีเลหิ สมนฺนาคโต, เอกเทสํ อริยกเนฺตหิ สีเลหิ น สมนฺนาคโตติ? น เหวํ วตฺตเพฺพ…เป.…ฯ</p>


<p> สกทาคามิผลสจฺฉิกิริยาย  ปฎิปโนฺน ปุคฺคโล ทุกฺขทสฺสเนน กิํ ชหตีติ? โอฬาริกํ กามราคํ ชหติ, โอฬาริกํ พฺยาปาทํ ตเทกเฎฺฐ จ กิเลเส เอกเทเส ชหตีติฯ เอกเทสํ สกทาคามี, เอกเทสํ น สกทาคามี, เอกเทสํ  สกทาคามิผลปฺปโตฺต  ปฎิลโทฺธ อธิคโต สจฺฉิกโต อุปสมฺปชฺช วิหรติ, กาเยน ผุสิตฺวา วิหรติ, เอกเทสํ น กาเยน ผุสิตฺวา วิหรตีติ? น  เหวํ วตฺตเพฺพ…เป.…ฯ</p>


<p>สมุทยทสฺสเนน กิํ ชหตีติ? โอฬาริกํ กามราคํ ชหติ, โอฬาริกํ พฺยาปาทํ ตเทกเฎฺฐ จ กิเลเส เอกเทเส ชหตีติฯ เอกเทสํ สกทาคามี, เอกเทสํ น สกทาคามี, เอกเทสํ สกทาคามิผลปฺปโตฺต ปฎิลโทฺธ อธิคโต สจฺฉิกโต อุปสมฺปชฺช วิหรติ, กาเยน ผุสิตฺวา วิหรติ, เอกเทสํ น กาเยน ผุสิตฺวา วิหรตีติ? น เหวํ วตฺตเพฺพ…เป.…ฯ</p>


<p>นิโรธทสฺสเนน กิํ ชหตีติ? โอฬาริกํ พฺยาปาทํ ชหติ, ตเทกเฎฺฐ จ กิเลเส เอกเทเส ชหตีติฯ เอกเทสํ สกทาคามี, เอกเทสํ น สกทาคามี, เอกเทสํ สกทาคามิผลปฺปโตฺต ปฎิลโทฺธ อธิคโต สจฺฉิกโต อุปสมฺปชฺช วิหรติ, กาเยน ผุสิตฺวา วิหรติ, เอกเทสํ น กาเยน ผุสิตฺวา วิหรตีติ? น เหวํ วตฺตเพฺพ…เป.…ฯ</p>


<p>มคฺคทสฺสเนน กิํ ชหตีติ? โอฬาริกํ พฺยาปาทํ ชหติ, ตเทกเฎฺฐ จ กิเลเส ชหตีติฯ เอกเทสํ สกทาคามี, เอกเทสํ น สกทาคามี, เอกเทสํ สกทาคามิผลปฺปโตฺต ปฎิลโทฺธ อธิคโต สจฺฉิกโต อุปสมฺปชฺช วิหรติ, กาเยน ผุสิตฺวา วิหรติ, เอกเทสํ น กาเยน ผุสิตฺวา วิหรตีติ? น เหวํ วตฺตเพฺพ…เป.…ฯ</p>


<p> อนาคามิผลสจฺฉิกิริยาย  ปฎิปโนฺน ปุคฺคโล ทุกฺขทสฺสเนน กิํ ชหตีติ? อณุสหคตํ กามราคํ ชหติ, อณุสหคตํ พฺยาปาทํ ตเทกเฎฺฐ จ กิเลเส เอกเทเส ชหตีติฯ เอกเทสํ อนาคามี, เอกเทสํ น อนาคามี , เอกเทสํ อนาคามิผลปฺปโตฺต  ปฎิลโทฺธ อธิคโต สจฺฉิกโต อุปสมฺปชฺช วิหรติ, กาเยน ผุสิตฺวา วิหรติ, เอกเทสํ น กาเยน ผุสิตฺวา วิหรติ, เอกเทสํ อนฺตราปรินิพฺพายี, อุปหจฺจปรินิพฺพายี, อสงฺขารปรินิพฺพายี, สสงฺขารปรินิพฺพายี, อุทฺธํโสโต อกนิฎฺฐคามี, เอกเทสํ น อุทฺธํโสโต อกนิฎฺฐคามีติ? น เหวํ วตฺตเพฺพ…เป.…ฯ</p>


<p>สมุทยทสฺสเนน  กิํ ชหตีติ? อณุสหคตํ  กามราคํ ชหติ, อณุสหคตํ พฺยาปาทํ ตเทกเฎฺฐ จ กิเลเส เอกเทเส ชหตีติฯ เอกเทสํ อนาคามี, เอกเทสํ น อนาคามี…เป.… เอกเทสํ อุทฺธํโสโต อกนิฎฺฐคามี, เอกเทสํ น อุทฺธํโสโต อกนิฎฺฐคามีติ? น เหวํ วตฺตเพฺพ…เป.…ฯ</p>


<p>นิโรธทสฺสเนน กิํ ชหตีติ? อณุสหคตํ พฺยาปาทํ ชหติ, ตเทกเฎฺฐ จ กิเลเส เอกเทเส ชหตีติฯ เอกเทสํ อนาคามี, เอกเทสํ น อนาคามี…เป.… เอกเทสํ อุทฺธํโสโต อกนิฎฺฐคามี, เอกเทสํ น อุทฺธํโสโต อกนิฎฺฐคามีติ? น เหวํ วตฺตเพฺพ…เป.…ฯ</p>


<p>มคฺคทสฺสเนน กิํ ชหตีติ? ตเทกเฎฺฐ จ กิเลเส ชหตีติฯ เอกเทสํ อนาคามี, เอกเทสํ น อนาคามี, เอกเทสํ อนาคามิผลปฺปโตฺต ปฎิลโทฺธ อธิคโต สจฺฉิกโต อุปสมฺปชฺช วิหรติ, กาเยน ผุสิตฺวา วิหรติ, เอกเทสํ น กาเยน ผุสิตฺวา วิหรติ, เอกเทสํ อนฺตราปรินิพฺพายี, อุปหจฺจปรินิพฺพายี, อสงฺขารปรินิพฺพายี, สสงฺขารปรินิพฺพายี, อุทฺธํโสโต อกนิฎฺฐคามี, เอกเทสํ น อุทฺธํโสโต อกนิฎฺฐคามีติ? น เหวํ วตฺตเพฺพ…เป.…ฯ</p>


<p> อรหตฺตสจฺฉิกิริยาย  ปฎิปโนฺน ปุคฺคโล ทุกฺขทสฺสเนน กิํ ชหตีติ? รูปราคํ อรูปราคํ มานํ อุทฺธจฺจํ อวิชฺชํ ตเทกเฎฺฐ จ กิเลเส เอกเทเส ชหตีติฯ เอกเทสํ อรหา, เอกเทสํ น อรหา, เอกเทสํ อรหตฺตปฺปโตฺต   ปฎิลโทฺธ อธิคโต สจฺฉิกโต อุปสมฺปชฺช วิหรติ, กาเยน ผุสิตฺวา วิหรติ, เอกเทสํ น กาเยน ผุสิตฺวา  วิหรติ, เอกเทสํ วีตราโค วีตโทโส วีตโมโห กตกรณีโย โอหิตภาโร อนุปฺปตฺตสทโตฺถ ปริกฺขีณภวสํโยชโน สมฺมทญฺญาวิมุโตฺต อุกฺขิตฺตปลิโฆ สงฺกิณฺณปริโข อพฺพูเฬฺหสิโก นิรคฺคโฬ อริโย ปนฺนทฺธโช ปนฺนภาโร วิสญฺญุโตฺต สุวิชิตวิชโย, ทุกฺขํ ตสฺส ปริญฺญาตํ, สมุทโย ปหีโน, นิโรโธ สจฺฉิกโต, มโคฺค ภาวิโต, อภิเญฺญยฺยํ อภิญฺญาตํ, ปริเญฺญยฺยํ ปริญฺญาตํ, ปหาตพฺพํ ปหีนํ, ภาเวตพฺพํ ภาวิตํ, สจฺฉิกาตพฺพํ สจฺฉิกตํ, (เอกเทสํ สจฺฉิกาตพฺพํ สจฺฉิกตํ,)  เอกเทสํ สจฺฉิกาตพฺพํ น สจฺฉิกตนฺติ? น เหวํ วตฺตเพฺพ…เป.…ฯ</p>


<p>สมุทยทสฺสเนน  กิํ ชหตีติ? รูปราคํ อรูปราคํ ชหติ, มานํ อุทฺธจฺจํ อวิชฺชํ ตเทกเฎฺฐ จ กิเลเส เอกเทเส ชหตีติฯ เอกเทสํ อรหา, เอกเทสํ น อรหา…เป.… เอกเทสํ สจฺฉิกาตพฺพํ สจฺฉิกตํ, เอกเทสํ สจฺฉิกาตพฺพํ น สจฺฉิกตนฺติ? น เหวํ วตฺตเพฺพ…เป.…ฯ</p>


<p>นิโรธทสฺสเนน กิํ ชหตีติ? มานํ ชหติ, อุทฺธจฺจํ อวิชฺชํ ตเทกเฎฺฐ จ กิเลเส เอกเทเส ชหตีติฯ เอกเทสํ อรหา, เอกเทสํ น อรหา  …เป.… เอกเทสํ สจฺฉิกาตพฺพํ สจฺฉิกตํ, เอกเทสํ สจฺฉิกาตพฺพํ น สจฺฉิกตนฺติ? น  เหวํ วตฺตเพฺพ…เป.…ฯ</p>


<p>มคฺคทสฺสเนน กิํ ชหตีติ? อุทฺธจฺจํ อวิชฺชํ ตเทกเฎฺฐ จ กิเลเส ชหตีติฯ เอกเทสํ อรหา, เอกเทสํ น อรหา, เอกเทสํ อรหตฺตปฺปโตฺต ปฎิลโทฺธ อธิคโต สจฺฉิกโต อุปสมฺปชฺช วิหรติ, กาเยน ผุสิตฺวา วิหรติ, เอกเทสํ น กาเยน ผุสิตฺวา วิหรติ, เอกเทสํ วีตราโค วีตโทโส วีตโมโห กตกรณีโย โอหิตภาโร อนุปฺปตฺตสทโตฺถ ปริกฺขีณภวสํโยชโน สมฺมทญฺญาวิมุโตฺต อุกฺขิตฺตปลิโฆ สงฺกิณฺณปริโข อพฺพูเฬฺหสิโก นิรคฺคโฬ อริโย ปนฺนทฺธโช ปนฺนภาโร วิสญฺญุโตฺต สุวิชิตวิชโย, ทุกฺขํ ตสฺส ปริญฺญาตํ, สมุทโย ปหีโน, นิโรโธ สจฺฉิกโต, มโคฺค ภาวิโต, อภิเญฺญยฺยํ อภิญฺญาตํ, ปริเญฺญยฺยํ ปริญฺญาตํ, ปหาตพฺพํ ปหีนํ, ภาเวตพฺพํ ภาวิตํ , สจฺฉิกาตพฺพํ สจฺฉิกตํ, เอกเทสํ สจฺฉิกาตพฺพํ สจฺฉิกตํ, เอกเทสํ สจฺฉิกาตพฺพํ น สจฺฉิกตนฺติ? น เหวํ วตฺตเพฺพ…เป.…ฯ</p>


<p> น วตฺตพฺพํ – ‘‘โอธิโสธิโส กิเลเส ชหตี’’ติ? อามนฺตาฯ นนุ วุตฺตํ ภควตา –</p>


<p>
‘‘อนุปุเพฺพน เมธาวี, โถกํ โถกํ ขเณ ขเณ;  
  
กมฺมาโร รชตเสฺสว, นิทฺธเม มลมตฺตโน’’ติ  
ธ. ป. ๒๓๙ ธมฺมปเท  
ฯ  
</p>
  
<p>อเตฺถว สุตฺตโนฺตติ? อามนฺตาฯ เตน หิ น วตฺตพฺพํ – ‘‘โอธิโสธิโส กิเลเส ชหตี’’ติฯ</p>


<p>โอธิโสธิโส    กิเลเส ชหตีติ? อามนฺตาฯ นนุ วุตฺตํ ภควตา –</p>


<p>
‘‘สหาวสฺส ทสฺสนสมฺปทาย,  
  
ตยสฺสุ ธมฺมา ชหิตา ภวนฺติ;  
  
สกฺกายทิฎฺฐี วิจิกิจฺฉิตญฺจ,  
  
สีลพฺพตํ วาปิ ยทตฺถิ กิญฺจิ;  
  
จตูหปาเยหิ จ วิปฺปมุโตฺต,  
  
ฉจฺจาภิฐานานิ อภพฺพ  
อภโพฺพ (สี. สฺยา.)  
กาตุ’’นฺติ  
ขุ. ปา. ๖.๑๐; สุ. นิ. ๒๓๓  
ฯ  
</p>
  
<p>อเตฺถว สุตฺตโนฺตติ? อามนฺตาฯ เตน หิ น วตฺตพฺพํ – ‘‘โอธิโสธิโส กิเลเส ชหตี’’ติฯ</p>


<p>โอธิโสธิโส กิเลเส ชหตีติ? อามนฺตาฯ นนุ วุตฺตํ ภควตา – ‘‘ยสฺมิํ, ภิกฺขเว, สมเย อริยสาวกสฺส วิรชํ วีตมลํ ธมฺมจกฺขุํ อุทปาทิ – ‘ยํ กิญฺจิ สมุทยธมฺมํ, สพฺพํ ตํ นิโรธธมฺม’นฺติ, สห ทสฺสนุปฺปาทา, ภิกฺขเว, อริยสาวกสฺส ตีณิ สํโยชนานิ ปหียนฺติ – สกฺกายทิฎฺฐิ วิจิกิจฺฉา สีลพฺพตปรามาโส’’ติ ฯ อเตฺถว สุตฺตโนฺตติ? อามนฺตาฯ เตน หิ น วตฺตพฺพํ – ‘‘โอธิโสธิโส กิเลเส ชหตี’’ติฯ</p>

</p>





