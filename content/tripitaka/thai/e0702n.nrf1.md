<h1>๑. นวฎฺฐานาคตสาสนวํสกถามโคฺค</h1>
<p> ตตฺถ จ นวฎฺฐานาคตสาสนวํสกถามโคฺค เอวํ เวทิตโพฺพฯ อมฺหากญฺหิ ภควา สมฺมาสมฺพุโทฺธ เวเนยฺยานํ หิตตฺถาย หตฺถคตํ สุขํ อนาทิยิตฺวา ทีปงฺกรสฺส ภควโต ปาทมูเล พฺยากรณํ นาม มญฺชูสก ปุปฺผํ ปิลนฺธิตฺวา กปฺปสตสหสฺสาธิกานิ จตฺตาริ อสเขฺย ยานิ อเนกาสุ ชาตีสุ อตฺตโน เขทํ อนเปกฺขิตฺวา สมติํสปารมิโย  ปูเรตฺวา เวสฺสนฺตรตฺตภาวโต จวิตฺวา ตุสิตปุเร เทวสุขํ อนุภวิฯ</p>


<p>ตทา เทเวหิ อุโยฺยชิยมาโน หุตฺวา กปิลวตฺถุมฺหิ โหสมตรญฺญา ปภุติ อสมฺภินฺนาตฺติยวํสิกสฺส สุโทฺธ ธนสฺสนาม มหารโญฺญ อคฺคมเหสิยา อสมฺภินฺนาตฺติยวํ สิกาย มายาย กุจฺฉีสฺมิํ อาสาฬิมาสสฺส ปุณฺณมิยํ คุรุวาเร ปฎิสนฺธิํ คเหตฺวา อสมาสจฺจเยน เวสาขมาสสฺส ปุณฺณมิยํ สุกฺกวาเร วิชายิตฺวา โสฬสวสฺสิกกาเล รชฺชสมฺปตฺติํ ปตฺวา เอกูนติํสวสฺสานิ อติกฺกมิตฺวา มงฺคลอุยฺยานํ นิกฺขมนกาเล เทเวหิ ทสฺสิตานิ จตฺตาริ นิมิตฺตานิ ปสฺสิตฺวา สํเวคํ อาปชฺชิตฺวา มหาภินิกฺขมนํ นิกฺขมิตฺวา อโนมายนาม นทิยา ตีเร ภมร วณฺณสนฺนิภานิ เกสานิ ฉินฺทิตฺวา เทวทตฺติยกาสาวํ ปฎิจฺฉาเทตฺวา เน รญฺชรายนาม นทิยา ตีเร เวสาขมาสสฺส ปุณฺณมิยํ ปจฺจูสกาเล สุชาตายนาม เสฎฺฐิธีตาย ทินฺนํ ปายาสํ เอกูนปณฺณาสวาเรน ปริภุญฺชิตฺวา ปุริมิกานํ สมฺมาสมฺพุทฺธานํ ธมฺมตาย สุวณฺณปาติํ นทิยํ โอตาเรตฺวา มหาโพธิมณฺฑํ อุปสงฺกมิตฺวา อปราชิตปลฺลเงฺก นิสีทิตฺวา อนมตคฺคสํ สารโต ปฎฺฐาย อตฺตานํ ฉายา วิย อนุยนฺตานํ อเนกสตกิเลสเวรีนํ สีสํ จตูหิ มคฺคสเตฺถหิ ฉินฺทิตฺวา ติโลกคฺคมหาธมฺมราชตฺตํ ปตฺวา ปญฺจตาลีสวสฺสานํ เตสุ เตสุ ฐาเนสุ เตสํ เตสํ สตฺตานํ มหากรุณาสมาปตฺติชาลํ ปตฺถาเรตฺวา เทสนาญาณํ วิชเมฺภตฺวา ธมฺมํ เทเสตฺวา สาสนํ ปติฎฺฐาเปสิฯ ปติฎฺฐาเปตฺวา จ ปน อสีติวสฺสายุกกาเล วิโชฺชตยิตฺวา นิพฺพายนปฺป ทาปชาลํ วิย อนุปาทิเสสนิพฺพานธาตุยา ปรินิพฺพายิฯ มจฺจุ ธมฺมสฺส จ นาม ตีสุ โลเกสุ อติมมายิตโพฺพ เอส, อติครุกาตโพฺพ เอส, อติภายิตโพฺพ เอสาติ วิชานนสภาโว นตฺถิฯ ภควนฺตํเยว ตาว ติโลกคฺคปุคฺคลํ อาทาย  คจฺฉติ, กิํมงฺคํ ปน อเมฺห เยวา เตวา, อโหวตอจฺฉริยา สงฺขารธโมฺมติฯ โหนฺติ เจตฺถ–</p>


<p>
มจฺจุธโมฺม จ นาเมส,  
  
นิลฺลโชฺช จ อโนตฺตปฺปี;  
  
ติโลกคฺคํว อาทาย,  
  
คจฺฉี ปเคว อเญฺญสุฯ  
</p>
  
<p>
ยถา โคฆาตโก โจโร,  
  
มาเรตุํเยว อารภิ;  
  
โคณํ ลทฺธาน โลกมฺหิ,  
  
ปโยชนํว เอตฺตกํฯ  
</p>
  
<p>
ตเถว มจฺจุราชา จ,  
  
หินฺทคูนํ คุณํ อิธ;  
  
น วิชานาติ เอโส หิ,  
  
มาเรตุํเยว อารภีติฯ  
</p>
  
<p>สตฺตาหปรินิพฺพุเต จ ภควติ อายสฺมา มหากสฺสโป ติยฑฺฒสตาธิเกหิ สหสฺสมเตฺตหิ ภิกฺขูหิ สทฺธิ ปาวาโต กุสีนารายํ อาคจฺฉโนฺต อนฺตรามเคฺค ภควา สมฺมาสมฺพุโทฺธ ปรินิพฺพุโตติ สุตฺวา อวีตโสก ภิกฺขู โรทเนฺต ทิสฺวา วุทฺธปพฺพชิโต สุภทฺทานาม ภิกฺขุ เอวํ วทติ– มา อาวุโส ปริเทวิตฺถ, นเตฺถตฺถ โสจิตโพฺพนามโกจิ, ปุเพฺพ มยํ ภวาม สมเณน เค,ภเมน อุปทฺทุตา– อิทํ กโรถ อิทํ ตุมฺหากํ กปฺปติ, มา อิทํ กริตฺถ น อิทํ ตุมฺหากํ กปฺปตีติ, เสยฺยถาปิ อิณสาธิเกน ทาโสติ, อิทานิ ปน มยํ ยํ ยํ อิจฺฉาม, ตํ ตํ สกฺกา กาตุํ, ยํ ยํ ปน น อิจฺฉาม,ตํ ตํ สกฺกา อกาตุนฺติฯ ตํ สุตฺวา อีทิสํ ปน เวรีปุคฺคลํ ปฎิจฺจ สมฺมาสมฺพุทฺธสฺส ภควโต สาสนํ ขิปฺปํ อนฺตรธาเรยฺย, อิทานิ สุวณฺณกฺขนฺธสทิโส สรีโร สํวิชฺชมาโน เยว ทุเกฺขน นิปฺผาทิเต สาสเน มหาภยํ อุปฺปชฺชิ จ, อีทิโส ปุคฺคโล อญฺญํ อีทิสํ ปุคฺคลํ สหายํ ลภิตฺวา วุทฺธิมาปชฺชโนฺต หาเปตุํ สกฺกุเณยฺย มเญฺญติ จิตฺตเกฺขทํ ปตฺวา ธมฺมสํเวคํ ลภิตฺวา อิมํ ภิกฺขุํ อิเธว เสตวตฺถํ นิวาสาเปตฺวา สรีเร ภเสฺมน วิกิริตฺวา พหิทฺธา กริสฺสามีติ จิเนฺตสิฯ</p>


<p>ตทา อายสฺมโต มหากสฺสปเตฺถรสฺส เอตทโหสิ,– อิทานิ สมณสฺส โคตมสฺส สรีรํ สํวิชฺชมานํเยว ปริสา วิวาทํ กโรนฺตีติ มนุสฺสา อุปวทิสฺสนฺติติฯ ตโต ปจฺฉา อิมํ วิตกฺกํ วูปสเมตฺวา ขมิตฺวา สมฺมาสมฺพุโทฺธ ภควา ปรินิพฺพายมาโนปิ เตน ปน เทสิโต ธโมฺม สํวิชฺชติ, เตน เทสิตสฺส ธมฺมสฺส ถิรํ ปติฎฺฐาปนตฺถาย สงฺคายิยมานํ อีทิเสหิ ปุคฺคเลหิ สาสนํ น อนฺตรธายิสฺสติ, จิรํ ฐสฺสติ เยวาติ มนสิกริตฺวา ภควโต ทินฺนปํสุ กูลจีวราทิวเสน ธมฺมานุคฺคหํ อนุสฺสริตฺวา ภควโต ปรินิพฺพานโต ตติเย มาเส อาสาฬิมาสสฺส ปุณฺณมิโต ปญฺจเม ทิวเส ราชคเห สตฺตปณฺณิคุหายํ อาชาตสตฺตุํนาม ราชานํ นิสฺสาย ปญฺจหิ อรหนฺต สเตหิ สทฺธิํ สตฺตมาเสหิ ปฐมํ สงฺคายนํ อกาสิฯ</p>


<p>ตทา อฎฺฐจตฺตาลีสาธิกสตกลิยุคํ อนวเสสโต อปเนตฺวา กลิยุเคน สาสนํ สมํ กตฺวา ฐเปสิฯ ยทา ปน อชาตสตฺตุ รโญฺญ รชฺชํ ปตฺวา อฎฺฐวสฺสานิ อเหสุํ, ตทา มรมฺมรเฎฺฐ ตโงฺกสงฺคตฺวปุเร ชมฺพุทีปธชสฺสนาม รโญฺญ รชฺชํ ปตฺวา อติเรกปญฺจวสฺสานิ อเหสุนฺติฯ</p>


<p>อิมิสฺสญฺจ ปฐมสงฺคีติยํ อายสฺมา มหากสฺสโป อายสฺมา อุปาลิ อายสฺมา อานโนฺท อายสฺมา อนุรุโทฺธ จาติ เอวมาทโย ปญฺจสตปฺปมาณา มหาเถรา ปฐมํ สงฺคายิตฺวา สาสนํ อนุคฺคเหสุํฯ เอวํ  สุภทฺทสฺส ทุฎฺฐปพฺพชิตสฺส ทุฎฺฐวจนํ สาสนสฺส อนุคฺคเห การณํนาม อโหสิฯ สุภโทฺท จ นาม ทุฎฺฐปพฺพชิโต อาตุมานครวาสี อโหสิ กปฺปกกุลิโกฯ โส ยทา ภควา อาตุมานครํ คจฺฉติ, ตทา อเตฺตโน ปุเตฺต เทฺว สามเณเร กปฺปกกมฺมํ การาเปตฺวา ลเทฺธหิ ตณฺฑุลเตลาทีหิ วตฺถูหิ ยาคุํ ปจิตฺวา สสงฺฆสฺส พุทฺธสฺส อทาสิฯ ภควา ปน ตานิ อปฺปฎิคฺคเหตฺวา การณํ ปุจฺฉิตฺวา วิครหิตฺวา อกปฺปิยสมาทานทุกฺกฎาปตฺติํ กปฺปกปุพฺพสฺส ภิกฺขุสฺส ขุรธารณทุกฺกฎาปตฺติญฺจ ปญฺญาเปสิฯ ตํ การณํ ปฎิจฺจ เวรํ พนฺธิตฺวา สาสนํ วิทฺธํสิตุกามตาย ตตฺตกอโยคุฬํ คิลิตฺวา อุคฺคีรโนฺต วิย อีทิสทุฎฺฐวจนํ วทีติฯ</p>


<p>อชาตสตฺตุราชา จ ตุมฺหากํ ธมฺมจกฺกํ โหตุ, มม อาณาจกฺกํ ปวตฺติสฺสามิ, วิสฺสฎฺฐา หุตฺวา สงฺคายนฺตูติ อนุคฺคเหสิฯ เตเนส ปฐมํ สาสนานุคฺคโห ราชาติ เวทิตโพฺพ, มหากสฺสปาทีนญฺจ อรหนฺตานํ ปญฺจสตานํ สิสาปรมฺปรา อเนกา โหนฺติ, คณนปถํ วีติวตฺตาฯ ยเมตฺถ อิโต ปรํ วตฺตพฺพํ, ตํ อฎฺฐกถายํ วุตฺตนเยน เวทิตพฺพํฯ เต ปน มหาเถรา สงฺคายิตฺวา ปรินิพฺพายิํสูติฯ โหนฺติ เจตฺถ–</p>


<p>
อิทฺธิมโนฺต จ เย เถรา,  
  
ปฐมสฺสงฺคีติํ กตฺวา;  
  
สาสนํ ปคฺคหิตฺวาน,  
  
มจฺจูวสํว สมฺปตฺตาฯ  
</p>
  
<p>
กิญฺจาปิ อิทฺธิโย สนฺติ,  
  
ตถาปิ ตา ชหิตฺวาน;  
  
นิพฺพายิํสุ วสํ มจฺจุ,  
  
ปตฺวา เต ฉินฺนปกฺขาวฯ  
</p>
  
<p>
กา  
กถาว จ อมฺหากํ,  
  
อมฺหากํ คหเณ ปน;  
  
มจฺจุโน นตฺถิ สาโร จ,  
  
เอวํ ธาเรยฺย ปณฺฑิโตติฯ  
</p>
  
อยํ ปฐมสงฺคีติกถา สเงฺขโปฯ  
</p>
  
<p>ตโต ปรํ วสฺสสตํ เตสํ สิสฺสปรมฺปรา สาสนํ ธาเรตฺวา อาคมํสุฯ อถานุกฺกเมน คจฺฉเนฺตสุ รตฺติทิเวสุ วสฺสสตปรินิพฺพุเต ภควติ เวสาลิกา วชฺชิปุตฺตกา ภิกฺขู เวสาลิยํ กปฺปติ สิงฺคิโลณกปฺปา, กปฺปติ ทฺวงฺคุลกโปฺป, กปฺปติ คามนฺตรกโปฺป, กปฺปติ อาวาสกโปฺป, กปฺปติ อนุมติกโปฺป, กปฺปติ อาจิณฺณกโปฺป, กปฺปติ อามถิตกโปฺป, กปฺปติ ชโฬคิํ ปาตุํ, กปฺปติ อทสกํ นิสีทนํ, กปฺปติ ชาตรูปรชตนฺติ อิมานิ ทสวตฺถูนิ ทีเปสุํฯ</p>


<p>เตสํ สุสุนาคปุโตฺต กาฬาโสโกนาม ราชา ปโกฺข อโหสิฯ เตน โข ปน สมเยน อายสฺมา ยโส กากณฺฑกปุโตฺต วชฺชีสุ จาริกํ จรมาโน เวสาลิกา กิร วชฺชิปุตฺตกา ภิกฺขู เวสาลิยํ ทสวตฺถูนิ ทิเปนฺตีติ สุตฺวา น โข ปเนตํ ปฺปติรูปํ, ยฺวาหํ ทสพลสฺส สาสนวิปตฺติํ สุตฺวา อโปฺปสฺสุโกฺก ภเวยฺยํ, สนฺธาหํ อธมฺมวาทิโน นิคฺคเหตฺวา ธมฺมํ ทีเปสฺสามีติ จินฺตยโนฺต เยน เวสาลี, ตทวสริฯ ตทา อายสฺมา มหายโส เรวตสพฺพกามิอาทีหิ สตฺตสเตหิ อรหเนฺตหิ สทฺธิํ สงฺคายิสฺสามีติ เวสาลิยํ วาลุการามํ อาคจฺฉิฯ วชฺชิปุตฺตกาจ ภิกฺขู อุปารมฺภจิตฺตา กาฬาโสกํนาม ราชานํ อุปสงฺกมิตฺวา มยํ โข มหาราช อิมสฺมิํ มหาวนาราเม คนฺธกุฎิํ รกฺขิตฺวา วสฺสาม, อิทานิ มหาราช อธมฺมวาทิโน อเญฺญ ภิกฺขู วิลุมฺปิตุกามา วิทฺธํสิตุกามา อาคตาติ อาโรเจสุํฯ กาฬาโสโก  จ มหาราชา อาคนฺตุกานํ ภิกฺขูนํ อปฺปวิสนตฺถาย นิวาเรถาติ อมเจฺจ เปเสสิฯ อมจฺจาจ นิวาเรตุํ คจฺฉนฺตา เทวตานํ อานุภาเวน ภิกฺขู น ปสฺสนฺติฯ ตทเหว จ รตฺติภาเค กาฬาโสกมหาราชา โลหกุมฺภีนิรเย ปตนากาเรน สุปินํ ปสฺสิฯ ตสฺส รโญฺญ ภคินิ นนฺทานาม เถรี อากาเสน อาคจฺฉนฺติ ธมฺมวาทิโน มหาเถเร นิคฺคณฺหิตฺวา อธมฺมวาทีนํ ภิกฺขูนํ ปคฺคหเณ โทสพหุลตํ ปกาเสตฺวา สาสนสฺส ปคฺคหณตฺถาย โอวาทํ อกาสิฯ</p>


<p>กาฬาโสกราชา จ สํเวคปฺปโตฺต หุตฺวา อายสฺมนฺตานํ มหายสเตฺถราทีนํ ขมาเปตฺวา อชาตสตฺตุราชา วิย สงฺคายเน ปคฺคหํ อกาสิฯ</p>


<p>มหายสเตฺถราทโย จ กาฬาโสกํ ราชานํ นิสฺสาย วาลุการาเม วชฺชิปุตฺตกานํ ภิกฺขูนํ ปกาสิตานิ อธมฺมวตฺถูนิ ภินฺทิตฺวา อฎฺฐติ มาเสหิ ทุติยสงฺคายนํ อกํสุฯ</p>


<p>ตทา จ มชฺฌิมเทเส ปาตลิปุตฺตนคเร สุสุนาครโญฺญ ปุตฺตภูตสฺส กาฬาโสกรโญฺญ อติเสกํ ปตฺวา ทสวสฺสานิ อเหสุํฯ ปรมฺมรเฎฺฐ ปน สิริเขตฺตนคเร ทฺวตฺตโคงฺกสฺสนาม รโญฺญ อภิสิตฺตกาลโต ปุเร เอกวสฺสํ อโหสิฯ ชินสาสนํ ปน วสฺสสตํ อโหสิฯ</p>


<p>อิมิสฺสญฺจ ทุติยสงฺคีติยํ มหายส เรวต สพฺพกามิปฺปมุขา สตฺตสตปฺปมาณา มหาเถรา ทุติยํ สงฺขายิตฺวา ทุติยํ สาสนํ ปคฺคเหสุํฯ</p>


<p>อายสฺมา มหายสเตฺถโรจนาม ปญฺจหิ เอตทคฺคฬาเน หิ ภควตา โถมิตสฺส อานนฺทเตฺถรสฺส สทฺธิวิหาริโก อโหสิฯ วชฺชิปุตฺตกานํ ภิกฺขูนํ อธมฺมวตฺถุทีปนํ ทุติยสงฺคีติยํ การณเมวฯ กาฬาโสกราชาจ ปเคว อธมฺมวาทีภิกฺขูนํ สหาโยปิ สมาโน ปุน ธมฺมวาทิภิกฺขูนํ สหาโย  หุตฺวา อนุคฺคหํ อกาสิฯ ตสฺมา ทุติยสาสนปคฺคโห ราชาติ เวทิตโพฺพฯ</p>


<p>ทุติยสงฺคีติยํ ปน มหายสเตฺถร เรวต สพฺพกามิปฺปมุขานํ สตฺตสตานํ มหาเถรานํ สิสฺสปรมฺปรา อเนกา โหนฺติ, คณนปถํ วีติวตฺตาฯ ยเมตฺถ อิโต ปรํ วตฺตพฺพ, ตํ อฎฺฐกถายํ วุตฺตนเยน เวทิตพฺพํฯ เต ปน มหาเถรา ทุติยํ สงฺคายิตฺวา ปรินิพฺพายิํสูติฯ โหนฺติ เจตฺถ–</p>


<p>
พุทฺธิมโนฺต จ เย เถรา,  
  
ทุติยสฺสงฺคิติํ กตฺวา;  
  
สาสนํ ปคฺคหิตฺวาน,  
  
มจฺจูวสํว สมฺปตฺตาฯ  
</p>
  
<p>
อิทฺธิมโนฺตปิ เย เถรา,  
  
มจฺจุโน ตาว วสํ คมุํ;  
  
กถํเยว มยํ มุตฺตา,  
  
ตโต อารก มุจฺจนาติ;  
</p>
  
อยํ ทุติยสงฺคีติกถาสเงฺขโปฯ  
</p>
  
<p>ตโต ปรํ อฎฺฐติํสาธิกานิ เทฺววสฺสสตานิ สมฺมาสพฺพุทฺธสฺส ภควโต สาสนํ นิรากุลํ อโหสิ นิรพฺพุทํฯ อฎฺฐติํสาธิเก ปน ทฺวิวสฺสสเต สมฺปเตฺต ปาฎลิปุตฺต นคเร  สิริธมฺมาโสกสฺสนาม รโญฺญ กาเล นิโคฺรธสามเณรํ ปฎิจฺจ พุทฺธสาสเน ปสีทิตฺวา ภิกฺขุสงฺฆสฺส ลาภสกฺการํ พาหุลฺลํ อโหสิฯ ตทา สฎฺฐิสหสฺสมตฺตา ติตฺถิยา ลาภสกฺการํ อเปกฺขิตฺวา อปพฺพชิตาปิ ปพฺพชิตาวิย หุตฺวา อุปาสถปวารณาทิกเมฺมสุ ปวิสนฺติ, เสยฺยถาปินาม หํสานํ มเชฺฌ พกา, ยถา จ คุนฺนํ มเชฺฌ ควชา, ยถา จ สินฺธวานํ มเชฺฌ คทฺรภาติฯ</p>


<p>ตทา ภิกฺขุสโงฺฆ อิทานิ อปริสุทฺธา ปริสาติ มนสิ กริตฺวา อุโปสถํ น อกาสิฯ สาสเน อพฺพุทํ หุตฺวา สตฺตวสฺสานิ อุโปสถปวารณานิ ฉิชฺชนฺติฯ สิริธมฺมาโส โก จ ราชา ตํ สุตฺวา ตํ อธิกรณํ วูปสเมหิ อุโปสถํ การาเปหีติ เอกํ อมจฺจํ เปเสสิฯ อมโจฺจ จ ภิกฺขู อุโปสถํ อกตฺตุกาเม กิํ กริสฺสามีติ ราชานํ ปฎิปุจฺฉิตุํ อวิสหตาย สยํ มูโฬ หุตฺวา อเญฺญน มูเฬน มเนฺถตฺวา สเจ ภิกฺขุสโงฺฆ อุโปสถํ น กเรยฺย, ภิกฺขุสงฺฆํ ฆาเตตุกาโม มหาราชาติ สยํ มูโฬ หุตฺวา มูฬสฺส สนฺติกา มูฬวจนํ สุตฺวา วิหารํ คนฺตฺวา อุโปสถํ อกตฺตุกามํ ภิกฺขุสงฺฆํ ฆาเตสิฯ</p>


<p>ราชา จ ตํ สุตฺวา อยํ พาโล มยา อนาณโตฺตว หุตฺวา อีทิสํ ลุทฺทกมฺมํ อกาสิ, อหํ ปาปกมฺมโต มุจฺจิสฺสามิวา มาวาติ ทฺวฬกชาโต หุตฺวา มหาโมคฺคลิปุตฺต ติสฺสเตฺถรํ คงฺคาย ปติโสตโต อาเนตฺวา ตํ การณํ เถรํ ปุจฺฉิฯ เถโร จ ทีปกติตฺติรชาตเกน อเจตนตาย ปาปกมฺมโต โมเจสฺสสิติ วิสฺสเชฺชสิ, สตฺตาหมฺปิ ติตฺถิยานํ วาทํ สิริธมฺมาโสกรโญฺญ สิกฺขาเปสิ, วาเทน วาทํ ตุลยิตฺวา สฎฺฐิสหสฺสมเตฺต ติตฺถิเย สาสนพาหิรํ อกาสิฯ ตทา ปน อุโปสถํ อกาสิฯ ภควตา วุตฺตนิยาเมเนว กถาวตฺถุญฺจ ภิกฺขุสงฺฆมเชฺฌ พฺยากาสิ ฯ อโสการาเม จ สหสฺสมตฺตา มหาเถรา นวหิ มาเสหิ สงฺคายิํสุํฯ</p>


<p>ตทา มชฺฌิมเทเส ปาฎลิปุตฺตนคเร สิริธมฺมาโสกรโญฺญ รชฺชํ ปตฺวา อฎฺฐารสวสฺสานิ อเหสุํฯ มรมฺมรเฎฺฐ ปน สิริเขตฺตนคเร รโมฺพงฺกสฺสนาม รโญฺญ รชฺชํ ปตฺวา ทฺวาทส วสฺสานิ อเหสุนฺติฯ</p>


<p>อิมิสฺสญฺจ ตติยสงฺคีติยํ มหาโมคฺคลิปุตฺตติสฺสเตฺถโรนาม ทุติยสงฺคายเกหิ มหาเถเรหิ พฺรหฺมโล กํ คนฺตฺวา สาสนสฺส ปคฺคหณตฺถํ ติสฺสนาม มหาพฺรหฺมานํ อายาจิต นิยาเมน ตโต จวิตฺวา อิธ โมคฺคลิยานาม พฺราหฺมณิยา กุจฺฉิมฺหิ นิพฺพตฺตสโตฺตฯ</p>


<p>ลาภสกฺการํ อเปกฺขิตฺวา สฎฺฐิสหสฺสมตานํ ติตฺถิยานํ สมณาลยํ กตฺวา อุโปสถปวารณาทีสุ กเมฺมสุ ปเวสนํ ปริสาย อสุทฺธตฺตา สตฺตวสฺสานิ อุโปสถสฺส อกรณญฺจ สาสนสฺส ปคฺคหเณ การณเมวฯ มหาโมคฺคลิปุตฺตติสฺส มชฺฌนฺติก มหาเรวปฺปมุขา มหาเถรา ตติยํ สงฺคายิตฺวา ตติยํ สาสนํ ปคฺคเหสุํฯ</p>


<p>สิริธมฺมาโสกราชา จ ติตฺถิยานํ วาทํ สลฺลเกฺขตฺวา ติตฺถิเย พหิสาสนกรณาทีหิ สาสนสฺส ปคฺคโห ราชาติ เวทิตโพฺพฯ มหาโมคฺคลิปุตฺตติสฺส มชฺฌินฺติก มหาเรวปฺปมุขานํ สหสฺสมตฺตานํ มหาเถรานํ สิสฺสปรมฺปรา อเนกา โหนฺติ, คณนปถํ วีติวตฺตาฯ ยเมตฺถ อิโต ปรํ วตฺตพฺพํ, ตํ อฎฺฐกถายํ วุตฺตนเยน เวทิตพฺพํฯ เต ปน มหาเถรา ตติยํ สงฺคายิตฺวา ปรินิพฺพายิํสูติฯ โหนฺติ เจตฺถ–</p>


<p>
มหิทฺธิกาปิ เย เถรา,  
  
สงฺคายิตฺวาน สาสเน;  
  
มจฺจูวสํว คจฺฉิํสุ,  
  
อพฺภคพฺภํว ภากโรฯ  
</p>
  
<p>
ยถา  
เอเตจ คจฺฉนฺติ,  
  
ตถา มยมฺปิ คจฺฉาม;  
  
โกนาม มจฺจุนา มุเจฺจ,  
  
มจฺจูปรายนา สตฺตาฯ  
</p>
  
<p>
ตสฺมา หิ ปณฺฑิโต โปโส,  
  
นิพฺพานํ ปน อจฺจุตํ;  
  
ตเสฺสว สจฺฉิกตฺถาย,  
  
ปุญฺญํ กเรยฺย สพฺพทาติฯ  
</p>
  
อยํ ตติยสงฺคีติกถาสเงฺขโปฯ  
</p>
  
<p>ตโต ปรํ กตฺถ สมฺมาสมฺพุทฺธสฺส ภควโต สาสนํ สุฎฺฐุ ปติฎฺฐหิสฺสตีติ วิมํสิตฺวา มหาโมคฺคลิปุตฺตติสฺสเตฺถโร ปจฺจนฺตเทเส ชินสาสนสฺส สุปฺปติฎฺฐิยมานภาวํ ปสฺสิตฺวา นวฎฺฐานานิ ชินสาสนสฺส ปติฎฺฐาปนตฺถาย วิสุํ วิสุํ มหาเถเร เปเสสิฯ เสยฺยถิทํฯ มหามหินฺทเตฺถรํ สีหฬทีปํ เปเสสิ-ตฺวํ เอตํ ทีปํ คนฺตฺวา ตตฺถ สาสนํ ปติฎฺฐเปหีติ, โสณเตฺถรํ อุตฺตรเตฺถรญฺจสุวณฺณภูมิํ, มหารกฺขิตเตฺถรํ โยนกโลกํ, รกฺขิตเตฺถรํ วนวาสีรฎฺฐํ, โยนกธมฺมรกฺขิตเตฺถรํ อปรนฺตรฎฺฐํ, มชฺฌนฺติ กเตฺถรํ กสฺมีรคนฺธา รรฎฺฐํ, มหาเรวเตฺถรํ มหิํสกมณฺฑลํ, มหาธมฺมรกฺขิตเตฺถรํ มหารฎฺฐํ, มชฺฌิมเตฺถรํ จีนรฎฺฐนฺติฯ ตตฺถ จ อุปสมฺปทปโหนเกน สเงฺฆน สทฺธิํ เปเสสิฯ เต จ มหาเถรา วิสุํ วิสุํ คนฺตฺวา สาสนํ ตตฺถ ตตฺถ ปติฎฺฐาเปสุํฯ ปติฎฺฐาเปตฺวา จ เตสุ เตสุ ฐาเนสุ ภิกฺขูนํ กาสาวปโชฺชเตน วิโชฺชตมานา อพฺภหิมธูรโชราหุสงฺขาเตหิ วิมโตฺต วิย นิสานาโถ ชินสาสนํ อนนฺตรายํ หุตฺวา ปติฎฺฐาสิฯ</p>


<p>เตสุ ปน นวสุ ฐาเนสุ สุวณฺณภูมินาม อธุนา สุธมฺมนครเมวฯ กสฺมา ปเนตํ วิญฺญายตีติ เจฯ มคฺคานุมานโต ฐานานุมานโต  วาฯ กถํ มคฺคานุมานโตฯ อิโต กิร สุวณฺณภูมิ สตฺตมตฺตานิ โยชนสตานิ โหนฺติ, เอเกน วาเต น คจฺฉนฺตี นาวา สตฺตหิ อโหรเตฺตหิ คจฺฉติ, อเถกสฺมิํ สมเย เอวํ คจฺฉนฺติ นาวา สตฺตาหมฺปิ นทิยา วฎฺฎมจฺฉ ปิเฎฺฐ เนว คตาติ อฎฺฐกถายํ วุเตฺตน สีหฬทีปโต สุวณฺณภูมิํ คตมคฺคปฺปมาเณน สุขมฺมปุรโต สีหฬทีปํ คตมคฺคปฺปมาณํ สเมติฯ สุธเมฺม ปุรโต กิร หิ หิํสฬทีปํ สตฺตมตฺตานิ โยชนสตานิ โหนฺติ, อุชุํ วายุอาคมนกาเล คจฺฉนฺติ วายุนาวา สตฺตหิ อโหรเตฺตหิ สมฺปาปุณาติฯ เอวํมคฺคานุมานโต วิญฺญายติฯ</p>


<p>กถํ ฐานานุมานโตฯ สุวณฺณภูมิ กิร มหาสมุทฺทสมีเป ติฎฺฐติ, นานาเวรชฺชกานมฺปิ วาณิชานํ อุปสงฺกมนฎฺฐานภูตํ มหาติตฺถํ โหติฯ เตเนว มหาชนกกุมาราทโย จมฺปานคราทิโต สํโวหารตฺถาย นาวาย สุวณฺณภูมิํ อาคมํสูติฯ สุธมฺมปุรมฺปิ อธุนา มหาสมุทฺทสมีเปเยว ติฎฺฐติฯ เอวํ ฐานานุมาสโต วิญฺญายตีติฯ</p>


<p>อปเร ปน สุวณฺณภูมินาม หริภุญฺชรฎฺฐํเยว, ตตฺถ สุ วณฺณสฺส พาหุลฺลตฺตาติ วทนฺติฯ อเญฺญ ปน สิยามรฎฺฐํเยวาติ วทนฺติฯ ตํ สพฺพํ วิมํสิตพฺพํฯ</p>


<p>อปรนฺตํ นาม วิสุํ เอกรฎฺฐเมวาติ อปเร วทนฺติฯ อเญฺญ ปน อปรนฺตํนาม สุนาปรนฺตรฎฺฐเมวาติ วทนฺติฯ ตํ ยุตฺตเมวฯ กสฺมา อปรนฺตํ นาม สุนาปรนฺตรฎฺฐเมวาติ วิญฺญายตีติ เจฯ อฎฺฐกถาสุ ทฺวีหิ นาเมหิ วุตฺตตฺตาฯ อุปริปณฺณาสอฎฺฐกถายญฺหิ สฬายตนสํยุตฺตฎฺฐกถายญฺจ อฎฺฐกถาจริเยหิ สุนาปรนฺตรเฎฺฐ โกณฺฑธานเตฺถเรน สลากาทานาธิกาเร ลเทฺธตทคฺคฎฺฐานตํ ทสฺสเนฺตหิ อปรนฺตรฎฺฐํ สุน สเทฺทน โยเชตฺวา วุตฺตํฯ ธมฺมปทฎฺฐกถายํ ปน องฺคุตฺตรฎฺฐกถายญฺจ ตเมว รฎฺฐํ วินา สุนสเทฺทน วุตฺตํฯ สุนสโทฺท เจตฺถ ปุตฺตปริยาโยฯ มนฺธาตุรโญฺญ เชฎฺฐปุโตฺต จตุทฺทีปวาสิ โน  ปโกฺกสิตฺวา เตสํ วิสุํ วิสุํ นิวาสฎฺฐานํ นิยฺยาเทสิฯ ตตฺถ อุตฺตรทีปวาสีนํ ฐานํ กุรุรฎฺฐํนาม, ปุพฺพทีปวาสีนํ ปน เวเทหรฎฺฐํนาม, ปจฺฉิมทีปวาสีนํ อปรนฺตํ นามฯ ภตฺตปจฺฉิมทีเป ชาตตฺตา เต สุนสเทฺทน วุตฺตาฯ ตตฺร ชาตาปิ หิ เตสํ ปุตฺตาติวา สุนาติวา วุตฺตา, ยถา วชฺชิปุตฺตกา ภิกฺขูติฯ วตฺติจฺฉาวเสน วา วาจาสิลิฎฺฐวเสน จ อิทเมว สุนสเทฺทน วิเสเสตฺวา โวหรนฺตีติ ทฎฺฐพฺพํฯ</p>


<p>โยนกรฎฺฐํนาม ยวนมนุสฺสานํ นิวาสฎฺฐานเมว, ยํชงฺคมงฺฆอิติ วุจฺจติฯ</p>


<p>วนวาสีรฎฺฐํนาม สิริเขตฺตนครฎฺฐานโมฯ เกจิ ปน วนวาสีรฎฺฐํนาม เอกํ รฎฺฐเมว, น สิริเขตฺตนครฎฺฐานนฺติ วทนฺติฯ ตํ น สุนฺทรํฯ สิริเขตฺตนครฎฺฐานเมว หิ วนวาสีรฎฺฐํ นามฯ กสฺมา ปเนตํ วิญฺญายตีติเจฯ อิมสฺส อมฺหากํ รโญฺญ ภาติกรโญฺญ กาเล สิริเขตฺตนคเร คุเมฺภหิ ปฎิจฺฉาทิเต เอกสฺมิํ ปถวิปุเญฺช อโนฺต นิมฺมุชฺชิตฺวา ฐิตํ โปราณิกํ เอกํ โลหมยพุทฺธปฎิปิพฺพํ ปฎิลภิ, ตสฺส จ ปลฺลเงฺก อิทํ วนวาสีรฎฺฐวาสีนํ ปูชนตฺถายาติอาทินา โปราณเลขนํ ทิสฺสติ, ตสฺมา เยเวตํ วิญฺญายตีติฯ</p>


<p>กสฺมีรคนฺธารรฎฺฐํนาม กสฺมีรรฎฺฐํ คนฺธารรฎฺฐญฺจฯ ตานิ ปน รฎฺฐานิ เอกาพทฺธานิ หุตฺวา ติฎฺฐนฺติฯ เตเนว มชฺฌนฺติ กเตฺถรํ เอกํ ทฺวีสุ รเฎฺฐสุ เปเสสิฯ ชนปทตฺตา ปน นปุํสเกกตฺตํ ภวติฯ ตทา ปน เอกสฺส รโญฺญ อาณาย ปติฎฺฐานวิสยตฺตา เอกตฺตวจเนน อฎฺฐกถายํ วุตฺตนฺติปิ วทนฺติฯ</p>


<p>มหิํสกมณฺฑลํนาม อนฺธกรฎฺฐํ, ยํ ยกฺขปุรรฎฺฐนฺติ วุจฺจติฯ</p>


<p>มหารฎฺฐํนาม มหานครรฎฺฐํฯ อาธุนา หิ มหารฎฺฐเมว น ครสเทฺทน โยเชตฺวา มหานครรฎฺฐนฺติ โวหรนฺตีติฯ สิยามรฎฺฐนฺติปิ วทนฺติ อาจริยาฯ</p>


<p>จินรฎฺฐํนาม  หิมวเนฺตน เอกาพทฺธํ หุตฺวา ฐิตํ จีนรฎฺฐํ เย วาติฯ</p>


<p>อิทํ สาสนสฺส นวสุ ฐาเนสุ วิสุํ วิสุํ ปติฎฺฐานํฯ</p>


<p>อิทานิ อาทิโต ปฎฺฐาย เถรปรมฺปรกถา วตฺตพฺพาฯ สมฺมาสมฺพุทฺธสฺส หิ ภควโต สทฺธิวิหาริโก อุปาลิเตฺถ โร,ตสฺส สิโสฺส ทาสกเตฺถโร, ตสฺส สิโสฺส โสณกเตฺถโร, ตสฺส สิโสฺส สิคฺควเตฺถโร จนฺทวชฺชิเตฺถ โร จ, เตสํ สิโสฺส โมคฺคลิปุตฺตติสฺสเตฺถโรติ อิเม ปญฺจมหาเถรา สาสนวํเส อาทิภูตา อาจริยปรมฺปรานามฯ เตสญฺหิ สิสฺสปรมฺปรภูตา เถรปรมฺปรา ยาวชฺชตนา น อุปจฺฉินฺธนฺติฯ อาจริยปรมฺปราย จ ลชฺชิภิกฺขู เยว ปเวเสตฺวา กเถตพฺพา โน อลชฺชิภิกฺขูฯ อลชฺชีภิกฺขู นาม หิ พหุสฺสุตาปิ สมานา ลาภครุโลกครุอาทิหิ ธมฺมตนฺติ นาเสตฺวา สาสนวเร มหาภยํ อุปฺปาเทนฺตีติฯ สาสนรกฺขนกมฺมํนาม หิ ลชฺชีนํเยว วิสโย โน อลชฺชีนํฯ เตนาหุ โปราณา เถรา, อนาคเต สาสนํ โก นาม รกฺขิสฺสตีติ อนุเปกฺขิตฺวา อนาคเต สาสนํ ลชฺชิโน รกฺขิสฺสนฺติ, ลชฺชิโน รกฺขิสฺสนฺติ, ลชฺชิโน รกฺขิสฺสนฺตีติ ติกฺขาตฺตุํ วาจํ นิจฺฉาเรสุํฯ เอวํ มชฺฌิมเทเสปิ อลชฺชีปุคฺคลา พหุ สนฺตีติ เวทิตพฺพาฯ</p>


<p>ปรินิพฺพานโต หิ ภควโต วสฺสสตานํ อุปริ ปุเพฺพ วุตฺตนเยเนว วชฺชิปุตฺตกา ภิกฺขู อธมฺมวตฺถูนิ ทีเปตฺวา ปฐมสงฺคีติกาเล พหิกเตหิ ปาปภิกฺขูหิ สทฺธิํ มเนฺตตฺวา สหายํ คเวเสตฺวา มหาสงฺคีติโวหาเรน มหาเถรา วิย สงฺคีติํ อกํสุฯ กตฺวา จ วิสุํ คณา อเหสุํฯ อโหวต อิทํ หาสิตพฺพกมฺมํ, เสยฺยถาปิ นาม ชรสิงฺคาโล จตุปทสามเญฺญน มานํ ชเปฺปตฺวา อตฺตานํ สีหํ วิย มญฺญิตฺวา สีโห วิย สีหนาทํ นทีติฯ เต ปาวจนํ ยถา ภูตํ  อชานิตฺวา สทฺทจฺฉายามเตฺตน ยถาภูตํ อตฺถํ นาม สิํสุฯ กิญฺจิ ปาวจนมฺปี อปเนสุํฯ ตญฺจ สกคเณเยว โหติ, น ธมฺมวาทีคเณฯ ธมฺมวินยํ วิโกเปตฺวา ยถิจฺฉิต วเสเนว จริํสุฯ อยํ ปน มหาสงฺคีตินาม เอโก อธมฺมวาทีคโณฯ</p>


<p>ตโต ปจฺฉา กาลํ อติกฺกเนฺต ตโตเยว อญฺญมญฺญํ วาทโต ภิชฺชิตฺวา โคกุลิโกนาม เอโก คโณ เอกโพฺยหาโรนาม เอโกติ เทฺว คณา ภิชฺชิํสุฯ ตโต ปจฺฉา โคกุลิกคณคณโตเยว อญฺญมญฺญํ ภิชฺชิตฺวา พหุสฺสุติโกนาม เอโก คโณ ปญฺญตฺติวาโทนาม เอโกติ เทฺว คณา ภิชฺชิํสุฯ ปุนปิ เตหิเยว คเณหิ เจติยวาโทนาม เอโก คโณ ภิชฺชิฯ</p>


<p>ตโต ปจฺฉา จิรกาลํ อติกฺกเนฺต ธมฺมวาทีคเณหิ วิสภาคคณํ ปวิสิตฺวา มหิํสาสโกนาม เอโกคโณ วชฺชิปุตฺตโกนาม เอโกติ เทฺว คณา ภิชฺชิํสุฯ ตโต ปจฺฉาปิ วชฺชิปุตฺตกคณโตเยว อญฺญมญฺญํ ภิชฺชิตฺวา ธมฺมุตฺตริโกนาม เอโก คโณ, ภทฺทยานิโกนาม เอโก, ฉนฺนาคาริโกนาม เอโก, สมุติโกนาม เอโกติ จตฺตาโร คณา ภิชฺชิํสุฯ</p>


<p>ปุนปิ มหิํสาสกคณโต อญฺญมญฺญํ ภิชฺชิตฺวา สพฺพตฺถิวาโทนาม เอโก คโณ, ธมฺมคุตฺติโกนาม เอโก, กสฺสปิโยนาม เอโก, สงฺกนฺติโกนาม เอโก, สุตฺตวาโท นาม เอโกติ ปญฺจ คณา ภิชฺชิํสุฯ</p>


<p>เอวํ มชฺฌิมเทเส ทุติยสงฺคีติํ สงฺคายนฺตานํ มหาเถรานํ ธมฺมวาทีเถรวาทคณโต วิสุํ วิสุํ ภิชฺชมานา อธมฺมวาทีคณา สตฺตรส อเหสุํฯ เต จ อธมฺมวาทีคณา สาสเน เถรปรมฺปราย อนโนฺต คธาฯ เต หิ สาสเน อุปการา น โหนฺติ, เถรปรมฺปราย จ ปเวเสตฺวา คณฺหิตุํ น สกฺกา, ยถา หํสคเณ พโก, ยถา จ โค คเณ  ควโช, ยถา จ สุวณฺณคเณ หารกุโฎติฯ</p>


<p>มหากสฺสปเตฺถราทิโต ปน อาคตา เถรปรมฺปรา อุปาลิ ทาสโก เจวาติอาทินา ปริวารขนฺธเก สมนฺตปาสาทิกฎฺฐกถายญฺจ อาคตนเยเนว เวทิตพฺพาฯ</p>


<p>อุปาลิเตฺถราทีนํ ปริสุทฺธาจาราทีนิ อนุมาเนตฺวา ยาว โมคฺคลิปุตฺตติสฺสเตฺถรา, ตาว เตสํ เถรานํ ปริสุทฺธา จาราทีนีติ สกฺกา ญาตุํ, เสยฺยถาปิ นทิยา อุปริโสเต เมฆวสฺสานิ อนุมาเนตฺวา อโธโสเต นทิยา อุทกสฺส พาหุลฺลภาโว วิญฺญาตุํ สกฺกาติ อยํ การณานุมานนโย นามฯ</p>


<p>ยาว ปน โมคฺคลิปุตฺตติสฺสเตฺถรา, ตาว เถรานํ ปริสุทฺธาจาราทีนิ อนุมาเนตฺวา อุปาลิเตฺถรสฺส ปริสุทฺธาจาราทีนีติ สกฺกา ญาตุํ, เสยฺยถาปิ นาม อุปริธูมํ ปสฺสิตฺวา อนุมาเนตฺวา อคฺคิ อตฺถีติ สกฺกา ญาตุนฺติ อยํ ผลานุมานน โย นามฯ</p>


<p>อทิภูตสฺส ปน อุปาลิเตฺถรสฺส อวสานภูตสฺส จ โมคฺคลิปุตฺตติสฺสเตฺถรสฺส ปริสุทฺธาจาราทีนิ อนุมาเนตฺวา มเชฺฌ ทาสกโสณสิคฺควาทีนํ เถรานํ ปริสุทฺธาจาราทีนิติ สกฺกา ญาตุํ, เสยฺยถาปิ นาม สิลาปฎฺฎสฺส โอรภาเค ปารภาเค จ มิคปทวฬญฺชนํ ทิสฺวา อนุมาเนตฺวา มเชฺฌ อปากฎํ ปทวฬญฺจนํ อตฺถีติ สกฺกา ญาตุนฺติ อยํ มิคปทวฬญฺชน นโย นามฯ</p>


<p>เอวํ ตีหิ นเยหิ อยํ เถรวาทคโณ ธมฺมวาทีลชฺชิเปสโลติ เวทิตโพฺพฯ เอวมุปริปิ นโย เนตโพฺพฯ เถรปรมฺปรา จ ยาว โปตฺถการุฬา ปริวารขนฺธเก สมนฺต ปาสาทิกายญฺจ ตโต มหิโนฺท อิฎฺฎิโยติอาทินา วุตฺต นเยน เวทิตพฺพาติฯ</p>

</p>

</p>





