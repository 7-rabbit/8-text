<h1>๑๓. เตรสโม ปริเจฺฉโท</h1>
<h3>การกปฎิเวธนิเทฺทโส</h3>
<p>เอตฺถาห   – นิทฺทิฎฺฐา กุสลาทโย นาม ธมฺมา, น ปเนเตสํ การโก อตฺตา นิทฺทิโฎฺฐฯ ตสฺส หิ การกสฺส เวทกสฺส อตฺตโน อภาเว กุสลากุสลานํ ธมฺมานํ อภาโว สิยา, เตสมภาเว ตทายตฺตวุตฺตีนํ เตสํ วิปากานมภาโว โหติ, ตสฺมา กุสลาทีนํ ธมฺมานํ เทสนา นิรตฺถิกาติ? อตฺร วุจฺจเต – นายํ  นิรตฺถิกา, สาตฺถิกาวายํ เทสนาฯ ยทิ การกสฺสาภาวา กุสลาทีนมภาโว สิยา, ตสฺส ปริกปฺปิตสฺส อตฺตโนปิ อภาโว สิยาฯ กิํ การณนฺติ เจ? ตสฺส อตฺตโน อญฺญสฺส การกสฺสาภาวโตฯ การกาภาเวปิ กตฺตา อตฺตา อตฺถีติ เจ? ตถา กุสลาทีนมฺปิ อสติปิ กตฺตริ อตฺถิตา อุปคนฺตพฺพา, กุโตยํ ตว ตตฺถานุโรโธ, อิธ วิโรโธติฯ อถาปิ ยถา ปน โลเก การกาภาเวปิ ปถวีอาปเตชอุตุอาทโย ปฎิจฺจ องฺกุราทีนํ อภินิพฺพตฺติ ทิสฺสติ, ตถา เอเตสมฺปิ กุสลาทีนํ ธมฺมานํ เหตุปจฺจยสามคฺคิยา อภินิพฺพตฺติ โหตีติ เวทิตพฺพาฯ</p>


<p>อถาปิ เจตฺถ ตสฺสา ปญฺญาย ปริกปฺปิโต นิโจฺจ ธุโว กุสลาทีนํ กตฺตา อตฺตา ปรมตฺถโต อตฺถีติ เจ? ตมุปปริกฺขิสฺสาม ตาว, โส ปน ตาว อตฺตา การโก เวทโก กิํ สเจตโน วา, อุทาหุ อเจตโน วาติ? กิเญฺจตฺถ – ยทิ อเจตโน สิยา, ปาการตรุปาสาณสทิโส สิยาฯ ตสฺส การกเวทกตฺตาภาโว สิยาฯ ยทิ สเจตโน, โส เจตนาย อโญฺญ วา สิยา, อนโญฺญ วาฯ อถานโญฺญ, เจตนาย นาเส อตฺตโนปิ นาโส สิยาฯ กิํ การณนฺติ เจ? เจตนาย อนญฺญตฺตาฯ</p>


<p>อถาปิ ภวโต อธิปฺปาโย เอวํ สิยา, อตฺตโน ปน นาโส  น ภวติ นิจฺจตฺตา, เจตนายเยว นาโส ภวตีติ? วุจฺจเต – อตฺตโน อนาเส สติ เจตนายปิ นาโส น ภวติฯ กิํ การณนฺติ เจ? เจตนาย อนญฺญตฺตาฯ เจตนตฺตานํ อนญฺญเตฺต สติ เจตนายเยว นาโส ภวติ, น อตฺตโนติ อยุตฺตเมตํฯ อถ เจตนายเยว วินาเส วิเสสการณํ นตฺถิ, อตฺตาว นสฺสตุ, ติฎฺฐตุ เจตนาฯ อถ เจตนาย นาเส อตฺตโน นาโส  น ภวตีติ เจ? เจตนาย อตฺตา อโญฺญ สิยาฯ อถ อญฺญสฺส อตฺตสฺส นาเส สติ สยํ นาโส น ภวติ, เอวญฺจ สติ ‘‘เจตนาย  อนโญฺญ อตฺตา’’ติ ตว ปฎิญฺญา หีนาฯ อถาปิ เจตนตฺตานํ อนญฺญเตฺต สติ อตฺตโน อนาโส เจตนายปิ อนาโส ภวตุฯ อถ น ภวติ, ปฎิญฺญา หีนาฯ อถ วุตฺตปฺปการโต วิปรีตํ วา สิยา, อตฺตา นสฺสตุ, เจตนา ติฎฺฐตุฯ อถ ปน เอวํ น ภวตีติ เจ? อนญฺญตฺตปกฺขํ ปริจฺจชฯ อถ ปน น ปริจฺจชสิ, ปฎิญฺญาหีโน ภวสิฯ</p>


<p>อถายํ ภวโต อธิปฺปาโย สิยา ‘‘นายํ มม อตฺตา เจตนาย อนโญฺญ, อโญฺญเยวา’’ติ? ตตฺร วุจฺจเต – อิธ ปน อญฺญตฺตํ ทุวิธํ โหติ ลกฺขณกตมญฺญตฺตญฺจ เทสนฺตรกตมญฺญตฺตญฺจาติฯ ตตฺถ กิํ ตฺวํ เจตนตฺตานํ ลกฺขณกตมญฺญตฺตํ วเทสิ, อุทาหุ เทสนฺตรกตมญฺญตฺตนฺติ? อหํ ลกฺขณกตมญฺญตฺตํ วทามีติฯ ยถา หิ รูปรสคนฺธาทีนเมกเทเส วตฺตมานานมฺปิ ลกฺขณโต อญฺญตฺตํ โหติ, เอวํ เจตนตฺตานเมกเทเส วตฺตมานานมฺปิ ลกฺขณโต อญฺญตฺตํ โหติ, ตสฺมา ลกฺขณกตมญฺญตฺตํ วทามีติฯ ตตฺร วุจฺจเต – ยถา หิ ชาตเวทสฺส ฑยฺหมาเน อามกสงฺฆเฎ อามกวณฺณวินาเส รสาทีนํ วินาโส ภวติ, ตเถว เจตนาย วินาเส อตฺตโนปิ วินาโส สิยาฯ กิํ การณนฺติ เจ? รูปรสาทีนํ วิย เอกเทสตฺตาติฯ</p>


<p>อเถวํ ภวโต มติ สิยา ‘‘เอกเทสเตฺต สติปิ อตฺตโน ปน นาโส น ภวติ, เจตนายเยว วินาโส ภวตี’’ติ? อตฺร วุจฺจเต – อตฺตโน อนาเส เจตนายปิ อนาโสว โหติฯ กิํ การณนฺติ เจ? รูปรสาทีนํ วิย อวินิโพฺภคโตฯ อถ สมาเน เอกเทสเตฺต อวินิโพฺภคภาเวปิ  เกน เหตุนา เจตนาย เอว นาโส ภวติ, น ปน อตฺตโนฯ อถ วิเสสการณํ นตฺถิ, ตว ลทฺธิยา อตฺตาว นสฺสตุ, ติฎฺฐตุ เจตนาฯ อถ เจตนาย นาเส อตฺตโน นาโส  น ภวติ, อุภินฺนํ เอกเทสตา นตฺถิฯ เอวญฺจ สติ โก โทโสติ เจ? ยํ ปน ตยา วุตฺตํ, ยถา รูปรสคนฺธาทีนํ เอกเทเส วตฺตมานานมฺปิ ลกฺขณโต อญฺญตฺตํ, ตถา เจตนตฺตานเมกเทเส วตฺตมานานมฺปิ ลกฺขณโต อญฺญตฺตนฺติ? ตมยุตฺตนฺติ ตว ปฎิญฺญา หีนาฯ อถ รูปรสาทีนํ วิย สมาเนปิ เอกเทสเตฺต ยทิ อตฺตโน อนาเส เจตนายปิ อนาโส น ภวติ, ปฎิญฺญาหีโน อสิฯ อถ วุตฺตปฺปการโต วิปรีตํ วา สิยา, ตว อตฺตา นสฺสตุ, เจตนา ติฎฺฐตุฯ อเถวํ น ภวตีติ เจ? เอกเทสตาว นตฺถีติฯ</p>


<p>อถ เทสนฺตรกตมญฺญตฺตํ วเทสิ, เจตนตฺตานํ อญฺญเตฺต สติ ฆฎปฎสกฎเคหาทีนํ วิย อญฺญตฺตํ สิยาฯ เจตนาย วินา อนญฺญตา เต อตฺตา น ฆเฎน วินา ปโฎ วิย อโญฺญ สิยา ฯ อโญฺญ จ หิ ฆโฎ อโญฺญ จ ปโฎติ? น, เอวญฺจ สติ โก โทโสติ เจ? ‘‘อเจตโน อตฺตา’’ติ ปุเพฺพ วุตฺตโทสโต น ปริมุจฺจตีติฯ ตสฺมา ปรมตฺถโต น โกจิ กตฺตา วา เวทโก วา อตฺตา อตฺถีติ ทฎฺฐพฺพนฺติฯ</p>


<p>ยทิ เอวํ อถ กสฺมา ภควตา –</p>


<ol>
<li>
‘‘อสฺมา โลกา ปรํ โลกํ,  
  
โส จ สนฺธาวตี นโร;  
  
โส จ กโรติ เวเทติ,  
  
สุขทุกฺขํ สยํกต’’นฺติ จฯ  
</li>
  
<li>
‘‘สโตฺต  
สํสารมาปโนฺน,  
  
ทุกฺขมสฺส มหพฺภยํ;  
  
อตฺถิ มาตา อตฺถิ ปิตา,  
  
อตฺถิ สโตฺตปปาติโก’’ติ จฯ  
</li>
  
<li>
‘‘ภารา หเว ปญฺจกฺขนฺธา,  
  
ภารหาโร จ ปุคฺคโล;  
  
ภาราทานํ ทุกฺขํ โลเก,  
  
ภารนิเกฺขปนํ สุข’’นฺติ จฯ  
</li>
  
<li>
‘‘ยญฺหิ กโรติ ปุริโส,  
  
กาเยน วาจา อุท เจตสา;  
  
ตญฺหิ ตสฺส สกํ โหติ,  
  
ตญฺจ อาทาย คจฺฉตี’’ติ จฯ  
</li>
  
<li>
‘‘เอกเสฺสเกน กเปฺปน,  
  
ปุคฺคลสฺสฎฺฐิสญฺจโย;  
  
สิยา ปพฺพตสโม ราสิ,  
  
อิติ วุตฺตํ มเหสินา’’ติ จฯ  
</li>
  
<li>
‘‘อสโทฺธ  
อกตญฺญู จ,  
  
สนฺธิเจฺฉโท จ โย นโร;  
  
หตาวกาโส วนฺตาโส,  
  
ส เว อุตฺตมโปริโส’’ติ จฯ –  
</li>
  
<p>วุตฺตนฺติฯ สจฺจํ เอวํ วุตฺตํ ภควตา, ตญฺจ โข สมฺมุติวเสน, น ปรมตฺถโตฯ นนุ ภควตา อิทมฺปิ วุตฺตํ –
</ol></p>


<ol>
<li>
‘‘กิํ  
นุ สโตฺตติ ปเจฺจสิ, มาร ทิฎฺฐิคตํ นุ เต;  
  
สุทฺธสงฺขารปุโญฺชยํ, นยิธ สตฺตุปลพฺภตี’’ติ จฯ  
</li>
  
<li>
‘‘ยถาปิ  
องฺคสมฺภารา,  
  
โหติ สโทฺท รโถ อิติ;  
  
เอวํ ขเนฺธสุ สเนฺตสุ,  
  
โหติ สโตฺตติ สมฺมุตี’’ติ จฯ  
</li>
  
<p>ตสฺมา น วจนมตฺตเมวาวลมฺพิตพฺพํ, น จ ทฬฺหมูฬฺหคาหินา จ ภวิตพฺพํ, ครุกุลมุปเสวิตฺวา สุตฺตปทานํ อธิปฺปาโย ชานิตโพฺพ, สุตฺตปเทสุ อภิโยโค กาตโพฺพฯ เทฺว สจฺจานิ ภควตา วุตฺตานิ – ‘‘สมฺมุติสจฺจํ, ปรมตฺถสจฺจญฺจา’’ติฯ ตสฺมา เทฺวปิ สมฺมุติปรมตฺถสจฺจานิ อสงฺกรโต ญาตพฺพานิฯ เอวํ อสงฺกรโต ญตฺวา โกจิ การโก วา เวทโก วา นิโจฺจ ธุโว อตฺตา ปรมตฺถโต นตฺถีติ อุปปริกฺขิตฺวา ปจฺจยสามคฺคิยา ธมฺมานํ ปวตฺติํ สลฺลเกฺขตฺวา ปณฺฑิเตน กุลปุเตฺตน อตฺถกาเมน ทุกฺขสฺสนฺตกิริยาย ปฎิปชฺชิตพฺพนฺติฯ
</ol></p>


<ol>
<li>
โย อิมํ คนฺถํ อจฺจนฺตํ, จิเนฺตติ สตตมฺปิ โส;  
  
กเมน ปรมา ปญฺญา, ตสฺส คจฺฉติ เวปุลํฯ  
</li>
  
<li>
อติมติกรมาธินีหรํ,  
  
วิมติวินาสกรํ ปิยกฺกรํ;  
  
ปฐติ  
สุณติ โย สทา อิมํ,  
  
วิกสติ ตสฺส มตีธ ภิกฺขุโนฯ  
</li>
  
อิติ อภิธมฺมาวตาเร การกปฎิเวธนิเทฺทโส นาม  
</li>
  
เตรสโม ปริเจฺฉโทฯ  
</li>
  
  
  
  
  