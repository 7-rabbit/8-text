<h1>เตลกฎาหคาถา</h1>
<ol>
<li>
ลํกิสฺสโร ชยตุ วารณราชคามี  
  
โภคินฺทโภค รุจิรายต ปีณ พาหุ,  
  
สาธุปจารนิรโต คุณสนฺนิวาโส  
  
ธเมฺม ฐิโต วีคตโกธมทาวเลโป;  
</li>
  
<li>
โย สพฺพโลกมหิโต กรุณาธิวาโส  
  
โมกฺขากโร รวิกุลมฺพร ปุณฺณ จโนฺท,  
  
เญโยฺยทธิํ สุวิปุลํ สกลํ วิพุโทฺธ  
  
โลกุตฺตมํ นมถ ตํ สิรสา มุนินฺทํ;  
</li>
  
<li>
โสปานมาลมมลํ ติทสาลยสฺส  
  
สํสาร สาครสมุตฺตรณาย เสตุํ,  
  
สพฺพาคตีภย วิวชฺชิต เขม มคฺคํ  
  
ธมฺมํ นมสฺสถ สทา มุนินา ปณีตํ;  
</li>
  
<li>
เทยฺยํ ตทปฺปมปิ ยตฺถ ปสนฺน จิตฺตา  
  
ทตฺวา นรา ผลมุฬารตรํ ลภเนฺต,  
  
ตํ สพฺพทา ทสพเลนปิ สุปฺปสตฺถํ  
  
สงฺฆํ นมสฺสถ สทามิตปุญฺญเขตฺตํ;  
</li>
  
<li>
เตโช พเลน มหตา รตนตฺตยสฺส  
  
โลกตฺตยํ สมธิคจฺฉติ เยน โมกฺขํ,  
  
รกฺขา น จตฺถิ จ สมา รตนตฺตยสฺส  
  
ตสฺมา สทา ภชถ ตํ รตนตฺตยํ โภ;  
</li>
  
<li>
ลํกิสฺสโร ปรหิเตกรโต นิราโส  
  
รตฺติมฺปิ ชาครรโต กรุณาธิวาโส,  
  
โลกํ วิโพธยติ โลกหิตาย กามํ  
  
ธมฺมํ สมาจรถ ชาคริยานุยุตฺตา;  
</li>
  
<li>
สโตฺตปการ นิรตา กุสเล สหายา  
  
โภ ทุลฺลภา ภุวิ นรา วิหตปฺปมาทา,  
  
ลํกาธิปํ คุณธนํ กุสเล สหายํ  
  
อาคมฺม สํจรถ ธมฺมมลํ ปมาทํ;  
</li>
  
<li>
ธโมฺม ติโลก สรโณ ปรโม รสานํ  
  
ธโมฺม มหคฺฆรตโน รตเนสุ โลเก,  
  
ธโมฺม ภเว ติภวทุกฺข วินาสเหตุ  
  
ธมฺมํ สมาจรถ ชาคริยานุยุตฺตา;  
</li>
  
<li>
นิทฺทํ วิโนทยถ ภาวยถปฺปเมยฺยํ  
  
ทุกฺขํ อนิจฺจมฺปิ เจห อนตฺตตญฺจ,  
  
เทเห รติํ ชหถ ช ชชฺชรภาชนาโภ  
  
ธมฺมํ สมาจรถ ชาคริยานุยุตฺตา;  
</li>
  
<li>
โอกาส มชฺช มม นตฺถิ สุเว กริสฺสํ  
  
ธมฺมํ อิตีหลสตา กุสลปฺปโยเค,  
  
นา’ลํ ติยทฺธสุ ตถา ภุวนตฺตเย จ  
  
กามํ น จตฺถิ มนุโช มรณา ปมุโตฺต;  
</li>
  
<li>
ขิโตฺต ยถา นภสิ เกนจิเทว เลฑฺฑุ  
  
ภูมิํ สมาปตฺติ ภารตยา ขเณน,  
  
ชาตตฺตเมว ขลุ การณเมกมตฺร  
  
โลกํ สทา นนุ ธุวํ มรณาย คนฺตุํ;  
</li>
  
<li>
กามํ นรสฺส ปตโต คิริมุทฺธนาโต  
  
มเชฺฌ น กิญฺจิ ภยนิสฺสรณาย เหตุ,  
  
กามํ วชนฺติ มรณํ ติภเวสุ สตฺตา  
  
โภเค รติํ ปชหถาปิ จ ชีวิเต จ;  
</li>
  
<li>
กามํ ปตนฺติ มหิยา ขลุ วสฺสธารา  
  
วิชฺชุลฺลตา วิตตเมฆ มุขา ปมุตฺตา,  
  
เอวํ นรา มรณภีม ปปาตมเชฺฌ  
  
กามํ ปตนฺติ นหิ โกจิ ภเวสุ นิโจฺจ;  
</li>
  
<li>
เวลาตเฎ ปฎุตโรรุ ตรํคมาลา  
  
นาสํ วชนฺติ สตตํ สลิลาลยสฺส,  
  
นาสํ ตถา สมุปยนฺติ นรามรานํ  
  
ปาณานิ ทารุณตเร มรโณทธิมฺหิ;  
</li>
  
<li>
รุโทฺธปิ โส รถวรสฺสคชาธิเปหิ  
  
โยเธหิ จาปิ สพเลหิ จ สายุเธหิ,  
  
โลกํ วิวํจิย สทา มรณูสโภ โส  
  
กามํ นิหนฺติ ภุวนตฺตย สาลิ ทณฺฑํ;  
</li>
  
<li>
โภ มารุเตน มหตา วิหโต ปทีโป  
  
ขิปฺปํ วินาส มุขเมติ มหปฺปโภปิ,  
  
โลเก ตถา มรณจณฺฑ สมีรเณน  
  
ขิปฺปํ วินสฺสติ นรายุมหา ปทีโป;  
</li>
  
<li>
รามชฺชุนปฺปภูติ ภูปติ ปุํควา จ  
  
สูรา ปุเร รณมุเข วิชิตาริ สงฺฆา,  
  
เตปีห จณฺฑ มรโณฆ นิมุคฺคเทหา  
  
นาสํ คตา ชคติ เก มรณา ปมุตฺตา?  
</li>
  
<li>
ลกฺขี จ สาครปฎา สธราธรา จ  
  
สมฺปตฺติโย จ วิวิธา อปิ รูปโสภา,  
  
สพฺพา จ ตา อปิ จ มิตฺตสุตา จ ทารา  
  
เก จาปิ กํ อนุคตา มรณํ วชนฺตํ?  
</li>
  
<li>
พฺรหฺมาสุราสุรคณา จ มหานุภาวา  
  
คนฺธพฺพกินฺนรมโหรครกฺขสา จ,  
  
เต จา ปเร จ มรณคฺคิสิขาย สเพฺพ  
  
อเนฺต ปตนฺติ สลภา อิว ขีณปุญฺญา;  
</li>
  
<li>
เย สาริปุตฺตปมุขา มุนิสาวกา จ  
  
สุทฺธา สทาสวนุทา ปรมิทฺธิปตฺตา,  
  
เต จาปิ มจฺจุวฬภา มุข สนฺนิมุคฺคา  
  
ทีปานิวานลหตา ขยตํ อุเปตา;  
</li>
  
<li>
พุทฺธาปิ พุทฺธกมลามลจารุเนตฺตา  
  
พตฺติํสลกฺขณ วิราชิต รูปโสภา,  
  
สพฺพาสจกฺขยกราปิ จ โลกนาถา  
  
สมฺมทฺทิตา มรณมตฺตมหาคเชน;  
</li>
  
<li>
โรคาตุเรสุ กรุณา น ชราตุเรสุ  
  
ขิฑฺฑาปเรสุ สุกุมารกุมารเกสุ,  
  
โลกํ สทา หนติ มจฺจุ มหาคชิโนฺท  
  
ทวานโล วนมิวาวรตํ อเสสํ;  
</li>
  
<li>
อาปุณฺณตา น สลิเล น ชลาสยสฺส  
  
กฎฺฐสฺส จาปิ พหุตา น หุตาสนสฺส,  
  
ภุตฺวาน โส ติภูวนมฺปิ ตถา อเสสํ  
  
โภ นิทฺทโย น ขลุ ปีติมุเปติ มจฺจุ;  
</li>
  
<li>
โภ โมห โมหิตตยา วิวโส อธโญฺญ  
  
โลโก ปตตฺยปิปิ มจฺจุมุเข สุภีเม,  
  
โภเค รติํ สมุปยาติ นิหีนปโญฺญ  
  
โทลา ตรงฺคจปเล สุปิโนปเมเยฺย;  
</li>
  
<li>
เอโกปิ มจฺจุรภิหนฺตุมลํ ติโลกํ  
  
กิํ นิทฺทยา อปิ ชรามรณานุยายี,  
  
โก วา กเรยฺย วิภสุเวสุ จ ชีวิตาสํ  
  
ชาโต นโร สุปิน สํคม สนฺนิเภสุ;  
</li>
  
<li>
นิจฺจาตุรํ ชคทิทํ สภยํ สโสกํ  
  
ทิสฺวา จ โกธมทโมหชราภิภูตํ,  
  
อุเพฺพคมตฺตมปิ ยสฺส น วิชฺชตี เจ  
  
โส ทารุโณน มรณํ วต ตํ ธิรตฺถุ!  
  
โภ โภ น ปสฺสถ ชราสิธรญฺหิ มจฺจุ  
  
มาหญฺญมานมขิลํ สตตํ ติโลกํ,  
  
กิํ นิทฺทยา นยถ วีตภยา ติยามํ  
  
ธมฺมํ สทา’สวนุทํ จรถ’ปฺปมตฺตา;  
</li>
  
<li>
ภาเวถ โภ มรณมารวิวชฺชนาย  
  
โลเก สทา มรณ สญฺญมิมํ ยตตฺตา,  
  
เอวญฺหิ ภาวนรตสฺส นรสฺส ตสฺส  
  
ตณฺหา ปหียติ สรีรคตา อเสสา;  
</li>
  
<li>
รูปํ ชรา ปิยตรํ มลินีกโรติ  
  
สพฺพํ พลํ หรติ อตฺตนิ โฆรโรโค,  
  
นานูปโภค ปริรกฺขิต มตฺตภาวํ  
  
โภ มจฺจุ สํหรติ กิํ ผลมตฺตภาเว?  
</li>
  
<li>
กมฺมานิลาปหตโรคตรํคภํเค  
  
สํสาร สาคร มุเข วิตเต วิปนฺนา,  
  
มา มาปมาทมกริตฺถ กโรถ โมกฺขํ  
  
ทุโกฺขทโย นนุ ปมาทมยํ นรานํ;  
</li>
  
<li>
โภคา จ มิตฺตสุตโปริส พนฺธวา จ  
  
นารี จ ชีวิตสมา อปิ เขตฺตวตฺถุ,  
  
สพฺพานิ ตานิ ปรโลกมิโต วชนฺตํ  
  
นานุพฺพชนฺติ กุสลากุสลํว โลเก;  
</li>
  
<li>
โภ วิชฺชุจํจลตเร ภวสาครมฺหิ  
  
ขิตฺตา ปุรา กตมหาปวเนน เตน,  
  
กามํ วิภิชฺชติ ขเณน สรีรนาวา  
  
หเตฺถ กโรถ ปรมํ คุณหตฺถสารํ;  
</li>
  
<li>
นิจฺจํ วิภิชฺชติห อามก ภาชนํว  
  
สํรกฺขิโตปิ พหุธา อิห อตฺตภาโว,  
  
ธมฺมํ สมาจรถ สคฺคปติปฺปติฎฺฐํ  
  
ธโมฺม สุจิณฺณมิหเมว ผลํ ททาติ;  
</li>
  
<li>
รนฺตฺวา สทา ปิยตเร ทิวิ เทวรเชฺช  
  
นมฺหา จวนฺติ วิพุธา อปิ ขีณปุญฺญา,  
  
สพฺพํ สุขํ ทิวิ ภุวีห วิโยคนิฎฺฐํ  
  
โก ปญฺญวา ภวสุเขสุ รติํ กเรยฺย?  
</li>
  
<li>
พุโทฺธ สสาวกคโณ ชคเทกนาโถ  
  
ตาราวลีปริวุโตปิ จ ปุณฺณจโนฺท,  
  
อิโนฺทปิ เทวมกุฎํกิต ปาทกโญฺช  
  
โก เผณปิณฺฑ-น-สโม ติภเวสุ ชาโต?  
</li>
  
<li>
ลีลาวตํสมปิ โยพฺพน รูปโสภํ  
  
อตฺตูปมํ ปิยชเนน จ สมฺปโยคํ,  
  
ทิสฺวาปิ วิชฺชุจปลํ กุรุเต ปมาทํ  
  
โภ โมหโมหิตชโน ภวราครโตฺต;  
</li>
  
<li>
ปุโตฺต ปิตา ภวติ มาตุ ปตีห ปุโตฺต  
  
นารี กทาจิ ชนนี จ ปิตา จ ปุโตฺต,  
  
เอวํ สทา วิปริวตฺตติ ชีวโลโก  
  
จิเตฺต สทาติจปเล ขลุ ชาติรเงฺค;  
</li>
  
<li>
รนฺตฺวา ปุเร วิวิธผุลฺลลตากุเลหิ  
  
เทวาปิ นนฺทนวเน สุรสุนฺทรีหิ,  
  
เต เว’กทา วิตตกณฺฎกสํกเฎสุ  
  
โภ โกฎิสิมฺพลิวเนสุ ผุสนฺติ ทุกฺขํ;  
</li>
  
<li>
ภุตฺวา สุธนฺนมปิ กญฺจนภาชเนสุ  
  
สเคฺค ปุเร สุรวรา ปรมิทฺธิปตฺตา,  
  
เต จาปิ ปชฺชลิตโลหคุลํ คิลนฺติ  
  
กามํ กทาจิ นรกาลย วาสภูตา;  
</li>
  
<li>
ภุตฺวา นริสฺสรวรา จ มหิํ อเสสํ  
  
เทวาธิปา จ ทิวิ ทิพฺพสุขํ สุรมฺมํ,  
  
วาสํ กทาจิ ขุรสญฺจิตภูตเลสุ  
  
เต วา มหารถคณานุคตา ทิวีห;  
</li>
  
<li>
เทวงฺคนา ลลิตภินฺนตรงฺคมาเล  
  
รเงฺค มหิสฺสรชฎามกุฎานุยาเต,  
  
รนฺตฺวา ปุเร สุรวรา ปมทาสหายา  
  
เต จาปิ โฆรตรเวตรณิํ ปตนฺติ;  
</li>
  
<li>
ผุลฺลานิ ปลฺลวลตาผลสํกุลานิ  
  
รมฺมานิ นนฺทนวนานิ มโนรมานิ,  
  
ทิพฺพจฺฉราลลิตปุณฺณทรีมุขานิ  
  
เกลาสเมรุสิขรานิ จ ยนฺติ นาสํ;  
</li>
  
<li>
โทลา’นิลา’นลตรํคสมา หิ โภคา  
  
วิชฺชุปฺปภาติจปลานิ จ ชีวิตานิ,  
  
มายามรีจิชลโสมสมํ สรีรํ  
  
โก ชีวิเต จ วิภเว จ กเรยฺย ราคํ?  
</li>
  
<li>
กิํ ทุกฺขมตฺถิ น ภเวสุ จ ทารุเณสุ  
  
สโตฺตปิ ตสฺส วิวิธสฺส น ภาชโน โก,  
  
ชาโต ยถา มรณโรคชราภิภูโต  
  
โก สชฺชโน ภวรติํ ปิหเยยฺย’พาโล?  
</li>
  
<li>
เก วาปิ ปชฺชลิตโลหคุลํ คิลนฺติ  
  
สกฺกา กถญฺจิทปิ ปาณิตเลน ภีมํ,  
  
ทุโกฺขทยํ อสุจินิสฺสวนํ อนนฺตํ  
  
โก กามเยถ ขลุ เทหมิมํ อพาโล?  
</li>
  
<li>
โลเก น มจฺจุสมมตฺถิ ภยํ นรานํ  
  
น วฺยาธิทุกฺขสมมตฺถิ จ กิํจิ ทุกฺขํ,  
  
เอวํ วิรูปกรณํ น ชราสมานํ  
  
โมเหน โภ รติมุเปติ ตถาปิ เทเห;  
</li>
  
<li>
นิสฺสารโต นลกลีกทลีสมานํ  
  
อตฺตานเมว ปริหญฺญติ อตฺตเหตุ,  
  
สโมฺปสิโตปิ กุสหาย อิวากตญฺญู  
  
กาโย น ยสฺส อนุคจฺฉติ กาลเกรา;  
</li>
  
<li>
ตํ เผณปิณฺฑสทิสํ วิสสูลกปฺปํ  
  
โตยา’นิลา’นลมหีอุรคาธิวาสํ,  
  
ชิณฺณาลยํว ปริทุพฺพลมตฺตภาวํ  
  
ทิสฺวา นโร กถมุเปติ รติํ สปโญฺญ?  
</li>
  
<li>
อายุกฺขยํ สมุปยาติ ขเณ ขเณปิ  
  
อเนฺวติ มจฺจุ หนนาย ชราสิปาณี,  
  
กาลํ ตถา น ปริวตฺตติ ตํ อตีตํ  
  
ทุกฺขํ อิทํ นนุ ภเวสุ อจินฺตนียํ?  
</li>
  
<li>
อปฺปายุกสฺส มรณํ สุลภํ ภเวสุ  
  
ทีฆายุกสฺส จ ชรา วฺยสนํ จ’เนกํ,  
  
เอวํ ภเว อุภยโตปิ จ ทุกฺขเมว  
  
ธมฺมํ สมาจรถ ทุกฺขวินาสนาย;  
</li>
  
<li>
ทุกฺขคฺคินา สุมหตา ปริปีฬิเตสุ  
  
โลกตฺตยสฺส วสโต ภววารเกสุ,  
  
สพฺพตฺตตา สุจริตสฺส ปมาทกาโล  
  
โภ โภ น โหติ ปรมํ กุสลํ จิณาถ;  
</li>
  
<li>
อปฺปํ สุขํ ชลลวํ วิย โภ ติณเคฺค  
  
ทุกฺขนฺตุ สาครชลํ วิย สพฺพโลเก,  
  
สํกปฺปนา ตทปิ โหติ สภาวโต หิ  
  
สพฺพํ ติโลกมปิ เกวลทุกฺขเมว;  
</li>
  
<li>
กาโย น ยสฺส อนุคจฺฉติ กายเหตุ  
  
พาโล อเนกวิธมาจรตีห ทุกฺขํ,  
  
กาโย สทา กลิ มลากลิลญฺหิ โลเก  
  
กาเย รโต’นวรตํ วฺยสนํ ปเรติ  
</li>
  
<li>
มีฬฺหากรํ กลิมลากรมามคนฺธํ  
  
สูฬาสิสลฺลวิสปนฺนคโรคภูตํ,  
  
เทหํ วิปสฺสถ ชรามรณาธิวาสํ  
  
ตุจฺฉํ สทา วิคตสารมิมํ วินินฺทฺยํ;  
</li>
  
<li>
ทุกฺขํ อนิจฺจมสุภํ วต อตฺตภาวํ  
  
มา สํกิเลสย น วิชฺชติ ชาตุ นิโจฺจ,  
  
อโมฺภ น วิชฺชติ หิ อปฺปมปีห สารํ  
  
สารํ สมาจรถ ธมฺมมลํ ปมาทํ;  
</li>
  
<li>
มายามรีจิกทลีนลเผณปุญฺช-  
  
คํคาตรงฺคชลพุพฺพุลสนฺนิเภสุ,  
  
ขเนฺธสุ ปญฺจสุ ฉฬายตเนสุ เตสุ  
  
อตฺตา น วิชฺชติ หิ โก น วเทยฺย’พาโล?  
</li>
  
<li>
วญฺฌาสุโต สสวิสาณมเย รเถ ตุ,  
  
ธาเวยฺย เจ จิรตรํ สธุรํ คเหตฺวา,  
  
ทีปจฺจิมาลมิว ตํ ขณภงฺคภูตํ  
  
อตฺตาติ ทุพฺพลตรนฺตุ วเทยฺย เทหํ;  
</li>
  
<li>
พาโล ยถา สลิลพุพฺพุลภาชเนน  
  
อากณฺฐโต วต ปิเพยฺย มรีจิโตยํ,  
  
อตฺตานิ สารรหิตํ กทลีสมานํ  
  
โมหา ภเณยฺย ขลุ เทหมิมํ อนตฺตํ;  
</li>
  
<li>
โย’ทุมฺพรสฺส กุสุเมน มรีจิโตยํ  
  
วาสํ ยทิจฺฉติ ส เขทมุเปติ พาโล,  
  
อตฺตานเมว ปริหญฺญติ อตฺตเหตุ  
  
อตฺตา น วิชฺชติ กทาจิทปีห เทเห;  
</li>
  
<li>
โปโส ยถา หิ กทลี สุวินิพฺภุชโนฺต  
  
สารํ ตทปฺปมฺปิ โนปลเภยฺย กามํ,  
  
ขเนฺธสุ ปํจสุ ฉฬายตเนสุ เตสุ  
  
สุเญฺญสุ กิญฺจิทปิ โนปลเภยฺย สารํ;  
</li>
  
<li>
สุตฺตํ วินา น ปฎภาวมิหตฺถิ กิํจิ  
  
เทหํ วินา น ขลุ โกจิ มิหตฺถิ สโตฺต,  
  
เทโห สภาวรหิโต ขณภํคยุโตฺต,  
  
โก อตฺตเหตุ อปโร ภุวิ วิชฺชตีห?  
</li>
  
<li>
ทิสฺวา มรีจิสลิลญฺหิ สุทูรโต โภ  
  
พาโล มิโค สมุปธาวติ โตยสญฺญี,  
  
เอวํ สภาวรหิเต วิปรีตสิเทฺธ  
  
เทเห ปเรติ ปริกปฺปนยา หิ ราคํ;  
</li>
  
<li>
เทเห สภาวรหิเต ปริกปฺปสิเทฺธ  
  
อตฺตา น วิชฺชติ หิ วิชฺชุมิวนฺตลิเกฺข,  
  
ภาเวถ ภาวนรตา วิคตปฺปมาทา  
  
สพฺพาสวปฺปหนนาย อนตฺตสญฺญํ;  
</li>
  
<li>
ลาลากรีสรุธิรสฺสุวสานุลิตฺตํ  
  
เทหํ อิมํ กลิมลากลิลํ อสารํ,  
  
สตฺตา สทา ปริหรนฺติ ชิคุจฺฉนียํ  
  
นานาสุจีหิ ปริปุณฺณฆฎํ ยเถว;  
</li>
  
<li>
ณหาตฺวา ชลญฺหิ สกลํ จตุสาครสฺส  
  
เมรุปฺปมาณมปิ คนฺธมนุตฺตรญฺจ,  
  
ปโปฺปติ เนว มนุโช หิ สุจิํ กทาจิ  
  
กิํ โภ วิปสฺสถ คุณํ กิมุ อตฺตภาเว?  
</li>
  
<li>
เทโห ส เอว วิวิธาสุจิสนฺนิธาโน  
  
เทโห ส เอว วธพนฺธนโรคภูโต,  
  
เทโห ส เอว นวธา ปริภินฺนคโณฺฑ  
  
เทหํ วินา ภยกรํ น สุสานมตฺถิ;  
</li>
  
<li>
อโนฺตคตํ ยทิว มุตฺตกรีสภาโค  
  
เทหา พหิํ อติจเรยฺย วินิกฺขมิตฺวา,  
  
มาตา ปิตา วิกรุณา จ วินฎฺฐเปมา  
  
กามํ ภเวยฺยุ กิมุ พนฺธุสุตา จ ทารา?  
</li>
  
<li>
เทหํ ยถา นวมุขํ กิมิสงฺฆเคหํ  
  
มํสฎฺฐิเสทรุธิรากลิลํ วิคนฺธํ,  
  
โปเสนฺติ เย วิวิธปาปมิหาจริตฺวา  
  
เต โมหิตา มรณธมฺมมโห วเตวํ!  
</li>
  
<li>
คณฺฑูปเม วิวิธโรค นิวาสภูเต  
  
กาเย สทา รุธิรมุตฺตกรีสปุเณฺณ,  
  
โย เอตฺถ นนฺทติ นโร สสิคาลภเกฺข  
  
กามญฺหิ โสจติ ปรตฺถ ส พาลพุทฺธิ;  
</li>
  
<li>
โภ เผณปิณฺฑสทิโส วิย สารหีโน  
  
มีฬฺหาลโย วิย สทา ปฎิกูลคโนฺธ,  
  
อาสีวิสาลยนิโภ สภโย สทุโกฺข  
  
เทโห สทา สวติ โลณฆโฎว ภิโนฺน;  
</li>
  
<li>
ชาตํ ยถา น กมลํ ภุวิ นินฺทนียํ  
  
ปเงฺกสุ โภ อสุจิโตย สมากุเลสุ,  
  
ชาตํ ตถา ปรหิตมฺปิ จ เทหภูตํ  
  
ตํ นินฺทนียมิห ชาตุ น โหติ โลเก;  
</li>
  
<li>
ทฺวตฺติํสภาคปริปูรตโร วิเสโส  
  
กาโย ยถา หิ นรนาริ คณสฺส โลเก,  
  
กาเยสุ กิํ ผลมิหตฺถิ จ ปณฺฑิตานํ  
  
กามํ ตเทว นนุ โหติ ปโรปการํ;  
</li>
  
<li>
โปโสน ปณฺฑิตตเรน ตถาปิ เทโห  
  
สพฺพตฺตนา จิรตรํ ปริปาลนีโย,  
  
ธมฺมํ จเรยฺย สุจิรํ ขลุ ชีวมาโน  
  
ธเมฺม หเว มณิวโร อิว กามโท โภ  
</li>
  
<li>
ขีเร ยถา สุปริภาวิตโมสธมฺหิ  
  
เสฺนเหน โอสธพลํ ปริภาสเตว,  
  
ธโมฺม ตถา อิห สมาจริโต หิ โลเก  
  
ฉายาว ยาติ ปรโลก มิโต วชนฺตํ;  
</li>
  
<li>
กายสฺส โภ วิรจิตสฺส ยถานุกูลํ  
  
ฉายา วิภาติ รุจิรามลทปฺปเณ ตุ,  
  
กตฺวา ตเถว ปรมํ กุสลํ ปรตฺถ  
  
สมฺภูสิตา อิว ภวนฺติ ผเลน เตน;  
</li>
  
<li>
เทเห ตถา วิวิธทุกฺข นิวาสภูเต  
  
โมหา ปมาทวสคา สุขสญฺญมูฬฺหา,  
  
ติเกฺข ยถา ขุรมุเข มธุเลหมาโน  
  
พาฬฺหญฺจ ทุกฺขมนุคจฺฉติ หีนปโญฺญ;  
</li>
  
<li>
สํกปฺปราควิคเต นิรตตฺตภาเว  
  
ทุกฺขํ สทา สมธิคจฺฉติ อปฺปปโญฺญ,  
  
มูฬฺหสฺส เจว สุขสญฺญมิหตฺถิโลเก  
  
กิํปกฺกเมว นนุ โหติ วิจารมาเน;  
</li>
  
<li>
สโพฺพปโภค ธนธญฺญวิเสสลาภี  
  
รูเปน โภ ส มกรทฺธชสนฺนิโภปิ,  
  
โย โยพฺพเนปิ มรณํ ลภเต อกามํ  
  
กามํ ปรตฺถปรปาณหโร นโร หิ;  
</li>
  
<li>
โส ยาจโก ภวติ ภินฺนกปาลหโตฺถ  
  
มุโณฺฑ ธิคกฺขรสเตหิ จ ตชฺชยโนฺต,  
  
ภิกฺขํ สทาริภวเน สกุเจลวาโส  
  
เทเห ปรตฺถิ ปรจิตฺตหโร นโร โย;  
</li>
  
<li>
อิตฺถี นมุญฺจติ สทา ปุน อิตฺถิภาวา  
  
นารี สทา ภวติ โส ปุริโส ปรตฺถ,  
  
โย อาจเรยฺย ปรทารมลงฺฆนียํ  
  
โฆรญฺจ วินฺทติ สทา วฺยสนญฺจ เนกํ;  
</li>
  
<li>
ทีโน วิคนฺธวทโน จ ชโฬ อปโญฺญ  
  
มูโค สทา ภวติ อปฺปิยทสฺสโน จ,  
  
ปโปฺปติ ทุกฺขมตุลญฺจ มนุสฺสภูโต  
  
วาจํ มุสา ภณติ โย หิ อปญฺญสโตฺต;  
</li>
  
<li>
อุมฺมตฺตกา วิคตลชฺชคุณา ภวนฺติ  
  
ทีนา สทา วฺยสนโสกปรายณา จ,  
  
ชาตา ภเวสุ วิวิเธสุ วิรูปเทหา  
  
ปีตฺวา หลาหลวิสํว สุรํ วิปญฺญา;  
</li>
  
<li>
ปาปานิ เยน อิห อาจริตานิ ยานิ  
  
โย วสฺสโกฎินหุตานิ อนปฺปกานิ,  
  
ลทฺธาน โฆรมตุลํ นรเกสุ ทุกฺขํ  
  
ปโปฺปติ เจตฺถ วิวิธวฺยสนญฺจ เนกํ;  
</li>
  
<li>
โลกตฺตเยสุ สกเลสุ สมํ น กิํจิ  
  
โลกสฺส สนฺติกรณํ รตนตฺตเยน,  
  
ตํเตชสา สุมหตา ชิตสพฺพปาโป  
  
โสหํ สทาธิคตสพฺพสุโข ภเวยฺยํ;  
</li>
  
<li>
โลกตฺตเยสุ สกเลสุ จ สพฺพสตฺตา  
  
มิตฺตา จ มชฺฌริปุพนฺธุชนา จ สเพฺพ,  
  
เต สพฺพทา วิคตโรคภยา วิโสกา  
  
สพฺพํ สุขํ อธิคตา มุทิตา ภวนฺตุ;  
</li>
  
<li>
กาโย กรีสภริโต วิย ภินฺนกุโมฺภ  
  
กาโย สทา กลิมลวฺยสนาธิวาโส,  
  
กาเย วิหญฺญติ จ สพฺพสุขนฺติ โลโก  
  
กาโย สทา มรณโรคชราธิวาโส;  
</li>
  
<li>
โส โยพฺพโนติ ถวิโรติ จ พาลโกติ  
  
สเตฺต น เปกฺขติ วิหญฺญติเรว มจฺจุ,  
  
โสหํ ฐิโตปิ สยิโตปิ จ ปกฺกมโนฺต  
  
คจฺฉามิ มจฺจุวทนํ นิยตํ ตถา หิ;  
</li>
  
<li>
เอวํ ยถา วิหิตโทสมิทํ สรีรํ  
  
นิจฺจํว ตคฺคตมนา หทเย กโรถ,  
  
เมตฺตํ ปริตฺตมสุภํ มรณสฺสติญฺจ  
  
ภาเวถ ภาวนรตา สตตํ ยตตฺตา;  
</li>
  
<li>
ทานาทิ ปุญฺญกิริยานิ สุขุทฺรยานิ  
  
กตฺวา จ ตมฺผลมเสส มิหปฺปเมยฺยํ,  
  
เทยฺยํ สทา ปรหิตาย สุขาย เจว  
  
กิโมฺภ ตเทว นนุ หตฺถคตญฺหิ สารํ?  
</li>
  
<li>
เหตุํ วินา น ภวตี หิ จ กิํจิ โลเก  
  
สโทฺทว ปาณิตลฆฎฺฎนเหตุชาโต,  
  
เอวญฺจ เหตุผล ภาววิภาคภิโนฺน  
  
โลโก อุเทติ จ วินสฺสติ ติฎฺฐตี จ;  
</li>
  
<li>
กมฺมสฺส การณามยญฺหิ ยถา อวิชฺชา  
  
โภ กมฺมนา สมธิคจฺฉติ ชาติเภทํ,  
  
ชาติํ ปฎิจฺจ จ ชรามรณาทิทุกฺขํ  
  
สตฺตา สทา ปฎิลภนฺติ อนาทิกาเล;  
</li>
  
<li>
กมฺมํ ยถา น ภวตีห จ โมหนาสา  
  
กมฺมกฺขยาปิ จ น โหติ ภเวสุ ชาติ,  
  
ชาติกฺขยา อิห ชรามรณาทิทุกฺขํ  
  
สพฺพกฺขโย ภวติ ทีเปวานิเลน;  
</li>
  
<li>
โย ปสฺสตีห สตตํ มุนิธมฺมกายํ  
  
พุทฺธํ ส ปสฺสติ นโร อิติ โส อโวจ,  
  
พุทฺธญฺจ ธมฺมมมลญฺจ ติโลกนาถํ  
  
สมฺปสฺสิตุํ วิจินถา’ปิ จ ธมฺมตํ โภ;  
</li>
  
<li>
สลฺลํว โภ สุนิสิตํ หทเย นิมุคฺคํ  
  
โทสตฺตยํ วิวิธปาปมเลน ลิตฺตํ,  
  
นานาวิธพฺยสนภาชนมปฺปสนฺนํ  
  
ปญฺญามเยน พลิเสน นิรากโรถ;  
</li>
  
<li>
นากมฺปยนฺติ สกลาปิ จ โลกธมฺมา  
  
จิตฺตํ สทาปคตปาปกิเลสสลฺลํ,  
  
รูปาทโย จ วิวิธา วิสยา สมคฺคา  
  
ผุฎฺฐํว เมรุสิขรํ มหตานิเลน;  
</li>
  
<li>
สํสารทุกฺขมคเณยฺย ยถา มุนิโนฺท  
  
คมฺภิรปารมิต สาครมุตฺตริตฺวา,  
  
เญยฺยํ อโพธิ นิปุณํ หตโมหชาโล  
  
ตสฺมา สทา ปรหิตํ ปรมํ จิณาถ;  
</li>
  
<li>
โอหาย โส’ธิคตโมกฺขสุขํ ปเรสํ  
  
อตฺถาย สํจริ ภเวสุ มหพฺภเยสุ,  
  
เอวํ สทา ปรหิตํ ปุรโต กริตฺวา  
  
ธโมฺม มยานุจริโต ชคทตฺถเมว;  
</li>
  
<li>
ลทฺธาน ทุลฺลภตรญฺจ มนุสฺสโยนิํ  
  
สพฺพํ ปปญฺจรหิตํ ขณสมฺปทญฺจ,  
  
ญตฺวาน อาสวนุเทกหิตญฺจ ธมฺมํ  
  
โก ปญฺญวา อนวรํ น ภเชยฺย ธมฺมํ?  
</li>
  
<li>
ลทฺธาน พุทฺธสมยํ อติทุลฺลภํจ  
  
สทฺธมฺม มคฺคมสมํ สิวทํ ตเถว,  
  
กลฺยาณมิตฺตปวเร มติสมฺปทญฺจ  
  
โก พุทฺธิมา อนวรํ น ภเชยฺย ธมฺมํ?  
</li>
  
<li>
เอวมฺปิ ทุลฺลภตรํ วิภเว สุลทฺธา  
  
มเจฺฉรโทส วิรตา อุภยตฺถกามา,  
  
สทฺธาทิธมฺมสหิตา สตตปฺปมตฺตา  
  
โภ! โภ! กโรถ อมตาธิคมาย ปุญฺญํ;  
</li>
  
  
  
  
  