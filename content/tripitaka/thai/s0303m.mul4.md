<h1>๕. อุปฺปาทสํยุตฺตํ</h1>
<h3>๑. จกฺขุสุตฺตํ</h3>
<p> สาวตฺถินิทานํ   ฯ ‘‘โย โข, ภิกฺขเว, จกฺขุสฺส อุปฺปาโท ฐิติ อภินิพฺพตฺติ ปาตุภาโว, ทุกฺขเสฺสโส อุปฺปาโท, โรคานํ ฐิติ, ชรามรณสฺส ปาตุภาโวฯ โย โสตสฺส อุปฺปาโท ฐิติ…เป.… โย ฆานสฺส อุปฺปาโท ฐิติ… โย ชิวฺหาย อุปฺปาโท ฐิติ… โย กายสฺส อุปฺปาโท ฐิติ… โย มนสฺส อุปฺปาโท ฐิติ อภินิพฺพตฺติ ปาตุภาโว, ทุกฺขเสฺสโส  อุปฺปาโท, โรคานํ ฐิติ, ชรามรณสฺส ปาตุภาโวฯ โย จ, ภิกฺขเว, จกฺขุสฺส นิโรโธ วูปสโม อตฺถงฺคโม, ทุกฺขเสฺสโส นิโรโธ, โรคานํ วูปสโม, ชรามรณสฺส อตฺถงฺคโมฯ โย โสตสฺส นิโรโธ…เป.… โย ฆานสฺส นิโรโธ… โย ชิวฺหาย นิโรโธ… โย กายสฺส นิโรโธ… โย มนสฺส นิโรโธ วูปสโม อตฺถงฺคโม, ทุกฺขเสฺสโส นิโรโธ, โรคานํ วูปสโม, ชรามรณสฺส อตฺถงฺคโม’’ติฯ ปฐมํฯ</p>


<h3>๒. รูปสุตฺตํ</h3>
<p> สาวตฺถินิทานํฯ ‘‘โย โข, ภิกฺขเว, รูปานํ อุปฺปาโท ฐิติ อภินิพฺพตฺติ ปาตุภาโว, ทุกฺขเสฺสโส อุปฺปาโท, โรคานํ ฐิติ, ชรามรณสฺส ปาตุภาโวฯ โย สทฺทานํ… โย คนฺธานํ… โย รสานํ… โย โผฎฺฐพฺพานํ… โย ธมฺมานํ อุปฺปาโท ฐิติ อภินิพฺพตฺติ ปาตุภาโว, ทุกฺขเสฺสโส อุปฺปาโท, โรคานํ ฐิติ, ชรามรณสฺส ปาตุภาโวฯ โย  จ โข, ภิกฺขเว, รูปานํ นิโรโธ วูปสโม อตฺถงฺคโม, ทุกฺขเสฺสโส นิโรโธ, โรคานํ วูปสโม, ชรามรณสฺส อตฺถงฺคโมฯ โย สทฺทานํ… โย คนฺธานํ… โย รสานํ… โย โผฎฺฐพฺพานํ… โย ธมฺมานํ นิโรโธ วูปสโม อตฺถงฺคโม, ทุกฺขเสฺสโส นิโรโธ, โรคานํ วูปสโม, ชรามรณสฺส อตฺถงฺคโม’’ติฯ ทุติยํฯ</p>


<h3>๓. วิญฺญาณสุตฺตํ</h3>
<p> สาวตฺถินิทานํ  ฯ ‘‘โย โข, ภิกฺขเว, จกฺขุวิญฺญาณสฺส อุปฺปาโท ฐิติ…เป.… ชรามรณสฺส ปาตุภาโว…เป.… โย มโนวิญฺญาณสฺส อุปฺปาโท ฐิติ…เป.… ชรามรณสฺส ปาตุภาโวฯ โย จ โข, ภิกฺขเว, จกฺขุวิญฺญาณสฺส นิโรโธ…เป.… ชรามรณสฺส อตฺถงฺคโม…เป.… โย มโนวิญฺญาณสฺส นิโรโธ…เป.… ชรามรณสฺส อตฺถงฺคโม’’ติฯ ตติยํฯ</p>


<h3>๔. สมฺผสฺสสุตฺตํ</h3>
<p> สาวตฺถินิทานํ ฯ ‘‘โย โข, ภิกฺขเว, จกฺขุสมฺผสฺสสฺส อุปฺปาโท ฐิติ…เป.… ชรามรณสฺส ปาตุภาโว…เป.… โย มโนสมฺผสฺสสฺส อุปฺปาโท ฐิติ…เป.… ชรามรณสฺส ปาตุภาโวฯ โย จ โข, ภิกฺขเว, จกฺขุสมฺผสฺสสฺส นิโรโธ…เป.… ชรามรณสฺส อตฺถงฺคโม…เป.… โย มโนสมฺผสฺสสฺส นิโรโธ…เป.… ชรามรณสฺส อตฺถงฺคโม’’ติฯ จตุตฺถํฯ</p>


<h3>๕. สมฺผสฺสชสุตฺตํ</h3>
<p> สาวตฺถินิทานํฯ ‘‘โย โข, ภิกฺขเว, จกฺขุสมฺผสฺสชาย เวทนาย อุปฺปาโท ฐิติ…เป.… ชรามรณสฺส ปาตุภาโว…เป.…ฯ</p>


<p>โย มโนสมฺผสฺสชาย เวทนาย อุปฺปาโท ฐิติ…เป.…  ชรามรณสฺส ปาตุภาโวฯ โย จ โข, ภิกฺขเว, จกฺขุสมฺผสฺสชาย เวทนาย นิโรโธ  วูปสโม…เป.… ชรามรณสฺส อตฺถงฺคโม…เป.… โย มโนสมฺผสฺสชาย เวทนาย นิโรโธ วูปสโม อตฺถงฺคโม, ทุกฺขเสฺสโส นิโรโธ, โรคานํ วูปสโม, ชรามรณสฺส อตฺถงฺคโม’’ติฯ ปญฺจมํฯ</p>


<h3>๖. สญฺญาสุตฺตํ</h3>
<p> สาวตฺถินิทานํฯ ‘‘โย โข, ภิกฺขเว, รูปสญฺญาย อุปฺปาโท ฐิติ…เป.… ชรามรณสฺส ปาตุภาโว…เป.… โย ธมฺมสญฺญาย อุปฺปาโท ฐิติ อภินิพฺพตฺติ ปาตุภาโว, ทุกฺขเสฺสโส อุปฺปาโท, โรคานํ ฐิติ, ชรามรณสฺส ปาตุภาโวฯ โย จ โข, ภิกฺขเว, รูปสญฺญาย นิโรโธ…เป.… ชรามรณสฺส อตฺถงฺคโม…เป.… โย ธมฺมสญฺญาย นิโรโธ วูปสโม อตฺถงฺคโม, ทุกฺขเสฺสโส นิโรโธ, โรคานํ วูปสโม, ชรามรณสฺส อตฺถงฺคโม’’ติฯ ฉฎฺฐํฯ</p>


<h3>๗. สเญฺจตนาสุตฺตํ</h3>
<p> สาวตฺถินิทานํ ฯ ‘‘โย โข, ภิกฺขเว, รูปสเญฺจตนาย อุปฺปาโท ฐิติ…เป.… ชรามรณสฺส ปาตุภาโว…เป.… โย ธมฺมสเญฺจตนาย อุปฺปาโท ฐิติ อภินิพฺพตฺติ ปาตุภาโว, ทุกฺขเสฺสโส อุปฺปาโท, โรคานํ ฐิติ, ชรามรณสฺส ปาตุภาโวฯ โย จ โข, ภิกฺขเว, รูปสเญฺจตนาย นิโรโธ…เป.… ชรามรณสฺส อตฺถงฺคโม…เป.… โย ธมฺมสเญฺจตนาย นิโรโธ วูปสโม อตฺถงฺคโม, ทุกฺขเสฺสโส นิโรโธ, โรคานํ วูปสโม, ชรามรณสฺส อตฺถงฺคโม’’ติฯ สตฺตมํฯ</p>


<h3>๘. ตณฺหาสุตฺตํ</h3>
<p> สาวตฺถินิทานํ ฯ ‘‘โย โข, ภิกฺขเว, รูปตณฺหาย อุปฺปาโท ฐิติ…เป.… ชรามรณสฺส  ปาตุภาโว…เป.… โย ธมฺมตณฺหาย อุปฺปาโท ฐิติ อภินิพฺพตฺติ ปาตุภาโว, ทุกฺขเสฺสโส อุปฺปาโท, โรคานํ ฐิติ, ชรามรณสฺส ปาตุภาโวฯ โย  จ โข, ภิกฺขเว, รูปตณฺหาย นิโรโธ…เป.… ชรามรณสฺส อตฺถงฺคโม…เป.… โย ธมฺมตณฺหาย นิโรโธ วูปสโม อตฺถงฺคโม, ทุกฺขเสฺสโส นิโรโธ, โรคานํ วูปสโม, ชรามรณสฺส อตฺถงฺคโม’’ติฯ อฎฺฐมํฯ</p>


<h3>๙. ธาตุสุตฺตํ</h3>
<p> สาวตฺถินิทานํฯ ‘‘โย โข, ภิกฺขเว, ปถวีธาตุยา อุปฺปาโท ฐิติ อภินิพฺพตฺติ ปาตุภาโว…เป.… ชรามรณสฺส ปาตุภาโว; โย อาโปธาตุยา… โย เตโชธาตุยา… โย วาโยธาตุยา… โย อากาสธาตุยา… โย วิญฺญาณธาตุยา อุปฺปาโท ฐิติ อภินิพฺพตฺติ ปาตุภาโว, ทุกฺขเสฺสโส อุปฺปาโท, โรคานํ ฐิติ, ชรามรณสฺส ปาตุภาโวฯ โย จ โข, ภิกฺขเว, ปถวีธาตุยา นิโรโธ…เป.… ชรามรณสฺส อตฺถงฺคโม; โย อาโปธาตุยา นิโรโธ… โย เตโชธาตุยา นิโรโธ… โย วาโยธาตุยา นิโรโธ… โย อากาสธาตุยา นิโรโธ… โย วิญฺญาณธาตุยา นิโรโธ วูปสโม อตฺถงฺคโม, ทุกฺขเสฺสโส นิโรโธ, โรคานํ วูปสโม, ชรามรณสฺส อตฺถงฺคโม’’ติฯ นวมํฯ</p>


<h3>๑๐. ขนฺธสุตฺตํ</h3>
<p> สาวตฺถินิทานํ  ฯ ‘‘โย โข, ภิกฺขเว, รูปสฺส อุปฺปาโท ฐิติ อภินิพฺพตฺติ ปาตุภาโว, ทุกฺขเสฺสโส อุปฺปาโท, โรคานํ ฐิติ, ชรามรณสฺส ปาตุภาโวฯ โย เวทนาย… โย สญฺญาย… โย สงฺขารานํ… โย วิญฺญาณสฺส อุปฺปาโท ฐิติ อภินิพฺพตฺติ ปาตุภาโว, ทุกฺขเสฺสโส อุปฺปาโท, โรคานํ ฐิติ, ชรามรณสฺส ปาตุภาโวฯ โย จ โข, ภิกฺขเว, รูปสฺส นิโรโธ วูปสโม อตฺถงฺคโม, ทุกฺขเสฺสโส นิโรโธ, โรคานํ วูปสโม, ชรามรณสฺส อตฺถงฺคโมฯ โย เวทนาย… โย สญฺญาย… โย สงฺขารานํ… โย วิญฺญาณสฺส นิโรโธ วูปสโม อตฺถงฺคโม, ทุกฺขเสฺสโส นิโรโธ, โรคานํ วูปสโม, ชรามรณสฺส อตฺถงฺคโม’’ติฯ ทสมํฯ</p>

</p>


<p>ตสฺสุทฺทานํ –</p>


<p>
จกฺขุ  
รูปญฺจ วิญฺญาณํ, ผโสฺส จ เวทนาย จ;  
  
สญฺญา จ เจตนา ตณฺหา, ธาตุ ขเนฺธน เต ทสาติฯ  
</p>
  
  
  
  
  