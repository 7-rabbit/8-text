<h1>๙. นวกนิปาโต</h1>
<h3>๑. วฑฺฒมาตุเถรีคาถา</h3>
<ol>
<li>
‘‘มา  
  
  
สุ เต วฑฺฒ โลกมฺหิ, วนโถ อาหุ กุทาจนํ;  
  
มา ปุตฺตก ปุนปฺปุนํ, อหุ ทุกฺขสฺส ภาคิมาฯ  
  
<li>
‘‘สุขญฺหิ  
วฑฺฒ มุนโย, อเนชา ฉินฺนสํสยา;  
  
สีติภูตา ทมปฺปตฺตา, วิหรนฺติ อนาสวาฯ  
  
<li>
‘‘เตหานุจิณฺณํ อิสีภิ, มคฺคํ ทสฺสนปตฺติยา;  
  
ทุกฺขสฺสนฺตกิริยาย, ตฺวํ วฑฺฒ อนุพฺรูหย’’ฯ  
  
<li>
‘‘วิสารทาว ภณสิ, เอตมตฺถํ ชเนตฺติ เม;  
  
มญฺญามิ นูน มามิเก, วนโถ เต น วิชฺชติ’’ฯ  
  
<li>
‘‘เย เกจิ วฑฺฒ สงฺขารา, หีนา อุกฺกฎฺฐมชฺฌิมา;  
  
อณูปิ อณุมโตฺตปิ, วนโถ เม น วิชฺชติฯ  
  
<li>
‘‘สเพฺพ เม อาสวา ขีณา, อปฺปมตฺตสฺส ฌายโต;  
  
ติโสฺส วิชฺชา อนุปฺปตฺตา, กตํ พุทฺธสฺส สาสนํ’’ฯ  
</li>
  
<li>
‘‘อุฬารํ วต เม มาตา, ปโตทํ สมวสฺสริ;  
  
ปรมตฺถสญฺหิตา คาถา, ยถาปิ อนุกมฺปิกาฯ  
</li>
  
<li>
‘‘ตสฺสาหํ วจนํ สุตฺวา, อนุสิฎฺฐิํ ชเนตฺติยา;  
  
ธมฺมสํเวคมาปาทิํ, โยคเกฺขมสฺส ปตฺติยาฯ  
</li>
  
<li>
‘‘โสหํ ปธานปหิตโตฺต, รตฺตินฺทิวมตนฺทิโต;  
  
มาตรา โจทิโต สโนฺต, อผุสิํ สนฺติมุตฺตมํ’’ฯ  
</li>
  
… วฑฺฒมาตา เถรี…ฯ  
</li>
  
นวกนิปาโต นิฎฺฐิโตฯ  
</li>
  
  
  
  
  