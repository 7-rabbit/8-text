<h1>๑๖. อตฺถทสฺสีพุทฺธวํสวณฺณนา</h1>
<p>ปิยทสฺสิมฺหิ    สมฺมาสมฺพุเทฺธ ปรินิพฺพุเต ตสฺส สาสเน จ อนฺตรหิเต ปริหายิตฺวา วฑฺฒิตฺวา อปริมิตายุเกสุ มนุเสฺสสุ อนุกฺกเมน ปริหายิตฺวา วสฺสสตสหสฺสายุเกสุ ชาเตสุ ปรมตฺถทสฺสี  นาม พุโทฺธ โลเก อุปฺปชฺชิฯ โส ปารมิโย ปูเรตฺวา ตุสิตปุเร นิพฺพตฺติตฺวา ตโต จวิตฺวา ปรมโสภเน โสภเน นาม นคเร สาครสฺส นาม รโญฺญ กุเล อคฺคมเหสิยา สุทสฺสนเทวิยา กุจฺฉิสฺมิํ ปฎิสนฺธิํ คเหตฺวา ทส มาเส คเพฺภ วสิตฺวา สุจินฺธนุยฺยาเน มาตุกุจฺฉิโต นิกฺขมิฯ มาตุกุจฺฉิโต มหาปุริเส นิกฺขนฺตมเตฺต สุจิรกาลนิหิตานิ กุลปรมฺปราคตานิ มหานิธานานิ ธนสามิกา ปฎิลภิํสูติ ตสฺส นามคฺคหณทิวเส ‘‘อตฺถทสฺสี’’ติ นามมกํสุฯ โส ทสวสฺสสหสฺสานิ อคารํ อชฺฌาวสิฯ อมรคิริ-สุรคิริ-คิริวาหนนามกา ปรมสุรภิชนกา ตโย จสฺส ปาสาทา อเหสุํฯ วิสาขาเทวิปฺปมุขานิ เตตฺติํส อิตฺถิสหสฺสานิ อเหสุํฯ</p>


<p>โส จตฺตาริ นิมิตฺตานิ ทิสฺวา วิสาขาเทวิยา เสลกุมาเร นาม ปุเตฺต อุปฺปเนฺน สุทสฺสนํ นาม อสฺสราชํ อภิรุหิตฺวา มหาภินิกฺขมนํ นิกฺขมิตฺวา ปพฺพชิฯ ตํ นว มนุสฺสโกฎิโย อนุปพฺพชิํสุฯ เตหิ ปริวุโต โส มหาปุริโส อฎฺฐ มาเส ปธานจริยํ จริตฺวา วิสาขปุณฺณมาย สุจินฺธรนาคิยา อุปหารตฺถาย อานีตํ มธุปายาสํ มหาชเนน สนฺทิสฺสมานสพฺพสรีราย นาคิยา สห สุวณฺณปาติยา ทินฺนํ มธุปายาสํ ปริภุญฺชิตฺวา ตรุณตรุสตสมลงฺกเต ตรุณสาลวเน ทิวาวิหารํ วีตินาเมตฺวา สายนฺหสมเย ธมฺมรุจินา มหารุจินา นาม นาคราเชน ทินฺนา อฎฺฐ กุสติณมุฎฺฐิโย คเหตฺวา จมฺปกโพธิํ อุปสงฺกมิตฺวา เตปญฺญาสหตฺถายามวิตฺถตํ กุสติณสนฺถรํ สนฺถริตฺวา ปลฺลงฺกํ อาภุชิตฺวา สโมฺพธิํ ปตฺวา สพฺพพุทฺธาจิณฺณํ – ‘‘อเนกชาติสํสารํ…เป.… ตณฺหานํ ขยมชฺฌคา’’ติ อุทานํ อุทาเนตฺวา สตฺตสตฺตาหํ โพธิสมีเปเยว วีตินาเมตฺวา พฺรหฺมุโน ธมฺมเทสนายาจนํ สมฺปฎิจฺฉิตฺวา อตฺตนา สห ปพฺพชิตนวภิกฺขุโกฎิโย อริยธมฺมปฎิเวธสมเตฺถ ทิสฺวา อากาเสน คนฺตฺวา อโนมนครสมีเป อโนมุยฺยาเน โอตริตฺวา เตหิ ปริวุโต  ตตฺถ ธมฺมจกฺกํ ปวเตฺตสิฯ ตทา โกฎิสตสหสฺสานํ ปฐโม ธมฺมาภิสมโย อโหสิฯ</p>


<p>ปุน  ภควติ โลกนายเก เทวโลกจาริกํ จริตฺวา ตตฺถ ธมฺมํ เทเสเนฺต โกฎิสตสหสฺสานํ ทุติโย อภิสมโย อโหสิฯ ยทา ปน ภควา อตฺถทสฺสี อมฺหากํ ภควา วิย กปิลวตฺถุปุรํ โสภนปุรํ ปวิสิตฺวา ธมฺมํ เทเสสิ, ตทา โกฎิสตสหสฺสานํ ตติโย ธมฺมาภิสมโย อโหสิฯ เตน วุตฺตํ –</p>


<ol>
<li>
‘‘ตเตฺถว  
มณฺฑกปฺปมฺหิ, อตฺถทสฺสี มหายโส;  
  
มหาตมํ นิหนฺตฺวาน, ปโตฺต สโมฺพธิมุตฺตมํฯ  
</li>
  
<li>
‘‘พฺรหฺมุนา ยาจิโต สโนฺต, ธมฺมจกฺกํ ปวตฺตยิ;  
  
อมเตน ตปฺปยี โลกํ, ทสสหสฺสี สเทวกํฯ  
</li>
  
<li>
‘‘ตสฺสาปิ โลกนาถสฺส, อเหสุํ อภิสมยา ตโย;  
  
โกฎิสตสหสฺสานํ, ปฐมาภิสมโย อหุฯ  
</li>
  
<li>
‘‘ยทา พุโทฺธ อตฺถทสฺสี, จรติ เทวจาริกํ;  
  
โกฎิสตสหสฺสานํ, ทุติยาภิสมโย อหุฯ  
</li>
  
<li>
‘‘ปุนาปรํ ยทา พุโทฺธ, เทเสสิ ปิตุสนฺติเก;  
  
โกฎิสตสหสฺสานํ, ตติยาภิสมโย อหู’’ติฯ  
</li>
  
<p>ตตฺถ ติ ตสฺมิเญฺญว กเปฺปติ อโตฺถฯ เอตฺถ ปน วรกโปฺป ‘‘มณฺฑกโปฺป’’ติ อธิเปฺปโตฯ ‘‘ยสฺมิํ กเปฺป ตโย พุทฺธา นิพฺพตฺตนฺติ, โส กโปฺป วรกโปฺป’’ติ เหฎฺฐา ปทุมุตฺตรพุทฺธวํสวณฺณนายํ วุโตฺตฯ ตสฺมา วรกโปฺป อิธ ‘‘มณฺฑกโปฺป’’ติ วุโตฺตฯ ติ นิหนิตฺวาฯ อยเมว วา ปาโฐฯ ติ สมาโนฯ ติ มคฺคผลาธิคมามตปาเนนฯ ติ อตปฺปยิ, ปีเณสีติ อโตฺถฯ ติ ทสสหสฺสิโลกธาตุํฯ นฺติ เทวานํ วินยนตฺถํ เทวโลกจาริกนฺติ อโตฺถฯ
</ol></p>


<p>สุจนฺทกนคเร กิร สโนฺต จ ราชปุโตฺต อุปสโนฺต จ ปุโรหิตปุโตฺต ตีสุ เวเทสุ สพฺพสมยนฺตเรสุ จ สารมทิสฺวา นครสฺส จตูสุ ทฺวาเรสุ  จตฺตาโร ปณฺฑิเต วิสารเท จ มนุเสฺส ฐเปสุํ – ‘‘ยํ ปน ตุเมฺห ปณฺฑิตํ สมณํ วา พฺราหฺมณํ วา ปสฺสถ สุณาถ วา, ตํ อมฺหากํ อาคนฺตฺวา  อาโรเจถา’’ติฯ เตน จ สมเยน อตฺถทสฺสี โลกนาโถ สุจนฺทกนครํ สมฺปาปุณิฯ อถ เตหิ นิเวทิตา ปุริสา คนฺตฺวา เตสํ ทสพลสฺส ตตฺถาคมนํ ปฎิเวเทสุํฯ ตโต เต สโนฺตปสนฺตา ตถาคตาคมนํ สุตฺวา ปหฎฺฐมานสา สหสฺสปริวารา ทสพลํ อสมํ ปจฺจุคฺคนฺตฺวา อภิวาเทตฺวา นิมเนฺตตฺวา สตฺตาหํ พุทฺธปฺปมุขสฺส สงฺฆสฺส อสทิสํ มหาทานํ ทตฺวา สตฺตเม ทิวเส สกลนครวาสีหิ มนุเสฺสหิ สทฺธิํ ธมฺมกถํ สุณิํสุฯ ตสฺมิํ กิร ทิวเส อฎฺฐนวุติสหสฺสานิ เอหิภิกฺขุปพฺพชฺชาย ปพฺพชิตฺวา อรหตฺตํ ปาปุณิํสุฯ ตาย ปริสาย มเชฺฌ ภควา ปาติโมกฺขํ อุทฺทิสิ, โส ปฐโม สนฺนิปาโต อโหสิฯ</p>


<p>ยทา ปน ภควา อตฺตโน ปุตฺตสฺส เสลเตฺถรสฺส  ธมฺมํ เทเสโนฺต อฎฺฐาสีติสหสฺสานิ ปสาเทตฺวา เอหิภิกฺขุภาเวน ปพฺพาเชตฺวา อรหตฺตํ ปาเปตฺวา ปาติโมกฺขํ อุทฺทิสิ, โส ทุติโย สนฺนิปาโต อโหสิฯ ปุน มหามงฺคลสมาคเม มาฆปุณฺณมายํ เทวมนุสฺสานํ ธมฺมํ เทเสโนฺต อฎฺฐสตฺตติสหสฺสานิ อรหตฺตํ ปาเปตฺวา ปาติโมกฺขํ อุทฺทิสิ, โส ตติโย สนฺนิปาโต อโหสิฯ เตน วุตฺตํ –</p>


<ol>
<li>
‘‘สนฺนิปาตา ตโย อาสุํ, ตสฺสาปิ จ มเหสิโน;  
  
ขีณาสวานํ วิมลานํ, สนฺตจิตฺตาน ตาทินํฯ  
</li>
  
<li>
‘‘อฎฺฐนวุติสหสฺสานํ, ปฐโม อาสิ สมาคโม;  
  
อฎฺฐาสีติสหสฺสานํ, ทุติโย อาสิ สมาคโมฯ  
</li>
  
<li>
‘‘อฎฺฐสตฺตติสหสฺสานํ, ตติโย อาสิ สมาคโม;  
  
อนุปาทา วิมุตฺตานํ, วิมลานํ มเหสิน’’นฺติฯ  
</li>
  
<p>ตทา กิร อมฺหากํ โพธิสโตฺต จมฺปกนคเร สุสีโม นาม พฺราหฺมณมหาสาโล โลกสมฺมโต อโหสิฯ โส สพฺพวิภวชาตํ ทีนานาถกปณทฺธิกาทีนํ วิสฺสเชฺชตฺวา หิมวนฺตสมีปํ คนฺตฺวา ตาปสปพฺพชฺชํ ปพฺพชิตฺวา อฎฺฐ สมาปตฺติโย ปญฺจ อภิญฺญาโย จ นิพฺพเตฺตตฺวา  มหิทฺธิโก มหานุภาโว หุตฺวา มหาชนสฺส กุสลากุสลานํ ธมฺมานํ อนวชฺชสาวชฺชภาวญฺจ ทเสฺสตฺวา พุทฺธุปฺปาทํ อาคมยมาโน อฎฺฐาสิฯ
</ol></p>


<p>อถาปเรน สมเยน อตฺถทสฺสิมฺหิ โลกนายเก โลเก อุปฺปชฺชิตฺวา สุทสฺสนมหานคเร อฎฺฐนฺนํ  ปริสานํ มเชฺฌ ธมฺมามตวสฺสํ วเสฺสเนฺต ตสฺส ธมฺมํ สุตฺวา สคฺคโลกํ คนฺตฺวา ทิพฺพานิ มนฺทารวปทุมปาริจฺฉตฺตกาทีนิ ปุปฺผานิ เทวโลกโต อาหริตฺวา อตฺตโน อานุภาวํ ทเสฺสโนฺต ทิสฺสมานสรีโร จตูสุ ทิสาสุ จตุทฺทีปิกมหาเมโฆ วิย ปุปฺผวสฺสํ วเสฺสตฺวา สมนฺตโต ปุปฺผมณฺฑปํ ปุปฺผมยคฺฆิโตรณเหมชาลาทีนิ ปุปฺผมยานิ กตฺวา มนฺทารวปุปฺผจฺฉเตฺตน ทสพลํ ปูเชสิฯ โสปิ นํ ภควา – ‘‘อนาคเต โคตโม นาม พุโทฺธ ภวิสฺสตี’’ติ พฺยากาสิฯ เตน วุตฺตํ –</p>


<ol>
<li>
‘‘อหํ เตน สมเยน, ชฎิโล อุคฺคตาปโน;  
  
สุสีโม นาม นาเมน, มหิยา เสฎฺฐสมฺมโตฯ  
</li>
  
<li>
‘‘ทิพฺพํ มนฺทารวํ ปุปฺผํ, ปทุมํ ปาริจฺฉตฺตกํ;  
  
เทวโลกา หริตฺวาน, สมฺพุทฺธมภิปูชยิํฯ  
</li>
  
<li>
‘‘โสปิ  
มํ พุโทฺธ พฺยากาสิ, อตฺถทสฺสี มหามุนิ;  
  
อฎฺฐารเส กปฺปสเต, อยํ พุโทฺธ ภวิสฺสติฯ  
</li>
  
<li>
‘‘ปธานํ ปทหิตฺวาน…เป.… เหสฺสาม สมฺมุขา อิมํฯ  
  
<li>
‘‘ตสฺสาปิ วจนํ สุตฺวา, หโฎฺฐ สํวิคฺคมานโส;  
  
อุตฺตริํ วตมธิฎฺฐาสิํ, ทสปารมิปูริยา’’ติฯ  
</li>
  
<p>ตตฺถ ติ ชฎา อสฺส อตฺถีติ ชฎิโลฯ ติ สกเลนปิ โลเกน เสโฎฺฐ อุตฺตโม ปวโรติ เอวํ สมฺมโต สมฺภาวิโตติ อโตฺถฯ
</ol></p>


<p>ตสฺส ปน ภควโต โสภนํ นาม นครํ อโหสิฯ สาคโร นาม ราชา ปิตา, สุทสฺสนา นาม มาตา, สโนฺต อุปสโนฺต จ เทฺว อคฺคสาวกา, อภโย นามุปฎฺฐาโก, ธมฺมา จ สุธมฺมา จ เทฺว อคฺคสาวิกา, จมฺปกรุโกฺข โพธิ, สรีรํ อสีติหตฺถุเพฺพธํ อโหสิฯ สรีรปฺปภา  สมนฺตโต สพฺพกาลํ โยชนมตฺตํ ผริตฺวา อฎฺฐาสิ, อายุ วสฺสสตสหสฺสํ, วิสาขา นามสฺส อคฺคมเหสี, เสโล นาม ปุโตฺต, อสฺสยาเนน นิกฺขมิฯ เตน วุตฺตํ –</p>


<ol>
<li>
‘‘โสภนํ นาม นครํ, สาคโร นาม ขตฺติโย;  
  
สุทสฺสนา นาม ชนิกา, อตฺถทสฺสิสฺส สตฺถุโนฯ  
</li>
  
<li>
‘‘สโนฺต  
จ อุปสโนฺต จ, อเหสุํ อคฺคสาวกา;  
  
อภโย นามุปฎฺฐาโก, อตฺถทสฺสิสฺส สตฺถุโนฯ  
</li>
  
<li>
‘‘ธมฺมา เจว สุธมฺมา จ, อเหสุํ อคฺคสาวิกา;  
  
โพธิ ตสฺส ภควโต, จมฺปโกติ ปวุจฺจติฯ  
</li>
  
<li>
‘‘โสปิ พุโทฺธ อสมสโม, อสีติหตฺถมุคฺคโต;  
  
โสภเต สาลราชาว, อุฬุราชาว ปูริโตฯ  
</li>
  
<li>
‘‘ตสฺส ปากติกา รํสี, อเนกสตโกฎิโย;  
  
อุทฺธํ อโธ ทส ทิสา, ผรนฺติ โยชนํ สทาฯ  
</li>
  
<li>
‘‘โสปิ พุโทฺธ นราสโภ, สพฺพสตฺตุตฺตโม มุนิ;  
  
วสฺสสตสหสฺสานิ, โลเก อฎฺฐาสิ จกฺขุมาฯ  
</li>
  
<li>
‘‘อตุลํ ทเสฺสตฺวา โอภาสํ, วิโรเจตฺวา สเทวเก;  
  
โสปิ อนิจฺจตํ ปโตฺต, ยถคฺคุปาทานสงฺขยา’’ติฯ  
</li>
  
<p>ตตฺถ ติ สรทสมยปริปุณฺณวิมลสกลมณฺฑโล ตารกราชา วิยาติ อโตฺถฯ ติ  ปกติวเสน อุปฺปชฺชมานา, น อธิฎฺฐานวเสนฯ ยทา อิจฺฉติ ภควา, ตทา อเนกโกฎิสตสหเสฺสปิ จกฺกวาเฬ อาภาย ผเรยฺยฯ ติ รสฺมิโยฯ ติ อุปาทานกฺขยา อินฺธนกฺขยา อคฺคิ วิยฯ โสปิ ภควา จตุนฺนํ อุปาทานานํ ขเยน อนุปาทิเสสาย นิพฺพานธาตุยา อนุปมนคเร อโนมาราเม ปรินิพฺพายิฯ ธาตุโย ปนสฺส อธิฎฺฐาเนน วิกิริํสุฯ เสสเมตฺถ คาถาสุ อุตฺตานเมวาติฯ
</ol></p>

</p>

</p>





