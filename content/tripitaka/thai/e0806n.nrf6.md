<h1>ฉฎฺฐกณฺฑ</h1>
<h3>๑. วตฺต</h3>
<p>ตทตฺถเสฺสวาติ ตสฺส กฺริยตฺถสฺสฯ โย กิริยาสงฺขาโต อโตฺต ตเสฺสวฯ เอเตน อาธารเมตํ กฺริยตฺถสฺสาติ ญาเปติฯ นหิจฺจาทินา ตทตฺถเสฺสว วิเสสเน การณมาหฯ สุตฺตํวินาติปเรสํวิย  สุตฺตํ วินาฯ ตาปิ วตฺตมาเนเยว ภวิสฺสนฺตีติ อิมินา วตฺตุมิฎฺฐตฺตาติ เอตฺถ เสสวจนมวโพเธติฯ เอวกาเรนา (ติ วตฺตมานเสฺสวาติ เอตฺถ เอวสเทฺทนฯ) ตพฺพิวจฺฉาติ วตฺตมานวจนิจฺฉาฯ</p>


<p>ตํสมีปสฺสาติ เอตฺถ ตสเทฺทน มหากสฺสปสฺส สุภทฺทวจนานุสฺสรณสงฺขาโต มรณปฺปตฺติเหตุ ทุกฺขานุภวสงฺขาโต จ กิริยาวิเสโส ปริคฺคหิโต, เต วา วตฺตมานกิริยาวิเสสาติ เตสมุภินฺนมาสนฺนานิ กเมน อธมฺมทีปนมรณานิ, เตนาห-ทีปน มรณานมาสนฺนตฺตา’ติฯ เอวํ มญฺญเต ‘‘ตกฺกาลวตฺตมานกิริยาวิเสสสฺส ทีปนมรณสงฺขาตํ ตํสมีปตาวิปิ กิริยนฺตรํ วตฺตมานคฺคหเณน ตํสามีปฺยํ คยฺหติ, ยถา (คงฺคาสมีโป) เทโส คงฺคาติ วุจฺจติ ตโต ‘คงฺคายํ คาโว’ติ สิยา’’ติฯ ปุเร อิจฺจาทินา ปกฺขนฺตรํ วิรจิตํ วุตฺติกาเรน, ตทุปทเสฺสตุํ มุขยติ ‘สภาวโต’ อิจฺจาทิฯ</p>


<p>กิริยากาโลติ วตฺตมานกิริยากาโลฯ อวสิสฺสตีติ ปุเรปุราสเทฺทหิ ทีปิตอนาคตกาลโต อวสิสฺสติฯ กิริยา กาเลติ ทีปนมรณกิริยากาเลฯ ตสฺสาติ ทีปนมรณสฺสฯ วตฺตมานตฺตาติ เอตฺถ วตฺตมาเนเยว ภวิสฺสนฺตีติ เสโสฯ อเนนาติ ปุเรจฺจาทิวุตฺติวจเนนฯ ปุเรปุราสเทฺทหิ อนาคตกาลาวคเม สติ ทิปฺปติ มรตีติ เอตฺถ ทีปนมรณกิริยากาโล มุเขฺย ตทา วตฺตตีติอาห- ‘มุขฺยํ วตฺตมานตฺตมาเห’ติฯ ปุน ปกฺขนฺตรมุปนีตํ กาเลจฺจาทินา วุตฺติกาเรน, ตมุปทเสฺสตุํ มุขมาวตฺตยติ ‘อนาคเต’จฺจาทิฯ</p>


<p>วุตฺติยํ กาลพฺยตฺตโยติ กาลาติวตฺตนํ, วตฺตมานกาลาติกฺกเมน อนาคตกาเลปิ พาหุลกาตฺยาทโย โหนฺตีติ อธิปฺปาโยฯ ตเทว สมเตฺถติ ‘ภวเนฺตว’อิจฺจาทินาฯ ตฺยาทโยตีมินา สเพฺพสํ อาขฺยาติกานํ คหณํฯ ลสฺส ทีโฆติ สมฺพโนฺธฯ คจฺฉตีติ สกฺกสฺส สหภาวํ คมิสฺสตีติ อโตฺถฯ</p>


<h3>๓. นาเม</h3>
<p>ปฎิชานิสฺสนฺตีติ วตฺตมาเน อนาคตวจนํ, ปฎิชานนฺตีติ อโตฺถฯ อิตรมฺปน ภูเต ภวิสฺสตีติ อาสิ, กริสฺสตีติ อกริ, เจเต สฺสสีติ  เจติตา อสิ, ภุญฺชิสฺสสีติ ภุญฺชิตา อสิฯ อโนกปฺปนา อสฺสทฺธาฯ อมริสนํ อกฺขมาฯ อิมินาวาติ อตฺถิวจเน อุปปเท โกธา สทฺธาสุ คมฺมมาเนสฺว-สตีปิ วจนนฺตเร อิมินาว สามญฺญวจเนน สิทฺธนฺติ อโตฺถฯ ครหาวมาติ ตสฺส เหตุวจนํฯ ตถาหิจฺจาทินา ครหาวคมเมว สมเตฺถติฯ อตฺถินาม อีทิสนฺติ  อาภิโทสิกสฺส กุมฺมาสสฺส ปริภุญฺชนํ วิชฺชเต นามาติ อโตฺถฯ วิชฺชมานมฺปิ ตํ อสทฺทหโนฺต อมริสโนฺต เอวํ วทติฯ นตฺถีติ มเญฺญติ อธิปฺปาโย, เตนาห- ‘ปจฺจกฺขมปี’ติ  อาทิฯ โยปีติ สทฺทสฺส โสปีติ ตสเทฺทน สมฺพโนฺธ เวทิตโพฺพฯ อตฺถีติ วิชฺชมานเตฺถติ วุตฺตวิชฺชมานโตฺถ วกฺขมานปกฺขตฺตเยปิ ทฎฺฐโพฺพฯ</p>


<p>นนุ อตฺถินาม ตาตาติ เอตฺตเก วุเตฺต ปฐโม อตฺถินุโขจฺจาทิโก นิสีทิตฺวาติ สทฺทปริยโนฺต จ, ทุติโย อตฺถินุโขจฺจาทิโก นิสีทิตฺวาติ สทฺทปริยโนฺต จ ตติโย อตฺถิมเญฺญจฺจาทิโก ชิคุจฺฉเนยฺยนฺติ สทฺทปริยโนฺต จ วจนปฺปพโนฺธ กถํ ลพฺภตีติ มนสิ นิธายาห- ‘โสปนา’ติอาทิฯ อิมินาติ ‘อตฺถิเยวิหาปิ นินฺทาวคโม’ติ วจเนนฯ ฐานโภชเน ครหตีติ สมฺพโนฺธฯ วุตฺตํ สกฺกตานุสาเรนฯ นิสฺสายนิสฺสายาติ ยตฺถ ภควา นิสิโนฺน ตํ ฐานํ นิสฺสาย นิสฺสายฯ</p>


<h3>๔. ภูเต</h3>
<p>กิริยารูเปติ กิริยาสภาเว, เอวมญฺญตฺราปีติ อคมิ อคมิตฺถาตีเมหิ อญฺญตฺร อคมุํ อิจฺจาทิเก อคโมจฺจาทิเก จฯ อนุทรา อโลมิกาติ สนฺตมปฺยุทราทิกํ มหตฺตาภาวปฎิปาทนาย พหุตฺตา ภาวปฎิปาทนาย จ น วตฺตุมิจฺฉียเตฯ</p>


<h3>๕. อน</h3>
<p>อญฺญปทตฺถวุตฺติยาติ วุตฺตมญฺญปทตฺถํ ทเสฺสติ ‘วกฺขมานลกฺขโณ’จฺจาทินาฯ วกฺขมานลกฺขโณติวุตฺติกาเรน ‘‘อาญายฺยา’’จฺจาทินา วกฺขมานลกฺขโณฯ อโนฺตกตฺวาติ อิมินา อาสทฺทสฺสาภิวิธิมฺหิ ปวตฺติมาหฯ อหรุภยตฑฺฒรตฺตํ วาติ เอตฺถ วาสโทฺท ปกฺขนฺตเรฯ อฑฺฒรตฺตสเทฺทน  รตฺติยา จตุโตฺถ ภาโค-ตฺร วตฺตุมิโฎฺฐ, อโห จ ตสฺส อฑฺฒรตฺตญฺจาติ อโตฺถฯ อิมสฺสาธิปฺปายตฺถมาห- ‘อตีเตจฺจาทิฯ อุภยตฺถ อธิปฺปายํ วิวรติ‘อย’มิจฺจาทินาฯ ปญฺจยาโมติ อตีตาย รตฺติยา ปจฺฉิมปญฺจจตฺตาลีสวินาฑิกาธิกฆฎิกาตฺตยํ อนาคตาย ปุริมปญฺจจตฺตาลีสวินาฑิกาธิกฆฎิกตฺถยเญฺจติ อฑฺฒาธิกสตฺตฆฎิกาปริมาโณ เอโก ยาโม อหสฺส จตฺตาโรติ ปญฺจ ยามา ปหารา อสฺสาติ ปญฺจยาโมฯ</p>


<p>
คตายปจฺฉิโม ยาโม, ปจฺฉิมทฺธมิมสฺส วา;  
  
ปหาโร-นาคตายาที, ตททฺธมปิ วา ตถาฯ  
</p>
  
<p>
วุตฺตกาลาวธิ มโชฺฌ, กาโล โส-ชฺชตโน มโต;  
  
ตนฺนิเสเธน โยตฺวโญฺญ, โส-นชฺชตโน มโตฯ  
</p>
  
<p>อคมตฺถาติอาทีสุ ออีสฺสอาทีนํ สมฺพนฺธิพฺยญฺชนสฺสาภาวา น อิญฯ พฺยามิเสฺสปีติ อชฺชตนมิเสฺสปิ ภูเตฯ นญฺสมาสนิสฺสเย พฺยามิเสฺส ยถา ปโปฺปตีติ ทเสฺสโนฺต อาห- ‘ปริยุทาเสตาเว’จฺจาทิฯ</p>


<p>อชฺชตนนิสฺสโยติ พฺยามิเสฺส อชฺชตนภาคีนิสฺสโยฯ อตฺถุติ ปเญฺห ตุ ตทญฺญนิสฺสโยติ พฺยามิเสฺสเยว ตโต อชฺชตนโต อิตรานชฺชตน นิสฺสโย อญฺญตฺราติ พฺยามิสฺสโต อญฺญตฺร ภูตกาเลฯ ปสโงฺคติ อา ญุอาทีนํ ปสโงฺคฯ อชฺชหิโยฺยวาติ พฺยามิสฺสตาทสฺสนตฺถํ วุตฺตํฯ</p>


<h3>๖. ปโร</h3>
<p>สมาโสติ ฉฎฺฐีสมาโส การกสมาโส วาฯ นิปาตนตา จาสฺส วิเสสโตติฯ เอตญฺจาติ ปโรเกฺขติ เอตญฺจฯ กฺริยตฺถสฺส อุปาธิ วิเสสนํ กฺริยโตฺถปาธิ, ตสฺส กฺริยโตฺถปาธิโน ภูตา นชฺชตนสฺส สาธนทฺวาเรน วิเสสนํ, น ตูชุกํตฺยโตฺถฯ กสฺมา โนชุกํ วิเสสนํ ตฺยาห ‘พฺยวเจฺฉชฺชาภาวา’ติฯ ตเมว ผุฎยิตุมาห- ‘ตถาหิ’จฺจาทิฯ</p>


<p>สาธิยมานาติ อิมินา ธาตฺวตฺถสฺสาปรินิปฺผนฺนตํ โพเธติฯ เต สนฺติ อินฺทฺริยานํฯ สโนฺต วิชฺชมาโน วิสโย เยสํ อินฺทฺริยานํ เต สมฺภาโว  ตตฺตํ, ตสฺมาฯ เนติ ปฎิเสเธ, สาธนทฺวาเรน วิเสสนเตฺต พฺยวเจฺฉชฺชสพฺภาวา ยถาวุตฺตโทโส น ภวตีติ อโตฺถฯ โทสา ภาวเมว ทเสฺสตุมาห- ‘ยสฺสิ’จฺจาทิฯ ยสฺสาติ ธาตฺวตฺถสฺสฯ ตตฺถาติ ตสฺมิํ อปฺปจฺจเกฺข ธาตฺวเตฺถฯ การกานํ สตฺติสภาวตฺตา สาปิ อปจฺจกฺขา วาติ โจเทติ นนุเจจฺจาทินาฯ อสโตฺตติ อสมโตฺถฯ</p>


<p>อตฺตานาม อตฺตโน ปจฺจโกฺขติ ตพฺพิสเย อมฺหการกสฺส วิธานมยุตฺตนฺติ มนสิ นิธาย ยํ วุตฺตํ วุตฺติกาเรน, ตมุปทเสฺสตุมาห- ‘นนุเจ’จฺจาทิฯ อตฺตโพธนียาปิ หิ กิริยา ยทา จิตฺตวิเกฺขปโต โนปลกฺขียเต, ตทายํ ปโรกฺขา ภวติ, เตนุตฺตมวิสเยปิ ปโรกฺขภาโว ตสฺสา ภวเตฺววฯ ชาครโตปิ ยทา มทา มโนพฺยาตงฺคโต อนุปลทฺธิ, ตทาปิ ภวเตฺยเวติ ทเสฺสตุํ วุตฺตํ พฺยาสตฺตวจนํฯ อภินิพฺพตฺติกาเลติ กิริยา นิพฺพตฺติกาเล, ‘สุโตฺต-หํ กิํ วิลลาป, มโตฺต-หํ กิํวิลลาเป’ติ อิทมโตฺรทาหรณํฯ จิตฺต จิเกฺขปวิสยปฺปทสฺสนาเยตฺถ สุตฺตวจนํฯ</p>


<h3>๗. เอยฺยา</h3>
<p>เอยฺยาโทตีมินา เอยฺยาทฺยโตฺถ คหิโตติ โพเธตุํ เยเนจฺจาทิกํ วุตฺตํฯ นิมิตฺตสทฺทาเปกฺขาย ตนฺติ วตฺตเพฺพ วิสยสทฺทาเปกฺขายโสติ วุตฺตํฯ เตสนฺติ เอยฺยาทีนํฯ วิสยํ ทเสฺสติ ‘เหตุผเลสฺวิจฺจาทิโก’ติฯ อาทิสเทฺทน ปญฺหปตฺถนาทโย คหิตาฯ อถาตฺร กฺริยคฺคหณาภาเว กฺริยาติปตฺติยนฺติ กถํ ลพฺภติจฺจาห- ‘กฺริยาติ ปตฺติย’นฺติ อาทิฯ กฺริยาติปตฺติยนฺติ วิวรณํ กตนฺติ สมฺพโนฺธฯ</p>


<p>อภิเธยฺยทฺวาเรนาติ กิริยาสงฺขาตอตฺถมุเขน, ปกตกฺริยตฺถ วิเสสนตฺตาติ กฺริยตฺถาธิการโต อธิกตสฺส ธาตุสฺส วิเสสนตฺตาฯ อิทํ วุตฺตํ โหติ ‘‘อติปตฺติยนฺติ อธิกตกฺริยตฺถวิเสสนํ, วิเสสนญฺจ โหนฺตํ โนชุกํ ภวิตุมรหติ กิญฺจรหิ อภิเธยฺยทฺวาเรน, ตถาหิ อติปตนํ นาม กฺริยาย โหติ, น กฺริยตฺถสฺส อยุชฺชนโต, ตสฺมา อติปตฺติยนฺติวุเตฺตกฺริยาติปตฺติ ยนฺติ  อิทํ กฺริยตฺถวิเสสนํ โหนฺตํ อภิเธยฺยทฺวาเรน โหตีติ กฺริยาติปตฺติยนฺติ วิวรณํ กต’’นฺติฯ วิธุรปฺปจฺจโยปนิปาตโตติ วิรุทฺธปฺปจฺจยสมวายาติ อโตฺถฯ</p>


<p>การณเวกลฺลโตวาติ เหตุมโต ผลสฺส โย เหตุ ตสฺส วิกลเตฺตนฯ ตเตฺรตีมสฺส อโตฺถ วตฺตมานวิสเยติฯ กฺริยาติปตฺติยนฺติ ภูตาทิ กฺริยาติปตฺติยํฯ ลิงฺคโตติ นิมิเตฺตนฯ คมเกน ลิเงฺคน คมฺมายาติปตฺติยา พุชฺฌนกาลํ วตฺตมาโน กาโล น ติฎฺฐติ อติกฺกมตีติ อาห- ‘วตฺตมานตาย พฺยติกฺกมา’ติฯ ตเทว ผุฎยติ ‘สมกาล’นฺติอาทินาฯ สมกาลนฺติ เอกกฺขเณฯ วตฺตมานสฺส กฺริยาติปตฺยสมฺภวา ตทวสิฎฺฐาตีตานาคเตเสฺวยฺยาทีนมฺภาโว (อญฺญถา) นุปปตฺติยาติ วุตฺตํ วุตฺติยํ ‘สามตฺถิยาติอาทิฯ</p>


<p>ลิเงฺคนาติ เอตฺถ ปุเพฺพ ทกฺขิเณน คมเน สติ สกฎิสฺสาปริยา ภวนทสฺสนํ ทกฺขิเณน คมนสฺส สกฎาปริยาภวนเหตุเตฺต ลิงฺคํ, ทกฺขิเณน คมนสฺสาติปตฺติยา อญฺญโต คมนาทิ ลิงฺคํฯ สกฎา กิริยาภวนาติปตฺติยา สกเฎ ครุภาราโรปนาทิ ลิงฺคํฯ ปฐมวเย อรหตฺตภวนํ ตํเหตุภูตญฺจ ปพฺพชฺชํ ปเรสํ ปฐมวเย ปพฺพชฺชานิมิตฺตารหตฺตปฺปตฺติลิเงฺคน วิญฺญาย ปพฺพชฺชายาติปตฺติ ฆรกมฺมพฺยาวฎตาทิลิเงฺคน, อรหตฺตสฺสาติปตฺติ จ ปพฺพชฺชานิมิตฺตาภาเวน  ลิเงฺคนาวสียเตติ ลิเงฺคน ภูต กฺริยาติปตฺติ ปน เวทิตพฺพา, ยทิ ปเนวมภิญฺญาลาภี ปยุญฺชติ ตทา ปจฺจกฺขญาเณเนว สพฺพํ วิญฺญาย ปยุญฺชตีติ เวทิตพฺพํฯ ลิงฺคโตวสียมานายนฺติ ปน พาหุเลฺลน วุตฺตํฯ</p>


<h3>๘. เหตุ</h3>
<p>นิจฺจภวนํ เหตุ (ตฺยาทินา) เหตุผลภาโวเยเวตฺถ, นาติ ปตฺตีติ ทีเปติฯ สพฺพปฺปจฺจโยทาหรณวเสนาติ สเพฺพสํ เอยฺยาทีนมฺปจฺจยานํ อุทาหรณวเสนฯ เหตุผลานํ สพฺภาวโตติ วุตฺตตฺตา เหตุผลานิ ทเสฺสติ หนนมิจฺจาทินาฯ เอวํ เหตุผลสพฺภาวโต สพฺพกาเล  จ วิธานโต เอตฺถ วตฺตมาเนปิ ปโปฺปตีติ ภาโวฯ โส จ เหตุเหตุมนฺตภาโว จฯ</p>


<h3>๙. ปเญฺห</h3>
<p>ปจฺฉิมํ ปจฺฉิมํ ปทนฺติอาทีสุ ปโญฺหติ ปุริมํ ปทํ, สมฺปุจฺฉนาติ ปจฺฉิมํ ปทนฺติอาทินา ทฎฺฐพฺพํฯ สเมจฺจ อญฺญมญฺญํ ปุจฺฉนา สมฺปุจฺฉนา, ยาจนํ เทหี ตฺยาทินา ยาจนมตฺถํ, อิฎฺฐสฺสาสมฺปตฺตสฺสาตฺถนมิฎฺฐาสิํสนํฯ ปตฺตกาลวเสน จ วิสยเภเทน ภินฺนาย ปีติ โยเชตฺวา อโตฺถ ทฎฺฐโพฺพฯ ปตฺตกาลํ ทเสฺสติ นิมิตฺตภูตสฺสาติอาทินาฯ นิมิตฺตภูตสฺสาติ ตํตํกิจฺจสมฺปชฺชเน การณภูตสฺสฯ วิธิ นาม ทิฎฺฐธมฺมิกสมฺปรายิก นิมนฺตณามนฺตณาเชฺฌสนเปสนานิฯ เอตฺถ จ อนุญฺญาปตฺตกาเลสุ จ ปญฺจมี วิหิตา ปเรหิ, ทิฎฺฐธมฺมิกาทีสุ ปญฺจสุ สตฺตมีฯ อิธ ปน เต เทฺวปิ วิธิวิเสสาเยวาติ วิธิมฺหิ อโนฺตกริตฺวา เอยฺยาทิํ วิธาตุํ ยํ วุตฺตํ วุตฺติกาเรน, ตทิทานิ วตฺตุกาโม อาห- ‘อนุญฺญาปตฺตกาเลสุปิ’จฺจาทิฯ วิธิปฺปตีติเมว ปกาเสติ ‘เอวํ กเรยฺยาสี’’ติจฺจาทินาฯ อนุชานโนฺตปิ ทีเปโนฺตปิ กิริยาสุ พฺยาปาเรติเยวาติ พฺยาปารณมฺปตีติโตติ โยเชตฺวา อโตฺถ เวทิตโพฺพฯ</p>


<p>เปสเนปิ เกสญฺจิ พฺยากรณญฺญูนํ สตฺตมีวิธิจฺฉิโตติวุตฺติกาเรน ยํ วุตฺตํ, ตํ ทานิ วตฺตุมาห- ‘เปสเน ปิ’จฺจาทิฯ สมูลตนฺติ เกสญฺจิ สทฺทิกานํ สตฺตมีวิธิวิธานมูเลน สมูลตํฯ ‘‘อนุมติปริกปฺปเตฺถสุ สตฺตมี’’ติ (๓-๑-๑๑) กจฺจานสุตฺตํฯ กตฺตุมิจฺฉโต ปรสฺส อนุชานนํ อนุมติ, ปริกปฺปนํ สลฺลกฺขณํ นิรูปนํ ปริกโปฺป เหตุผลกิริยา สมฺภโว จ, ตสฺมิํ อนุมตฺยเตฺถ จ ปริกปฺปเตฺถ จ สตฺตมีวิภตฺติ โหตีติ อโตฺถฯ อตฺถคฺคหเณน วิธินิมนฺตณามนฺตณาเชฺฌสน ปตฺถนาปตฺตกาเลสุ จฯ</p>


<h3>๑๐. ตุ อนฺตุ</h3>
<p>อุทาหฎาติ คจฺฉตุ คจฺฉนฺตุอาทินา อุทาหฎาฯ ททาตูติ ยาจเนฯ</p>


<h3>๑๑. สตฺย</h3>
<p>อรหเตฺถ จายเมว ปโยโค, เตน ภวํ ขลุ รชฺชํ กเรยฺย ภวํ อรโหติ โยเชตฺวา ทฎฺฐโพฺพฯ</p>


<h3>๑๒. สมฺภา</h3>
<p>โยคฺคตาชฺฌวสานนฺตีมสฺสาตฺถปทํ , สตฺติสทฺทหนนฺติ สามตฺถิยสฺส สทฺทหนนฺติ อโตฺถฯ ปโยคานุสาริตํ ทีเปตี สมฺพโนฺธฯ คมฺมมาเนติ สมฺภาเวมิจฺจาทินา ภฺวาทิธาตูหิ อวุจฺจมาเนปิ คมฺยมาเนฯ อุทาหฎํ ‘อปิปพฺพตํ สิรสา ภิเนฺทยฺยา’ติฯ มหาพลตาย หตฺถิหนเน อลมตฺถวิสเย สมฺภาวเน สตฺยปิ อลํ สโทฺท-ตฺราลมโตฺถ ยุโตฺตติ น ภวเนฺตตฺยาทโย หนิสฺสติฯ ธาตุนาติ เอตฺถ ธาตุคฺคหเณน ภฺวาทโย คยฺหเนฺต ตตฺถ ธาตุสทฺทสฺส รุฬฺหตฺตา ปุพฺพาจริยสญฺญาย วาฯ อุทาหฎนฺติ ภุเญฺชยฺย ภวํ ตฺยาทินาฯ</p>


<h3>๑๓. มาโย</h3>
<p>สูติ มาสูติ เอตฺถ สุสโทฺทฯ เอตฺถ อิมสฺมิํ อุทาหรเณฯ นิวเตฺตติ มาสโทฺทติ เสโสฯ อารทฺธนฺติ อิมินา วตฺตมานํ วนคมนํ ทเสฺสติฯ อโนฺตภูตณฺยตฺถาติ ณิปฺปจฺจยาภาเวปิ อตฺตนิ อโนฺตภูตณฺยตฺถ ธาตุโตฯ อีอาทีนํ อาอาทีนญฺจ สกกาโลนาม ภูโต กาโลฯ ธาตุสมฺพโนฺธ วิเสสนวิเสสฺสภาโว, เตนาห- ‘ธาตฺวตฺถ สมฺพเนฺธ วิเสสน วิเสสฺสภาวลกฺขเณ’ติฯ สพฺพตฺถาขฺยาต วาโจฺจโตฺถ วิเสโสฺส สฺยาทฺยนฺตวาโจฺจ วิเสสนํฯ</p>


<p>อิโฎฺฐติ ปเรสมิโฎฺฐฯ ชานนตฺถวเสน คมนตฺถตฺตาติ ‘‘คมนตฺถา กมฺมกา’’ติ (๕-๕๙) สุเตฺต คมนตฺถสเทฺทน ‘เย คตฺยตฺถา เต พุทฺธฺยตฺถา’ติ ชานนโตฺถปิ คหิโตติ เอวํ คหิตชานนตฺถวเสน คมนตฺถตฺตาติ อโตฺถฯ อภิมตานิ ปาณินิยานํฯ ตถา สทฺทสฺสตฺถมาห- ‘อนนฺตเรน คตตฺถ’(นฺติ อน)นฺตเร วุเตฺตน กรณภูเตนาติ อโตฺถฯ อภิมโตติ ปาณินิยานเมว อิธาธิเปฺปตสมุจฺจยํ วตฺตุมาห- ‘สมุจฺจโย’อิจฺจาทิฯ อถาตฺร กถมเนกาสํ กิริยานํ จีย มานตา ยาวตา เอกาวาฎนกิริยาชฺฌยนกิริยา เจตฺยาสงฺกิยาห- ‘สาธนเภทเน’จฺจาทิฯ มฐาทิสาธนานเมฺภเทนาฎน กิริยายปิ เภโทติ อโตฺถฯ ตกฺกิริยาปฺปธานสฺสาติ สา ลวนกิริยา ปธานมสฺส กตฺตุโนฯ โย- ยมเญฺญปิ นิโยเชโนฺต วิย กิริยํ กโรติ โส นา-ญฺญกิริยาปธาเน ยุโตฺต, ตกฺกิริยาปฺปธาเนเยเวติฯ</p>


<h3>๑๔. ปุพฺพ</h3>
<p>มหาวากฺยรูปตฺตา  ปกรณสฺส ตทเปกฺขาย วาเกฺยกเทสตฺตํ ‘‘วตฺตมาเน ติอนฺติ, ภวิสฺสติ’’จฺจาทีนํ วากฺยานนฺติ อาห ‘วาเกฺยกเทเสหี’ติฯ อโตเยวมาห-วากฺยาวยโวปโร-ธุนา กรียเต’ติฯ วิธิวากฺยตฺตมสฺส ทเสฺสตฺวา นิยมวากฺยตฺตํ ทานิ ทเสฺสตุํ ‘อถวา นิยมตฺถมิทนฺตฺยาทีน’นฺตฺยาหฯ นิยมสุตฺตตฺตเมว ผุฎยติ ‘เตหิ’จฺจาทินาฯ เตหิ เตหิ สุเตฺตหีติ ‘‘วตฺตมาเน ติ อนฺติ’’จฺจาทีหิ เตหิ เตหิ สุเตฺตหิฯ อิมินาติ ‘‘ปุพฺพปรา’’ทินา อิมินา สุเตฺตนฯ นนุ ตุมฺหามฺหเสเสสูติ เอตฺตเก วุจฺจมาเน ‘ตุมฺหามฺหสทฺทวจนีเยสุ ตทญฺญสทฺทวจนีเยสุ จ การเกสู’ติ อยํ วิเสโส กุโต คมฺยเต เยเนวํ วิวฎํตฺยาห- ‘กตฺตุกเมฺม’จฺจาทิฯ กตฺตาทีสุ วิธานญฺจ วกฺขติฯ</p>


<p>กตฺตุกมฺมานเมวาติ อิมินา ภาวํ พฺยวจฺฉินฺทติฯ ตถา จ วกฺขติ- ‘ตุมฺหามฺหสทฺทวจนียตฺตาภาวา’ติฯ อสตฺวภูตาเยจฺจาทิกเมกวจน สมฺภเว การณํ, ตุมฺหาเมฺหจฺจาทิกนฺตุ ปฐมปุริสสมฺภเวฯ ตุมฺหามฺหเสเสสุ โหนฺตา มชฺฌิมุตฺตมปฐมา กถํ ภาวาทีสุ วิญฺญายนฺติ กถญฺจ ตุมฺหามฺหาทิสทฺทวจนียสฺส การกตฺถสฺสาขฺยาเตน ตตฺถ วิหิเตน สญฺญาวิภตฺตา ตุมฺหามฺหาทิสทฺทปฺปโยคาภาโวจฺจาสงฺกิย ยํ วุตฺตํ วุตฺติยํ ตํทานิ วิวรเนฺตน ‘ยทิ ภาวาทีสุ มานาทโย น วิธียเนฺต ตทามานาทีสุ ปเรสุ ภาวาทีสุ กฺยลาทีนํ วิธานเมว โนปปชฺชตี’ติ อิมินา สามตฺถิเยน ตุมฺหาทีสุ การเกสุ มชฺฌิมาทีนํ ภาโว วิญฺญายติ เตเนว ตุมฺหาทิการกตฺถสฺส ตตฺถ วิหิเตนาขฺยาเตน สญฺญาปิตตฺตา ตุมฺหาทิสทฺทปฺปโยโค นาม น โหตีติ ทเสฺสตุํ ‘ตุมฺหาทิสฺวิ’จฺจาทิกมารทฺธํฯ ยเชฺชวํ ตุมฺหาทิสทฺทปฺปโยโคเยว น สิยา จฺจาห- ‘ยเชฺชว มิจฺจาทิฯ ปริหารมาห- ‘สสเทฺทนา’ติฯ ตุมฺหาทิสเทฺทนฯ พฺราหฺมณาอิจฺจเนนาภิหิตเมว พหุตฺตํ พหโวติ วจเนนานุชฺชเตฯ วจนาภาเว กถํ ตุลฺยาธิกรณตฺตํตฺยาห- ‘อนุชฺชมานสฺสิ’จฺจาทิฯ อนุชฺชมานสฺสาติอนุวทิตพฺพสฺส คจฺฉติจฺจาทินา นิทฺทิฎฺฐสฺส กตฺตุโนฯ</p>


<p>อนุวาเทนาติ  (ตุมฺหาทิ) อนุวาเทนฯ ‘‘นามมฺหิ ปยุชฺชมาเนปิ ตุลฺยาธิกรเณ ปฐโม’’ติ (๓-๑-๕) กจฺจานวจนํ, เตนาห- ‘เตเนวิ’จฺจาทิฯ อสมานาธิกรณตฺตา หิ ‘ตยาปจฺจเต’จฺจาโท น ภวติฯ ตถาหิ ตเยเจฺจตํ กตฺตุวาจี ปจฺจเตเจฺจตํ กมฺมวาจี กเมฺม อาขฺยาตปฺปจฺจย วิธานโตฯ</p>


<p>‘เอหิ มเญฺญ รเถน คมิสฺสสี’ติ ปาณินิยาติมตนิปฺผาทนกฺกโม (นิรสฺส) เต ‘ปริหาเส’จฺจาทินาฯ มญฺญติสฺส ปโยเคติ อุปปทวเสน มนธาตุสฺส ปโยเคฯ ธาตุมฺหาติ คมิอาทิโตฯ อุตฺตม ปุริเสกวจเน ปเตฺตติ คมิสฺสามีติ ปเตฺตฯ มชฺฌิโมภิมโตติ คมิสฺสสีตฺยภิมโตฯ มชฺฌิเม ปเตฺตติ มญฺญเสติ ปเตฺต, อุตฺตเมกวจน มิฎฺฐนฺติ มเญฺญติฎฺฐํฯ อิทํ วุตฺตํ โหติ ‘‘มญฺญเส ตฺวํ รเถน คมิสฺสามีติ วตฺตเพฺพ มเญฺญ ตฺวํ รเถน คมิสฺสสีติ ภวตีติ (วุตฺต’’นฺติ)ฯ เอหิ มเญฺญจฺจาทิ น กิญฺจิ วุตฺตํ วุตฺติยํฯ ยถาสวิสเยวมชฺฌิมุตฺตมา สมฺปชฺชนฺติ, ตถาสมฺพนฺธมุปทสฺสยมาห- ‘เอวเมตฺถาภิสมฺพโนฺธ’จฺจาทิฯ ปราภิมตํ สมฺพนฺธํ กุรุมาโน อาห- ‘นเตฺวว’มิจฺจาทิฯ อโถจฺจเตจฺจาทินา ปราธิปฺปายมาห- ‘ยเท’จฺจาทิฯ</p>


<p>ยเทวมภิสมฺพโนฺธติ ‘มญฺญเส ตฺวํ รเถน คจฺฉามี’ติ ยทา เอวมภิสมฺพโนฺธ กรียตีตฺยโตฺถฯ โส เจวมนุคโตติ ‘มเญฺญ อหํ ตฺวํ รเถน คจฺฉสิ’เจฺจวํ โส จ ปโยโค อนุคโตตฺยโตฺถฯ ปการนฺตรกปฺปนายาติ ‘มญฺญเส ตฺวํ รเถน คจฺฉามี’ติ อนฺตรกปฺปนายฯ</p>


<h3>๑๕. อาอี</h3>
<p>เตนจาติ สมาสิตเตฺตน จ,สฺสตฺยาทีนมคฺคหณนฺติ ยทิ เตสํ คหณํ สิยา อาอีสฺสาทีสูติ น สมาเสน วเทยฺยฯ</p>


<h3>๑๗. ภูสฺส</h3>
<p>กตากตปฺปสงฺคีโย วิธิ โส นิโจฺจ-นิจฺจา พลวาติ ปฐมํ วุก ภวตีติ ทเสฺสตุมาห- ‘กตากตปฺปสงฺคิตฺตา’จฺจาทิฯ</p>


<h3>๑๘. ปุพฺพ</h3>
<p>ออาทฺยเปเกฺขติ ออาทีสูติ อนุวตฺตออาทฺยเปเกฺขฯ</p>


<h3>๒๓. กร</h3>
<p>นนุ จ ‘โสสฺสา’ติ กสฺมา วุตฺตํ ‘‘กฺวจิ วิกรณาน ‘‘มิเจฺจว (๕-๑๖๑) โลโป  สิยาติ ‘กรสฺส กุ’นฺติ วตฺตพฺพนฺติ โจทนมนสิ นิธายาห- ‘กฺวจิ วิกรณานํ ตฺยาทิฯ อญฺญตฺรปโยคานุสรณา ปโยคานุสรณํ วินา โอโลโป วิญฺญาตุํ น สกฺกาติ สมฺพโนฺธฯ</p>


<h3>๒๕. หาสฺส</h3>
<p>การิยํ อาหงฺสงฺขาตมสฺส อตฺถีติ การิยี, เตน อปโร การิยี หญฺญติ หิํสียตีติ อโตฺถฯ</p>


<p>สโหเสฺสหีติ กรสฺส โอกาเรน เสฺสน จ สห หาสฺส เสฺสน สหาติ อโตฺถฯ อถ กถํ โอเสฺสหิ สเหว วุตฺตา เทโสติวิญฺญายตีจฺจาสงฺกิยาห- ‘สหวจนสามตฺถิยา’ติฯ สห สทฺทสฺส สหตฺถ(สฺส จ) โสสฺส เสฺสนาติ กถนสามตฺถิยาติ อโตฺถฯ อธิปฺปายํ วิวรติ ‘เอวํ มญฺญเต’จฺจาทินาฯ เอวํ มญฺญเต- โอสฺสาน มนาเทสิเตฺต อิจฺจาทินา ปาเฐน ภวิตพฺพมิว ลกฺขียเต… เตเนว ปาเฐนสหวจนสามตฺถิยสฺส ปตีติสพฺภาวโตฯ น ตุ ‘เอวํมญฺญเตโอสฺสานมนฺตาเทสเตฺต หาสฺสจาติ วจนมนตฺถกํ สิยา หา โต เจเตฺวว วเทตฺย โอสฺสานมนาเทสิเตฺต’จฺจาทินา ปาเฐน… โอสฺสานมนฺตาเทสปฺปสงฺคเสฺสวาภาวโตฯ นเหตฺถาเทสาเทสิ สมฺพนฺธฉฎฺฐี อตฺถิ… โสสฺสาติ วิเสสนฉฎฺฐิยาปฺปธานาย เสฺสนาติ สหเตฺถ ตติยาย จ นิทฺทิฎฺฐตฺตาฯ อุภยตฺถาติ สฺสตฺยาทีสุสฺสาทีสุ จฯ</p>


<h3>๒๘. อาอี</h3>
<p>ปุพฺพสรโลโปติ วิกรณโลโป อาการาเทเส จ ทฺวีสุ วาเรสุ ปุพฺพสรโลโปฯ</p>


<h3>๒๙. คมิ</h3>
<p>อคาติ อีมฺหิ ลโลโป, อาการาเทเส จ ปุพฺพสรโลโปฯ</p>


<h3>๓๐. ฑํส</h3>
<p>อคญฺฉา อคจฺฉีติ นิคฺคหีตาคเมนฯ</p>


<h3>๓๒. ณานา</h3>
<p>อุชฺฌิตานุพนฺธานนฺติ ปริจฺจตฺตานุพนฺธานํฯ</p>


<h3>๓๓. อาอี อู</h3>
<p>สุเตฺต  อาติ อิมินา อุภยตฺถ ปฐมปุริเสกวจนํ คหิตนฺติ อาห- ‘อา’ติอาทิฯ</p>


<h3>๓๔. กุส</h3>
<p>อภิรูหีติ ‘‘พฺยญฺชเน ทีฆรสฺสา’’ติ (๑-๓๓) ทีโฆฯ</p>


<h3>๓๕. อา อี สฺส</h3>
<p>ปโรกฺขาปรนามเธยฺยานนฺติ ปโรกฺขาติอญฺญนามานํฯ</p>


<h3>๓๘. เอยฺยา</h3>
<p>เตเหวาติ เหฎฺฐา วุตฺตสุตฺตทฺวเยเหว, สหจริตญาเยนาติ ‘‘ภูเต อี อุํ’’อิจฺจาโท (๖-๔) ปรจฺฉเกฺก ปฐม ปุริเสกวจนอากาเรน ‘‘อนชฺชตเน อาญุ’’อิจฺจาโท (๖-๕) ปุพฺพจฺฉเกฺก ปฐมปุริเสกวจน อากาเรน จ สหจริตาการานเมว ปจฺจาสตฺติยา สหจริตา ปตฺติวเสน ปวตฺตญาเยน คหณนฺติ อโตฺถฯ คหิตตฺตา ตฺวาทิ สมฺพนฺธี คยฺหเตติ สมฺพโนฺธฯ นิสฺสยกรณํ นาม พฺยตฺติวเสเนว, น สามญฺญวเสนาติ อาห ‘เอเตนา’ติอาทิฯ</p>


<h3>๔๐. เอโอ</h3>
<p>อนฺตสราทิโลโป ‘‘รานุพเนฺธนฺตสราทิสฺสา’’ติ (๔-๑๓๒)ฯ</p>


<h3>๔๒. โอสฺส</h3>
<p>อาเทสานนฺติ ออาทีนมาเทสานํฯ</p>


<h3>๔๖. อิํสฺส</h3>
<p>ปุพฺพสฺมินฺติ อกาสินฺติ เอตฺถฯ</p>


<h3>๕๒. ตสฺส</h3>
<p>กฺริยตฺถวิหิตานมฺปิ ธาตุวิหิตานมฺปิ อเญฺญสํ ตพฺพาทีนํ ปจฺจยานํ น คหณนฺติ สมฺพโนฺธฯ</p>


<h3>๕๔. มิมา</h3>
<p>อมฺหีติอาทีนิ วตฺตมาเน ตฺวาทีสุ วา มิมานมุทาหรณานิฯ</p>


<h3>๕๗. หิมิ</h3>
<p>มุยฺหามิ  มุห=เวจิเตฺต ‘‘ทิวาทีหิ ยก’’ (๕-๒๑)ฯ</p>


<h3>๖๑. ญาสฺส</h3>
<p>ชานาติ ‘‘ญาสฺส เน ชา’’ (๕-๑๒๐)</p>


<h3>๖๗. หนา</h3>
<p>ฉ จ ขา จ ฉ ขาฯ</p>


<h3>๗๐. กยิ</h3>
<p>อิมินา กตา กยิราติ อชฺฌาหริตพฺพํฯ</p>


<h3>๗๑. ฎา</h3>
<p>เอยฺยุมาทีนํ เอยฺยสฺสาติ วุตฺตตฺตา อุปาทิวชฺชิตสฺสาติ วิญฺญายติฯ</p>


<h3>๗๔. คุรุ</h3>
<p>โอกาโร คุรุติ สํโยคปุพฺพตฺตา วุตฺตํฯ</p>


<h3>๗๖. โอวิ</h3>
<p>วิกรณสทฺทสฺส อญฺญถาปิ พฺยวเจฺฉทกตฺตสมฺภเว อิธาธิเปฺปตํ พฺยวเจฺฉทกตฺตมฺปฎิปาเทตุมาห- ‘ยทิปิ’จฺจาทิฯ</p>


<h3>๗๘. เอยฺยา</h3>
<p>อญฺญตฺราปีติ ภเวยฺยามุภเวยฺยามอิจฺจตฺราปิฯ</p>

</p>

</p>

</p>

</p>


<ol>
<li>
สพฺพทา  
สุภทายิตฺตา, สตฺตานนฺตนิเสวิเต;  
  
ปสเตฺถ-นฺวตฺถสญฺญาย, ปญฺญาเต สุภสญฺญิเตฯ  
</li>
  
<li>
จาควิกฺกมปญฺญานุทฺทยาทิคุณสาลินา;  
  
สุภเสนาธินาเถน, การิเต วสตา สตาฯ  
</li>
  
<li>
ปฎิสลฺลานสารุเปฺป, วิหาเร สาธุโคจเร;  
  
มโนนุกูเล โยคีนํ, วเร วิกฺกมสุนฺทเรฯ  
</li>
  
<li>
เถเรน รจิตา สายํ, สาสนุโชฺชตนตฺถินา;  
  
ฎีกา คุรุปทโมฺภช, รโชมตฺถกเสวินาฯ  
</li>
  
<p> พหุสฺสุตานํ วิญฺญูนํ, ปรมตฺถาวคาหินํฯ
</ol></p>


ปวตฺตตุ จิรํ เจโต, รญฺชยนฺตี นิรนฺตรํฯ  
</p>
  
<ol>
<li>
เยสํ น สญฺจิตา ปญฺญา, เนกสตฺตนฺตโรจิตา;  
  
สโมฺมหพฺภหตาเวเต, นาวพุชฺฌนฺติ กิญฺจิปิฯ  
</li>
  
<li>
กิเนฺตหิ ปาทสุสฺสูสา, เยสํ นตฺถิ คุรูนิห;  
  
เย ตปฺปาทรโชกิณฺณา, เตว สาธูวิเวกิโนฯ  
</li>
  
<li>
ปุเญฺญน สตฺถรจนาชนิเตน เตน,  
  
สมฺพุทฺธสาสนวโรทยการเณน;  
  
โลกามิเสสุปิ กิเลสมลา อลโคฺค,  
  
สมฺพุทฺธสาสนวโรทยมาจเรยฺยํฯ  
</li>
  
<li>
เย-นนฺตตนฺตรตนากรมนฺถเนน,  
  
มนฺถาจ โลลฺลสิตญาณวเรน ลทฺธา;  
  
สารามถาติ สุขิตา สุขยนฺติ จเญฺญ,  
  
เตเม ชยนฺติ คุรวา คุรโว คุเณหิฯ  
</li>
  
<li>
ฎีกาโย วินสาทินํ วิรจยี โย กณฺฐภูสาปโร,  
  
วิญฺญูนํ ชินสาสนามลมตีโส-กาสิ จานากุลํ;  
  
สโนฺตสกฺกมโนมโนมกมโน สพฺภาวนีโย มหา,  
  
สามี เม คุรุปุงฺคโว วิชยเต สารีสุโต-ยํ ภุวิฯ  
</li>
  
<li>
ราชา  
วิกฺกมพาหุ พาหิตริปู ตาตฺวสฺส  
ภาตาสฺส  
โลกิสฺสโร,  
  
สมฺมิตฺตานิหโน ติสีหฬปตี โยยํ มหาวิกฺกโม;  
  
นิพฺภีโต  
ติสูโร  
วิชยาทิพาหุ วิชยี โส อาสิ ลงฺกิสฺสโร,  
  
ตํ นิสฺสาย ผลํ จิราย ผลตเญฺจตํ สตํ สนฺตตํฯ  
</li>
  
สิทฺธิ รตฺถุ  
</li>
  
<li>
อคฺคโมฺมติวํเสน, อภยารามสามินา;  
  
ปญฺจิกาวณฺณนาภูตา, สา สารตฺถวิลาสินีฯ  
</li>
  
<li>
มฺรมฺมกฺขรมาโรเปตฺวา, วิโสเธตฺวา ยถาพลํ;  
  
สกิยพฺยวหาเรน, ติถีวสุ กรินฺทุนาฯ  
</li>
  
<li>
ยุเตฺต วเสฺส ลงฺกาทีปา, สรฎฺฐมาหตา ปุน;  
  
ภาสฺสปฺปทีปกาตนฺต, กาสิกาปญฺจิกาทิหิฯ  
</li>
  
<li>
สํสนฺทิตฺวา วิจาเรตฺวา, วาเจตฺวาจ ปุนปฺปุนํ;  
  
อูนาธิกาทิ โทสานิ, อปเนตฺวา สิเนสิเนฯ  
</li>
  
<li>
สุทฺธฎฺฐเก จ วเสฺสสา, ปาปิตา ปกติฎฺฐิติํ;  
  
สุทฺธาสุทฺธํว ทเสฺสนฺตี, โสเธตุ ปาฐสุทฺธิยาฯ  
</li>
  
  
  
  
  