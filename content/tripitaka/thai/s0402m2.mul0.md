<h2>องฺคุตฺตรนิกาโย</h2>
<h2>ติกนิปาตปาฬิ</h2>
<h2>๑. ปฐมปณฺณาสกํ</h2>
<h1>๑. พาลวโคฺค</h1>
<h3>๑. ภยสุตฺตํ</h3>
<p> เอวํ     เม สุตํ – เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ตตฺร โข ภควา ภิกฺขู อามเนฺตสิ – ‘‘ภิกฺขโว’’ติฯ ‘‘ภทเนฺต ’’ติ เต ภิกฺขู ภควโต ปจฺจโสฺสสุํฯ ภควา เอตทโวจ –</p>


<p>‘‘ยานิ กานิจิ, ภิกฺขเว, ภยานิ อุปฺปชฺชนฺติ สพฺพานิ ตานิ พาลโต อุปฺปชฺชนฺติ, โน  ปณฺฑิตโตฯ เย เกจิ อุปทฺทวา อุปฺปชฺชนฺติ สเพฺพ เต พาลโต อุปฺปชฺชนฺติ, โน ปณฺฑิตโตฯ เย เกจิ อุปสคฺคา อุปฺปชฺชนฺติ สเพฺพ เต พาลโต อุปฺปชฺชนฺติ, โน ปณฺฑิตโตฯ เสยฺยถาปิ, ภิกฺขเว, นฬาคารา วา ติณาคารา วา  อคฺคิ มุโตฺต  กูฎาคารานิปิ ฑหติ อุลฺลิตฺตาวลิตฺตานิ นิวาตานิ ผุสิตคฺคฬานิ ปิหิตวาตปานานิ; เอวเมวํ โข, ภิกฺขเว, ยานิ กานิจิ ภยานิ อุปฺปชฺชนฺติ สพฺพานิ ตานิ พาลโต อุปฺปชฺชนฺติ, โน ปณฺฑิตโตฯ เย เกจิ อุปทฺทวา อุปฺปชฺชนฺติ สเพฺพ เต พาลโต อุปฺปชฺชนฺติ, โน ปณฺฑิตโตฯ เย เกจิ อุปสคฺคา อุปฺปชฺชนฺติ สเพฺพ เต พาลโต อุปฺปชฺชนฺติ, โน ปณฺฑิตโตฯ</p>


<p>‘‘อิติ  โข, ภิกฺขเว, สปฺปฎิภโย  พาโล, อปฺปฎิภโย ปณฺฑิโตฯ สอุปทฺทโว พาโล, อนุปทฺทโว ปณฺฑิโตฯ สอุปสโคฺค พาโล, อนุปสโคฺค ปณฺฑิโตฯ นตฺถิ, ภิกฺขเว, ปณฺฑิตโต ภยํ, นตฺถิ ปณฺฑิตโต อุปทฺทโว, นตฺถิ ปณฺฑิตโต อุปสโคฺคฯ</p>


<p>‘‘ตสฺมาติห, ภิกฺขเว, เอวํ สิกฺขิตพฺพํ – ‘เยหิ ตีหิ ธเมฺมหิ สมนฺนาคโต พาโล เวทิตโพฺพ เต ตโย ธเมฺม อภินิวเชฺชตฺวา, เยหิ ตีหิ ธเมฺมหิ สมนฺนาคโต ปณฺฑิโต เวทิตโพฺพ เต ตโย ธเมฺม สมาทาย วตฺติสฺสามา’ติฯ เอวญฺหิ โว, ภิกฺขเว, สิกฺขิตพฺพ’’นฺติฯ ปฐมํฯ</p>


<h3>๒. ลกฺขณสุตฺตํ</h3>
<p> ‘‘กมฺมลกฺขโณ , ภิกฺขเว, พาโล, กมฺมลกฺขโณ ปณฺฑิโต, อปทานโสภนี  ปญฺญาติ ฯ ตีหิ, ภิกฺขเว, ธเมฺมหิ สมนฺนาคโต พาโล เวทิตโพฺพฯ กตเมหิ ตีหิ? กายทุจฺจริเตน, วจีทุจฺจริเตน, มโนทุจฺจริเตนฯ อิเมหิ โข, ภิกฺขเว, ตีหิ ธเมฺมหิ สมนฺนาคโต พาโล เวทิตโพฺพฯ</p>


<p>‘‘ตีหิ, ภิกฺขเว, ธเมฺมหิ สมนฺนาคโต ปณฺฑิโต เวทิตโพฺพฯ กตเมหิ ตีหิ? กายสุจริเตน, วจีสุจริเตน, มโนสุจริเตนฯ อิเมหิ โข, ภิกฺขเว, ตีหิ ธเมฺมหิ สมนฺนาคโต ปณฺฑิโต เวทิตโพฺพฯ</p>


<p>‘‘ตสฺมาติห, ภิกฺขเว, เอวํ สิกฺขิตพฺพํ – ‘เยหิ ตีหิ ธเมฺมหิ สมนฺนาคโต พาโล เวทิตโพฺพ  เต ตโย ธเมฺม อภินิวเชฺชตฺวา, เยหิ ตีหิ ธเมฺมหิ สมนฺนาคโต ปณฺฑิโต เวทิตโพฺพ เต ตโย ธเมฺม สมาทาย วตฺติสฺสามา’ติฯ เอวญฺหิ โว, ภิกฺขเว, สิกฺขิตพฺพ’’นฺติฯ ทุติยํฯ</p>


<h3>๓. จินฺตีสุตฺตํ</h3>
<p> ‘‘ตีณิมานิ, ภิกฺขเว, พาลสฺส พาลลกฺขณานิ พาลนิมิตฺตานิ พาลาปทานานิ ฯ กตมานิ ตีณิ? อิธ, ภิกฺขเว, พาโล ทุจฺจินฺติตจินฺตี จ โหติ ทุพฺภาสิตภาสี จ ทุกฺกฎกมฺมการี จฯ โน เจทํ , ภิกฺขเว, พาโล ทุจฺจินฺติตจินฺตี จ อภวิสฺส ทุพฺภาสิตภาสี จ ทุกฺกฎกมฺมการี จ, เกน นํ ปณฺฑิตา ชาเนยฺยุํ  – ‘พาโล อยํ ภวํ อสปฺปุริโส’ติ? ยสฺมา  จ โข, ภิกฺขเว, พาโล ทุจฺจินฺติตจินฺตี จ โหติ ทุพฺภาสิตภาสี จ ทุกฺกฎกมฺมการี จ ตสฺมา นํ ปณฺฑิตา ชานนฺติ – ‘พาโล อยํ ภวํ อสปฺปุริโส’ติฯ อิมานิ โข, ภิกฺขเว, ตีณิ พาลสฺส พาลลกฺขณานิ พาลนิมิตฺตานิ พาลาปทานานิฯ</p>


<p>‘‘ตีณิมานิ, ภิกฺขเว, ปณฺฑิตสฺส ปณฺฑิตลกฺขณานิ ปณฺฑิตนิมิตฺตานิ ปณฺฑิตาปทานานิฯ กตมานิ ตีณิ? อิธ, ภิกฺขเว, ปณฺฑิโต สุจินฺติตจินฺตี จ โหติ สุภาสิตภาสี จ สุกตกมฺมการี จฯ โน เจทํ, ภิกฺขเว, ปณฺฑิโต สุจินฺติตจินฺตี จ อภวิสฺส สุภาสิตภาสี จ สุกตกมฺมการี จ, เกน นํ ปณฺฑิตา ชาเนยฺยุํ – ‘ปณฺฑิโต อยํ ภวํ สปฺปุริโส’ติ? ยสฺมา  จ โข, ภิกฺขเว, ปณฺฑิโต สุจินฺติตจินฺตี จ โหติ สุภาสิตภาสี จ สุกตกมฺมการี จ ตสฺมา นํ ปณฺฑิตา ชานนฺติ – ‘ปณฺฑิโต อยํ ภวํ สปฺปุริโส’ติฯ อิมานิ โข, ภิกฺขเว, ตีณิ ปณฺฑิตสฺส ปณฺฑิตลกฺขณานิ ปณฺฑิตนิมิตฺตานิ ปณฺฑิตาปทานานิฯ ตสฺมาติห…ฯ ตติยํฯ</p>


<h3>๔. อจฺจยสุตฺตํ</h3>
<p> ‘‘ตีหิ , ภิกฺขเว, ธเมฺมหิ สมนฺนาคโต พาโล เวทิตโพฺพฯ กตเมหิ ตีหิ? อจฺจยํ อจฺจยโต น ปสฺสติ, อจฺจยํ อจฺจยโต ทิสฺวา ยถาธมฺมํ นปฺปฎิกโรติ, ปรสฺส โข  ปน อจฺจยํ เทเสนฺตสฺส ยถาธมฺมํ นปฺปฎิคฺคณฺหาติฯ อิเมหิ โข, ภิกฺขเว, ตีหิ ธเมฺมหิ สมนฺนาคโต พาโล เวทิตโพฺพฯ</p>


<p>‘‘ตีหิ, ภิกฺขเว, ธเมฺมหิ สมนฺนาคโต ปณฺฑิโต เวทิตโพฺพฯ กตเมหิ ตีหิ? อจฺจยํ อจฺจยโต ปสฺสติ, อจฺจยํ อจฺจยโต ทิสฺวา ยถาธมฺมํ ปฎิกโรติ, ปรสฺส โข ปน อจฺจยํ เทเสนฺตสฺส ยถาธมฺมํ ปฎิคฺคณฺหาติฯ อิเมหิ โข, ภิกฺขเว, ตีหิ ธเมฺมหิ สมนฺนาคโต ปณฺฑิโต เวทิตโพฺพฯ ตสฺมาติห…ฯ จตุตฺถํฯ</p>


<h3>๕. อโยนิโสสุตฺตํ</h3>
<p> ‘‘ตีหิ, ภิกฺขเว, ธเมฺมหิ สมนฺนาคโต พาโล เวทิตโพฺพฯ กตเมหิ ตีหิ? อโยนิโส ปญฺหํ กตฺตา โหติ, อโยนิโส ปญฺหํ วิสฺสเชฺชตา โหติ, ปรสฺส โข ปน โยนิโส ปญฺหํ วิสฺสชฺชิตํ ปริมณฺฑเลหิ  ปทพฺยญฺชเนหิ สิลิเฎฺฐหิ อุปคเตหิ นาพฺภนุโมทิตา โหติฯ อิเมหิ โข, ภิกฺขเว, ตีหิ ธเมฺมหิ สมนฺนาคโต พาโล เวทิตโพฺพฯ</p>


<p>‘‘ตีหิ, ภิกฺขเว, ธเมฺมหิ สมนฺนาคโต ปณฺฑิโต เวทิตโพฺพฯ กตเมหิ ตีหิ? โยนิโส ปญฺหํ กตฺตา โหติ, โยนิโส ปญฺหํ วิสฺสเชฺชตา โหติ, ปรสฺส โข ปน โยนิโส ปญฺหํ วิสฺสชฺชิตํ ปริมณฺฑเลหิ ปทพฺยญฺชเนหิ สิลิเฎฺฐหิ อุปคเตหิ อพฺภนุโมทิตา โหติฯ อิเมหิ โข, ภิกฺขเว, ตีหิ ธเมฺมหิ สมนฺนาคโต ปณฺฑิโต เวทิตโพฺพฯ ตสฺมาติห…ฯ ปญฺจมํฯ</p>


<h3>๖. อกุสลสุตฺตํ</h3>
<p> ‘‘ตีหิ, ภิกฺขเว, ธเมฺมหิ สมนฺนาคโต พาโล เวทิตโพฺพฯ กตเมหิ  ตีหิ? อกุสเลน  กายกเมฺมน, อกุสเลน วจีกเมฺมน, อกุสเลน มโนกเมฺมนฯ อิเมหิ โข, ภิกฺขเว, ตีหิ ธเมฺมหิ สมนฺนาคโต พาโล เวทิตโพฺพฯ</p>


<p>‘‘ตีหิ, ภิกฺขเว, ธเมฺมหิ สมนฺนาคโต ปณฺฑิโต เวทิตโพฺพฯ กตเมหิ ตีหิ? กุสเลน กายกเมฺมน , กุสเลน วจีกเมฺมน, กุสเลน มโนกเมฺมนฯ อิเมหิ โข, ภิกฺขเว, ตีหิ ธเมฺมหิ สมนฺนาคโต ปณฺฑิโต เวทิตโพฺพฯ ตสฺมาติห…ฯ ฉฎฺฐํฯ</p>


<h3>๗. สาวชฺชสุตฺตํ</h3>
<p> ‘‘ตีหิ, ภิกฺขเว, ธเมฺมหิ สมนฺนาคโต พาโล เวทิตโพฺพฯ กตเมหิ ตีหิ? สาวเชฺชน กายกเมฺมน, สาวเชฺชน วจีกเมฺมน, สาวเชฺชน มโนกเมฺมน…เป.… อนวเชฺชน กายกเมฺมน, อนวเชฺชน วจีกเมฺมน, อนวเชฺชน มโนกเมฺมน…เป.…ฯ สตฺตมํฯ</p>


<h3>๘. สพฺยาพชฺฌสุตฺตํ</h3>
<p> ‘‘ตีหิ, ภิกฺขเว, ธเมฺมหิ สมนฺนาคโต พาโล เวทิตโพฺพฯ กตเมหิ ตีหิ? สพฺยาพเชฺฌน กายกเมฺมน, สพฺยาพเชฺฌน วจีกเมฺมน, สพฺยาพเชฺฌน มโนกเมฺมน…เป.… อพฺยาพเชฺฌน กายกเมฺมน, อพฺยาพเชฺฌน วจีกเมฺมน , อพฺยาพเชฺฌน มโนกเมฺมนฯ อิเมหิ, โข, ภิกฺขเว, ตีหิ ธเมฺมหิ สมนฺนาคโต ปณฺฑิโต เวทิตโพฺพฯ</p>


<p>‘‘ตสฺมาติห, ภิกฺขเว, เอวํ  สิกฺขิตพฺพํ – ‘เยหิ ตีหิ ธเมฺมหิ สมนฺนาคโต พาโล เวทิตโพฺพ เต ตโย ธเมฺม อภินิวเชฺชตฺวา, เยหิ ตีหิ ธเมฺมหิ สมนฺนาคโต ปณฺฑิโต เวทิตโพฺพ เต ตโย ธเมฺม สมาทาย วตฺติสฺสามา’ติฯ เอวญฺหิ โว, ภิกฺขเว, สิกฺขิตพฺพ’’นฺติฯ อฎฺฐมํฯ</p>


<h3>๙. ขตสุตฺตํ</h3>
<p> ‘‘ตีหิ , ภิกฺขเว, ธเมฺมหิ สมนฺนาคโต พาโล อพฺยโตฺต อสปฺปุริโส ขตํ อุปหตํ อตฺตานํ ปริหรติ, สาวโชฺช จ โหติ สานุวโชฺช จ วิญฺญูนํ, พหุญฺจ อปุญฺญํ ปสวติฯ กตเมหิ ตีหิ? กายทุจฺจริเตน, วจีทุจฺจริเตน, มโนทุจฺจริเตนฯ อิเมหิ โข, ภิกฺขเว, ตีหิ ธเมฺมหิ สมนฺนาคโต พาโล อพฺยโตฺต อสปฺปุริโส ขตํ อุปหตํ อตฺตานํ ปริหรติ, สาวโชฺช จ โหติ สานุวโชฺช จ วิญฺญูนํ, พหุญฺจ อปุญฺญํ ปสวติฯ</p>


<p>‘‘ตีหิ , ภิกฺขเว, ธเมฺมหิ สมนฺนาคโต ปณฺฑิโต วิยโตฺต สปฺปุริโส อกฺขตํ อนุปหตํ อตฺตานํ ปริหรติ, อนวโชฺช จ โหติ อนนุวโชฺช จ วิญฺญูนํ, พหุญฺจ ปุญฺญํ ปสวติฯ กตเมหิ ตีหิ? กายสุจริเตน, วจีสุจริเตน, มโนสุจริเตนฯ อิเมหิ โข, ภิกฺขเว, ตีหิ ธเมฺมหิ สมนฺนาคโต ปณฺฑิโต วิยโตฺต สปฺปุริโส อกฺขตํ อนุปหตํ อตฺตานํ ปริหรติ, อนวโชฺช จ โหติ อนนุวโชฺช จ วิญฺญูนํ, พหุญฺจ ปุญฺญํ ปสวตี’’ติฯ นวมํฯ</p>


<h3>๑๐. มลสุตฺตํ</h3>
<p> ‘‘ตีหิ, ภิกฺขเว, ธเมฺมหิ สมนฺนาคโต ตโย มเล อปฺปหาย ยถาภตํ นิกฺขิโตฺต เอวํ นิรเยฯ กตเมหิ ตีหิ? ทุสฺสีโล จ โหติ, ทุสฺสีลฺยมลญฺจสฺส อปฺปหีนํ  โหติ; อิสฺสุกี จ โหติ, อิสฺสามลญฺจสฺส อปฺปหีนํ โหติ; มจฺฉรี จ โหติ, มเจฺฉรมลญฺจสฺส อปฺปหีนํ โหติฯ อิเมหิ โข, ภิกฺขเว, ตีหิ ธเมฺมหิ สมนฺนาคโต อิเม ตโย มเล อปฺปหาย ยถาภตํ นิกฺขิโตฺต เอวํ นิรเยฯ</p>


<p>‘‘ตีหิ , ภิกฺขเว, ธเมฺมหิ สมนฺนาคโต ตโย มเล ปหาย ยถาภตํ นิกฺขิโตฺต เอวํ สเคฺคฯ กตเมหิ ตีหิ? สีลวา จ โหติ, ทุสฺสีลฺยมลญฺจสฺส ปหีนํ โหติ; อนิสฺสุกี จ โหติ, อิสฺสามลญฺจสฺส ปหีนํ โหติ; อมจฺฉรี จ โหติ, มเจฺฉรมลญฺจสฺส ปหีนํ โหติฯ อิเมหิ โข, ภิกฺขเว, ตีหิ ธเมฺมหิ สมนฺนาคโต อิเม ตโย มเล ปหาย ยถาภตํ นิกฺขิโตฺต เอวํ สเคฺค’’ติฯ ทสมํฯ</p>

</p>


<p>ตสฺสุทฺทานํ –</p>


<p>
ภยํ ลกฺขณจินฺตี จ, อจฺจยญฺจ อโยนิโส;  
  
อกุสลญฺจ สาวชฺชํ, สพฺยาพชฺฌขตํ มลนฺติฯ  
</p>
  
  
  
  
  