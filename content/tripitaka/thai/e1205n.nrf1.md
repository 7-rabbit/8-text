<h1>๒.</h1>
<h1>ปรินิพฺพานกถา</h1>
<p>สตฺถา ปน ตโต ปญฺจจตฺตาลีสวสฺสานิ ติปิฎกปริยตฺติธมฺมํ เทเสตฺวา เวเนยฺยชเน สํสารโต จตุอริยมคฺคผลปฎิลาภวเสน อุทฺธาเรตฺวา นิพฺพาเน ปติฎฺฐาเปตฺวา ปจฺฉิเม กาเล เวสาลินครํ อุปนิสฺสาย จาปาลเจติยํ นิสฺสาย วิหรโนฺต มาเรน ปรินิพฺพานตฺถาย อาราธิโต สโต สมฺปชาโน อายุสงฺขาเร วิสฺสเชฺชสิฯ ตสฺส วิสฺสฎฺฐภาวํ อานโนฺทเยว อญฺญาสิฯ อโญฺญ โกจิปิ ชานโนฺต นาม นตฺถิฯ ตสฺมา ภิกฺขุสงฺฆมฺปิ ชานาเปสฺสามีติ เชตวนมหาวิหารํ คนฺตฺวา สพฺพํ ภิกฺขุสงฺฆํ สนฺนิปาตาเปตฺวา ภิกฺขเว ตถาคตสฺส น จิรเสฺสว ติณฺณํ มาสานํ อจฺจเยน ปรินิพฺพานํ ภวิสฺสติ, ตุเมฺห สตฺตติํสโพธิ ปกฺขิยธเมฺมสุ สมคฺคา หุตฺวา เอกีภาวา โหถ, ตุเมฺห วิวาทํ มา กโรถฯ อปฺปมาเทน ติโสฺส สิกฺขา สมฺปาเทถาติ วตฺวา ปุน ทิวเส เวสาลิยํ ปิณฺฑาย จริตฺวา ปิณฺฑปาตา ปฎิกฺกมิตฺวา ภณฺฑคามํ คโตฯ ภณฺฑคามโต หตฺถิคามํ หตฺถิคามโต อมฺพคามํ อมฺพคามโต ชมฺพุคามํ ชมฺพุคามโต นิโคฺรธคามํ นิโคฺรธคามโต โภคนครํ โภคนครโต ปาวานครํ ปาวานครโต กุสินารานครํ ปโตฺตฯ ตตฺถ ยมกสาลานมนฺตเร ฐีโต อานนฺทเตฺถรํ อามเนฺตตฺวา อุนฺตรสีสกํ กตฺวา มญฺจกํ ปญฺญาเปหิ กิลโนฺตสฺมิ อานนฺท นิปชฺชิสฺสามิ’ติ อาหฯ ตํ สุตฺวา อานนฺทเตฺถโร อุตฺตรสีสกํ กตฺวา มญฺจกํ ปญฺญาเปตฺวา จตุคฺคุณํ สงฺฆาฎิํ อตฺถริตฺวา ปญฺจจตฺตาลีสวสฺสานิ อสยิตพุทฺธเสยฺยํ สยโนฺต ทกฺขิณปเสฺสน สโต สมฺปชาโน อนุฎฺฐานสญฺญํ มนสิกริตฺวา สีหเสยฺยํ กเปฺปสิฯ</p>


<p>
อตีตมทฺธาน ภเว จรโนฺต,  
  
อนนฺตสเตฺต กรุณายุเปโต;  
  
กตฺวาน ปุญฺญานิ อนปฺปกานิ,  
  
ปโตฺต สิวํ โลกหิตาย นาโถฯ  
</p>
  
<p>
เอวํ  
หิ โส ทสพโลปิ วิหีนถาโม,  
  
ยมสฺส สาลาน นิปชฺชิ มเชฺฌ;  
  
กตฺวาน สญฺญญฺหิ อนุฎฺฐหานํ,  
  
ส อิทฺธิมา มารมุขํ ปวิโฎฺฐฯ  
</p>
  
<p>ตสฺมิํ ขเณ สมกสาลา สุปุปฺผิตา อเหสุํฯ น เกวลํ ยมกสาลาเยว สุปุปฺผีตา, อถ โข ทสสหสฺสี โลกธาตุ จกฺกวาเฬสุ สาลรุกฺขาปิ ปุปฺผิตาฯ น สาลรุกฺขาเยว สุปุปฺผิตา, อถ โข ยํ กิญฺจิ ปุปฺผุปคผลูปค รุกฺขชาตํ สพฺพมฺปิ ปุปฺผญฺจ ผลญฺจ คณฺหิฯ ชเลสุ ชลปทุมานิ ถเลสุ ถลปทุมานิ ขเนฺธสุ ขนฺธปทุมานิ สาขาสุ สาขาปทุมานิ ลตาสุ ลตาปทุมานิ อากาเส โอลมฺพปทุมานิ ปิฎฺฐิปาสาเณ หินฺทิตฺวา สตปตฺตปทุมานิ สุปุปฺผิตานิ อเหสุํฯ ปถวิโต ยาว พฺรหฺมโลโก ตาว ทสสหสฺสิ จกฺกวาฬา เอกมาลาคุณา วิย อเหสุํฯ เทวา อากาสโต ทิพฺพมนฺทารวปาริจฺฉตฺตกโกวิฬารปุปฺผานิ จ จนฺทนจุณฺณานิ จ สมากิรนฺติฯ ทิพฺพตุริยสงฺคิติโย จ อนฺตลิเกฺข ปวตฺตนฺติฯ อเนกานิ อจฺฉริยสหสฺสานิ อเหสุํฯ เอวํ ปูชาวิเสเส ปวตฺตมาเน ปฐมยาเม สุภทฺทปริพฺพาชกํ วิเนตฺวา มชฺฌิมยาเม ทสสหสฺสิ โลกธาตุ เทวตานํ อนุสาสิตฺวา ปจฺฉิมยามาวสาเน ปฐมชฺฌานํ สมาปชฺชิตฺวา ตโต วุฎฺฐาย ทุติยชฺฌานํ จตุตฺถชฺฌานํ สมาปชฺชิฯ ตโต วุฎฺฐาย อากาสานญฺจายตนํ วิญฺญาณญฺจายตนํ อากิญฺจญฺญายตนํ เนวสญฺญานาสญฺญายตนํ สมาปชฺชิตฺวา ตโต วุฎฺฐาย นิโรธสมาปตฺติํ สมาปชฺชิฯ ตโต วุฎฺฐาย ปฐมชฺฌานํ ทุติยชฺฌานํ ตติยชฺฌานํ จตุตฺถชฺฌานญฺจ สมาปชฺชิฯ ตโต วุฎฺฐาย เอตฺถนฺตรโต อนุปาทิเสสนิพฺพานธาตุยา ปรินิพฺพายิฯ</p>


<p>
มหาโมหตมํ หนฺตฺวา สตฺตานํ หทยสฺสิตํ,  
  
รวีว โชตมาโน โส โลกสฺส อนุกมฺปโก;  
  
วสฺสานิ  
ปญฺจตาลีสํ กตฺวา สตฺตหิตํ พหุํ,  
  
อธุนา อคฺคิกฺขโนฺธว ปรินิพฺพายิ โส ชิโนฯ  
</p>
  
<p>เอวํ ปน ภควติ ปรินิพฺพุเต วิสฺสกมฺมเทวปุโตฺต ตถาคตสฺส สรีรปฺปมาณํ วรโทณิํ รตเนหิ มาเปตฺวา วิสุทฺธกปฺปาเสหิ ตถาคตสฺส สรีรํ เวเฐตฺวา รตนโทณิยํ ปกฺขิปิตฺวา คนฺธเตเลหิ ปูเรตฺวา อปราย โทณิยา ปิทหิตฺวา สพฺพคนฺธทารุจิตกํ กตฺวา เยภุเยฺยน เทวตาโย โลหิตจนฺทนฆฎิกาโย อาทาย จิตกายํ ปกฺขิปิตฺวา อคฺคิํ คาหาเปตุํ นาสกฺขิํสุฯ กสฺมา? มหากสฺสปเตฺถรสฺส อนาคตตฺตาฯ โส อายสฺมา มหากสฺสปเตฺถโร เยภุเยฺยน พหุนฺนํ เทวานํ ปิโย มนาโปฯ เถรสฺส หิ ทานํ ทตฺวา สเคฺค นิพฺพตฺตานํ ปมาโณ นาม นตฺถิฯ ตสฺมา เทวตา ตสฺมิํ สมาคเม อตฺตโน กุลูปคเตฺถรํ อทิสฺวา อมฺหากํ มหากสฺสปเตฺถโร กุหินฺติ โอโลเกโนฺต อตฺตโน ปริวาเรหิ ปญฺจมเตฺตหิ ภิกฺขุสเตหิ สทฺธิํ มคฺคํ ปฎิปโนฺนติ ญตฺวา ยาว เถโร อิมสฺมิํ น สมฺปโตฺต จิตกํ ตาว น ปชฺชลตุติ อธิฎฺฐหิํสุฯ ตสฺมิํ กาเล เถโร เยภุเยฺยน เตรสธุตงฺคธเรหิ ปญฺจมเตฺตหิ ภิกฺขุสเตหิ สทฺธิํ อาคนฺตฺวา จิตกํ ติกฺขตฺตุํ ปทกฺขิณํ กตฺวา ปาทปเสฺส ฐีโต, ภเนฺต ตุมฺหากํ ทสฺสนตฺถาย อิโต กปฺปสตสหสฺสมตฺถเก ปทุมุตฺตรสตฺถุโน ปาทมุเล อภินีหารโต ปฎฺฐาย อวิชหิตฺวา อาคโตฯ อิทานิ เม อวสานทสฺสนนฺติ ปาเท คเหตฺวา วนฺทิตุํ อธิฎฺฐาสิฯ</p>


<p>
มหากสฺสปเถโร โส ภิกฺขุสงฺฆปุรกฺขโต;  
  
เอกํสํ จีวรํ กตฺวา ปคฺคเหตฺวาน อญฺชลิํฯ  
</p>
  
<p>
ปทกฺขิณญฺจ ติกฺขตฺตุํ กตฺวา ฐตฺวา ปทนฺติเก;  
  
ปติฎฺฐหนฺตุ สีเส เม ชินปาเทติ’ธิฎฺฐหิฯ  
</p>
  
<p>
สหาธิฎฺฐานํ จิตกา ทุสฺสานิ จ วิภินฺทิย;  
  
นิกฺขมิํสุ ตทา ปาทา ฆนมุโตฺตว จนฺทิมาฯ  
</p>
  
<p>
อุโห หเตฺถหิ ปคฺคยฺห ฐเปตฺวา อตฺตโน สิเร;  
  
วนฺทิตฺวา สตฺถุโน ปาเท ขมาเปตฺวา วิสชฺชยีฯ  
</p>
  
<p>
ปุณฺณจโนฺท ยถา อพฺภํ จิตกํ ปาวิสิ ตทา;  
  
อิทํ อเจฺฉรกํ ทิสฺวา รวํ รวิ มหาชโนฯ  
</p>
  
<p>
อุฎฺฐหิตฺวาน ปาจีนา วโนฺท อตฺถงฺคโต ยถา;  
  
ปาเท อนฺตรธายเนฺต อโรทิํสุ มหาชนาฯ  
</p>
  
<p>ตทา มลฺลราชาโน ภควโต สรีรกิจฺจํ กริสฺสามาติ วตฺวา นานาวตฺถาภรณานิ นิวาเสตฺวา ปริวารยิํสุฯ ตโต ราชาโน มนุสฺสา จ อคฺคิํ ทาตุํ อารหิํสุฯ ตทา สโกฺก? มยิ ปน ปรินิพฺพุเต สโกฺก เทวราชา มณิโชติรสํ ปสาเรตฺวา นิกฺขนฺตอคฺคินา มม สรีรกิจฺจํ กริสฺสติฯ มณิอคฺคิโน อวสาเน มนุสฺสา อคฺคิํ กริสฺสนฺติติฯ เอวํ พุทฺธวจนํ ปริภาเวตฺวา นิกฺขตฺตุํ ปทกฺขิณํ กตฺวา ภควโต สรีรกิจฺจํ กตฺวา สมนฺตโต อุฎฺฐหตุติ อธิฎฺฐหิฯ</p>


<p>ตสฺมิํ ขเณ สยเมว จิตกํ อคฺคิ คณฺหิฯ สรีรํ ปน ภควโต ฌายามานํ ฉวิจมฺมมํสนหารุอฎฺฐิอฎฺฐิมิญฺชํ อเสเสตฺวา สุมนมกุฬมุตฺตาราสิสทิสเมว ธาตุโย อวเสสา อเหสุํฯ</p>


<p>
ปรินิพฺพุตกาเลปิ สกลํ กลุนํ อหุ;  
  
ปริเทโว มหา อาสิ มหี อุทฺริยนํ ยถาฯ  
</p>
  
<p>
เทวตายานุภาเวน สตฺถุโน จิตโก สยํ;  
  
ตโต เอกปฺปหาเรน ปชฺชลิตฺถ สมนฺตโตฯ  
</p>
  
<p>
ยญฺจ อพฺภนฺตรํ ทุสฺสํ ยํ ทุสฺสํ สพฺพพาหิรํ  
  
ทุเสฺส เทฺวว น ฌายิํสุ เตสํ ทุสฺสานมนฺตเร;  
</p>
  
<p>
ยถา นิรุทฺธเตลสฺส น มสี น จ ฉาริกา;  
  
เอวมสฺส น ทิสฺสติ พุทฺธคตฺตสฺส ฌายโตฯ  
</p>
  
<p>
สุมนมกุฬสภาวา จ โธตมุตฺตาภเมว จ;  
  
สุวณฺณวณฺณสํกาสา อวสิสฺสํสุ ธาตุโยฯ  
</p>
  
<p>
ทาฐา จตโสฺส อุณฺหีสํ อกฺขกา เทฺว จ สตฺติมา;  
  
น วิกิณฺณา ตโต เสสา วิปฺปกิณฺณาว ธาตุโยฯ  
</p>
  
<p>
อโหสิ ตนุกา ธาตุ สาสปพีชมตฺติกา;  
  
ธาตุโย มชฺฌิมา มเชฺฌภินฺนตณฺฑุลมตฺติกาฯ  
</p>
  
<p>
ธาตุโย  
มหติ มเชฺฌ ภินฺนมุคฺคปฺปมาณิกา;  
  
ธาตุวณฺณา ตโย อาสุํ พุทฺธาธิฎฺฐานเตชสาฯ  
</p>
  
<p>
สาริปุตฺตสฺส เถรสฺส สิโสฺส สรภุนามโก;  
  
อาทาย ชินคีวฎฺฐิํ จิตกาโตว ธาตุ โสฯ  
</p>
  
<p>
สทฺธิํ สิสฺสสหเสฺสน เจติเย มหิยงฺคเณ;  
  
ฐเปตฺวา เจติยํ กตฺวา กุสินารมคา มุนิฯ  
</p>
  
<p>
ฉฬภิโญฺญ วสิปฺปโตฺต เขโม การุณิโก มุนิ;  
  
สหสา จิตกาโตว วามทาฐํ สมคฺคหีฯ  
</p>
  
<p>
อากาสโต ปติตฺวาปิ นิกฺขมิตฺวาปิ สาลโต;  
  
สมนฺตโตมฺพุมุคฺคนฺตฺวา นิพฺพาเปสุํ ชลานลํฯ  
</p>
  
<p>
มลฺลราชคณา สเพฺพ สพฺพคโนฺธทเกน ตํ;  
  
จิตกํ โลกนาถสฺส นิพฺพาเปสุํ มเหสิโนฯ  
</p>
  
<p>เอวํ ปน สพฺพโลเก กรุณาธิโก สมฺมาสมฺพุโทฺธ เวสาขปุณฺณมุโปสเถ องฺคารทิวเส ปรินิพฺพุโตฯ เทวมนุสฺสานํ สงฺคหกรณตฺถาย ยมกสาลานมนฺตเร จิตกํ สตฺตรตฺตินฺทิวํ วสีฯ ตโต วีสํ หตฺถสติกสฺส อุปริ สตฺตรตฺตินฺทิวํ วสิฯ ยาว อคฺคิปรินิพฺพาปนํ สตฺตรตฺตินฺทิวํ โหติฯ</p>


<p>ตโต สตฺตทิวสานิ กุสินารายํ มลฺลราชปุเตฺตสุ คโนฺธทเกน จิตกํ นิพฺพาปยมาเนสุ สาลรุกฺขโต อุทกธารา นิกฺขมิตฺวา จิตกํ นิพฺพาปยิํสุฯ ตโต ทสพลสฺส ธาตุโย สุวณฺณจโงฺคฎเก ปกฺขิปิตฺวา อตฺตโน นคเร สนฺถาคาเร ฐเปตฺวา สตฺติปญฺชรํ กตฺวา ธนุปากาเรหิ ปริกฺขิปาเปตฺวา สตฺตาหํ นจฺจคีตวาทิตคนฺธมาลาทีหิ มลฺลราชปุตฺตา สกฺการํ กริํสุฯ</p>


<p>
ตโต เต มลฺลราชาโน รมฺมํ เทวสโภปมํ;  
  
สพฺพถา มณฺฑุยิตฺวาน สนฺถาคารํ ตโต ปนฯ  
</p>
  
<p>
มคฺคํ  
อลงฺกริตฺวาน ยาว มกุฎเจติยา;  
  
หตฺถีกฺขเนฺธ ฐเปตฺวาน เหมโทณิํ สธาตุกํฯ  
</p>
  
<p>
คนฺธาทีหิปิ ปูเชตฺวา กีฬนฺตา สาธุกีฬิตํ;  
  
ปเวเสตฺวาน นครํ สนฺถาคาเร มโนรเมฯ  
</p>
  
<p>
ทสภูมสฺมิํ ปลฺลเงฺก ฐเปตฺวา ชินธาตุโย;  
  
อุสฺสยุํ เต ตทา ฉเตฺต สนฺถาคารสมนฺตโตฯ  
</p>
  
<p>
หตฺถีหิ ปริกฺขิปาเปสุํ ตโต อเสฺส ตโต รเถ,  
  
อโญฺญ’ญฺญํ ปริวาเรตฺวา ตโต โยเธ ตโต ธนุ;  
  
อิติ ปริกฺขิปาเปสุํ สมนฺตา โยชนํ กมา,  
  
ตทา นเจฺจหิ คีเตหิ วาทิเตหิ จ ปูชยุํฯ)  
</p>
  
ปรินิพฺพานกถา สมตฺตาฯ  
</p>
  
<p>ตโต ภควโต ปรินิพฺพุตภาวํ สุตฺวา อชาตสตฺตุ มหาราชา โกสินารกานํ มลฺลานํ สาสนํ เปเสสิฯ อหมฺปิ ขตฺติโย ภควาปิ ขตฺติโย สตฺถุโน สรีรธาตุนํ ถูปญฺจ มหญฺจ กโรมีติฯ เตเนว อุปาเยน เวสาลิยํ ลิจฺฉวิราชาโน จ กปิลวตฺถุมฺหิ สกฺยราชาโน จ อลฺลกปฺปเก พุลโย จ รามคามเก โกฬิยา จ เวฐทีปเก พฺราหฺมโณ จ ปาวายํ ปาเวยฺยกา จ สาสนํ เปเสตฺวา สเพฺพ เอกโต หุตฺวา โกสินารเกหิ สทฺธิํ วิวาทํ อุปฺปาเทสุํฯ เตสํ ปน อาจริโย โทฺรณพฺราหฺมโณ นามฯ โส เตสํ? มา โภโนฺต วิคฺคหวิวาทํ กโรถ, อมฺหากํ ภควา ขนฺติวาทีเยวาติ วตฺวา ตาทิสสฺส จ ขนฺติเมตฺตานุทฺทยสมฺปนฺนสฺส สรีรภาเค กลหํ กาตุํ อยุตฺตนฺติ อาหฯ</p>


<p>
(ราชา อชาตสตฺตุ จ ลิจฺฉวี จ นราธิปา;  
  
สกฺยา จ อลฺลกปฺปา จ โกฬิยาปิ จ รามเกฯ  
</p>
  
<p>
พฺราหฺมโณ เวฐทีโป จ มลฺลปาเวยฺยกาปิ จ;  
  
มลฺลา จ ธาตุ อตฺถาย อญฺญมญฺญํ วิวาทยุํฯ  
</p>
  
<p>
เอวํ  
สเนฺต ตทา โทโณ พฺราหฺมโณ เอตทพฺรวี;  
  
สุณนฺตุ โภโนฺต เม วาจํ หิตมตฺถุปสํหิตํฯ  
</p>
  
<p>
ขนฺติวาที อิสิกาเล ธมฺมปาลกุมารเก;  
  
ฉทฺทเนฺต ภุริทเตฺต จ จเมฺปเยฺย สงฺขปาลเกฯ  
</p>
  
<p>
มหากปิชาตกาเล อมฺหากํ โลกนายโก;  
  
โกปํ อกตฺวา อเญฺญสุ ขนฺติเมว อกา ชิโนฯ  
</p>
  
<p>
สิฎฺฐาสิเฎฺฐ สุเข ทุเกฺข ลาภาลาเภ ยสายเส;  
  
ตาที ลกฺขณสมฺปโนฺน ขนฺติวาเทสุ กา กถาฯ  
</p>
  
<p>
เอวํ ภวตํ วิวาเท สมฺปหาโร น สาธุโก;  
  
สเพฺพว สหิตา โหถ สมคฺคา โมทมานกาฯ  
</p>
  
<p>
ตถาคตสฺส สารีรํ อฎฺฐภาคํ กโรมเส;  
  
ถูปา วิตฺถาริตา โหนฺตุ ปสนฺนา หิ พหุชฺชนาฯ  
</p>
  
<p>
เตน หิ วิภเชหิ ตฺวํ อฎฺฐภาคนฺตุ พฺราหฺมณ;  
  
ถูปา วิตฺถาริตา โหนฺตุ ปสนฺนา หิ พหุชฺชนาฯ  
</p>
  
<p>
เอวํ วุเตฺต ตทา โทโณ พฺราหฺมโณ คณเชฎฺฐโก;  
  
สุวณฺณํ นาฬิํ กตฺวาน สมํ ภาเชสิ ราชุนํฯ  
</p>
  
<p>
โสฬสนาฬิโย อาสุํ สพฺพา ตา เสสธาตุโย;  
  
เอเกกปุรวาสีนํ เทฺว เทฺว โทโณ อทา ตทาฯ  
</p>
  
<p>
ธาตุโย จ คเหตฺวาน หฎฺฐตุฎฺฐา นราธิปา;  
  
คนฺตฺวา สเก สเก รเฎฺฐ เจติยานิ อการยุํฯ  
</p>
  
<p>
โทโณ ตุมฺพํ คเหตฺวาน กาเรสิ ตุมฺพเจติยํ;  
  
องฺคารถูปํ กาเรสุํ โมริยา หฎฺฐมานสาฯ  
</p>
  
<p>
เอกา ทาฐา ติทสปุเร เอกา นาคปุเร อหุ;  
  
เอกา คนฺธารวิสเย เอกา กาลิงฺคราชิโนฯ)  
</p>
  
<p>ตตฺถ  โทโณติ? ตทา คณาจริโยฯ โส ธาตุโย วิภชโนฺต เอกํ ทกฺขิณทาฐาธาตุํ คเหตฺวา เวฐนฺตเร ฐเปสิฯ ตทา สโกฺก อชฺช ทกฺขิณทาฐาธาตุํ โก ลภตีติ จิเนฺตตฺวา เวฐนฺตเร ปสฺสิฯ โส รตนจโงฺคฎกํ คเหตฺวา อทิสฺสมานกาเยน คนฺตฺวา ธาตุํ คเหตฺวา ตาวติํสภวเน จูฬามณิเจติย เอกโยชนุเพฺพธํเยว มหนฺตํ ถูปํ กตฺวา ฐเปสิฯ เอกํ ทกฺขิณทฐาธาตุํ ปาทคฺคนฺตเร อกฺกมิตฺวา คณฺหิฯ เอตฺตาวตา ตาวติํสภวนทนฺตธาตุกถา ปริปุณฺณา เวทิตพฺพาฯ</p>


<p>ตทา ชยเสโน นาม นาคราชา ภควโต ปรินิพฺพุตภาวํ สุตฺวา อชฺช ปจฺฉิมทสฺสนํ ปสฺสิสฺสามีติ มหนฺตํ นาคราชสมฺปตฺติํ คเหตฺวา กุสินารํ คนฺตฺวา มหาปูชํ กตฺวา เอกมนฺตํ ฐตฺวา ปาทคฺคนฺตเร ฐิตํ ธาตุํ ทิสฺวา นาเคทฺธิพเลน คเหตฺวา นาคภวนํ เนตฺวา นาคปุรสฺส มเชฺฌ รตนขจิเต เจติเย ฐเปสิฯ ตํ ตมฺพปณฺณิยํ กากวณฺณติสฺสราชกาเล มหาเทวเตฺถรสฺส สิโสฺส มหินฺทเตฺถโร นาม นาคภวนํ คนฺตฺวา ทกฺขิณทาฐํ คเหตฺวา ตมฺพปณฺณิยํ เสรุนครํ หริตฺวา คิริอภยสฺส เสรุนครปพฺพตนฺตเร เจติยํ การาเปตฺวา ฐเปสิฯ</p>


<p>เอตฺตาวตา นาคภวนทนฺตธาตุกถา ปริปุณฺณา เวทิตพฺพาฯ</p>


<p>ตตฺรายํ คนฺธารวาสิโนติ? เอกา วามทาฐา โทโณ นาม อาจริโย นิวตฺถ วตฺถนฺตเร ฐเปตฺวา คณฺหิฯ ตทา เอโก คนฺธารวาสี ปุเพฺพ ลทฺธพฺยากรโณ กตาภินีหาโร วตฺถนฺตเร ฐตปิทนฺตธาตุํ ทิสฺวา กุสลจิเตฺตน ตโต ทนฺตธาตุํ คเหตฺวา คนฺธารวาสิเกหิ สทฺธิํ อตฺตโน รฎฺฐํ คนฺตฺวา เจติยวเน ฐเปสิฯ</p>


<p>เอตฺตาวตา วามทนฺตธาตุกถา ปริปุณฺณา เวทิตพฺพาฯ</p>


<p>ตตฺถ อโธ วามทนฺตธาตุํ สาริปุตฺตเตฺถรสฺส สิโสฺส เขโม นาม มุนิ ชาลจิตกโตว อุปฺปติตฺวา วามทาฐํ คเหตฺวา กาลิงฺคปุรํ เนตฺวา พฺรหฺมทตฺตสฺส รโญฺญ สมีปํ คนฺตฺวา  ทนฺตธาตุํ ทเสฺสตฺวา? มหาราช วามทนฺตธาตุํ ภควา ตเมว อิมสฺมิํ ชมฺพุทีเป ยาว คุหสีวปรมฺปรา เทวมนุสฺสานํ อตฺถํ กริตฺวา ปริโยสาเน คุหสีวรโญฺญ ปาเหสฺสตีติ (นียาเทตุํ) อาหาติ นียฺยาเทสิฯ</p>


<p>อปรภาเค เหมมาลา ราชกญฺญา ทนฺตกุมาเรน สทฺธิํ พฺราหฺมณเวสํ คเหตฺวา ทนฺตธาตุํ อาทาย ปลายิตฺวา วาณิเช อาโรเจตฺวา นาวา เวเคน คนฺตฺวา เจว นาคสุปเณฺณหิ มหนฺตํ ปูชํ กาเรตฺวา อนุกฺกเมนาคนฺตฺวา ชมฺพุโกฬปฎฺฎนํ ปตฺวา ทิชวรสฺส อาจิกฺขิตมเคฺคน อนุราธปุรํ ปตฺวา กิตฺติสฺสิริเมฆสฺส ปวตฺติํ ปุจฺฉิตฺวา นววสฺสอายุสมาโน ตีสุ สรเณสุ ปสนฺนภาวํ สุตฺวา เมฆคิริ มหาเถรสฺส สนฺติกํ คนฺตฺวา วนฺทิตฺวา เอกมนฺตํ นิสีทิตฺวา ทนฺตธาตุํ ชมฺพุทีปโต คเหตฺวา อาคตภาวํ อาโรเจตฺวา ทเสฺสสิฯ ทิสฺวา จ ปน ปีติยา ผุโฎ อุภินฺนมฺปิ สงฺคหํ กตฺวา มหาวิหารํ อลงฺกาเรตฺวา ชินทนฺตธาตุํ ฐเปตฺวา เอกํ ภิกฺขุํ เปเสตฺวา ตํ ปวตฺติํ รโญฺญ อาโรจาเปสิฯ ตํ สุตฺวา ราชา ปีติปาโมโชฺช จกฺกวตฺติสฺส สิริสมฺปโตฺต ทฬิโทฺท วิย ตสฺส ปาฎิหาริยํ ทิสฺวา วีมํสิตฺวา นิกฺกโงฺข หุตฺวา สกลลงฺกาทีเปน ปูเชสิฯ เอเตน นเยน ปูชํ กตฺวา เอกทิวเสเนว นวลกฺขํ ปูเชสิฯ</p>


<p>
สีหฬิโนฺท อุภินฺนมฺปิ พหูนิ รตนานิ จ;  
  
คาเม จ อิสฺสเร เจว ทตฺวาน สงฺคหํ อกาฯ  
</p>
  
<p>เอตฺตาวตา อโธทาฐาธาตุกถา ปริปุณฺณา เวทิตพฺพาฯ</p>


<p>จตฺตาลีส สมา ทนฺตา เกสา โลมา จ สพฺพโส เทวา หริํสุ เอเกกํ จกฺกวาฬปรมฺปราฯ</p>


<p>ตตฺร วจเน, จตฺตาลีส สมา ทนฺตาติ? เสสทนฺตา จ เกสา จ โลมา จ นขา จ สพฺพโสปิ มยิ ปรินิพฺพุต-กาเล  มา ฑยฺหนฺตุ ลุญฺจิตฺวา อากาเส ปติฎฺฐนฺตุ เอเกกจกฺกวาฬญฺจ เอเกกเกสโลมนขทนฺตธาตุปรมฺปรา เนตฺวา เจติยํ กาเรตฺวาน เทวมนุสฺสานํ อตฺถํ กโรตุติ อธิฎฺฐหิฯ ตสฺมา ปรินิพฺพุตกาลโต ยาว สรีรํ น ฑยฺหติ ตาว ฉพฺพณฺณรสฺมิโย โลมธาตุ น ปชหติฯ โทณพฺราหฺมโณปิ ธาตุวิภชนาวสาเน เวฐนฺตเร จ นิวาสนนฺตเร จ ปาทคฺคนฺตเร จ ธาตุนํ วินฎฺฐภาวํ ญตฺวา ปถวิยํ อุตฺตานโกเยวชาโตฯ ตทา สโกฺก เทวราชา ทิสฺวา อยํ เทณาจริโย ธาตุ อตฺถาย อนุปริวเตฺตตฺวา วินาสํ ปาปุเณยฺย อหํ วีณาจริยเวสํ คเหตฺวา ตสฺส สนฺติกํ คนฺตฺวา โสกํ วิโนเทสฺสามีติ สกฺกรูปํ ชหิตฺวา วีณาจริยเวสํ คเหตฺวา ตสฺส สนฺติกํ คนฺตฺวา เอกมนฺตํ ฐิโต ทิพฺพคีตํ คายิตฺวา วีณํ วาเทโนฺต นานปฺปการํ อุทาเนสิฯ ยํ ธมฺมเมตํ ปุริสสฺส วาทํ ฉินฺทิสฺสามีติ วตฺวา กถาย โสตุนํ โลภํ ปรสฺส อตฺถํ วินาเสตฺวา อติโลเภน ปุริโส ปาปโก โหตีติฯ หํสราชชาตกํ ทีเปตฺวา ยํ ลทฺธํ ตํ สุลทฺธนฺติ อาหฯ ตํ สุตฺวา โทโณ อยํ วีณาจริโย มยฺหํ เถนภาวํ อญฺญาสีติ โสกํ วิโนเทตฺวา อุฎฺฐาย อาวชฺชมาโน ตุมฺพํ ทิสฺวา เยน ภควโต สรีรธาตุโย มิตา โสปิ ธาตุคติโกวฯ อิทํ ถูปํ กริสฺสามีติ จิเนฺตตฺวา ตุมฺพํ คเหตฺวาน เจติเย ฐเปสิฯ โมริยา องฺคารํ คเหตฺวา องฺคารเจติยํ นาม กาเรสุํฯ</p>


<p>
(นคเร กปิลวตฺถุมฺหิ สมฺมาทิฎฺฐิ พหุชฺชโน;  
  
ตตฺถ สารีริกํ ถูปํ อกาสิ รตนามยํฯ  
</p>
  
<p>
นคเร  
อลฺลเก รเมฺม พุทฺธธาตุ ปติฎฺฐิย;  
  
สิลาย มุคฺควณฺณาย ถูปํ สธาตุกํ อกาฯ  
</p>
  
<p>
ชโน ปาเวยฺยรฎฺฐสฺมิํ ปติฎฺฐิย สารีริกํ;  
  
สิลาย มณิวณฺณาย ปาเวยฺยํ เจติยํ อกาฯ  
</p>
  
<p>
จีวรํ ปตฺตทณฺฑญฺจ มธุรายํ อปูชยุํ;  
  
นิวาสนํ กุสฆเร ปูชยิํสุ มหาชนาฯ  
</p>
  
<p>
ปจฺจตฺถรณํ กปิเล อุณฺณโลมญฺจ โกสเล;  
  
ปูเชสุํ ปาฎลิปุเตฺต กรกํ กายพนฺธนํฯ  
</p>
  
<p>
นิสีทนํ อวนฺติสุ จมฺปายํ’ทกสาฎกํ;  
  
เทวรเฎฺฐ อตฺถรณํ วิเทเห ปริสฺสาวนํฯ  
</p>
  
<p>
วาสิ-สูจิฆรญฺจาปิ อินฺทปเตฺถ อปูชยุํ;  
  
ปาสาณเก ปทํ เสฎฺฐํ ภณฺฑเสสํ ปรนฺตเกฯ  
</p>
  
<p>
มหิํสุ มนุชา ธาตุํ อฎฺฐโทณมิตํ ตทา;  
  
ธาตุ วิตฺถาริตา อาสิ โลกนาถสฺส สตฺถุโน)ฯ  
</p>
  
<p>เต ปน ราชาโน หิ อตฺตโนลทฺธธาตุํ คเหตฺวา สกสกนครํ คนฺตฺวา เจติยํ การาเปตฺวา มหนฺตํ ปูชาวิธานํ กริํสุฯ จกฺขุมนฺตสฺส ภควโต สรีรธาตุ อฎฺฐโทณมตฺตํ สุวณฺณนาฬิยา เอกสตอฎฺฐวีสตินาฬิกา อโหสิ? สตฺถา ปน อุตฺตราสาฬฺหนกฺขเตฺตน มาตุกุจฺฉิยํ ปฎิสนฺธิํ คณฺหิฯ วิสาขนกฺขเตฺตน มาตุกุจฺฉิโต นิกฺขมิฯ อุตฺตราสาฬฺหนกฺขเตฺตน มหาภินิกฺขมนํ นิกฺขมิฯ วิสาขนกฺขเตฺตน พุโทฺธ อโหสิฯ อุตฺตราสาฬฺหนกฺขเตฺตน ธมฺมจกฺกํ ปวเตฺตสิฯ เตเนว ยมกปาฎิหาริยํ อกาสิฯ อสฺสยุชนกฺขเตฺตน เทโวโรหณํ อกาสิฯ วิสาขนกฺขเตฺตน ปรินิพฺพายิฯ มหากสฺสปเตฺถรา จ อนุรุทฺธเตฺถโร จ เทฺว มหาเถรา ภควโต สรีรธาตุโย วิสฺสชฺชาเปตฺวา อทํสุฯ</p>


<p>เตสํ  ราชุนํ ภควโต สรีรธาตุํ ลภิตฺวา สตฺตทิวสสตฺตมาสาธิกานิ สตฺตวสฺสานิ มหารหํ ปูชํ กตฺวา คตกาเล มิจฺฉาทิฎฺฐิกมนุสฺสา? สมโณ โคตโม ปรินิพฺพุโตฯ ตสฺส ธาตุ อตฺถาย อมฺหากํ ชีวิตกปฺปนํ นาเสตฺวา ปูชํ กโรตี’ติ สมฺมาสมฺพุเทฺธ ปทุสฺสนฺติฯ สโกฺก อาวเชฺชโนฺต ตํ การณํ ญตฺวา มหากสฺสปเตฺถรสฺส อาโรเจสิ;’ภเนฺต มิจฺฉาทิฎฺฐิกา มนุสฺสา ภควติ ปทุฎฺฐจิเตฺตน อิโต จุตา อวีจินิรยํ อุปฺปชฺชนฺติฯ พหุตรา อนาคเต มิจฺฉาทิฎฺฐิกา มาตุปิตุฆาตกา ราชาโน ภวิสฺสนฺติฯ อเชฺชว ธาตุโย นิทหิตุํ วฎฺฎตี’ติ เถโร วิจาเรตฺวา อทฺทสฯ</p>


<p>อนนฺตมตฺถํ ธรมานกาเล กตฺวาน สตฺตานมลีนจิโตฺต เสสานมตฺถาย สรีรธาตุํ ฐเปตฺว โส มจฺจุมุขํ อุเปโตฯ (กตฺวา โย โพธิญาณํ วิวิธพลวรํ พุชฺฌิตุํ ปารมีโย วตฺวา สเงฺขยฺยปุเณฺณ อปริมิตภเว อุตฺตริตฺวา สุมุตฺตํฯ อาโรหิตฺวาน สีฆํ อริยสิวปทํ อจฺจุตํ สีติภาวํ ปโตฺต โส ชาติปารํ นิขิลปทหนํ ทุกฺกรํ การยิตฺวาฯ</p>


<p>
ธาตฺวนฺตรายํ ทิสฺวาน เถโร กสฺสปสวฺหโย;  
  
นิธานํ สพฺพธาตุนํ กโรหีตฺยาห ภูปติํฯ  
</p>
  
<p>
สาธูติ โส ปฎิสฺสุตฺวา มาคโธ ตุฎฺฐมานโส;  
  
ธาตุนิธานํ กาเรสิ สพฺพตฺถ วตฺติตาทิยฯ  
</p>
  
<p>
การาเปตฺวาน โส ราชา กสฺสปสฺส นิเวทยี;  
  
ธาตุโย อาหรี เถโร อิทํ การณมทฺทสฯ  
</p>
  
<p>
ภุชงฺคา  
ปริคณฺหิํสุ รามคามมฺหิ ธาตุโย;  
  
เจติเย ธารยิสฺสนฺติ ลงฺกาทีเป อนาคเตฯ  
</p>
  
<p>
ตา ธาตุโย ฐเปตฺวาน เถโร กสฺสปสวฺหโย;  
  
รโญฺญ อชาตสตฺตุสฺส อทาสิ ธาตุโย ตทาฯ  
</p>
  
<p>
เคเห จูปกรณานิ จตุสฎฺฐิสตานิ โส;  
  
อพฺภนฺตเร ฐเปสิ ราชา สพฺพา ตา พุทฺธธาตุโยฯ  
</p>
  
<p>
กรณฺฑาสีติ สํกิณฺณํ เจติยาสีติลงฺกตํ;  
  
เคเห พหุสมากิณฺณํ ถูปารามปฺปมาณกํฯ  
</p>
  
<p>
กาเรตฺวา สพฺพกรณํ วาลิกํ โอกิรี ตหิํ;  
  
นานาปุปฺผสหสฺสานิ นานา คนฺธํ สมากิริฯ  
</p>
  
<p>
อสีติเถรรูปานิ อฎฺฐจกฺกสตานิ จ;  
  
สุโทฺธธนสฺส รูปมฺปิ มายาปชาปตาทินํฯ  
</p>
  
<p>
สพฺพานิ ตานิ รูปานิ สุวณฺณเสฺสว การยิ;  
  
ปญฺจ ฉตฺตธชสเต อุสฺสาเปสิ มหีปตีฯ  
</p>
  
<p>
ชาตรูปมเย กุเมฺภ กุเมฺภ จ รตนามเย;  
  
ปญฺจ ปญฺจ สเตเยว ฐปาเปสิ สมนฺตโตฯ  
</p>
  
<p>
โสวณฺณนิกฺขมเยน จ กปาเล รชตามเย;  
  
ปุเรสิ คนฺธเตลสฺส ชาลาเปตฺวา ปทีปเกฯ  
</p>
  
<p>
ปญฺจ ปญฺจ สเตเยว ฐปาเปสิ ทิสมฺปติ;  
  
อิเม ตเถว ติฎฺฐนฺต อธิฎฺฐาสิ มหามุนิฯ  
</p>
  
<p>
วิตฺถาริตา ธมฺมาโสโก ภวิสฺสติ อนาคเต;  
  
อกฺขเร โสณฺณปตฺตมฺหิ ฉินฺทาเปสิ มหามตีฯ  
</p>
  
<p>
ปกปฺปิตฺวา วิสุกมฺมํ ธาตุคพฺภสมนฺตโต;  
  
วาตเวเคน ยายนฺตํ ยนฺตรูปมการยีฯ  
</p>
  
<p>
กตฺวา สิลาปริเกฺขปํ ปิทหิตฺวา สิลาหิ ตํ;  
  
ตสฺสูปริ กรี ถูปํ สมํ ปาสาณถูปิยํฯ)  
</p>
  
ธาตุนิธานกถา สมตฺตาฯ  
</p>
  
<p>อิติ อริยชนปฺปสาทนตฺถาย กเต ธาตุวํเส ตถาคตสฺส ปรินิพฺพุตาธิกาโร นาม ทุติโย ปริเจฺฉโทฯ</p>





