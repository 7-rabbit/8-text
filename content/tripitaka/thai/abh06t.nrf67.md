<h1>ฉพฺพิสติโม ปริเจฺฉโท</h1>
<h3>๒๖. วุฎฺฐานวิสุทฺธิกถา</h3>
<ol>
<li>
ตเสฺสวํ ปฎิปนฺนสฺส, สิขาปตฺตา วิปสฺสนา;  
  
วุฎฺฐานคามินี นาม, ยทา โหติ ตทา ปนฯ  
</li>
  
<li>
ปริกโมฺมปจารานุโลมโคตฺรภุโต ปรํ;  
  
มโคฺค ตโต ผลํ โหติ, ภวงฺคา ปจฺจเวกฺขณาฯ  
</li>
  
<li>
ปริกโมฺมปจารานุโลมสงฺขาตโคจรา  
;  
  
มคฺคสฺสาวชฺชนํ หุตฺวา, นิพฺพาเน โหติ โคตฺรภุฯ  
</li>
  
<li>
จตุตฺถํ ปญฺจมํ วาถ, ฉฎฺฐํ วาปิ ยถารหํ;  
  
อเปฺปติ มคฺคชวนํ, นิพฺพาเน สกิเมว ตํฯ  
</li>
  
<li>
ตโต  
ผลานิ ตีณิ เทฺว, เอกํ วาถ ยถากฺกมํ;  
  
มคฺคาวเสสนิโรธมคฺควุฎฺฐานวีถิยํฯ  
</li>
  
<li>
ตโต ภวงฺคปาโตว,  
  
ตํ เฉตฺวา ปจฺจเวกฺขณา;  
  
ติโสฺส ปญฺจวิธา โหนฺติ,  
  
ยถาโยคํ ตถา หิ จฯ  
</li>
  
<li>
มคฺคํ ผลญฺจ นิพฺพานํ, อวสฺสํ ปจฺจเวกฺขติ;  
  
หีเน กิเลเส เสเส จ, ปจฺจเวกฺขติ วา น วาฯ  
</li>
  
<li>
ตโต จ ปุน สงฺขาเร, วิปสฺสโนฺต ยถา ปุเร;  
  
อเปฺปติ อนุปุเพฺพน, เสสมคฺคผลานิ จฯ  
</li>
  
<li>
ตตฺถ วุจฺจนฺติ นิพฺพาน-ผลมคฺควิปสฺสนา;  
  
สุญฺญตา จานิมิตฺตา จ, ตถาปณิหิตานิ จฯ  
</li>
  
<li>
สุญฺญตาวิปสฺสนาทินาเมน หิ วิปสฺสติ;  
  
วิโมกฺขมุขภูตาติ, ติวิธา ภาชิตา ตถาฯ  
</li>
  
<li>
สุญฺญตาทิกนาเมน, วิโมกฺขา ติวิธา มตา;  
  
นิพฺพานผลมคฺคา จ, สมาปตฺติสมาธโยฯ  
</li>
  
<li>
ตเตฺถว ปฐมภูมิํ, ปโตฺต อริยปุคฺคโล;  
  
สตฺตกฺขตฺตุปรโม โส,  
โสตาปโนฺน  
ติ วุจฺจติฯ  
</li>
  
<li>
ปโตฺต ทุติยภูมิญฺจ,  
สกทาคามิ  
นามโก;  
  
สกิเมว อิมํ โลกํ, อาคนฺตฺวา โหติ มานุสํฯ  
</li>
  
<li>
ปโตฺต  
ตติยภูมิญฺจ,  
อนาคามี  
ติ วุจฺจติ;  
  
พฺรหฺมโลกา อนาคนฺตฺวา, อิธกาโมปปตฺติยาฯ  
</li>
  
<li>
ปโตฺต จตุตฺถภูมิญฺจ,  
อรหา  
อคฺคปุคฺคโล;  
  
ทิเฎฺฐว ธเมฺม ทุกฺขคฺคิํ, นิพฺพาเปตีติ วุจฺจติฯ  
</li>
  
<li>
อิติ  
มคฺคผลฎฺฐานํ, วสา อริยปุคฺคลา;  
  
ทฺวิธาปิ จตุธา ยุคฺคา, อฎฺฐ โหนฺติ วิภาคโตฯ  
</li>
  
<li>
อุภโตภาควิมุตฺต-  
  
วิภาคาทิวสา ปน;  
  
วิภตฺตา โหนฺติ สเตฺตเต,  
  
ยถาโยคํ ตถา หิ จฯ  
</li>
  
<li>
สทฺธาธุรสฺสานิจฺจโต, วุฎฺฐานํ ทุกฺขโตปิ จ;  
  
ปญฺญาธุรสฺสานตฺตโต, อิติ ทีเปนฺติ ปณฺฑิตาฯ  
</li>
  
<li>
สทฺธานุสาริ อาทิมฺหิ, มเชฺฌ สทฺธาวิมุตฺตโก;  
  
อเนฺต ปญฺญาวิมุโตฺตว, ตสฺมา สทฺธาธุโร สิยาฯ  
</li>
  
<li>
ธมฺมานุสาริ อาทิมฺหิ, ทิฎฺฐิปฺปโตฺต ตโตปริ;  
  
อเนฺต ปญฺญาวิมุโตฺตว, โหติ ปญฺญาธุโรปิ จฯ  
</li>
  
<li>
สมถยานิกา เจว, รูปานุตฺตรปาทกา;  
  
วิปสฺสนายานิกา จ, สเพฺพ สุกฺขวิปสฺสกาฯ  
</li>
  
<li>
ธุรวุฎฺฐานเภเทน, โหนฺติ ปเญฺจว สพฺพถา;  
  
อารุปฺปปาทกา จาปิ, อาทิมฺหิ ทุวิธา ตถาฯ  
</li>
  
<li>
ฉสุ ฐาเนสุ มชฺฌเก, กายสกฺขีติ ภาชิตา;  
  
อุภโตภาควิมุโตฺต, อรหเตฺต ปติฎฺฐิโตฯ  
</li>
  
<li>
อิตฺถํ วุตฺตยานธุร-วุฎฺฐานานํ วิภาคโต;  
  
มคฺคปฺผลภูมิโย จ, สตฺตฎฺฐาริยปุคฺคลาฯ  
</li>
  
<li>
ตตฺถ  
จานุตฺตรญาณํ, สจฺจานํ ปฎิเวธกํ;  
  
สมุเจฺฉทปฺปหาเนน, เกฺลสานุสยโสธนํฯ  
</li>
  
<li>
จตุมคฺควิภาเคน, วุฎฺฐานนฺติ ปกิตฺติตํ;  
  
ญาณทสฺสนวิสุทฺธิ,  
นาม โหติ ตถาปิ จฯ  
</li>
  
<li>
มโคฺค จ ปริชานาติ, ทุกฺขํ เตภูมกํ ตถา;  
  
ยถาโยคํ ปชหติ, ตณฺหาสมุทยมฺปิ จฯ  
</li>
  
<li>
นิโรธํ  
สจฺฉิกโรติ, มคฺคสจฺจมนุตฺตรํ;  
  
ภาวนาวีถิโมติโณฺณ, ภาเวตีติ ปวุจฺจติฯ  
</li>
  
<li>
ทิฎฺฐิคฺคตวิจิกิจฺฉา-สีลพฺพตมเสสโต;  
  
อปายคมนียญฺจ, ราคโทสาทิกตฺตยํฯ  
</li>
  
<li>
ตเทกเฎฺฐ กิเลเส จ, สหชาตปฺปหานโต;  
  
ปชหาติ  
โสตาปตฺติ-มโคฺค  
ปฐมภูมิโกฯ  
</li>
  
<li>
ตเทกเฎฺฐ ปชหติ, ราคโทสาทิเกปิ จ;  
  
ถูเล ตุ  
สกทาคามิ-มโคฺค  
ทุติยภูมิโกฯ  
</li>
  
<li>
ปชหาติ  
อนาคามิ-มโคฺค  
นิรวเสสโต;  
  
กามราคพฺยาปาเท จ, ตเทกเฎฺฐ จ สมฺภวาฯ  
</li>
  
<li>
รูปารูปราคมานุ-ทฺธจฺจาวิชฺชาติ ปญฺจกํ;  
  
อคฺคมโคฺค  
ปชหติ, เกฺลเส เสเส จ สพฺพถาฯ  
</li>
  
<li>
อิติ สจฺจปฎิเวธํ, เกฺลสกฺขยผลาวหํ;  
  
มคฺคญาณํ ปกาเสนฺติ, วิสุทฺธิํ สตฺตมํ พุธาฯ  
</li>
  
<li>
ฉพฺพิสุทฺธิกเมเนวํ, สพฺพถาย วิสุทฺธิยา;  
  
สตฺตมายานุปตฺตพฺพํ, นิพฺพานนฺติ ปวุจฺจติฯ  
</li>
  
<li>
เกฺลสกฺขยกรํ ตาณํ, สํสาราติกฺกมํ ปรํ;  
  
ปาริมํ ตีรมภยํ, สพฺพสงฺขารนิสฺสฎํฯ  
</li>
  
<li>
เตนมฺมทนิมฺมทนํ  
, ปิปาสวินยาทินา;  
  
เกฺลสสํสารสงฺขาร-ปฎิปกฺขนิทสฺสิตํฯ  
</li>
  
<li>
อชรามรมจฺจนฺต-มนุปฺปาทมสงฺขตํ;  
  
อนุตฺตรมสงฺขารํ, อนนฺตมตุลญฺจ ตํฯ  
</li>
  
<li>
ปรมตฺถมโนปมฺมํ, สนฺติ อปฺปฎิมํ สุขํ;  
  
นิโรธสจฺจ นิพฺพานํ, เอกนฺตํ อมตํ ปทํฯ  
</li>
  
<li>
โสปาทิเสสนิพฺพาน-ธาตุ  
เจว ตถาปรา;  
  
อนุปาทิเสสา เจติ, ทุวิธา ปริยายโตฯ  
</li>
  
<li>
สุญฺญตํ จานิมิตฺตญฺจ, ตถาปณิหิตนฺติ จ;  
  
อตฺตาทิคาหาภาเวน, ติวิธาปิ จ ภาชิตํฯ  
</li>
  
<li>
เกฺลสสํสารสงฺขาร-ปจฺจนีกวิภาคโต;  
  
ภวกฺขยาทิเภเทหิ, พหุธาปิ ปวุจฺจติฯ  
</li>
  
<li>
ตเทวมจฺจุตํ ธมฺมํ, โลกุตฺตรมกาลิกํ;  
  
วานาภาวา วานาตีโต,  
‘‘นิพฺพาน’’  
นฺติ ปกิตฺติตํฯ  
</li>
  
อิติ นิพฺพานวิภาเค วุฎฺฐานวิสุทฺธิกถา นิฎฺฐิตาฯ  
</li>
  
ฉพฺพีสติโม ปริเจฺฉโทฯ  
</li>
  
นิฎฺฐิโต จ สพฺพถาปิ นิพฺพานวิภาโคฯ  
</li>
  
  
  
  
  