<h1>๕. นววาสีรฎฺฐสาสนวํสกถามโคฺค</h1>
<p> อิทานิ วนวาสีรเฎฺฐ สิริเขตฺตนครสาสนวํสํ วกฺขามิฯ ชินจเกฺก หิ เอกาธิเก วสฺสสเต สมฺปเตฺต ชฎิโล สโกฺก นาโค ครุโฬ กุมฺภโณฺฑ จนฺที ปรมีสฺวโรจาติ อิเม สตฺต สิริเขตฺตํ นาม นครํ มาเปสุํฯ ตตฺถ ทฺวตฺตโปโงฺก นาม ราชา รชฺชํ กาเรสิฯ ตสฺส กิร ตีณิ อกฺขีนิ สนฺตีติฯ ตทา ภควโต สาวกา อรหนฺตา ติสหสฺสมตฺตา ตตฺถ วสิํสุฯ โส ราชา เตสํ อรหนฺตานํ เทวสิกํ จตูหิ ปจฺจเยหิ อุปตฺถมฺภิฯ ฉ สรีรธาตุโย จ เอเกกํ เอเกกสฺมิํ นิทหิตฺวา ฉ เจติอิยานิ การาเปสิฯ ทกฺขิณพาหุํ ปน นิทหิตฺวา เอกมฺปิ เจติยํ การาเปสิฯ</p>


<p>อุณฺหีสธาตุํ ปน กงฺครนฺนครโต อาเนตฺวา เอกมฺปิ เจติยํ การาเปสิฯ ตํ ปน ตาว น นิฎฺฐิตํฯ ปจฺฉา อนุรุทฺธราชา คเหตฺวา อริมทฺทนนครํ อาเนตฺวา จญฺญิงฺขุ นาม เจติเย นิธานํ  อกาสิฯ ตสฺมา รกฺขิตเตฺถรสฺส อาคมนโต ปุเพฺพปิ สาสนํ ปติฎฺฐาสีติ ทฎฺฐพฺพํฯ ตโต ปจฺฉา สาสนํ ทุพฺพลํ หุตฺวา อฎฺฐาสิฯ</p>

</p>


<p>มหาโมคฺคลิปุตฺตติสฺสเตฺถเรน ปน เปสิโต รกฺขิตเตฺถโร วนวาสีรฎฺฐํ คนฺตฺวา อากาเส ฐตฺวา อนมตคฺคปริยายกถาย วนวาสิเก ปสาเทสิฯ กถาปริโยสาเน ปนสฺส สฎฺฐิสหสฺสานํ ธมฺมาภิสมโย อโหสิฯ สตฺตติสหสฺสมตฺตา ปพฺพชิํสุฯ ปญฺจวิหารสตานิ ปติฎฺฐาเปสุํฯ เอวํ โส ตตฺถ สาสนํ ปติฎฺฐาเปสิฯ เตเนว อฎฺฐ กถายํ –</p>


<p>
คนฺตฺวาน รกฺขิตเตฺถโร,  
  
วนวาสิํ มหิทฺธิโก;  
  
อนฺตลิเกฺข ฐิโต ตตฺถ,  
  
เทเสสิ อนมตคฺคิยนฺติ วุตฺตํฯ  
</p>
  
<p>เอวํ วนวาสีรเฎฺฐ ปุเพฺพเยว สาสนํ โอคาเหตฺวา ปติฎฺฐหิฯ น ปน ตาว สกลํ พฺยาเปตฺวา ปติฎฺฐหิฯ</p>

</p>

</p>


<p>ชินจเกฺก ปน เตตฺติํสาธิเก จตุวสฺสสเต กุกฺกุฎ สีโส นาม เอโก ราชา รชฺชํ กาเรสิฯ ตสฺส รโญฺญ กาเล ภควโต สาวกา อรหนฺตา ปญฺจสตมตฺตา อเหสุํฯ เตสมฺปิ โส ราชา เทวสิกํ จตูหิ ปจฺจเยหิ อุปตฺถเมฺภสิฯ โสตาปนฺนสกทาคามิอนาคามิโน ปน คณนปถํ  วีติวตฺตา อเหสุํฯ</p>

</p>

</p>


<p>อิเจฺจวํ วนวาสีรเฎฺฐ อเนกสเตหิ อรหนฺตเตฺถเรหิ สาสนํ ปุณฺณินฺทุสงฺกาสํ หุตฺวา อติวิย วิโชฺชเตสิฯ สาสนิก คนฺถการา ปน มหาเถรา ตตฺถ น สนฺทิสฺสนฺติฯ อรหนฺตเตฺถรา ปน ราชูนํ อายาจนํ อารพฺภ ธมฺมสตฺถํ เอกํ วิรจยิํสูติ โปราณา วทนฺตีติฯ อิเจฺจวํ–</p>


<p>
เตจ เถรา มหาปญฺญา,  
  
ปคฺคเหตฺวาน สาสนํ;  
  
สูริโย วิย อตฺถโงฺค,  
  
อุปคา มจฺจุสนฺติกํฯ  
</p>
  
<p>
ตสฺมา หิ ปณฺฑิโต โปโส,  
  
ยาว มจฺจุ นจาคโต;  
  
ตาว ปุญฺญํ กเร นิจฺจํ,  
  
มา ปมเชฺชยฺย สพฺพทาติฯ  
</p>
  
อิติ สาสนวํเส วนวาสีรฎฺฐสาสนวํสกถามโคฺค  
</p>
  
นาม ปญฺจโม ปริเจฺฉโทฯ  
</p>
  
  
  
  
  