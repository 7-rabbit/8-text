<h1>๖. อปรนฺตรฎฺฐสาสนวํสกถามโคฺค</h1>
<p> อิทานิ ปน มรมฺมมณฺฑเล อปรนฺตรเฎฺฐ สาสนวํสํ วกฺขามิฯ อมฺหากญฺหิ มรมฺมรเฎฺฐ สุปฺปาทกติเตฺถ วาณิชคาเม วสเนฺต จูฬปุณฺณ มหาปุเณฺณเทฺว ภาติเก ปฎิจฺจ ภควโต ธรมานเสฺสว อติเรกวีสติวสฺสกาลโต ปภุติ สาสนํ ปติฎฺฐาสิฯ น ปน ตาว พฺยาเปตฺวา ปติฎฺฐาสิฯ เตเนว ปุน สาสนสฺส ปติฎฺฐาปนตฺถาย มหาโมคฺคลิปุตฺตติสฺสเตฺถโร  โยนกธมฺมรกฺขิตเตฺถรํ เปเสสีติฯ</p>


<p>ภควา ปน โลหิตจนฺทนวิหารํ ปฎิคฺคเหตฺวา สตฺตสตฺตาหานิ นิสีทิตฺวา สมาคตานํ เทวมนุสฺสานํ ธมฺมรสํ อทาสิฯ สตฺตาเหสุ จ เอกสฺมิํ อหุ จตุราสีติปาณสหสฺสานํ ธมฺมาภิสมโย อโหสิฯ ปญฺจสตมเตฺตหิ จ ปาสาเทหิ อาคจฺฉโนฺต อนฺตรามเคฺค สจฺจพนฺธปพฺพเต นิสินฺนสฺส สจฺจพนฺธสฺส นาม อิสิโน ธมฺมํ เทเสตฺวา ฉหิ อภิญฺญาหิ สทฺธิํ อรหตฺตํ ปาเปสิฯ วาณิชคาเม จ อิสิทินฺนเสฎฺฐิ อาทีนมฺปิ ธมฺมรสํ ปาเยสิฯ อิเจฺจวํ สจฺจพนฺธอิสิทินฺนมหาปุณฺณาทโย ปฎิจฺจ อมฺหากํ มรมฺมมณฺฑเล สาสนํ ปติฎฺฐาสิฯ</p>

</p>

</p>


<p>ภควโต ปรินิพฺพุตโต ปญฺจติํสาธิเก ทฺวิวสฺสสเต สมฺปเตฺต ตติยสงฺคีติํ สงฺคายิตฺวา อวสาเน มหาโมคฺคลิปุตฺตติสฺสเตฺถโร อตฺตโน สทฺธิวิหาริกํ โยนกธมฺมรกฺขิตเตฺถรํ สทฺธิํ จตูหิ ภิกฺขูหิ อปรนฺตรฎฺฐํ เปเสสิฯ อปรนฺตรฎฺฐญฺจ นาม อมฺหากํ มรมฺมมณฺฑเล สุนาปรนฺตรฎฺฐเมวฯ ตมตฺถํ ปน เหฎฺฐา อโวจุมฺหาฯ</p>


<p>โยนกธมฺมรกฺขิตเตฺถโรปิ อปรนฺตรฎฺฐํ อาคนฺตฺวา อคฺคิกฺขโนฺธปมสุเตฺตน รฎฺฐวาสีนํ ปสาเทสิฯ สตฺตติมตฺตานํ ปาณสหสฺสานํ ธมฺมรสํ ปาเยสิฯ รฎฺฐวาสิโน จ พหโว สาสเน ปพฺพชิํสุฯ ราชกุลโตปิ สหสฺสมตฺตา ปพฺพชิํสุฯ อิตฺถีนํ ปน อติเรกสฎฺฐิสหสฺสมตฺตา ปพฺพชิํสุฯ ตญฺจ น อคฺคิกฺขโนฺธปมสุตฺตนฺตํ สุตฺวา ปพฺพชนฺตีนํ อิตฺถีนํ วเสน วุตฺตํ, อถ โข อาทิโต ปฎฺฐาย ยาวจิรกาลา สาสนํ ปสีทิตฺวา ปพฺพชนฺตีนํ อิตฺถีนํ วเสน วุตฺตนฺติ ทฎฺฐพฺพํฯ กสฺมาติ เจ, อิตฺถีนํ ภิกฺขุนีนํ สนฺติเกเยว ปพฺพชิตุํ ยุตฺตตฺตา โยนกธมฺมรกฺขิตเตฺถเรน  จ สทฺธิํ ภิกฺขุนีนํ อนาคตตฺตาฯ เอวํ จิรกาลํ อติกฺกมิตฺวา ปจฺฉา ภิกฺขุนิโย อาคนฺตฺวา ตาสํ สนฺติเก ปพฺพชิตานํ วเสน วุตฺตนฺติ ทฎฺฐพฺพํฯ สีหฬทีเป อนุฬาเทวิโย ปพฺพชิตกาเล มหามหินฺทเตฺถรสฺส สงฺฆมิตฺตาเถริยา ปโกฺกสนตา อิธ ญาปกาติฯ เอวํ โยนกธมฺมรกฺขิตเตฺถรํ ปฎิจฺจ อปรนฺตรเฎฺฐ สตฺตานํ พหุปกาโร อโหสิฯ เตเนวฎฺฐกถายํ–</p>


<p>
อปรนฺตํ วิคาหิตฺวา, โยนโก ธมฺมรกฺขิโต;  
  
อคฺคิกฺขนฺธูปเมเนตฺถ, ปสาเทสิ ชเน พหูติฯ  
</p>
  
<p>ตตฺถายํ อธิปฺปาย วิเสโส คเหตโพฺพฯ กถํฯ อคฺคิกฺขโนฺธปมสุตฺตนฺตํ นาม ภิกฺขูนํ ปฎิปตฺติวเสน วุตฺตํ, ตํ ภิกฺขูนํเยว เทเสตุํ วฎฺฎติ, เถโรปิ ตตฺถ ตํ เทเสสิ, ตสฺมา ปุณฺณสจฺจพนฺธาทโย ปฎิจฺจ ภควโต ธรมานสฺส วีสติวสฺสกาเลเยว สาสนํ อปรนฺตรเฎฺฐ ปติฎฺฐหิตฺวา กสฺมิญฺจิ กสฺมิญฺจิ ฐาเน ภิกฺขูนํ สํวิชฺชมานตฺตา เตสํ ภิกฺขูนํ สงฺคเหตฺวา เทเสตุํ ปจฺฉา อาคตานญฺจ ภิกฺขูนํ ปริสุทฺธาจารตํ วิญฺญาเปตุํ อคฺคิกฺขโนฺธปมสุตฺตํ เถโร เทเสสีติฯ เอวญฺจ สติ อริมทฺทนนคเร สมณกุตฺตกานํ สํวิชฺชมานภาวํ วกฺขมาเนน วจเนน สเมติฯ</p>

</p>

</p>


<p>ยสฺมา ปน พุเทฺธ, ภควา ปุณฺณเตฺถรสฺส ยาจนมารพฺภ อปรนฺตรฎฺฐํ อาคนฺตฺวา วาณิเช หิ การิเต จนฺทนวิหาเร วสิตฺวา เอกสฺมิํ สมเย อานเนฺทน ปจฺฉาสมเณน ตมฺพทีปรฎฺฐมฺปิ เทสจาริกํ อาหิณฺฑิฯ อาหิณฺฑิตฺวา อริมทฺทนนครฎฺฐานสมีปํ ปตฺวา ปพฺพตมุทฺธนิ ฐตฺวา อนาคเต โข อานนฺท อิมสฺมิํ ปเทเส สมฺมุติ นาม ราชา อริมทฺทนํ นาม นครํ มาเปสฺสติ , ตสฺมิญฺจ นคเร มม สาสนํ วิรูฬํ หุตฺวา ปติฎฺฐหิสฺสตีติ พฺยากาสิฯ อยมโตฺถ โปราณเวทปาตฺถเกสุ วุโตฺตฯ</p>


<p>โยนกธมฺมรกฺขิตเตฺถโร จ อปรนฺตรฎฺฐํ อาคนฺตฺวา ตมฺพทีปรฎฺฐมฺปิ อาหิณฺฑิตฺวา ตมฺพทีปรฎฺฐวาสีนมฺปิ ธมฺมรสํ ปาเยสิเยวฯ อยมโตฺถ ขตฺติยกุลโต เอว ปุริสสหสฺสานิ ปพฺพชิํสูติ อฎฺฐกถายํ วุตฺตตฺตา วิญฺญายติฯ ตทา หิ อปรนฺตรเฎฺฐ ขตฺติโย นตฺถิ, ตมฺพทีปรฎฺฐิโนฺทเยว ตํ อนุสาเสตฺวา อติ วสติ, ขตฺติเย จ อาสเนฺต กุโต ขตฺติยกุลานิ ภวิสฺสนฺติ, เตเนว ตมฺพทีปรฎฺฐโต ปุริสสหสฺสานิ ปพฺพชิํสูติ วิญฺญาตพฺพํฯ ตสฺมา ตมฺพทีปิกสาสนวํสมฺปิ อิธ วตฺตุํ ยุชฺชติฯ</p>


<p>เตนิทานิ ตมฺพทีปิกาสาสนวํสํ ปวกฺขามิฯ อมฺหากญฺหิ มรมฺมมณฺฑเล ตมฺพทีปรเฎฺฐ อริมทฺทนนคเร สมฺมุติราชา นาม ภูปาโล รชฺชํ กเรสิฯ ตโต ปฎฺฐาย ยาว อนุรุทฺธรญฺญา สมถิ นามเก เทเส นิสินฺนานํ ติํสมตฺตานํ สมณกุตฺตกานํ สฎฺฐิสหสฺสมตฺตานํ สิสฺสานํ โอวาทํ ทตฺวา จริํสุฯ</p>


<p>เตสํ ปน สมณกุตฺตกานํ อยํ วาโท,- สเจ โย ปาณาติปาตํ กเรยฺย, โส อีทิสํ ปริตฺตํ ภณโนฺต ตมฺหา ปาปกมฺมา ปริมุเจฺจยฺย, สเจ ปน โย มาตาปิตรํ หนฺตฺวา อนนฺตริยกมฺมโต ปริมุจฺจิตุกาโม ภเวยฺย, อีทิสํ ปริตฺตํ ภเณยฺย, สเจปิ ปุตฺตธิตานํ อาวาหวิวาหกมฺมํ กตฺตุกาโม ภเวยฺย, อาจริยานํ ปฐมํ นิยฺยาเทตฺวา อาวาหวิวาหกมฺมํ กาตพฺพํ, โย อิทํ จาริตฺตํ อติกฺกเมยฺย, พหุ อปุญฺญํ ปสเวยฺยาติ เอวมาทีหิ มิจฺฉาวาเทหิ อตฺตโน อตฺตโน อุปคตานํ โอวาทํ อทํสุฯ ตมตฺถํ สุตฺวา อนุรุทฺธราชา ปริจิตปุโญฺญ เตสํ วาทํ น รุจิฯ อยํ เตสํ มิจฺฉาวาโทติฯ</p>


<p>ตทา  จ อริมทฺทนนคเร อรหโนฺต นาม เถโร อาคนฺตฺวา สาสนํ ปติฎฺฐาเปสิฯ อยํ อรหนฺตเตฺถรสฺส อฎฺฐุปฺปตฺติ,– ราชวํสาคตปริตฺตนิทานาคตสาสนปฺปเวณิยาคตวเสน ติวิธา โหติฯ</p>


<p>ตตฺถายํ ราชวํสาคตฎฺฐุปฺปตฺติ,– ตทา หิ สุนาปรนฺตตมฺพทีปรเฎฺฐสุ สเพฺพน สพฺพํ สพฺพทา ถิรํ สาสนํ น ตาว ปติฎฺฐาสิฯ เตเนว ภควโต พฺยากตนิยาเมน สาสนํ ปติฎฺฐาเปสฺสามาติ จิเนฺตตฺวา มหาเถรา สกฺกสฺส เทวานมินฺทสฺส สนฺติกํ คนฺตฺวา สาสนํ อนุคฺคหิตุํ สมตฺถํ ปุคฺคลํ เทหีติ ยาจิํสุฯ สโกฺกจ เทวานมิโนฺท ตาวติํสภวเน เอกํ เทวปุตฺตํ ยาจิตฺวา เอกิสฺสา พฺราหฺมณิยา กุจฺฉิมฺหิ ปฎิสนฺธิํ คณฺหาเปสิฯ ทสมาสจฺจเยน วิชายนกาเล สีลพุทฺธิ นาม เถโร อนุรกฺขิตฺวา วเย สมฺปเตฺต ปพฺพาเชสิฯ ตีสุ ปิฎเกสุ อติวิย เฉโก หุตฺวา อรหตฺตํ ปาปุณิฯ อรหโนฺตติ นาเมน ปากโฎ อโหสิฯ</p>


<p>โสจ เถโร มรมฺมมณฺฑเล ชินสาสนํ วิโชฺชตาเปตุํ อริมทฺทนนครํ อาคนฺตฺวา นครโต อวิทูเร เอกสฺมิํ อรเญฺญ นิสีทิฯ ตทา สโกฺก เทวานมิโนฺท เอกํ เนสาทํ ปโลเภตฺวา ตสฺส เถรํ ทเสฺสสิฯ อถ เนสาทสฺส เอตทโหสิ,– อยํ ปน อมนุโสฺส ยโกฺข ภเวยฺย, สเจ ปน มนุโสฺส ภเวยฺย, เอวํ สติ มิลกฺขุชาติโก ภเวยฺยาติฯ เอวํ ปน จิเนฺตตฺวา รโญฺญ ทสฺสนตฺถาย นครํ อาเนสิฯ เถโร จ อฎฺฐปริกฺขาเร คเหตฺวา อนุคจฺฉิฯ เนสาทา จ เถรํ อาเนตฺวา รโญฺญ ทเสฺสสิฯ</p>


<p>ราชา ทิสฺวา สนฺตินฺทฺริโย อยํ, น มิลกฺขุชาติโก, อิมสฺส อพฺภนฺตเร สารธโมฺม อตฺถิ มเญฺญติ ลทฺธสูริโยภาสํวิย ปทุมํ ผุลฺลจิตฺตํ หุตฺวา วีมํเสตุกาโม เถรํ อาห,– อตฺตโน สารุปฺปํ อาสนํ ญตฺวา นิสีทาหีติฯ</p>


<p>เถโร จ ราชปลฺลงฺกํ อารุหิตฺวา นสีทิฯ ราชา จ อยํ อคฺคาสเน  นิสีทิ, อวสฺสํ อคฺคปุคฺคโล ภเวยฺยาติ จิเนฺตตฺวา ตฺวํ กสฺส ญาติ, กสฺส ภิโสฺส, กุโต อาคโตสีติ ปุจฺฉิฯ เถโร จ เอวมาห,– โลกสฺมิํ โย นวคุณสมฺปโนฺน ภควา สมฺมาสมฺพุโทฺธ, ตสฺสาหํ ญาติ, โสภควาเยว มมาจริโย, ภิกฺขุสงฺฆสฺส นิสินฺนฎฺฐานโต อาคโตมฺหีติฯ</p>


<p>ราชา จ โสมนสฺสปฺปโตฺต หุตฺวา อาห, ตว อาจริเยน เทสิตํ ธมฺมํ เอกเทสโต เทเสหีติฯ อถ ยถา สิริธมฺมาโสกรโญฺญ นิโคฺรธสามเณเรน อปฺปมาทธโมฺม เทสิโต, เอวํ อปฺปมาทธมฺมํเยว เถโร เทเสสิฯ</p>


<p>ราชา จ ปุน อาห,– กุหิํ ทานิ สมฺมาสมฺพุโทฺธ นิสีทติ, เตน ปน เทสิโต ธโมฺม กติปฺปมาโณ, ตสฺส สาวกา ปน กติปฺปมาณา, ตุมฺหาทิสา อเญฺญ อตฺถิ วา มา วาติฯ อิทานิ อมฺหากํ อาจริโย สมฺมาสมฺพุโทฺธ ปรินิพฺพุโต, ธาตุโยเยว อิทานิ อตฺถิ, เตน ปน เทสิโต ธโมฺม จตุราสีติธมฺมกฺขนฺธสหสฺสปฺปมาโณ, สุธมฺมปุเร ปิฎกตฺตยํ ยุคฬวเสน ติํสวิธา อตฺถิ, มยา อโญฺญ ปรมตฺถ สมฺมุติวเสน ทุวิโธปิ สโงฺฆ อตฺถีติฯ</p>


<p>ตํ สุตฺวา ราชา ภิโยฺยโสมตฺตาย ปสโนฺน หุตฺวา ปุน อาโรเจสิ,– มม ภเนฺต อิมสฺมิํ ปจฺจเกฺข นตฺถิ ตยา อโญฺญ นาโถ, อชฺชภเคฺค ปาณุเปตํ มํ อุปาสโกติ ธาเรหิ, ตว โอวาทํ อหํ สิรสา ปฎิคฺคณฺหิสฺสามีติฯ</p>


<p>ตโต ปจฺฉา อรญฺญกงฺคารเห ฐาเน วิหารํ การาเปตฺวา อทาสิฯ สมณกุตฺตกานมฺปิอิ วาทํ ภินฺทิ, ยถา ปน สุวณฺณปาติํ ลภิตฺวา สุวณฺณภาชนํ ลภิตฺวา มตฺติกาภาชนนฺติฯ สกเลปิ จ รเฎฺฐ สมณกุตฺตกานํ วาทํ ชหาเปสิฯ ตสฺมิญฺจ กาเล สมณกุตฺตกา หีนลาภา หุตฺวา เถรสฺส อุปนาหํ พนฺธิํสุฯ เต ปน สมณกุตฺตกา อรเญฺญ นิสฺสามิกาวิย  โกเลยกา สุนขา อนาถา หุตฺวา กายิกเจตสิกทุกฺขํ ลภิํสุฯ</p>


<p>ราชา จ ตมตฺถํ ญตฺวา ยถา สมณกุตฺตกา นาภิภวนฺติ, ตถา อารกฺขํ ฐเปสิฯ เต จ สมณกุตฺตเก เสตวตฺถํ นิวาสาเปตฺวา อาวุธคาหโยธภาเวน ราชกเมฺม นิโยชาเปสิฯ เถโร จ สาสเน ปสเนฺน ชเน ปพฺพาเชตฺวา อุปสมฺปาเทตฺวา สาสนํ วิโสธาเปสิฯ ราชา จ อิมสฺมิํ รเฎฺฐ โปราณิกา ราชาโน สมณกุตฺตกานํ วาทํ คเหตฺวา รชฺชํ กาเรสุํ, สเจ หิ ปน เตสํ อนตฺถกรชฺชํ ปุน คณฺหาเปตุํ สกฺกุเณยฺยํ, เอวํ สติ อหํ เตสํ อนตฺถกรชฺชํ อปเนตฺวา สาตฺถกรชฺชํ คณฺหาเปตุมิจฺฉามีติ อนุโสจีติฯ</p>


<p>อยํ ปน ปริตฺตนิทานาคตฎฺฐุปฺปตฺติ, –</p>


<p>สีหฬทีเป กิร วิปฺปวาสีนคเร นิสิโนฺน เอโก ภิกฺขุอุปทฺวาราวตีนครํ คนฺตฺวา ปริยตฺติํ อุคฺคณฺหิฯ ตโต ปจฺฉา สุธมฺม ปุรํ คนฺตฺวา ปริยตฺติํ อุคฺคณฺหิฯ ตสฺมิญฺจ กาเล สิริเขตฺตนคเร ปาฎลิรุเกฺข เอโก คโนฺถ อตฺถีติ สุตฺวา สุธมฺมปุรโต สิริเขตฺตนครํ อคมาสิฯ อนฺตรามเคฺค ลุทฺธโก เถรํ ปสฺสิตฺวา อยํ ยโกฺขติ มญฺญิตฺวา คเหตฺวา อนุรุทฺธรโญฺญ ทเสฺสสิฯ</p>


<p>ตทา ราชา เถรํ ปุจฺฉิ,– โก ปน ตฺวนฺติฯ อหํ มหาราช โคภมสฺส สาวโกติฯ ปุน ราชา ปุจฺฉิ,–ติณฺณํ ปน รตนานํ กีทิโสติฯ เถโร อาห,– มโหสธปณฺฑิโตวิย มหาราช พุโทฺธ ทฎฺฐโพฺพ, อุมโงฺควิย ธโมฺม, วิเทหเสนา วิย สโงฺฆติฯ เอวํ อุปมาหิ ปกาสิโต ราชา ปุน ปุจฺฉิ,–กิํ นุโข อิเม โคตมสฺส สาวกาติฯ น โข มหาราช อิเม โคตมสฺส สาวกา, อิเม ปน อเมฺหหิ วิสภาคา สมณกุตฺตกาเย วาติฯ เอวํ วุเตฺต ตโต ปฎฺฐาย เต สมณกุตฺตเก วิชหิ, ติณํ วิย นาติมญฺญิฯ ปาฎลิรุกฺขสุ สิรโตปิ  ลทฺธํ เตสํ คนฺถํ ลทฺธฎฺฐาเนเยว อคฺคินา ฌาเปสิฯ ตมฺปิ ฐานํ ยาวชฺชตนา อคฺคิฌาปนถลนฺติ ปากฎนฺติฯ</p>


<p>เถโร จ วิมาน วตฺถุํ รโญฺญ เทเสสิฯ ราชา จ ปสีทิตฺวา สิริเขตฺตนครโต อริมทฺทนนครํ ปจฺจาคมนกาเล อาเนสิฯ</p>


<p>อิทํ ปน ปาฎลิสุสิเร ลทฺธคนฺถสฺส การณํ,- เตสญฺหิ สมณกุตฺตกานํ อพฺภนฺตเร เอโก อุปายเจฺฉโก สมณกุตฺตโก อตฺตโน วาทานุรูปํ คนฺถํ กตฺวา สิริเขตฺตนคเร ทฺวตฺติํสรตนกฺขนฺธสฺส ปาฎลิรุกฺขสฺส สุสิเร ปเวเสตฺวา ปุนปฺปุนํ อุทเกน เตเมตฺวา มตฺติกาย ลิเมฺปตฺวา ปุน ตจํ อุปฺปาเทตฺวา อุฎฺฐาเปสิฯ ตทา มยํ สุปิเน ปาฎลิรุเกฺข สารคโนฺถ อตฺถพฺยญฺชนสมฺปโนฺน เอโก อตฺถีติอิ ปสฺสามาติ โกลาหลํ อุปฺปาเทสุํฯ ตํ สุตฺวา ราชา สิริเขตฺตนครํ คนฺตฺวา ตํ ปาฎลิรุกฺขํ ภินฺทิตฺวา คเวเสโนฺต ตํ คนฺถํ ลภิฯ คเนฺถ ปน สกวาทวเสน สมณกุตฺตกสามญฺญตา อีทิสาเยว, เอเต โคตมาสาวกา โหนฺติอิ, เอเตสํเยว อาจาโร สคฺคมคฺคปถภูโตติ เอวมาทีหิ การเณหิ วุตฺตํฯ ราชา จ ปสีทิตฺวา สมณกุตฺตกานํ พหูนิ ทาตพฺพานิ อทาสิฯ ตโต ปจฺฉา เถรสฺส ธมฺมกถํ สุตฺวา ตํ อคฺคินา ฌาเปสีติ เอวํ สมณกุตฺตกานํ วจนํ สุตฺวา สิริเขตฺตนครํ คนฺตฺวา อริมทฺทนนครํ ปจฺจาคจฺฉโนฺต เถรํ อาเนสีติ ทฎฺฐพฺพํฯ อริมทฺทนนครํ สมฺปตฺตกาเล เชตวนํ นาม วิหารํ การาเปตฺวา อทาสิฯ เถโร จ ตตฺถ สาสานํ วิโสเธตฺวา นิสีทิฯ ราชา เทวสิกํ อุทกํ อาเนตฺวา อคฺคมเหสี ปน เทวสิกํเยว ปิณฺฑปาตํ อาเนตฺวา โภเชสิฯ อุปฺปนฺนกงฺขา กาเลปิ ตํตํกงฺขาฎฺฐานํ ปุจฺฉีติฯ</p>


<p>อยํ ปน สาสนปฺปเวณิยาคตฎฺฐุปฺปตฺติ,–</p>


<p>สุธมฺมปุเร หิ สมาปตฺติลาภี อโนมทสฺสี นาม เถโร  โสณุตฺตรเตฺถรานํ วํสานุรุกฺขณวเสน สทฺธิํ ปญฺจหิ ภิกฺขุ สเตหิ นิสีทิฯ ตสฺส ปน ปธานสิโสฺส อธิสีโลนาม, ตสฺส ปธานสิโสฺส ปฺรานทสฺสี นาม, ตสฺส ปธานสิโสฺส กาโฬ นาม, ตสฺส ปธานสิโสฺส อรหโนฺต นาม, ตสฺส ปธานสิโสฺส อริยวํโส นามาติฯ</p>


<p>อิทญฺจ วจนํ-โก ปเนส อุตฺตราชีวมหาเถโรติฯ อยญฺหิ เถโร รามญฺญเทสิยปุโตฺต อริยวํสเตฺถรสฺส สิโสฺสฯ อริยวํสเตฺถโร ปน กปฺปุงฺคนครวาสี มหากาฬเตฺถรสฺส สิโสฺสฯ โส ปน สุธมฺมนครวาสิโน ปฺรานทสฺสี มหาเถรสฺส สิโสฺสติ กลฺยาณี สิลาเลขเน วุตฺตวจเนน น สเมติฯ เอวมฺปิ สติ ยถิจฺฉิต อธิปฺปาโย น นสฺสตีติ ทฎฺฐพฺพํฯ</p>


<p>เอวํ นานาจริยานํ วาโท นานากาเรน ทิสฺสมาโนปิ อรหนฺตเตฺถรสฺส อริมทฺทนนคเร สาสนํ อนุคฺคเหตฺวา ปติฎฺฐานตาเยเวตฺถ ปมาณนฺติ กตฺวา นาวมญฺญิตโพฺพฯ สเพฺพสญฺหิ อาจริยานํ วาเทปิ อรหนฺตเตฺถโร อริมทฺทนนครํ อาคนฺตฺวา สาสนํ ปติฎฺฐาเปสีติ อโตฺถ อิจฺฉิตโพฺพเยวาติฯ</p>


<p>อรหนฺตเตฺถโร ปน มูลนาเมน ธมฺมทสฺสีติ ปากโฎ สุธมฺมปุรวาสี สีลพุทฺธิเตฺถรสฺส สิโสฺสติ ทฎฺฐโพฺพฯ โส จ เถโร ปุเพฺพว ปพฺพชฺชกาลโต จตูสุ เวเทสุ สิกฺขิตสิโปฺปฯ ปพฺพชิตฺวา ปน สาฬกถํ ปิฎกตฺตยํ อุคฺคณฺหิตฺวา ปารํ คนฺตฺวา สพฺพตฺถ ปากโฎฯ โสกฺกตยนครํ อเนตฺวา มนุสฺสา ปูเชนฺติฯ ตตฺถ ทสวสฺสานิ วสิตฺวา ปุน สุธมฺมปุรํ อาคนฺตฺวา อรญฺญวาสํ สมาทิยิฯ</p>


<p>ตโต ปจฺฉา ชินจเกฺก เอกสฎฺฐาธิเก ปญฺจสเต สหเสฺสจ สมฺปเตฺต กลิยุเค เอกูนาสีตาธิเก ติสเต สมฺปเตฺต อนุรุทฺธราชา รชฺชํ ปาปุณิฯ ตทา อริมทฺทนนคเร สมณกุตฺตกา  มยํ โคตมสาวกาติ วตฺวา ติํสติํสวคฺคา หุตฺวา นิสีทิํสุฯ วคฺควเสน กิร สหสฺสมตฺตาติฯ อนุรุทฺธราชา จ เตสํ สมณกุตฺตกานํ อาคาริยาพฺรหฺมจริยาทีนิ สุตฺวา น ปสีทิฯ เอวมฺปิ ปเวณิยา อาคภตฺตา น ปชหิฯ อรหนฺตํ ปน เถรํ ปสฺสิตฺวา ตโต ปฎฺฐาย เตสํ สมณกุตฺตกานํ นิพทฺธวตฺตานิ ภินฺทิตฺวา สาสเน ปสีทิฯ</p>

</p>

</p>


<p>ตสฺมิญฺจ กาเล อรหนฺตเตฺถโร อนุรุทฺธราชานํ อาห,-ตีสุ สาสเนสุ ปริยตฺติสาสเน ติฎฺฐเนฺตเยว ปฎิปตฺติ สาสนํ ติฎฺฐติ, ปฎิปตฺติสาสเน ติฎฺฐเนฺตเยว ปฎิเวธสาสนํ ติฎฺฐติ, ยถา หิ คุนฺนํ สเตปิ สหเสฺสปิ วิชฺชมาเน ปเวณิป,ลิกาย เธนุยา อสติ โส วํโส สาปเวณี น ฆฬียติอิ, เอวเมวํ ธุตงฺคธรานํ ภิกฺขูนํ สเตปิ สหเสฺสปิ วิชฺชมาเน ปริยตฺติยา อนฺตรหิตาย ปฎิเวโธ นาม น โหติ, ยถา ปน นิมิกุมฺภิโย ชานนตฺถาย ปาสาณ ปิเฎฺฐ อกฺขเรสุ ฐปิเตสุ ยาว อกฺขรานิ ธรนฺติ, ตาว นิธิกุมฺภิโย นฎฺฐา นาม น โหนฺติ, เอวเมวํ ปริยตฺติยา ธรมานาย สาสนํ อนนฺตรหิตํ นาม โหติ, ยถา จ มหโต ตฬากสฺส ปาฬิยา ถิราย อุทกํ น ฐสฺสตีติ น วตฺตพฺพํ, อุทเก สติ ปทุมาทีนิ ปุปฺผานิ น ปุปฺผิสฺสนฺตีติ น วตฺตพฺพํ, เอวเมวํ มหาตฬากสฺส ถิรปาฬิสทิเส เตปิฎเก พุทฺธวจเน สติ อุทกสทิสา ปฎิปตฺติปูรกา กุลปุตฺตา นตฺถีติ น วตฺตพฺพํ, เตสุ สติ ปทุมาทิปุปฺผสทิโส ปฎิเวโธ นตฺถีติ น วตฺตพฺพํ, เอวํ เอกนฺตโต ปริยตฺติเมว ปมาณํ, ตสฺมา อนฺตมโส ทฺวีสุ ปาติโมกฺขสุ วตฺตมาเนสุปิ สาสนํ อนนฺตรหิตเมว, ปริยตฺติยา อนฺตรหิตาย สุปฺปฎิปนฺนสฺสาปิ ธมฺมาภิสมโย นตฺถิ, อนนฺตรหิตาย เอว ธมฺมาภิสมโย อตฺถิ , อิทานิปิ อมฺหากํ ปริยตฺติสาสนํ ปริปุณฺณํ นตฺถิ, สรีรธาตุโย จ นตฺถิ, ตสฺมา ยตฺถ ปริยตฺติสาสนํ สรีรธาตุโย จ อตฺถิ, ตตฺถ ปณฺณากาเรน สทฺธิํ ทูตํ เปเสตฺวา อาเนตพฺพา, เอวํ สติ อมฺหากํ รเฎฺฐ ชินสาสนํ จิรกาลํ ปติฎฺฐหิสฺสตีติฯ</p>


<p>เอวํ ปน ภเนฺต สติ กตฺถ ยาจิสฺสามาติฯ สุวณฺณภูมิรเฎฺฐ มหาราช สุธมฺมปุเร ตีหิ วาเรหิ ปิฎกตฺตยํ ลิขิตฺวา ฐเปสิ, สรีรธาตุโย จ พหู ตตฺถ อตฺถีติฯ ราชา เอวํ ภเนฺตติ ปฎิคฺคณฺหิตฺวา พหู ปณฺณากาเร ปฎิยาเทตฺวา ราชเลขนํ ลิขิตฺวา อฎฺฐงฺคสมนฺนาคตํ เอกํ อมจฺจํ ทูตํ กตฺวา เปเสสิฯ</p>


<p>สุธมฺมปุริโนฺท มโนหริ นาม ราชาปิ มเจฺฉรจิโตฺต หุตฺวา ตุมฺหาทิสานํ มิจฺฉาทิฎฺฐีนํ ฐาเน ปิฎกตฺตยํ สรีรธาตุโย จ ปหิณิตุํ น ยุตฺตา, ติโลกคฺคสฺส หิ สมฺมาสมฺพุทฺธสฺส สาสนํ สมฺมาทิฎฺฐีนํ ฐาเนเยว ปติฎฺฐหิสฺสติ, ยถา นาม เกสรสีหราชสฺส วสา สุวณฺณปาติยํเยว, น มตฺติกาภาชเนติฯ</p>


<p>ทูตา ปจฺจาคนฺตฺวา อนุรุทฺธรโญฺญ ตมตฺถํ อาโรเจสุํฯ ตํ สุตฺวา อนุรุทฺธราชา กุชฺฌิ, ตตฺตกกปาเล ปกฺขิตฺตติลํวิย ตฎ ตฎายิฯ</p>


<p>อถ ราชา นทีมเคฺคน นาวานํ อสีติสตสหเสฺสหิ นาวิกานํ โยธานํ อฎฺฐโกฎีหิ เสนํ พฺยูหิตฺวา ถลมเคฺคน สทฺธิํ จตูหิ มหาโยธนายเกหิ หตฺถีนํ อสีติ สหเสฺสหิ อสฺสานํ นวุติอิสตสหเสฺสหิ โยธานํ อสีติโกฎิยา เสนํ พฺยูหิตฺวา สยเมว ยุชฺฌิตุํ สุธมฺมปรํ คจฺฉิฯ</p>


<p>ตํ สุตฺวา มโนหริราชา สีตตสิโต หุตฺวา อตฺตโน  พหู โยเธ สํวิทหิตฺวา สุธมฺมปุรเยว ปฎิเสนํ กตฺวา นิสีทิฯ</p>


<p>อถ อถพฺพณเวเท อาคตปฺปโยควเสน ปุนปฺปุนํ วายมนฺตาปิ นครมูลํ อุปสงฺกมิตุํ น สกฺกาฯ ตทา ราชา เวทญฺญุโน ปุจฺฉิ,–กสฺมา ปเนตฺถ นครมูลํ อุปสงฺกมิตุํ น สโกฺกมาติฯ เวทญฺญุโน อาหํสุ,-อถพฺพณเวทวิธานํ มหาราช อตฺถิ มเญฺญติฯ อถ ราชา ปถวิยํ นิทหิตฺวา มตกเฬวรํ อุทฺธริตฺวา มหาสมุเทฺท ขิเปสิฯ</p>


<p>เอกํ กิร มนุสฺสํ หินฺทุกุลํ เชงฺคุนามกํ กีฎํ ขาทาเปตฺวา ตํ มาเรตฺวา หตฺถปาทาทีนิ องฺคปจฺจงฺคานิ คเหตฺวา ฉินฺนฉินฺนานิ กตฺวา นครสฺส สามนฺตา ปถวิยํ นทหิตฺวา ฐเปสิฯ ตทา ปน นครํ อุปสงฺกมิตุํ สกฺกาฯ นครญฺจ ปวิสิตฺวา อนุรุทฺธราชา มโนหริราชานํ ชีวคฺคาหํ คณฺหิฯ สุธมฺมปุเร โปราณิกานํ ราชูนํ ปเวณีอาคตวเสน รตนมยมญฺชูสายํ ฐเปตฺวา ปูชิตํ สหธาตูหิ ปิฎกตฺตยํ คเหตฺวา มโนหริรโญฺญ สนฺตกานํ ทฺวตฺติํสหตฺถีนํ ปิฎฺฐิยํ อาโรเปตฺวา อาเนสิฯ</p>


<p>อริมทฺทนนครํ ปน ปตฺวา ธาตุโย รตนมยมญฺชูสายํ ฐเปตฺวา สิริสยนคเพฺภ รตนมเญฺจ สีโสปเทสสฺส สมีเป ฐเปสิฯ ปิฎกตฺตยมฺปิ รตนมเย ปาสาเท ฐเปตฺวา ภิกฺขุสงฺฆสฺส อุคฺคหธารณาทิอตฺถาย นิยฺยาเทสิฯ ตโต กิร อานีตํ ปิฎกตฺตยํ อุคฺคณฺหนฺตานํ อริยานํ สหสฺสมตฺตํ อโหสีติฯ</p>


<p>สุธมฺมนครํ วิชยิตฺวา ปิฎเกน สทฺธิํ ภิกฺขุสงฺฆํ อาเนตฺวา สาสนสฺส ปติฎฺฐาปนํ ชินจเกฺก เอกาธิเก ฉสเต วสฺสสหเสฺส กลิยุเค จ โสฬสาธิเก จตุสเต สมฺปเตฺตติ สิลาเลขเนสุ วุตฺตํฯ</p>


<p>อนุรุทฺธรโญฺญ กาเล ปุญฺญานุภาเวน ติอิณฺณํ รตนานํ ปริปุณฺณตฺตา  ปุณฺณคาโมติอิ สมญฺญา อโหสิฯ จิรกาลํ อติกฺกเนฺต ณฺณการํ โลปวเสน มการสฺส จ นิคฺคหิต วเสน ปุคมีติ มรมฺมภาสาย โวหารียตีติ อนาคตวํสราชวํเสสุ วุตฺตํฯ</p>


<p>อนุรุทฺธราชาเยว จตฺตาโร มหาโยเธ สีหฬทีปํ เปเสตฺวา ตโตปิ ปิฎกตฺตยํ อาเนสิฯ สีหฬทีปโต อานีตปิฎกตฺตเยน สุธมฺมปุรโต อานีตปิฎกตฺตยํ อญฺญมญฺญํ โยเชตฺวา สํสเนฺทตฺวา อรหนฺตเตฺถโร วีมํเสสิฯ ตทา คงฺคาทเกนวิย ยมุโนทกํ อญฺญมญฺญํ อนูนํ อนธิกํ อโหสิฯ เตหิ ปิฎเกหิ อญฺญานิปิ วเฑฺฒตฺวา ติปิฎกคเพฺภ ฐเปตฺวา ปูเชสิฯ เตสุ เตสุ ฐาเนสุปิ ปติฎฺฐาเปสิฯ</p>


<p>มโนหริราชานมฺปิ มฺรงฺกปา นาม เทเส อุปฎฺฐาเกหิ สห ฐเปสิฯ ตสฺส จ กิร รโญฺญ มุขํ วิรวิตฺวา กถํ สลฺลาเปนฺตสฺส มุขโต โอภาโส ปชฺชลิตฺวา นิกฺขมิฯ โส กทาจิ กทาจิ อนุรุทฺธรโญฺญ สนฺติกํ อาคนฺตฺวา คารววเสน วนฺทนาทีนิ อกาสิฯ ตทา อนุรุทฺธรโญฺญ โลมหํโส อุปฺปชฺชิ อุพฺพิโคฺค จฯ ตสฺมา ตสฺส รโญฺญ นิเตฺถชตฺถาย พุทฺธรูปสฺส เจติยสฺส ภตฺตํ ปูเชตฺวา ตํ คเหตฺวา มโนหริรโญฺญ ภาเชสิฯ ตทา ตสฺส ตทานุภาโว อนฺตรธายิฯ มโนหริราชา สํเวคํ อาปชฺชิตฺวา สํสาเร สํสรโนฺต ยาว นิพฺพานํ น ปาปุณามิ, ตาว ปรวเส นานุวเตฺตยฺยนฺติ ปตฺถนํ อกาสิฯ สุธมฺมปุรโต อาภตํ อตฺตโน สนฺตกํ มโนมย มณิํ เอกสฺส เสฎฺฐิโน สนฺติเก วิกฺกิณิตฺวา ลทฺธมูเลน ปญฺจวาหรชเตน อภุชิตปลฺลงฺกวเสน เอกํ มหนฺตํ พุทฺธ พิมฺพํ ปรินิพฺพานากาเรน เอกนฺติ เทฺว พุทฺธปฺปฎิพิมฺพานิ การาเปสิฯ ยาวชฺชตนา ตานิ สนฺตีติฯ อิเจฺจวํ อนุรุทฺธราชา สุธมฺมปุรโต  สีหฬทีปโต จ สาสนํ อาเนตฺวา อริมทฺทนนคเร ปติฎฺฐาเปสีติฯ</p>

</p>

</p>


<p>อุตฺตราชีวเตฺถโรปิ โสณุตฺตรานํ วํสโต สาสนํ คเหตฺวา สุธมฺมปุรโต อริมทฺทนนครํ อาคนฺตฺวา สาสนํ ปติฎฺฐาเปสิฯ</p>


<p>อิทํ อมฺหากํ มรมฺมมณฺฑเล ตมฺพทีปรเฎฺฐ อริมทฺทนนคเร อุตฺตราชีวเตฺถรํ ปฎิจฺจ ปญฺจมํ สาสนสฺส ปติฎฺฐานํฯ</p>


<p>อุตฺตราชีวเตฺถรสฺส สีหฬทีปํ คตกาเล เตน สทฺธิํ คตํ ฉปฺปทํ นาม สามเณรํ สีหฬทีเปเยว สีหฬทีปิกา ปพฺพชิํสุฯ ปพฺพชิตฺวา จ ฉปฺปทสามเณโร ปริยตฺติํ อุคฺคณฺหิตฺวา ทสวสฺสํ ตตฺถ วสิตฺวา อริมทฺทนนครํ ปจฺจาคจฺฉิฯ สิวลิเตฺถรญฺจ ตามลินฺทเตฺถรญฺจ อานนฺทเตฺถรญฺจ ราหุลเตฺถ รญฺจ อเนสิฯ เต ปน เถรา ติปิฎกธรา โหนฺติ พฺยตฺตา ทกฺขา จฯ อยญฺจโตฺถ วิตฺถาเรน เหฎฺฐา วุโตฺตฯ</p>


<p>อริมทฺทนนครํ ปตฺวา อริมทฺทน วาสีหิ ภิกฺขูหิ สทฺธิํ วินยกมฺมานิ อกตฺวา ปุถุ หุตฺวา นิสีทิํสุฯ นรปติราชา จ เตสุ เถเรสุ อติวิย ปสีทิฯ เอราวตีนทิยํ อุฬุมฺปํ พนฺธิตฺวา ตเตฺถว อุปสมฺปทกมฺมํ การาเปสิฯ จิรกาลํ อติกฺกมิตฺวา โส คโณ วุฑฺฒิ หุตฺวา อุปฺปชฺชิฯ</p>


<p>นรปติราชา จ เต เถเร สทฺธิํ สเงฺฆน นิมเนฺตตฺวา มหาทานํ อทาสิฯ ตทา ฉเณ อากปฺปสมฺปนฺนํ รูปโสภคฺคปฺปกฺกํ เอกํ นาฎกิตฺติํ ทิสฺวา ราหุลเตฺถโร ปฎิพทฺธจิโตฺต เลเป ลคฺคิตวานโรวิย กทฺทเม ลคฺคิตมาตโงฺควิย จ กาม คุณเลปกทฺทเมสุ ลคฺคิโต สาสเน วิรมิตฺวา หี นายาวตฺตีตุํ อารภิฯ มรณนฺติ กโรเคน อภิภูโต วิย  อเตกิโจฺฉ หุตฺวา เสสเตฺถเรสุ โอวาทํ ทิเนฺนสุ ปินาทิยิฯ ตทา เสสเตฺถรา ตํ เอวมาหํสุ,-มา ตฺวํ เอกํ ตํ ปฎิจฺจ สเพฺพปิ อเมฺห ลชฺชาเปตุํ น อรหสิ, มา อิธ หีนายา วเตฺตหิ, มลฺลารุทีปํ คนฺตฺวา ยถารุจิํ กโรหีติ เปเสสุํฯ ราหุลเตฺถโร จ กุสิมติตฺถโต นาวํ อารุยฺห มลฺลารุทีปํ อคมาสิฯ มลฺลารุทีปํ ปตฺตกาเล มลฺลารุราชา วินยํ ชานิตุกาโม สห ฎีกาย ขุทฺทสิกฺขาปกรณํ ตสฺส สนฺติเก อุคฺคณฺหิตฺวา เอกปตฺตมตฺตํ มณิํ อทาสิฯ โสจ ตํ ลภิตฺวา หีนายาวตฺตีติฯ โหนฺติ เจตฺถ,-</p>


<p>
อติทูเรว โหตพฺพํ, ภิกฺขุนา นาม อิตฺถิภิ;  
  
อิตฺถิโย นาม ภิกฺขูนํ, ภวนฺติ อิธ เวริโนฯ  
</p>
  
<p>
ตาว ติฎฺฐนฺตุ ทุปฺปญฺญา, มยํ โปราณิกาปิ จ;  
  
มหาปญฺญา วินาสํ, ปตฺตา หริตจาทโยฯ  
</p>
  
<p>
ตสฺมา หิ ปณฺฑิโต ภิกฺขุ, อนฺตมโสว อิตฺถิภิ;  
  
วิสฺสาสํ น กเร โลเก, ราโค จ ทุปฺปวาริโตติฯ  
</p>
  
<p>เสเสสุ จ เถเรสุ ฉปฺปโท นาม เถโร ปฐมํ กาลงฺกโตฯ สิวลิตามลินฺทานนฺทเตฺถราเยว ตโย ปริยตฺติอุคฺคหณธารณาทิวเสน สาสนํ อุปตฺถเมฺภตฺวา อริมทฺทนนคเร นิสีทิํสุฯ เอกสฺมิญฺจ กาเล ราชา เตสํ ติณฺณํ เถรานํ เอเกกํ หตฺถิํ อทาสิฯ สิวลิตามลินฺทเตฺถรา ปฎิคฺคเหตฺวา วเน วิสฺสชฺชาเปสุํฯ อานนฺทเตฺถโร ปน กิญฺจิปุรนครํ ปหิณิตฺวา ญาตกานํ เทหีติ กุสิมติตฺถํ คนฺตฺวา นาวํ อาโรเปสิฯ ตํ การณํ ญตฺวา สิวลิตามลินฺทเตฺถราตํ เอวมาหํสุ,– มยํ ปน อาวุโส หตฺถีนํ สุขตฺถาย วเน วิสฺสเชฺชม,ตฺวํ ปน อธมฺมิกํ กโรสีติฯ กินฺนาม ภเนฺต ญาภกานํ สงฺคโห น วฎฺฎติ, นนุ ญาตกานญฺจ สงฺคโหติ ภควตา วุตฺตนฺติฯ</p>


<p>เถรา  อาหํสุ,-สเจ ตฺวํ อมฺหากํ วจนํ นกเรยฺยาสิ,ภว อิจฺฉานุรูปํ กโรหิ, มยํ ปน ตยา สทฺธิํ สํวาสํ น กริสฺสามาติ วิสุํ นิสีทิํสุฯ</p>


<p>ตโต ปฎฺฐาย เทฺว คณา ภิชฺชิํสุฯ ตโต ปจฺฉากาเล อติกฺกเนฺต ตามลินฺทเตฺถโร พหุสฺสุตานํ พฺยตฺติพลานํ สิสฺสานํ อนุคฺคหตฺถาย คหฎฺฐานํ สนฺติเก อยํ พหุสฺสุโต อยํ มหาปโญฺญติ เอวมาทินา วจีวิญฺญตฺติํ สมุฎฺฐาเปติ, เอวํ กเต กุลปุตฺตา สุลภปจฺจยวเสน สาสนสฺส หิตํ อาวหิภุํสกฺขิสฺสนฺตีติ กตฺวาฯ ตํ การณํ สุตฺวา สิวลิเตฺถโร เอวมาห,- กสฺมา ตฺวํ วจีวิญฺญตฺติํ สมุฎฺฐาเปตฺวา พุทฺธปฺปฎิกุจฺฉิตํ กมฺมํ กโรสีติฯ ภควตา อตฺตโน อตฺถายเยว วจีวิญฺญตฺติํ ปฎิกฺขิตฺตา, อหํ ปน ปเรสํเยว อตฺถาย วจีวิญฺญตฺติํสมุฎฺฐาเปมิ, นาตฺตโน อตฺถาย, สาสนสฺส หิ เวปุลฺลตฺถาย เอวํ วจีวิญฺญตฺติํสมุฎฺฐาเปมิฯ สิวลิเตฺถโรปิ น ตฺวํ มม วจนํ กโรสิ, ยํ ยํ ตฺวํ อิจฺฉสิ, ตํ ตํ กโรหิ, อหํ ปน ตยา สทฺธิํ สํวาสํ นกริสฺสามีติ วิสุํ หุตฺวา สทฺธิํ สกปเกฺขน นิสีทิฯ ตโต ปฎฺฐาย ตโย คณา ภิชฺชิํสุฯ</p>


<p>เอวํ อริมทฺทนนคเร อรหนฺตเตฺถรสฺส เอโก วํโส, สิวลิเตฺถรสฺส เอโก, ตามลินฺทเตฺถรสฺส เอโก, อานนฺทเตฺถรสฺส เอโกติ จตฺตาโร คณา อเหสุํฯ</p>


<p>เตสุ อรหนฺตเตฺถรคโณ สุธมฺมปุรโต ปฐมํ อาคตตฺตา ปุริมคโณติ โวหาริยติ, อเญฺญ ปน ปจฺฉา อาคตตฺตา ปจฺฉาคณาติฯ</p>


<p>สิวลิเตฺถโร อริมทฺทนนคเร ยาวีชีวํ สาสนํ ปคฺคณฺหิตฺวา กลิยุเค นวุตาธิเก ปญฺจวสฺสสเต กาเล กาลมกาสิฯ</p>


<p>อานนฺทเตฺถโร ปน อริมทฺทนนคเรเยว จตุจตฺตาลีส วสฺสานิ  สาสนํ ปคฺคณฺหิตฺวา ฉนวุตาธิเก ปญฺจวสฺสสเต กาเล กาลมกาสิฯ</p>


<p>ตามลินฺทเตฺถโรปิ ยาวชีวํ สาสนํ ปคฺคณฺหิตฺวา อฎฺฐน วุตาธิเก ปญฺจวสฺสสเต กาเล กาลมกาสีติฯ อโห สงฺขารสภาโวติฯ</p>


<p>
เสยฺยถาชครเสฺสว, นาภิยา จกฺกมณฺฑเล;  
  
ลโคฺค สโส สมิตฺวาปิ, ทิสํ คจฺฉติ ตํ มุขํฯ  
</p>
  
<p>
ตเถว สพฺพสตฺตาปิ, มจฺจุจเกฺกสุ ลคฺคิตา;  
  
ยาวชีวมฺปิ ธาวิตฺวา, มจฺจุมุขํ อุปาคมุนฺติฯ  
</p>
  
<p>อิเจฺจวํ อริมทฺทนปุเร อรหเนฺตหิ จ คนฺถกาเรหิ จ ปุถุชฺชเนหิ ชินสาสนํ นเภ จโนฺทวิย วิโชฺชตติฯ</p>


<p>ตตฺถ หิ ยทา อนุรุทฺธราชา สุธมฺมปุรโต สาสนํ อาเนสิ, ตทา อรหนฺตา ฉสตสหสฺสมตฺตา อาคตา, โสตาปนฺนสกทาคามิอนาคามิโน ปน คณนปถํ วีติ วตฺตาติฯ</p>


<p>ฉตฺตคุหินฺทสฺส นาม รโญฺญ กาเลปิ หิมวเนฺต คนฺธมาทนปพฺพตโต อฎฺฐ อรหนฺตา ปิณฺฑาย ราชเคหํ อาคมํสุฯ ราชา จ ปตฺตํ คเหตฺวา ปิณฺฑปาเตน โภเชตฺวา อิทานิ กุโต อาคตตฺถาภิ ปุจฺฉิฯ หิมวเนฺต มหาราช คนฺธ มาทนปพฺพตโตติฯ อถ ราชา อติปฺปสโนฺน หุตฺวา อิธ เตมาสํ วสฺสํ อุปคจฺฉถาติ ยาจิตฺวา วิหารํ การาเปตฺวา อทาสิฯ เตมาสมฺปิ อโนฺตเคเห นิมเนฺตตฺวา ปิณฺฑปาเตน โภเชสิฯ</p>


<p>เอกํ สมยํ อรหนฺตานํ คนฺธมาทนปพฺพเต นนฺทมูลคุหํ วิย เอกํ คุหํ มาเปตฺวา ทเสฺสหีติ ยาจิฯ เต จ อรหนฺตา นนฺทมูลคุหํวิย เอกํ คุหํ อิทฺธิยา มาเปตฺวา ทเสฺสสุํ ฯ ราชา จ ตาย คุหาย สทิสํ เอกํ คุหํ การาเปสิฯ นนฺทมูลคุหากาเรน ปน กตตฺตา นนฺทาติ นามมฺปิ อกาสิฯ อิเจฺจวํ ฉตฺตคุหินฺทสฺส รโญฺญ กาเล คนฺธมาทนปพฺพเต นนฺทมูลคุหโต อาคนฺตฺวา อรหนฺตา สาสนํ ปติฎฺฐาเปสุํฯ</p>


<p>อรหนฺตภาโว จ นาเมส ยถาภูตํ ชานิตุํ ทุกฺกโร, อนุปสมฺปนฺนานํ อุตฺตริมนุสฺสธมฺมทสฺสนสฺส ปฎิกฺขิตฺตตฺตา, อรหตฺตํ วา ปตฺวาปิ วาสนาย อปฺปชหิตตฺตาฯ อรหาปิ หิ สมาโน อหํ อรหาติ อนุปสมฺปนฺนานํ กเถตุํ น วฎฺฎติ, อรหตฺตํ ปตฺวาปิ เอกโจฺจ วาสนํ ปชหิตุํ น สกฺกา, ปิลินฺทวจฺฉเตฺถรวตฺถุเจตฺถ ญาปกํฯ เอวํ โลเก อรหนฺต ภาโว ชานิตุํ ทุกฺกโรฯ เตเนว มหากสฺสปเตฺถรสฺส อุปฎฺฐาโก เอโก ภิกฺขุ อตฺตโน อุปชฺฌายสฺส มหากสฺสปเตฺถรสฺส สนฺติเก วสิตฺวาปิ ตสฺส อรหนฺต ภาวํ น ชานิฯ</p>


<p>มหากสฺสปเตฺถรญฺหิ เอเกน สทฺธิวิหาริเกน สทฺธิํ อรญฺญวิหารโต คามํ ปิณฺฑาย จรนฺตํ อนฺตรามเคฺค ปตฺตา ทิปริกฺขาเร คเหตฺวา ปจฺฉา คจฺฉโนฺตเยว เอโกสทฺธิ วิหาริโก เอวมาห,–โลกสฺมิํ ภเนฺต อรหา อรหาติ ปากโฎ, สุตมโตฺตวาหํ ภวามิ, น กทาจิ ทิฎฺฐปุโพฺพติฯ ตํ สุตฺวา เถโร ปจฺฉา ปริวตฺตตฺวา โอโลเกโนฺต ปริกฺขาเร อาวุโส คเหตฺวา อรหนฺตสฺส ปจฺฉาคจฺฉโนฺตเยว อรหนฺตภาวํ น ชานาตีติ อาหาติฯ</p>


<p>อริมทฺทนนคเรปิ สีลพุทฺธิโปโลฺลงฺกสุเมธเตฺถราทโยปิ อรหนฺตาเยว อเหสุํฯ นรปติราชา หิ ขณิตฺติ ปาทปพฺพตํ คนฺตฺวา ปจฺจาคมนกาเล อนฺตรามเคฺค เอกิสฺสา มาติกาย มโณภาสํ ทิสฺวา อิธ ปุญฺญํ กาเรตุกาโม สโกฺก ทเสฺสติ มเญฺญติ มนสิกริตฺวา เจติยํ การาเปสฺสามีติ  ตตฺถ รฎฺฐวาสีติ สมํ ภูมิภาคํ การาเปสิฯ</p>


<p>อถ เอโก สีลพุทฺธิ นาม เถโร เอวมาห,– ปุญฺญํ มหาราช กริสฺสมีติ อิทํ ภูมิปริกมฺมํ การาเปสิ, เอวํ การาเปนฺตสฺส เต อปุญฺญํเยว ภวติ, โนปุญฺญนฺติ วตฺวา พหู สตฺตา มา กิลมนฺตูติ มนสิกตฺวา รโญฺญ ทณฺฑกเมฺมน ตชฺชนตฺถาย รญฺญา ทินฺนํ ปิณฺฑปาตํ นภุญฺชิฯ ราชา จ สเจ ตฺวํ มยา ทินฺนํ ปิณฺฑปาตํ อภุญฺชิตุกาโม ภเวยฺยาสิ, มม วิชิเต วสโนฺตเยว ตฺวํ มม ปิณฺฑปาตา น มุเจฺจยฺยาสิ, รฎฺฐวาสีหิปิ ทินฺนปิณฺฑปาโต มยฺหเมว สนฺตโก, นนุ นาม มม ปิณฺฑปาตํเยว ตฺวํ ภุญฺชสีติ อาหฯ</p>


<p>สีลพุทฺธิเตฺถโรปิ สเจ อหํ เอวํ ภเวยฺยามิ, สีหฬทีปํ คนฺตฺวา วสิสฺสามีติ จิเนฺตตฺวา อรเญฺญ วสิฯ</p>


<p>อถ ตมตฺถํ ชานิตฺวา นครทฺวาเร อารโกฺข เอโก ยโกฺข รโญฺญ อาคตกาเล อภิมุขํ ฐิโตว ภยานกรูปํ นิสีทิฯ อถ นานาวิชฺชากเมฺมหิ อปเนโนฺตปิ น สกฺกา อปเนตุํฯ</p>


<p>อถ ราชา นิมิตฺตปาฐเก ปโกฺกสาเปตฺวา ปุจฺฉิ,-เกน การเณน อยํ ยโกฺข อิธ นิสิโนฺนติฯ ตฺวํ มหาราช สีลพุทฺธิเตฺถรํ อคารววเสน ปุเพฺพ กเถสิ, ยกฺขาปิ เถเร อติวิย ปสนฺนาติ อเมฺหหิ สุตปุพฺพา, ตํ ปฎิจฺจ ยโกฺข ภยานกรูปํ ทเสฺสตฺวา นิสิโนฺน ภวิสฺสตีติ อาหฯ</p>


<p>ราชาปิ อมเจฺจ อาณาเปสิ เถรํ ปกฺกาสถาติฯ เถโร นาคจฺฉิฯ สีหฬทีปํเยว คมิสฺสามีติ อารภิฯ ตมตฺถํ สุตฺวา ราชา เอกํ จตุรงฺคปจฺจยํ นาม อมจฺจํ ปโกฺกสาเปตฺวา ตฺวํ คนฺตฺวา เถรํ ปโกฺกสาหีติ เปเสสิฯ จตุรงฺคปจฺจโย จ เฉกตาย เอกํ สุวณฺณมยํ พุทฺธปฺปฎิพิมฺพํ นาวาย ฐเปตฺวา มหาสมุทฺทติตฺถํ อคมาสิฯ อถ เถรํ สมฺปาปุณิตฺวา  อิทานิ อิธ ภควา สมฺมาสมฺพุโทฺธ อคมาสิ, สีลพุทฺธิเตฺถโร ภควโต สมฺมาสมฺพุทฺธสฺส ทสฺสนตฺถาย อาคจฺฉตูติ ทูตํ เปเสสิฯ เถโรปิ ภควโต สมฺมาสมฺพุทฺธสฺส ทสฺสนตฺถาย อาคจฺฉตูติ วจนํ ปฎิกฺขิปิตุํ พุทฺธคารววเสน อวิสหตาย อาคจฺฉีติฯ</p>


<p>
โปราณิกานํว เถรานํ, พุเทฺธ สคารวํ อิธ;  
  
ปณฺฑิโต คารวํ พุเทฺธ, กเร ปสนฺนเจตสาติฯ  
</p>
  
<p>นาวํ อภิรูหิตฺวา เถโร ภควโต สมฺมาสมฺพุทฺธสฺส วนฺทนามานปูชาสกฺการทีนิ อกาสิฯ เถรสฺส เอวํ วนฺทนามานปูชาสกฺการาทีนิ กโรนฺตเสฺสว เวเคน นาวํ อาเนตฺวา คจฺฉิฯ อถ จตุรงฺคปจฺจโย เอวมาห,– อิทานิ ภเนฺต ตุมฺหากํ อาจริยสฺส สมฺมาสมฺพุทฺธสฺส สาสนํ ปคฺคณฺหิตุํ ยุโตฺตติฯ ราชา จ อมเจฺจหิ ปริวาริโต ปจฺจุคฺคจฺฉิฯ นาวาย เถรสฺส หเตฺถ คเหตฺวา ราชเคหํ อาเนสิฯ ทฺวารํ ปตฺตกาเล ยโกฺข ปถวิยํ นิสีทิตฺวา เถรํ วนฺทิฯ</p>


<p>ราชา ราชเคหํ ปตฺวา เถรํ นานาโภชเนหิ โภเชสิฯ เอวญฺจ อโวจ,–อชฺชตเคฺค ภเนฺต ตฺวมสิ มมาจริโย, ภควโตว โอวาทํ สิรสา ปฎิคฺคเหตฺวา อนุวตฺติสฺสามาติ อตฺตโน ปญฺจปุเตฺตปิ เถรสฺส อทาสิฯ เต จ ปญฺจกุมารา เถเรน สทฺธิํ อนุวตฺติํสุฯ เถโร เต ปโกฺกเสตฺวา วิหารํ อคมาสิฯ อนฺตรามเคฺค กปฺปิยปถวิยํ ปญฺจ ปริมณฺฑลาการานิ ลิขิตฺวา เตสํ ราชกุมารานํ ทเสฺสตฺวา นิวตฺตาเปสิฯ ราชกุมารา ปฎินิวตฺติตฺวา ตํ การณํ รโญฺญ อาโรเจสุํฯ ราชา จ ตุมฺหากํ ปุญฺญํ การาปนตฺถาย ทเสฺสตีติ วตฺวา ตุลาวเสน เตหิ ราชกุมาเรหิ สุวณฺณํ สมํ กตฺวา เตน สุวเณฺณน มูลํ กตฺวา ภควโต ธรมานกาเล  ปเสฺสนทิโกสลรญฺญา การาปิตํ จนฺทนปฺปฎิพิมฺพํวิย วิสุํ วิสุํ ปฎิพิมฺพํ การาเปสิฯ</p>


<p>เตสํ นิธานฎฺฐานภูตานิ ปญฺจ เจติยานิปิ สโกฺก กมฺม วิธายโก หุตฺวา ปติฎฺฐาเปสิฯ เอตฺถ จ ปุเพฺพ รญฺญา ปสีทิตฺวา เถรสฺส ราชกุมารา ทินฺนา, มูลํ รตนตฺตยสฺส ทตฺวา ปุน ราชกุมาเร ภูชิเสฺส กาเรตุกามตาย เถโร เอวํ สญฺญํ อทาสีติ ทฎฺฐพฺพํฯ</p>


<p>โส จ สีลพุทฺธิเตฺถโร อรหนฺตคณวํโสติ ทฎฺฐโพฺพฯ</p>


<p>อริมทฺทนนคเรเยว นรปติ รโญฺญ กาเล กสฺสโป นาม เถโร เทสจาริกํ จรมาโน โปโลฺลงฺกนามกํ เทสํ, ตทวสริฯ อถ เทฺว มหลฺลกโปโลฺลงฺกา มนุสฺสา เถเร อติปฺปสนฺนตาย เทฺว ปุเตฺต อุปฎฺฐากตฺถาย นิยฺยาเทสุํฯ</p>


<p>โปโลฺลงฺกมนุสฺสานํ อติปฺปสนฺนตํ ปฎิจฺจ เถโรปิ โปโลฺลงฺกเตฺถโรติ โวหาริยติฯ ยทา จ ปน โส เถโร สีหฬทีปํ คนฺตุกาโม อโหสิ, ตทา สโกฺก เทวานมิโนฺท พฺยคฺฆรูปํ มาเปตฺวา ปิฎฺฐิยา ยาว มหาสมุทฺทตีรํ อาเนสิฯ มหาสมุทฺทตีรํ ปน ปตฺวา นาวํ อภิรูหิตฺวา วาณิเชหิ สทฺธิํ ตริฯ</p>


<p>มหาสมุทฺทมเชฺฌ ปน ปตฺวา สา นาวา น คจฺฉิ, นิจฺจลาว อฎฺฐาสิฯ อถ วาณิชา มเนฺตสุํ,-อมฺหากํ นาวาย อลกฺขี ปาปชโน อตฺถิ มเญฺญติฯ เอวํ ปน มเนฺตตฺวา สลากาทานํ อกํสุฯ ยาว ตติยมฺปิ เถรเสฺสว หเตฺถ สลากา ปุเพฺพ กตกมฺมวิปากวเสน นิปติฯ อิทํ ปน เถรสฺส ปุเพฺพ กตกมฺมํ,-เถโร หิ ตโต อตฺตภาวโต สตฺตเม ภเว เอกสฺมิํ คาเม กุลทารโก หุตฺวา กีฬนตฺถาย เอกํ สุนขํ นทิยํ โอตาเรตฺวา อุทเก กีฬมาเปสิฯ เอวํ กีฬมนฺตํ สุนขํ สยเมว อุเรน อุคฺคเหตฺวา ตีรํ อาเนสีติ เอวํ  ปุเพฺพ กตกมฺมวิปากวเสน เถรเสฺสว หเตฺถ สลากา นิปติฯ</p>


<p>ตทา วาณิชา อุทกปิเฎฺฐ ขิปิํสุฯ อถ สโกฺก เทวานมิโนฺท กุมฺภีลรูปํ มาเปตฺวา ปิฎฺฐิยํ อาโรเปตฺวา อาเนสิฯ เถโร ยกฺขทีปํ ปตฺวา อนฺธจกฺขุกานํ ยกฺขานํ เมตฺตานุภาเวน จกฺขุํ ลภาเปสิฯ ยกฺขา จ เถรสฺส คุณํ ญตฺวา เทฺว ยกฺขภาติเก อทํสุฯ เถโร จ สีหฬทีปํ คนฺตฺวา มหาเจติยรูปํ โลหปาสาทรูปํ สรีรธาตุํ มหาโพธิพิชานิ จ อาเนตฺวา ปจฺจาคมาสีติฯ</p>


<p>สุเมธเตฺถโร จ หลงฺกสฺส นาม นครสฺส ทกฺขิณทิสาภาเค มฺหตฺติปาเม ปุรตฺถิมาย อนุทิสาย ทินฺนนามิเก วิหาเร วสิฯ ฐานสฺส ปน นามวเสน เถรโสฺสปิ ทินฺนวิหาโร เตฺวว นามํ อโหสิฯ โสปิ เถโร ปํสุกูลิโก ลชฺชีเปสโล สิกฺขากาโม ฌานลาภี อรหาเยวฯ โส หิ เทวสิกํ เทวสิกํ อฎฺฐนวโยชนปฺปมาเณ ปาทเจติยํ คนฺตฺวา วนฺทิฯ เจติยงฺคณวตฺตญฺจ อกาสิฯ ตโต อาคนฺตฺวา มฺหตฺติคาเม ปิณฺฑาย จริฯ อิทํ เถรสฺส นิพทฺธวตฺตํฯ</p>


<p>อปรานิปิ วตฺถูนิ พหูนิ สนฺติ, สพฺพานิ ปน ตานิ วิตฺถาเรตฺวา วตฺตพฺพานิปิ คนฺถปารวภเยน น วกฺขามฯ สพฺพานิปิ หิ วุจฺจมานานิ อยํ สาสนวํสปฺปทีปิกา อติปฺปปญฺจา ภวิสฺสติฯ</p>


<p>สมฺมาสมฺพุทฺธสฺส หิ ปรินิพฺพานโต ยาวชฺชตนา เถรานํ ปรมฺปรวเสน สงฺฆเฎฺฎตฺวา อานยนเมเวตฺถ อธิเปฺปตํฯ ยถาวุตฺตานิ ปน วตฺถูนิ อธุนา อภิญฺญาลาภีนํ ปุคฺคลานํ อเขตฺตภาเวน ปสงฺคญาณปฺปฎิพาหณตฺถํ อริมทฺทนนคเร จ พหูนํ อภิญฺญาลาภีนํ ปุคฺคลานํ นิวาสฎฺฐานตา ทสฺสนตฺถํ วุตฺตานิฯ วุตฺตเญฺจตํ ภิกฺขุนีขนฺธกฎฺฐกถายํ,–</p>


<p>ปฎิสมฺภิทาปเตฺตหิ วสฺสสหสฺสํ สุกฺขวิปสฺสเกหิ วสฺสสหสฺสํ  อนาคามีหิ วสฺสสหสฺสํ สกทาคามีหิ วสฺสสหสฺสํ โสตาปเนฺนหิ วสฺสสหสฺสนฺติ เอวํ ปญฺจวสฺสสหสฺสานิ ปฎิเวธธโมฺม ฐสฺสตีติฯ</p>


<p>ทีฆนิกายฎฺฐกถายํ ปน สํยุตฺตนิกายฎฺฐกถายญฺจ ปฎิสมฺภิทาปเตฺตหิ วสฺสสหสฺสํ ฉฬาภิเญฺญหิ วสฺสสหสฺสํ เตวิเชฺชหิ วสฺสสหสฺสํ สุกฺขวิปสฺสเกหิ วสฺสสหสฺสํ ปาติโมเกฺขน วสฺสสหสฺสนฺติ วุตฺตํฯ</p>


<p>องฺคุตฺตรนิกายฎฺฐกถายํ ปน วิภงฺคกถายญฺจ พุทฺธานํ ปรินิพฺพานโต วสฺสสหสฺสเมว ปฎิสมฺภิทา นิพฺพเตฺตตุํ สโกฺกนฺติ, ตโต ปรํ ฉ อภิญฺญา, ตโตปิ อสโกฺกนฺตา ติโสฺส วิชฺชา นิพฺพตฺติํสุฯ คจฺฉเนฺต กาเล ตาปิ นิพฺพเตฺตตุํ อสโกฺกนฺตา สุกฺขวิปสฺสกา โหนฺติฯ เอเตเนว นเยน อนาคามิโน สกทาคามิโน โสตาปนฺนาติ วุตฺตํฯ</p>


<p>เอวํ นานานเยหิ อฎฺฐกถายปิ อาคตตฺตา อธุนา โลเก อริยปุคฺคลา ภวิตุํ น สกฺกาติ น วตฺตพฺพํฯ อริยานเมว เขตฺตสฺส อธุนาปิ สมฺภวโต, สเจ อารทฺธวิปสฺสโก ภเวยฺย โส อรหา ภวิตุํ สกฺกาเยวาติ นิฎฺฐเมตฺถาวคนฺตพฺพํฯ อฎฺฐกถาสุ ปน นานาภาณกเตฺถรานํ นานาวาทวเสน วุตฺตนฺติ ทฎฺฐพฺพํฯ เอตฺตเกเนว ปน นานากาเรน วาโท ภิโนฺนปิ สาสนํ ภิชฺชติเยวฯ สาสนสฺส อภินฺนํเยว หิ เอตฺถ ปมาณนฺติฯ</p>


<p>เอวํ มรมฺมมณฺฑเล อริมทฺทนนคเร อเนเกหิ อรหนฺตสเตหิ สาสนํ วิโชฺชตติฯ ภควโต ปน ปรินิพฺพานโต ติํสาธิกานํ นววสฺสสตานํ อุปริ ปรมฺมรเฎฺฐ เสญิลญฺญิโกฺรธินาเมน รญฺญา สมกาลวเสน สีหฬทีเป รชฺชํ ปตฺตสฺส มหานามรโญฺญ กาเล พุทฺธโฆสพุทฺธทตฺตเตฺถเรหิ ปภุติ เตเตมหาเถรา เตเตคเนฺถ อกํสุฯ</p>


<p>ตโต ปจฺฉา สติสมาธิปญฺญามนฺทวเสน สุขาวโพธนตฺถํ  ฎีกาโย อกํสุฯ อริมทฺทนนคเร ชินจเกฺกสตฺตนวุตาธิเก ฉสเต สหเสฺส จ สมฺปเตฺต ติณฺณํ ปิฎกานํ มูลภูเตสุ สทฺทนเยสุ โสตารานํ เฉกตฺถาย มหาสมุเทฺทวิย อานโนฺท นาม มหามโจฺฉ ตีสุ ปิฎเกสุ สาฎฺฐกเถสุ วิโลเลตฺวา อคฺควํโส นาม เถโร สทฺทนีติปฺปกรณํ อกาสิฯ อริมทฺทนนคเร หิ อุตฺตราชีวเตฺถราทีนํ สีหฬทีปํ คมนโต ปุเพฺพเยว ตโย มหาเถรา ปริยตฺติวิสารทา, มหาอคฺคปณฺฑิโต, ตสฺส สทฺธิวิหาริโก ทุติยอคฺคปณฺฑิโต, ตสฺส ภาคิเนโยฺย ตติยอคฺคปณฺฑิโตติฯ ตติยอคฺคปณฺฑิโต ปน อคฺควํโสติปิ โวหาริยติฯ</p>


<p>ตสฺมิญฺจ กาเล อริมทฺทนนครวาสิโน สทฺทโกวิทา พหโว สนฺตีติ ยาว ลงฺกาทีปา กิตฺติโฆโส ปตฺถริฯ ตสฺมา สีหฬทีปิกา สทฺทโกวิทา วีมํเสตุกามา หุตฺวา อริมทฺทนนครํ อาคมํสุฯ ตทา อริมทฺทนนครวาสิโน ภิกฺขู สทฺทนีติปฺปกรณํ ทเสฺสสุฯ</p>


<p>สีหฬทีปิกา จ ตํ ทิสฺวา อุปธาเรนฺตา สทฺทวิสเย อยํ คโนฺถวิย สีหฬทีเป คโนฺถ อิตฺถิ, อิมสฺมิํ ปกรเณ อาคตวินิจฺฉยมฺปิ สกลํ น ชานิมฺหาติ นานาปฺปกาเรหิ โถเมสุนฺติ ยาวชฺชภนา กถามโคฺค น อุปจฺฉิโนฺนติฯ</p>


<p>อริมทฺทนนคเร สีหฬทีปํ คนฺตฺวา ปจฺจาคโต ฉปฺปโท นาม สทฺธมฺมโชติปาลเตฺถโร สทฺทนเย เฉกตาย สุตฺตนิเทฺทสํ อกาสิฯ ปรมตฺถธเมฺม จ เฉกตาย สเงฺขปวณฺณนํ นามจารทีปกญฺจฯ วินเย เฉกตาย วินยคูฬตฺถทีปนิํ สีมาลงฺการญฺจ อกาสิฯ อตฺตนา กถานํ คนฺถานํ นิคเม สทฺธมฺม โชติปาโลติ มูลนาเมน วุตฺตํฯ กุสิมนคเร ปน ฉปฺปท คาเม ชาตตฺตา ฐานสฺส นาเมน ฉปฺปโทติ ปากโฎฯ</p>


<p>กุขนนคเร ปน ฉปฺปโทติ โวหาริโตปิ เอโก เถโร อตฺถิฯ โส อลชฺชี ทุสฺสีโลฯ เอกเจฺจ ปน นามสามญฺญเลสมเตฺตน ปตฺตลงฺกํ สีลวนฺตํ เปสลํ สิกฺขากามํ ฉปฺปทเตฺถรํ อลชฺชิทุสฺสีลภาเวน อุปวทนฺติ, ยถา นาม สามญฺญเลสมเตฺตน มลฺลปุตฺตํ อายสฺมนฺตํ ทพฺพํ อสมาจาเรนาติฯ</p>


<p>อริมทฺทนนครเยว อโลงฺคจญฺญิสูนามกสฺส รโญฺญ กาเล มหาวิมลพุทฺธิเตฺถโร จูฬวิมลพุทฺธิเตฺถโรติ เทฺว เถรา ปริยตฺติวิสารทา อเหสุํฯ เตสุ มหาวิมลพุทฺธิเตฺถโร กจฺจายนสฺส สํวณฺณนํ นฺยาสคนฺถมกาสิฯ</p>


<p>เกจิ ปน สีหฬทีปวาสี วิมลพุทฺธิเตฺถโร ตมกาสีติ วทนฺติฯ จูฬวิมลพุทฺธิเตฺถโร ปน วุโตฺตทยสฺส โปราณฎีกมกาสิฯ ฉโนฺทสารตฺถวิกาสินิํ สทฺธมฺมญาณเตฺถโร อกาสิฯ วจนตฺถโชติํ ปน เวปุลฺลเตฺถโร อกาสิฯ นฺยาสคนฺถสฺสโปราณฎีกํ นรปติรโญฺญ กาเล เอโก อมโจฺจ อกาสิฯ</p>


<p>โส หิ รโญฺญ เอกํ โอโรธํ ปฎิจฺจ ชาตํ เอกํ ธีตรํ ทิสฺวา วานโรวิย เลเป ลคฺคิโต ติสฺสํ ปฎิพนฺธจิโตฺต หุตฺวา ลคฺคิฯ ตมตฺถํ ชานิตฺวา ราชา เอวมาห,– สเจ เอตํ อิเจฺฉยฺยาสิ, เอกํ คนฺถํ ปริปุณฺณวินิจฺฉยํ คูฬตฺถํ กโรหิ, สเจ ตฺวํ ตาทิสํ คนฺถํ กาตุํ สกฺกุเณยฺยาสิ, เอตํ ลภิสฺสสีติฯ อถ โส นฺยาสสฺส สํวณฺณนํ โปราณฎีกํ อกาสิฯ</p>


<p>ตโต ปจฺฉา หีนายาวตฺติตฺวา ธีตรํ ทตฺวา รชฺชุคฺคาหามจฺจฎฺฐาเน ฐเปสิ, ยํ มรมฺมโวหาเรน สํปฺยงฺคอิติ วุจฺจติฯ เตน ปน กตตฺตา โสปิ คโนฺถ ตํ นาเมน วุจฺจติฯ การิกํ ตสฺสา จ สํวณฺณนํ ฉตฺตคุหินฺทสฺส นาม รโญฺญ กาเลธมฺมเสนาปติเตฺถโร อกาสิฯ เตน กิร การปิเต นนฺทคุหาย สมีเป นนฺทวิหาเร นิสีทิตฺวา อกาสิฯ</p>


<p>ตสฺมิญฺจกาเล  คนฺถมาทนปพฺพเต นนฺทมูลคุหโต อรหนฺตา อาคนฺตฺวา ตสฺมิํ วิหาเร วสฺสํ อุปคจฺฉิํสุฯ เตสํ สมฺมุเข กตตฺตา เต จ คนฺถา ปณฺฑิเตหิ สารโต ปเจฺจตพฺพาติ อาจริยา วทนฺติฯ</p>


<p>วาจฺจวาจกํ ปน ธมฺมทสฺสี นาม สามเณโร อกาสิฯ</p>


<p>สทฺทตฺถเภทจินฺตํ ปน อริมทฺทนนครสมีเป ฐิตสฺส ขณิตฺติปาทปพฺพตสฺส สมีเป เอกสฺมิํ คาเม วสโนฺต สทฺธมฺมสิริ นาม เถโร อกาสิฯ โสเยว เถโร พฺรหชํ นาม เวทสตฺถมฺปิ มรมฺมภาสาย ปริวเตฺตสิฯ</p>


<p>เอกกฺขรโกสํ ปน สทฺธมฺมกิตฺติเตฺถโร อกาสิฯ โส หิ กลิยุเค สตฺตาสีตาธิเก อฎฺฐสเต สมฺปเตฺต มิจฺฉา ทิฎฺฐิกานํ ชลุมสญฺญิตานํ กุลานํ ภเยน สกเลปิ ตมฺพทีปรเฎฺฐ สาสโนภาโส มิลายติฯ พหูนิปิ โปตฺถกานิ อคฺคิภเยน นเสฺสสุํฯ</p>


<p>ตทา ตํ ปวตฺติํ ปสฺสิตฺวา สเจ ปริยตฺติธโมฺมวินเสฺสยฺย, ปฎิปตฺติธโมฺมปิ นสฺสิสฺสติ, ปฎิปตฺติธเมฺม นสฺสเนฺต กุโต ปฎิเวธธโมฺม ภวิสฺสตีติ สํเวคํ อปชฺชิตฺวา อิมํ คนฺถํ อกาสีติ ตฎฺฎิกายํ วุตฺตํฯ</p>


<p>มุขมตฺตสารํ สาครเตฺถโร อกาสิฯ</p>


<p>กลิยุเค เอกาสีตาธิเก ปญฺจสเต สมฺปเตฺต เอกํ ทหรปุตฺตํ กาลงฺกตํ ปฎิจฺจ สํเวคํ อาปชฺชิตฺวา ปเจฺจกพุทฺธตฺตํ ปตฺถยนฺตสฺส เชยฺยสิงฺขนามกสฺส รโญฺญ ปุโตฺต กฺยจฺวานามโก ราชา รชฺชํ กาเรสิฯ ธมฺมราชาติปิ นามลญฺฉํ ปฎิคฺคณฺหิฯ ตีสุ ปน ปิฎเกสุ ยถาภูตํ วิชานกตาย มรมฺมโวหาเรน กฺยจฺวาติ โวหาริยติฯ</p>


<p>โส จ กิร ราชา ปาฬิอฎฺฐกถาฎีกาคนฺถนฺตเรสุ อติเฉกตาย ปิฎกตฺตเย สากจฺฉมตฺตมฺปิ กาตุํ สมโตฺถ  นาม นตฺถีติ อุคฺคหิตติปิฎโก หุตฺวา ภิกฺขุสงฺฆมฺปิ ทิวเส สตฺตหิ วาเรหิ คนฺถํ วาเจติฯ</p>


<p>ขณิตฺติปาทปพฺพตสฺส สมีเปปิ เอกํ ตฬากํ การาเปตฺวา ตตฺถ ราชาคารํ การาเปตฺวา ตตฺถ นิสีทิตฺวา คนฺถํ วาเจติฯ สพฺพานิ ปน ราชูนํ กิจฺจานิ ปุตฺตเสฺสว อุปราชสฺส นิยฺยาเทสิฯ คนฺถํ อุคฺคณฺหนฺตานํ โอโรธานมตฺถาย สเงฺขปโต สทฺทพินฺทุํ นาม ปกรณํ ปรมตฺถพินฺทุญฺจ นาม ปกรณํ อกาสิฯ ตสฺส หิ จิตฺตํ ปริยตฺติยํเยว รมติฯ อญฺญํ ปน ราชกิจฺจํ สุณิตุมฺปิ น อิจฺฉิฯ อนุรุทฺธราชา อนาคเต อหํ ราชา ภเวยฺยามิ, ตทาเยว อิมานิ ตาฬิพีชานิ อุฎฺฐหนฺตูติ อธิฎฺฐหิตฺวา โรเปสิฯ ตานิ ตสฺส รโญฺญ กาเล อุฎฺฐหิํสุฯ เตเนว อนุรุทฺธราชาเยวายนฺติ รฎฺฐวาสิโน สญฺชานิํสุฯ สมฺมุติราชา หิ อนุรุทฺธราชา กฺยจฺวาราชาติ อิเม ตโย เอกสนฺตานาติ วทนฺติฯ</p>


<p>โส ราชา เอกมฺปิ เจติยํ อกาสิ, น ตํ นิฎฺฐํ อคมาสิ, ปริยตฺติยํเยว ปริจารกตฺตาติ ราชวํเส อาคตํฯ โลกสมฺมุติวเสน กกฺขฬทิเน อิฎฺฐกานิ การาเปตฺวา ตสฺมิํเยว ทิเน ภูมิสมํ กตฺวา ตสฺมิํเยว ทิเน อญฺญมฺปิ สพฺพํ การาเปสิฯ เตน มรมฺมโวหาเรน ปฺรสฺสทา เจติยนฺติ ยาวชฺชภนา ปากฎํฯ</p>


<p>ตสฺส รโญฺญ เอกา ธิภา วิภตฺยตฺถํ นาม คนฺถํ อกาสีติฯ</p>


<p>ปุเพฺพ กิร อริมทฺทนนคเร อุคฺคหธารณาทิวเสน สาสนํ อติวิย วิรูฬมาปชฺชิฯ อริมทฺทนนคเรเยว หิ เอโก วุฑฺฒปพฺพชิโต ภิกฺขุ คนฺถํ ลิขิตุํ สิลาเลขนทเณฺฑน อิจฺฉโนฺต ราชเคหํ ปาวิสิฯ ราชา เกน อาคโตสีติ ปุจฺฉิฯ คนฺถํ ลิขิตุํ สิลาเลขนทเณฺฑน อิจฺฉโนฺต อาคโต มฺหีติฯ เอวํ มหลฺลโก ตฺวํ คนฺถํ มหุสฺสาเหน ปริยาปุณโนฺตปิ  คเนฺถสุ เฉกสฺส โอกาสํ น ปสฺสามิ, สเจ หิมุสโล องฺกุรํ อุฎฺฐาเปตฺวา รูเหยฺย, เอวํ สติ ตฺวํ คเนฺถสุ เฉกตํ อาปเชฺชยฺยาสีติ อาหฯ</p>


<p>ตโต ปจฺฉา วิหารํ คนฺตฺวา เทวสิกํ เทวสิกํ เอกทนฺตกฎฺฐปฺปมาณตฺตํ เลขนํ อุคฺคเหตฺวา กจฺจายนอภิธเมฺมตฺถสงฺคหปฺปกรณํ อาทิํ กตฺวา อาจริยสฺส สนฺติเก อุคฺคณฺหิฯ โส อจิเรเนว คเนฺถสุ เฉกตํ ปตฺวา มุสเล ชมฺพุรุกฺขงฺกุรํ พนฺธิตฺวา อุสฺสาเปตฺวา ราชเคหํ ปาวิสิฯ</p>


<p>อถ ตํ ราชา ปุจฺฉิ,-เกนอาคโตสีติฯ อยํ มหารช มุสโล องฺกุรํ อุฎฺฐาเปตฺวา รูหตีติ อาจิกฺขิตุํ อาคโตมฺหีติ วุเตฺต ราชา เอตสฺส คเนฺถสุ เฉกตํ ปโตฺตมฺหีติ วุตฺตํ โหตีติ ชานาสิฯ ตํ สจฺจํ วา อลิกํ วาติ วีมํสนตฺถาย มหาเถรานํ สนฺติกํ ปหิณิฯ มหาเถราปิ คูฬฎฺฐานํ ปุจฺฉิํสุฯ โสปิ ปุจฺฉิตํ ปุจฺฉิตํ พฺยากาสิฯ</p>


<p>ออถ โส ภิกฺขุ มหาเถเร เอวมาห,-ตุเมฺห ภเนฺต มํ พหู ปุจฺฉถ, อหมฺปิ ตุเมฺห ปุจฺฉิตุํ อิจฺฉามิ, โอกาสํ เทถาติ ยาจิตฺวา อญฺญสมานเจตสิกนฺติ เอตฺถ อญฺญสทฺทสฺส อวธฺยาเปกฺขตฺตา อวธิปทํ อุทฺธริตฺวา ทเสฺสถาติ ปุจฺฉิฯ มหาเถราปิ ปุเพฺพ อมนสิกตตฺตา สีฆํ วิสฺสชฺชิตุํ น สกฺขิํสุฯ ราชา ตมตฺถํ สุตฺวา ตุฎฺฐจิโตฺต หุตฺวา ทิสา ปาโมกฺขนเมน อาจริยฎฺฐาเน ฐเปสิฯ โส ปน ภิกฺขุ อคนฺถการโกปิ คนฺถการโกวิย ปจฺฉิมานํ ชนตานํ ทิโนฺนปเทสวเสน อุปการํ กตฺวา สาสเน อุปฺปชฺชีติฯ โหนฺติ เจตฺถ,–</p>


<p>
อหํ มหลฺลโก โหมิ, ทุปฺปโญฺญ ปริยตฺติกํ;  
  
อุคฺคหํ มหุสฺสาเหน, น สกฺขิสฺสามิ ชานิตุํฯ  
</p>
  
<p>
เอวญฺจ  
นาติมเญฺญยฺย,  
  
นาโปฺปสฺสุกฺกตมาปเชฺช;  
  
สทฺธเมฺม เฉกกาโมว,  
  
อุสฺสาหํว กเร โปโสฯ  
</p>
  
<p>
วุฑฺฒปพฺพชิโต ภิกฺขุ,  
  
มหลฺลโกปิ ทุปฺปโญฺญ;  
  
อาปชฺชิ เฉกตํ ธเมฺม,  
  
ตมเปกฺขนฺตุ โสตาโรติฯ  
</p>
  
<p>ปุเพฺพ กิร อริมทฺทนนคเร มาตุคามาปิ คนฺถํ อุคฺคณฺหิํสุฯ เยภุเยฺยน อุคฺคหธารณาทิวเสน ปริยตฺติสาสนํ ปคฺคเหสุํฯ มาตุคามา หิ อญฺญมญฺญํ ปสฺสนฺตา ตุเมฺห กิตฺตกํ คนฺถํ อุคฺคณฺหถ, กิตฺตกํ คนฺถํ วาจุคฺคตํ กโรถาติ ปุจฺฉิ สุนฺติฯ</p>


<p>เอโก กิร มาตุคาโม เอกํ มาตุคา,มํ ปุจฺฉิ,-ตฺวํ อิทานิ กิตฺตกํ คนฺถํ วาจุคฺคตํ กโรสีติฯ อหํ ปน อิทานิ ทหรปุเตฺตหิ พลิโพธตฺตา พฺยากุลํ ปตฺวา พหุํ คนฺถํ วาจุคฺคตํ กาตุํ นสกฺกา,สมนฺตมหาปฎฺฐาเน ปน กุสลตฺติกมตฺตํว วาจุคฺคตํ กโรมีติ อาหาติฯ</p>


<p>อิทมฺปิ อริมทฺทนนครวาสีนํ มาตุคามานมฺปิ ปริยตฺตุคฺคหเณ เอกํ วตฺถุ,–</p>


<p>เอกํ กิร ภิกฺขุํ ปิณฺฑาย จรนฺตํ เอกา ทฺวาทสวสฺสิกา ทหริตฺถี ปุจฺฉิ,-กินฺนาโมสิ ตฺวํ ภเนฺตติฯ เขมานามาหนฺติฯ กถญฺหิ ภเนฺต ปุมาว สมาโน อิตฺถิลิเงฺคน นามํ อกาสีติ อาหฯ อถ อโนฺตเคเห นิสินฺนา มาตา สุตฺวา ธีตรํ อาห,-ตฺวํ ราชาทิคณสฺส ลกฺขณํ น ชานาสีติฯ อาม ชานามิ, อยํ ปน เขมสโทฺท น ราชาทิคณปกฺขํ ภชตีติฯ อถ  มาตา เอวมาห,-อยํ ปน เขมสโทฺท เอกเทเสเนว ราชาทิคณปกฺขํ ภชตีติฯ</p>


<p>อยํ ปเนตฺถ ธีตุ อธิปฺปาโย,-น ราชาทิสโทฺท กทาจิ ราโชติ ปจฺจตฺตวจนวเสน โอการโนฺต ทิสฺสติ วินา เทวราโชติอาทิสมาสวิสยํ, เขมสโทฺท ปน กตฺถจิ เขโมติ จ เขมนฺติ จ ลิงฺคนฺตรวเสน รูปนฺตรํ ทิสฺสติ, เตเนว เขมสโทฺท น ราชาทิคโณติ เวทิตโพฺพติฯ</p>


<p>อยํ ปน มาตุ อธิปฺปาโย,-เขมสโทฺท อภิเธยฺยลิงฺคตฺตา ติลิงฺคโก,ยทา ปน สญฺญาสทฺทาธิกาเร ปจฺจตฺตวจนวเสน เขมาติ อาการโนฺต ทิสฺสติ, ตทา เอกเทเสน เขมสโทฺท ราชาทิคณปกฺขํ ภชตีติฯ</p>


<p>อิทมฺปิ เอกํ วตฺถุ,–</p>


<p>อริมทฺทนนคเร กิร เอกสฺส กุฎุมฺพิกสฺส เอโก ปุโตฺต เทฺว ธีตโร อเหสุํฯ เอกสฺมิญฺจ กาเล ฆมฺมาภิภูตตฺตา เคหสฺส อุปริตเล นหายิตฺวา นิสีทิฯ อถ เอกา ทาสี เคหสฺส เหฎฺฐา ฐตฺวา กิญฺจิ กมฺมํ กโรนฺตี ตสฺส กุฎุมฺพิกสฺส คุยฺหฎฺฐานํ โอโลเกสิฯ ตมตฺถํ ชานิตฺวา กุฎุมฺพิโก สาขํ โอโลเกสีติ เอกํ วากฺยํ พนฺธิตฺวา ปุตฺตสฺส ทเสฺสสิ,อิมสฺส อตฺถโยชนํ กโรหีติฯ อถ ปุโตฺต อตฺถโยชนํ อกาสิ,-สาขํ รุกฺขสาขํ โอเลเกสิ อุทิกฺขตีติฯ อถ ปจฺฉา เอกาย ธีตุยา ทเสฺสสิ, อิมสฺส อตฺถโยชนํ กโรหีติฯ สาปิ อตฺถโยชนํ อกาสิ,- สา สุนโข ขํ อากาสํ โอโลเกสิ อุทิกฺขตีติฯ อถ ปจฺฉา เอกาย ธีตุยา ทเสฺสสิ, อิมสฺส อตฺถ โยชนํ กโรหีติฯ สาปิ อตฺถโยชนํ อกาสิ,-สา อิตฺถี ขํ องฺคชาตํ โอโลเกสิ มุขํ อุทฺธํ กตฺวา โอโลเกสีติฯ</p>


<p>อิทมฺปิ เอกํ วตฺถุ,–</p>


<p>เอโก กิร สามเณโร รตนปูรวาสี อริมทฺทนนคเร มาตุคามาปิ  สทฺทนเยสุ อติโกวิทาติ สุตฺวา อหํ ตตฺถ คนฺตฺวา ชานิสฺสามีติ อริมทฺทนนครํ คโตฯ อถ อนฺตรามเคฺค อริมทฺทนนครสฺส สมีเป เอกํ ทหริตฺถิํ กปฺปาสวตฺถุํ รกฺขิตฺวา นิสินฺนํ ปสฺสิฯ อถ สามเณโร ตสฺสา สนฺติกํ มคฺคปุจฺฉนตฺถาย คจฺฉิฯ อถ ทหริตฺถี สามเณรํ ปุจฺฉิ,-กุโต อาคโตสีติฯ</p>


<p>สามเณโร อาห,-รตนปูรโต อหํ อาคจฺฉตีติฯ กุหิํ คโตสีติ วุเตฺต อริมทฺทนนครํ คจฺฉตีติ อาหฯ อถ ทหริตฺถี เอวมาห,-ตฺวํ ภเนฺต สทฺทโยควินิจฺฉยํ อนุปธาเรตฺวา กเถสิ, อมฺหโยคฎฺฐาเน หิ ตฺวํ นาม โยคสเทฺทน โยเชตฺวา กเถสิ, นนุ ปณฺฑิตานํ วจเนน นาม ปริปุณฺณเตฺถน อวิรุทฺธสทฺทนเยน ปุณฺณินฺทุสงฺกาเสน ภวิตพฺพนฺติฯ อถ สามเณโร เขตฺตวตฺถูนิ รกฺขนฺตี ทุคฺคตา ทหริตฺถีปิ ตาว สทฺทนยโกวิทา โหติ, กิมงฺคํ ปน โภคสมฺปนฺนา มหลฺลกิตฺถิโยติ ลชฺชิตฺวา ตโตเยว ปฎินิวตฺติตฺวา ปจฺจาคมาสีติฯ</p>


<p>อิทํ มรมฺมมณฺฑเล ตมฺพทีปรเฎฺฐ อริมทฺทนนคเร เถรปรมฺปรวเสน สาสนสฺส ปติฎฺฐานํฯ</p>


<p>อิทานิ มรมฺมมณฺฑเลเยว เชยฺยวฑฺฒนรเฎฺฐ เกตุมตีนคเร สาสนวํสํ วกฺขามิฯ</p>


<p>กลิยุเค หิ ทฺวิสตฺตตาธิเก อฎฺฐวสฺสสเต สมฺปเตฺต เชยฺยวฑฺฒนรเฎฺฐ เกตุมตีนคเร มหาสิริเชยฺยสูโร นาม ราชา รชฺชํ กาเรสิฯ เอกํ อติเฉกํ เทวนาค นามกํ เอกํ หตฺถิํ นิสฺสาย วิชิตํ วิตฺถารมกาสิฯ ตสฺส ปน รโญฺญ กาเล กลิยุเค ทฺวินวุตาธิเก อฎฺฐวสฺสสเต สมฺปเตฺต มหาปรกฺกโม นาม เถโร สีหฬทีปโต นาวาย อาคนฺตฺวา เกตุมตีนครํ สมฺปโตฺตฯ ราชา จ ทฺวารา วตีนครสฺส  ทกฺขิณทิสาภาเค มหาวิหารํ การาเปตฺวา ตสฺส อทาสิ นิจฺจภตฺตมฺปิฯ ตสฺมิญฺจ วิหาเร สีมํ สมฺมนฺนิตฺวา ติสฺสํ สีมายํ ตุลาวเสน อตฺตนา สมํ กตฺวา โลหมยพุทฺธปฺปฎิพิมฺพํ การาเปสิฯ ตญฺจ พุทฺธปฺปฎิพิมฺพิํ สมฺปตฺตลงฺกาทีปนฺติ นาเมน ปากฎํ อโหสิฯ</p>


<p>ตสฺส รโญฺญ กาเล สุราเมรยสิกฺขาปทํ ปฎิจฺจ วิปาโท อโหสิฯ กถํฯ พีชโต ปฎฺฐายาติ สมฺภาเร ปฎิยา เทตฺวา จาฎิยํ ปกฺขิตฺตกาลโต ปฎฺฐาย ตาลนาลิเกราทีนํ ปุปฺผรโส ปุปฺผโต คลิตาภินวกาลโต ปฎฺฐาย จ น ปาตโพฺพติ กงฺขาวิตรณีฎีกาทีสุ วุตฺตวจเน อธิปฺปายํ วิปลฺลาสโต คเหตฺวา ตาลนาลิเกราทีนํ รโส คลิตาภินวโต ปฎฺฐาย ปิวิตุํ น วฎฺฎตีติ เอกเจฺจ วทนฺติฯ เอกเจฺจ ปน เอวํ วทนฺติ,–ตาลนาลิเกราทีนํ รโส คลิตาภินวกาเล ปิวิตุํ วฎฺฎตีติฯ</p>


<p>ตตฺถ ปุพฺพปเกฺข อาจริยานํ อยมธิปฺปาโย,–</p>


<p>พีชโต ปฎฺฐายาติ เอตฺถ สมฺภาเร ปฎิยาเทตฺวา จาฎิยํ ปกฺขิตฺตกาลโต ปฎฺฐาย น ปาตโพฺพฯ ตาลนาลิเกราทีนํ ปุปฺผรโส จ คลิตาภินวกาลโตเยว น ปาตโพฺพติฯ</p>


<p>อยํ ปน อปรปเกฺข อาจริยานมธิปฺปาโย,–</p>


<p>พีชโต ปฎฺฐายาติ เอตฺถ สมฺภาเร ปฎิยาเทตฺวา จาฎิยํ ปกฺขิตฺตกาลโต ปฎฺฐาย น ปาตโพฺพฯ ตาลนาลิเกราทีนํ สมฺภาเรหิ ปฎิยาทิโต ปุปฺผรโส ปุปฺผโต คลิตาภินวกาลโต น ปาตโพฺพติฯ</p>


<p>เอวํ ตาลนาลิเกราทีนํ รโส คลิตาภินวกาลโต ปฎฺฐาย ปาตุํ วฎฺฎติ น วฎฺฎตีติ วิวาทํ กโรนฺตานํ มเชฺฌ นิสีทิตฺวา สมฺปตฺตลโงฺก มหาปรกฺกมเตฺถโร ตาทิโส ปิวิตุํ วฎฺฎตีติ วินิจฺฉินฺทิ, สุราวินิจฺฉยญฺจ นาม คนฺถํ อกาสิ ฯ เอวํ เกตุมตีนครํ มาเปนฺตํ มหาสิริเชยฺยสูรํ นาม ราชานํ นิสฺสาย เกตุมติยํ สาสนํ ปติฎฺฐหิฯ</p>

</p>

</p>


<p>อิทานิ มรมฺมมณฺฑเล ตมฺพทีปรเฎฺฐเยว ขนฺธปุรสาสนวํสํ วกฺขามิฯ</p>


<p>กลิยุเค หิ จตุสฎฺฐาธิเก ฉวสฺสสเต ตโย ภาติกา กิตฺติตรนามกํ ราชานํ รชฺชโต จาเวตฺวา ขนฺธปุรนคเร รชฺชํ กาเรสุํฯ ตทา กิตฺติตรนามกสฺส รโญฺญ เอโก ปุโตฺต จีนรฎฺฐินฺทราชานํ ยาจิตฺวา พหูหิ เสนเงฺคหิ ขนฺธปุรนครํ สมฺปริวาเรตฺวา อฎฺฐาสิฯ อถ ตีสุ ปิฎเกสุ เฉกํ เอกํ มหาเถรํ ปโกฺกเสตฺวา มเนฺตสุํฯ เถโร เอวมาห,– ชนปทายตฺตมิทํ กมฺมํ สมณานํ น กปฺปติ วิจาเรตุํ, อหมฺปิ สมโณ, นาฎเกหิ ปน สทฺธิํ มเนฺตถาติฯ อถ นาฎเก ปโกฺกเสตฺวา มเนฺตสุํฯ นาฎกาปิ สเจ การณํ นตฺถิ, เอวํ สติ ผลํ น ภเวยฺย, สเจ ปูติ นตฺถิ, มกฺขิกา น สนฺนิปเตยฺยุนฺติ คีตํ คายิตฺวา อุทเก กีฬนฺติฯ</p>


<p>อถ เตจ ตโย ภาติกา ตํ สุตฺวา กิตฺติตรนามกํ ราชานํ พนฺธนาคารโต คเหตฺวา มาเรตฺวา อิทานิ ยํ รเชฺช ฐปยิสฺสามาติ จิเนฺตตฺวา ตุเมฺห คจฺฉถ, อยํ ตสฺส สีโส, อิทานิ เอส ปรโลกํ คโตติ สีสํ ทเสฺสสุํฯ อถ จีนรฎฺฐเสนาโยปิ อิทานิ ราชวํสิโก นตฺถิ, เต นหิ ยุชฺฌิตุํ น อิจฺฉาม, ยํ รเชฺช ฐปยิสฺสามาติ กตฺวา มยํ อาคตา, อิทานิ โส นตฺถีติ วตฺวา นิวเตฺตตฺวา อคมํสุฯ</p>


<p>โส จ เถโร นาฎเกหิ สทฺธิํ มเนฺตถาติ เอตฺตกเมว วุตฺตตฺตา ภิกฺขุภาวโต น โมเจตีติ ทฎฺฐพฺพํฯ วุตฺตเญฺจตํ,–</p>


<p>
ปริยาโยจ อาณตฺติ, ตติเย ทุติเย ปน;  
  
อาณตฺติเยว เสเสสุ, ทฺวยเมตํ น ลพฺภตีติฯ  
</p>
  
<p>ตสฺมิํ ปน ขนฺธปุเร อริมทฺทนนคเร อรหนฺตคณวํสิกา ฉปฺปทคณวํสิกา อานนฺท คณวํสิกา จ เถรา พหโว วสนฺติฯ เตหิ ปน กตคโนฺถ นาม โกจิ นตฺถีติฯ</p>

</p>


<p>อิทานิ มรมฺมมณฺฑเล ตมฺพทีปเรเฎฺฐเยว วิชยปุเร สาสนวํสํ วกฺขามิฯ</p>


<p>กลิยุเค หิ จตุสตฺตตาธิเก ฉวสฺสสเต สีหสูโร นาม ราชา วิชยปุรํ มาเปสิฯ ตโต ปจฺฉา ทฺวีสุ สํวจฺฉเรสุ อติกฺกเนฺตสุ จมุํนทิยํ มตเสติภํ เอกํ ลภิตฺวา เอกเสติภิโนฺนติ ตสฺส นามํ ปากฎํ อโหสิฯ ตสฺส รโญฺญ กาเล วิชยปุเร สีลวนฺตา ลชฺชีเปสลา ภิกฺขู พหโว นตฺถิฯ อริมทฺทนนครโต อนุรุทฺธราชกาเล ราชภเยน นิลียิตฺวา อวเสสา สมณกุตฺตกาเยว พหโว อตฺถิฯ ปจฺฉา จูฬอรหนฺตเตฺถรทิพฺพจกฺขุเตฺถรานํ อาคตกาเลเยว ลชฺชีเปสลา ภิกฺขู พลวนฺตา หุตฺวา คณํ วฑฺฒาเปสุํฯ ราชา จ ทิพฺพจกฺขุเตฺถรํ อเนฺตปุรํ ปเวเสตฺวา เทวสิกํ ปิณฺฑปาเตน โภเชสิฯ อนุรุทฺธรญฺญา ตมฺพุลมญฺชูสายํ ฐเปตฺวา ปูชิตา สตฺต ธาตุโย ลภิตฺวา ตาสํ ปญฺจธาตุโย จญฺญิงฺขุเจติเย นิธานํ อกาสิฯ อวเสสา ปน เทฺว ธาตุโย ปุญฺญสฺส นาม อมจฺจสฺส ปูชนตฺถาย นิยฺยาเทสิฯ โสจ อมโจฺจ เชยฺยปุเร ปุญฺญเจติเย นิธานํ อกาสิฯ</p>


<p>ตทา จ กิร สมณกุตฺตกา คหฎฺฐาวิย ราชราชมหามตฺตานํ  สนฺติเก อุปฎฺฐานํ อกํสุฯ กลิยุเค จตุอสีตาธิเก ฉวสฺสสเต สมฺปเตฺต สีสสูรรโญฺญ เชฎฺฐ ปุโตฺต อุชโน นาม ราชา รชฺชํ กาเรสิฯ โส ปน อวปงฺกฺยา นามเก เทเส จมฺปกกฎฺฐมเย สตฺตวิหาเร การาเปสิฯ ทฺวิ วสฺสาธิเก สตฺตวสฺสสเต กาเล เต วิหารา นิฎฺฐํ อคมํสุฯ</p>


<p>เตสุ วิหาเรสุ จมฺปกํ นาม ปธานวิหารํ อมจฺจปุตฺตสฺส สุธมฺมมหาสามิเตฺถรสฺส อทาสิฯ โส ปน เถโร อริมทฺทนนคเร อรหนฺตเตฺถรสฺส วํสิโกติ ทฎฺฐโพฺพฯ</p>


<p>เวฬูวนํ นาม ปริวารวิหารํ ปน อาภิธมฺมิกสฺส ญาณธชสฺส นาม เถรสฺส อทาสิฯ โสปิ อรหนฺตเตฺถรสฺส วํสิโกฯ</p>


<p>เชตวนํ นาม ปริวารวิหารํ ปน สกลวินยปิฎกํ วาจุคฺคตํ กโรนฺตสฺส คุณารามเตฺถรสฺส อทาสิฯ โส ปน เถโร อริมทฺทนนคเรเยว อานนฺทเตฺถรสฺส วํสิโกฯ</p>


<p>กุลวิหารํ นาม ปริวารวิหารํ อาทิจฺจรํสิโน นาม เถรสฺส อทาสิฯ โสปิ อานนฺทเตฺถรสฺส วํสิโกเยวฯ</p>


<p>สุวณฺณวิหารํ นาม ปริวารวิหารํ สุธมฺมาลงฺการสฺส นาม เถรสฺส อทาสิฯ โสปิ อานนฺทเตฺถรวํสิโกเยวฯ</p>


<p>นีจเคหํ นาม ปริวารวิหารํ วรปตฺตสฺส นาม เถรสฺส อทาสิฯ โส ปน สุธมฺมมหาสามิเตฺถรสฺส อเนฺตวาสิโกฯ</p>


<p>ทกฺขิณโกฎิํ นาม ปริวารวิหารํ สิริปุญฺญวาสิโน นาม เถรสฺส อทาสิฯ โสปิ สุธมฺมมหาสามิเตฺถรสฺส อเนฺตวาสิโกติฯ</p>


<p>เตสํ วิหารานํ เอสนฺนฎฺฐาเน ราชา สยเมว หเตฺถน คเหตฺวา มหาโพธิรุกฺขํ โรเปสิฯ เตสํ วิหารานํ ปฎิ ชคฺคนตฺถาย พหูนิปิ เขตฺตวตฺถูนิ อทาสิ อารามโคปก กุลานิ จฯ</p>


<p>เตสํ  ปน เถรานํ สุธมฺมปุราริมทฺทนปุรภิกฺขุวํสิกตฺตาลชฺชิเปสลตา วิญฺญาตพฺพาฯ เตเนว วิชยปุเร สาสนํ อติวิย ปริสุทฺธํ อโหสีติ ทฎฺฐพฺพํฯ</p>


<p>เตสมฺปิ สิสฺสปรมฺปรา อเนกสหสฺสปฺปมาณา อเหสุํฯ เอวํ ลชฺชีเปสลานํโย ภิกฺขูนํ สนฺติกา เกจิ สทฺธิวิหาริกา กีฎาคิริมฺหิ อสฺสชิปุนพฺพสุกาวิย อลชฺชี ทุสฺสีลา อุปฺปชฺชิํสุ, เสยฺยถาปิ นาม มธุรมฺพรุกฺขโต อมฺพิลผลนฺติฯ เต ปน พหุอนาจารํ จริํสุเยวฯ อิทํ ปน เตสํ มูลอุปฺปตฺติ ทสฺสนํฯ</p>


<p>ราชา หิ ตทา เตสํ วิหารานํ ปฎิชคฺคนตฺถาย พหูนิ เขตฺตวตฺถูนิ อทาสิฯ เตสุ เขตฺตวตฺถูสุ พลิวิจารณตฺถาย สุธมฺมมหาสามิเตฺถโร เอกเจฺจ ภิกฺขู อารกฺขณฎฺฐาเน ฐเปสิฯ อารกฺขณภิกฺขู ปน ธมฺมานุโลมวเสน กสฺสกานํ โอวาทาเปสิ, เขตฺตวตฺถุสามิภาคมฺปิ ปฎิคฺคณฺหาเปสิฯ ตสฺมิญฺจ กาเล เขตฺตวตฺถูนิ ปฎิจฺจ ภิกฺขู วิวาทํ อกํสุฯ อถ ตํ วิวาทํ สุตฺวา สาสนธรเตฺถโร จ เทฺว ปรกฺกมเตฺถรา จ ตโต นิกฺขมิํสุฯ นิกฺขมิตฺวา สาสนธรเตฺถโร ขณิตฺติ ปาทปพฺพเต นิสีทิฯ เทฺว ปรกฺกมเตฺถรา จ จงฺคกิงฺคปพฺพตกนฺทเร นิสีทิํสุฯ เตสญฺหิ นิวาสฎฺฐานตฺตา ยาวชฺชตนา ตํ ฐานํ ปรกฺกมฎฺฐานนฺติ ปากฎํ อโหสิฯ เต ปน เถรา เอกจาราติ โวหาริํสุฯ อวเสสา ปน ภิกฺขู คามวาสีพหุจาราติ โวหาริํสุฯ ตโต ปฎฺฐาย อรญฺญวาสีคามวาสีวเสน วิสุํ คณา โหนฺติฯ วิหารสฺส นินฺนานํ เขตฺตวตฺถูนํ พลิปฺปฎิคฺคาหกภิกฺขูนมฺปิ สงฺฆชาติสมญฺญา อโหสิฯ</p>


<p>กลิยุเค จตุวสฺสาธิเก สตฺตสเต อุชนสฺส รโญฺญ ธรมานเสฺสว กนิฎฺฐภาติโก เกฺยจฺวา นาม ราชา กุมาโร รชฺชํ คณฺหิฯ</p>


<p>อยํ ปน ตสฺส อฎฺฐุปฺปตฺติ,– อุชโน นาม ราชา ตฺวํ สมุทฺทมชฺฌํ  นาม คามํ คนฺตฺวา ตตฺถ นิสีทิตฺวา ตตฺรุปฺปาทพลิํ ภุญฺชาหีติ นิยฺยาเทสิฯ โส ปน ราชกุมาโร ลุทฺทกเมฺมสุเยว อภิรมฺมณสีโลฯ เอกสฺมิํ สมเย ปิควํ คนฺตฺวา ปจฺจาคตกาเล รตฺติยํ สุปินํ ปสฺสิ,– สโกฺก เทวานมิโนฺท อาคนฺตฺวา อุโปสถสีลํ สมาทิยาหิ, เอวํ สติ อจิเรเนว เสติเภ ลภิสฺสสตีติ วตฺวา ตาวติํสภวนํ ปุน คโตติฯ</p>


<p>โสจ ราชกุมาโร ตโต ปฎฺฐาย อุโปสถสีลํ สมาทิยิฯ ปจฺฉา กาเลปิ อตฺตโน หเตฺถ คุเถน กิลินฺนํ ภวตีติ ปุน สุปินํ ปสฺสิฯ โส อจิเรเนว ปญฺจ เสติเภ ลภิฯ อถ เอโก อมโจฺจ คนฺตฺวา รโญฺญ ตมตฺถํ อาโรเจสิฯ ราชา ตุฎฺฐจิโตฺต หุตฺวา มม กิร โภโนฺต กนิฎฺฐภาติโก ปญฺจ เสติเภ ลภีติ ราชปุริสานํ มเชฺฌ สํวเณฺณสิฯ อมโจฺจ ปุน ราชกุมารสฺส สนฺติกํ คนฺตฺวา ตมตฺถํ อาโรเจสิฯ ราชกุมาโรปิ มม ภาติโก ราชา อกถิตปุพฺพํ วาจาเปยฺยํ วทตีติ อาราธยิตฺวา ปุน คนฺตฺวา ตมตฺถํ รโญฺญ อาโรจาเปสิฯ ราชาปิ ตเถว วทตีติฯ ตํ สุตฺวา ราชกุมาโร ภิโยฺยโส ปสีทิฯ</p>


<p>กสฺมา ปน อุชโน ราชา กิตฺติตรํ นาม ราชกุมารํ กนิฎฺฐโวหาเรน น วทตีติฯ เอกเสติภิโนฺท หิ ราชา อปรสฺส รโญฺญ เทวิํ คพฺภินิํ อาเนตฺวา อคฺคมเหสิฎฺฐาเน ฐเปสิ, ฐเปตฺวา อจิเรเนว อุชนํ วิชายิ, เตเนว น อุชโน เอกเสติภินฺทสฺส ปุโตฺต, กิตฺติตโร นาม ราชกุมาโรเยว เอกเสติภินฺทสฺส ปุโตฺต, ตสฺมา ตํ การณํ ปฎิจฺจ โส ตํ กนิฎฺฐโวหาเรน น วทตีติฯ</p>


<p>กนิโฎฺฐ ปญฺจเสติเภ ลภตีติ สุตฺวา ราชา ภายิตฺวา กนิฎฺฐสฺส รชฺชํ อุปนิยฺยาเทสิฯ ราชา ราชเคหสฺส ปจฺฉิมทฺวาเรน นิกฺขมิฯ กนิโฎฺฐ ปุริมทฺวาเรน ปาวิสิฯ ปญฺจนฺนํ ปน เสติภานํ ลทฺธตฺตา ปญฺจเสติภิโนฺทติ ปากโฎฯ มูลนามํ ปนสฺส  สีหสูโรติ ทฎฺฐพฺพํฯ ตสฺส รโญฺญ กาเล พหู อลชฺชิโน คามสามนฺต วิหาเร วสิตฺวา อเนกวิธํ อานาจารํ จริํสุฯ สุธมฺมปุรอริมทฺทนปุรโต ปรมฺปรวเสน อาคตา ภิกฺขูปิ พหู ลชฺชิโน สิกฺขากามา สนฺติฯ</p>


<p>อถ ตสฺส รโญฺญ ภตฺตํ ปริภุญฺชนกาเล เอโก สมณกุตฺตโก อฎฺฐ ปริกฺขาเร คเหตฺวา อาคนฺตฺวา รโญฺญ สมฺมุเข อฎฺฐาสิฯ กิมตฺถาย อาคโตสีติ ปุจฺฉิเต ปิณฺฑปาตตฺถาย อาคโตมฺหีติ อาหฯ อถ ราชา สยํ ภุญฺชิสฺสามีติ อารภิตฺวาปิ อติปฺปสนฺนตาย ปน สุวณฺณปาติยา ปฎิยาทิตํ สกลมฺปิ ภตฺตํ อทาสิฯ อถ ราชา เอวํ จิเนฺตสิ,– อยํ ภิกฺขุ ปิณฺฑปาตตฺถาย อุปมชฺฌนฺติ กเยว อาคนฺตฺวา อฎฺฐาสิ, น โส ปุถุชฺชนภิกฺขุ, อถ โข อภิญฺญาลาภี อรหา ภเวยฺย, มม ปุญฺญตฺถาย อาคโต ภเวยฺย มํ อนุกมฺปํ อุปาทายาติฯ</p>


<p>เอวํ ปน จิเนฺตตฺวา เอกํ ราชปุริสํ อาณาเปสิ ตสฺส ปจฺฉา อนุคนฺตฺวา โอโลเกตุํฯ โส ปน สมณกุตฺตโก สยํ อลชฺชิภูตตฺตาว อตฺตโน ภริยา ปจฺจุคฺคนฺตฺวา ปตฺตํ คณฺหิฯ ตํ ทิสฺวา ราชปุริโส รโญฺญ สนฺติกํ คนฺตฺวา ปฐมเมว เอวํ จิเนฺตสิ,– สเจ ยถาภูตํ อาโรเจยฺยํ, รโญฺญ ปสาโท วินเสฺสยฺย, เอวํ ปน อนาโรเจตฺวา ยถา รโญฺญ ปสฺสาโท ภิโยฺยโสมตฺตาย ภเวยฺย, มยฺหมฺปิ ลาโภ อุปฺปเชฺชยฺย, สมณกุตฺตโกปิ ราชปราธโต วิมุเจฺจยฺย, เอวํ อาโรเจสฺสามีติฯ เอวํ ปน จิเนฺตตฺวา อหํ มหาราช ตํ อนุคนฺตฺวา โอโลเกสิ, อถ มม เอวํ โอโลเกนฺตสฺสว อนฺตรธายีติ อาโรเจสิฯ ราชา ภิโยฺยโสมตฺตาย ปสีทิตฺวา หตฺถํ ปสาเรตฺวา ยถาหํ มญฺญมิ, ตถา อวิรชฺฌนเมวตนฺติ ติกฺขตฺตุํ วาจํ นิจฺฉาเรสิ, ราชปุริสสฺส จ ทาตพฺพํ อทาสิฯ</p>


<p>ตสฺมิํเยว ทิวเส เอโก อมโจฺจ รโญฺญ ปณฺณาการตฺถาย  เวลาหกํ นาม เอกํ ตุรงฺคมํ อทาสิฯ อถ ราชา มม ปุญฺญานุภาเวน เอส ลโทฺธติ สมฺปหํสิฯ ตํ ปน ตุรงฺคมํ อาโรหิตฺวา เอกํ หตฺถาโรหํ ปาชาเปสิฯ อถ มหาชนสฺส โอโลเกนฺตสฺส หตฺถาโรหสฺส สีเสเวฎฺฐนทุสฺสํเยว ปสฺสิตฺวา อากาเส ปกฺขโนฺธ พโกวิย ปญฺญายติฯ โส ปน ตุรงฺคโม ปาโตว วิชยปุรโต คจฺฉโนฺต ปพฺพตพฺภนฺตรนครํ สายนฺหสมเย ปาปุณิฯ อพฺภ วิชพฺภนอโสฺสติปิ นามํ อกาสิฯ</p>


<p>อิเจฺจวํ สมณกุตฺตกา ทารมฺปิ โปเสสุํ, ปเคว อิตรํ อนาจารํฯ เตเนว เต สมณกุตฺตกา รโญฺญ มลฺลรงฺคมฺปิ ปวิสิตฺวา มลฺลํ ยุเชฺฌสุํฯ เตสุ ปน สมณกุตฺตเกสุ โอวิจงฺคาขุํสงฺฆโช นาม สมณกุตฺตโก มลฺลกเมฺม อติวิย เฉโก อธิโกฯ โส กิร สํวจฺฉเร สํวจฺฉเร รโญฺญ มลฺลรเงฺค ชยิตฺวา ปนฺนรส วา วีสติ วา อเสฺส ปฎิลภีติฯ</p>


<p>รตนปูรนคเร มลฺลกเมฺม อติเฉโก อธิโก เอโก กโมฺพชกุโล อตฺถิฯ โส รตนปูรนคเร เชยฺยปุรนคร จ อตฺตนา สมถามํ มลฺลปุริสํ อสภิตฺวา วิชย ปุรํ อาคนฺตฺวา จมฺปกวิหารสฺส ทฺวารสมีเป มลฺลสภามณฺฑเป ปวิสิตฺวา มลฺลกมฺมํ กาตุํ อิจฺฉามีติ รโญฺญ อาโรเจสิฯ อถ ราชา ตํ สงฺฆชํ อามเนฺตตฺวา เอวมาห,- อิทานิ โภ ตฺวํ อิมินา สทฺธิํ มลฺลยุทฺธํ กาตุํ สกฺขิสฺสสีติฯ อามมหาราช ปุเพฺพ อหํ ทหเร หุตฺวา กีฬนตฺถายเยว มลฺลกมฺมํ อกาสิํ, อิทานิ ปน เอกูนสตฺตติวโสฺส อหํ อิโต ปจฺฉา มลฺลยุทฺธํ กาตุํ สกฺขิสฺสามิ วา มา วาติ น ชานามิ, อิทานิ ปรปกฺขํ มลฺลปุริสํ มลฺลกเมฺมน มาเรสฺสามีติ วทติฯ</p>


<p>อถ ราชูนํ มลฺลกมฺมํ นาม กีฬนตฺถายเยว ภวติ, มา มาเรตุํ อุสฺสาหํ กโรหีติ วตฺวา อญฺญมญฺญํ มลฺลยุทฺธํ การาเปสิ ฯ สปริสสฺส รโญฺญ โอโลเกนฺตเสฺสว เต มลฺลากาเรน นจฺจิตฺวา อญฺญมญฺญํ สมีปํ อุปคจฺฉิํสุฯ อถ สงฺฆโช มโลฺล กโมฺพชมลฺลสฺส ปาเทน ปหรณาการํ ทเสฺสตฺวา ทกฺขิณหตฺถมุฎฺฐินา กปาเล ปหารํ อทาสิฯ อถ กโมฺพชมลฺลสฺส มุขํ ปจฺฉโต อโหสิฯ ตทา สปริโส ราชา อีทิสา ปน วิมุขโต มรณเมว เสโยฺย อิทานิ ปน อิมํ ปสฺสิตุํ น วิสหามีติ วทติฯ ปุน สงฺฆโช วามหตฺถ มุฎฺฐินา ปหารํ อทาสิฯ อถ กโมฺพชมลฺลสฺส มุขํ ปริวเฎฺฎตฺวา ยถา ปุเพฺพ, ตถา ปติฎฺฐาสิฯ</p>


<p>ตสฺมิญฺจ กาเล สปริโส ขตฺติโย ตํ อจฺฉริยํ ทิสฺวา เทฺว อเสฺส ติํสมตฺตานิ วตฺตานิ สตกหาปณญฺจ อทาสีติฯ อิทญฺจ วจนํ โปราณโปตฺถเกสุ อาคตตฺตา สาธุชนานญฺจ สํเวชนิยฎฺฐานตฺตา วุตฺตํฯ ฐเปตฺวา หิ สํเวคลาภํ นตฺถิ อญฺญํ กิญฺจิ ปโยชนนฺติฯ</p>


<p>กลิยุเค เตรสาธิเก สตฺตวสฺสสเต วิชยปุเรเยว ตสฺส ปุโตฺต กิตฺติตรนามโก ราชา รชฺชํ กาเรสิฯ วิตรา สทิสนามวเสเนว สีหสูโรติ นามํ ปฎิคฺคณฺหิฯ ปิตุ รโญฺญ กาเล ลเทฺธสุ ปญฺจสุ เสติเหสุ จตุนฺนํเยว อวเสสตฺตา จตุเสติภิโนฺทติ นามํ ปากฎํฯ เตเน วาห อภิธานปฺปทีปิกาฎีกายํ จตุเสติภิโนฺทติฯ ตสฺส รโญฺญ กาเล จตุรงฺคพโล นาม มหาอมโจฺจ คนฺถโกวิโท อภิธานปฺปทีปิกาสํ วณฺณนํ อกาสิฯ โส ปน สกลพฺยากรณวนาสงฺคญาณาจารี อโหสิฯ</p>


<p>เอกสฺมิญฺจ สมเย ราชา เอกํ มหนฺตํ วิหารํ การาเปตฺวา อสุกรญฺญา อยํ วิหาโร การาปิโต, อิมสฺมิํ วิหาเร สีลวนฺตาเยว นิสีทนฺตูติ โกลาหลํ อุปฺปาเทสิฯ อถ สาจญฺญินามคามวาสี เอโก เถโร อาคนฺตฺวา นิสีทิฯ</p>


<p>อยํ  ปน ตสฺส เถรสฺส อฎฺฐุปฺปตฺติ,–</p>


<p>สาจญฺญิคาเม กิร เอโก คหปติ อตฺตโน ปุตฺตํ สิปฺปุคฺคหณตฺถาย วิหาเร เอกสฺส ภิกฺขุสฺส สนฺติเก นิยฺยาเทสิฯ ปุตฺตสฺส ปน วิหารํ อคนฺตุกามสฺส ตชฺชนตฺถาย สกณฺฎกคจฺฉสฺส อุปริ ขิปติฯ โส จ ทหโร นิกฺขมิตฺวา เคหํ อนาคตฺวา วิหาเรเยว นิสีทิฯ มาตาปิตูนํ สนฺติกํ อนาคนฺตฺวา โถกํ โถกํ ทูรํ คนฺตฺวา สามเณร ภูมิโต อุปสมฺปทภูมิํ ปตฺวา อริมทฺทนนครํ คจฺฉิฯ อติปญฺญวนฺตตาย ปน ปตฺตปฺปตฺตฎฺฐาเน มหาเถโร สงฺคณฺหิํสุฯ เตเนเวส สกลมรมฺมรเฎฺฐ ปากโฎ อโหสิฯ อถ มาตาปิตโร ปุตฺตสฺส อาคมนํ อเปกฺขิตฺวาเยว นิสีทิํสุฯ ตมตฺถํ ปน สุตฺวา เอส อมฺหากํ ปุโตฺต ภวิสฺสติ วา โน วาติ วีมํสิตุกาโม ปิตา อนุคจฺฉิฯ อริมทฺทนนคเร ตํ สมฺปาปุณิตฺวา อุปฎฺฐเปตฺวา นิสีทิฯ โสปิ ภิกฺขุ ยถาอุปฎฺฐาเนเนว สนฺตเปฺปตฺวา คนฺถํ อุคฺคณฺหิฯ อปรสฺมิํ ปน กาเลโส ภิกฺขุ อชฺช สูโป อปฺปโลโณติอาทินา ปุนปฺปุนํ ภณติฯ</p>


<p>อถ ปิตา เอวมาห,- น ปุเพฺพ ปิยปุตฺตก ตยา อีทิสํ วจนํ กถิตํ, อิทานิ ปน ตฺวํ อภิณฺหํ อีทิสํ วจนํ ฉณสิ, การณเมตฺถ กินฺติ ปุจฺฉิฯ ปุเพฺพ คเนฺถสุ เฉกตฺตํ อปฺปตฺวา คเนฺถสุ เฉกตฺถํ พฺยาปนฺนจิตฺตตาย น วุตฺตํ, อิทานิ ปน มยา อิจฺฉิโต อโตฺถ มตฺถกํ ปโตฺต, ตสฺมา กายพลปริคฺคหณตฺถาย มยา อีทิสํ วจนํ วุตฺตนฺติ วทติฯ ตํ วจนํ สุตฺวา ปิตา มาตุยา สนฺติกํ คมนตฺถาย โอกาสํ ยาจิตฺวา ปิตรา สทฺธิํ สกฎฺฐานํ อาคจฺฉโนฺต วิชยปุรํ เจติยวนฺทนตฺถาย ปาวิสิฯ</p>


<p>ตทา รญฺญา วุตฺตวจนํ สุตฺวา ตสฺมิํ วิหาเร อรุหิตฺวา นิสีทิ ฯ อารกฺขปุริสา จ ตํ ภิกฺขุํ วิหาเร นิสินฺนํ ทิสฺวา ตมตฺถํ รโญฺญ อาโรเจสุํฯ ราชา จ จตุรงฺคพลํ อมจฺจํ อาเณเปสิ,-คนฺตฺวา ตสฺส ภิกฺขุสฺส ญาณถามํ อุปธาเรหีติฯ จตุรงฺคพโล จ คนฺตฺวา ตํ ภิกฺขุํ คูฬคูฬฎฺฐานํ ปุจฺฉิฯ โสปิ ปุจฺฉิตํ ปุจฺฉิตํ วิสฺสเชฺชสิฯ จตุรงฺคพโล จ ตมตฺถํ รโญฺญ อาโรเจสิฯ ราชา ตุฎฺฐจิโตฺต หุตฺวา ตํ วิหารํ ตสฺส ภิกฺขุสฺส อทาสิฯ ตสฺส ปน ภิกฺขุสฺส ทหรกาเล สกณฺฎกคเจฺฉ ปิตุโน ขิปนํ ปฎิจฺจ กณฺฑกขิปเตฺถโรติ สมญฺญา อโหสิ, มูลนามํ ปนสฺส นาคิโตติฯ โสตสฺมิํ วิหาเร นิสีทิตฺวา สทฺทสารตฺถชลินิํ นาม คนฺถํ อกาสิฯ ตสฺส กิร เถรสฺส กาเล ตสฺมิํ นคเร อารทฺธ วิปสฺสนาธุรา มหลฺลกา ภิกฺขู สหสฺสมตฺตา อเหสุํฯ อารทฺธคนฺถธุรา ปน ทหรภิกฺขู คณนปถํ วีติวตฺตาฯ</p>


<p>ตสฺส ปน ปิตรมฺปิ เสฎฺฐิฎฺฐาเน ฐเปสิฯ เตเนว ตํ คามํ เสฎฺฐิคาโมติ นาเมน โวหริํสุฯ</p>


<p>กจฺจายนวณฺณนํ ปน วิชยปุเรเยว อภยคิริปพฺพเต นิสิโนฺน มหาวิชิตาปี นาม เถโร อกาสิฯ วาจโก ปเทสมฺปิ โสเยว อกาสิฯ สทฺทวุตฺติํ ปน สทฺธมฺมคุรุเตฺถโร อกาสิฯ</p>


<p>อิเจฺจวํ วิชยปุเร อเนเกหิ คนฺถกาเรหิ สาสนํ วิปุลํ อโหสิฯ</p>


<p>กลิยุเค ปน ปญฺจาสีตาธิเก ฉวสฺสสเต สมฺปเตฺต อสงฺขยาโจโยนฺนามโก ราชา เชยฺยปุรนครํ มาเปตฺวา ตตฺถ รชฺชํ กาเรสิฯ ตตฺถ ปน ราชูนํ กาเล เถเรหิ กตคโนฺถ นาม นตฺถิฯ</p>


<p>กลิยุเค ฉพฺพิสาธิเก สตฺตวสฺสสเต เวสาขมาเส เชยฺยปุรนครํ วินสฺสิฯ ตสฺมิํเยว สํวจฺฉเร เชฎฺฐมาเส วิชยปุรํ วินสฺสิฯ ตสฺมิํเยว สํวจฺฉเร ผคฺคุนมาเส สตฺวิวราชา  รตนปูรํ นาม นครํ มาเปตฺวา รชฺชํ กาเรสีติฯ</p>

</p>


<p>อิทานิ มรมฺมมณฺฑเล ตมฺพนีปรเฎฺฐเยว รตนปูรนคเร สาสนวํสํ วกฺขามิฯ</p>


<p>กลิยุเค หิ อฎฺฐาสีตาธิเก สตฺตวสฺสสเต นรปติรโญฺญ ธิตาย สทฺธิํ อโลงฺคจญฺญิสูรโญฺญ ปุโตฺต อานนฺทสูริโย นาม สนฺถวํ กตฺวา เอกํ (สิทฺธิกํ นาม ปุตฺตํ วิชายิฯ โส วเย สมฺปเตฺต รชฺชสมฺปตฺติํ ลภิฯ ตโต ปภุติ ยาว เมฺรนโจทิฆา รญฺญา อริมทฺทนนคเร รชฺชํ อกํสุ)ฯ ตโต ปจฺฉา สิริสุธมฺมราชาธิปตีติ ลทฺธนาโม สตฺวิวราชา รตนปูรนคเร รชฺชํ กาเรสิฯ ตสฺส รโญฺญ กาเล กลิยุเค เอกนวุตาธิเก สตฺตวสฺสสเต สมฺปเตฺต ลงฺกาทีปโต สิริสทฺธมฺมาลงฺการเตฺถโร สีหฬมหาสามิเตฺถโรจาติ อิเม เทฺว เถรา ปญฺจ สรีรธาตุโย อาเนตฺวา นาวาย กุสิมติตฺถํ ปาปุณิตฺวา รามญฺญรเฎฺฐ พญฺญารนิ นาเมน รญฺญา นิวาริตา อนิสีทิสฺวา ตโต โสเยว ราชา เถเร ยาว สิริเขตฺตนครา ปหิณิฯ ตมตฺถํ ญตฺวา รตนปูริโนฺท ราชา จตฺตาลีสาย นาวาหิ ยาว สิริเขตฺตนครํ ปจฺจุคฺคนฺตฺวา อาเนสิฯ อาเนตฺวา จ มหานวคามํ ปตฺตกาเล สห โอโรเธหิ อมเจฺจหิ จ สยเมว ราชา ปจฺจุคฺคจฺฉิฯ รตนปูรํ ปฺปน ปตฺตกาเล มหาปถวี จลิ, ปฎินาทญฺจ นทิฯ ตทา ราชา สมฺมาสมฺพุทฺธสฺส ติโลกคฺคสฺส สาสนํ ปคฺคณฺหิสฺสามีติ จิเนฺตตฺวา สรีรธาตุํ อาเนตฺวา อิธ ปตฺตกาเล อยํ มหาปถวี จลติ, ปฎินาทญฺจ นทติ, อิทํ  อมฺหากํ รเฎฺฐ ชินสาสนสฺส จิรกาลํ ปติฎฺฐานภาเว ปุพฺพนิมิตฺตนฺติ สยเมว นิมิตฺตปาฐํ อกาสิฯ</p>


<p>ตาว ติฎฺฐตุ ชีวมานสฺส สมฺมาสมฺพุทฺธสฺส อานุภาโว, อโหวต สรีรธาตุยาเยว อนุภาโวติ พหุรฎฺฐ วาสิโน ปสิทิํสุฯ โหนฺติ เจตฺถ, –</p>


<p>
สรีรธาตุยา ตาว, มหโนฺตจฺฉริโย โหติ;  
  
กา กถา ปน พุทฺธสฺส, ชีวมานสฺส เสฎฺฐสฺสฯ  
</p>
  
<p>
เอวํ อนุสฺสริตฺวาน, อุปฺปาเทยฺย ปสาทกํ;  
  
พุทฺธคุเณสุ พาหุลฺลํ, คารวญฺจํ กเร ชโนติฯ  
</p>
  
<p>กลิยุเค เทฺวนวุตาธิเก สตฺตวสฺสสเต ตา ปญฺจ ธาตุโย นิทหิตฺวา เชยฺยปุรนครโต ปจฺฉิมทิสาภาเค สมภูมิภาเค เจติยํ ปติฎฺฐาเปสิฯ ตญฺจ เจติยํ รตนเจติยนฺติ ปญฺญาเปสิ, หตฺถิรูปพาหุลฺลตาย ปน อเนกิภิโนฺทติ ปากฎํ โหติฯ ตีหิ สิริคเพฺภหิ สตฺตหิ ทฺวาเรหี จ อลงฺกตํ นาม มหาวิหารํ การาเปตฺวา ทฺวินฺนํ สีหฬทีปิกเตฺถรานํ อทาสิฯ ตโต ปจฺฉา เตสุ มหนฺตเตฺถโร สกวิหารสมีเป ปพฺพตมุทฺธนิ อตฺตโน สิเสฺสปิ อปฺปเวเสตฺวา ลชฺชีเปสลพหุสฺสุตสิกฺขากาเมหิ สเพฺพหิ ตีหิ เถเรหิ สทฺธิํ สีมํ สมฺมนฺนติฯ อิเจฺจวํ สีมสมฺมุติปริยตฺติวาจนาทิกเมฺมหิ มรมฺมรเฎฺฐ สาสนํ วิรูฬํ กตฺวา ปติฎฺฐาเปสิฯ</p>

</p>

</p>


<p>กลิยุเค ฉพฺพีสาธิเก สตฺตวสฺสสเต สมฺปเตฺต ผคฺคุนมาเส สตฺววราชา รตนปูรนครํ มาเปสิฯ ตสฺส รโญฺญ  กาเล เชยฺยปุรนคเร เอกา ปูปิกา อิตฺถี อลชฺชิโน เอกสฺส ภิกฺขุสฺส สนฺติเก ธนํ อุปนิทหิฯ อปรภาเคสา ตํ ธนํ ยาจิฯ อถ โส ภิกฺขุ ตว ธนํ อหํ น ปฎิคฺคณฺหามีติ มุสา ภณติฯ เอวํ วิวาทํ กตฺวา ตํ การณํ รโญฺญ อาโรเจสิฯ ราชา ปโกฺกสาเปตฺวา สยเมว ตํ ภิกฺขุํ ปุจฺฉิ,-ตฺวํ ภเนฺต ตสฺสา อิตฺถิยา ธนํ ปฎิคฺคณฺหาสิ วา มา วาติฯ อหํ มหาราช สมโณ อลิกํ ภณิตุํ น วฎฺฎติ, น ปฎิคฺคณฺหามีติ วทติฯ ตํ การณํ ราชา จ ปุนปฺปุนํ ปุจฺฉิตฺวา วีมํสโนฺต ภิกฺขุสฺส เกราฎิกภาวํ ชานิตฺวา ตํ สมโณ สมาโน ภควโต ปญฺญตฺตํ สิกฺขาปทํ อกฺกมิตฺวา มุสา ภณตีติ กุชฺฌิตฺวา สยเมว อปราธานุรูปํ สียํ ฉินฺทิตฺวา ราชเคหโต เหฎฺฐา ขิปิฯ</p>


<p>ตญฺจ การณํ สกลมรมฺมรเฎฺฐ ปากฎํฯ อลชฺชีภิกฺขูปิ อเญฺญ ปาปกมฺมํ กาตุํ น วิสหิํสุฯ รญฺญา ภายิตฺวาเยว สิกฺขาปทํ น อกฺกเมสุํฯ</p>


<p>กลิยุเค ติํสาธิเก สตฺตวสฺสสเต สมฺปเตฺต มงฺคกฺริจฺวาโจงฺก นาม ราชา รชฺชํ กาเรสิฯ โส ปน ราชา รฎฺฐวาสีนํ สุขตฺถาย นิมิตฺตํ คเหตฺวา ตาลวณฺฎํ คเหตฺวา ราชเคหํ ปฎิคฺคณฺหิฯ โส จ ราชา สกฺกราเช ปญฺจจตฺตาลีสาธิเก สตฺตวสฺสสเต สมฺปเตฺต จญฺญิงฺขุํ นาม เจติยํ ปติฎฺฐาเปสิฯ ยงฺครนามกสฺส สิลาปพฺพตสฺส สมีเป โปราณิกํ เอกํ เจติยํ นทีอุทกํ ภินฺทิฯ ตทา สกรณฺฑกา ปญฺจ ธาตุโย อุทเก นิมฺมุชฺชนฺติโย เอราปโถ นาม นาโค คเหตฺวา ปจฺฉา จญฺญิงฺขุํ นาม เจติยํ ปติฎฺฐาเปสฺสามีติ รญฺญา อารทฺธกาเลเยว ทาฐานาคสฺส นาม เถรสฺส สห กรณฺฑเกน ปญฺจ ธาตุโย นิยฺยาเทสิฯ โส จ เถโร รโญฺญ อทาสิฯ ราชา เทฺว ธาตุโย มุโฎฺฐเจติเย นิธานํ อกาสิฯ ติโสฺส ปน จญฺญิงฺขุํ เจติเยติ โปราณโปตฺถเกสุ วุตฺตํฯ</p>


<p>โส  ราชา กุมารกาเล สิกฺขาปกสฺส อาจริยสฺส เสตจฺฉตฺตํ ทตฺวา สงฺฆนายกฎฺฐานํ นิยฺยาเทสิฯ เขมาจาโร นาม เอโก เถโร รตฺติภาเค มชฺฌนฺติกกาเล เจติยงฺคเณ โอลเมฺพตฺวา ฐปิตํ เภริํ อเนกวารํ ปหริฯ อถ ราชา ราชเคหโตเยว สุตฺวา ยถาฐปิตนฺติยามวเสน วิหาเร โกจิ ภิกฺขุ กาลํ กโต ภเวยฺยาติ มญฺญิตฺวา วิหารํ คนฺตฺวา ปุจฺฉาหีติ ทูตํ เปเสสิฯ ทูโต วิหารํ คนฺตฺวา การณํ ปุจฺฉิฯ ภิกฺขู จ เอวมาหํสุ,- น อเมฺหสุ กาลงฺกตภิกฺขุ นาม อตฺถิ, อถ โข สโกฺก เทวานมิโนฺท อิทานิ กาลงฺกโตติ พหูนํ มนุสฺสานํ ญาปนตฺถาย เภริํ ปหริมฺหาติฯ ปุน ราชา ภิกฺขู ปโกฺกสาเปตฺวา ปุจฺฉิ,-กสฺมา ปน ภเนฺต ตุเมฺห สกฺกสฺส เทวานมินฺทสฺส กาลงฺกตภาวํ ชานาถาติฯ อถ ภิกฺขู เอวมาหํสุ,-ภคลโต ปรินิพฺพานกาเล สาสนํ รกฺขิสฺสามีติ สโกฺก เทวานมิโนฺท ปฎิญฺญํ กตฺวาปิ อิทานิ สาสเน วสนฺตานํ อมฺหากํ อนุปาลนกมฺมํ นาม กิญฺจิ น อกาสิ, สเจ ปน สโกฺก เทวานมิโนฺท ชีวมาโน ภเวยฺย, สมฺมาสมฺพุทฺธสฺส สนฺติเก ปฎิญฺญํ ทฬํ กตฺวา อิทานิ อโปฺปสฺสุโกฺก น ภเวยฺยฯ อิทานิ ปน สกฺกสฺส เทวานมินฺทสฺส อารกฺขณกมฺมํ นาม กิญฺจิ น ทิสฺสติ, ตสฺมา อิทานิ สโกฺก เทวานมิโนฺท กาลงฺกโตติ ชานิมฺหาติฯ</p>


<p>ราชา ตํ สุตฺวา เขมาจารเตฺถรสฺส ปสีทิตฺวา วิหารํ การาเปตฺวา อทาสิฯ โส จ เถโร สุธมฺมปุรวาสีนํ สีหฬวํสิกานํ มหาเถรานํ วํเส ภวติ ลชฺชี เปสโล โหตีติฯ</p>


<p>รตนปูรนคเรเยว อธิกรโญฺญ กาเล รตนปูรนครสฺส ทกฺขิณทิสาภาเค มหาเสตุํ การาเปสิฯ ตสฺส  ปน อาจริโย สงฺฆราชา ลชฺชีปกฺขํ น ภชติฯ เตเนว เถรปรมฺปราย เอส น สงฺคหิตโพฺพฯ</p>


<p>ตสฺส รโญฺญ กาเล ฉสฎฺฐาธิเก สตฺตวสฺสสเต กลิยุเค ราชาธิราชา นาม รามญฺญรฎฺฐิโนฺท ภูปาโลติ สหสฺสปฺปมาณาสุ นาวาสุ สฎฺฐิสตสหเสฺสหิ โยเธหิ สทฺธิํ นทีมเคฺคน ยุชฺฌนตฺถาย รตนปูราภิมุขํ อาคโตฯ</p>


<p>อถ อธิกราชา พหโว อมเจฺจจ ภิกฺขู จ สนฺนิปาตาเปตฺวา มเนฺตสิ,-อิทานิ รามญฺญรฎฺฐิโน ราชา ยุชฺฌนตฺถาย อิธ อาคจฺฉติ, ยุทฺธํ อกตฺวา เกนุปาเยน ตํ ปฎินิวตฺตาเปตุํ สกฺขิสฺสามาติฯ อถ สเพฺพ กิญฺจิ อกเถตฺวา ตุณฺหีภาเวเนว นิสีทิํสุฯ</p>


<p>อถ ชาตวเสฺสน เอกตฺติํสวสฺสิโก อุปสมฺปทาวเสน ปน เอกาทสวสฺสิโก เอโก ภิกฺขุ เอวมาห,-เอโก ปน รามญฺญรฎฺฐิโนฺท ราชาธิราชา ตาว ติฎฺฐตุ, สเจ สกเลปิ ชมฺพุทีเป สเพฺพ ราชาโน อาคเจฺฉยฺยุํ, เอวมฺปิ กถาสลฺลาเปเนว ยุทฺธํ อกตฺวา ปฎินิวตฺตาเปสุํ สโกฺกมีติฯ</p>


<p>อถ อธิกราชา ตุฎฺฐจิโตฺต หุตฺวา อาห,- ยถา ภเนฺต ตฺวํ สโกฺกสิ ราชาธิราชํ ยถาสลฺลาเปน ปฎินิ วตฺถาเปตุํ, ตถา กโรหีติฯ</p>


<p>อถ โส ภิกฺขุ เมตฺตาสเนฺทสปณฺณํ เปเสตฺวา โอกาสํ ยาจิ ตสฺส ราชาธิราชสฺส สนฺติกํ ปวิสิตุกาโมฯ ราชาธิราชา จ ตสฺส ภิกฺขุสฺส เมตฺตาสเนฺทสปณฺณํ ปสฺสิตฺวา ตํ ภิกฺขุํ สีงฺฆํ อาเนถาติ ทูตํ เปเสสิฯ ทูโต อาเนตฺวา รโญฺญ ทเสฺสสิฯ อถ โส ภิกฺขุ ราชาธิราชํ ธมฺมเทสนาย โอวาทํ ทตฺวา สกฎฺฐานํ ปฎินิวตฺตาเปสิฯ อยญฺจ  ภิกฺขุ อริมทฺทนนคเร จตูสุ คเณสุ อรหนฺตคณวํโส สิกฺขากาโม ลชฺชี เปสโลฯ อริมทฺทนนคเร จาคเห นาม เทเส ปน ชาตตฺตา จาคฺรุหิ ภิกฺขูติ โวหาริยติฯ</p>


<p>กลิยุเค อฎฺฐาสีตาธิเก สตฺตวสฺสสเต สมฺปเตฺต มิญฺญฺหงฺค ธมฺมราชา รตนปูเรเยว รชฺชํ สมฺปโตฺตฯ ตสฺส รโญฺญ กาเล สีหฬทีปโต เทฺว มหาเถรา รตนปูรํ อาคนฺตฺวา สาสนํ อนุคฺคเหตฺวา นิสีทิํสุฯ</p>


<p>ตทา กลิยุเค อฎฺฐสเต สมฺปุเณฺณ โปราณกํ กลิยุคํ อปเนตฺวา อภินวํ ฐเปตุํ โอกาโส อนุปฺปโตฺตฯ อถ จาคฺริหิ เถโร จ ราชวิหารวาสิเตฺถโร จ เอวมาหํสุ,- อปนีตพฺพกาเล มหาราช สมฺปเตฺต อนปเนตุํ น วฎฺฎตีติฯ</p>


<p>อถ ราชา ปุน เอวมาห,-อปนีตเพฺพ สมฺปเตฺต อนปเนตฺวา อชฺฌุเปกฺขิตฺวา วสนฺตสฺส โก โทโสติฯ สเจ อปนีตเพฺพ สมฺปเตฺต อนปเนตฺวา อชฺฌุเปกฺขิตฺวา นิสีเทยฺย, รฎฺฐวาสีนํ ทุกฺขํ ภวิสฺสตีติ เวทสเตฺถสุ อาคตํ, สกฺกราชํ อปเนโนฺตปิ ราชา ตสฺมิํเยว วเสฺส ทิวงฺคโต ภเวยฺยาติ อาหํสุฯ</p>


<p>อถ ราชา สตฺตานํ สุขํ ลภียมานตํ ชานโนฺตเยว มาทิโส อตฺตโน ภยํ อเปกฺขิตฺวา อปนีตพฺพํ อนปเนตฺวา นิสีทิตุํ น วฎฺฎติ, กมฺมํ ขียิตฺวาปิ มม อคุณํ โลเก ปตฺถริตฺวา ปติฎฺฐหิสฺสตีติ มนสิกริตฺวา สกฺกราเช อฎฺฐวสฺสสเต สมฺปุเณฺณ พสฺยุฉิทฺรมุนิสขฺยํ อปเนตฺวา จมฺมาวเสสํ ฐเปสิฯ อถ มหามณฺฑปํ การาเปตฺวา มหาฉณํ กตฺวา มหาทานมฺปิ อทาสิฯ</p>


<p>จาคฺริหิเถโร ราชวิหาร วาสิเตฺถโรจาติ อริมทฺทน นคเร  อรหนฺตคณาํสิโก ลชฺชี เปสโล สิกฺขากาโมฯ</p>


<p>อีทิสํ ปน วจนํ สาสนปฺปฎิยตฺตตฺตา จ รฎฺฐวาสิกายตฺตตฺตา จ ธมฺมานุโลมวเสน วุตฺตํฯ</p>


<p>กลิยุเค จตุวสฺสาธิเก อฎฺฐสเต มหานรปติ ราชา รตนปูรนคเร รชฺชํ กาเรสิฯ โส จ ราชา ถูปารามเจติยํ การาเปสิฯ ตสฺส ปน อาจริโย มหาสามิเตฺถโร นามฯ โส ปน เถโร สีหฬทีปํ คนฺตฺวา สีหฬินฺทสฺส รโญฺญ อาจริยสฺส สาริปุตฺตเตฺถรสฺส สนฺติเก สิกฺขํ คเหตฺวา ปจฺจาคตเตฺถรวํสิโกติ ทฎฺฐโพฺพฯ ตสฺส รโญฺญ กาเล รตนปูรนคเร มหาอริยวํโส นาม เอโก เถโร อตฺถิฯ โส ปน ปริยตฺติวิสารโท อริมทฺทนนคเร ฉปฺปฺปทคณโต อาคตวํสิโกฯ</p>


<p>เอกสฺมิํ สมเย เชยฺยปุรนครํ คนฺตฺวา เรงฺค อิติ ปากฎสฺส มหาเถรสฺส สนฺติเก สทฺทนยํ อุคฺคณฺหิตฺวา นิสีทิฯ โส ปน กิร มหาเถโร อเญฺญหิ สทฺธิํ ยํวา ตํวา กถํ อสลฺลปิตุกามตาย มุเข อุทกํ ฐเปตฺวา เยภุเยฺยน นิสีทติฯ เตเนเวส มรมฺมโวหาเรน เรงฺคุ อิติ ปากโฎ อโหสิฯ</p>


<p>โส กิร อริยวํสเตฺถโร เรงฺคุํ เถรสฺส สนฺติกํ คนฺถํ วาจาเปตุ โอกาสํ ยาจิสฺสามีติ อุปคจฺฉโนฺตปิ กถาสลฺลาปํ อกตฺวา เทฺว อหานิ วตฺตํ ปริปูเรตฺวาเยว ปจฺจาคจฺฉิฯ ตติยทิวเส ปน จมฺมขณฺฑํ อาโกฎุนตฺตา สทฺทํ สุตฺวา มุขโต อุทกํ อุคฺคิริตฺวา การณํ ปุจฺฉิฯ คนฺถํ อุคฺคหณตฺถาย อาคตภาวํ อาโรเจสิฯ</p>


<p>อถ เถโร เอวมาห,-อหํ อาวุโส ทิวเส ทิววเส ติกฺขตฺตุํ คนฺถํ วาเจมิ, มชฺฌนฺติ กาติกฺกมกาเลปิ ปญฺญเจติยํ คนฺตฺวา เจติยงฺคเณ สมฺมชฺชนกิจฺจํ กโรมิ, โอกาสํ  น ลภามิ, เอวมฺปิ ตฺวํ พหูคเนฺถ อุคฺคเหตฺวาปิ อาจริเยหิ ทิโนฺนปเทสํ อลภิตฺวา ปุน มม สนฺติกํ อาคจฺฉสิ, ตสฺมายงฺคเณ สมฺมชฺชนวตฺตํ ตาวกาลิกํ วิโกเปตฺวา คนฺถุคฺคหณตฺถาย โอกาสํ ทสฺสามีติ วตฺวา อภิธมฺมตฺถวิสาวินิํ นาม ลกฺขณฎีกํ อุคฺคณฺหาเปสิฯ นานานเยหิ อุปเทสํ ทตฺวา วาเจสิฯ วาเจตฺวา จ ตติยทิวเส อาจริยสฺส สนฺติกํ นาคจฺฉิฯ มหาเถโรปิ การณํ อกลฺลตาย อนาคโต ภเวยฺยาติ มญฺญิตฺวา ปุจฺฉนตฺถาย ภิกฺขู เปเสสิฯ</p>


<p>อริยวํสเตฺถโรจ อาจริยสฺส สนฺติกํ คมิสฺสามีติ อาคโต, อนฺตรามเคฺคเยว ทูตภิกฺขู ปสฺสิตฺวา เตหิ สทฺธิํ มหาเถรสฺส สนฺติกํ อาคมํสุฯ อาจริยสฺส สนฺติกํ ปตฺวา อาจริยา อริยวํสเตฺถรํ ปุจฺฉิ,-กสฺมา ปน ตฺวํ น อุคฺคหณตฺถาย อาคโตสีติฯ อหํ ภเนฺต ตุเมฺหหิ ทิโนฺนปเทสํ นิสฺสาย อิทานิ สพฺพํ นยํ ชานามีติฯ อถ อาจริโย อาห, ยํ ปน คนฺถํ นิสฺสาย ตฺวํ เฉกตํ ปโตฺตสิ, ตสฺส สํวณฺณนํ กตฺวา อุปการํ กโรหีติฯ อถ อริยวํสเตฺถโร อาจริยสฺส วจนํ สิรสา ปฎิคฺคเหตฺวา อภิธมฺมตฺถวิภาวินิยา มณิสารมญฺชูสํ นาม อนุสํวณฺณนํ อกาสิฯ นิฎฺฐิตนิฎฺฐิตปาฬํ อุโปสถทิวเส อุโปสถทิวเส ปุญฺญเจติยสฺส เจติยงฺคเณ ภิกฺขุสงฺฆํ สนฺนิปาตาเปตฺวา ภิกฺขุสงฺฆสฺส มเชฺฌ วาจาเปตฺวา สุณาเปสิ,- สเจ โกจิ โทโส อตฺถิ, ตํ วทถาติฯ</p>


<p>อถ อริมทฺทนนครโต เจติยวนฺทนตฺถาย เอโก ภิกฺขุ อาคนฺตฺวา ปริสโกฎิยํ สุณิตฺวา นิสีทิฯ อถ โส ภิกฺขุ เทฺว วารํ เอเออิติ สทฺทํ อกาสิฯ ตํ ฐานํ สลฺลเกฺขตฺวา ฐเปสิฯ นิวาสนฎฺฐานญฺจ ปุจฺฉิฯ อริยวํสเตฺถโรปิ สกวิหารํ ปตฺวา ตสฺมิํ ฐาเน อุปธาโรโนฺต เอกสฺมิํ ฐาเน เอกสฺส อตฺถสฺส ทฺวิกฺขตฺตุํ วุตฺตตฺตา ปุนรุตฺติโทโส ทิสฺสติ, เอกสฺมิํ  ฐาเน อิมํ คนฺถนฺติ ปุลฺลิงฺครูเปน วตฺตพฺพฎฺฐาเน อิทํ คนฺถนฺติ นปุํสกลิเงฺคน วุตฺตตฺตา ลิงฺควิโรธิโทโส ทิสฺสติฯ</p>


<p>อถ ตํ ปุคฺคลํ ปโกฺกสาเปตฺวา เอวมาห,-อหํ อาวุโส อิมํ คนฺถํ มหุสฺสาเหน กโรมิ, ตญฺจ วิเวกกาเล รตฺติภาเคเยว โปตฺถกํ ปตฺถริตฺวา ลิขามิ, เอวํ มหุสฺสาเหน กโรนฺตมฺปิ ตฺวํ อรุจฺจนากาเรน สทฺทํ กโรสิ, กีทิสํ ปน โทสํ สุตฺวา เอวํ กโรสีติ ปุจฺฉิฯ อถ โส ภิกฺขุ เอวมาห,- ตโย ภเนฺต มหุสฺสาเหน กเต คเนฺถ โทสวเสน พหุวตฺตพฺพฎฺฐานํ นตฺถิ, สทฺทโตเจว อตฺถโต จ ปริปุโณฺณเยเวส คโนฺถ, อถ โข ปน เอกสฺมิํ ฐาเน เอกสฺส อตฺถสฺส ทฺวิกฺขตฺตุํ วุตฺตตฺตา ปุรนุตฺติโทโส ทิสฺสติ, เอกสฺมิํ ปน อิมํ คนฺถนฺติ ปุลฺลิเงฺคน วตฺตพฺพฎฺฐาเน อิทํ คนฺถนฺติ นปุํสกลิเงฺคน วุตฺตตฺตา ลิงฺควิโรธิโทโส ทิสฺสติ, เอวํ เอตฺตกํเยว โทสํ ทิสฺวา อีทิสํ อรุจฺจนาการํ ทเสฺสมีติฯ</p>


<p>อถ อริยวํสเตฺถโร ตุฎฺฐจิโตฺต หุตฺวา อตฺตโน สรีรปารุปิตํ ทุปฎฺฎจีวรํ อิมินาหํ ตว ญาณํ ปูเชมีติ วตฺวา อทาสิฯ ปจฺฉากาเล อธิกราชา ตมตฺถํ สุตฺวา นาม ลญฺฉํ อทาสิฯ</p>


<p>โส จ อริยวํสเตฺถโร มณิทีปํ นาม คนฺถํ คนฺถา ภรณเญฺจว ชาตกวิโสธนญฺจ ปาฬิภาสาย อกาสิฯ อนุฎีกาย ปน อตฺถโยชนํ มรมฺมภาสาย อกาสิฯ</p>


<p>เอกํ สมยํ อธิกราชา วิหารํ คนฺตฺวา ธมฺมํ สุณิฯ เถโร ธมฺมํ เทเสตฺวา นิฎฺฐิตกาเล ยานพลิํ สุขตฺถาย ยาจิฯ ราชา อทตฺวา นาวํ อภิรูหิตฺวา ปจฺจาคจฺฉิฯ อนฺตรามเคฺค นาวาย ผิยํ เอโก สํสุมาโร มุเขน คณฺหิตฺวา นิจฺจลํ กตฺวา ฐเปสิฯ เถเรน ยาจิตํ ยานพลิํ ททามีติ มหาสทฺทํ กตฺวา ราชปุริเส ติกฺขตฺตุํ นิจฺฉาเรสิฯ อถ สํสุมาโร นาวํ มุญฺจิตฺวา คจฺฉิฯ เอกสฺมิญฺจ กาเล ราชา วิหารํ นิกฺขมิฯ อถ  เอโก หตฺถินี วิหารสมีเป พนฺธิตฺวา ฐเปสิฯ สา โพธิรุกฺขสาขํ ฉินฺทิตฺวา ขาทิฯ สา ตเตฺถว ภูมิยํ ปติฯ อถ เถโร สจฺจกิริยํ กตฺวา เมตฺตาภาวนํ ภาเวตฺวา เมโตฺตทเกน ภิญฺจิฯ ตํ ขณเญฺญว สา อุฎฺฐหิฯ ราชา จ ตํ อจฺฉริยํ ทิสฺวา ตสฺสา อคฺฆนกมูลํ ทตฺวา วิหารโต นที ติตฺถํ คมนมเคฺค สิลาปฎฺฎํ จินิตฺวา เสตุํ อกาสีติฯ</p>


<p>สทฺธมฺมกิตฺติเตฺถโร ปน อริยวํสเตฺถรสฺส สทฺธิวิหาริโก เชตวนวิหารวาสีฯ เต ปน เถรา ฉปฺปทคณวํสิกาติ ทฎฺฐพฺพาฯ</p>


<p>กลิยุเค เทฺวจตฺตาลีสาธิเก อฎฺฐวสฺสสเต สมฺปเตฺต รตนปูรนคเรเยว สิริสุธมฺมราชาธิปติ นาม ทุติยาธิกราชา รชฺชํ กาเรสิฯ ตสฺมิญฺจ กาเล ปพฺพตพฺภนฺตรนครโต มหาสีลวํโส นาม เถโร ปญฺจจตฺตาลีสาธิเก อฎฺฐวสฺสสเต สมฺปเตฺต สุเมธกถํ กพฺยาลงฺการวเสน พนฺธิตฺวา พุทฺธาลงฺการญฺจ นาม กพฺยาลงฺการํ ปพฺพตพฺภนฺตรปฺปฎิสํยุตฺตเญฺจว กพฺยาลงฺการํ พนฺธิตฺวา เต คเหตฺวา รตนปูรนครํ อาคจฺฉิฯ</p>


<p>อถ ราชา ถูปารามเจติยสฺส เอสนฺนฎฺฐาเน รตนวิมานวิหาเร นิสีทาเปสิฯ โส จ เถโร ตตฺถ โสตารานํ ปริยตฺติํ วาเจตฺวา นิสีทิฯ โส จ เถโร ตตฺถ นิสินฺนานํ เถรานํ อฎฺฐมโก โหติฯ โส จ มหาสีลวํสเตฺถโร กลิยุคสฺส ปนฺนรสาธิเก อฎฺฐวสฺสสเต ชาโตฯ ติํสวสฺสกาเล รตนปูรนครํ อาคโตติ โปราณโปตฺถเกสุ วุตฺตํฯ โส ปน เถโร เนตฺติปาฬิยา อตฺถ โยชนํ มรมฺมภาสาย อกาสิ ปารายนวตฺถุญฺจฯ</p>


<p>รตนปูรนคเรเยว รฎฺฐสาโร นาม เอโก เถโร อตฺถิ, มหาสีลวํสเตฺถเรน สมญฺญาณถาโมฯ โส ปน รตนปูรนคเรเยว  กลิยุคสฺส ติํสาธิเก อฎฺฐวสฺสสเต กาเล ชาโตฯ ภูริทตฺตชาตกํ หตฺถิปาลชาตกํ สํวรชาตกญฺจ กพฺยาลงฺการวเสน พนฺธิ อญฺญญฺจ อเนกวิธํ กพฺยาลงฺการํฯ เต ปน เทฺว เถรา กพฺยาลงฺการกา รกาติ เถรปรมฺปราย ปเวเสตฺวา น คเณนฺติ โปราณาฯ</p>


<p>เอตฺถ จ กิญฺจาปิ สมณานํ อุโปสถิกานญฺจ กพฺยาลงฺการํ พนฺธิตุํ วาเจตุํ วา กปฺปากปฺปวิจารณํ วตฺตุํ โอกาโส ลโทฺธ, สาสนวํสํ ปน วตฺตุํ โอกาสสฺส อติวิตฺถาโรวเสสตฺตา ตํ อวตฺวา อชฺฌุเปกฺขิสฺสามฯ อุโปสถวินิจฺฉเย ปน นจฺจคีตาทิสิกฺขาปทสฺส วิสเย วิตฺถาเรน มยํ อโวจุมฺหาฯ</p>


<p>กลิยุคสฺส คเต เตสฎฺฐาธิเก อฎฺฐวสฺสสเต รตนปูรนคเรเยว สิริตฺริภวนาทิตฺยนรปติปวรมหาธมฺม ราชาธิปติราชา รชฺชํ กาเรสิฯ ตสฺส รโญฺญ กาเลติสาสนธโช นาม ภิกฺขุ สทฺธมฺมกิตฺติเตฺถรสฺส สนฺติเก คนฺถํ อุคฺคณฺหิฯ อถ อริมทฺทนนครโต เอโก มหาเถโรโสตุนํ วาจิตฺวา รตนปูรนคเร นิสีทิสฺสามีติ อาคโตฯ อถ สทฺธมฺมกิตฺติเตฺถรสฺส คนฺถํ วาเจนฺตเสฺสว วิหารสฺส เหฎฺฐา นิสีทิตฺวา โส มหาเถโร สทฺทํ สุณิตฺวา เอวํ จิเนฺตสิ,-เอตสฺส สนฺติเก อหํ นวกฎฺฐาเน ฐตฺวา โถกํ คนฺถํ อุคฺคณฺหิสฺสามีติฯ อถ โส มหาเถโร สทฺธมฺมกิตฺติเตฺถรสฺส สนฺติกํ ปวิสิตฺวา คนฺถํ วาจาเปตุํ โอกาสํ ยาจิฯ อถ สทฺธมฺมกิตฺติเตฺถโร วสฺสปมาณํ ปุจฺฉิตฺวา ตฺวํ ภเนฺต มยา วุฑฺฒตโรสีติ อาหฯ อหํ ตยา วุฑฺฒตโรปิ สมาโน นวกฎฺฐาเน ฐตฺวา คนฺถํ อุคฺคณฺหิสฺสามีติ อาหฯ อถ สทฺธมฺมกิตฺติเตฺถโร ตสฺส คนฺถํ วาเจสิฯ อติปสีทิตฺวา ปน ตํ มหาเถรํ มหาสาธุชฺชโนติ นาเมน โวหารติฯ</p>


<p>อถ  ปจฺฉา มรมฺมรฎฺฐํ กลิยุคสฺส ปญฺจาสีตาธิกอฎฺฐสตกาลโต ปฎฺฐาย ยาว อฎฺฐาสีตาธิกอฎฺฐสตวสฺสกาลํ นานาภเยหิ สงฺขุพฺภิตํ อโหสิฯ ตทา กโมฺพชรฎฺฐโต สิหนิสฺวา นาม ภินฺนกุโต อาคนฺตฺวา รตน ปูรนคเร รชฺชํ คณฺหิฯ อถ โส เอวํ จิเนฺตสิ,- ภิกฺขู อทารา อปุตฺติกา หุตฺวา ปุน สิเสฺส โปเสตฺวา ปริวารํ คเวสนฺติ, สเจ ภิกฺขู ปริวารํ วิจินิตฺวา ราชภาวํ คเณฺหยฺยุํ, เอวํ สติ รชฺชํ คเหตุํ สกฺขิสฺสนฺติ, อิทาเนว ภิกฺขู คเหตฺวา มาเรตุํ วฎฺฎตีติฯ เอวํ ปน จิเนฺตตฺวา โตวิสีลู นามเก เขตฺตวเน พหู มณฺฑเป การาเปตฺวา โคมหิสกุกฺกุฎสูกราทโย มาราเปตฺวา ภิกฺขู โภเชสฺสามีติ วตฺวา เชยฺยปุรวิชยปุรรตนปูรนคเรสุ สเพฺพ มหาเถเร พหูหิ อเนฺตวาสิเกหิ สทฺธิํ ปโกฺกสาเปตฺวา เตสุ มณฺฑเปสุ นิสีทาเปตฺวา หตฺถิอสฺสาทิเสนเงฺคหิ ปริวาเรตฺวา มาเรสิฯ ตทา กิร ติสหสฺสปฺปมาณา ภิกฺขู มริํสูติฯ ภิกฺขู จ มาเรตฺวา พหูปิ โปตฺถเก อคฺคินา ฌาเปสิ, เจติยานิปิ เภทาเปสิฯ อโหวต ปาปชนสฺส ปาปกมฺมนฺติฯ โหนฺติ เจตฺถ,-</p>


<p>
สาสนํ นาม ราชานํ, นิสฺสาย ติฎฺฐเต อิธ;  
  
มิจฺฉาทิฎฺฐิกราชาโน, สาสนํ ทูเสนฺติ สตฺถุโนฯ  
</p>
  
<p>
สมฺมาทิฎฺฐี จ ราชาโน, ปคฺคณฺหเนฺตว สาสนํ;  
  
เอวญฺจ สติ อากาเส, อุลูราชาว ทิพฺพตีติฯ  
</p>
  
<p>อถ กลิยุเค เอกวสฺสาธิเก นววสฺสสเต สมฺปเตฺต อากาเส พหูหิ ตารกาหิ ธูมา นิกฺขมิํสุฯ จญฺญิงฺขุเจติเยปิ พุทฺธปฺปฎิพิมฺพสฺส อกฺขิกูปโต อุทกธาราเนตฺตชลานิวิย นิกฺขมิํสูติ ราชวํเส วุตฺตํฯ</p>


<p>อถ  สทฺธมฺมกิตฺติเตฺถโร สทฺธิํ มหาสาธุชฺชนติสาย นธชเตฺถเรหิ เกตุมตีนครํ อคมาสิฯ รฎฺฐสารเตฺถโรปิ สิริเขตฺตนครํ สยเมว อคมาสีติ โปราณโปตฺถเกสุ วุตฺตํฯ ตํ ปน ราชวํเส สิริเขตฺตนคริโนฺท สตฺว วราชา ตํ อาเนสีติ วุตฺตวจเนน น สเมติฯ</p>


<p>สทฺธมฺมกิตฺติเตฺถโรปิ เกตุมตีนคเร กาลงฺกโตฯ ตโต ปจฺฉา โถกํ กาลํ อติกฺกมิตฺวา มหาสาธุชฺชนเตฺถโร ตเตฺถว กาลมกาสิฯ</p>


<p>ติสาสนธชเตฺถโร ปน กลิยุเค ทฺวาทสาธิเก นววสฺสสเต สมฺปเตฺต หํสาวตีนคเร อเนกเสติภินฺทสฺส รโญฺญ กาเล เกตุมตีนครโต หํสาวตีนครํ อคมาสิฯ</p>


<p>ตโต ปจฺฉา ติจตฺตาลีสวสฺสิโก หุตฺวา กลิยุเค เตรสาธิเก นววสฺสสเต มิงฺฆ พฺรหฺมนรปติรโญฺญกาเล ปุน เชยฺยปุรนครํ สมฺปโตฺต หุตฺวา เชตวนวิหารสมีเป เอกิสฺสํ คุหายํ ทิสีทิฯ มหาอริยวํสคณิกสฺส เชตวนเตฺถรสฺส สนฺติเก อุปสงฺกมิฯ</p>


<p>ตสฺมิญฺจ กาเล เชตวนเตฺถโร คิลาโน หุตฺวา มยิ กาลงฺกเต มม ฐานํ อธุนา หํสาวตีนครโต อาคโต ติสาสนธโช นาม เถโร ปริคฺคณฺหิตุํ สมโตฺถ ภวิสฺสติ, ตสฺส นิยฺยาเทสฺสามีติ จิเนฺตสิฯ ตสฺมิํ ขเณ ติสาสนธชเตฺถโร ปุริมยาเม สุปินํ มสฺสิ,– มตกเฬวรํ สมีปํ อาคจฺฉตีติ, มชฺฌิมยาเม ปน ตํ มตกเฬวรํ คุหายํ ปวิสตีติ, ปจฺฉิมยาเม มตกเฬวรสฺส มํสํ สเตฺถน ฉินฺทตีติฯ อถ สุปินํ ปสฺสิตภาวํ อตฺตโน สมีเป สยนฺตสฺส เอกสฺส สามเณรสฺส อาโรเจสิฯ อาโรเจตฺวา จ ปริตฺตํ ภเณตฺวา นิสีทนฺตเสฺสว เชตวนเตฺถโร ตํ ปโกฺกสิตฺวา เชตวนวิหารํ ตสฺส นิยฺยาเทสิฯ ติสาสนธชเตฺถโร จ เชตวนวิหาเร นิสีทิตฺวา  คนฺถํ วาเจตฺวา นิสีทิฯ มิงฺฆ พฺรหฺมนรปติราชา จ ตสฺส อนุคฺคหิตํ อกาสิฯ</p>


<p>ปจฺฉา กลิยุเค โสฬสาธิเก นววสฺสสเต สมฺปเตฺต หํสาวตีนคริโนฺท อเนกเสติภิโนฺท นาม ราชา รตนปูรนครํ วิชยิตฺวา เอกํ วิหารํ การาเปตฺวา ตสฺส อทาสิฯ</p>


<p>โส จ ติสาสนธชเตฺถโร อริมทฺทนนคเร อรหนฺต คณวํสิโกติ ทฎฺฐโพฺพฯ</p>


<p>ตสฺส ปน สิสฺสา อเนกสตปฺปมาณา ลชฺชิโน อเหสุํฯ เตสุ ปน สิเสฺสสุ วรพาหุเตฺถโร ภูมินิขาเนน ครวาสิเตฺถโร มหารฎฺฐคามวาสิโน ตโย มหาเถราติ อิเม ปญฺจ เถรา วิเสสโต ปริยตฺติโกวิทาติฯ</p>


<p>ติสาสนธชเตฺถโร จ มหลฺลกกาเล อนาปาน สติกมฺมฎฺฐานํ คเหตฺวา อรญฺญํ ปวิสิตฺวา วิเวกฎฺฐานํ คณฺหิฯ ตทา เชตวนคณาทโย อรหนฺต คณวํสาเยวฯ อปรภาเคเยว เตสํ สิสฺสานุสิสฺสปรมฺปราสุ เกจิ ภิกฺขู สิรจฺฉาทนํ นานาวณฺณปฺปฎิมณฺฑิตญฺจ ตาลวณฺฎํ คเหตฺวา อาจารวิการํ อาปชฺชิํสุฯ</p>


<p>กลิยุเค เอกวสฺสาธิเก สหเสฺส สมฺปเตฺต อุกฺกํสิโก นาม ราชา วิหารํ การาเปตฺวา ติสาสนธชเตฺถรสฺส สิสฺสภูตสฺส วรพาหุเตฺถรสฺส สิสฺสภูตสฺส มหารตนากรสฺส นาม เถรสฺส อทาสิฯ</p>


<p>โส จ มหารตนากรเตฺถโร อุกฺกํสิกรโญฺญ สิริสุธมฺมราชามหาธิปตีติ นามลญฺฉํ ฉนฺทาลงฺการสทฺทเนตฺติ นเยหิ อลงฺกริตฺวา ทสฺสิตํ รชินฺทราชนามาภิเธยฺยาทีปนิํ นาม คนฺถํ อกาสิฯ</p>


<p>ตญฺจ คนฺถํ ปริวิโสธนตฺถาย ติโรปพฺพตาภิเธยฺยสฺส มหาเถรสฺส นิยฺยาเทสิฯ ติสาสนธชเตฺถรสฺส สิสฺสภูเตสุ  มหารฎฺฐคามวาสีสุ ตีสุ ภาติกเตฺถเรสุ เชโฎฺฐ ติํสคุหาสุวสโนฺต ปริยตฺติํ วาเจตฺวา นิสีทิฯ สตฺววราชา จ ตสฺมิํ เถเร อติวิย ปสโนฺน อโหสิฯ โญฺญงฺกรมิ นามกสฺส รโญฺญ กาเลปิ จูฬปิตา เอกํ วิหารํ การาเปตฺวา ตเสฺสว อทาสิฯ อุกฺกํสิกรโญฺญ กาเลปิ มงฺควํนามเก ปพฺพเต วิหารํ การาเปตฺวา ตเสฺสว อทาสิฯ</p>


<p>เตสุ มหารฎฺฐคามวาสิเตฺถเรสุ มชฺฌิมเตฺถโรปิ ติสาสนธชเตฺถรสฺส เชฎฺฐภาติกเตฺถรสฺส จ นิวาสฎฺฐานภูเต เชตวนวิหาเรเยว คนฺถํ วาเจตฺวา นิสีทิฯ กนิฎฺฐเตฺถโรปิ เตสํ นิวาสฎฺฐานภูเตสุเยว วิหาเรสุ คนฺถํ วาเจตฺวา นิสีทิฯ เอตฺถ จ ติสาสนธชเตฺถโร นาม ลชฺชิอลชฺชิวเสน ทุพฺพิโธฯ ยถาวุตฺตเตฺถโร ปน ลชฺชีเย วาติ ทฎฺฐโพฺพฯ อลชฺชี ปน อิมสฺมิํ เถรปรมฺปราทสฺสเน น อิจฺฉิ ตโพฺพฯ อลชฺชีภูตสฺส ปน ติสาสนธชเตฺถรสฺส วตฺถุํ อิธ อวตฺวา อชฺฌุเปกฺขิสฺสาม, ปโยชนาภาวา คนฺถสฺส จ ปปญฺจูปคมนตฺตาติฯ</p>


<p>โยคิรงฺค นามกสฺส รโญฺญ กาเล เชยฺยปุเร สุวณฺณคุหวาสี มหาเถโร ทกฺขิณารามวิหารวาสี มหาเถโร จตุภูมิกวิหารวาสี มหาเถโร โตงฺคภีลู วิหารวาสี มหาเถโร จ ติสาสนธชมหาเถรสฺส สทฺธิวิหาริกาเยวฯ เตสํ ปน วตฺถุมฺปิ คนฺถวิตฺถารภเยน น วทามฯ ลชฺชิคณวํสิกา เอเตติ วิชานนเมว เหตฺถ ปมาณนฺติฯ</p>


<p>กลิยุเค เอกสฎฺฐาธิเก นววสฺสสเต สมฺปเตฺต ผคฺคุนมาสสฺส ชุณฺหปกฺขทุติยทิวเส สุกฺกวาเร รตนปูรนครํ ทุติยํ มาเปตฺวา โญฺญคีรงฺค นาม ราชา รชฺชํ กาเรสิฯ สีหสูรธมฺมราชาติปิ นามลญฺฉํ ปฎิคฺคณฺหิฯ โตจภีลู วิหารวาสีมหาเถรํ  อุทฺทิสฺส จตุภูมิกวิหารํ การาเปสิฯ จตฺตาริ มหามุนิเจติยานิปิ การาเปสิฯ วิหาร เจติเยสุ อนิฎฺฐิเตสุเยว สินฺนีนครํ นิกฺขมิตฺวา ตตฺถ เวรํ วูปสมาเปตฺวา ปจฺจาคตกาเล สงฺขารสภาวํ อนติกฺกมนโต ทิวงฺคโต อโหสิฯ อโหวต สงฺขารธมฺมาติฯ โหนฺติ เจตฺถ,–</p>


<p>
เสยฺยถา วาณิชานํว, ฆรโคฬิกรูปกํ;  
  
ตํตํทิสํ ภมิตฺวาว, สีสํ ฐเปติ อุตฺตรํ;  
</p>
  
<p>
เอวํ โลกมฺหิ สตฺตา จ, สนฺธิจุตีนมนฺตเร;  
  
ยถา ตถา ภมิตฺวาว, อเนฺต ฐเปนฺติ สนฺตนุนฺติ;  
</p>
  
<p>กลิยุเค สตฺตสฎฺฐาธิเก นววสฺสสเต ผคฺคุนมาสสฺส กาฬปกฺขเตรสมิยํ ตสฺส เชฎฺฐปุโตฺต ปิตุ สนฺตกํ รชฺชํ คณฺหิฯ มหาธมฺมราชาติ นามลญฺฉมฺปิ ปฎิคฺคณฺหิฯ ปิตุ กาเล อนิฎฺฐิตานิ เจติยานิ ปุน การาเปสิฯ จตุภูมิกวิหารญฺจ นิฎฺฐํ คมาเปตฺวา โตวิภีลู มหาเถรสฺส ปรโลกํ คนฺตฺวา อวิชฺชมานตาย จตุภูมิกวิหารวาสี มหาเถรสฺส ทสฺสามีติ อเนฺตปุรํ ปโกฺกสาเปสิฯ เถโร เทฺว วารานิ ปโกฺกสิยมาโนปิ นาคจฺฉิฯ ตติย วาเร ปน พหู สทฺธิวิหาริกา อเนฺตปุรํ คนฺตฺวา ปวิสถ, น หิ สกฺกา รญฺญา ปโกฺกสิเต ปฎิกฺขิปิตุนฺติ อาหํสุฯ</p>


<p>อถ เถโร เอวมาห,- อหํ อาวุโส รฎฺฐปีฬนปิณฺฑปาตํ ภุญฺชิตุํ น อิจฺฉามิ, เอวมฺปิ สเจ ตุเมฺห อิจฺฉถ รโญฺญ สนฺติกํ คนฺตุํ, เอวํ สติ อิทานิ รโญฺญ สนฺติกํ อหํ คมิสฺสามีติ อเนฺตปุรํ ปาวิสิฯ ปวิสิตฺวา รญฺญา สทฺธิํ สลฺลาปํ กตฺวา อยํ วิหาโร อรญฺญวาสีนํ ภิกฺขูนํ อสปฺปาโยติ ปฎิกฺขิปิฯ เอวํ ปน ภเนฺต สติ ตสฺมิํ วิหาเร นิสีทิยมานํ เถรํ อุปทิสฺสถาติ ฯ ขณิตฺติปาทวิหารวาสี มหาราช เถโร ปริยตฺติวิสฺสารโท สิกฺขากาโม, ตสฺส ทาตุํ วฎฺฎตีติฯ อถ ราชา ตสฺส วิหารํ อทาสิฯ มหาสงฺฆนาโถติ นามลญฺฉมฺปิ อทาสิฯ โส ตตฺถ ปริยตฺติํ วาเจตฺวา นิสีทิฯ</p>


<p>ตสฺส ปน วิหารสฺส ปริวารภูเตสุ จตฺตาลีสาย วิหาเรสุ อุตฺตราย อนุทิสาย เอกสฺมิํ วิหาเร วสโนฺต วราภิสงฺฆนาโถ นาม เถโร มณิกุณฺฑลวตฺถุํ มรมฺมภาสาย อกาสิฯ ปจฺฉิมาย อนุทิสาย เอกสฺมิํ วิหาเร วสโนฺต เอโก เถโร สตฺตราชธมฺมวตฺถุํ อกาสิฯ</p>


<p>ตสฺมิญฺจ กาเล ภามอโงฺกฺย อาจารอโงฺกฺยติ ทฺวินฺนํ ภิกฺขูนญฺจ โลกธเมฺมสุ เฉกตาย เทฺว วิหาเร กตฺวา อทาสิฯ เต ปน เทฺว เถรา เวทสตฺถโกวิทา, ปริยตฺติปฎิปตฺตีสุ ปน มนฺทา, รามญฺญรฎฺฐโต อาคตาฯ เต ปน เถรปรมฺปราย น คณนฺติ โปราณาฯ</p>


<p>กลิยุเค ติสตฺตตาธิเก นววสฺสสเต สมฺปเตฺต มหามุนิเจติยสฺส ปุรตฺถิมทิสาภาเค จตฺตาโร วิหาเร การาเปตฺวา จตุนฺนํ เถรานํ อทาสิฯ เต จ เถรา ตตฺถ นิสีทิตฺวา สาสนํ ปคฺคณฺหิํสุฯ</p>


<p>ตสฺมิํเยว กาเล พทรวนวาสี นาม เอโกปิ เถโร อตฺถิฯ โสปิ ปริยตฺติวิสารโท ฉปฺปทวํสิโกฯ โส จ เถโร ยาวชีวํ ยถาพลํ สาสนํ ปคฺคณฺหิตฺวา ทุติยภเว จลงฺคนคเร เอกิสฺสา อิตฺถิยา กุจฺฉิมฺหิ ปฎิสนฺธิํ คณฺหิฯ ทสมาสจฺจเยน กลิยุเค จตฺตาลีสาธิเก นววสฺสสเต สมฺปเตฺต พุธวาเร วิชายิตฺวา เตรสวสฺสิกกาเล สาสเน ปพฺพชิตฺวา ปริยตฺติํ อุคฺคณฺหิฯ สิริเขตฺตนคริโนฺท ราชา สิริเขตฺตนครํ อาเนตฺวา สิริเขตฺตนคเร สามเณโรติ นาเมน ปากโฎ หุตฺวา กลิยุเค จตุปณฺณาสาธิเก  นววสฺสสเต สมฺปเตฺต ปนฺนรสวสฺสิกกาเล เวสฺสนฺตรชาภกํ กพฺยาลงฺการวเสน พนฺธิฯ ปริปุณฺณวีสติวสฺสกาเล สิริเขตฺตนคเรเยว สิริเขตฺตนคริโนฺท เวรวิชโย นาม ราชา อนุคฺคเหตฺวา อุปสมฺปทภูมิยํ ปติฎฺฐาติฯ ปจฺฉิมปกฺขาธิโก นาม ราชา สิริเขตฺตนครํ อตฺตโน หตฺถคตํ อกาสิฯ ตสฺมิญฺจ กาเล ตํ เถรํ อาเนตฺวา รตนปูรนคเร วสาเปสิฯ สูรกิตฺติ นาม รโญฺญ กนิฎฺฐภาติโก เอราวตีนทีตีเร จตุภูมิกวิหารํ การาเปตฺวา ตสฺส เถรสฺส อทาสิฯ ราชา จ ติปิฎกาลงฺกาโรติ นามลญฺฉํ อทาสิฯ</p>


<p>กลิยุเค วสฺสสหเสฺส สมฺปเตฺต ผคฺคุนมาสสฺส ปุณฺณมิยํ สฎฺฐิวสฺสิโก หุตฺวา ติริยปพฺพตํ คนฺตฺวา อรญฺญวาสํ วสิฯ เทฺว วสฺสาธิเก วสฺสสหเสฺส ราชา ตสฺมิํ วิหารํ การาเปตฺวา ตเสฺสว เถรสฺส อทาสิฯ โส ปน ติปิฎกาลงฺการเตฺถโร สิริเขตฺตนคเร นวงฺคกนฺทเร ปตฺตลงฺกสฺส อตุลวํสเตฺถรสฺส วํสิโกฯ สิริเขตฺตนคเร นวงฺคกนฺทเร สุวณฺณวิหาเร วสนฺตสฺส เถรสฺส กิตฺติโฆโส สพฺพตฺถ ปตฺถริฯ เชยฺยปุเร เอราวตีนทีตีเร จตุภูมิกวิหาเร วสนกาเล อฎฺฐสาลินิยา อาทิโต วีสติ คาถานํ สํวณฺณนํ อกาสิฯ สูรกิตฺตินามกสฺส กนิฎฺฐภาติกสฺส ยาจนมารพฺภ ยสวฑฺฒนวตฺถุญฺจ อกาสิฯ ติริยปพฺพเต วสนกาเล วินยาลงฺการฎีกํ อกาสิฯ ปจฺฉิมปกฺขาธิกรโญฺญ กาเล มหาสงฺฆนาถเตฺถรํ สงฺฆราชภาเว ฐเปสิฯ โส จ สงฺฆราชา อติวิย ปริยตฺติ วิสารโทฯ ตสฺมิญฺจ กาเล รตนปูรนคเรปิ อริยาลงฺการตฺถโร นาม เอโก อตฺถิฯ โส ปน ติปิฎกาลงฺการเตฺถเรน สมญฺญาณถาโมฯ วยสาปิ สมานวสฺสิกาฯ</p>


<p>เตสุ ติปิฎกาลงฺการเตฺถโร คนฺถนฺตรพหุสฺสุตฎฺฐาเน  อธิโก, อริยาลงฺการเตฺถโร ปน ธาตุปจฺจยวิภาคฎฺฐาเน อธิโกติ ทฎฺฐโพฺพฯ ปจฺฉา ปน อุกฺกํสิกรโญฺญกาเล เตปิ เทฺว เถรา รโญฺญ อาจริยา หุตฺวา สาสนํ ปคฺคณฺหิํสุฯ เตสุ อริยาลงฺการเตฺถโร อปรภาเค กาลงฺกริตฺวา ตสฺส เถรสฺส สทฺธิวิหาริกสฺส ทุติยาริยาลงฺการเตฺถรสฺส ราชมณิจูฬเจติยสฺส สมีเป ทกฺขิณวนารามํ นาม วิหารํ การาเปตฺวา อทาสิฯ</p>


<p>อุกฺกํสิโก นาม ราชา ปน สาสเน พหุปฺปกาโรฯ โส จ กลิยุเค ฉนวุตาธิเก นววสฺสสเต รชฺชํ ปโตฺตฯ รชฺชํ ปน ปตฺวา สิริธมฺมาโสกราชาวิย จตฺตาริ วสฺสานิ อติกฺกมิตฺวา มุทฺธาภิเสกํ ปฎิคฺคเหตฺวา สิริสุธมฺม ราชามหาธิปตีติ นามลญฺฉมฺปิ ปฎิคฺคณฺหิฯ เอกสฺมิํ ปน สมเย หํสาวตีนครํ คนฺตฺวา ตตฺถ นิสีทิฯ อถ รามญฺญรฎฺฐวาสิโน เอวมาหํสุ,- มรมฺมิกภิกฺขู นาม ปริยตฺติโกวิทา เวทสตฺถญฺญุโน นตฺถีติฯ ตํ สุตฺวา ราชา จตุภูมิกวิหารวาสิเตฺถรสฺส สนฺติกํ สาสนํ เปเสสิ,-ติํสวสฺสิกา จตฺตาลีสวสฺสิกา วา ปริยตฺติโกวิทา เวทสตฺถญฺญุโน ภิกฺขู รามญฺญรฎฺฐํ มม สนฺติกํ เปเสถาติฯ อถ จตุภูมิ กวิหารวาสิเตฺถโร ติปิฎกาลงฺการํ ติโลกาลงฺการํ ติสาสนาลงฺการญฺจ สทฺธิํ ติํสมเตฺถหิ ภิกฺขูหิ เปเสสิฯ หํสาวตีนครํ ปน ปตฺวา โมโธเจติยสฺส ปุรตฺถิมภาเค วิหาเร การาเปตฺวา เตสํ อทาสิฯ</p>


<p>อุโปสถทิวเสสุ สุธมฺมสาลายํ รามญฺญรฎฺฐวาสิโน ปริยตฺติโกวิเท เวทสตฺถญฺญุโน สนฺนิปาตาเปตฺวา เตหิ ตีหิ เถเรหิ สทฺธิํ กถาสลฺลาปํ การาเปสิฯ อถ รามญฺญรฎฺฐวาสิโน ภิกฺขู เอวมาหํสุ,– ปุเพฺพ ปน มยํ มรมฺมรเฎฺฐ ปริยตฺติโกวิทา เวทสตฺตญฺญุโน นตฺถีติ มญฺญาม, อิทานิ มรมฺมรฎฺฐวาสิโน อติวิย ปริยตฺติ โกวิทา  เวทสตฺถญฺญุโนติฯ อปรภาเค กลิยุเค ฉนวุตาธิเก นววสฺสสเต สมฺปเตฺต ราชา รตนปูรนครํ ปจฺจาคจฺฉิฯ</p>


<p>เตปิ เถรา ปจฺจาคนฺตุกามา รามญฺญรเฎฺฐ ปธานภูตสฺส ติโลกครูติ นามเธยฺยสฺส มหาเถรสฺส สนฺติกํ วนฺทนตฺถาย อคมํสุฯ</p>


<p>ตทา ติโลกครุเตฺถโรปิ เตหิ สทฺธิํ สลฺลาปํ กตฺวา เอวมาห,-ตุเมฺหสุ ปน ติปิฎกาลงฺการเตฺถโร ปฐมํ อาวาสวิหารํ ลภิสฺสตีติฯ กสฺมา ปน ภเนฺต เอวม โวจาติ วุเตฺต อยํ ปน ปิณฺฑาย จรโนฺตปิ อนฺตรามเคฺค เวฬุเวตฺตาทีนิอิ ลภิตฺวา คเหตฺวา วิหาเร ปฎิสงฺขรณํ อกาสิ, ตสฺมาหํ เอวํ วทามิ, โลเก วิหาเร ปฎิสงฺขรณสีลา ภิกฺขู สีฆเมว อาวาสวิหารํ ลภนฺตีติ หิ โปราณเตฺถรา อาหํสูติ อาหฯ</p>


<p>เตปิ รตนปูรนครํ ปจฺจาคจฺฉิํสุฯ ติโลกครุเตฺถรสฺส วจนานุรูปเมว ติปิฎกาลงฺการเตฺถโร สพฺพปฐมํ อาวาสวิหารํ ลภีติฯ</p>


<p>กลิยุเค ปน นววสฺสาธิเก วสฺสสหเสฺส สมฺปเตฺต รโญฺญ กนิโฎฺฐ กาลมกาสิฯ อถํ รโญฺญ ปุโตฺต อุจฺจนครโภชโก พาลชเนหิ สนฺถวํ กตฺวา เตสํ วจนํ อาทิยิตฺวา ปจฺจูสกาเล ปิตรํ ฆาเตตุกาโม อเนฺตปุรํ สหสา ปาวิสิฯ</p>


<p>ราชาว อนคฺฆํ มุทฺทิกํ คเหตฺวา นนฺทเชเยฺยน นาม อมเจฺจน ราชโยเธน นาม อมเจฺจนจ สทฺธิํ อญฺญตรเวเสน นครโต นิกฺขมิตฺวา รชตวาลุกนทิํ สมฺปโตฺตฯ</p>


<p>ตสฺมิญฺจ กาเล เอโก สามเณโร มาตาปิตูนํ เคเห ปิณฺฑปาตํ อาเนสฺสามีติ ขุทฺทกนาวาย นทิยํ อาคจฺฉิฯ อถ  ตํ สามเณรํ ทิสฺวา ราชา เอวมาห,- อเมฺห ภเนฺต ปรตีรํ นาวาย อาเนหีติฯ สามเณโร จ อาห,-สเจ อุปาสก ตุเมฺห ปรตีรํ อาเนยฺยํ, ภตฺตกาลํ อติกฺกเมยฺยนฺติฯ อถ ราชา อเมฺหเยว สีฆํ อาเนหิ, อิมํ มุทฺทิกํ ทสฺสามีติ อสฺสาเสตฺวา อาเนตุํ โอกาสํ ยาจิฯ อถ สามเณโร การุญฺญปฺปตฺตํ วจนํ สุตฺวา ปรตีรํ อาเนสิฯ</p>


<p>อถ จตุภูมิกวิหารํ ปตฺวา ตสฺมิํ วิหาเร เถรสฺส สพฺพมฺปิ การณํ อาโรเจตฺวา เอวมาห,-สเจ ภเนฺต อเมฺห คณฺหิตุํ อาคจฺฉยฺย, เต นิวาเรถาติฯ เถโรจ มยํ มหาราช สมณา น สกฺกา เอวํ นิวาเรตุํ, เอวมฺปิ เอโก อุปาโย อตฺถิ,-นิสินฺนวิหารวาสิเตฺถโร ปน คิหิกเมฺมสุ อติวิย เฉโก, ตํ ปโกฺกเสตฺวา การณํ จิเนฺตตุํ ยุตฺตนฺติฯ อถ ตํ ปโกฺกเสตฺวา ตมตฺถํ อาโรเจตฺวา ราชา อิทมโว จ,- สเจ ภเนฺต อเมฺห คณฺหิตุํ อาคเจฺฉยฺยุํ, อถ เกนจิเทว อุปาเยน เต นิวาเรถาติฯ อถ โส เถโร เอวมาห,-เตน หิ มหาราช มา กิญฺจิ โสจิ มาภายิ วิหารมเชฺฌ สิริคพฺภํ ปวิสิตฺวา นิสีทถาติ วตฺวา ปิณฺฑาย อจรเนฺต ภิกฺขุสามเณเร สนฺนิปาตาเปตฺวา วิสุํ วิสุํ ทณฺฑหตฺถา หุตฺวา เอกสฺสปิ ปุริสสฺส วิหารํ ปวิสิตุํ โอกาสํ มา เทถาติ วตฺวา เสนํวิย พฺยูเหสิฯ สามนฺตวิหาเรสุปิ วสเนฺต ภิกฺขุสามเณเร ปโกฺกสิฯ ตทา กิร อาคนฺตฺวา สนฺนิปาตานํ ภิกฺขุสามเณรานํ อติเรกสหสฺสมตฺตํ อโหสิฯ เถโร เต วิหาเร ทฺวารโกฎฺฐเกสุ อาคตมเคฺค จ วิสุํ วิสุํ ทณฺฑหตฺถา หุตฺวา อารกฺขณตฺถาย ฐเปสิ, ยถา วฑฺฒกี สูกโร พฺยคฺฆสฺส นิวารณตฺถาย วิสุํ วิสุํ สูกเร สํวิธาย ฐเปสีติฯ อถ ปุตฺตสฺส โยธาปิ ราชานํ คเหตุํ น สกฺกา, ภิกฺขุ สามเณรานํ  คารววเสน พลกฺกาเรน มาเรตฺวา ปวิสิตุํ น วิสหนฺติ, ภิกฺขุ สามเณรานํ พาหุลฺลตาย จฯ</p>


<p>ตสฺมิํเยว สํวจฺฉเร อสฺสยุชมาสสฺส กาฬปกฺขปญฺจมิโต ยาว กตฺติกมาสสฺส กาฬปกฺขปญฺจมี วิหาเรเยว ราชา นิลียิตฺวา นิสีทิฯ อถ อเนฺตปุรวาสิกา อมจฺจา ปุตฺตํ อปเนตฺวา ราชานํ อาเนตฺวา รเชฺช ฐเปสุํฯ ราชา จ ปุน รชฺชํ ปตฺวา วิหาเร นิสินฺนกาเล มา ภายิ มหาราช ตฺวํ ชิเนสฺสตีติ รโญฺญ อาโรเจนฺตสฺส เวทสตฺถญฺญุโน เอกสฺส ภิกฺขุสฺส จญฺญิงฺขุเจติยสฺส เอสนฺนฎฺฐาเน เอกํ วิหารํ การาเปตฺวา อทาสิฯ ธมฺมนนฺทราชคุรูติ นามลญฺฉมฺปิ อทาสิฯ ตสฺส ปน วิชาตฎฺฐานภูตํ คามํ นิสฺสาย มรมฺมโวหาเรน ‘เย เน นา เส ยาํ ว’ อิติ สมญฺญา อโหสิฯ</p>


<p>ราชา จ ปุน รชฺชํ ปตฺวา ตสฺมิํเยว สํวจฺฉเร กตฺติกมาสสฺส กาฬปกฺขจุทฺทสมิยํ สเพฺพปิ มหาเถเร นิมเนฺตตฺวา ราชเคหํ ปเวเสตฺวา ปิณฺฑปาเตน โภเชสิฯ อถ ราชา เอวมาห,-จตุภูมิกวิหารวาสิเตฺถโร สมฺปรายิกตฺถาวโห อาจริโย, นิสินฺนวิหารวาสิเตฺถโร ปน ทิฎฺฐธมฺมิกตฺถาวโหติ เอวํ ราชาวํเส วุตฺตํฯ โปราณโปตฺถเกสุ ปน จตุภูมิกวิหาร วาสิเตฺถโร เอกนฺตสมโณ อาจริโย, นิสินฺนวิหารวาสิเตฺถโร ปน โยธารโห โยธกเมฺม เฉโกติ ราชา อหาติ วุตฺตํฯ ราชา กิร สมฺปรายิกตฺถํ อนุเปกฺขิตฺวา ทินฺนกาเล นิสินฺนวิหารเตฺถรสฺส น อทาสิ, กทาจิ กทาจิ ปน ทิฎฺฐธมฺมิกตฺถํ อนุเปฺปกฺขิตฺวา ตสฺส วิสุํ อทาสีติฯ เอตฺถ จ ยสฺมา นิสินฺนวิหาร วาสิเตฺถโร รโญฺญ ภีเยหิ นิวารณตฺถาย อารกฺขํ อกาสิ, น ปเรสํ วิเหฐนตฺถาย, อาณตฺติกปฺปโยคา จ น ทิสฺสติ, ตสฺมา นตฺถิ อาปตฺติโทโสฯ สทฺธาติสฺสรโญฺญ ภเยหิ  นิวารณตฺถํ อรหเนฺตหิ เถเรหิ กตปฺปโยโควิย ทฎฺฐโพฺพฯ</p>


<p>จตุภูมิกวิหาร วาสิเตฺถโร ปน ขณิตฺติปาทคาเม ชาโต, อริมทฺทนปุเร อรหนฺตเตฺถรคณปฺปภโว, ยตฺถ กตฺถจิ คนฺตฺวา อเญฺญสํ ภิกฺขูนํ อาจารํ ยถาภูตํ ชานิตฺวา เตหิ จตุปจฺจยสโมฺภโค น กภปุโพฺพ, อนฺตมโส อุทกมฺปิ น ปิวิตปุโพฺพ, ตํตํฎฺฐานมฺปิ จมฺมขณฺฑํ คเหตฺวาเยว คมนสีโลฯ อุกฺกํสิกราชา ปน สิริเขตฺตนคเร ทฺวตฺตโปงฺกรญฺญา การาวิตเจติยสณฺฐานํ คเหตฺวา ราชมณิจูฬํ นาม เจติยํ อกาสิฯ ตํ ปน เจติยํ ปริมณฺฑลโต ติหตฺถสตปฺปมาณํ, อุเพฺพธโตปิ เอตฺตกเมวฯ ตสฺส ปน เจติยสฺส จตูสุ ปเสฺสสุ จตฺตาโร วิหาเรปิ การาเปสิ, ปุรตฺถิมปเสฺส ปุพฺพวนาราโม นาม วิหาโร, ทกฺขิณปเสฺส ปน ทกฺขิณวนาราโม นาม, ปจฺฉิมปเสฺส ปจฺฉิมวนาราโม นาม, อุตฺตรปเสฺส อุตฺตรวนาราโม นามฯ เตสุ จตูสุ วิหาเรสุ อุตฺตรวนาราโม นาม วิหาโร อสนิปาภคฺคินา ฑยฺหิตฺวา วินสฺสิฯ อวเสเส ปน ตโย วิหาเร ปริยตฺติโกวิทานํ ติณฺณํ มหาเถรานํ อทาสิฯ นาม ลญฺฉมฺปิ เตสํ อทาสิฯ ปจฺฉิมสฺส รโญฺญ กาเลเยว อุตฺตรปเสฺส วิหารํ การาเปสิฯ</p>


<p>ตสฺมิํ ปน เจติเย ฉตฺตํ อนาโรเปตฺวาเยว โส ราชา ทิวงฺคโตฯ เตสุ ปน จตูสุ วิหาเรสุ นิสินฺนานํ เถรานํ ทกฺขิณวนารามวิหารวาสีมหาเถโร กจฺจายนคนฺถสฺส อตฺถํ ฉพฺพิเธหิ สํวณฺณนานเยหิ อลงฺกริตฺวา มรมฺมภาสาย สํวเณฺณสิฯ ปจฺฉิมวนารามวิหาร วาสิเตฺถโร ปน นฺยาสสฺส สํวณฺณนํ ฉหิ นเยหิ อลงฺกริตฺวา อกาสิฯ</p>


<p>กลิยุเค ปน ทสวสฺสาธิเก สหเสฺส สมฺปเตฺต ตสฺส  รโญฺญ ปุโตฺต สิรินนฺทสุธมฺมราชาปวราธีปติ รชฺชํ กาเรสิฯ ปิตุโน ราชเคหํ ภินฺทิตฺวา วิหารํ การาเปตฺวา ติโลกาลงฺการสฺส นาม มหาเถรสฺส อทาสิฯ ติโลกาลงฺการเตฺถโร จ นาม ติปิฎกาลงฺการเตฺถเรน สมญฺญาณถามสฺส อริยาลงฺการเตฺถรสฺส สิโสฺสติ ทฎฺฐโพฺพฯ อยญฺจโตฺถ เหฎฺฐา ทสฺสิโตฯ เชยฺยปุเร จตุภูมิกอตุลวิหารํ การาเปตฺวา ทาฎฺฐานาคราชคุรุเตฺถรสฺส อทาสิฯ โส จ เถโร นิรุตฺติสารมญฺชูสํ นาม นฺยาสสํวณฺณนํ อกาสีฯ</p>


<p>กลิยุเค ทฺวาทสาธิเก วสฺสสหเสฺส สมฺปเตฺต ผคฺคุนมาเส โสตาปนฺนา นาม อารกฺขเทวตา อญฺญตฺถ คมิสฺสามาติ อาหํสูติ นครา สุปินํ ปสฺสนฺตา หุตฺวา พหูสนฺนิปติตฺวา เทวปูชํ อกํสุฯ เทวตานํ ปน สงฺกมนํ นาม นตฺถิ, ปุพฺพนิมิตฺตเมวตนฺติ ทฎฺฐพฺพํฯ</p>


<p>ตสฺมิญฺจ กาเล จินรโญฺญ โยธา อาคนฺตฺวา มรมฺมรฎฺฐํ ทูเสสุํฯ สาสนํ อพฺภปฺปฎิจฺฉโนฺน วิย จโนฺท ทุพฺพลํ อโหสิฯ</p>


<p>กลิยุเค เตวีสาธิเก วสฺสสหเสฺส สมฺปเตฺต ตสฺส รโญฺญ กนิโฎฺฐ มหาปวรธมฺมราชาโลกาธิปติ นาม ราชา รชฺชํ กาเรสิฯ ตสฺมิญฺจ กาเล โลกสเงฺกตวเสน ปุญฺญํ มนฺทํ ภวิสฺสตีติ เวทสตฺถญฺญูหิ อาโรจิตตฺตา โลกสเงฺกตวเสเนว อภินวปุญฺญุปฺปาทนตฺถํ ขนฺธวารเคหํ การาเปตฺวา ตาวกาลิกวเสน สงฺกมิตฺวา นิสีทิฯ ตโต อปรภาเค อุตฺตรเคหํ ภินฺทิตฺวา ตสฺมิํเยว ฐาเน วิหารํ การาเปตฺวา เอกสฺส มหาเถรสฺส อทาสิฯ</p>


<p>ทกฺขิณเคหํ ปน นครสฺส ปุรตฺถิมทิสาภาเค วิหารํ การาเปตฺวา อคฺคณมฺมาลงฺการเตฺถรสฺส อทาสิฯ โส จ เถโร กจฺจายนคนฺถสฺสเจว อภิธมฺมตฺถสงฺคหสฺส จ มาติกาธาตุกถายมกปฎฺฐานานญฺจ  อตฺถํ มรมฺมภาสาย โยเชสิฯ</p>


<p>อุปราชา จ มหาเสตุโน ปมุเข ฐาเน โสวณฺณมยวิหารํ การาเปตฺวา อุตฺตรเคหวิหาร วาสิเตฺถรสฺส อเนฺตวาสิกสฺส ชินารามเตฺถรสฺส อทาสิฯ ตสฺมิํเยว ฐาเน นานารตนวิจิตฺรํ วิหารํ การาเปตฺวา ตเสฺสว เถรสฺส อเนฺตวาสิกสฺส คุณคนฺธเตฺถรสฺส อทาสิฯ</p>


<p>โส ปน เถโร ‘ฉิน วฺฑิน’ คาเม วิชาโตฯ วเย ปน สมฺปเตฺต รตนปูรนครํ คนฺตฺวา ปริยตฺติํ อุคฺคณฺหิตฺวา ตโต ปุน นิวตฺติตฺวา พทุนนคเร พทรคาเม นิสีทิตฺวา ปจฺฉา ‘ฉิน วฺฑิน’ คาเม จตูหิ ปจฺจเยหิ กิลมโถ หุตฺวา วสติฯ ตสฺมิญฺจ กาเล คาเม โมกฺขสฺส นาม ปุริสสฺส สนฺติเก เอกํ อนคฺฆํ มณิํ ราชา ลภิตฺวา อติว มมายิฯ ‘ฉิน วฺฑิน’ โมกฺขมณีติ ปากโฎ อโหสิฯ</p>


<p>อถ อุตฺตรเคหวิหารวาสิเตฺถโร อาห,- ‘ฉิน วฺฑิน’ คามเก น มณิเยว อนคฺฆํ, อถ โข เอโกปิ เถโร คุณคโนฺธ นาม ปริยตฺติโกวิโท อนโคฺฆเยวาติฯ</p>


<p>อถ ตํ สุตฺวา ราชา ตํ ปโกฺกเสตฺวา จตูหิ ปจฺจเยหิ อุปตฺถเมฺภตฺวา ปูชํ อกาสิฯ</p>


<p>สหโสฺสโรธคาเม คุณสาโร นาม เถโร ปลิณคาเม สุชาโต นาม เถโร จ คุณคนฺธเตฺถรสฺส สิสฺสาเยว อเหสุํฯ</p>


<p>เอกสฺมิญฺจ กาเล ติริยปพฺพตวิหารวาสีมหาเถโร ภิกฺขุสงฺฆมเชฺฌ อคฺคธมฺมาลงฺการเตฺถรํ กีฬนวเสน เอวมาห,- อเมฺหสุ อาวุโส อนฺตรธารยมาเนสุ ตฺวํ โลเก เอโก คนฺถโกวิทเตฺถโร ภวิสฺสสิ มเญฺญติฯ อถ อคฺคธมฺมาลงฺกาโร จ เอวมาห,-ตุเมฺหสุ ภเนฺต อนฺตรธารยมาเนสุ มยํ คนฺถโกวิทาน ภเวยฺยามโก นาม  ปุคฺคโล โลเก คนฺถโกวิโท ภวิสฺสตีติฯ โปราณโปตฺถเกสุ ปน อริยาลงฺการเตฺถโร นนุ ปนิทานิ มยํ คนฺถโกวิทา น ตาว ภวามาติ เอวมาหาติ วุตฺตํฯ โส อคฺคธมฺมาลงฺการเตฺถโรเยว รญฺญา ยาจิโต ราชวํสฯ สเงฺขปมฺปิ อกาสิฯ โส ปฺปน เถโร อมจฺจปุโตฺตฯ</p>


<p>เอกสฺมิญฺจ กาเล หีนายาวตฺตโก เอโก มหาอมโจฺจ รโญฺญ สนฺติกา อตฺตนา อุปลทฺธปริโภคํ สพฺพํ คเหตฺวา วิหารํ อาคนฺตฺวา อคฺคธมฺมาลงฺการเตฺถเรน สทฺธิํ สลฺลาปํ อกาสิฯ สลฺลาปํ ปน กตฺวา สพฺพํ ปริโภคํ เถรสฺส ทเสฺสตฺวา สเจ ภเนฺต ตฺวํ คิหิ ภเวยฺยาสิ, เอตฺตกํ ปริโภคํ ลภิสฺสตีติ อาหฯ เถโรปิ เอวมาห,-ตุมฺหากํ ปน เอตฺตโก ปริโภโค อมฺหากํ สมณานํ วจฺจกุฎิํ อสุภภาวนํ ภาเวตฺวา ปวิสนฺตานํ ปุญฺญํ กลํ นาคฺฆติ โสฬสินฺติฯ กิญฺจาปิ อิทญฺจ ปน วจนํ สาสนวํเส อปฺปธานํ โหติ, ปุพฺพาจริยสีเหหิ ปน วุตฺต วจนํ ยาว อปาณโกฎิกา สริตพฺพเมวาติ มนสิกโรเนฺตน วุตฺตนฺติฯ</p>


<p>กลิยุเค ปน จตุตฺติํสาธิเก วสฺสสหเสฺส สมฺปเตฺต ตสฺส ปุโตฺต นราวโร นาม ราชา รชฺชํ กาเรสิฯ มหาสีหสูรธมฺมราชาติ นามลญฺฉํ ปฎิคฺคณฺหิฯ ตสฺส รโญฺญ กาเล ‘สี โขํ’ เจติยสฺส สมีเป เชตวนวิหาเร คนฺถํ อุคฺคณฺหโนฺต เอโก ทหรภิกฺขุ คนฺถเฉโกปิ สมาโน พาลกาเล พาลจิเตฺตน อากุลิโต หุตฺวา วจฺจกูเป วาตาตเปหิ พหิสุกฺขภาเวน ปฎิจฺฉาทิเต ทเณฺฑน อาลุลิตฺวา ทุคฺคโนฺธวิย จิตฺตสนฺตาเน ปริยตฺติวาตาตเปหิ พหิสุกฺขภาเวน ปฎิจฺฉาทิเต เกนจิเทว รูปารมฺมณาทินา อาลุลิตฺวา กิเลสสตฺติสงฺขาโต ทุคฺคโนฺธ วายิตฺวา หีนายาวตฺติสฺสามีติ จิเนฺตตฺวา คิหิวตฺถานิ คเหตฺวา สทฺธิํ สหายภิกฺขุหิ นทีติตฺถํ อคมาสิฯ อนฺตรามเคฺค  ตาว ภิกฺขุภาเวเนว เจติยํ วนฺทิสฺสามีติ คิหิวตฺถานิ สหายกานํ หเตฺถ ฐเปตฺวา เจติยปฺปมุเข เลณํ ปวิสิตฺวา วนฺทิตฺวา นิสีทิฯ อถ เอกา ทหริตฺถี เจติยงณํ อาคนฺตฺวา พหิ เลณํ นิสีทิสฺวา อุทกํ สิญฺจิตฺวา ปตฺถนํ อกาสิ,-อิมินา ปุญฺญกเมฺมน สเพฺพหิ อปายาทินุเกฺขหิ โมเจยฺยามิ, ภเว ภเว จ หีนายาวตฺตกสฺส ปุริสสฺส ปาทจาริกา น ภเวยฺยามีติฯ</p>


<p>อถ ตํ สุตฺวา ทหรภิกฺขุ เอวํ จิเนฺตสิ,-อิทานิ อหํหีนายาวตฺติสฺสามีติ จิเนฺตตฺวา อาคโต, อยมฺปิ ทหริตฺถี หีนายาวตฺตกสฺส ปุริสสฺส ปาทจาริกา น ภเวยฺยา มีติ ปตฺถนํ อกาสิ, อิทานิ ตํ ทหริตฺถิํ การณํ ปุจฺฉิสฺสามีติฯ เอวํ ปน จิเนฺตตฺวา พหิ เลณํ นิกฺขมิตฺวา ตํ ทหริตฺถิํการณํ ปุจฺฉิ,-กสฺมา ปน ตฺวํ หีนายาวตฺตกสฺส ปุริสสฺส ปาทจาริกา น ภเวยฺยามีติ ปตฺถนํ กโรสีติฯ หีนายาวตฺตกสฺส ภเนฺต ปุริสสฺส ปาทจาริกา น ภเวยฺยามีติ วุตฺตวจนํ พาลปุริสสฺส ปาทจาริกา น ภเวยฺยามีติ วุตฺตวจเนน นานา น โหติ, สทิสตฺถกเมวาติ นนุ หีนายา วตฺตโก พาโลเยว นาม, สเจ ปน ภเนฺต หีนายาวตฺตโก พาโล นาม น ภเวยฺย, โก นาม โลเก พาโล ภเวยฺย, ภิกฺขุ นาม หิ ปเรหิ ทินฺนํ จีวรปิณฺฑปาตเสนาสนํ ปริภุญฺชิตฺวา สุขํ วสติ, สเจ คนฺถํ อุคฺคณฺหิตุ กาโม ภเวยฺย, ยถากามํเยว คนฺถํ อุคฺคณฺหิตุํ โอกาสํ ลภติ, เอวํ ปน อหุตฺวา อลสิโกเยว ภุญฺชิตฺวา สยิตฺวา นิสีทิตุํ อิเจฺฉยฺย, เอวมฺปิ ยถากามํ ภุญฺชิตุํ สยิตุํ โอกาสํ ลภติ, เอวมฺปิ สมาโน ปรสฺส ทาโส ภวิสฺสามิ, ทารสฺส กิํกโร ภวิสฺสามีติ อกเถโนฺตปิ กเถโนฺตวิย หุตฺวา หีนายาวเตฺตยฺย, โส โลเก อเญฺญหิ พาเลหิ อธิโก พาโลติ อหํ มญฺญามิ, สเจ ปน พาลตรสฺส ภริยา ภเวยฺย, อหํ พาลตรี ภเวยฺยนฺติ  วุเตฺต โส ทหรภิกฺขุ สํเวคํ อาปชฺชิตฺวา พหินครทฺวารํ นิกฺขมิตฺวา วานรคเณน วินา ฌายโนฺตวิย วานโร ฌายิตฺวา นิสีทิฯ</p>


<p>อถ สหายกา อาคนฺตฺวา คิหิวตฺถานิ คณฺหาหีติ ปโกฺกสิํสุฯ ตสฺมิํ กาเล โส ทหรภิกฺขุ อาคจฺฉถ ภวโนฺตติ วตฺวา สพฺพํ การณํ เตสํ อาจิกฺขิตฺวา อิทานิ ปน ภวโนฺต หีนายาวเตฺตหีติ สเจ โย โกจิ อาคนฺตฺวา มม สีสํ มุคฺคเรน ปหาเรยฺย, เอวํ สเนฺตปิ หีนายาวตฺติตุํ น อิจฺฉามิ, อิโต ปฎฺฐาย ยาว ชีวิตปริยนฺตา หีนายาวตฺติตุํ มนสาปิ น จินฺตยิสฺสามีติ วตฺวา เอราวตีนํทิํ ตริตฺวา เชยฺยปุรํ อคมาสิฯ ตทา กิร ทหริตฺถี เทวลาภวยฺย, น มนุสฺสิตฺถีติ วทนฺติ ปณฺฑิตาติฯ</p>


<p>เชยฺยปุรํ ปน ปตฺวา ปริยตฺติโกวิทานํ มหาเถรานํ สนฺติเก นยํ คเหตฺวา ปุญฺญเจติยสฺส ทกฺขิณทิสาภาเค เอกสฺมิํ วิหาเร นิสีทิฯ ปริยตฺติํ วาเจตฺวา อถ กเมน ตํตํทิสาหิ ภิกฺขุสามเณรา อาคนฺตฺวา ตสฺส สนฺติเก ปริยตฺติํ อุคฺคณฺหิํสุฯ อาวาสํ ปน อลภิตฺวา เกจิ ภิกฺขุสามเณรา ฉตฺตานิปิ ฉาทิตฺวา นิสีทิํสุฯ</p>


<p>เอกสฺมิํ กาเล ราชา นิกฺขมิตฺวา ปุญฺญเจติยํ วนฺทิสฺสามีติ เจติยงฺคณํ ปาวิสิฯ อถ ฉตฺตานิ ฉาเทตฺวา นิสิเนฺน ภิกฺขู ทิสฺวา คุหาย สทฺธิํ วิหารํ การาเปตฺวา ตสฺส ภิกฺขุสฺส อทาสิฯ ติโลกครูติปิ นามลญฺฉํ อทาสิฯ สุขโวหารตฺถํ ปน กการโลปํ กตฺวา ติโลครูติ โวหริํสุฯ</p>


<p>ตสฺส ปน สทฺธิวิหาริโก สตฺตวสฺสิโก เตโชทีโป นาม ภิกฺขุ ปริตฺตฎีกํ อกาสิฯ อปรภาเค ปน ติโลกาลงฺกาโรติ นามลญฺฉํ อทาสิฯ เอวํ เตเชทีโป นาม ภิกฺขุ นราวรรโญฺญ กาเล ปริตฺตฎีกํ อกาสีติ ทฎฺฐพฺพํฯ เกจิ ปน ปจฺฉิมปกฺขาธิกรโญฺญ กาเลติ วทนฺติฯ</p>


<p>เอกสฺมิํ  ปน กาเล ติริยปพฺพตวิหารวาสีมหาเถโร ปาทเจติยํ วนฺทนตฺถาย คนฺตฺวา ปจฺจาคตกาเล กุขนนคเร สุวณฺณคุหายํ ชมฺพุธชเตฺถรสฺส สนฺติกํ ปวิสิตฺวา เตน สทฺธิํ สลฺลาปํ อกาสิฯ เต จ มหาเถรา อญฺญมญฺญํ ปสฺสิตฺวา สลฺลปิตฺวา อติวิย ปโมทิํสุฯ โลกสฺมิญฺหิ พาโล พาเลน ปณฺฑิโต ปณฺฑิเตน สทฺธิํ อติวิย ปโมทตีติฯ เต จ เทฺว เถรา สมานวสฺสิกาฯ ติริยปพฺพตวิหาร วาสีมหาเถโร เตน สทฺธิํ สลฺลาปํ กตฺวา ปจฺจาคจฺฉิฯ ชมฺพุธชเตฺถโร จ มคฺคํ อจิกฺขิตุํ อนุคจฺฉิฯ อถ ติริยปพฺพตวิหารวาสีมหาเถโร ชมฺพุธชเตฺถรํ อาห,- อหํ ภเนฺต ราชวลฺลโภ โหมิ ราชคุรุ,ตฺวํเยว มม ปุรโต คจฺฉาหีติฯ อถ ชมฺพุธชเตฺถโรปิ ติริยปพฺพตวิหารวาสิเตฺถรํ อาห,-ตฺวํ ภเนฺต ราชวลฺลโภ ภวสิราชคุรุ, โลเก ราชคุรุ นาม ปธานภาเว ฐิโต, ตสฺมา ตฺวํเยว มม ปุรโต คจฺฉาหีติฯ เอตฺถ จ เทฺวปิ มหาเถรา อญฺญมญฺญํ คารววเสน โลกวตฺตํ อเปกฺขิตฺวา เอวมาหํสูติ ทฎฺฐพฺพํฯ ติริยปพฺพตวิหารวาสีมหาเถโรปิ รตนปูรนครํ ปตฺวา ราชวํสปพฺพตํ คนฺตฺวา อรญฺญวาสํ วสิฯ</p>


<p>อถ อุกฺกํสิกราชา กนิเฎฺฐน สูรกิตฺตินาเมน สทฺธิํ มเนฺตสิ,-สเจ ตฺวํ วเน เถรํ ปฐมํ ปสฺสสิ, ตฺวํเยว วิหารํ การาเปตฺวา เถรสฺส ททาหิ, สเจ ปนาหํ ปฐมํ ปเสฺสยฺย, อหํ วิหารํ การาเปตฺวา ททามีติฯ</p>


<p>อถ กนิฎฺฐา ปฐมํ ปสฺสิตฺวา ติริยปพฺพตกนฺทเร เชตวนํ นาม วิหารํ การาเปตฺวา อทาสิฯ อิทญฺจ วจนํ สาธุชฺชนานํ คุณํ เอวการํ ปีติโสมนสฺสํ อุปฺปชฺชิ, เตน ปุญฺญกเมฺมน เตน ปีติโสมนเสฺสน สตฺตกฺขตฺตุํ เทวรชฺชสมฺปตฺติํ สตฺตกฺขตฺตุํ มนุสฺสรชฺชสมฺปตฺติํ ปฎิลภีติ วุตฺตตฺตา สาธุชฺชนานํ คุณํ อนุสฺสริตฺวา ปุญฺญวิเสสลาภตฺถาย วุตฺตํฯ</p>


<p>ติริยปพฺพตวิหารวาสีมหาเถโร จ ชมฺพุธชเตฺถรสฺส  คุณํ อุกฺกํสิกรโญฺญ อาโรเจสิฯ ราชา จ อติวิย ปสีทิตฺวา ชมฺพุธโชติ มูลนาเม ทีปสเทฺทน โยเชตฺวา ชมฺพุทีปธโชติ นามลญฺฉํ อทาสิฯ</p>


<p>ชมฺพุธชเตฺถโร จ นาม ธมฺมนนฺทเตฺถรสฺส สทฺธิวิหาริกาฯ ธมฺมนนฺทเตฺถโร จ โชติปุญฺญเตฺถรสฺส สทฺธิวิหาริโกฯ เต จ เถรา อรหนฺตคณวํสิกาฯ</p>


<p>ชมฺพุธชเตฺถโร ปน วินยปาฬิยา อฎฺฐกถาย จ อตฺถ โยชนํ มรมฺมภาสาย อกาสิฯ มณิรตโน นาม ปน เถโร อฎฺฐสาลินีสโมฺมหวิโนทนีกงฺขาวิตรณีอฎฺฐกถานํ อภิธมฺมตฺถวิภาวนีสงฺขปวณฺณนาฬีกานญฺจ อตฺถํ มรมฺม ภาสาย โยเชสิฯ</p>


<p>มูลาวาสคาเม จ ปุพฺพารามวิหารวาสิเตฺถโร คูฬตฺถ ทีปนิํ นาม คนฺถํ วิสุทฺธิมคฺคคณฺฐิปทตฺถญฺจ มูลภาสาย อกาสิ, เนตฺติปาฬิยา จ อตฺถํ มรมฺมภาสาย โยเชสิฯ โส ปน เถโร ปุเพฺพ คามวาสี หุตฺวา สีสเวฐนตาลปตฺตานิ คเหตฺวา อาจริยปฺปเวณีวเสน วินยวิโลมาจารํ จริฯ ปจฺฉา ปน ตํ อาจารํ วิสฺสชฺชิตฺวา อรญฺญวาสํ วสิฯ โสปิ เถโร คมฺภีรญาณิโก สทฺทตฺถนเยสุ อติวิย เฉโกฯ</p>


<p>กลิยุเค ปน ปญฺจติํสาธิเก วสฺสสหเสฺส สมฺปเตฺต กนิโฎฺฐ สิริปวรมหาธมฺมราชา นาม ภูปาโล รชฺชํ กาเรสิฯ ทพฺพิมุขชาตสฺสเร ปน เคหํ การาเปตฺวา นิสีทนโต ทพฺพิมุขชาตสฺสโรติ นามํ ปากฎํ อโหสิฯ ตสฺมิํ ปน ชาตสฺสเร เชยฺยภูมิกิตฺติํ นาม วิหารํ การาเปตฺวา สิริสทฺธมฺมปาลเตฺถรสฺส อทาสิฯ พหูนมฺปิ คามวาสี อรญฺญวาสี ภิกฺขูนํ อนุคฺคหํ อกาสิฯ รตนปูรนครสฺมิญฺหิ ทสสุ ‘ญฺยौํ ยาํ’ ราชาํเสสุ ปฺปจฺฉิมา ปญฺจ ราชาโน อวิจินิตฺวาเยว อลชฺชีลชฺชีมิสฺสกวเสน สาสนํ ปคฺคณฺหิํสุฯ ตทา  ชินสาสนํ อพฺภนฺตเร จโนฺทวิย อติปริสุทฺธํ น อโหสิฯ เอวมฺปิ ลชฺชิโน อตฺตโน อตฺตโน วํสานุรกฺขณวเสน ธมฺมํ ปูเรตุํ อนิวาริตตฺตา ลชฺชีคณวํโส น ฉิชฺชติฯ ตถา อลชฺชิโนปิ อตฺตโน อตฺตโน อาจริยปฺปเวณีวเสน วิจริํสุ, เตน อลชฺชีคณวํโสปิ น ฉิชฺชตีติ ทฎฺฐพฺพํฯ ตสฺส รโญฺญ กาเล เทวจโกฺกภาโส นาม เอโก เถโร อตฺถิ, เวทสตฺถญฺญู ปิฎเกสุ ปน มโนฺทติฯ</p>


<p>กลิยุเค ปน อฎฺฐติํสาธิเก วสฺสสหเสฺส สมฺปเตฺต เวสาขมาสสฺส กาฬปกฺขอฎฺฐมิโต ปฎฺฐาย โลกสเงฺกตวเสน อุปฺปชฺชมานํ ภยํ นิวาเรตุํ นวคุหายํ เตน เทวจโกฺกภาสเตฺถเรน กถิตนิยาเมน ปฐมํ มรมฺมิกภิกฺขู ปฎฺฐานปฺปกรณํ วาจาเปสิฯ ตโต ปจฺฉา เชฎฺฐมาสสฺส ชุณฺหปกฺขปาฎิปททิวสโต รามญฺญรฎฺฐวาสิเก ภิกฺขู ปฎฺฐานปฺปกรณํ วาจาเปสิฯ มหาฉณญฺจ การาเปสิฯ รฎฺฐวาสิโนปิ พหุปูชาสกฺการํ การาเปสิฯ ตสฺส กิร รโญฺญ กาเล โปตฺถกํ อฎฺฐิภลฺลิกรุกฺขนิยฺยาเสหิ ปริมฎฺฐํ กตฺวา มโนสิลาย ลิขิตฺวา สุวเณฺณน ลิเมฺปตฺวา ปิฎกํ ปติฎฺฐาเปสิฯ ตโต ปฎฺฐาย ยาวชฺชตนา อิทํ โปตฺถกกมฺมํ มรมฺมรเฎฺฐ อกํสูติฯ</p>


<p>กลิยุเค สฎฺฐาธิเก วสฺสสหเสฺส สมฺปเตฺต (อสฺสยุชมาสสฺส กาฬปกฺขฉฎฺฐมิยํ องฺคารวาเร) ตสฺส ปุโตฺต รชฺชํ กาเรสิฯ สิริหาสีหสูรสุธมฺมราชาติ นามลญฺฉมฺปิ ปฎิคฺคณฺหิฯ ปิตุ รโญฺญ เคหฎฺฐาเน เจติยํ การาเปสิฯ ตสฺส ปน มารเชยฺยรตนนฺติ สมญฺญา อโหสิฯ ตสฺส ปน รโญฺญ กาเล สลฺลาวติยา นาม นทิยา ปจฺฉิมภาเค ตุนฺนนามเก คาเม คุณาภิลงฺกาโร นาม เถโร สามเณรานํ คามคฺคเวสนกาเล เอกํสํ อุตฺตราสงฺคํ การาเปตฺวา  สีสเวฐนตาลปตฺตานิ ปน น คณฺหาเปตฺวา ตาลวณฺฎเมว คณฺหาเปสิฯ เอโก คโณ หุตฺวา สปริวาเรน สทฺธิํ ตุนฺนคาเม นิสีทิฯ ตุนฺนคโณติ ตสฺส สมญฺญา อโหสิฯ โส ปน เถโร ปาฬิอฎฺฐกถาฎีกาคนฺถนฺตเรสุ อธิปฺปายํ ยถาภูตํ น ชานาติ, อภิธมฺมปิฎกํเยว สิสฺสานํ วาเจตฺวา นิสีทิฯ</p>


<p>ตสฺมิญฺจ กาเล เกตุมตีนคเร นิสินฺนา พทฺธนฺนา พุทฺธงฺกุรเตฺถร จิตฺตเตฺถรา, ทีปยงฺคนคเร อุฬุคาเม นิสิโนฺน สุนนฺทเตฺถโร, ตลุปฺปนคเร เชยฺยพหุอนฺธคาเม กลฺยาณเตฺถโรติ อิเม จตฺตาโร เถรา สามเณรานํ คามปฺปเวสนกาเล เอกํสํ อุตฺตราสงฺคํ อการาเปตฺวา สีสเวฐนตาลปตฺตานิ อคฺคณฺหาเปตฺวา จีวรํ ปารุปาเปตฺวา ตาลวณฺฎํ คณฺหาเปตฺวา สกลกคณํ โอวาทํ กตฺวา นิสีทิํสุฯ เต ปน เถรา ปาฬิอฎฺฐกถาฎีกาคนฺถนฺตเรสุ อธิปฺปายํ ยถาภูภํ ชานิํสุ, ตีสุปิ ปิฎเกสุ โกวิทา อเหสุํฯ อิเจฺจวํ สิริมหาสีหสูรสุธมฺมรโญฺญ กาเล ปารุปนภิกฺขูหิ นานา หุตฺวา วิรูปํ อาปชฺชิตฺวา เอกํสิกคโณ นาม วิสุํ ภิชฺชิ, ยถา ปน อยมลํ อยโต อุฎฺฐหิตฺวา วิสทิสํ หุตฺวา วิรุทฺธํ โหตีติฯ เอวํ ภิชฺชมานาปิ คณา ราชา ปมาโท อนุสฺสุโกฺก หุตฺวา อตฺตโน อตฺตโน รุจิวเสเนว จริตฺวา นิสีทิํสุฯ</p>


<p>เตสุ จ ทฺวีสุ คเณสุ ปารุปนคเณ เถรา ปาฬิอฎฺฐกถาฎีกาคนฺถนฺตเรสุ นีตตฺถวเสน วุตฺตํ วจนํ นิสฺสาย นิกฺกงฺขา นิโทฺทสาว หุตฺวา นิสีทิํสุฯ เอกํสิกคเณ ปน เถรา อตฺตโน อตฺตโน วาโท น ปาฬิยํ น จ อฎฺฐกถาสุ เนว ฎีกาสุ นาปิ คนฺถเนฺตเรสุ ทิสฺสติ, อิมมตฺถํ อชานนฺตา อิทเมว สจฺจํ โมฆมญฺญนฺติ วตฺวา เกจิ ปน สกสกสิสฺสานํ โอวาทํ อทํสุฯ เอวรูปาปิ สิสฺสา โอวาทํ ปฎิคฺคณฺหิํสุฯ</p>


<p>เกจิ ปน ปาฬิยาทีสุ สกวาทสฺส อนาคตภาวํ ญตฺวาเยว  อปริสุทฺธจิตฺตา หุตฺวา สมฺมาสมฺพุทฺธสฺส ภควโต มุขํ อโนโลเกตฺวา สมฺมาสมฺพุทฺธเสฺสว ภควโต คุณํ อนุสฺสริตฺวา สกวาเท อากาเส ปสาริต หโตฺถวิย อปฺปติฎฺฐาโนติ ชานิตฺวาเยว อมฺหากํ วาโท สมฺปตฺตลงฺกสฺส สทฺธมฺมจาริเตฺถรสฺส วํสปฺปภโวติ อนิสฺสายภูภมฺปิ นิสฺสยํ อกํสุฯ อภูเตน มหาเถรํ สีลวนฺตํ อพฺภาจิกฺขิํสุฯ ผฺยสีนามเก คาเม ทิฎฺฐธมฺมิกสมฺปรายิ กตฺถํ อนเปกฺขนฺตสฺส หีนายาวตฺตกสฺส ทุสฺสีลสฺส อุปาสกสฺส ลญฺชํ ทตฺวา อมฺหากํ วาทานุรูปํ เอกํ คนฺถํ กโรหีติ อุโยฺยเชตฺวา อนาคเต อนุภวิยมานทุกฺขโต อภายิตฺวา นิสฺสยํ คเวสิํสูติฯ</p>


<p>ตสฺมิํญฺจ กาเล นิโคฺรธปาฬิสุวณฺณวิหารวาสิเตฺถโร คามวาสีภิกฺขุ คณํ สมิติํ กตฺวา ตสฺส นายโก หุตฺวา สีสเวฐนํ อธาเรนฺตา อมงฺคลภิกฺขู สาสเน มาติฎฺฐนฺตูติ อรญฺญวาสีนํ ภิกฺขูนํ คนฺถํ วิโกเปตฺวา ตโต ตโต ปพฺพเชสุํฯ อถ หตฺถิสาลคามสฺส ปุรตฺถิมาย อนุทิสาย เสฎฺฐิตฬากสฺส ทกฺขิณาย อนุทิสาย วิหาเร นิสิเนฺน อติเรกปณฺณาสภิกฺขูปิ ปพฺพาเชสฺสามาสิ จิเนฺตตฺวา คามวาสีภิกฺขู สนฺนหิตฺวา อคมาสิฯ อถ ราชา ตมตฺถํ สุตฺวา คามวาสีคโณปิ เอโก, อรญฺญวาสีคโณปิ เอโก, คามวาสีภิกฺขู อรญฺญวาสีภิกฺขู วิเหเฐสุํ น สกฺกา, สกสกวาทวเสน สกสกฎฺฐาเน นิสีทิ ตพฺพนฺติ ราชเลขนํ เปเสสิฯ อถ อรญฺญวาสีภิกฺขู สุขํ วสิตุํ โอกาสํ ลภิํสุฯ</p>


<p>กลิยุเค ฉสตฺตตาธิเก วสฺสสหเสฺส สมฺปเตฺต ตสฺส รโญฺญ ปุโตฺต มหาสีหสูรธมฺมราชาธิราชา นาม รชฺชํ กาเรสิฯ โสเยว สูรชฺชราชาติ จ เสติภิโนฺทติ จ โวหาริยติฯ</p>


<p>ตสฺส  รโญฺญ กาเล สุวณฺณยาโนโลกนคามวาสีอุกฺกํสมาลํ นาม เถรํ อโนฺตยุธนายโก เอโก อมโจฺจ อาเนตฺวา รตนปูรนครํ ปตฺวา สุวณฺณกุกฺกุฎาจเล วิหารํ การาเปตฺวา ฐเปสิฯ</p>


<p>โส ปาฬิอฎฺฐกถาฎีกาคนฺถนฺตเรสุ อติวิย เฉโกฯ วณฺณโพธนํ นาม ลิขนนยญฺจ อกาสิฯ ตสฺส คามสฺส ราชูหิ ทินฺนวเสน เจติยชคฺคนกเมฺม ยุตฺตกุลตฺตา ปน รโญฺญ อาจริยฎฺฐาเน อฎฺฐเปตฺวา อโนฺตยุธนาย กเสฺสว ปูชนตฺถาย นิยฺยาเทสิฯ ตสฺสาปิ รโญฺญ กาเล สามเณเรหิ คามปฺปวสนกาเล ปารุเปตฺวา ปวิสิตพฺพนฺติ เอกเจฺจ วทิํสุฯ เอกเจฺจ ปน เอกํสํ อุตฺตราสงฺคํ กตฺวา ปวิสิตพฺพนฺติ วทิํสุฯ เอวํ อญฺญมญฺญํ กลหํ อกํสุฯ</p>


<p>ตตฺถ อุกฺกํสมาลานามโก เถโร ปารุปนคเณ ปธาโน หุตฺวา นานาคเนฺถสุ ปารุปนวตฺตเมว อาคตนฺติ ปกาสิํสุฯ เอกํสิกคเณ ปน ติริยปพฺพตวิหารวาสีมหาเถรา อาจริยปฺปเวณีทสฺสนวเสน ปารุปนวาทํ ปฎิกฺขิปิํสุฯ</p>


<p>อถ ราชา จ ผลิกขจิตวิหารวาสิเตฺถรํ เมฆุจฺจนวิหารวาสิเตฺถรํ สุหตฺถเตฺถรํ พุทฺธงฺกุรเตฺถรญฺจาติ อิเม จตฺตาโร เถเร วินยวินิจฺฉกฎฺฐาเน ฐเปตฺวา เทฺว ปกฺขา อตฺตโน อตฺตโน วาทํ ทเสฺสนฺตูติ อาหฯ</p>


<p>เต จ จตฺตาโร เถรา ปาฬิอฎฺฐกถาฎีกาคนฺถนฺตเรสุ อโกวิทาฯ เตสญฺหิ ฐเปตฺวา ราชวลฺลภมตฺตํ อโญฺญ โกจิ คุณวิเสโส นตฺถิ ราชคุรุภาวตฺถาย, ยถา พฺยคฺฆา รุกฺขคจฺฉลตาทิปฺปฎิจฺฉเนฺน ทุคฺคฎฺฐาเน นิสิเนฺน มิเค ขุทฺทกตฺตา ทุพฺพเลปิ คเณฺหตุํ น สโกฺกนฺติ, เอวเมว เต เอกํสิกเตฺถเร  ราชานํ นิสฺสาย ฐิเต คเนฺถสุ อนาคตตฺตา ทุพฺพเลปิ วาทวเสน อภิภวิตุํ น สกฺขิํสุฯ เตเนว ปรเสนาย พลวตํ ชานิตฺวา นิปจฺจการํ ทเสฺสตฺวา เวรํ สเมตฺวา นิสิโนฺน ปณฺฑิตโยโธวิย วาทํ นิฎฺฐํ อปฺปาเปตฺวาเยว ปารุปนคณา นิสีทิํสูติฯ</p>


<p>กลิยุเค ปน ปญฺจนวุตาธิเก วสฺสสหเสฺส สมฺปเตฺต ตสฺส ปุโตฺต มหาราชาธิปติ นาม รชฺชํ กาเรสิฯ ปจฺฉา ปน กาเล เตรสาธิเก สเต วสฺสสหเสฺส จ สมฺปเตฺต รามญฺญรฎฺฐิโน ราชา ตํ อภิภวิตฺวาว อนีตตฺตา ปตฺตหํสาวตีติ ปากฎํ อโหสิฯ</p>


<p>ตสฺส รโญฺญ กาเล กุขนนคเร ชาลยุตฺต คามโต ญาณวรํ นาม เถรํ อาเนตฺวา อาจริยฎฺฐาเน ฐเปสิฯ โส ปน เถโร ปาฬิอฎฺฐกถาฎีกาคนฺถนฺตเรสุ อติวิย เฉโกฯ สุธมฺมสภายํ ปริยตฺติวาจกานํ โสตารานํ อตฺถาย อภิธมฺมตฺถสงฺคหปฺปกรณสฺส คณฺฐิปทตฺถํ ปฐมํ อกาสิฯ ตโต ปจฺฉา อฎฺฐสาลินิยํ คณฺฐิปทตฺถํ สุราวินิจฺฉยญฺจ อกาสิฯ ตโต ปจฺฉา เตน รญฺญา ยาจิโต อภิธานปฺปฎีปิกาย อตฺถํ มรมฺมภาสาย โยเชสิฯ รโญฺญ นามลญฺฉํ ฉโนฺทลงฺการสทฺทเนตฺติวิทคฺคทณฺฑีพฺยญฺชีนนเยหิ อลงฺกริตฺวา ราชาธิราชนามตฺถปฺปกาสินิํ นาม คนฺถมฺปิ อกาสิฯ</p>


<p>ราชา หตฺถิสาลนามเก เทเส การาปิตเคหํ ภินฺทิตฺวา สตปฺปมาเณ วิหาเร การาเปตฺวา สเพฺพสมฺปิ วิหารานํ กิตฺติเชยฺยวาสฎฺฐาปนนฺติ นามานิ ปญฺญาเปตฺวา ตเสฺสว เถรสฺส อทาสิฯ วิหารนาเมเนว จ เถรสฺสาปิ ตํสมญฺญา อโหสิฯ</p>


<p>ตสฺมิญฺจ กาเล อกฺยกรโญฺญ ปิตุรโญฺญ จ กาเล เตสํ  ทฺวินฺนํ คณานํ วิวาทวเสน อวิปฺปกตวจนํ ปุน วิวาทสฺส วูปสมนตฺถาย อตฺตโน อตฺตโน วาทํ กถาเปสิฯ ปารุปนคเณ โส เถโร ปธาโน หุตฺวา เอกํสิกคเณ ปน ปาสํสเตฺถโร ปธาโน หุตฺวา ยถายุทฺธํ อกาสิฯ อถ ราชา อติวิย ราชวลฺลภํ เชยฺยภูมิสุวณฺณวิหารวาสิเตฺถรํ เตสํ วาทสฺส วินิจฺฉินฺทนตฺถาย วินยจเรฎฺฐาเน ฐเปสิฯ</p>


<p>กิญฺจาปิ โส ปน เถโร ปาฬิอฎฺฐกถาฎีกาคนฺถนฺตเรสุ โถกํเยว ชานกตฺตา ปริยตฺติโกวิเทสุ อโพฺพหาริโกเยว อโหสิ, ราชวลฺลภตฺตา ปน ราชา ยถาภูตํ อชานิตฺวา วินยธรฎฺฐาเน ฐเปสิฯ ยถา ปน อยํ ปุรตฺถิมทิสา, อยํ ปน ปจฺฉิมทิสาภิ เอวมาทินา ทิสาววตฺถานมตฺตํเยว กาตุํ สมตฺถํ นงฺคลโกฎิยา สํวฑฺฒนฺตํ ปริสุํ ราชาคาเร ธมฺมวินิจฺฉกามปจฺจฎฺฐาเน ฐเปติ, เอวเมว ราชา อยํ อีทิโส อยํ อีทิโสติ อชานิตฺวา วินยธรฎฺฐาเน ฐปิตตฺตา โส เชยฺยภูมิสุวณฺณวิหารวาสิเตฺถโร เตสํ ทฺวินฺนํ ปกฺขานํ ทฺวีสุ วาเทสุ อยํ ภูโต อยํ อภูโตติ วตฺตุํ น สกฺกา, อทฺวารฆเร ปวิฎฺฐกาเลวิย ตทา อโหสิฯ เสยฺยถาปิ นาม มหิโส อตฺตโน สมีเป ฐตฺวา เทวคีตํ คายิตฺวา เทววีณํ วาเทนฺตสฺส เทวคนฺธพฺพสฺส เวฬุสลากํ ปหรนฺตสฺส จ คามทารกสฺส สเทฺทสุ กิญฺจิ วิเสสํ น ชานาติ, เอวมิทํ สมฺปทํ ทฎฺฐพฺพํฯ อถ ราชา มม วิชิเต เยเยภิกฺขู ยํยํอิจฺฉนฺติ, เตเตภิกฺขู ตํตํจริตฺวา ยถากมฺมํ นิสีทนฺตูติ ราชเลขนํ ฐเปสิฯ เตสํ วิวาโท ตทา น วูปสมิฯ</p>


<p>อปรภาเค เตรสาธิเก สเต สหเสฺส จ สมฺปเตฺต รตนปูรนครํ วินสฺสิฯ</p>


<p>ตโต ปจฺฉา ทุติเย สํวจฺฉเร รตนสิขนครมาปโก ราชา รามญฺญรฎฺฐินฺทสฺส รโญฺญ เสนํ ยวเขตฺตโต จาตกสกุณํวิย  อตฺตโน ปุญฺญนุภาเวน มรมฺมรฎฺฐโต นีหริตฺวา สกลมฺปิ รามญฺญรฎฺฐํ อตฺตโน หตฺถคตํ กตฺวา รชฺชํ กาเรสิฯ</p>


<p>ตสฺมิญฺจ กาเล สกลมรมฺมรฎฺฐวาสีนํ จิตฺตํ ปสาเทสิ, ยถา นาม สูริยาตเปน มิลายนฺตานํ กุมุทานํ อโนตโตฺตทเกน สิญฺจิตฺวา หริตตฺตํ ปาเปติ, เอวเมว รามญฺญรฎฺฐินฺทสฺส เสนาพลาตเปหิ ทุกฺขปฺปตฺตานํ มรมฺมรฎฺฐวาสีนํ คหฎฺฐานเญฺจว ภิกฺขูนญฺจ อตฺตโน ปุญฺญาโนตโตฺตทเกน ฉิญฺจิตฺวา กายิกเจตสิกวเสน ทุวิธมฺปิ สุขํ อุปฺปาเทสิฯ</p>


<p>สกลมรมฺมรฎฺฐวาสิโน จ อยํ อมฺหากํ ราชา โพธิสโตฺตติ โวหาริํสุฯ อถ เอกสฺมิํ มาเส จตูสุ อุโปสถทิวเสสุ ภิกฺขุสงฺฆํ นิมเนฺตตฺวา อเนฺตปุเร ปเวเสตฺวา ปิณฺฑปาเตน โภเชสิฯ ราโชโรธามเจฺจหิ สทฺธิํ อุโปสถํ อุปวสิฯ สเพฺพสมฺปิ ราโชโรธามจฺจานํ คุณตฺตยปาฐํ สห อตฺถโยชนานเยน วาจคฺคตํ การาเปสิฯ</p>


<p>อถ เพลุวคามวาสียสเตฺถรํ อเนตฺวา อตฺตโน อาจริยฎฺฐาเน ฐเปสิฯ มหาอตุลยสธมฺมราชคุรูติ นามลญฺฉมฺปิ อทาสิฯ ตโต ปฎฺฐาย ปน อตุลเตฺถโรติ นาเมน ปากโฎ อโหสิฯ ตสฺมิญฺจ กาเล ปารุปนคณปกฺขาปลิณคามวาสีสุชาตเตฺถราทโย สามเณรานํ คามปฺปเวสนกาเล จีวรํ ปารุปิตฺวา ปวิสิตพฺพนฺติ อกฺขรํ ลิขิตฺวา รโญฺญ สนฺติกํ สเนฺทสปณฺณํ ปเวเสติฯ</p>


<p>อถ เอกํสิกคณปกฺขาปิ อตุลเตฺถราทโย ปุเพฺพสํ ราชูนํ กาเล อธิกรณํ วูปสมิ, อิทานิ วูปสมิตกมฺมํ ปุน น อุปฺปาเทตพฺพนฺติ เลขนํ ลิขิตฺวา รโญฺญ สนฺติกํ เปเสสิฯ</p>


<p>อถ ราชา ทฺวินฺนํ ปกฺขานํ สกสกวาทํ กเถตุกาโมปิ  อิทานิ ราชปฺปฎิสํยุตฺตํ กมฺมํ พหุ อตฺถิ, ติฎฺฐสุ ตาว สาสนปฺปฎิสํยุตฺตํ กมฺมํ, ราชปฺปฎิสํยุตฺตเมว กมฺมํ ปฐมํ อารภิสฺสามิ, ปจฺฉา สาสนปฺปฎิสํยุตฺตํ กมฺมํ กริสฺสามีติ ราชเลขนํ ฐเปสิฯ อปรภาเค ปน ราชา เอวํ อาณํ ฐเปสิ,-อิทานิ มม วิชิเต สเพฺพปิ ภิกฺขู มม อาจริยสฺส มติํ อนุวตฺติตฺวา จรนฺตูติฯ</p>


<p>อถ ปารุปนคณภิกฺขูปิ เอกํสิกคณํ อนุวเตฺตสุํ รโญฺญ อาณาวเสนฯ สหโสฺสโรธคาเม ปน เทฺว มหาเถรา อตฺตโน ปริสํ ปารุปนวเสเนว คามปฺปเวสนวตฺตํ ปริปูริตพฺพนฺติ โอวทิตฺวา นิสีทิํสุฯ</p>


<p>ตทา รโญฺญ อาจริโย ยสเตฺถโร ตมตฺถํ สุตฺวาเต ปโกฺกสาเปสิฯ เต จ อาคนฺตฺวา นครํ สมฺปตฺตกาเล เอโก อุปาสโก ปสโนฺน หุตฺวา เตสํ เถรานํ ปิณฺฑปาเตน อุปฎฺฐหิฯ อถ อตุลเตฺถโร เต มหาเถเร ทูรฎฺฐานโต วาลุกํ อาเนตฺวา ตสฺส อุปาสกสฺส เคหสมีเป โอกิราเปสิฯ อิทํ วินยธมฺมสฺส อนนุโลมวเสน จรนฺตานํ ทณฺฑกมฺมนฺติ โกลาหลมฺปิ อุปฺปาเทสิฯ อถ เตสํ วาลุกํ อาหรนฺตานํเยว อญฺญมญฺญํ สลฺลเปสุํ,-อิทานิ ภเนฺต วินยธมฺมานุโลมวเสน อาจรนฺตานํ อมฺหากํ อีทิสํ กมฺมํ อสารุปฺปํ, อโห อจฺฉริยธโมฺม โลโกติ เอโก เถโร อาหฯ อถ ปน เอโก เถโร เอวมาห,-อิทานิ อาวุโส โลกปาลา เทวา อีทิสํ อธมฺมกมฺมํ ทิสฺวาเยว อชฺฌุเปกฺขิตฺวา อโปฺปสฺสุกา นิสีทิตุํ น สกฺกา, อิทานิ โลกปาลา เทวา ปมชฺชิตฺวา นิสีทนฺติ มเญฺญติฯ</p>


<p>ตสฺมิํเยว ขเณ เวเคน เมโฆ อุฎฺฐหิตฺวา อตุลเตฺถรสฺส วิหาเร ราชเคเห จ เอกกฺขเณ อสนิโย นิปติํสุฯ เอวํ สมาโนปิ โส เถโร อติมานถทฺธตาย สติํ น ลภิฯ</p>


<p>ปุน  ราชา อิทานิ มม วิชิเต สเพฺพปิ ภิกฺขู มม อาจริยสฺส มติํ อนุวตฺตนฺติ วา มา วาติ อมเจฺจ ปุจฺฉิฯ อมจฺจาปิ เอวํ รโญฺญ อาโรเจสุํ,-อิทานิ มหาราช กุขนนคเร นีปคาเม นิสิโนฺน เอโก มหาเถโร มุนินฺทโฆโส นาม อตฺถิ, โส ปารุปนวเสน อตฺตโน ปริสํ โอวาเทตฺวา พหุคุณํ อุปฺปาเทตฺวา นิสีทตีติฯ</p>


<p>อถ ราชา เอวมาห,-ตํ ปโกฺกเสตฺวา สุธมฺมสสายํ มหาเถเร สนฺนิปาภาเปตฺวา ตสฺส เถรสฺส วินย ปณฺณตฺติํ ยถาภูตํ อชานนฺตสฺส ยถาภูตํ สภาวํ ทเสฺสตฺวา โอวาเทนฺตูติฯ</p>


<p>อถ อมจฺจา ตถา อกํสุฯ มหาเถรา จ สุธมฺมสสฺสยํ สนฺนิปติตฺวา ตํ ปโกฺกเสตฺวา โอวทิํสุฯ เตสุ ปน มหาเถเรสุ เอโก เถโร ภูปาลสฺส สงฺฆรโญฺญ จ มุขํ โอโลเกตฺวา ภควโต ปน สมฺมาสมฺพุทฺธสฺส มุขํ อโนโลเกตฺวา มุนินฺทโฆสเตฺถรํ เอวมาห,- อิทานิ อาวุโส อิมสฺมิํ มรมฺมรเฎฺฐ สเพฺพปิ ภิกฺขู ภูปาลสฺส สงฺฆสฺส รโญฺญ จ อาณํ อนุวตฺติตฺวา เอกํสิกาเยว อเหสุํ, ตฺวํเยว เอโก สทฺธิํ ปริสาย ปารุปนวตฺถํ จริตฺวา นิสีทสิ, กสฺมา ปน ตฺวํ มานถโทฺธ หุตฺวา อีทิสํ อนาจารํ อวิชหิตฺวา ติฎฺฐสีติฯ</p>


<p>อถ มุนินฺทโฆสเตฺถโร ตสฺส เถรสฺส มุขํ อุชุกํ โอโลเกตฺวา เอวมาห,- ตฺวํ ลชฺชีเปสโล สิกฺขากาโมติ ปุเพฺพ มยา สุตปุโพฺพ, อีทิโส ปน ปุคฺคโล อีทิสํ วจนํ วตฺตุนํ ยุโตฺต,อีทิสสฺส หิ ปุคฺคลสฺส อีทิสํ วจนํ อสฺสารุปฺปํ, สเจ ตฺวํ อยํ อปฺปปุโญฺญ นิเตฺตโช อนาโถติ มํ มญฺญิตฺวา อคารววเสน วตฺตุํ อิเจฺฉยฺยาสิ, เอวํ สเนฺตปิ มมาจริยสฺส มุขํ โอโลเกตฺวา มมาจริยสฺส คุณํ ชานิตฺวา ตสฺส สิโสฺสยนฺติ อนุสฺสริตฺวา อีทิสํ วจนํ อธมฺมิกํ วตฺตุํ น สกฺกาติฯ</p>


<p>อถ  โส เถโร ตํ ปุจฺฉิ,-โก ปน ตวาจริโยติฯ อถ สุขมฺมสภายํ ฐปิตํ พุทฺธรูปํ วทฺทิตฺวา อยํ มมาจริโยติ อาหฯ มมาสริโยติ วตฺวา ปน ภิกฺขุสงฺฆมเชฺฌ อุฎฺฐหิตฺวา เอกํสํ อุตฺตราสงฺคํ กตฺวา อุกฺกุฎิกํ นิสีทิตฺวา อญฺชลิํ ปคฺคเหตฺวา อหํ ภเนฺต ยาว ชีวิตปริโยสานา มม ชีวิตํเยว ปริจฺจชิสฺสามิ, ภควโต ปนติ โลกคฺคสฺส สิกฺขาปทํ น วิชหิสฺสามีติ อาโรเจสิฯ</p>


<p>อถ ราชา ตมตฺถํ สุตฺวา มานถโทฺธ เอโส มม วิชิเต นิสีทาเปตุํ วฎฺฎติ, รฎฺฐนฺตรํ ปพฺพาเชตโพฺพติ ราชาณาย รฎฺฐนฺตรํ เปเสสิฯ</p>


<p>ราชปุริสา จ ตํ ปโกฺกเสตฺวา รฎฺฐนฺตรํ อาเนสิฯ พหงฺคํ นาม เทสํ ปตฺวา พหงฺคนายโก ปุริโส ราชปุริสานํ ลญฺชํ ทตฺวา เอวมาห,- อยํ ปน โภโนฺต มรมฺมรฎฺฐสฺส ปริยนฺตปฺปเทโส, อิเธว ฐเปตฺวา ตุเมฺห นิวตฺตถาติฯ</p>


<p>ราช ปุริสาปิ ลญฺชํ คเหตฺวา ตเตฺถว ฐเปตฺวา นิวตฺติํสุฯ เถโรปิ จตูหิ ทิสาหิ อาคตานํ ภิกฺขุสามเณรานํ ปารุปนวเสน โอวาทํ ทตฺวา ปริยตฺติํ วาเจตฺวา ตตฺถ นิสีทิฯ อภิธมฺมตฺถสงฺคหคนฺถสฺส อตฺถโยชนมฺปิ มรมฺมภาสาย อกาสิฯ</p>


<p>อปรภาเค ราชา ตมตฺถํ สุตฺวา อิทานิ โส เถโร มม วิชิตปริยเนฺตเยว นิสีทิตฺวา อเมฺหหิ อนิจฺฉิตํ นิวาริตํ กมฺมํ กตฺวา นิสีทิ, ตํ ปโกฺกสถาติ อาหฯ</p>


<p>ราชทูตา จ ตตฺถ คนฺตฺวา ปโกฺกสิํสุฯ เถโร จ อิทานิ มํ ราชา มาเรตุกาโมติ มญฺญิตฺวา สิกฺขํ ปจฺจกฺขิตฺวา คิหิวตฺถํ นิวาเสตฺวา เตหิ สทฺธิํ อาคจฺฉิฯ นครํ ปน อาคนฺตฺวา ปตฺตกาเล รโญฺญ สนฺติกํ อาเนสิฯ</p>


<p>อถ ราชา เอวมาห,-ตฺวํ ภิกฺขุ หุตฺวา คณํ วฑฺฒาเปตฺวา นิสีทสีติ มยา สุตํ, กสฺมา ปนิทานิ คิหิ ภวสีติฯ สเจ  ตฺวํ มหาราช มํ มาเรตุกาโม ปโกฺกเสยฺยาสิ, เอวํ สติ ยทิ สิกฺขํ อปฺปจฺจกฺขาย ฐิตํ มํ มาเรยฺยาสิ, ตว ภาริยํ กมฺมํ ภวิสฺสตีติ มนสิกริตฺวา ตว กมฺมสฺส อภาริยตฺถาย สิกฺขํ ปจฺจกฺขิตฺวา อาคโตมฺหิ, สเจ มํ มาเรตุกาโมสิ, มาเรหีหิฯ ราชา จ ตํ พนฺธนาคาเร ฐเปตฺวา สฺยามรฎฺฐํ ยุชฺฌนตฺถายคจฺฉิฯ ยชฺฌนตฺถาย ปน คนฺตฺวา ปจฺจาคตกาเล อนฺตรามเคฺคว ทิวงฺคโต อโหสีติฯ</p>


<p>กลิยุเค ปน ทฺวาวีสาธิเก วสฺสสเต สหเสฺส จ สมฺปเตฺต ตสฺส เชฎฺฐปุโตฺต สิริปวรมหาธมฺมราชา นาม รชฺชํ กาเรสิฯ รตนสิขนครโต สงฺกเมตฺวา เชยฺยปุรํ ทุติยํ มาปิตตฺตา เชยฺยปุรมาเปโก ราชาติปิ ตสฺส สมญฺญา อโหสิฯ ตสฺมิญฺจ กาเล มหาปพฺพตพฺภนฺตรนครวาสิํ ญาณเตฺถรํ อาเนตฺวา อาจริยฎฺฐาเน ฐเปสิฯ โสกิร เถโร คมฺภีรปโญฺญ เอกสฺมิํ ทิวเส นว วา ทส วา ภาณวาเร วาจุคฺคตํ กาตุํ สมโตฺถ อโหสิฯ อภินโวปสมฺปนฺนกาเลเยว ปทวิภาคคนฺถํ นฺยาสสํ วณฺณนํ ยมกสํวณฺณนํ มหาปฎฺฐานสํวณฺณนญฺจ มรมฺมภาสาย อกาสิฯ ราชา มหาภูมิรมฺมณิยวิหารํ นาม การาเปตฺวา ตเสฺสว อทาสิฯ ญาณาลงฺการมหาธมฺมราชคุรู ติปิ นามลญฺฉํ อทาสิฯ</p>


<p>ตสฺมิญฺจ กาเล ปารุปนคเณ เถรา เอวํ จิเนฺตสุํ,- อิทานิ ปน อมฺหากํ ปกฺขิโก เถโร รโญฺญ อาจริโย อโหสิ, อิทานิ มยํ ปติฎฺฐานํ ลภามาติฯ เอวํ ปน จิเนฺตตฺวา สามเณรานํ คามปฺปเวสนกาเล จีวรํ ปารุเปตฺวา ปวิสิตพฺพนฺติ สเนฺทสปณฺณํ รโญฺญ สนฺติกํ ปเวเสสิฯ อถ อตุลเตฺถโร ปุเพฺพ วุตฺตนเยน วูปสมิตํ กมฺมมิทนฺติ สเนฺทสปณฺณํ รโญฺญ สนฺติกํ ปเวเสสิฯ เตเนว อญฺญมญฺญํ ปฎิวจนวเสน ทเสฺสตุํ โอกาสํ น ลภิํสูติฯ</p>


<p>ตโต ปจฺฉา กลิยุเค ปญฺจวีสวสฺสาธิเก สเต สหเสฺส  จ สมฺปเตฺต ตสฺส รโญฺญ สิริปวรสุธมฺมมหาราชินฺทาธิปติ นาม รชฺชํ กาเรสิฯ รตนปูรํ ปน ตติยํ มาปกตฺตา รตนปูรมาปโกติ เอกสฺส ปน ฉทฺทนฺตนาคราชสฺส สามิภูตตฺตา เสติภิโนฺทติ จ สมญฺญา อโหสิฯ จรจฺจ คามวาสีจนฺทาวรํ นาม เถรํ อาเนตฺวา อตฺตโน อาจริยฎฺฐาเน ฐเปสิฯ สูมิกิตฺติอตุลํ นาม วิหารํ การาเปตฺวา ตสฺส อทาสิฯ ชมฺพุทีปอนนฺตธชมหาธมฺมราชคุรูติปิ นามลญฺฉํ อทาสิฯ ตสฺส รโญฺญ กาเล เอกเจฺจ มนุสฺสา ทิฎฺฐิวิปลฺลาสา อเหสุํ, เตปิ ปโกฺกสาเปตฺวา สมฺมาทิฎฺฐิํ คณฺหาเปสิฯ ตสฺส ปน รโญฺญ กาเล เอกํสิกคณํ อภิภวิตุํ โอกาสํ น ลภิํสูติฯ</p>


<p>ตโต ปจฺฉา กลิยุเค อฎฺฐติํสาธิเก วสฺสสเต สหเสฺส จ สมฺปเตฺต ตสฺส รโญฺญ ปุโตฺต มหาธเมฺม ราชาธิราชา นาม รชฺชํ กาเรสิฯ นครสฺส ทกฺขิณทิสาภาเค ปญฺจภูมิกวิหารํ การาเปตฺวา เชยฺยภูมิวาสาตุลนาเมน ปญฺญาเปตฺวา มาราวฎฺฎนสฺส นาม เถรสฺส อทาสิฯ คุณมุนินฺทาภิสาสนธชมหาธมฺมราชาธิราชคุรูติปิ นามลญฺฉํ อทาสิฯ</p>


<p>ตสฺมิญฺจ กาเล นนฺทมาโล นาม เถโร จลงฺคนครสฺส ปุรตฺถิมทิสาภาเค วิหาเร นิสีทิตฺวา พหูนํ ภิกฺขุสามเณรานํ คนฺถํ วาเจสิฯ สามเณรานํ คามปฺปเวสนกาเล ปารุปนวตฺตเมว ปริปูเรตฺวา ปวิสิตพฺพํ, เอกํสิกวตฺตํ ปน เนว ปาฬิยํ น อฎฺฐกถายํ น จ ฎีกาสุ นาปิ คนฺถนฺตเรสุ ทิสฺสติ, น ธมฺมานุโลมนฺติ โอวาทํ อภิณฺหํ อทาสิฯ ปาฬิอฎฺฐกถาทีสุ อาคตวินิจฺฉยํ ทเสฺสตฺวา เอกมฺปิคนฺถํ อกาสิฯ</p>


<p>อถ เอกํสิกคณิกา ภิกฺขู ตํ คนฺถํ รโญฺญ สนฺติกํ ปเวสิํสุ โทสาวิกรณตฺถายฯ ตสฺมิญฺจ กาเล ราชา เอวรูปํ สุปินํ ปสฺสิ, -สโกฺก หิ เทวราชา เสตวตฺถํ นิวาเสตฺวา  เสตาลงฺกาเรหิ อลงฺกริตฺวา เสตกุสุมานิ ปิลนฺทิตฺวา รโญฺญ สนฺติกํ อาคนฺตฺวา เอวมาห,- อปรนฺตรเฎฺฐหิ มหาราช นมฺปทานทีตีเร ปาทเจติเย พหูนิ ติณานิ อุฎฺฐหิตฺวา อญฺญมญฺญํ มูเลน มูลํ ขเนฺธน ขนฺธํ ปเตฺตน ปตฺตํ สมฺปนฺธิตฺวา ปฎิจฺฉาเทตฺวา ฐิตานิ, ตานิ ปน ปุพฺพราชูหิ ยถาภูตํ อชานเนฺตหิ อวิโสธิตานิ, อิทานิ ปน ตยา ยถาภูตํ ชานเนฺตน ปริสุทฺธํ กตฺตุกาเมน วิโสธิตพฺพานิ, ตตฺถจ เอโก ภิกฺขุ อาคนฺตฺวา อุปเทสนยํ ทสฺสตีติฯ</p>


<p>เอวํ ปน สุปินํ ปสฺสิตฺวา นนฺทมาลํ นาม เถรํ ปโกฺกสาเปตฺวา รตนปูรนครสฺส เอสนฺนฎฺฐาเน อุทกกีฬนตฺถาย การาปิเต ราชเคเห วสาเปสิฯ</p>


<p>อถ เถโร สามเณรานํ คามปฺปเวสนกาเล ปารุปนวเสน ปวิสิตพฺพนฺติ ปาฬิอฎฺฐกถาฎีกาคนฺถนฺตเรหิ ราชานํ ชานาเปสิ, ยถา มหาโมคฺคลิปุตฺตติสฺสเตฺถโร สิริธมฺมาโสกราชานํ สมฺมาวาทนฺติฯ อถ ราชา ปริจิต ปารมีปุญฺญสมฺภาโร มหาญาโณ ชานาสิ,-ปารุปนวาโทเยว ปาฬิอฎฺฐกถาฎีกาคนฺถนฺตเรสุ อาคโต, เอกํสิกวาโท ปน เตสุ กตฺถจิปิ น อาคโตติฯ เอวํ ปน ชานิตฺวา รโญฺญ เคเห เทฺว ปเกฺข เถเร สนฺนิปาตาเปตฺวา อตฺตโน อตฺตโน วาทํ กถาเปสิฯ</p>


<p>อถ เอกํสิกเตฺถโร เอวมาหํสุ,-ตุมฺหากํ ปารุปนวาโท กตฺถ อาคโตติฯ ตทา ปารุปนเตฺถรา ปริมณฺฑลํ ปารุปิสฺสามีติอาทินา นเยน ปาฬิอฎฺฐกถาฎีกาคนฺถนฺตเรสุ ปารุปนวาโท อาคโตติ อาหํสุฯ ตโต ปจฺฉา ปารุปนเตฺถรา เอวมาหํสุ,-ตุมฺหากํ ปน เอกํสิกวาโท กตฺถ อาคโตติฯ ตทา เต เอกํสิกเตฺถรา อทฺวารฆรํ ปวิฎฺฐกาโลวิย รตฺติภาเค มหาวนมเคฺค คมนกาโลวิย จ หุตฺวา กิญฺจิ วตฺตุํ น สกฺกาฯ มุขํ นาม กถนตฺถาย ภุญฺชนตฺถาย โหตีติ  วุตฺตตฺตา ยํ วา ตํ วา วทนฺตาปิ ราชานํ อาราเธตุํ น สกฺขิํสุฯ</p>


<p>ราชา จ เถรํ นิสฺสาย วินเย โกสลฺลตาย ปาฬิยํ อีทิโสเยว อาคโต, อฎฺฐกถาทีสุ อีทิโสเยวาติ วตฺวา ตุมฺหากํ เอกํสิกวาโท ปาฬิอฎฺฐกถาฎีกาคนฺถนฺตเรสุ น ทิสฺสติ, เอวมฺปิ สมานา กสฺมา อีทิสํ วตฺตํ อกํสูติ ปุจฺฉิฯ อถ เต เอกํสิกเตฺถรา จตุหตฺถคเพฺภ สโหเฑฺฑน คหิตโจราวิย มนุเสฺสหิ คติตกากาวิย จ กิญฺจิ วตฺตุํ อสกฺกุเณยฺยตาย สพฺพทิสาสุ โอโลเกตฺวาเยว อมฺหากํ จาริตฺตํ ปาฬิอาทีสุ น ทิฎฺฐปุพฺพํ, อถ โข ปน อาจริยปฺปเวณีวเสเนว จริมฺหาติ วตฺวา ปราชยํ ปตฺวา ปารุปนปเกฺขเยว ปวิสิํสูติฯ ราชา จ อิโต ปฎฺฐาย ภิกฺขู ปารุปนวตฺตเมว การาเปตุํ สามเณรานํ โอวทนฺตูติ ราชาณํ ฐเปสิฯ ตโต ปฎฺฐาย เอกํสิกปกฺขาเถรา อรุณุคฺคมนกาเล โกสิยาวิย สีสํ อุฎฺฐหิตุมฺปิ น สกฺกาติฯ</p>


<p>โสกสรภูมหาเจติยสฺส ปุรตฺถิมทิสาภาเค ทฺวีหิ ปาสาเทหิ อลงฺกตํ จตุภูมิกํ ภูมิกิตฺติวิรามํ นาม วิหารํ การาเปตฺวา นนฺทมาลเตฺถรสฺส อทาสิ, นรินฺทาภิธชมหาธมฺมราชาธิราชคุรูติ นามลญฺฉมฺปิ อทาสิฯ โส ปน เถโร ฉปฺปทวํสิโกติ ทฎฺฐโพฺพฯ อภินโวปสมฺปนฺนกาเลเยว วินยวินิจฺฉยสฺส สุตฺตสงฺคหสฺส มหาวคฺคฎฺฐกถาย จ อตฺถโยชนํ มรมฺมภาสาย อกาสิ, สาสนสุทฺธิทีปิกํ นาม คนฺถมฺปิ อกาสีติฯ</p>


<p>ตโต ปจฺฉา กลิยุเค เตจตฺตาลีสาธิเก วสฺสสเต สหเสฺส จ สมฺปเตฺต ผคฺคุนมาสสฺส กาฬปกฺขปนฺน รสมิยํ รตนสิขมาปกสฺส รโญฺญ มชฺฌิมปุโตฺต รชฺชํ กาเรสิ ฯ</p>


<p>ตทา ราชา เอวํ จิเนฺตสิ,-เอกํสิกปารุปนวเสน อุปฺปโนฺน วิวาโท ปุเพฺพสํ ราชูนํ กาเล วูปสมิตุํ น สกฺกา, สิริปวรสุธมฺมมหาราชินฺทาธิปติโน กาเลปิ ราชเคเห สนฺนิปาตาเปตฺวา รโญฺญ สมฺมุเข กถาปิตตฺตา วิสฺสเฎฺฐน กเถตุํ โอกาสสฺส อลทฺธตฺตา ยถากามํ วตฺตุํ อวิสหตฺตา ปราชโย อโหสีติ เลสํ โอฑฺฑตุํ โอกาโส ภเวยฺยมยฺหํ ปน กาเล อีทิสํ อกตฺวา เตสํ เตสํ เถรานํ วิหาเร ทูตํ เปเสตฺวา สกสกวาทํ กถา เปสฺสามิ, เอวญฺหิ สติ เตเตเถรา วิสฺสฎฺฐา หุตฺวา กเถสฺสนฺตีติฯ</p>


<p>เอวํ ปน จิเนฺตตฺวา อโนฺตยุธนายกํ อมจฺจํ ปธานํ กตฺวา เตสํ เตสํ เถรานํ สนฺติกํ คนฺตฺวา อาโรจาเปสิ,-สกสกวาทํ วิสฺสฎฺฐา หุตฺวา วทถาติฯ อถ เอกํสิกคณิกา เถรา อเมฺหหิ วุตฺตวจนํ ปาฬิอาทีสุ น ทิสฺสติ, อถ โข ปน อาจริยปฺปเวณีวเสเนว มยํ จริมฺหาติ อนุชานิํสุฯ</p>


<p>มหาราชา จ เอวํ เถรานํ อนุชานเน สติ กิญฺจิ กตฺตพฺพํ นตฺถิ, อิทานิ ปริมณฺฑลสุปฺปฎิจฺฉนฺนสิกฺขาปทานิ อวิโกเปตฺวา สามเณรา คามํ ปวิสนฺตูติ ราชเลขนํ ตตฺถ ตตฺถ เปเสสิฯ</p>


<p>อปรภาเค ปน สหโสฺสโรธคามโต อุปสมฺปทา วเสฺสน สตฺตวสฺสิกํ ญาณํ นาม ภิกฺขุํ อาเนตฺวา อโนฺตยุธวิหารํ นาม การาเปตฺวา ตสฺส อทาสิ, ญาณาภิสาสนธชมหาธมฺมราชคุรูติ นามลญฺฉมฺปิ อทาสิฯ อถ รญฺญา ยาจิโต ราชาภิเสกคนฺถํ ปริโสเธตฺวา มรมฺมภาสาย อตฺถํ โยเชสิฯ</p>


<p>อปรภาเค ภควา ธรมาโนเยว อาคนฺตฺวา จตุนฺนํ ยกฺขานํ ทเมตฺวา เตหิ ทินฺนํ มํโสทนํ ปฎิคฺคเหตฺวา ปพฺพตสามนฺตเทสํ  คนฺตฺวา ปริภุญฺชิตฺวา ตํ ฐานํ โอโลเกตฺวา สิตํ ปาตฺวากาสิฯ อถ อานนฺทเตฺถโร การณํ ปุจฺฉิฯ อนาคเต โข อานนฺท อิมสฺมิํ เทเส มหานครํ ภวิสฺสติ, จตฺตาโร จ อิเม ยกฺขา ตสฺมิํ นคเร ราชาโน ภวิสฺสนฺตีติ พฺยากาสิฯ</p>


<p>ยถาพฺยากตนิยาเมเนว กลิยุเค จตุจตฺตาลีสาธิเก วสฺสสเต สหเสฺส จ สมฺปเตฺต มาฆมาสสฺส กาฬปกฺขทฺวาทสมิยํ องฺคารวาเร อุตฺตรผคฺคุนีนกฺขเตฺตน โยเค อมรปุรํ นาม มหาราชฎฺฐานีนครํ มาเปสิฯ</p>


<p>สิริปรวิชยานนฺตยสตฺริภวนาทิตฺยาธิปติปณฺฑิตมหาธมฺมราชาธิราชาติ นามลญฺฉมฺปิ ปฎิคฺคณฺหิฯ</p>


<p>อคฺคมเหสิยา การาปิตํ เชยฺยภูมิวิหารกิตฺตินามกํ วิหารํ คุณาภิลงฺการสทฺธมฺมมหาธมฺมราชาธิราชคุรุเตฺถรสฺส อทาสิ, โย ‘เม โอ สยาโฑ’ อิติ วุจฺจติฯ</p>


<p>กนฺนีนครโภชกาย ราชกญฺญาย การาปิตํ วิหารรมณียวิรามํ นาม วิหารํ คุณมุนินฺทาธิปติ มหาธมฺมราชาธิราชคุรุเตฺถรสฺส อทาสิ, โย ‘มาํ เล สยาโฑ’ อิติ วุจฺจติฯ</p>


<p>อุปรโญฺญ เทวิยา การาปิตํ มงฺคลาวิรามํ นาม วิหารํ ติปิฎกสทฺธมฺมสามิมหาธมฺมราชาธิราชคุรุเตฺถรสฺส อทาสิ, โย ‘โสํ ฐา สยาโฑ’ อิติ วุจฺจติฯ</p>


<p>มชฺฌิมเคหวาสิเทวิยา การาปิตํ มงฺคลาวาสาตุลํ นาม วิหารํ ญาณชมฺพุทีปอนนฺตธชมหาธมฺมราชาธิราชคุรุเตฺถรสฺส อทาสิ, โย ‘เมํ ชฺวา สยาโฑ’ อิติ วุจฺจติฯ</p>


<p>อิเม ปฺปน จตฺตาโร มหาเถเร สงฺฆราชฎฺฐาเน ฐเปสิฯ</p>


<p>อุตฺตรเคหวาสิเทวิยา การาปิตํ มงฺคลภูมิกิตฺติํ นาม  วิหารํ กวินฺทาภิสทฺธมฺมธรธชมหาธมฺมราชคุรุเตฺถรสฺส อทาสิ, โย ‘โญฺยํ กาํ สยาโฑ’ อิติ วุจฺจติฯ</p>


<p>สิริเขตฺตนครโภชเกน ราชกุมาเรน การาปิตํ อตุลภูมิวาสํ นาม วิหารํ กวินฺทาภิสทฺธมฺมปวรมหาธมฺม ราชคุรุเตฺถรสฺส อทาสิ, โย ‘เสฺว โฎํ สยาโฑ’ อิติ วุจฺจติฯ</p>


<p>อโนฺตอมเจฺจน เอเกน การาปิตํ วิหารํ ญาณาลงฺการสทฺธมฺมธชมหาธมฺมราชคุรุเตฺถรสฺส อทาสิ, โย ‘เสํ เฎ สยาโฑ’ อิติ วุจฺจติฯ</p>


<p>วามพลนายเกนามเจฺจน การาปิตํ วิหารํ ปรมสิริวํสธชมหาธมฺมราชคุรุเตฺถรสฺส อทาสิ, โย ‘เม ฐี สยาโฑ’ อิติ วุจฺจติฯ</p>


<p>ธมฺมวินิจฺฉเกน เอเกนามเจฺจน การาปิตํ วิหารํ กวินฺท สารธชมหาธมฺมราชาธิราชคุรุเตฺถรสฺส อทาสิ, โย ‘โลกา มฺหาํ เกํ สยาโฑ’ อิติ วุจฺจติฯ</p>


<p>อิเจฺจวํ ปริยตฺติโกวิทานํ อเนกานํ มหาเถรานํ สทฺธิํ นามลเญฺฉน วิหารํ ทตฺวา อนุคฺคหํ อกาสิฯ ยสฺมา ปน สเพฺพสํ เถรานํ นามํ อุทฺธริตฺวา วิสุํ วิสุํ กถิเต อยํ สาสนวํสปฺปทีปิกกถา อติปฺปปญฺจา ภวิสฺสติ, ตสฺมา อิธ อชฺฌุเปกฺขิตฺวา วตฺตพฺพเมว วกฺขามาติฯ</p>


<p>ปจฺฉาภาเค จตฺตาโร มหาเถรา ราชาทุพฺพลตาย ยถากามํ สาสนํ วิโสเธตุํ สกฺขิสฺสนฺตีติ มญฺญิตฺวา ปุน อฎฺฐ เถเร เอเตหิ จตูหิ มหาเถเรหิ สทฺธิํ สาสนํ วิโสธาเปตุํ สงฺฆนายกฎฺฐาเน ฐเปสิฯ เสยฺยถิทํ, กวินฺทาภิสทฺธมฺมปวรมหาธมฺมราชคุรุเตฺถโร, ติปิฎกาลงฺการธชมหาธมฺมราชคุรุเตฺถโร, จกฺกินฺทาภิธชมหาธมฺมราชคุรุเตฺถรา, ปรมสิริวํสธชมหาธมฺมราชคุรุเตฺถโร, ชนินฺทาภิปวรมหาธมฺมราชคุรุเตฺถโร, มหาญาณาภิธชมหาธมฺมราชคุรุเตฺถโร , ญาณาลงฺการสทฺธมฺมธชมหาธมฺมราชคุรุเถโร, ญาณาภิสาสนธชมหาธมฺมราชคุรุเตฺถโรติฯ</p>


<p>อถ อรหาปิ สมาโน นิสฺสยมุจฺจกงฺควิกโล วินานิสฺสยาจริเยน วสิตุํ น วฎฺฎตีติ ชานิตฺวา นิสฺสยา จริยปฺปโหนกานํ เถรานํ นิสฺสยงฺคานิ นิสฺสยมุจฺจการหานํ นิสฺสยมุจฺจกงฺคานิ ปริปูราเปตฺวา นิสฺสิตกานํ นิสฺสยํ คณฺหิตฺวาว นิสีทาเปสิฯ</p>


<p>ตโต ปจฺฉา กลิยุเค ปญฺญาสาธิเก วสฺสสเต สหเสฺสว สมฺปเตฺต ญาณาภิสาสนธชมหาธมฺมราชคุรุเตฺถรํเยว เอกํ สงฺฆราชฎฺฐาเน ฐเปสิฯ ตโต ปฎฺฐาย โสเยว เอโก สงฺฆนายโก หุตฺวา สาสนํ วิโสธยิฯ</p>


<p>ตโต ปจฺฉา เอกปณฺณาสาธิเก วสฺสสเต สหเสฺส จ สมฺปเตฺต ผคฺคุนมาเส มหามุนิเจติยสฺส ทกฺขิณทิสาภาเค ทฺวีหิ อิฎฺฐกมเยหิ ปากาเรหิ ปริกฺขิตฺตํ ปญฺจภูมิกํ อโสการาเม รตนภูมิกิตฺติํ นาม วิหารํ อติมหนฺตํ การาเปตฺวา ญาณาภิสาสนธชมหาธมฺมราชคุรุเตฺถรสฺส อทาสิฯ ญาณาภิวํสธมฺมเสนาปติมหาธมฺมราชาธิราชคุรูติ นามลญฺฉมฺปิ ปุน อทาสิฯ ตโต อญฺญานิ เชยฺยภูมิวิหารกิตฺติมงฺคลวิรามาทโย อเนเกปิอิ วิหาเร ตเสฺสว อทาสิฯ</p>


<p>โส ปน เตสุ วิหาเรสุ วาเรน นิสีทิตฺวา ปริยตฺติํ วาเจสิฯ อุภโตวิภงฺคานิปิ วาจุคฺคตํ อกาสิฯ นิจฺจํเยว เอกาสนิกธุชงฺคํ สมาทิยิฯ</p>


<p>โส ปน เถโร อุปสมฺปทาวเสฺสน ปญฺจวสฺสิโก หุตฺวา ปุเพฺพว สงฺฆราชภาวโต เปฎกาลงฺการ นาม เนตฺติสํวณฺณนํ อภินวฎีกํ อกาสิฯ อฎฺฐวสฺสิอิกกาเล สงฺฆราชา อโหสิฯ สงฺฆราชา หุตฺวา สาธุชฺชนวิลาสินิํ นาม  ทีฆนิกายฎีกํ อกาสิฯ อริยวํสาลงฺการํ นาม คนฺถญฺจ อกาสิฯ มหาธมฺมรญฺญา ยาจิโต ชาตกฎฺฐกถาย อตฺถโยชนํ จตุสามเณรวตฺถุํ ราโชวาทวตฺถุํ ติคุมฺภโถมนํ ฉทฺทนฺตนาคราชุปฺปตฺติกถํ ราชาธิราช วิลาสินิํ นาม คนฺถญฺจาติ เอวมาทโยปิ อกาสิอิฯ</p>


<p>กลิยุเค ปน ทฺวาสฎฺฐาธิเก วสฺสสเต สหเสฺส จ สมฺปเตฺต สีหฬทีปโต อมฺปคหปติโสฺส, มหาทโมฺป, โกจฺฉ โคโธ, พฺราหฺมณวโตฺต, โภคหวโตฺต, วาตุรคโมฺมติ อิเม ฉ สามเณรา ทส ธาตุโย ธมฺมปณฺณา การตฺถาย อาเนตฺวา อมรปุรํ นาม มหาราชฎฺฐานีนครํ อาคตา สทฺธิํ เอเกน อุปาสเกนฯ</p>


<p>อถ ญาณาภิวํสธมฺมเสนาปติมหาธมฺมราชาธิราชคุรุนา สงฺฆรญฺญา อุปชฺฌาเยน กวินฺทาภิสทฺธมฺมธรธชมหาธมฺมราชคุรุเตฺถเรน ชนินฺทาภิธชมหาธมฺมราชคุรุเตฺถเรน มุนินฺทโฆสมหาธมฺมราชคุรุเตฺถเรนาติ เอวมาทีหิ ราชคุรุเตฺถ เรหิ กมฺมวาจริเยหิ หตฺถิรชฺชุสุวณฺณคุหสีมายํ อุปสมฺปทกมฺมํ การาเปสิ, อุปาสกญฺจ สามเณรภูมิยํ ปติฎฺฐาเปสิ, ตโต ปจฺฉา จ อเนกวารํ อาคตานํ ภิกฺขูนํ ปุน สิกฺขํ คณฺหาเปสิ, สามเณรานญฺจ อุปสมฺปทกมฺมํ การาเปสิ, อุปาสกานญฺจ ปพฺพชฺชกมฺมนฺติฯ</p>


<p>อปรภาเค ปน กลิยุเค ฉจตฺตาลีสาธิเก วสฺสสเต สหเสฺส จ สมฺปเตฺต ปิตุรโญฺญ อาจริยปุโพฺพ อตุโล นาม เถโร จีวรปฎลํ อุปริสงฺฆาฎิํ กตฺวา อุรพนฺธนวตฺถํ พนฺธิตพฺพนฺติ จูฬคณฺฐิปเท วุตฺตตฺตา สามเณรานํ คามปฺปวเสนกาเล เอกํสํ อุตฺตราสงฺคํ กตฺวา อุรพนฺธนวตฺถํ พนฺธิตฺวาเยว ปวิสิตพฺพนฺติ ทฬํ กตฺวา รโญฺญ สนฺติกํ เลขนํ ปเวเสสิฯ</p>


<p>อถ ราชา ตํ สุตฺวา มหาเถเร สุธมฺมสภายํ สนฺนิปาตาเปตฺวา  อตุลเตฺถเรน สทฺธิํ สากจฺฉํ การาเปสิฯ อถ อตุลเตฺถโร จีวรปฎลํ อุปริสงฺฆาฎิํ กตฺวา อุรพนฺธนวตฺถํ พนฺธิตพฺพนฺติ จูฬคณฺฐิปเท อาคตปาฐํ ทเสฺสตฺวา สามเณรานํ คามปฺปเวสนกาเล เอกํสํ อุตฺตราสงฺคํ กตฺวา อุรพนฺธนวตฺถํ พนฺธิตฺวา ปวิสิตพฺพนฺติ อาหฯ</p>


<p>อถ มหาเถรา ตํ ปุจฺฉิํสุ,-อีทิโส อธิปฺปาโย อญฺญตฺถ ทิสฺสติ วา มา วาติฯ อถ อตุลเตฺถโร เอวมาห,-อญฺญตฺถ ปน อีทิโส อธิปฺปาโย น ทิสฺสตีติฯ เอวํ โหตุ, อยํ คโนฺถ เกน กโตติฯ สีหฬทีเป อนุราธปุรสฺส ทกฺขิณทิสาภาเค โปกฺกนฺติ คาเม อรหเนฺตน โมคฺคลานเตฺถเรนาติฯ อยมโตฺถ กถํ ชานิตโพฺพติฯ ปิฎกตฺตยลกฺขณคเนฺถ อาคตตฺตาติฯ อยญฺจ ปิฎกตฺตย ลกฺขณคโนฺถ กุโต ลโทฺธติฯ พุทฺธโฆสเตฺถเรน กิร สีหฬทีปโต อานีตตฺตา ตโต, อยญฺหิ คโนฺถ สีหฬทีปโต อตฺตนา อานีเตสุ คเนฺถสุ อสุโก คโนฺถ อสุเกน เถเรน กโตติ วิญฺญาปนตฺถาย พุทฺธโฆสเตฺถเรน กโต, อิทานายํ คโนฺถ อมฺหากํ หเตฺถ สํวิชฺชตีติฯ สเจ อิทานายํ คโนฺถ ตุมฺหากํ หเตฺถ สํวิชฺชติ, อมฺหากํ ทเสฺสหีติฯ ปสฺสถาวุโส อยมมฺหากํ หเตฺถ คโนฺถติ ทเสฺสสิฯ อถ มหาเถเรหิ สงฺฆราชปฺปมุเขหิ ตสฺมิํ คเนฺถ ปสฺสิเต วินยคณฺฐิปทํ สีหฬทีเป ปรกฺกมพาหุรโญฺญ กาเล โมคฺคลานเตฺถโร อกาสีติ อาคตํ, น จูฬคณฺฐิปทํ สีหฬทีเป อนุราธปุรสฺสทกฺขิณทิสาภาเค โปกฺกนฺติคาเม อรหา โมคฺคลานเตฺถโร อกาสีติฯ</p>


<p>อถ เถรา เอวมาหํสุ,-กสฺมา ปน ปิฎกตฺตยลกฺขณคเนฺถ อนาคตมฺปิ อาคตํวิย กตฺวา มุสา วทถ, น นุ ตุมฺหากมฺปิ เอกํสิกภิกฺขูนํ มุสาวาทสิกฺขาปทํ อตฺถีติฯ อถ อตุลเตฺถโร อุตฺตริํ วตฺตุํ อสกฺกุเณยฺยตฺตา ลุทฺทกสฺส  วากุเร พนฺธมิโควิย ผนฺทมาโน หุตฺวา อฎฺฐาสิ, สโหเฑฺฑน คหิโตวิย โจโร สหมุสาวาทกเมฺมน โส เถโร คหิโต อโหสีติฯ</p>


<p>อิทํ อิมสฺส อตฺถสฺส อาวิภาวตฺถาย วตฺถุ, –</p>


<p>อิมสฺมิํ กิร รเฎฺฐ เอโก ชนปทวาสีปุริโส เกนจิเทว กรณีเยน อมรปุรํ นาม มหาราชฎฺฐานีนครํ อาคจฺฉิฯ อาคนฺตฺวา จ ปจฺจาคตกาเล อนฺตรามเคฺค ปาเถยฺยํ ขยํ อโหสิฯ อถสฺส เอตทโหสิ,- อิทานิ มม ปาเถยฺยํ ขยํ อโหสิ, อิมสฺมิํ กิร รเฎฺฐ สหโสฺสโรธคาเม ลทฺธวโร นาม มหาเสฎฺฐิ สพฺพตฺถ ภูตเล อติวิย ปากโฎฯ ตสฺสาหํ ญาตีติ วเญฺจตฺวา กเถสฺสามิ, เอวํ สติ เตน มหาเสฎฺฐินา มิตฺตสนฺถวํ กาตุํ เตเตคามิกา มนุสฺสา มม พหุ ลาภํ ทสฺสนฺติ, ตทา ปาเถเยฺยน อกิโจฺฉ ภวิสฺสามีติฯ เอวํ ปน จิเนฺตตฺวา อนฺตรามเคฺค สมฺปตฺตสมฺปตฺตคาเมสุ มหาโภคานํ เคหํ วิจิเนตฺวา มหาโภคานํ สนฺติกํ ปวิสิตฺวา กถาสลฺลาปํ อกาสิฯ</p>


<p>อถ เตเตคามิกา ตฺวํ กุโต อาคโต, กุหิํ คมิสฺสสิ, กสฺส ญาติ,โก วา ตฺวนฺติ ปุจฺฉิํสุฯ อมรปูรมหาราชฎฺฐานีนครโต อาคโต, สหโสฺสโรธคามํ คมิสฺสามิ, สหโสฺสโรธคาเม ลทฺธวรสฺส นาม มหาเสฎฺฐิโน ชามาตา ธนวฑฺฒโก นามาหนฺติ อาหฯ</p>


<p>อถ เตเตคามิกา ลทฺธวเรน มหาเสฎฺฐินา มิตฺตสนฺถวํ กาตุํ นานาโภชเนหิ โภเชสุํฯ อเญฺญหิปิ พหูหิ ปณฺณากาเรหิ สงฺคหํ อกํสุฯ อิมินาว นเยน สมฺปตฺต สมฺปตฺตคาเมสุ วเญฺจตฺวา อตฺตโน คุณํ กเถตฺวา อทฺธาน มคฺคํ ตริฯ ปจฺฉา ปน สหโสฺสโรธคามํ สมฺปโตฺตฯ โส สหโสฺสโรธคามํ น สมฺปตฺตปุโพฺพฯ ลทฺธวโร มหาเสฎฺฐิ เตน น ทิฎฺฐปุโพฺพฯ สหโสฺสโรธคามํ สมฺปเตฺตเยว อยํ กิํ นาม คาโมติ อปุจฺฉิตฺวาเยว ตสฺมิํ คาเม มหาโภคตรสฺส  มหาเคหํ วิจินโนฺต ตเสฺสว ลทฺธวรสฺส เสฎฺฐิโน มหนฺตํ เคหํ ปสฺสิตฺวา ลทฺธวรสฺส เสฎฺฐิโน สนฺติกํ ปวิสิตฺวา เตน สทฺธิํ กถาสลฺลาปํ อกาสิฯ</p>


<p>อถ มหาเสฎฺฐิ ตํ ปุจฺฉิ,-ตฺวํ กุโต อาคโต, กุหิํ คมิสฺสสิ, กสฺส ญาติ,โก ตฺวนฺติฯ อมรปุรมหาราชฎฺฐานีนครโต สามิ อาคโต, สหโสฺสโรธคามํ คมิสฺสามิ, สหโสฺสโรธคาเม ลทฺธวรสฺส นาม มหาเสฎฺฐิโน ชามาตา, ธนวฑฺฒโก นามาหนฺติ อาหฯ</p>


<p>อถ มหาเสฎฺฐิ ตสฺส มุขํ อุชุํ โอโลเกตฺวา อยํ มาณว สหโสฺสโรธคาโมเยว, อหมฺปิ ลทฺธวโร นาม มหาเสฎฺฐิ, มม ธีตโร สนฺติ, ตาปิ สสฺสามิกาเยว โหนฺติ, อิทานิ ตา สกสกสฺสามิกานํเยว สนฺติเก วสนฺติ, น ตฺวํ กทาจิ มยา ทิฎฺฐปุโพฺพ, เกน การเณน กุโต อาคนฺตฺวา มม ชามาตา ภวสีติ ปุจฺฉิฯ</p>


<p>อถ โส มฺมนุเสฺสหิ อนุพนฺธิยมาโนวิย มิโค สกลมฺปิ กายํ ผนฺทาเปตฺวา กิญฺจิ วตฺตพฺพํ วจนํ อชานิตฺวา อลทฺธปฺปติฎฺฐานตาย เอวํ สติ กุโต อาคโต, กุหิํ คมิสฺสามิ, กสฺส ญาติ, โก วา อหนฺติ อิทานิ น ชานามิ, สพฺพทิสา สมฺมุยฺหามิ, ขมาหิ มม อปราธํ, อิโต ปฎฺฐาย ยาว ชีวิตปริโยสานา น วเญฺจสฺสามิ, วเญฺจตุํ น วิสหามิ, อิทานิ อติวิย ภายามิ, มา กิญฺจิ ทณฺฑกมฺมํ กโรหีติ วตฺวา เวเคน อุฎฺฐหิตฺวา ปลายีติฯ</p>


<p>อิเจฺจวํ อตุลเตฺถโร ทุมฺมุโข หุตฺวา ยํวาตํวา มุขารูฬํ วิลปิตฺวา สงฺฆมเชฺฌ นิสีทิฯ</p>

</p>


<p>ตโต ปจฺฉา ขลิตฺวา กทฺทเม ปติตํ ปุริสํ ปุน อุปริ อกฺกมนฺตาวิย ปุน มหาเถรา เอวํ ปุจฺฉิํสุ,-อิทํ ภเนฺต ตว จูฬคณฺฐิปทํ นาม ตีสุ วินยมหาฎีกาสุ สาธกวเสน ทสฺสิตํ  จูฬคณฺฐิปทํ อุทาหุ อปรนฺติฯ ตีสุ วินยมหาฎีกาสุ สาธกวเสน ทสฺสิตํ จูฬคณฺฐิปทํเยว อิทนฺติฯ เอวํสติ กสฺมา ตว จูฬคณฺฐิปเทเยว วุตฺตญฺหิ วชิรพุทฺธิฎีกายํ, วุตฺตญฺหิ สารตฺถทีปนีฎีกายํ, ตถา หิ วุตฺตํ วิมติ วิโนทนีฎีกายนฺติ ตาสํ วินยมหาฎีกานํ ปจฺฉา หุตฺวา ติโสฺส วินยมหาฎีกาโย สาธกวเสน ทสฺสิตาติฯ เอวํ ปน ปุจฺฉโนฺต โส มยา ปุเพฺพ วุตฺตํ ตีสุ วินยมหาฎีกาสุ สาธกวเสน ทสฺสิตํ จูฬคณฺฐิปทํเยว อิทนฺติ วจนํ สจฺจเมวาติ มุขาสุญฺญตฺถาย ปุนปฺปุนํ วทิฯ</p>


<p>อิทญฺจ อิมสฺส อตฺถสฺส อาวิภาวตฺถาย วตฺถุ, –</p>


<p>เอโก กิร ปุริโส เอเกน สหาเยน สทฺธิํ ปุตฺตทารโปสนตฺถาย รโญฺญ ภติํ คเหตฺวา ยุทฺธกมฺมํ กาตุํ สงฺคามํ คจฺฉติฯ อถ ปรเสนาย ยุชฺฌิตฺวา ปรเสนา อภิภวิตฺวา สเพฺพ มนุสฺสา อตฺตโน อตฺตโน อภิมุขฎฺฐานํ ปลายิํสุฯ อถ โสปิ ปุริโส เตน สหาเยน สทฺธิํ อตฺตโน อภิมุขฎฺฐานํ ปลายิฯ โตกํ ปลายิตฺวา อนฺตรามเคฺค ปรเสนาหิ ปหริตทเณฺฑน มุจฺฉิโต หุตฺวา โส ปุริโส เตน สทฺธิํ คนฺตุํ น สกฺกา, อนฺตมโส นิสีทิตุมฺปิ น สกฺกาฯ</p>


<p>อถ สหายสฺส เอตทโหสิ,-อิทานิ อยํ อติวิย พาฬคิลาโน โหติ มรณาสโนฺน, สจาหํ ตสฺส อุปฎฺฐหิตฺวา อิเธว นิสีเทยฺยํ, เวริโน อาคนฺตฺวา มํ คณฺหิสฺสนฺตีติฯ เอวํ ปน จิเนฺตตฺวา คิลานสฺส สนฺตกานิ กหาปณวตฺถาทีนิ คเหตฺวา ตํ ตเตฺถว ฐเปตฺวา คจฺฉติฯ สกฎฺฐานสมีปํ ปน ปตฺตสฺส ตสฺส เอตทโหสิ,- สเจ ตํ อนฺตรามเคฺค ฐเปตฺวา อาคจฺฉามีติ วเทยฺยํ, ตสฺส ญาตกา มม อุปริ โทสํ โรเปสฺสนฺติ, อิทานิ โส มริตฺวา อหํ เอกโกว อาคจฺฉามีติ วทิสฺสามีติฯ สกฎฺฐานํ ปน ปตฺวา ตสฺส ภริยา ตสฺส สนฺติกํ อาคนฺตฺวา มยฺหํ ปน สามิโก  กุหิํ คโต, กตฺถ ฐเปตฺวา ตฺวํ เอกโกว อาคจฺฉสีติ ปุจฺฉิฯ ตว อเยฺย สามิโก ปเรสํ อาวุเธน ปหริตฺวา กาลงฺกโต, อิมานิ ตว สามิกสฺส สนฺตกานีติ วตฺวา กหาปณวตฺถาทีนิ ทตฺวา มา โสจิ มา ปริเทวิ, อิทานิ มตกภตฺตํ ทตฺวา ปุญฺญภาคํเยว ภาเชหีติ สมสฺสาเสสิฯ อถ สา ตานิ คเหตฺวา โรทิตฺวา มตกภตฺตํ ทตฺวา ปุญฺญภาคํ ภาเชสิฯ</p>


<p>อปรภาเค ปน โถกํ กาลํ อติกฺกเนฺต คิลานา วุฎฺฐิโต สกเคหํ อาคจฺฉติฯ ภริยาปิ ตํ น สทฺทหิฯ อหํ น กาลงฺกโต, คิลานํเยว มํ ฐเปตฺวา โส มม สนฺตกานิ คเหตฺวา คโต, สเจ มํ ตฺวํ น สทฺทหสิ, อหํ อโนฺตคเพฺภ นิลียิตฺวา นิสีทิสฺสามิ, ตํ ปโกฺกเสตฺวา ปุจฺฉาหีติ อาหฯ</p>


<p>อถ สา ตํ ปโกฺกเสตฺวา พหิ คเพฺภ นิสีทิตฺวา ปุจฺฉิ,-มม สามิ สามิโก กาลงฺกโตติ ตํ สจฺจํ วา อลิกํ วาติฯ สจฺจเมเวตํ, ยํ ตว สามิโก กาลงฺกโตติฯ</p>


<p>อถ โส ปุริโส พหิ คพฺภํ นิกฺขมิตฺวา องฺคุลิํ ปสาเรตฺวา น อิทานิ โภสมฺม อหํ กิญฺจิ มโตฺตปิ มรามิ, กสฺมา ปน อมรนฺตํเยว มํ มโต เอโสติ วเทสีติฯ อถ กิญฺจิ วตฺตพฺพสฺส การณสฺส อทิสฺสนโต มุขาสุญฺญตฺถาย องฺคุลิํ ปสาเรตฺวา อุชุํ โอโลเกตฺวา อิทานิ ตฺวํ อิธ อาคนฺตุํ สมโตฺถปิ มโตเยว, มโตติ มยา วุตฺต วจนํ สจฺจํเยว, นาหํ กิญฺจิ อลิกํ วทามีติ อาหฯ เอวํ โส ปุนปฺปุนํ วทโนฺตปิ ชีวมานกสฺส สํวิชฺชมานตฺตา ปจฺจเกฺขเยว จ ตสฺส ฐิตตฺตา โกจิปิ ตสฺส วจนํ น สทฺทหิ, ปราชยํเยว โส ปโตฺตติฯ</p>


<p>อิเจฺจวํ  อตุลเตฺถโร มุขาสุญฺญตฺถาย วทโนฺตปิ โกจิ น สทฺทหิ, ปราชยํเยว โส ปโตฺตติฯ</p>

</p>


<p>ปุนปิ เสยฺยถาปิ ลุทฺทโก กุญฺชรํ ทิสฺวา เอเกน วาเรน อุสุนา วิชฺฌิตฺวา ปตนฺตมฺปิ กุญฺชรํ ปุน อนุฎฺฐาหนตฺถาย กติปยวาเรหิ อุสูหิ วิชฺฌติ, เอวเมว เอกวาเรเนว ปราชยํ ปตฺตํ ปน วาทสฺส อนุกฺขิปนตฺถาย กติปยวาเรหิ ปราชยํ ปาเปตุํ ปารุปนวาทิโน มหาเถรา เอวมาหํสุ,- ตว จูฬคณฺฐิปเทเยว สามเณรานํ ปริมณฺฑลสุปฺปฎิจฺฉนฺนาทีนิ วตฺตานิ อภินฺทิตฺวาเยว ปวิสิตโพฺพติ ปุเพฺพ วตฺวา จีวรปฎลอุปริสงฺฆาฎิํ กตฺวา อุรพนฺธนวตฺถํ พนฺธิตพฺพนฺติ ปน วุตฺตํ, กสฺมา ปน ปุเพฺพน อปรํ อสํสนฺทิตฺวา วุตฺตํ, ตุมฺหากํ วาเท ปฎิสรณภูตานํ ปาฬิอฎฺฐกถาฎีกาคนฺถนฺตรานํ นตฺถิตาย อมฺหากํ ปฎิสรณภูตํ จูฬคณฺฐิปทนฺติ วทถ, ตุมฺหากํ ปฎิสรณภูตา จูฬคณฺฐิปทโตเยว ภยํ อุปฺปชฺชตีติ วตฺวา สห นิลียนฎฺฐาเนน คหิตํ โจรํ วิย สห นิสฺสเยน อธมฺมวาทิโน คณฺหิํสุฯ</p>


<p>อิทํ อิมสฺส อตฺถสฺส อวิภาวตฺถาย วตฺถุ, –</p>


<p>อตีเต กิร พาราณสิโต อวิทูเร นทีตีเร คามเก ปาฎลิ นาม นฎมโจฺจ วสติฯ โส เอกสฺมิํ อุสฺสว ทิวเส ภริยมาทาย พาราณสิํ ปวิสิตฺวา นจฺจิตฺวา วีณํ วาทิตฺวา คายิตฺวา ธนํ ลภิตฺวา อุสฺสวปริโยสาเน พหุ สุราภตฺตํ คาหาเปตฺวา อตฺตโน คามํ คจฺฉโนฺต นทีตีรํ ปตฺวา นโวทกํ อาคจฺฉนฺตํ ทิสฺวา ภตฺตํ ภุญฺชโนฺต สุรํ วิวโนฺต นิสีทิตฺวา มโตฺต หุตฺวา อตฺตโน พลํ อชานโนฺต มหาวีณํ คีวาย พนฺธิตฺวา นทิํ โอตริตฺวา คมิสฺสามีติ ภริยํ หเตฺถ คเหตฺวา นทิํ โอตริฯ วีณาฉิเทฺทหิ อุทกํ  ปาวิสิฯ อถ นํ สา ปีณา อุทเก โอสีทาเปสิฯ ภริยา ปนสฺส โอสีทนภาวํ ญตฺวา ตํ วิสฺสชฺชิตฺวา อุตฺตริตฺวา นทีตีเร อฎฺฐาสิฯ นฎปาฎลิ สกิํ อุมฺมุชฺชติ, สกิํ นิมฺมุชฺชติ, อุทกํ ปวิสิตฺวา อุทฺธุมาตอุทโร อโหสิฯ อถสฺส ภริยา จิเนฺตสิ,-มยฺหํ สามิโก อิทานิ มริสฺสติ, เอกํ คีตํ ยาจิตฺวา ปริสมเชฺฌ ตํ คายนฺตี ชีวิตํ กเปฺปสฺสามีติ จิเนฺตตฺวา สามิ ตฺวํ อุทเก นิมฺมุชฺชสิ, เอกํ เม คีตํ เทหิ, เตน ชีวิตํ กเปฺปสฺสามีติ วตฺวา–</p>


<p>
พหุสฺสุตํ จิตฺตกถํ, คงฺคา วหติ ปาฎลิํ;  
  
วุยฺหมานกํ ภทฺทเนฺต, เอกํ เม เทหิ คาถกนฺติฯ  
</p>
  
<p>อถ นํ นฎปาฎลิ ภเทฺท กถํ ตว คีตํ ทสฺสามิ, อิทานิ มหาชนสฺส ปติสรณภูตํ อุทกํ มํ มาเรตีติ วตฺวา–</p>


<p>
เยน สิญฺจนฺติ ทุกฺขิตํ, เยน สิญฺจนฺติ อาตุรํ;  
  
ตสฺส มเชฺฌ มริสฺสามิ, ชาตํ สรณโต ภยนฺติฯ  
</p>
  
<p>อถ อตุลเตฺถโร อตฺตโน ปติสรณภูตา จูฬคณฺฐิปทโต ภยํ อุปฺปชฺชิตฺวา กิญฺจิ วตฺตพฺพํ อชานิตฺวา อโธมุโข หุตฺวา ปราชายํ ปโตฺตติฯ</p>

</p>


<p>อถ ราชา เตสํ ทฺวินฺนํ ปกฺขานํ วจนํ สุตฺวา จูฬคณฺฐิปทสฺส ปุพฺพาปรวิโรธิโทสหิ อากุลตฺตา สุตฺตสุตฺตานุโลมาทีสุ อปฺปวิฎฺฐตฺตา อาคมสุทฺธิยา จ อภาวโต ปโรวสฺสสตํ จิรํ ฐิตสฺส เคหสฺสวิย อติทุพฺพลวเสน อถิรตํ ชานิตฺวา อิทานิ สาสนํ ปริสุทฺธํ ภวิสฺสตีติ โสมนสฺสปฺปโตฺต หุตฺวา มม วิชิเต สเพฺพปิ ภิกฺขู ปารุปนวเสน สมานวาทิกา โหนฺตูติ อาณํ ฐเปสิฯ ตโต  ปฎฺฐาย ยาวชฺชตนา สกเลปิ มรมฺมรเฎฺฐ ปารุปนวเสน สมานวาทิกา ภวนฺตีติฯ</p>


<p>อยเมตฺถ สเงฺขโป,-เตสญฺหิ ทฺวินฺนํ ปกฺขานํ สนฺนิปติตฺวา วจนปฺปฎิวจน วเสน วิวาทกถา วิตฺถาเรน วุจฺจมานา ฉปญฺจสาณวารมตฺตมฺปิ ปตฺวา นิฎฺฐํ น ปาปุเณยฺยฯ ยสฺมา ปน สพฺพํ อนวเสเสตฺวา วุจฺจมานํ อยํ สาสนวํสปฺปฎีปิกา อติปฺปปญฺจา ภวิสฺสติ, ตสฺมา เอตฺถ อิจฺฉิตมตฺตเมว ทสฺสยิตฺวา อชฺฌุเปกฺขามาติฯ</p>


<p>ญาณาภิวํสธมฺมเสนาปติมหาธมฺมราชาธิราช คุรุ ปน สงฺฆราชา มหาเถโร สีหฬทีเป อมรปุรนิกายิกานํ ภิกฺขูนํ อาทิภูโต อาจริโย พหูปกาโรฯ อมรปุรนิกาโยติ ตเตฺถรปฺปภโวติฯ</p>


<p>กลิยุเค ปน เอกาสีตาธิเก วสฺสสเต สหเสฺส จ สมฺปเตฺต ตสฺส รโญฺญ นตฺตา สิริตฺริภวนาทิตฺยปวรปณฺฑิตมหาธมฺมราชาธิราชา นาม รชฺชํ กาเรสิฯ โส ปน อมรปุรโต สงฺกมิตฺวา รตนปูรํ จตุตฺถํ มาเปสิฯ ตสฺส รโญฺญ กาเล คุณมุนินฺทาธิปติมหาธมฺมราชาธิราชคุรุเตฺถรสฺส สีสฺสํ สชีวคามวาสิํ สีลาจารํ นาม เถรํ อรญฺญวาสีนํ ภิกฺขูนํ ปาโมกฺขฎฺฐาเน ฐเปสิฯ ราชาคารนามเก เทเส วิหารํ การาเปตฺวา ตเสฺสว อทาสิฯ</p>


<p>กลิยุเค เอกาสีตาธิเก วสฺสสเต สหเสฺส จ สมฺปเตฺต จลงฺคปุรโต ปญฺญาสีหํ นาม เถรํ อาเนตฺวา อโสการาเม รตนภูมิกิตฺติวิหาเร ปติฎฺฐาเปสิ, มุนินฺทาภิสิริสทฺธมฺมธชมหาธมฺมราชาธิราชคุรูติ นามลญฺฉมฺปิ อทาสิฯ</p>


<p>กลิยุเค จตูสีสาธิเก วสฺสสเต สหเสฺส จ สมฺปเตฺต มุนินฺทาภิวํสธมฺมเสนาปติมหาธมฺมราชาธิราชคุรูติ นามลญฺฉํ ทตฺวา มหาเชยฺยภูมิวิหารรมฺมณียํ นาม วิหารํ  ทตฺวา ตํเยว มหาเถรํ สงฺฆราชฎฺฐาเน ฐเปสิฯ</p>


<p>เอกสฺมิญฺจ สมเย มหาเถเร ราชา ปุจฺฉิ,-จตโสฺส ทาฐา นาม จตฺตาลีสาย ทเนฺตสุ อโนฺตคธา วา, อุทาหุ จตฺตาลีสาย ทเนฺตหิ วิสุํ ภูตาติ ปุจฺฉิฯ</p>


<p>อถ เอกเจฺจ เถรา เอวมาหํสุ,-จตโสฺส ทาฐา นาม จตฺตาลีสาย ทเนฺตสุ อโนฺตคธาติฯ เอกเจฺจ ปน จตโสฺส ทาฐา นาม จตฺตาลีสาย ทเนฺตหิ วิสุํ ภูตาติ อาหํสุฯ อถ ราชา คนฺถํ อาหรถาติ อาหฯ อถ อโนฺตคธวาทิกา เถรา คนฺถํ อาหริํสุ,- อเญฺญสํ ปริปุณฺณทนฺตานมฺปิ ทฺวตฺติํสทนฺตา โหนฺติ, อิมสฺส ปน จตฺตาลีสํ ภวิสฺสนฺตีติ จฯ</p>


<p>ทนฺตาติ ปริปุณฺณทนฺตสฺส ทฺวตฺติํสทนฺตฎฺฐิกานิฯ เตปิ วณฺณโต เสตา, สณฺฐานโต อเนกสณฺฐานาฯ เตสญฺหิ เหฎฺฐิมาย ตาว ทนฺตปาฬิยา มเชฺฌ จตฺตาโร ทนฺตา มตฺติกาปิเณฺฑ ปฎิปาฎิยา ฐปิตอาลาพุพีชสณฺฐานา, เตสํ อุโภสุ ปเสฺสสุ เอเกโก เอกมูลโก เอกโกฎิโก มลฺลิกมกุฬสณฺฐาโน, ตโต เอเกโก ทฺวิมูลโก ทฺวิโกฎิโก ยานกอุปตฺถมฺผินิสณฺฐาโน, ตโต เทฺว เทฺว ติมูลกา ติโกฎิกา, ตโต เทฺว เทฺว จตุมูลกา จตุโกฎิกาติฯ อุปริมาย ทนฺตปาฬิยาปิ เอเสว นโยติ จฯ</p>


<p>ตสฺส กิร อุตฺตโรฎฺฐอปฺปกตาย ติริยํ ผาเลตฺวา อปนีตทฺธํวิย ขายติ, จตฺตาโร ทเนฺต เทฺว จ ทาฐา น ฉาเทติ, เตน นํ โอฎฺฐโทฺธติ โวหรนฺตีติ จฯ</p>


<p>ตตฺถ ตสฺสาติ ลิจฺฉวิโน นาม ราชกุมารสฺส, อุตฺตโรฎฺฐอปฺปกตายาติ อุปริ โอฎฺฐสฺส อปฺปกตายฯ อปนีตทฺธํ วิยาติ อุปริ โอฎฺฐสฺส อุปฑฺฒภาคํ อปนีตํ วิย ขายตีติ อโตฺถฯ น ฉาเทตีติ อุปริ โอฎฺฐสฺส อุปฑฺฒภาเค ปน น ปฎิจฺฉาเทติฯ เตนาหิ เยน จตฺตาโร ทเนฺต เทฺว จ ทาฐา น ฉาเทติ, เตน นํ ลิจฺฉวีราชกุมารํ โอฎฺฐโทฺธติ โวหรนฺตีติ ฯ เอวํ อโนฺตคธวาเทหิ เถเรหิ คนฺถํ อาหริตฺวา ทสฺสิเต สเพฺพปิ ตสฺมิํ วาเท ปติฎฺฐหิํสูติฯ</p>


<p>เอกสฺมิญฺจ กาเล ราชา มนฺตินิํ อมจฺจํ ปุจฺฉิ,-ปุพฺพราชูหิ วิหารสฺส เจติยสฺส วา ทินฺนานิ เขตฺตวตฺถุอาทีนิ ปจฺฉิมราชูนํ กาเล ยถาทินฺนํ ตานิ ปติฎฺฐหนฺติ วา มา วาติฯ</p>


<p>อถ มนฺตินิอามโจฺจ เอวํ กเถสิ,- สงฺฆิกาย ภูมิยา ปุคฺคลิกานิ พีชานิ โรปยนฺติ, ภาคํ ทตฺวา ปริภุญฺชิตพฺพานีติ ทสโกฎฺฐาเส กตฺวา เอโก โกฎฺฐาโส ภูมิสฺสามิกานํ ทาตโพฺพติ จ วินยปาฬิอฎฺฐกถาสุ วุตฺตตฺตา ปุเพฺพ เอเกน รญฺญา ทินฺนานิ เขตฺตวตฺถุอาทีนิ ปจฺฉา เอกสฺส รโญฺญ กาเล ยถาทินฺนํ ฐิตานิฯ เอตฺถ หิ สงฺฆิกาย ภูมิยาติ วุตฺตตฺตา ลาภสีมายํวิย พลิํเยว อทตฺวา สห ภูมิยา ทินฺนตฺตา ปเวณีวเสน สงฺฆิกา ภูมิ อตฺถีติ วิญฺญายติฯ เอตฺถจ ปฎิคฺคาหเกสุ มเตสุ ตทโญฺญ จตุทฺทิสสโงฺฆ อนาคตสโงฺฆ จ อิสฺสโร, ตสฺส สนฺตโก, เตน วิจาเรตโพฺพติฯ</p>


<p>เจติย ปทีปตฺถาย ปฎิสงฺขารณตฺถาย วา ทิอินฺนอาราโมปิ ชคฺคิตโพฺพ, เวตฺตนํ อตฺวาปิ ชคฺคาเปตโพฺพติ เจติเย ฉตฺตํ วา เวทิกํ วา ชิณฺณํ วา ปฎิสงฺขโรเนฺตน สุธากมฺมาทีนิ วา กโรเนฺตน เจติยสฺส อุปนิเกฺขปโต กาเรตพฺพนฺติ จ อฎฺฐกถายํ วุตฺตตฺตา ปุพฺพราชูหิ เจติยสฺส ทินฺนานิ เขตฺตวตฺถุอาทีนิ ปจฺฉิมราชูนํ กาเลปิ เจติยสนฺตกสาเวเนว ฐิตานีติ เวทิตพฺพานิฯ</p>


<p>อถาปรมฺปิ ปุจฺฉิ,- กทา กสฺส รโญฺญ กาเล อาทิํ กตฺวา เขตฺตวตฺถุอาทีนิ วิหารสฺส เจตฺยสฺส วา ทินฺนานีติฯ</p>


<p>อถ มนฺตินมโจฺจ เอวมาห,-ปุริมกเปฺปสุ ปุริมานํ ราชูนํ กาเลปิ วิหารสฺส เจติยสฺส วา ทินฺนานีติ เวทิตพฺพานิ, เตเนว สุชาตสฺส นาม ภควโต อมฺหากํ โพธิสโตฺต  จกฺกวตฺติราชา สทฺธิํ สตฺตหิ รตเนหิ ทฺวิสหเสฺส ขุทฺทกทีเป จตฺตาโร มหาทีเป จ อทาสิ, รฎฺฐวาสิโน จ อารามโคปกกิจฺจํ การาเปสีติ คเนฺถสุ อาคตํ, ตสฺมา จิรกาลโตเยว ปฎฺฐาย ปุพฺพราชูหิ เขตฺตวตฺถุอาทินิ ทินฺนานีติ เวทิตพฺพานิฯ</p>


<p>ราชวํเสสุปิ ภควโต ปรินิพฺพานโต วสฺสสตานํ อุปริ สิริเขตฺตนคเร เอกาย อาปูปิกาย ปญฺจกรีส มตฺตํ เขตฺตํ เอกสฺส เถรสฺส ทินฺนํ, ตํ ทฺวตฺตโปโงฺก นาม ราชา วิลุมฺปิตฺวา คณฺหิฯ อถ ปหารฆณฺฎเภริโย ปหริตาปิ สทฺทํ น อกํสุฯ รโญฺญ กุนฺตจกฺกมฺปิ ยถา ปุเพฺพ, ตถา เปสิตฎฺฐานํ น คจฺฉิฯ อถ ตํ การณํ ญตฺวา อาปูปิกาย ยถาทินฺนเมว เถรสฺส นิยฺยาเทสีติฯ</p>


<p>กลิยุเค ปน นวนวุตาธิเก วสฺสสเต สหเสฺส จ สมฺปเตฺต ตสฺส กนิโฎฺฐ สิริปวราทิตฺยโลกาเปติ วิชยมหาธมฺมราชาธิรานา รชฺชํ กาเรสิ, โส ปน ราชา รตนปูรโต สงฺกมิตฺวา อมรปุรํ ทุติยํ มาเปสิฯ ตสฺส รโญฺญ รชฺชํ ปตฺตสํวจฺฉเรเยว เชฎฺฐมาสสฺส ชุณฺหปกฺขปญฺจมิยํ รตนปูรนคเร มารวิชยรตนสุธมฺมาย นาม ปิฎกสาลาย สูริยวํสสฺส นาม เถรสฺส ปริสมเชฺฌ ราชเลขนํ วาจาเปตฺวา สงฺฆรชฺชํ นิยฺยาเทสิฯ สูริยวํสาภิสิริปวราลงฺการธมฺมเสนาปติมหาธมฺมราชาธิราชคุรูติ นา มลญฺฉมฺปิ อทาสิฯ</p>


<p>โส ปน เถโร กลิยุเค ปญฺจวีสาธิเก วสฺสสเต สหเสฺส จ สมฺปเตฺต มิคสิรมาสสฺส ชุณฺหปกฺขสตฺตมิยํ สุตฺตวาเร วาลุกวาปิคาเม ปฎิสนฺธิยา วิชาโตติสตฺตติวยํ สมฺปเตฺต สงฺฆรชฺชํ ปโตฺต สนฺตินฺทฺริโย ขนฺตี ธโมฺม สิกฺขากาโม ปริยตฺติวิหารโท ติปิฎกาลงฺการมหาธมฺมราชคุรุเตฺถรสฺส สิโสฺสฯ โส ปน กลิยุเค ปนฺนรสาธิเก  ทฺวิวสฺสสเต สหเสฺสจ สมฺปเตฺต ตสฺส รโญฺญ กาเลเยว มจฺจุวสํ ปโตฺตฯ</p>


<p>อถ ราชา อเนกสหเสฺสหิ ปาสาเทหิ อภูตปุเพฺพหิ อจฺฉริยกเมฺมหิ สรีรฌาปนกิจฺจํ อกาสิฯ อถ กลิยุเค เสฬสาธิเก วสฺสสเต สหเสฺสจ สมฺปเตฺต ตสฺส มหาเถรสฺส สิสฺสํ เญยฺยธมฺมํ นาม เถรํ ปุน สงฺฆราชฎฺฐาเน ฐเปสิฯ ปฐมํ เญยฺยธมฺมาลงฺการธมฺม เสนาปติมหาธมฺมราชาธิราชคุรูติ นามลญฺฉํ อทาสิฯ ตโต ปจฺฉา ทุติยํ เญยฺยธมฺมาภิวํสสิริปวราลงฺการธมฺมเสนาปติมหาธมฺมราชาธิราช- คุรูติ นามลญฺฉํ อทาสิฯ</p>


<p>โส ปน เถโร กลิยุเค เอกสฎฺฐาธิเก วสฺสสเต สหเสฺสจ เทวสูรคาเม ปฎิสนฺธิยา วิชาโต หุตฺวา อสีตาธิเก วสฺสสเต สหเสฺสจ ปฐมอาสาฬิมาสสฺส ชุณฺหปกฺขจุทฺทสมิยํ อุปสมฺปทภูมิํ ปโตฺตฯ</p>


<p>ตสฺส รโญฺญ กาเล กลิยุเค นวนวุตาธิเก วสฺสสเต สหเสฺสจ สมฺปเตฺต สีหฬทีปโต ปญฺญาติโสฺส นาม เถโร สทฺธิํ สุนเนฺทน นาม ภิกฺขุนา อินฺทสาเรน นาม สามเณเรน เอเกน อุปาสเกน เอเกน ทารเกนจ อมรปุรํ นาม นครํ สมฺปโตฺตฯ อถ สงฺฆราชา เตสํ ปจฺจยานุคฺคเหน ธมฺมานุคฺคเหจ อนุคฺคเหสิฯ เตสุ อปรภาเค กลิยุเค ทฺวิวสฺสาธิเก ทฺวิสเต วสฺสสหเสฺสจ สมฺปเตฺต ปญฺญาติสฺสเตฺถโร ชรโรเคน อภิภูตตฺตา สงฺขารธมฺมานํ สภาวํ อนติวตฺตตฺตา กาลมกาสิฯ ตสฺส ปุน สิกฺขํ คณฺหิสฺสามีติ ปริวิตโกฺก มตฺถกํ อปฺปโตฺต หุตฺวา วินสฺสยิฯ เตนาหภควา, –</p>


<p>
อจินฺติตมฺปิ  
ภวติ, จินฺติ ตมฺปิ วินสฺสติ;  
  
น หิ จินฺตามยา โภคา, อิตฺถิยา ปุริสสฺส วาติฯ  
</p>
  
<p>อิมสฺมิํ ปน โลเก ปณฺฑิโต ปุญฺญํ กตฺตุกาโม อภิตฺถเรว กเรยฺยฯ โก นาม ชญฺญา อเชฺช วา สุเว วา ปรสุเว วา มรณํ ภวิสฺสภีติฯ เตนาห ภควา, –</p>


<p>
อภิตฺถเรถ กลฺยาเณ, ปาปา จิตฺตํ นิวารเย;  
  
ทนฺทญฺหิ กรโต ปุญฺญํ, ปาปสฺมิํ รมตี มโนติฯ  
</p>
  
<p>อถ มหาราชา ตสฺส สรีรฌาปนกิจฺจํ พหูหิ สาธุกีฬนสภาเยหิ อกาสิฯ ตโต ปจฺฉา สุนนฺทสฺส นาม ภิกฺขุสฺส ปุน สิกฺขํ อทาสิฯ สามเณรํ ปน อุปสมฺปทภูมิยํ ปติฎฺฐาเปสิฯ ทารกญฺจ สามเณรภูมิยนฺติฯ</p>


<p>เต ปน มหาราชา กลิยุเค ติวสฺสาธิเก ทฺวิสเต สหเสฺสจ สมฺปเตฺต มาฆมาเส พหูหิ ปจฺจเยหิ อุปตฺถเมฺภตฺวา ตานิตานิ สพฺพานิ กมฺมานิ ตีเรตฺวา กุสิมนครเชฎฺฐสฺส เอกสฺส อมจฺจสฺส ภารํ กตฺวา ตเสฺสว สพฺพานิ กิจฺจานิ นิยฺยาเทตฺวา สีหฬทีปํ ปหิณีติฯ</p>


<p>สงฺฆราชามหาเถโร ปน สาสนสฺส จิรฎฺฐิตตฺถาย โสตารานํ สุขปฺปฎิโพธนตฺถาย นานาคเนฺถหิ ปาฐํ วิโสเธตฺวา สทฺธมฺมปฺปโชฺชติกาย นาม มหานิเทฺทสฎฺฐกถาย อตฺถโยชนํ มรมฺมภาสาย อกาสิฯ พหูนํ สิสฺสานํ ปริยตฺติวาจนวเสน ชินสาสนสฺส อนุคฺคหํ อกาสีติฯ</p>


<p>อปรภาเค กลิยุเค อฎฺฐวสฺสาธิเก ทฺวิสเก สหเสฺสจ สมฺปเตฺต มิคสิรมาสสฺส ชุณฺหปกฺขอฎฺฐมิยํ ตสฺส ปุโตฺต สีริปวราทิตฺยวิชยานนฺตยสมหาธมฺมราชาธิราชา นาม รชฺชํ กาเรสิฯ ตทา สูริยวํสาภิสิริปวราลงฺการธมฺมเสนาปติมหาธมฺมราชาธิราชคุรุ- มหาเถรสฺส สิสฺสํ ปญฺญาโชตาภิธชมหาธมฺมราชาธิราชคุรุเตฺถรํ  สงฺฆราชฎฺฐาเน ฐเปสิฯ</p>


<p>โสปิ สีลวา ปริยตฺติโกวิโท สิกฺขากาโม ลชฺชีเปสโลฯ องฺคุตฺตรนิกายปาฬิยา ตทฎฺฐกถายจ อตฺถ โยชนํ มรมฺมภาสาย อกาสิฯ</p>


<p>ตสฺส รโญฺญ กาเล เญยฺยธมฺมาภิวํสสิริปวราลงฺการธมฺมเสนาปติมหาธมฺมราชาธิราช- คุรุเตฺถโร สทฺธมฺมวิลาสินิยา นาม ปฎิสมฺภิทามคฺคฎฺฐกถาย อตฺถโยชนํ มรมฺมภาสาย อกาสิฯ</p>


<p>มณิโชตสทฺธมฺมาลงฺการมหาธมฺมราชาธิราชคุรุเตฺถโรสํยุตฺต- นิกายปาฬิยา ตทฎฺฐกถายจ อตฺถโยชนํ มรมฺมภาสาย อกาสิฯ</p>


<p>เมธาภิวํสสทฺธมฺมธชมหาธมฺมราชาธิราชคุรุเตฺถโร ทีฆนิกายปาฬิยา ตทฎฺฐกถายจ อตฺถโยชนํ มรมฺมภาสาย อกาสิฯ</p>


<p>เญยฺยธมฺมาภิวํสสิริปวราลงฺการธมฺมเสนาปติมหา ธมฺมราชาธิราชคุรุเตฺถรสฺส สิโสฺส อุปสมฺปทาวเสน ปญฺจวสฺสิโก ปญฺญาสามิ นามาหํ สทฺทตฺถเภทจินฺตานามกสฺสคนฺถสฺส คณฺฐิปทตฺถวณฺณนํ มรมฺมภาสาย อกาสิํฯ ทสวสฺสิกกาเล ปน อภิธานปฺปทีปิกาสํวณฺณนาย อตฺถโยชนํ มรมฺมภาสาย อกาสิํฯ ตสฺสาจ ปาฐํ พหูหิ คเนฺถหิ สํสทฺทิตฺวา วิโสเธสินฺติฯ</p>


<p>อปรภาเค สกฺกราเช จุทฺทสาธิเก ทฺวิสเต สหเสฺสจ สมฺปเตฺต อยํ อมฺหากํ ธมฺมิโก ราชา อเนกสตชาตีสุ อุปจิตปุญฺญานุภาเวน ชินสาสนสฺส ปคฺคณฺหนตฺถาย สมฺมาเทวโลกปาเลหิ อุโยฺยชิยโนวิยรชฺชสมฺปตฺติํ ปฎิลภิฯ ทสพลสฺสสาสนํ ปคฺคณฺหิตุกามสฺส ธมฺมราชสฺส มโนรโถ มตฺถกํ ปโตฺต อโหสิฯ มริยาทํ ภินฺทิตฺวา ทินฺนกตมคฺคํวิย อุทกํ ลโทฺธกาสตาย สทฺธา มโหโฆ  อวตฺถริตฺวา ติฎฺฐติฯ จตฺตาริจ วสฺสานิ อติกฺกมิตฺวา เพสาขมาเส ปญฺจกกุธภณฺฑาทีหิ อเนเกหิ ราชโภคฺคภเณฺฑหิ ปริวาเรตฺวา อุทุมฺพรภทฺทปิเฎฺฐ สทฺธิํ มเหสิยา อภิเสกํ ปโตฺตฯ เตนาโวจุมฺหา นาคราชุปฺปตฺติกถายํ,-</p>


<p>
มหาปุโญฺญว ราชายํ, กฎฺฐฎเฆว อาคเต;  
  
สกฺกราเช หิ สมฺปตฺติํ, ปตฺวา ทาเน รโต วเตฯ  
</p>
  
<p>
ตทา จตฺตาริ วสฺสานิ, อติกฺกมิตฺวา วิสาธิเก;  
  
สทฺธิํ มเหสิยา เสกํ, ปโตฺต หุตฺวา มหาตเลฯ  
</p>
  
<p>
ชินจกฺกญฺจ โชเตสิ, มหาโสกาทโย ยถา;  
  
อลชฺชิโนจ นิคฺคยฺห, ปคฺคเหตฺวาน ลชฺชิโนฯ  
</p>
  
<p>
รเฎฺฐจ ทานสีเลสุ, ภาวนายาภิยุญฺจเย;  
  
นิมิราชาทโย ยถาติฯ  
</p>
  
<p>ตทา ยสฺมา อลชฺชิโน นิคฺคหิตพฺพปุคฺคเล อวีจินรเก นิกฺขิปโนฺตวิย นิคฺคหกมฺมํ อกาสิ, ตสฺมา เต อลโทฺธกาสา นิลียนฺติ, ยถา อรุณุคฺคมนกาเล โกสิยาติฯ เตนาโวจุมฺหา นาคราชุปฺปตฺติกถายํ,-</p>


<p>
ตทา ปน ชินจกฺกํ, นเภ จโนฺทว ปากฎํ;  
  
อลชฺชิโน นิลียนฺติ, อรุณุเคฺคว โกสิยาติฯ  
</p>
  
<p>ยสฺมาจ ลชฺชิโน ปคฺคหิตพฺพปุคฺคเล ภวเคฺคอุกฺขิปโนฺตวิย ปคฺคหกมฺมํ กโรติ, ตสฺมา เต ลโทฺธกาสา อุฎฺฐิตสีสา นิราสงฺกา หุตฺวา ติฎฺฐนฺติ, ยถา จนฺทิมสูริยาโลกานํ ปฎิลทฺธกาเล อาทิกปฺปิกาติฯ เตนาโวจุมฺหา, –</p>


<p>
ตทาปิจ  
ชินจกฺกํ, เข ภาณุมาว ปากฎํ;  
  
ลชฺชิโนปิ อุฎฺฐหนฺติ, โอภาลเทฺธว กปฺปิกาติฯ  
</p>
  
<p>เตปิฎกมฺปิ นวงฺคํ พุทฺธวจนํ จิรฎฺฐิติกํ กตฺตุกาโม ปริยตฺติวิสฺสรเทหิ มหาเถเรหิ วิโสธาเปตฺวา เลขกานํ ภติํ ทตฺวา กณฺฐชมุทฺธชาทิวิธานํ สิถิลธนิตาทิวิธานญฺจ ปุนปฺปุนํ วิจาเรตฺวา อนฺตมโส ปริเจฺฉทเลขมตฺตมฺปิ อวิราเธตฺวา อเนฺตปุรํ ปวิเสตฺวา สุวณฺณมเยสุ โลหมเยสุจ โปตฺถเกสุ ลิขาเปสิฯ ญาณถามสมฺปเนฺนจ ภิกฺขู วิจิเนตฺวา ยถาพลํ วินยปิฎกํ วิสุํ วิสุํ ธาเรติ วาจุคฺคตํ การาเปติฯ อคฺคมเหสิํ อาทิํ กตฺวา สกล โอโรธาทโย พหู ราชเสวกา อมจฺจาทโย นาคริเกจ ยถาพลํ สุตฺตนฺตปิฎกํ อภิธมฺมปิฎกญฺจ วิสุํ วิสุํ เอเกกสุตฺตมาติกาปทภาชนีจิตฺตวาราทิวเสน วิภาเชตฺวา ธาเรติ วาจุคฺคตํ การาเปติฯ สยญฺจ อนตฺตลกฺขณาทิกํ อเนกวิธํ สุตฺตํ เทวสิกํ สชฺฌายํ กโรติฯ ชินสาสนสฺส จิรฎฺฐิตตฺถายสกลวิชิเตจ อรญฺญวาสีนํ ภิกฺขูนํ อสฺสมสฺส สมนฺตโต ปญฺจธนุสตปฺปมาเณ ฐาเนถลทกจรานํ สเพฺพสํ สตฺตานํ อภยํ อทาสิฯ ปริยตฺติ วิสารทานญฺจ เถรานุเถรานํ มาตาปิตาทโย ญาตเก สพฺพราชกิจฺจโต พลิกมฺมโตจ โมจาเปตฺวา ยถาสุขํ วสาเปติฯ เอกาเหเนวาปิ สหสฺสมเตฺต กุลปุเตฺต ปพฺพชูปสมฺปทภูมีสุ ปติฎฺฐาเปตฺวา สาสนํ ปคฺคณฺหิฯ อญฺญานิปิ พหูนิ ปุญฺญกมฺมานิ กโรติฯ กตฺวาจ วิวฎฺฎเมว ปเตฺถติ, โน วฎฺฎํฯ อเญฺญจ โอโรธาทโย ตุเมฺห ยานิ กานิจิ ปุญฺญกมฺมานิ กตฺวา วิวฎฺฎเมว ปเตฺถต, มา วฎฺฎนฺติ อภิณฺหํ โอวทติฯ อนิจฺจลกฺขณาทิสํยุตฺตาย ธมฺมกถาย นิจฺจํ โอวทติฯ สยมฺปิ สมถวิปสฺสนาสุ นิจฺจารทฺธํ อกาสิฯ ราชูนํ ปน รฎฺฐสามิกานํ ธมฺมตาย กิจฺจพาหุลฺลตาย กทาจิ กทาจิ โอกาสํ น ลภติ กมฺมฎฺฐานมนุยุญฺชิตุํ, เอวมฺปิ สมาโน สรีรมลปริชคฺคนกาเลปิ กมฺมฎฺฐานมนุยุญฺชติเยว, น โมฆวเสน กาลํ เขเปติฯ โลเก หิ อมงฺคลสมฺมตานิปิ มนุสฺสสีสกปาลฎฺฐิอาทีนิ สุสาสนโต อาเนตฺวา ทนฺตกฎฺฐาทีนิ วา ตํสทิสานิ การาเปตฺวา อตฺตโน สมีเป ฐเปตฺวา อฎฺฐิกาทิภาวนามยปุญฺญํ วิจินาติฯ</p>


<p>ตทา ปน อมฺหากํ อาจริยวรํ ปริยตฺติวิสารทํ ติกฺข ชวนคจฺฉิราทิญาโณเปตํ วิจิตฺรธมฺมเทสนากถํ สกล มรมฺมิกภิกฺขูนํ โอนมิตฎฺฐานภูตํ วุทฺธาปจายิํ รูปโสภคฺคปตฺตํ ยุตฺตวาทิกํ เญยฺยธมฺมาภิมุนิวรญาณกิตฺติสิริธชธมฺมเสนาปติ- มหาธมฺมราชาธิราชคุรูติ ตติยํ ลทฺธลญฺฉํ ตํ ภิกฺขุสงฺฆานํ สกลรฎฺฐวาสีนํ ปาโมกฺขภาเว ปติฎฺฐาเปสิ อโสกมหาราชาวิย มหาโมคฺคลิปุตฺตติสฺสเตฺถรํฯ เตนาโวจุมฺหา นาคราชุปฺปตฺติกถายํ,–</p>


<p>
ตทาจ ภิกฺขุสงฺฆานํ, เถรํ ปาโมกฺขภาวเก;  
  
เญยฺยาทิลทฺธลญฺฉํ ตํ, ปติฎฺฐาเปสิ สาธุกนฺติฯ  
</p>
  
<p>ตทาจ อมฺหากํ ธมฺมิกมหาราชา สกฺกราเช เอกูนวีสตาธิเก สหเสฺส ทฺวิสเตจ สมฺปเตฺต มนฺตลาขฺยาตาจลสฺส สมีเป สุภูมิลกฺขโณเปตํ เอกนิปาตติตฺถมิว พหุชนนยนวิหงฺคานํ สพฺพนคราลงฺกาเรหิ ปริกฺขิตฺตํ มนุสฺสานํ จกฺขุโลลตาชนกํ นานารตเนหิ สมฺปุณฺณํ นานา เวรชฺชวาณิชานํ ปุฎเภทนฎฺฐานภูตํ รตนปุณฺณนามกํ มหาราชฎฺฐานิกํ มาเปสิ, มนฺธาตุวิย ราชคหํ, สุทสฺสโน วิยจ กุสาวตีนครนฺติฯ เตนาโวจุมฺหา นาคราชุปฺปตฺติกถายํ,–</p>


<p>
ตทา กฎฺฐฎเฌ สมฺปเตฺต, มนฺตลาขฺยาจลสฺสจ;  
  
เอราวตีติ นามาย, มาเปสิ สมีเป นครํฯ  
</p>
  
<p>
สุภูมิลกฺขโณเปตํ  
, รตนปุณฺณนามกํ;  
  
ราชคหํว มนฺธาตุ, อกิรมฺมณิยํ สุภนฺติฯ  
</p>
  
<p>เสยฺยถาปิ นาม โลเก อาโลกตฺถิกานํ สตฺตานํ ปีติโสมนสฺสํ อุปฺปาเทโนฺต อุปกโรโนฺต อุทยปพฺพตโต สหสฺสรํสี ทิวากโร อุฎฺฐหติ, เอวเมวํ มรมฺมรฎฺฐิกานํ ลชฺชีเปสลานํ สิกฺขากามานํ ภิกฺขูนํ คิหีนญฺจ ปีติโสมนสฺสํ อุปฺปาเทโนฺต อุปกาโรโนฺต อยํ ธมฺมิโกราชา อิมสฺมิํ มรมฺมรเฎฺฐ อุปฺปชฺชติฯ</p>


<p>อิมญฺจ ธมฺมิกราชานํ นิสฺสาย มรมฺมรเฎฺฐ สมฺมาสมฺพุทฺธสฺส สาสนํ อติวิย โชเตติฯ วุฑฺฒิํ วิรูฬิํ เวปุลฺลํ อาปชฺชติฯ</p>


<p>สาสนญฺจ นาเมตํ ราชานํ นิสฺสาย ติฎฺฐตีติฯ อยํ ธมฺมิกราชาเยว น สาสนสฺสูปกาโร ธมฺมจารี ธมฺมมานี, อปิจ โข ธมฺมิกราชานํ นิสฺสิตาปิ สพฺพรฎฺฐวาสิกา สาสนสฺสูปการาเยว ธมฺมจาริโน ธมฺมมานิโน ราชานุคตา หุตฺวาฯ เตเนวาห มหาโพธิชาตกาทีสุ, –</p>


<p>
ควเญฺจ ตรมานานํ, อุชุํ คจฺฉติ ปุงฺคโว;  
  
สพฺพา คาวี อุชุํ ยนฺติ, เนเตฺต อุชุํ คเต สติฯ  
</p>
  
<p>
เอวเมว มนุเสฺสสุ, โย โหติ เสฎฺฐสมฺมโต;  
  
โส เจปิ ธมฺมํ จรติ, ปเคว อิตรา ปชา;  
  
สพฺพรฎฺฐํ สุขํ เสติ, ราชา เจ โหติ ธมฺมิโกติฯ  
</p>
  
<p>วิเสสโต ปน ทุติยํ อมรปุรํ มาเปนฺตสฺส มหาธมฺมรโญฺญ อคฺคมเหสิยา อชฺชวมทฺทวโสหชฺชาทิคุณยุตฺตาย ธิตา อมฺหากํ รโญฺญ อคฺคมเหสี สมฺมาจารินี ปติพฺพตาฯ สพฺพนารีนํ อคฺคภาวํ ปตฺตาปิ สมานา กามคุณสงฺขาเตน สุรามเทน อปฺปมชฺชิตฺวา ปุญฺญกเมฺมสุ อปฺปมาทวเสน นิจฺจารทฺธวีริยา โหติฯ นิจฺจํ ปริยตฺติยา อุคฺคหณํ อกาสิฯ เวทปารคูจ  อโหสิฯ สมฺมาสมฺพุทฺธสาสเน อติวิย ปสนฺนา อญฺญาปิ โอโรธาทโย มหาธมฺมรโญฺญ โอวาเท ฐตฺวา ธมฺมํ จริํสุฯ สาสนํ ปสีทิํสุเยวฯ อุปราชาปิ มหาธมฺมราชสฺส เอกมาตาปีติโก มหาธมฺมราชิจฺฉาย อวิโรเธตฺวาเยว สกลรฎฺฐวาสีนํ คิหีนํ ภิกฺขูนญฺจ อตฺถหิตมาวหติ, เสยฺยถาปิ จกฺกวตฺติรโญฺญ สนฺติเก เชฎฺฐปุโตฺต ถามชวสมฺปโนฺน อติสูโร อุฎฺฐานวีริโยฯ อเญฺญปิ อมจฺจา อเนกสหสฺสปฺปมาณา มหาธมฺมรญฺญา ลเทฺธสุ ลเทฺธสุ ฐานนฺตเรสุ ฐิตา มหาธมฺมรโญฺญ ตํ ตํ กิจฺจมาวหนฺติ ปุญฺญกเมฺมสุ อภิรมนฺติฯ สกลรฎฺฐวาสิโนจ มนุสฺสา ทานสีลภาวนาสุเยว จิตฺตํ ฐเปนฺติฯ ภิกฺขูจ สงฺฆราชปฺปมุขาทโย เถรนวมชฺฌิมา คนฺถธุรวิปสฺสนาธุเรสุ อภิยุญฺชนฺติฯ</p>


<p>เอวเมกสฺส สาธุชฺชนสฺส คุณํ มหเนฺตน อุสฺสาเหน กเถโนฺตปิ ทุกฺกรํตาว นิฎฺฐํ ปาเปตุํ, ภควโต ปน ติโลกคฺคสฺส อเนกสหสฺสปารมิตานุภาเวน ปวตฺตํ คุณํ โก นาม ปุคฺคโล สกฺขิสฺสติ นิฎฺฐํ ปาเปตฺวา กเถตุนฺติฯ เอวํ มหาธมฺมราชสฺสจ อคฺคมเหสิยาเจว อุปราชาทีนญฺจ คุเณ วิสฺสเฎฺฐน วิตฺถารโต กถิยมาเน อิมิสฺสา สาสนวํสปฺปทีปิกาย อเนกสตภาณวารมตฺตมฺปิ ปตฺวา ปริยโนฺต น ปญฺญาเยยฺย, ยสฺมาจ อติปฺปปญฺจา ภเวยฺย, ตสฺมา สเงฺขเปเนวายํ กถิตา สาธุชฺชนานํ มหาปุญฺญมยาย ปีติยา อนุโมทนตฺถายฯ อิทญฺหิ สุณเนฺตหิ สาธุชฺชเนหิ อนุโมทิตพฺพํ,- อสุกสฺมิํ กิร กาเล อสุกสฺมิํ รเฎฺฐ อสุโก นาม ราชา สาสนํ ปคฺคณฺหิตฺวา วุฑฺฒิํ วิรูฬิํ เวปุลฺลมาปชฺชิ, เสยฺยถาปิ นาม รุโกฺข ภูโมทกานํ นิสฺสาย วุฑฺฒิํ วิรูฬิํ เวปุลฺลมาปชฺชีติฯ</p>


<p>อิมสฺส รโญฺญ กาเล เญยฺยธมฺมาภิมุนิวรญฺญาณกิตฺติ สิริธชธมฺมเสนาปติมหาธมฺมราชาธิราชคุรุ นาม สงฺฆราชา  มหาเถโร รญฺญา อภิยาจิโต สุราชมคฺคทีปนิํ นาม คนฺถํ อกาสิฯ มชฺฌิมนิกายฎฺฐกถาย อตฺถํ สิสฺสานํ วาเจตฺวา ยถาวาจิตนิยาเมน อตฺถโยชนานยํ โปตฺถเก อาโรปาเปสิฯ</p>


<p>เมธาภิวํสสทฺธมฺมธชมหาธมฺมราชาธิราชคุรุ นาม มหาเถโร ชาตกปาฬิยา อตฺถโยชนานยํ มรมฺมภาสาย อกาสิฯ</p>


<p>สงฺฆราชสฺส สิโสฺส ปญฺญาสามิสิริกวิธชมหาธมฺมราชาธิราชคุรูติ รญฺญา ลทฺธนามลโญฺฉ โสเยวาหํ ธมฺม รญฺญา อคฺคมเหสิยาจ อภิยาจิโต สีลกถํ นาม คนฺถํ อุปายกถํ นาม คนฺถญฺจ อกาสิํฯ รโญฺญ อาจริยภูเตน ทิสาปาโมเกฺขน นาม อุปาสเกน อภิยาจิโต โสเยวาตํ อกฺขรวิโสธนิํ นาม คนฺถํ อาปตฺติวินิจฺฉยํ นาม คนฺถญฺจฯ ตถา สงฺฆรญฺญา โจทิโต โสเย วาหํ นาคราชุปฺปติกถํ โวหารตฺถเภทญฺจ วิวาทวินิจฺฉยญฺจ อกาสิํฯ ตถา ปญฺจชมฺพุคามโภชเกน เลขกามเจฺจน ทฺวีหิจ อาโรจนเลขกามเจฺจหิ อภิยาจิโต โส เยวาหํ ราชเสวกทีปนิํ นาม คนฺถํ อกาสิํฯ ตถา ทีฆนาวานครโภชเกน มหาอมเจฺจน อภิยาจิโต โสเยวาหํ นิรยกถาทีปกํ นาม คนฺถํ อกาสิํฯ ตถา สิลาเลฑฺฑุกนามเกน อุปาสเกน อภิยาจิโต โสเยวาหํ อุโปสถวินิจฺฉยํ นาม คนฺถํ อกาสิํฯ ตถา พหูหิ โสตุชเนหิ อภิยาจิโต โสเยวาหํ สทฺทนีติยา สํวณฺณนํ ปาฬิภาสาย อกาสินฺติฯ</p>


<p>เอกสฺมิญฺจ สมเย กลิยุเค วีสาธิเก ทฺวิสเต สหเสฺสจ สมฺปเตฺต รโญฺญ เอตทโหสิ,- อิทานิ พุทฺธสฺส ภควโต สาสเน เกสญฺจิ ภิกฺขูนํ สามเณรานญฺจ กุลทูสนาทิอสารุปฺปกเมฺมหิ อุปฺปาทิตา จตฺตาโร ปจฺจยา พหู ทิสฺสนฺติ , เกจิปิ อลชฺชี ปุคฺคลา ชาตรูปาทินิสฺสคฺคิยวตฺถุมฺปิสาทิยนฺติ, เกจิปิ วินา ปจฺจยํ วิกาเล ตมฺพุลํ ขาทนฺติ, สนฺนิธิญฺจ กตฺวา ธูมานิจ ปิวนฺติ, อคิลานา หุตฺวา สอุปาหนา คามํ ปวิสนฺติ, ฉตฺตํ ธาเรนฺติ, อเญฺญปิ อวินยานุโลมาจาเร จรนฺติ, อิทานิ ภิกฺขูนํ สามเณรานญฺจ พุทฺธสฺส สมฺมุเข พุทฺธํ สกฺขิํ กตฺวา อิเม อนาจาเร น จริสฺสามาติ ปฎิญฺญํ การาเปตฺวา ภควโต สิกฺขาปทานิ รกฺขาเปตุํ วฎฺฎติ, เอวญฺจ สติ ภิกฺขู สามเณราจ มยํ พุทฺธสฺส สมฺมุเข เอวํ ปฎิญฺญํ กโรม, ปฎิญฺญญฺจ กตฺวา วิการํ อาปชฺชนฺตานํ อมฺหากํ อิมสฺมิํเยว อตฺตภาเว อิมสฺมิํเยว ปจฺจเกฺข กิญฺจิ ภยํ อุปฺปเชฺชยฺยาติ ปจฺจกฺขภยํ อเปกฺขิตฺวา เต สิกฺขาปทํ รกฺขิสฺสนฺตีติฯ เอวํ ปน จิเนฺตตฺวา ภิกฺขูนํ สามเณรานญฺจ เอวํ ปฎิญฺญํ การาเปตุํ ยุชฺชติ วา มา วาติ มยํ น ชานาม, อิทานิ สงฺฆราชาทโย มหาเถเร สนฺนิปาตาเปตฺวา ปุจฺฉิสฺสามีติ ปุน จิเนฺตสิฯ</p>


<p>อถ สเพฺพปิ มหาเถเร สงฺฆราชสฺส วิหาเร สนฺนิปาตาเปตฺวา อิมํ การณํ ปุจฺฉถาติ อมเจฺจ อาณาเปสิฯ อถ อมจฺจา มหาเถเร สนฺนิปาตาเปตฺวา ปุจฺฉิํสุ,-อิทานิ ภเนฺต สาสเน ภิกฺขูนํ สามเณรานญฺจ อวินยานุโลมาจารานิ ทิสฺวา พุทฺธสฺส สมฺมุเข พุทฺธํ สกฺขิํ กตฺวา ราชา ยถา อิเม อนาจาเร น จริสฺสามาติ ปฎิญฺญํ การาเปตฺวา ภควโต สิกฺขาปทานิ รกฺขาเปตุํ อิจฺฉติ, ตถา การาเปตุํ ยุชฺชติ วา มา วาติฯ</p>


<p>อถ สงฺฆราชปฺปมุขาทโย มหาเถรา เอวมาหํสุ,- ยสฺมา สาสนสฺส ปริสุทฺธภาวํ อิจฺฉโนฺต เอวํ กโรติ, ตสฺมา ตถา การาเปตุํ ยุชฺชตีติฯ</p>


<p>ปณฺฑิตาภิธชมุนินฺทโฆสมหาธมฺมราชคุรุเตฺถราทโย ปน กติปยเตฺถรา เอวมาหํสุ, – อิทานิ ภิกฺขู นาม สทฺธาพลาทีนํ  โถกตาย ภควโต อาณาสงฺขาตํ สจิตฺตกาจิตฺตกาปตฺติอิํ อาปชฺชิตฺวา ภควตาเยว อนุญฺญาเตหิ เทสนาวุฎฺฐานกเมฺมหิ ปฎิกริตฺวา สีลํ ปริสุทฺธํ กตฺวา ลชฺชีเปสลภาวํ กโรนฺติ, น กทาจิ อาปตฺติํ อนาปชฺชิตฺวา, ตสฺมา ภควตา ปฎิกฺขิตฺตํ กมฺมํ สญฺจิจฺจน วีติกฺกมิสฺสามาติ พุทฺธสฺส สมฺมุเข ปฎิญฺญากรณํ อติภาริยํ โหติ, สเจปิ ปุเพฺพ ปฎิญฺญํ กตฺวา ปจฺฉา วิสํวาเทยฺย, เอวํ สติ ปฎิสฺสววิสํวาเท สุทฺธจิตฺตสฺส ทุกฺกฎํ ปฎิสฺสวกฺขเณเอว ปาจิตฺติ อิตรสฺสจาติ วจนโต ตํ ตํ อาปตฺติํ ปฎิสฺสววิสํวาทนทุกฺกเปตฺติยา สเหว อาปเชฺชยฺย, อถ ปฎิญฺญากรณโตเยว อาปตฺติพหุลตา ภเวยฺย, ยถา ปน โรคํ วูปสมิตุํ อสปฺปายเภสชฺชํ ปฎิเสวติ, อถสฺส โรโค อวูปสมิตฺวา อติกฺกเมยฺย, เอวํ อาปตฺติํ อนาปชฺชิตุกาโม พุทฺธสฺส สมฺมุเข ปฎิญฺญํ กโรติ, อถสฺส อาปตฺติพหุลาเยว ภเวยฺยาติ, กิญฺจ ภิโยฺย อภยทสฺสาวิโน ภิกฺขู อเนกสตพุทฺธสฺส สมฺมุเข อเนกสตวารานิปิ ปฎิญฺญํ กตฺวา สิกฺขาปทํ วีติกฺกมิตุํ วิสหิสฺสนฺติเยวาติฯ</p>


<p>อถ สงฺฆราชา มหาเถโร อตฺตโน สิสฺสํ ปญฺญาสามิสิริกวิธชมหาธมฺมราชาธิราชคุรุํ นาม มํ อุโยฺยเชสิ, ตสฺส เถรสฺส วจเน ปฎิวจนํ ทาตุํฯ</p>


<p>อถาหํ เอวํ วทามิ,- เทฺว ปุคฺคลา อภพฺพา สญฺจิจฺจ อาปตฺติํ อาปชฺชิตุํ ภิกฺขูจ ภิกฺขุนิโยจ อริยา ปุคฺคลา, เทฺว ปุคฺคลา สพฺพา สญฺจิจฺจ อาปตฺติํ อาปชฺชิตุํ ภิกฺขูจ ภิกฺขุนิโยจ ปุถุชฺชนาติ ปริวารปาฬิยํ วุตฺตตฺตา อริยปุคฺคลานํวิย ปุถุชฺชนานํ วิสฺสเฎฺฐน ปฎิญฺญํ กาตุํ น วฎฺฎตีติ มนสิกริตฺวา ปุถุชฺชนภิกฺขูนํ ปฎิญฺญากรณํ อติภาริยนฺติ เวเทยฺยเจ, สเพฺพหิปิ อริยปุถุชฺชเนหิ ภิกฺขูหิ อุปสมฺปทามาฬเก อาทิโตว  จตฺตาริ อกรณียานิ อาจิกฺขิตพฺพานีติ วุเตฺตสุ จตูสุ อกรณีเยสุ อนฺตมโส ติณสลากํ อุปาทาย โย ภิกฺขุ ปาทํ วา ปาทารหํ วา อติเรกปาทํ วา อทินฺนํ เถยฺยสงฺขาตํ อาทิยติ, อสฺสมโณ โหติ อสกฺยปุตฺติโยติ, อนฺตมโส กุนฺตกิปิลฺลิกํ อุปาทาย โย ภิกฺขุ สญฺจิจฺจ มนุสฺสวิคฺคหํ ชีวิตํ โวโรเปสิ, อนฺตมโส คพฺภปาตนํ อุปาทาย อสฺสมโณ โหติ อสกฺยปุตฺติโยติ, อนฺตมโส สุญฺญาคาเร อภิรมามีติ โย ภิกฺขุปาปิโจฺฉ อิจฺฉาปกโต อสนฺตํ อภูตํ อุตฺตริมนุสฺสธมฺมํ อุลฺลปติ, อสฺสมโณ โหติ อสกฺยปุตฺติโยติจ อุปชฺฌาจริเยน โอวทิยมาเนหิ อภินโวปสมฺปเนฺนหิ อาม ภเนฺตติ ปฎิญฺญากถาเยวฯ สามเณเรหิปิ ปพฺพชฺชกฺขเณเยว อุปชฺฌายสฺส สนฺติเก ปาณาติปาตาเวรมณิสิกฺขาปทํ สมาทิยามีติอาทินา ปฐมํ ปฎิญฺญา กตาเยวฯ ตถา ภิกฺขูหิ ตํตํอาปตฺติํ อาปชฺชิตฺวา เทสนาย ปฎิกรณกาเล สาธุ สุฎฺฐุ ภเนฺต สํวริสฺสามีติ อภิณฺหํ ปฎิญฺญา กตาเยวฯ สามเณเรหิปิ อุปชฺฌาจริยสฺส สนฺติเก สิกฺขาคฺคหณกาเลปิ ปาณาติปาตาเวร มณิสิกฺขาปทํ สมาทิยามีติอาทินา อภิณฺหํ ปฎิญฺญา กตาเยวฯ ตาหิ ปน ปฎิญฺญาหิ อภายิตฺวา อิโตเยว ภายามีติ วุตฺตวจนํ อจฺฉริยํวิย หุตฺวา ขายติฯ อิมาย หิ ปฎิญฺญาย ตาสํ ปฎิญฺญานํ วิเสสตา น ทิสฺสตีติฯ</p>


<p>อยํ ปเนตฺถ สนฺนิฎฺฐานโตฺถ,- ปฎิสฺสวทุกฺกฎาปตฺติ นาม สาวตฺถิยํ ปเสฺสนทิโกสลรญฺญา อิมสฺมิํ วิหาเร วสฺสํ อุปคจฺฉาหีติ อายาจิเต สาธูติ ปฎิชานิตฺวา ลาภพหุลตํ ปฎิจฺจ อนฺตรามเคฺค อญฺญสฺมิํ วิหาเร วสฺสํ อุปคนฺตฺวา ปฎิสฺสววิสํวาทนปจฺจยา อุปนนฺทํ นาม ภิกฺขุํ อารพฺภ ปญฺญตฺตาฯ สมนฺตปาสาทิกญฺจ นาม วินยฎฺฐกถาย วสฺสูปนายิกกฺขนฺธกวณฺณนายํ  ปฎิสฺสเวจ อาปตฺติ ทุกฺกฎสฺสาติ เอตฺถ น เกวลํ อิมํ เตมาสํ อิธ วสฺสํ วสถาติ เอตเสฺสว ปฎิสฺสเว อาปตฺติ, อิมํ เตมาสํ ภิกฺขํ คณฺหถ, อุโภปิ มยํ วสฺสํ วสิสฺสาม, เอกโต อุทฺทิสฺสาเปสฺสามาติ เอวมาทินาปิ ตสฺส ตสฺส ปฎิสฺสเว ทุกฺกฎํ, ตญฺจ โข ปฐมํ สุทฺธจิตฺตสฺส ปจฺฉา วิสํวาทนปจฺจยา, ปฐมมฺปิ อสุทฺธ จิตฺตสฺส ปน ปฎิสฺสเว ปาจิตฺติยนฺติ วุตฺตํฯ</p>


<p>อิเจฺจวํ ภิกฺขูนํ อญฺญมญฺญํ ทายเกหิจ สทฺธิํ ปฎิชานิตฺวา วิสํวาทนปจฺจยา อเญฺญสํ อตฺถหิตเภเทเยว ทุกฺกฎาปตฺติ วุตฺตา, น อตฺตโน อิจฺฉาวเสน สยเมว อหํ ภุญฺชิสฺสามิ สยิสฺสามีติ เอวมาทินา วตฺวา ยถาวุตฺตานุรูปํ อกตฺวา วิสํวาทเนติฯ สเจ ปน ภิกฺขุสามเณรานํ ปฐมเมว อาม ภเนฺตติอาทินา ปฎิญฺญํ กตฺวา ปจฺฉา เกนจิเทว กรณีเยน ตํตํอาปตฺติํ อาปชฺชโนฺต สห ปฎิสฺสววิสํวาเทน ทุกฺกฎาปตฺติยา อาปเชฺชยฺย, เอวํ สติ ตตฺถ ตตฺถ สิกฺขาปเทสุ เทฺว เทฺว อาปตฺติโย ปญฺญาเปยฺย, น จ เอวมฺปิ ปญฺญตฺตา, เตเนว ปฎิสฺสวทุกฺกฎาปตฺติ นาม ปเรสํ สนฺติเก ปเรสํ มติํ คเหตฺวา ปฎิชานิตฺวา วิสํวาทนฎฺฐาเนเยว ปญฺญตฺตาติ ทฎฺฐพฺพาฯ</p>


<p>อิทานิ ราชา สาสนสฺส สุทฺธิํ อิจฺฉโนฺต อิมินา อุปาเยน ภิกฺขุสามเณรานํ สีลํ สํวราเปโนฺต ปจฺจกฺขสมฺปรายิกภยํ อนุเปกฺขิตฺวา สํวรํ อาปเชฺชยฺยุนฺติ จิเนฺตตฺวา พุทฺธสฺส สมฺมุเข ปฎิญฺญํ การาปิตตฺตา น โกจิ โทโส ทิสฺสติฯ ภิกฺขุสามเณรานมฺปิ ภิโยฺยโสมตฺตายสีลํ สํวริตฺวา สีลปริสุทฺธิ ภเวยฺยาติฯ อถ ราชา สเพฺพสํ ภิกฺขุสามเณรานํ พุทฺธสฺส สมฺมุเข ปฎิญฺญํ การาเปตฺวา สีลํ รกฺขาเปสีติฯ</p>


<p>อิเจฺจวํ อิมสฺส รโญฺญ กาเล ปุเพฺพ อลชฺชิโนปิ สมานา ภยํ อนุเปกฺขิตฺวา เยภุเยฺยน ลชฺชิโนว ภวนฺตีติฯ</p>


<p>พุทฺธสฺส  ภควโต ปรินิพฺพานโต ติสตาธิกานํ ทฺวิวสฺสสหสฺสานํ อุปริ นวุติเม สํวจฺฉเร พหินทีตีเร คามสีมโต ปฎฺฐาย ยาว อโนฺตอุทกุเกฺขปา, ตาว กมฺมํ กโรนฺตานํ ภิกฺขูนํ สุเขน คมนตฺถาย คหฎฺฐา คามสีมาย อุทกุเกฺขปสีมํ สมฺพนฺธิตฺวา เสตุํ อกํสุฯ</p>


<p>อถ ตตฺถ ญาณาลงฺการสุมนมหาธมฺมราชคุรุคณา จริยนามโก เถโร อุปสมฺปทาทิวินยกมฺมานิ กติปย วเสฺสสุ อกาสิฯ</p>


<p>ธีรานนฺทเตฺถโร ปน ตตฺถ สงฺกรโทโส โหตีติ กมฺมํ กาตุํ น อิจฺฉติฯ ตถา ปฎฺฐาย เย เย ญาณาลงฺการสุมนมหาธมฺมราชคุรุคณาจริยสฺส มติํ รุจฺจนฺติ, เต เต ตสฺส ปกฺขิกา ภวนฺติฯ เย เย ปน ธีรานนฺทเตฺถรสฺสมติํ รุจฺจนฺติ, เตเต ตสฺส ปกฺขิกา ภวนฺติฯ เอวํลงฺกาทีเป อมรปุรนิกายิกา ภิกฺขูฯ เทฺวธา ภินฺทิตฺวา ติฎฺฐนฺติฯ</p>


<p>อถ ธีรานนฺทปเกฺข ภิกฺขุ ตปฺปกฺขิกสฺส สีลกฺขนฺธเตฺถรสฺส สิเสฺส ธมฺมกฺขนฺธวนรตนภิกฺขู อมฺหากํ ชมฺพุทีเป รตนปุณฺณนครํ เปเสสุํ สงฺฆราชมหาเถรสฺส สนฺติเก โอวาทสฺส ปฎิคฺคาหณตฺถายฯ เต จ กลิยุเค อฎฺฐารสาธิเก ทฺวิวสฺสสเต สหเสฺสจ สมฺปเตฺต กตฺติกมาสสฺส ชุณฺหปกฺขอฎฺฐมิยํ สีหฬทีปโต นิกฺขมิตฺวา อาคจฺฉนฺตา เอกูนวีสาธิเก ทฺวิวสฺสสเต สหเสฺสจ สมฺปเตฺต ผคฺคุนมาสสฺส ชุณฺหปกฺขสตฺตมิยํ รตนปุณฺณนครํ สมฺปตฺตาฯ</p>


<p>อถ ธมฺมราชา สงฺฆราชสฺส อาราเม จตุภูมิกํ วิหารํ การาเปตฺวา ตตฺถ เต วสาเปสิฯ จตูหิ ปจฺจเยหิจ สงฺคหํ อกาสิฯ สงฺฆราชาจ เตสํ ทฺวินฺนํ ปกฺขิกานํ วจนํ สุตฺวา พหูหิ คเนฺถหิ สํสนฺทิตฺวา วิวาทํ วินิจฺฉินฺทิฯ ตาทิเส ฐาเน สงฺกรโทสสฺส อตฺถิภาวํ ปกาเสตฺวา สเนฺทสปณฺณมฺปิ เตสํ อทาสิฯ</p>


<p>มหาธมฺมราชาจ  เตสํ ปุน สิกฺขํ สงฺฆราชสฺส สนฺติเก คณฺหาเปตฺวา ปิฎกตฺตยโปตฺถกาทีนิ ทาตพฺพวตฺถูนิ ทตฺวา ตสฺมิํเยว สํวจฺฉเร ปฐมอาสาฬิมาสสฺส กาฬปกฺขทสมิยํ นาวาย เต เปเสสิฯ</p>


<p>ตโต ปจฺฉาจ ญาณาลงฺการสุมนมหาธมฺมราชคุรุคณาจริยปเกฺข ภิกฺขูปิ ตปฺปกฺขิกสฺส ปญฺญาโมลิเตฺถรสฺส สิเสฺส วิมลโชติธมฺมนนฺทภิกฺขู เปเสสุํ สทฺธิํ อริยาลงฺกาเรน นาม สามเณเรน จตูหิจ อุปาสเกหิฯ เตจ กลิยุเค วีสาธิเก ทฺวิสเต สหเสฺสจ สมฺปเตฺต กตฺติกมาสสฺส ชุณฺหปกฺขปญฺจมิยํ สมฺปตฺตาฯ</p>


<p>ตทาปิ สงฺฆราชสฺส อาราเมเยว เอกํ วิหารํ การาเปตฺวา เต วสาเปสิฯ จตูหิ ปจฺจเยหิจ สงฺคหํ อกาสิฯ สงฺฆราชาปิ ปุน วินิจฺฉยํ อทาสิ ยถาวุตฺตนเยนฯ ธมฺมราชา เตสมฺปิ ภิกฺขูนํ สงฺฆราชสฺส สนฺติเก ปุน สิกฺขํ คณฺหาเปตฺวา สามเณรญฺจ อุปสมฺปาเทตฺวา จตูหิ ปจฺจเยหิ สงฺคหํ กตฺวา ปหิณิฯ</p>


<p>ตโต ปจฺฉาจ กลิยุเค พาวีสาธิเก ทฺวิวสฺสสเต สหเสฺสจ สมฺปเตฺต มาฆมาสสฺส กาฬปกฺขเอกาทสมิยํ สีหฬทีปโตเยว เทฺว ภิกฺขู ตโย สามเณรา จตฺตาโร อุปาสกา สรชตสุวณฺณกรณฺฑกํ สรชตสุวณฺณเจติยทาตุํ หตฺถิทนฺตมยํ พุทฺธรูปํ มหาโพธิปตฺตานิ มหาโพธิตจํ มหาโพธิปติฎฺฐานสูมิํ สีหฬทกฺขิณสาขาโพธิปตฺตานิ ทุติยสตฺตาหอนิมิสฎฺฐานภูมิญฺจ ธมฺมปณฺณาการตฺถาย คเหตฺวา รตนปุณฺณํ นาม มหาราชฎฺฐานีนครํ สมฺปตฺตาฯ เตสมฺปิ ธมฺมราชา จตูหิ ปจฺจเยหิ สงฺคหํ กตฺวา สงฺฆรโญฺญ อาราเม วสาเปสิฯ ภิกฺขุนญฺจ ปุน สิกฺขํ คณฺหาเปสิฯ สามเณรานญฺจ อุปสมฺปทกมฺมํ คหฎฺฐานญฺจ ปพฺพชฺชกมฺมํ คณฺหาเปสิฯ</p>


<p>อิเจฺจวํ มรมฺมรเฎฺฐ ภควโต ปรินิพฺพานโต ปฎฺฐาย ยาวชฺชตนา  สาสนสฺส เถรปรมฺปรวเสน ปติฎฺฐานตา เวทิตพฺพาฯ</p>


<p>อิเจฺจวํ มรมฺมมณฺฑเล อริมทฺทนปุเร อรหนฺตเตฺถรคโณ อุตฺตราชีวเตฺถรฉปฺปทเตฺถรคโณ สิวลิเตฺถรคโณ อานนฺทเตฺถรคโณ ตามลินฺทเตฺถรคโณติ ปญฺจ คณา อเหสุํฯ</p>


<p>อิทานิ อริมทฺทนนคเร ปญฺจคณโต ปฎฺฐาย วิชยปุรเชยฺยปุรรตนปูเรสุ เถรปรมฺปรวเสน สาสนสฺส อนุกฺกเมน อาคตภาวํ ทสฺสยิสฺสามิฯ สิริเขตฺตนคเร หิ ‘โส ยาํ โนํ’ นาม ราชา ปรกฺกมวํสิกสฺส สารทสฺสิเตฺถรสฺส อเนฺตวาสิกํ สทฺธมฺมฎฺฐิติเตฺถรํ อตฺตโน อาจริยํ กตฺวา ปูเชสิฯ</p>


<p>กลิยุคสฺส จตุวสฺสาธิกอฎฺฐสตกาเล สิริเขตฺตนครโต อาคนฺตฺวา โส รตนปูเร รชฺชํ กาเรสิฯ อถ อตฺตโน ปุตฺตํ อเนกิภํ นาม ราชกุมารํ มหาราช นาเมน สิริเขตฺตนครํ ภุญฺชาเปสิฯ ทกฺขิณทิสาภาเค ‘กู เวฺฐ ฎ-โย โม’ นครํ, ปจฺฉิมทิสาภาเค ‘โผ โขํ’ นาม ฐานํ, อุตฺตรทิสาภาเค ‘ม โลํ’ นครํ, ปุรตฺถิมทิสาภาเค ‘โกํ โขํ’ นาม ฐานํ, เอตฺถนฺตเร นิสินฺนานํ คิหีนํ มม ปุตฺตสฺส อาณา ปวตฺตตุ, ภิกฺขูนํ มมาจริยสฺส สทฺธมฺมฎฺฐิติเตฺถรสฺส อาณา ปวตฺตตูติ นิยฺยาเทสิฯ</p>


<p>ตสฺสจ สทฺธมฺมฎฺฐิติเตฺถรสฺส อริยวํสเตฺถโร มหาสามิเตฺถโรติ เทฺว สิสฺสา อเหสุํฯ เตสุ มหาสามิเตฺถโร ปุเพฺพ วุตฺตนเยน สาสนวํสํ อาเนสฺสามีติ สีหฬทีปํ คนฺตฺวา สีหฬทีปโต สทฺธิํ ปญฺจหิ ภิกฺขูหิ สทฺธมฺมจาริํ นาม เถรํ อาเนตฺวา อภินวสิกฺขํ คณฺหิตฺวา สิริเขตฺตนคเร สีหฬทีปวํสิกํ สาสนํ วฑฺฒาเปตฺวา นิสีทิฯ ตสฺส มหาสาริเตฺถรสฺส สิโสฺส อตุลวํโส นาม เถโร จตูสุ ทิสาสุ อหิณฺฑิตฺวา ปริยตฺติํ อุคฺคณฺหิตฺวา สิริเขตฺตนคเรเยว  ตมฺพุลภุญฺชมาติกาสมีเป สาสนํ ปคฺคณฺหิตฺวา นิสีทิฯ ตสฺส อตุลวํสเตฺถรสฺส สิโสฺส รตนรํสี นาม เถโรจ ปริยตฺติเวสารชฺชํ ปตฺวา สิริเขตฺตนคเรเยว สาสนํ ปคฺคณฺหิตฺวา นิสีทิฯ ตสฺสจ รตนรํ สิเตฺถรสฺส สิโสฺส สตฺววธมฺมราชสฺส อาจริโย อภิสเงฺกโต นาม เถโร ปริยตฺติเวสารชฺชํ ปตฺวา สิริเขตฺตนครเยว สาสนํ ปคฺคณฺหิตฺวา นิสีทิฯ ตสฺส ปน สิโสฺส มุนินฺทโฆโส นาม เถโร อตฺถิฯ กลิยุเค สตฺตตาธิเก นวสเต สมฺปเตฺต ปจฺฉิมปกฺขาธิกราชา สิริเขตฺตนครํ อภิภวิตฺวา นนฺทโยเธน นาม อมเจฺจน สทฺธิํ ตํ มุนินฺทโฆสเตฺถรํ อาเนตฺวา รตนปูเร ปติฎฺฐาเปสิฯ</p>


<p>โส กิร ปจฺฉิมปกฺขาธิกราชา เอวํ กเถสิ,- อหํ สิริเขตฺตนครํ ลภิตฺวา เอกํเยว ภิกฺขุํ เอกํเยว คิหิํ ลภามีติฯ</p>


<p>โส ปน เถโร สามเณรนาเมน มุนินฺทโฆโส นามฯ อุปสมฺปนฺนกาเล ปน มาตุลภูตสฺส เถรสฺส นาเมน อุปาลิ นามฯ ทินฺนนาเมน ปน ติปิฎกาลงฺกาโร นามฯ ติริยปพฺพตวิหาเร ปน วาสตฺตา ฐานนาเมน ติริยปพฺพตเตฺถโร นามฯ</p>


<p>โส กิร เอราวตีนทีตีเร จตุภูมิกวิหาเร ปฐมํ นิสีทิตฺวา ปจฺฉา กลิยุคสฺส วสฺสสหเสฺส กาเลสฎฺฐิวสฺสายุโก หุตฺวา ติริยปพฺพตวิหาเร นิสีทิฯ สามเณรกาเล โส ชลุมสฺยามภเยน รตนปูรโต นิกฺขมิตฺวา เกตุมตีนครํ ปตฺวา ตตฺถ ติสาสนธชเตฺถรสฺส สิสฺสภูตสฺส ธมฺมราชคุรุเตฺถรสฺส สนฺติเก คนฺถํ อุคฺคณฺหิํฯ ปาฬิอฎฺฐกถาฎีกาสุ อติเฉกตาย ทหรกาเลเยวจ เวสฺสนฺตรชาตกํ กพฺยาลงฺกาเรน พนฺธิตฺวา กถนโต อติวิย ปากโฎ อโหสิฯ ตสฺส ปน  เถรสฺส สิโสฺส อุจฺจนครวาสี มหาติสฺสเตฺถโรติ สงฺคิรชนปเท อรญฺญวาสํ วสิตฺวา ปริยตฺติํ วาเจตฺวา สาสนํ ปคฺคณฺหิฯ ตสฺส ปน สิโสฺส เรมินคาเม คามวาสี จนฺทเตฺถโร นามฯ ตสฺส สิโสฺส ตํคามวาสี คุณสิริเตฺถโร นามฯ ตสฺส สิโสฺส ตํคามวาสี กลฺยาณธชตฺถโร นามฯ โส ปน เถโร ปทุมนคเร สหโสฺสโรธโพโธทธิคาเมสุ ปริยตฺติํ วาเจตฺวา นิสีทิฯ ตสฺส สิโสฺส โพโธทธิคามวาสิโน อิโนฺทภาสกลฺยาณจกฺกวิมลาจารเตฺถรา สหโสฺสโรธคามวาสิโน คุณสารจนฺทสารเตฺถรา วํตุมคามวาสี วรเอสิเตฺถโร กนฺนินคเร ชรราชคาม วาสี คุณสิริเตฺถโรจาติ อิเม เถรา กลฺยาณธชเตฺถรสฺส สนฺติเก ปุน สิกฺขํ คเหตฺวา ปริยตฺติํ อุคฺคณฺหิตฺวา โกวิทา อเหสุํฯ</p>


<p>ตเสฺสว กลฺยาณธชเตฺถรสฺส สิโสฺส สงฺคิรชนปเท สมิวนคาเม นิสิโนฺน ธมฺมธโร นาม เถโร มหลฺลกกาเล ปทุมนคเร กุสุมมูลคาเม นิสีทิตฺวา คนฺถํ วาเจตฺวา สาสนํ ปคฺคณฺหิฯ</p>


<p>เตสุ คุณสิริเตฺถโร อมรปุรมาปกสฺส รโญฺญ กาเล คุณาภิลงฺการสทฺธมฺมมหาราชาธิราชคุรูติ นามลญฺฉํ คณฺหิตฺวา เชยฺยภูมิวาสกิตฺติวิหาเร ปฎิวสิฯ</p>


<p>ตสฺส ปน เถรสฺส สิโสฺส ญาณาภิวํสธมฺมเสนาปติมหาธมฺมราชาคุรุ นาม มหาเถโรฯ ตเสฺสว รโญฺญ กาเล สงฺฆราชา อโหสิฯ โส ปน เถโร สีหฬทีเป อมรปุรนิกายิกานํ ปภโวฯ คุณาภิลงฺการสทฺธมฺมมหาธมฺมราชาธิราชคุรุเตฺถรเสฺสว สิโสฺส ติปิฎกาลงฺการมหาธมฺมราชคุรุ นาม เถโรฯ ตสฺส สิโสฺส สูริยวํสาภิสิริปวราลงฺการธมฺมเสนาปติ มหาธมฺมราชาธิราชคุรุ นาม เถโร อมรปุรทุติยมาปกสฺส รโญฺญ กาเล  สงฺฆราชา อโหสิฯ ตสฺส ปน สิโสฺส เญยฺย ธมฺมาภิวํสมุนิวรญาณกิตฺติสิริปวราลงฺการธมฺมเสนาปติ- มหาธมฺมราชาธิราชคุรุ มหาเถโร ทุติยํ อมรปุรมาปกสฺส รตนปุณฺณมาปกสฺสจ รโญฺญ กาเลสุ สงฺฆ ราชา อโหสิฯ โส ปน ญาณาภิวํสธมฺมเสนาปติมหาธมฺมราชาธิราชคุรุเตฺถรสฺส สงฺฆรโญฺญ สิโสฺสปิ วรเอสิเตฺถรสฺส สิโสฺสจ อโหสิฯ</p>


<p>อยํ สีหฬทีปโต สพฺพปจฺฉิมาคเตหิ สทฺธมฺมจารีมหาสามิเตฺถเรหิ ยาว อมฺหากํ อาจริยา เถรปรมฺปรา ทสฺสนกถาฯ</p>


<p>อยมฺปิ อปรา เถรปรมฺปรา เวทิตพฺพาฯ ฉปฺปทเตฺถรวํสิโก สทฺธมฺมกิตฺติ นาม เถโร เชยฺยปุรํ อาคนฺตฺวา จตุทีปภูมิฎฺฐาเน นิสีทิตฺวา มหาอริยวํสเตฺถรสฺส สนฺติเก ปริยตฺติํ อุคฺคณฺหิตฺวา ตโต ปจฺฉา เชตวนวิหารํ สงฺกมิตฺวา ตตฺถ นิสีทิตฺวา ปริยตฺติํ วาเจตฺวา สาสนํ ปคฺคณฺหิฯ</p>


<p>ตสฺส สทฺธมฺมกิตฺติเตฺถรสฺส สิโสฺส ติสาสนธโช นามฯ ตสฺส สิโสฺส ธมฺมราชคุรุ นามฯ ตสฺส สิโสฺส มุนินฺทโฆโส นามฯ ตสฺส สิโสฺส มหาติโสฺส นามฯ ตสฺส สิโสฺส จนฺทปโญฺญ นามฯ ตสฺส สิโสฺส คุณสิริ นามฯ ตสฺส สิโสฺส ญาณธโช นามฯ ตสฺส สิโสฺส ธมฺมธโร นามฯ ตสฺส สิโสฺส อิโนฺทภาโส นามฯ ตโต ปฎฺฐาย กลฺยาณจกฺก วิมลาจาร คุณสาร จนฺทสาร วรเอสี คุณสิริ ญาณาภิวํส เญยฺยธมฺมาภิวํสเตฺถรานํ วเสน สาสนวํโส เวทิตโพฺพติฯ</p>


<p>อยํ ปตฺตลงฺกสฺส ฉปฺปทเตฺถรสฺส สิสฺสภูตา สทฺธมฺมกิตฺติเตฺถรโต ปฎฺฐาย เถรปรมฺปรทสฺสนกถาฯ</p>

</p>


<p>เอวํ อปรนฺตรฎฺฐสงฺขาเตน เอกเทเสน สกลมฺปิ มรมฺมรฎฺฐํ  คเหตฺวา สาสนวํโส ทเสฺสตโพฺพฯ ภควาปิ หิ อปรนฺตรเฎฺฐ จนฺทนวิหาเร วสิตฺวา ตมฺพทีปรเฎฺฐ ตํตํเทสมฺปิ อิทฺธิยา จริตฺวา สตฺตานํ ธมฺมํ เทเสสิเยวาติฯ</p>

</p>

</p>





