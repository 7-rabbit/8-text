<h1>สตฺตรสม ปริเจฺฉท</h1>
<h3>ธาตุอาคมโน</h3>
<ol>
<li>
วุตฺถวโสฺส ปวาเรตฺวา, กตฺติกปุณฺณมาสิยํ;  
  
อโวเจ’ทํ มหาราชํ, มหาเถโร มหามติฯ  
</li>
  
<li>
จิรทิโฎฺฐ หิ สมฺพุโทฺธ, สตฺถา โน มนุชาธิป;  
  
อนาถวาสํ อวสิมฺห, นตฺถิ โน ปูชิยํ อิธฯ  
</li>
  
<li>
‘‘ภาสิตฺถ นนุ ภเนฺตเม, สมฺพุโทฺธ นิพฺพุโต’’ อิติ;  
  
อาห ธาตูสุ ทิเฎฺฐสุ, ทิโฎฺฐ โหติ ชิโน’’ อิติฯ  
</li>
  
<li>
วิทิโต  
โว อธิปฺปาโย, ถูปสฺส การเณ มยา;  
  
กาเรสฺสามิ อหํ ถูปํ, ตุเมฺห ชานาถ ธาตุโยฯ  
</li>
  
<li>
มเนฺตหิ สุมเนนาติ, เถโร ราชานมพฺรวิ;  
  
ราชา’ห สามเณรํ ตํ, กุโต ลจฺฉาม ธาตุโยฯ  
</li>
  
<li>
วิภูสยิตฺวา นครํ, มคฺคญฺจ มนุชาธิป;  
  
อุโปสถี สปริโส, หตฺถิํ อารุยฺห มงฺคลํฯ  
</li>
  
<li>
เสตจฺฉตฺตํ ธารยโนฺต, ตาลาวจรสํหิโต;  
  
มหานาควนุยฺยานํ, สายนฺหสมเย วชฯ  
</li>
  
<li>
ธาตุเภทญฺญุโน ราช, ธาตุโย ตตฺถ ลจฺฉสิ;  
  
อิจฺฉาห สามเณโร โส, สุมโน ตํ สุมานสํฯ  
</li>
  
<li>
เถโร’ถ ราชกุลโต, คนฺตฺวา เจติยปพฺพตํ;  
  
อามนฺติย สามเณรํ, สุมนํ สุมโน คติํฯ  
</li>
  
<li>
เอหิ ตฺวํ ภทฺร สุมน, คนฺตฺวา ปุปฺผปุรํ วรํ;  
  
อยฺยกํ เต มหาราชํ, เอวํ โน วจนํ วทฯ  
</li>
  
<li>
สหาโย เต มหาราช, มหาราชา มรุปฺปิโย;  
  
ปสโนฺน พุทฺธสมเย, ถูปํ กาเรตุมิจฺฉติฯ  
</li>
  
<li>
มุนิโน ธาตุโย เทหิ, ปตฺตํ ภุตฺตญฺจ สตฺถุนา;  
  
สรีรธาตุโย สนฺติ, พหโว หิ ตวนฺติเกฯ  
</li>
  
<li>
ปตฺตปูรา คเหตฺวา ตา, คนฺตฺวา เทวปุรํ วรํ;  
  
สกฺกํ เทวานมินฺทํ ตํ, เอวํ โน วจนํ วทฯ  
</li>
  
<li>
ติโลกทกฺขิเณยฺยสฺส, ทาฐาธาตุ จ ทกฺขิณา;  
  
ตวนฺติกมฺหิ เทวินฺท, ทกฺขิณกฺขกธาตุ จฯ  
</li>
  
<li>
ทาฐํ ตฺวเมว ปูเชหิ, อกฺขกํ เทหิ สตฺถุโน;  
  
ลํกาทีปสฺส กิเจฺจสุ, มาปมชฺช สุราธิปฯ  
</li>
  
<li>
‘‘เอวํ ภเนฺต’’ติ วตฺวา โส, สามเณโร มหิทฺธิโก;  
  
ตงฺขณํเยว อคมา, ธมฺมาโสกสฺส สนฺติกํฯ  
</li>
  
<li>
สาลมูลมฺหิ ฐปิตํ, มหาโพธิํ ตหิํ สุตํ;  
  
กตฺติกจฺฉณปูชาหิ, ปูชิยํ ตญฺจ อทฺทสฯ  
</li>
  
<li>
เถรสฺส  
วจนํ วตฺวา, ราชโต ลทฺธธาตุโย;  
  
ปตฺตปูรํ คเหตฺวาน, หิมวนฺตมุปาคมิฯ  
</li>
  
<li>
หิมวเนฺต ฐเปตฺวาน, สธาตุํ ปตฺตมุตฺตมํ;  
  
เทวินฺทสนฺติกํ คนฺตฺวา, เถรสฺส วจนํ ภณิฯ  
</li>
  
<li>
จูฬามณิ เจติยมฺหา, คเหตฺวา ทกฺขิณกฺขกํ;  
  
สามเณรสฺส ปาทาสิ, สโกฺก เทวานมิสฺสโรฯ  
</li>
  
<li>
ตํ ธาตุํ ธาตุปตฺตญฺจ, อาทาย สุมโน ตโต;  
  
อาคมฺม เจติยคิริํ, เถรสฺส’ทาสิ ตํ ยติฯ  
</li>
  
<li>
มหานาควนุยฺยานํ, วุเตฺตนา วิธินา’คมา;  
  
สายนฺหาสมเย ราชา, ราชเสนา ปุรกฺขโตฯ  
</li>
  
<li>
ฐเปสิ ธาตุโย สพฺพา, เถโร ตเตฺถว ปพฺพเต;  
  
มิสฺสกํ ปพฺพตํ ตสฺมา, อาหุ เจติย ปพฺพตํฯ  
</li>
  
<li>
ฐเปตฺวา ธาตุปตฺตํ ตํ, เถโร เจติยปพฺพเต;  
  
คเหตฺวา อกฺขกํ ธาตุํ, สเงฺกตํ สคโณ’คมาฯ  
</li>
  
<li>
สจายํ มุนิโน ธาตุ, ฉตฺตํ นมตุ เม สยํ;  
  
ชณฺณุเกหิ กรีธาตุ, ธาตุจโงฺกฎโก อยํฯ  
</li>
  
<li>
สิรสฺมิํ เม ปติฎฺฐาตุ, อาคมฺม สห ธาตุโก;  
  
อิติ ราชา วิจิเนฺตสิ, จินฺติตํ ตํ ตถา อหุฯ  
</li>
  
<li>
อมเตนา’ภิสิโตฺตว, อหุ หโฎฺฐ’ติ ภูปติ;  
  
สีสโต ตํ คเหตฺวาน, หตฺถิกฺขเนฺธ ฐเปสิตํฯ  
</li>
  
<li>
หโฎฺฐ หตฺตี กุญฺจนาทํ, อกา กมฺปิตฺถ เมทินี;  
  
ตโต นาโค นิวตฺติตฺวา, สเถร พลวาหโนฯ  
</li>
  
<li>
ปุรตฺถิเมน ทฺวาเรน, ปวิสิตฺวา ปุรํ สุภํ;  
  
ทกฺขิเณน จ ทฺวาเรน, นิกฺขมิตฺวา ตโต ปุนฯ  
</li>
  
<li>
ถูปาราเม เจติยสฺส, ฐานโต ปจฺฉโต กตํ;  
  
ปโมชวตฺถุํ คนฺตฺวาน, โพธิฐาเน นิวตฺติยฯ  
</li>
  
<li>
ปุรตฺถาวทโน อฐา, ถูปฐานํ ตทา หิตํ;  
  
กทมฺพปุปฺผอาทาริ-วลฺลีหิ จิตกํ อหุฯ  
</li>
  
<li>
มนุสฺสเทโว  
เทเวหิ, ตํ ฐานํ รกฺขิตํ สุจิํ;  
  
โสธาเปตฺวา ภูสยิตฺวา, ตงฺขณํเยว สาธุกํฯ  
</li>
  
<li>
ธาตุํ โอโรปนตฺถาย, อารภี หตฺถิกฺขนฺธโต;  
  
นาโค น อิจฺฉิตํ ราชา, เถรํ ปุจฺฉิตฺถ ตํ มนํฯ  
</li>
  
<li>
อตฺตโน ขนฺธสมเก, ฐาเน ฐปนมิจฺฉติ;  
  
ธาตุโอโรปนํ เตน, น อิฎฺฐมี’ติ โส พฺรวิฯ  
</li>
  
<li>
อาณาเปตฺวา ขณํเยว,  
  
สุกฺขาโต’ภยวาปิโต;  
  
สุกฺขกทฺทม ขเณฺฑหิ,  
  
จิตา เปตฺวาน ตํ สมํฯ  
</li>
  
<li>
อลงฺกริตฺวาน พหุธา, ราชา ตํ ฐานมุตฺตมํ;  
  
โอโรเปตฺวา หตฺถิกฺขนฺธา, ธาตุํ ตตฺถ ฐเปสิตํฯ  
</li>
  
<li>
ธาตารกฺขํ สํวิธาย, ฐเปตฺวา ตตฺถ หตฺถินํ;  
  
ธาตุถูปสฺส กรเณ, ราชา ตุริตมานโสฯ  
</li>
  
<li>
พหู มนุเสฺส โยเชตฺวา, อิตฺถิกากรเณ ลหุํ;  
  
ธาตุกิจฺจํ วิจิเนฺตโนฺต, สามโจฺจ ปาวิสี ปุรํฯ  
</li>
  
<li>
มหามหินฺทเตฺถโร ตุ, มหา เมฆวนํ สุภํ;  
  
สคโณ อภิคนฺตฺวาน, ตตฺถ วาสมกปฺปยิฯ  
</li>
  
<li>
รตฺติํ นาโค’นุปริยาติ, ตํ ฐานํ โส สธาตุ กํ;  
  
โพธิฐานมฺหิ สาลาย, ทิวาฐาติ สธาตุโกฯ  
</li>
  
<li>
วตฺถุสฺส ตโสฺส’ปริโต, ถูปํ เถรมตานุ โค;  
  
ชงฺฆามตฺตํ จิตาเปตฺวา, กติปาเหน ภูปติฯ  
</li>
  
<li>
ตตฺถ ธาตุปติฎฺฐานํ, โฆสาเปตฺวา อุปาคมิ;  
  
ตโต ตโต สมโนฺต จ, สมาคมิ มหาชโนฯ  
</li>
  
<li>
ตสฺมิํ สมาคเม ธาตุ, หตฺถิกฺขนฺธา นคาคฺคตา;  
  
สตฺตตาลปฺปมาณมฺหิ, ทิสฺสนฺติ นภสิฎฺฐิตาฯ  
</li>
  
<li>
วิมฺหาปยนฺติ ชนตํ, ยมกํ ปาฎิหาริยํ;  
  
กณฺณมฺพมูเล พุโทฺธ’ว, อกริ โลมหํสนํฯ  
</li>
  
<li>
ตโต  
นิกฺขนฺตชาลาหิ, ชลธาราหิ จา’สกิํ;  
  
อยํ โอภาสิตา’สิตฺตา, สพฺพาลํกามหี มหุฯ  
</li>
  
<li>
ปรินิพฺพานมญฺจมฺหิ, นิปเนฺนน ชิเนน หิ;  
  
กตํ มหาอธิฎฺฐาน-ปญฺจกํ ปญฺจจกฺขุนาฯ  
</li>
  
<li>
คยฺหมานา มหาโพธิ สาขาโสเกน ทกฺขิณา;  
  
ฉิชฺชิตฺวาน สยํเยว, ปติฎฺฐาตุ กฎาหเกฯ  
</li>
  
<li>
ปติฎฺฐหิตฺวา สา สาขา, ฉพฺพณฺณรสฺมิโย สุภา;  
  
รญฺชยนฺตี ทิสา สพฺพา, ผลปเตฺตหิ มุจฺจตุฯ  
</li>
  
<li>
สสุวณฺณกฎาหา สา, อุคฺคนฺตฺวาน มโนรมา;  
  
อทิสฺสมานา สตฺตาหํ, หิมคพฺภมฺหิ ติฎฺฐตุฯ  
</li>
  
<li>
ถูปาราเม ปติฎฺฐนฺตํ, มม ทกฺขิณอกฺขกํ;  
  
กโรตุ นภมุคฺคนฺตฺวา, ยมยํ ปาฎิหาริยํฯ  
</li>
  
<li>
ลงฺกา ลงฺการภูตมฺหิ, เหมมาลิกเจติเย;  
  
ปติฎฺฐหนฺติโย ธาตุ, โทณมตฺตา ปมาณโตฯ  
</li>
  
<li>
พุทฺธเวสธรา หุตฺวา, อุคฺคนฺตฺวา นภสิฎฺฐิตา;  
  
ปติฎฺฐํ ตุ กริตฺวาน, ยมกํ ปาฎิหาริยํฯ  
</li>
  
<li>
อธิฎฺฐานานิ ปเญฺจ’ว, อธิฎฺฐาสิ ตถาคโต;  
  
อกาสิ ตสฺมา สา ธาตุ, ตทา ตํ ปาฎิหาริยํฯ  
</li>
  
<li>
อากาสา โอตริตฺวา สา, อฎฺฐาภูปสฺส มุทฺธนิ;  
  
อตีวหโฎฺฐ ตํ ราชา, ปติฎฺฐาเปสิ เจติเยฯ  
</li>
  
<li>
ปติฎฺฐิตาย ตสฺสา จ, ธาตุยา เจติเย ตทา;  
  
อหุ มหาภูมิจาโล, อพฺภุโต โลมหํสโนฯ  
</li>
  
<li>
เอวํ อจินฺติยา พุทฺธา, พุทฺธธมฺมา อจินฺติยา;  
  
อจินฺติเย ปสนฺนานํ, วิปาโก โหติ อจินฺติโยฯ  
</li>
  
<li>
ตํ ปาฎิหาริยํ ทิสฺวา, ปสีทิํสุ ชเน ชนา;  
  
มตฺตาภโย ราชปุโตฺต, กนิโฎฺฐ ราชิโน ปนฯ  
</li>
  
<li>
มุนิสฺสเร ปสีทิตฺวา, ยาจิตฺวาน นริสฺสรํ;  
  
ปุริสานํ สหเสฺสน, สห ปพฺพชิสาสเนฯ  
</li>
  
<li>
เจตาริคามโต  
จาปิ, ทฺวารมณฺฑลโตปิ จ;  
  
วิหีรพีชโต จาปิ, ตถา คลฺลกปิฎฺฐิโตฯ  
</li>
  
<li>
ตโถ’ปติสฺสคามา จ, ปญฺจ ปญฺจ สตานิ จ;  
  
ปพฺพชุํ ทารกา หฎฺฐา, ชาตสทฺธา ตถาคเตฯ  
</li>
  
<li>
เอวํ ปุรา พาหิรา จ, สเพฺพ ปพฺพชิตา ตทา;  
  
ติํส ภิกฺขุสหสฺสานิ, อเหสุํ ชินสาสเนฯ  
</li>
  
<li>
ถูปาราเม ถูปวรํ, นิฎฺฐาเปตฺวา มหีปติ;  
  
รตนาทีหิ’เนเกหิ, สทา ปูชมการยิฯ  
</li>
  
<li>
ราโชโรธา ขตฺติยา จ, อมจฺจา นาครา ตถา;  
  
สเพฺพ ชนปทา เจว, ปุชา’กํสุ วิสุํ วิสุํฯ  
</li>
  
<li>
ถูปปุพฺพงฺคมํ ราชา, วิหารํ ตตฺถ การยิ;  
  
ถูปาราโมติ เตเน’ส, วิหาโร วิสฺสุโต อหุฯ  
</li>
  
<li>
สกธาตุสรีรเกน เจ’วํ,  
  
ปรินิพฺพานคโตปิ โลกนาโถ;  
  
ชนกายหิตํ สุขญฺจ สมฺมา,  
  
พหุธา’กาสิ ฐิเต ชิเน กถาวกาติฯ  
</li>
  
สุชนปฺปสาทสํเวคตฺถาย กเต มหาวํเส  
</li>
  
ธาตุอคมโน นาม  
</li>
  
สตฺตรสโม ปริเจฺฉโทฯ  
</li>
  
  
  
  
  