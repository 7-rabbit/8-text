<h1>เอกูนติํสติม ปริเจฺฉท</h1>
<h3>ถูปารโมฺภ</h3>
<ol>
<li>
เอวํ สมเตฺต สมฺภาเร, เวสาขปุณฺณมาสียํ;  
  
ปเตฺต วิสาขนกฺขเตฺต, มหาถูปตฺถมารภิฯ  
</li>
  
<li>
หาเรตฺวาน ตหิํ ถูปํ, ถูปฐานมขาณยิ;  
  
สตฺถหโตฺถ มหีปาโล, ถิรี กาตุํ มเนกธาฯ  
</li>
  
<li>
โยเธหิ อาหราเปตฺวา, คุฬปาสาณเก ตหิํ;  
  
กูเฎหิ อาหนาเปตฺวา, ปาสาเณ จุณฺณิเต อถฯ  
</li>
  
<li>
จมฺมวนทฺธ ปาเทหิ, มหาหตฺถีหิ มทฺทยิ;  
  
ภูมิยา ถิรีภาวตฺถํ, อตฺถานตฺถวิจกฺขโณฯ  
</li>
  
<li>
อากาส คงฺคาปติต-ฎฺฐาเน สตตตินฺตเก;  
  
มตฺติกา สุขุมา ตตฺถ, สมนฺตา ติํ สโยชเนฯ  
</li>
  
<li>
นวนีต มตฺติกา’เตสา, สุขุมตฺตา ปปุจฺจติ;  
  
ขีณาสวา สามเณรา, มตฺติกา อาหรุํ ตโตฯ  
</li>
  
<li>
มตฺติกา อตฺถราเปสิ, ตตฺถ ปาสาณโกฎฺฎิเม;  
  
อิฎฺฐกา อตฺถราเปสิ, มตฺติโก ปริอิสฺสโรฯ  
</li>
  
<li>
ตโสฺส  
ปริขรสุธํ, กุรุวินฺทํ ตโตปริ;  
  
ตโสฺส ปริอโยชาลํ, มรุมฺพนฺตุ ตโตปรํฯ  
</li>
  
<li>
อาหฎํ สามเณเรหิ, หิมวนฺตา สุคนฺธกํ;  
  
สนฺถราเปสิ ภูมิโนฺท, ผฬิกนฺตุ ตโตปริฯ  
</li>
  
<li>
สีลาโย สนฺถราเปสิจฺฉ ผฬิกสนฺถโร ปริ;  
  
สพฺพตฺถ มตฺติกากิเจฺจ, นวนีตวฺหยา อหุฯ  
</li>
  
<li>
นิยฺยาเสน กปิฎฺฐสฺส, สนฺนิเตน รโสทเก;  
  
อฎฺฐงฺคุลํ พหลเอตา, โลหปฎฺฎํ สีโลปริฯ  
</li>
  
<li>
มโนสิลายติลเต-ลสนฺนิตาย ตโต ปริ;  
  
สตฺตงฺคุลํ สชฺชุปฎฺฎํ, สนฺถเรสิ รเถสโภฯ  
</li>
  
<li>
มหาถูป ปติฎฺฐาน-ฐาเน เอวํ มหีปติ;  
  
กาเรตฺวา ปริกมฺมานิ, วิปฺปสเนฺนน เจตสาฯ  
</li>
  
<li>
อาสฬฺหี สุกฺกปกฺขสฺส, ทิวสมฺหิ จตุทฺทเส;  
  
กาเรตฺวา ภิกฺขุสงฺฆสฺส, สนฺนิปาตมิทํ วทิฯ  
</li>
  
<li>
มหาเจติย มตฺถาย, ภทนฺตามงฺคลิฎฺฐกํ;  
  
ปติฎฺฐาเปสฺสํ เสฺว เอตฺถ, สโพฺพ สโงฺฆ สเมตุโนฯ  
</li>
  
<li>
พุทฺธ ปูชา ปโยเคน, มหาชนหีตตฺถิโก;  
  
‘‘มหาชโน’ โปสถิโก, คนฺธมาลาทิคณฺหิยฯ  
</li>
  
<li>
มหาถูป ปติฎฺฐาน-ฐานํ ยาตุ สุเว’’อิติ;  
  
เจติย ฐาน ภูสาย, อมเจฺจ จ นิโยชยิฯ  
</li>
  
<li>
อาณาปิตา นริเนฺทน, มุนิโน ปิยคารวา;  
  
อเนเกหิ ปกาเรหิ, เต ตํ ฐานมลงฺกรุํฯ  
</li>
  
<li>
นครํ สกลเญฺจว, มคฺคเญฺจว อิธาคตํ;  
  
อเนเกหิ ปกาเรหิ, อลงฺการยิ ภูปติฯ  
</li>
  
<li>
ปภาเต จ จตุทฺวาเร, นครสฺส ฐปาปยิ;  
  
นหาปิเต นหาปเก จ, อปฺปเก จ พหูตถาฯ  
</li>
  
<li>
วตฺถานิ  
คนฺธมาลา จ, อนฺนานิ มธุรานิ จ;  
  
มหาชนตฺถํ ภูมิโนฺท, มหาชนหิเต รโตฯ  
</li>
  
<li>
ปฎิยตฺตานิ เอตานิ, สาทิยิตฺวา ยถารุจิ;  
  
โปราชานปทาเจว ถูปฐานมุปาคมุํฯ  
</li>
  
<li>
สุมณฺฑิเตหิ เนเกหิ, ฐานนฺตร วิธานโต;  
  
อารกฺขิโต อมเจฺจหิ, ยถาฐานํ มหีปติฯ  
</li>
  
<li>
สุมณฺฑิตาหิ เนกาหิ, เทวกญฺญูปมาหิ จ;  
  
นาฎกีหิ ปริพฺพุโฬฺห, สุมณฺฑิต ปสฺสาธิโตฯ  
</li>
  
<li>
จตฺตาลีส สหเสฺสหิ, นเรหิ ปริวาริโต;  
  
นานา ตูริย สงฺฆุโฎฺฐ, เทวราช วิลาสวาฯ  
</li>
  
<li>
มหาถูป ปติฎฺฐานํ, ฐานาฐาน วิจกฺขโณ;  
  
อปรเณฺห อุปาคญฺฉิ, นนฺทยโนฺต มหาชนํฯ  
</li>
  
<li>
อฎฺฐุตฺตรสหสฺสํ โส, สาฎกานิฎฺฐปาปิย;  
  
ปุฎพทฺธานิ มชฺฌมฺหิ, จตุปเสฺส ตโต ปนฯ  
</li>
  
<li>
วตฺถานิ ราสีํกาเรสิ, อเอนกานิ มหีปติ;  
  
มธุสปฺปิ คุฬาทีหิ จ, มงฺคลตฺถํ ฐปาปยิฯ  
</li>
  
<li>
นานาเทเสหิปา’คญฺฉุํ, พหโว ภิกฺขโว อิธ;  
  
อิธ ทีปฎฺฐสงฺฆสฺส, กา กถาว อิธาคเมฯ  
</li>
  
<li>
เถโร’ สีติ สหสฺสานิ, ภิกฺขู อาทาย อาคมา;  
  
ราชคหสฺส สามนฺตา, อินฺทคุโตฺต มหาคณีฯ  
</li>
  
<li>
สหสฺสานิ’สิปตนา, ภิกฺขูนํ ทฺวาทสา’ทิย;  
  
ธมฺมเสโน มหาเถโร, เจติยฐานมาคมาฯ  
</li>
  
<li>
สฎฺฐิภิกฺขุสหสฺสานิ, อาทาย อิธมาคมา;  
  
ปียทสฺสี มหาเถโร, เชตาราม วิหารโตฯ  
</li>
  
<li>
เวสาลี มหาวนโต, เถโรรุ พุทฺธรกฺขิโต;  
  
อฎฺฐารส สหสฺสานิ, ภิกฺขู อาทาย อาคมาฯ  
</li>
  
<li>
โกสมฺพี โฆสิตารามา, เถโรรุ ธมฺมรกฺขิโต;  
  
ติํสภิกฺขุสหสฺสานิ, อาทาย อิธ อาคมาฯ  
</li>
  
<li>
อาทายุเชฺชนียํ  
เถโร, ทกฺขิณ คิริโต ยติ;  
  
จตฺตารีส สหสฺสานิ, อโครุ สงฺฆรกฺขิโตฯ  
</li>
  
<li>
ภิกฺขูนํ สตสหสฺสํ, สฎฺฐสหสฺสานิ จา’ทิย;  
  
ปุปฺผปุเร’โสกรามา, เถโร มิตฺติณฺณ นามโกฯ  
</li>
  
<li>
ทุเว สตสหสฺสานิ, สหสฺสานิ อสีติ จ;  
  
ภิกฺขู คเหตฺวานุ’ตฺติโณฺณ, เถโร กสฺมิรมณฺฑลาฯ  
</li>
  
<li>
จตฺตารีสต สหสฺสานิ, สหสฺสานิ จ สฎฺฐิ จ;  
  
ภิกฺขู ปลฺลวโภคมฺหา, มหาเทโว มหามตีฯ  
</li>
  
<li>
โยนนครา’ลสนฺทาโส, โยน มหาธมฺมรกฺขิโต;  
  
เถโร ติํส สหสฺสานิ, ภิกฺขู อาทาย อาคมาฯ  
</li>
  
<li>
วญฺฌาฎวิวตฺตนิยา, เสนาสนา ตุ อุตฺตโร;  
  
เถโร สฎฺฐิสหสฺสานิ, ภิกฺขู อาทาย อาคมาฯ  
</li>
  
<li>
จิตฺตคุโตฺต มหาเถโร, โพธิมณฺฑวิหารโต;  
  
ติํส ภิกฺขุสหสฺสานิ, อาทิยิตฺวา อิธาคมาฯ  
</li>
  
<li>
จนฺทคุโตฺต มหาเถโร, วนวาสปเทสโต;  
  
อาคาสีติ สหสฺสานิ, อาทิยิตฺวา ยตี อิธฯ  
</li>
  
<li>
สูริยคุโตฺตมหาเถโร, เกลาสมฺหา วิหารโต;  
  
ฉนฺนวุติ สหสฺสานิ, ภิกฺขูอาทาย อาคมาฯ  
</li>
  
<li>
ภิกฺขูนํ ทีปวาสินํ, อาคตานญฺจ สพฺพโส;  
  
คณนาย ปริเจฺฉโท, โปราเณหิ น ภาสิโตฯ  
</li>
  
<li>
สมาคตานํ สเพฺพสํ, ภิกฺขุนํ ตํ สมาคเม;  
  
วุตฺตา ขีณาสวาเยว, เต ฉนฺนวุติโกฎิโยฯ  
</li>
  
<li>
เต มหาเจติยฐานํ, ปริวาเรตฺวา ยถารหํ;  
  
มเชฺฌ ฐเปตฺวา โอกาสํ, รโญฺญ อฎฺฐํสุ ภิกฺขโวฯ  
</li>
  
<li>
ปวิสิตฺวา ตหิํ ราชา, ภิกฺขุสงฺฆํ ตถา ฐิตํ;  
  
ทิสฺวา ปสนฺนจิเตฺตน, วนฺทิตฺวา หฎฺฐมานโสฯ  
</li>
  
<li>
คนฺธมาลาหิ ปูเชตฺวา, กตฺวาน ติปทกฺขิณํ;  
  
มเชฺฌ ปุณฺณฆฎฐานํ, ปวิสิตฺวา สมงฺคลํฯ  
</li>
  
<li>
สุวณฺณขีเล  
ปฎิมุกฺกํ, ปริพฺภมนทณฺฑกํ;  
  
ราชเตน กตํ สุทฺธํ, สุทฺธปีติ พโลทโยฯ  
</li>
  
<li>
คาหยิตฺวา อมเจฺจน, มณฺฑิเตน สุชาตินา;  
  
อภิมงฺคลภูเตน, ภูตภูติปรายโณฯ  
</li>
  
<li>
มหนฺตํ เจติยาวฎฺฎํ, กาเรตุํ กตนิจฺฉโย;  
  
ภมาปยิตุ มารโทฺธ, ปริกมฺมิต ภูมิยํฯ  
</li>
  
<li>
สิทฺธโตฺถ นาม นาเมน, มหาเถโร มหิทฺธิโก;  
  
ตถากโรนฺตํ ราชานํ, ทีฆทสฺสี นิวารยิฯ  
</li>
  
<li>
‘‘เอวํ มหนฺตํ ถูปญฺจ, อยํ ราชา’รภิสฺสติ;  
  
ถูเป อนิฎฺฐิเตเยว, มรณํ อสฺส เหสฺสติฯ  
</li>
  
<li>
ภวิสฺสติ มหโนฺต จ, ถูโปทุปฺปฎิสงฺขโร;  
  
อิติ โส นาคตํ ปสฺสํ, มหนฺตตฺตํ นิวารยิฯ  
</li>
  
<li>
สงฺฆสฺส จ อนุญฺญาย, เถโร สมฺภาวนายจ;  
  
มหนฺตํ กตฺตุกาโม’ปิ, คณฺหิตฺวา เถรภาสิตํฯ  
</li>
  
<li>
เถรสฺส อุปเทเสน, ตสฺส ราชา อการยิ;  
  
มชฺฌิมํ เจติยาวฎฺฎํ, ปติฎฺฐาเปตุมิฎฺฐิกาฯ  
</li>
  
<li>
โสวณฺณรชเต เจว, ฆเฎ มเชฺฌฎฺฐปาปยิ;  
  
อฎฺฐฎฺฐ อฎฺฐิตุสฺสาโห, ปริวาริย เต ปนฯ  
</li>
  
<li>
อฎฺฐุตฺตรสหสฺสญฺจ, ฐปาเปสิ นเว ฆเฎ;  
  
อฎฺฐุตฺตเร อฎฺฐุตฺตเร, วตฺถานํ ตุ สเต ปนฯ  
</li>
  
<li>
อิฎฺฐิกาปวรา อฎฺฐ, ฐปาเปสิ วิสุํ วิสุํ;  
  
สมฺมเตน อมเจฺจน, ภูสิเตน อเนกธาฯ  
</li>
  
<li>
ตโต เอกํ คาหยิตฺวา, นานามงฺคลสงฺขเต;  
  
ปุริตฺถิมทิสาภาเค, ปฐมํ มงฺคลิตฺถิกํฯ  
</li>
  
<li>
ปติฎฺฐาเปสิ สกฺกจฺจํ, มนุเญฺญ คนฺธกทฺทเม;  
  
ชาติสุมน ปุเปฺผสุ, ปูชิเตสุ ตหิํ ปนฯ  
</li>
  
<li>
อโหสิ ปุถวีกโมฺป, เสสา สตฺตาปิ สตฺตหิ;  
  
ปตฺติฎฺฐาเปส’ มเจฺจหิ, มงฺคลานิ จ การยิฯ  
</li>
  
<li>
เอวํ  
อสาฬฺหมาสสฺส, สุกฺกปเกฺข’ภิสมฺมเต;  
  
อุโปสเถ ปนฺนรเส, ปติฎฺฐาเปสิ อิฎฺฐิกาฯ  
</li>
  
<li>
จตุทฺทิสํ ฐิเต ตตฺถ, มหาเถเร อนาสเว;  
  
วนฺทิตฺวา ปูชยิตฺวา จ, สุปฺปติโต กเมน โสฯ  
</li>
  
<li>
ปุพฺพุตฺตรํ ทิสํ คนฺตฺวา, ปิยทสฺสิํ อนาสวํ;  
  
วนฺทิตฺวาน มหาเถรํ, อฎฺฐาสิ ตสฺส สนฺติเกฯ  
</li>
  
<li>
มงฺคลํ ตตฺถ วเฑฺฒโนฺต, ตสฺส ธมฺมมภาสิโส;  
  
เถรสฺส เทสนา ตสฺส, ชนสฺสา’โหสิ สาตฺถิกาฯ  
</li>
  
<li>
จตฺตาลีสสหสฺสานํ, ธมฺมาภิสมโย อหุ;  
  
จตฺตาลีสสหสฺสานํ, โสตาปตฺติผลํ อหุฯ  
</li>
  
<li>
สหสฺสํ สกทาคามิ, อนาคามิ จ ตตฺตกา;  
  
สหสฺสํเยว อรหโนฺต, ตตฺถ’เหสุํ คิหีชนาฯ  
</li>
  
<li>
อฎฺฐารสสหสฺสานิ, ภิกฺขูภิกฺขุนิโย ปน;  
  
จุทฺทเสว สหสฺสานิ, อรหเตฺต ปติฎฺฐยุํฯ  
</li>
  
<li>
เอวมฺปปสนฺนมติมา รตนตฺตยมฺหิ,  
  
จาคามิมุตฺตมนสาชนตาหิ เตน;  
  
โลกตฺถสิทฺธิ ปรมา ภวตีติ ญตฺวา,  
  
สทฺธาทิเนกคุณโยค รติํ กเรยฺยาติฯ  
</li>
  
สุชนปฺปสาทสํ เวคตฺถาย กเต มหาวํเส  
</li>
  
ถูปารโมฺภ นาม  
</li>
  
เอกูนติํสติโม ปริเจฺฉโทฯ  
</li>
  
  
  
  
  