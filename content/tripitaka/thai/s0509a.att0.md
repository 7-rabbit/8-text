<h2>ขุทฺทกนิกาเย</h2>
<h2>เถรีคาถา-อฎฺฐกถา</h2>
<h1>๑. เอกกนิปาโต</h1>
<h3>๑. อญฺญตราเถรีคาถาวณฺณนา</h3>
<p>อิทานิ    เถรีคาถานํ อตฺถสํวณฺณนาย โอกาโส อนุปฺปโตฺตฯ ตตฺถ ยสฺมา ภิกฺขุนีนํ อาทิโต ยถา ปพฺพชฺชา อุปสมฺปทา จ ปฎิลทฺธา, ตํ ปกาเสตฺวา อตฺถสํวณฺณนาย กรียมานาย ตตฺถ ตตฺถ คาถานํ อฎฺฐุปฺปตฺติํ วิภาเวตุํ สุกรา โหติ สุปากฎา จ, ตสฺมา ตํ ปกาเสตุํ อาทิโต ปฎฺฐาย สเงฺขปโต อยํ อนุปุพฺพิกถา –</p>


<p>อยญฺหิ  โลกนาโถ ‘‘มนุสฺสตฺตํ ลิงฺคสมฺปตฺตี’’ตฺยาทินา วุตฺตานิ อฎฺฐงฺคานิ สโมธาเนตฺวา ทีปงฺกรสฺส ภควโต ปาทมูเล กตมหาภินีหาโร สมติํสปารมิโย ปูเรโนฺต จตุวีสติยา พุทฺธานํ สนฺติเก ลทฺธพฺยากรโณ อนุกฺกเมน ปารมิโย ปูเรตฺวา ญาตตฺถจริยาย โลกตฺถจริยาย พุทฺธตฺถจริยาย จ โกฎิํ ปตฺวา ตุสิตภวเน นิพฺพตฺติตฺวา ตตฺถ ยาวตายุกํ ฐตฺวา ทสสหสฺสจกฺกวาฬเทวตาหิ พุทฺธภาวาย –</p>


<p>
‘‘กาโล โข เต มหาวีร, อุปฺปชฺช มาตุกุจฺฉิยํ;  
  
สเทวกํ ตารยโนฺต, พุชฺฌสฺสุ อมตํ ปท’’นฺติฯ (พุ. วํ. ๑.๖๗) –  
</p>
  
<p>อายาจิตมนุสฺสูปปตฺติโก  ตาสํ เทวตานํ ปฎิญฺญํ ทตฺวา, กตปญฺจมหาวิโลกโน สกฺยราชกุเล สุโทฺธทนมหาราชสฺส เคเห สโต สมฺปชาโน มาตุกุจฺฉิํ โอกฺกโนฺต ทสมาเส สโต สมฺปชาโน ตตฺถ ฐตฺวา, สโต สมฺปชาโน ตโต นิกฺขโนฺต ลุมฺพินีวเน ลทฺธาภิชาติโก วิวิธา ธาติโย อาทิํ กตฺวา มหตา ปริหาเรน สมฺมเทว ปริหริยมาโน อนุกฺกเมน วุฑฺฒิปฺปโตฺต ตีสุ ปาสาเทสุ วิวิธนาฎกชนปริวุโต เทโว วิย สมฺปตฺติํ อนุภวโนฺต ชิณฺณพฺยาธิมตทสฺสเนน ชาตสํเวโค ญาณสฺส ปริปากตํ คตตฺตา, กาเมสุ อาทีนวํ เนกฺขเมฺม จ อานิสํสํ ทิสฺวา, ราหุลกุมารสฺส ชาตทิวเส ฉนฺนสหาโย กณฺฑกํ อสฺสราชํ อารุยฺห , เทวตาหิ วิวเฎน ทฺวาเรน อฑฺฒรตฺติกสมเย มหาภินิกฺขมนํ นิกฺขมิตฺวา, เตเนว รตฺตาวเสเสน ตีณิ รชฺชานิ อติกฺกมิตฺวา อโนมานทีตีรํ ปตฺวา ฆฎิการมหาพฺรหฺมุนา อานีเต อรหตฺตทฺธเช คเหตฺวา ปพฺพชิโต, ตาวเทว วสฺสสฎฺฐิกเตฺถโร วิย อากปฺปสมฺปโนฺน หุตฺวา, ปาสาทิเกน อิริยาปเถน อนุกฺกเมน ราชคหํ ปตฺวา, ตตฺถ ปิณฺฑาย จริตฺวา ปณฺฑวปพฺพตปพฺภาเร ปิณฺฑปาตํ ปริภุญฺชิตฺวา, มาคธราเชน รเชฺชน นิมนฺติยมาโน ตํ ปฎิกฺขิปิตฺวา, ภคฺควสฺสารามํ คนฺตฺวา, ตสฺส สมยํ ปริคฺคณฺหิตฺวา ตโต อาฬารุทกานํ สมยํ ปริคฺคณฺหิตฺวา, ตํ สพฺพํ อนลงฺกริตฺวา อนุกฺกเมน อุรุเวลํ คนฺตฺวา ตตฺถ ฉพฺพสฺสานิ ทุกฺกรการิกํ กตฺวา, ตาย อริยธมฺมปฎิเวธสฺสาภาวํ ญตฺวา ‘‘นายํ มโคฺค โพธายา’’ติ โอฬาริกํ อาหารํ อาหรโนฺต กติปาเหน พลํ คาเหตฺวา วิสาขาปุณฺณมทิวเส สุชาตาย ทินฺนํ วรโภชนํ ภุญฺชิตฺวา, สุวณฺณปาติํ นทิยา ปฎิโสตํ ขิปิตฺวา, ‘‘อชฺช พุโทฺธ ภวิสฺสามี’’ติ กตสนฺนิฎฺฐาโน สายนฺหสมเย  นาคราเชน อภิตฺถุติคุโณ โพธิมณฺฑํ อารุยฺห อจลฎฺฐาเน ปาจีนโลกธาตุอภิมุโข อปราชิตปลฺลเงฺก นิสิโนฺน จตุรงฺคสมนฺนาคตํ วีริยํ อธิฎฺฐาย, สูริเย อนตฺถงฺคเตเยว มารพลํ วิธมิตฺวา, ปฐมยาเม ปุเพฺพนิวาสํ อนุสฺสริตฺวา , มชฺฌิมยาเม ทิพฺพจกฺขุํ วิโสเธตฺวา, ปจฺฉิมยาเม ปฎิจฺจสมุปฺปาเท ญาณํ โอตาเรตฺวา, อนุโลมปฎิโลมํ ปจฺจยาการํ สมฺมสโนฺต วิปสฺสนํ วเฑฺฒตฺวา สพฺพพุเทฺธหิ อธิคตํ อนญฺญสาธารณํ สมฺมาสโมฺพธิํ อธิคนฺตฺวา, นิพฺพานารมฺมณาย ผลสมาปตฺติยา ตเตฺถว สตฺตาหํ  วีตินาเมตฺวา, เตเนว นเยน อิตรสตฺตาเหปิ โพธิมเณฺฑเยว วีตินาเมตฺวา, ราชายตนมูเล มธุปิณฺฑิกโภชนํ ภุญฺชิตฺวา, ปุน อชปาลนิโคฺรธมูเล นิสิโนฺน ธมฺมตาย ธมฺมคมฺภีรตํ ปจฺจเวกฺขิตฺวา อโปฺปสฺสุกฺกตาย จิเตฺต นมเนฺต มหาพฺรหฺมุนา อายาจิโต พุทฺธจกฺขุนา โลกํ โวโลเกโนฺต ติกฺขินฺทฺริยมุทินฺทฺริยาทิเภเท สเตฺต ทิสฺวา มหาพฺรหฺมุนา ธมฺมเทสนาย กตปฎิโญฺญ ‘‘กสฺส นุ โข อหํ ปฐมํ ธมฺมํ เทเสยฺย’’นฺติ อาวเชฺชโนฺต อาฬารุทกานํ กาลงฺกตภาวํ ญตฺวา, ‘‘พหุปการา โข เม ปญฺจวคฺคิยา ภิกฺขู, เย  มํ ปธานปหิตตฺตํ อุปฎฺฐหิํสุ, ยํนูนาหํ ปญฺจวคฺคิยานํ ภิกฺขูนํ ปฐมํ ธมฺมํ เทเสยฺย’’นฺติ (มหาว. ๑๐) จิเนฺตตฺวา, อาสาฬฺหิปุณฺณมายํ มหาโพธิโต พาราณสิํ อุทฺทิสฺส อฎฺฐารสโยชนํ มคฺคํ ปฎิปโนฺน อนฺตรามเคฺค อุปเกน อาชีวเกน สทฺธิํ มเนฺตตฺวา, อนุกฺกเมน อิสิปตนํ ปตฺวา ตตฺถ ปญฺจวคฺคิเย สญฺญาเปตฺวา ‘‘เทฺวเม, ภิกฺขเว, อนฺตา ปพฺพชิเตน น เสวิตพฺพา’’ติอาทินา (มหาว. ๑๓; สํ. นิ. ๕.๑๐๘๑; ปฎิ. ม. ๒.๓๐) ธมฺมจกฺกปวตฺตนสุตฺตนฺตเทสนาย อญฺญาสิโกณฺฑญฺญปฺปมุขา อฎฺฐารสพฺรหฺมโกฎิโย ธมฺมามตํ ปาเยตฺวา ปาฎิปเท ภทฺทิยเตฺถรํ, ปกฺขสฺส ทุติยายํ วปฺปเตฺถรํ, ปกฺขสฺส ตติยายํ มหานามเตฺถรํ, จตุตฺถิยํ อสฺสชิเตฺถรํ, โสตาปตฺติผเล ปติฎฺฐาเปตฺวา, ปญฺจมิยํ ปน ปกฺขสฺส อนตฺตลกฺขณสุตฺตนฺตเทสนาย (มหาว. ๒๐; สํ. นิ. ๓.๕๙) สเพฺพปิ อรหเตฺต ปติฎฺฐาเปตฺวา ตโต ปรํ ยสทารกปฺปมุเข ปญฺจปณฺณาสปุริเส, กปฺปาสิกวนสเณฺฑ ติํสมเตฺต ภทฺทวคฺคิเย, คยาสีเส ปิฎฺฐิปาสาเณ สหสฺสมเตฺต ปุราณชฎิเลติ เอวํ มหาชนํ อริยภูมิํ โอตาเรตฺวา พิมฺพิสารปฺปมุขานิ เอกาทสนหุตานิ โสตาปตฺติผเล นหุตํ สรณตฺตเย ปติฎฺฐาเปตฺวา เวฬุวนํ ปฎิคฺคเหตฺวา ตตฺถ วิหรโนฺต อสฺสชิเตฺถรสฺส วาหสา อธิคตปฐมมเคฺค สญฺจยํ อาปุจฺฉิตฺวา, สทฺธิํ ปริสาย อตฺตโน สนฺติกํ อุปคเต สาริปุตฺตโมคฺคลฺลาเน อคฺคผลํ สจฺฉิกตฺวา สาวกปารมิยา มตฺถกํ ปเตฺต อคฺคสาวกฎฺฐาเน ฐเปตฺวา กาฬุทายิเตฺถรสฺส อภิยาจนาย กปิลวตฺถุํ คนฺตฺวา, มานตฺถเทฺธ ญาตเก ยมกปาฎิหาริเยน ทเมตฺวา, ปิตรํ อนาคามิผเล, มหาปชาปติํ โสตาปตฺติผเล ปฎิฎฺฐาเปตฺวา , นนฺทกุมารํ ราหุลกุมารญฺจ ปพฺพาเชตฺวา, สตฺถา ปุนเทว ราชคหํ ปจฺจาคจฺฉิฯ</p>


<p>อถาปเรน สมเยน สตฺถริ เวสาลิํ อุปนิสฺสาย กูฎาคารสาลายํ วิหรเนฺต สุโทฺธทนมหาราชา  เสตจฺฉตฺตสฺส เหฎฺฐาว อรหตฺตํ สจฺฉิกตฺวา ปรินิพฺพายิฯ อถ มหาปชาปติยา โคตมิยา ปพฺพชฺชาย จิตฺตํ อุปฺปชฺชิ, ตโต โรหินีนทีตีเร กลหวิวาทสุตฺตนฺตเทสนาย (สุ. นิ. ๘๖๘ อาทโย) ปริโยสาเน นิกฺขมิตฺวา, ปพฺพชิตานํ ปญฺจนฺนํ กุมารสตานํ ปาทปริจาริกา เอกชฺฌาสยาว หุตฺวา มหาปชาปติยา สนฺติกํ คนฺตฺวา, สพฺพาว ‘‘สตฺถุ สนฺติเก ปพฺพชิสฺสามา’’ติ  มหาปชาปติํ เชฎฺฐิกํ กตฺวา สตฺถุ สนฺติกํ คนฺตุกามา อเหสุํฯ อยญฺจ มหาปชาปติ ปุเพฺพปิ เอกวารํ สตฺถารํ ปพฺพชฺชํ ยาจิตฺวา นาลตฺถ, ตสฺมา กปฺปกํ ปโกฺกสาเปตฺวา เกเส ฉินฺทาเปตฺวา กาสายานิ อจฺฉาเทตฺวา สพฺพา ตา สากิยานิโย อาทาย เวสาลิํ คนฺตฺวา อานนฺทเตฺถเรน ทสพลํ ยาจาเปตฺวา, อฎฺฐครุธมฺมปฎิคฺคหเณน ปพฺพชฺชํ อุปสมฺปทญฺจ อลตฺถฯ อิตรา ปน สพฺพาปิ เอกโต อุปสมฺปนฺนา อเหสุํฯ อยเมตฺถ สเงฺขโปฯ วิตฺถารโต ปเนตํ วตฺถุ ตตฺถ ตตฺถ ปาฬิยํ (จูฬว. ๔๐๒) อาคตเมวฯ</p>


<p>เอวํ อุปสมฺปนฺนา ปน มหาปชาปติ สตฺถารํ อุปสงฺกมิตฺวา อภิวาเทตฺวา เอกมนฺตํ อฎฺฐาสิฯ อถสฺสา สตฺถา ธมฺมํ เทเสสิฯ สา สตฺถุ สนฺติเก กมฺมฎฺฐานํ คเหตฺวา อรหตฺตํ ปาปุณิฯ เสสา จ ปญฺจสตภิกฺขุนิโย นนฺทโกวาทปริโยสาเน (ม. นิ. ๓.๓๙๘) อรหตฺตํ ปาปุณิํสุฯ เอวํ ภิกฺขุนิสเงฺฆ สุปฺปติฎฺฐิเต ปุถุภูเต ตตฺถ ตตฺถ คามนิคมชนปทราชธานีสุ กุลิตฺถิโย กุลสุณฺหาโย กุลกุมาริกาโย พุทฺธสุพุทฺธตํ ธมฺมสุธมฺมตํ สงฺฆสุปฺปฎิปตฺติตญฺจ สุตฺวา, สาสเน อภิปฺปสนฺนา สํสาเร จ ชาตสํเวคา อตฺตโน สามิเก มาตาปิตโร ญาตเก จ อนุชานาเปตฺวา, สาสเน อุรํ ทตฺวา ปพฺพชิํสุฯ ปพฺพชิตฺวา จ สีลาจารสมฺปนฺนา สตฺถุโน จ เตสํ เถรานญฺจ สนฺติเก โอวาทํ ลภิตฺวา ฆเฎนฺติโย วายมนฺติโย นจิรเสฺสว อรหตฺตํ สจฺฉากํสุฯ ตาหิ อุทานาทิวเสน ตตฺถ ตตฺถ ภาสิตา  คาถา ปจฺฉา สงฺคีติการเกหิ เอกชฺฌํ กตฺวา เอกกนิปาตาทิวเสน สงฺคีติํ อาโรปยิํสุ ‘‘อิมา  นามา’’ติฯ ตาสํ นิปาตาทิวิภาโค เหฎฺฐา วุโตฺตเยวฯ ตตฺถ นิปาเตสุ เอกกนิปาโต อาทิฯ ตตฺถปิ –</p>


<ol>
<li>
‘‘สุขํ สุปาหิ เถริเก, กตฺวา โจเฬน ปารุตา;  
  
อุปสโนฺต หิ เต ราโค, สุกฺขฑากํว กุมฺภิย’’นฺติฯ –  
</li>
  
<p>อยํ คาถา อาทิฯ ตสฺสา กา อุปฺปตฺติ? อตีเต กิร อญฺญตรา กุลธีตา  โกณาคมนสฺส ภควโต  กาเล สาสเน อภิปฺปสนฺนา หุตฺวา สตฺถารํ นิมเนฺตตฺวา ทุติยทิวเส สาขามณฺฑปํ กาเรตฺวา วาลิกํ อตฺถริตฺวา อุปริ วิตานํ พนฺธิตฺวา คนฺธปุปฺผาทีหิ ปูชํ กตฺวา สตฺถุ กาลํ อาโรจาเปสิฯ สตฺถา ตตฺถ คนฺตฺวา ปญฺญเตฺต อาสเน นิสีทิฯ สา ภควนฺตํ วนฺทิตฺวา ปณีเตน ขาทนีเยน โภชนีเยน ปริวิสิตฺวา, ภควนฺตํ ภุตฺตาวิํ โอนีตปตฺตปาณิํ ติจีวเรน อจฺฉาเทสิฯ ตสฺสา ภควา อนุโมทนํ กตฺวา ปกฺกามิฯ สา ยาวตายุกํ ปุญฺญานิ กตฺวา อายุปริโยสาเน เทวโลเก นิพฺพตฺติตฺวา เอกํ พุทฺธนฺตรํ สุคตีสุ เอว สํสรนฺตี กสฺสปสฺส ภควโต กาเล คหปติกุเล นิพฺพตฺติตฺวา วิญฺญุตํ ปตฺวา, สํสาเร ชาตสํเวคา สาสเน ปพฺพชิตฺวา อุปสมฺปชฺชิตฺวา วีสติวสฺสหสฺสานิ ภิกฺขุนิสีลํ ปูเรตฺวา, ปุถุชฺชนกาลกิริยํ กตฺวา, สเคฺค นิพฺพตฺตา เอกํ พุทฺธนฺตรํ สคฺคสมฺปตฺติํ อนุภวิตฺวา อิมสฺมิํ พุทฺธุปฺปาเท เวสาลิยํ ขตฺติยมหาสาลกุเล นิพฺพตฺติฯ ตํ ถิรสนฺตสรีรตาย ติ โวหริํสุฯ สา วยปฺปตฺตา กุลปฺปเทสาทินา สมานชาติกสฺส ขตฺติยกุมารสฺส มาตาปิตูหิ ทินฺนา ปติเทวตา หุตฺวา วสนฺตี สตฺถุ เวสาลิคมเน สาสเน ปฎิลทฺธสทฺธา อุปาสิกา หุตฺวา, อปรภาเค มหาปชาปติโคตมีเถริยา สนฺติเก ธมฺมํ สุตฺวา ปพฺพชฺชาย รุจิํ อุปฺปาเทตฺวา ‘‘อหํ ปพฺพชิสฺสามี’’ติ สามิกสฺสาโรเจสิฯ สามิโก นานุชานาติฯ สา ปน กตาธิการตาย ยถาสุตํ ธมฺมํ ปจฺจเวกฺขิตฺวา รูปารูปธเมฺม ปริคฺคเหตฺวา วิปสฺสนํ อนุยุตฺตา วิหรติฯ
</ol></p>


<p>อเถกทิวสํ มหานเส พฺยญฺชเน ปจฺจมาเน มหตี อคฺคิชาลา อุฎฺฐหิฯ สา อคฺคิชาลา สกลภาชนํ ตฎตฎายนฺตํ ฌายติฯ สา ตํ ทิสฺวา ตเทวารมฺมณํ  กตฺวา สุฎฺฐุตรํ อนิจฺจตํ อุปฎฺฐหนฺตํ อุปธาเรตฺวา ตโต ตตฺถ ทุกฺขานิจฺจานตฺตตญฺจ อาโรเปตฺวา วิปสฺสนํ วเฑฺฒตฺวา อนุกฺกเมน อุสฺสุกฺกาเปตฺวา มคฺคปฎิปาฎิยา อนาคามิผเล ปติฎฺฐหิฯ สา ตโต ปฎฺฐาย อาภรณํ วา อลงฺการํ วา น ธาเรติฯ สา สามิเกน ‘‘กสฺมา ตฺวํ, ภเทฺท, อิทานิ ปุเพฺพ วิย อาภรณํ วา อลงฺการํ วา น ธาเรสี’’ติ วุตฺตา อตฺตโน คิหิภาเว อภพฺพภาวํ อาโรเจตฺวา ปพฺพชฺชํ อนุชานาเปสิฯ โส วิสาโข อุปาสโก วิย ธมฺมทินฺนํ มหตา ปริหาเรน  มหาปชาปติโคตมิยา สนฺติกํ เนตฺวา ‘‘อิมํ, อเยฺย, ปพฺพาเชถา’’ติ อาหฯ อถ มหาปชาปติโคตมี ตํ ปพฺพาเชตฺวา อุปสมฺปาเทตฺวา วิหารํ เนตฺวา สตฺถารํ ทเสฺสสิฯ สตฺถาปิสฺสา ปกติยา ทิฎฺฐารมฺมณเมว วิภาเวโนฺต ติ คาถมาหฯ</p>


<p>ตตฺถ นฺติ ภาวนปุํสกนิเทฺทโสฯ ติ อาณตฺติวจนํฯ ติ อามนฺตนวจนํฯ ติ อปฺปิจฺฉตาย นิโยชนํฯ ติ ปฎิปตฺติกิตฺตนํฯ ติ  อุปสเมตพฺพสฺส กิเลสสฺส อสารภาวนิทสฺสนํฯ นฺติ ตทาธารสฺส อนิจฺจตุจฺฉาทิภาวนิทสฺสนํฯ</p>


<p>นฺติ เจตํ อิฎฺฐาธิวจนํฯ สุเขน นิทุกฺขา หุตฺวาติ อโตฺถฯ ติ นิปชฺชนิทสฺสนเญฺจตํ จตุนฺนํ อิริยาปถานํ, ตสฺมา จตฺตาโรปิ อิริยาปเถ สุเขเนว กเปฺปหิ สุขํ วิหราติ อโตฺถฯ ติ อิทํ ยทิปิ ตสฺสา นามกิตฺตนํ, ปจุเรน อนฺวตฺถสญฺญาภาวโต ปน ถิเร สาสเน ถิรภาวปฺปเตฺต, ถิเรหิ สีลาทิธเมฺมหิ สมนฺนาคเตติ อโตฺถฯ ติ ปํสุกูลโจเฬหิ จีวรํ กตฺวา อจฺฉาทิตสรีรา ตํ นิวตฺถา เจว ปารุตา จฯ ติ หิ-สโทฺท เหตฺวโตฺถฯ ยสฺมา ตว สนฺตาเน อุปฺปชฺชนกกามราโค อุปสโนฺต อนาคามิมคฺคญาณคฺคินา ทโฑฺฒ, อิทานิ ตทวเสสํ ราคํ อคฺคมคฺคญาณคฺคินา ทเหตฺวา สุขํ สุปาหีติ อธิปฺปาโยฯ นฺติ ยถา ตํ ปเกฺก ภาชเน อปฺปกํ ฑากพฺยญฺชนํ มหติยา อคฺคิชาลาย ปจฺจมานํ ฌายิตฺวา สุสฺสนฺตํ วูปสมฺมติ, ยถา วา อุทกมิเสฺส ฑากพฺยญฺชเน อุทฺธนํ อาโรเปตฺวา ปจฺจมาเน อุทเก  วิชฺชมาเน ตํ จิจฺจิฎายติ จิฎิจิฎายติ, อุทเก ปน ฉิเนฺน อุปสนฺตเมว โหติ, เอวํ ตว สนฺตาเน กามราโค อุปสโนฺต, อิตรมฺปิ วูปสเมตฺวา สุขํ สุปาหีติฯ</p>


<p>เถรี อินฺทฺริยานํ ปริปากํ คตตฺตา สตฺถุ เทสนาวิลาเสน จ คาถาปริโยสาเน สห ปฎิสมฺภิทาหิ อรหตฺตํ ปาปุณิฯ เตน วุตฺตํ  (อป. เถรี ๒.๑.๒๖-๓๐)ฯ</p>


<p>
‘‘โกณาคมนพุทฺธสฺส, มณฺฑโป การิโต มยา;  
  
ธุวํ ติจีวรํทาสิํ, พุทฺธสฺส โลกพนฺธุโนฯ  
</p>
  
<p>
‘‘ยํ ยํ ชนปทํ ยามิ, นิคเม ราชธานิโย;  
  
สพฺพตฺถ  
ปูชิโต โหมิ, ปุญฺญกมฺมสฺสิทํ ผลํฯ  
</p>
  
<p>
‘‘กิเลสา ฌาปิตา มยฺหํ, ภวา สเพฺพ สมูหตา;  
  
นาคีว พนฺธนํ เฉตฺวา, วิหรามิ อนาสวาฯ  
</p>
  
<p>
‘‘สฺวาคตํ  
วต เม อาสิ, พุทฺธเสฎฺฐสฺส สนฺติเก;  
  
ติโสฺส วิชฺชา อนุปฺปตฺตา, กตํ พุทฺธสฺส สาสนํฯ  
</p>
  
<p>
‘‘ปฎิสมฺภิทา จตโสฺส, วิโมกฺขาปิ จ อฎฺฐิเม;  
  
ฉฬภิญฺญา สจฺฉิกตา, กตํ พุทฺธสฺส สาสน’’นฺติฯ  
</p>
  
<p>อรหตฺตํ ปน ปตฺวา เถรี อุทาเนนฺตี ตเมว คาถํ อภาสิ, เตนายํ คาถา ตสฺสา เถริยา คาถา อโหสิฯ ตตฺถ เถริยา วุตฺตคาถาย อนวเสโส ราโค ปริคฺคหิโต อคฺคมเคฺคน ตสฺส วูปสมสฺส อธิเปฺปตตฺตาฯ ราควูปสเมเนว เจตฺถ สเพฺพสมฺปิ กิเลสานํ วูปสโม วุโตฺตติ ทฎฺฐพฺพํ ตเทกฎฺฐตาย สเพฺพสํ กิเลสธมฺมานํ วูปสมสิทฺธิโตฯ ตถา หิ วุจฺจติ –</p>


<p>
‘‘อุทฺธจฺจวิจิกิจฺฉาหิ, โย โมโห สหโช มโต;  
  
ปหาเนกฎฺฐภาเวน, ราเคน สรโณ หิ โส’’ติฯ  
</p>
  
<p>ยถา เจตฺถ สเพฺพสํ สํกิเลสานํ วูปสโม วุโตฺต, เอวํ สพฺพตฺถาปิ เตสํ วูปสโม วุโตฺตติ เวทิตพฺพํฯ ปุพฺพภาเค ตทงฺควเสน, สมถวิปสฺสนากฺขเณ วิกฺขมฺภนวเสน, มคฺคกฺขเณ สมุเจฺฉทวเสน, ผลกฺขเณ ปฎิปฺปสฺสทฺธิวเสน วูปสมสิทฺธิโตฯ เตน จตุพฺพิธสฺสาปิ ปหานสฺส สิทฺธิ เวทิตพฺพา ฯ ตตฺถ ตทงฺคปฺปหาเนน สีลสมฺปทาสิทฺธิ, วิกฺขมฺภนปหาเนน สมาธิสมฺปทาสิทฺธิ, อิตเรหิ ปญฺญาสมฺปทาสิทฺธิ ทสฺสิตา โหติ ปหานาภิสมโยปสิชฺฌนโตฯ ยถา ภาวนาภิสมยํ สาเธติ ตสฺมิํ อสติ ตทภาวโต, ตถา สจฺฉิกิริยาภิสมยํ ปริญฺญาภิสมยญฺจ สาเธติ เอวาติฯ จตุราภิสมยสิทฺธิยา ติโสฺส สิกฺขา, ปฎิปตฺติยา ติวิธกลฺยาณตา, สตฺตวิสุทฺธิโย จ ปริปุณฺณา อิมาย คาถาย ปกาสิตา โหนฺตีติ เวทิตพฺพํฯ  อปญฺญาตา นามโคตฺตาทิวเสน อปากฎา, เอกา เถรี ลกฺขณสมฺปนฺนา ภิกฺขุนี อิมํ คาถํ อภาสีติ อธิปฺปาโยฯ</p>

</p>


<h3>๒. มุตฺตาเถรีคาถาวณฺณนา</h3>
<ol>
<li>
‘‘มุเตฺต  
  
มุจฺจสฺสุ โยเคหิ, จโนฺท ราหุคฺคหา อิว;  
  
วิปฺปมุเตฺตน จิเตฺตน, อนณา ภุญฺช ปิณฺฑก’’นฺติฯ –  
</li>
  
<p>อยํ มุตฺตาย นาม สิกฺขมานาย คาถาฯ อยมฺปิ ปุริมพุเทฺธสุ กตาธิการา ตตฺถ ตตฺถ ภเว วิวฎฺฎูปนิสฺสยํ กุสลํ อุปจินนฺตี วิปสฺสิสฺส ภควโต กาเล กุลเคเห นิพฺพตฺติตฺวา วิญฺญุตํ ปตฺวา เอกทิวสํ สตฺถารํ รถิยํ คจฺฉนฺตํ ทิสฺวา ปสนฺนมานสา ปญฺจปติฎฺฐิเตน วนฺทิตฺวา ปีติเวเคน สตฺถุ ปาทมูเล อวกุชฺชา นิปชฺชิฯ สา เตน ปุญฺญกเมฺมน เทวโลเก นิพฺพตฺติตฺวา อปราปรํ สุคตีสุเยว สํสรนฺตี อิมสฺมิํ พุทฺธุปฺปาเท สาวตฺถิยํ พฺราหฺมณมหาสาลกุเล นิพฺพตฺติ, ติสฺสา นามํ อโหสิฯ สา อุปนิสฺสยสมฺปนฺนตาย วีสติวสฺสกาเล มหาปชาปติโคตมิยา สนฺติเก ปพฺพชิตฺวา สิกฺขมานาว หุตฺวา กมฺมฎฺฐานํ กถาเปตฺวา วิปสฺสนาย กมฺมํ กโรติฯ สา เอกทิวสํ ภตฺตกิจฺจํ กตฺวา ปิณฺฑปาตปฎิกฺกนฺตา เถรีนํ ภิกฺขุนีนํ วตฺตํ ทเสฺสตฺวา ทิวาฎฺฐานํ คนฺตฺวา รโห นิสินฺนา วิปสฺสนาย มนสิการํ อารภิฯ สตฺถา สุรภิคนฺธกุฎิยา นิสิโนฺนว โอภาสํ วิสฺสเชฺชตฺวา ตสฺสา ปุรโต นิสิโนฺน วิย อตฺตานํ ทเสฺสตฺวา ติ อิมํ คาถมาหฯ
</ol></p>


<p>ตตฺถ  ติ ตสฺสา อาลปนํฯ ติ มคฺคปฎิปาฎิยา กามโยคาทีหิ จตูหิ โยเคหิ มุจฺจ, เตหิ วิมุตฺตจิตฺตา โหหิฯ ยถา กิํ? ติ ราหุสงฺขาโต คหโต จโนฺท วิย อุปกฺกิเลสโต มุจฺจสฺสุฯ ติ อริยมเคฺคน สมุเจฺฉทวิมุตฺติยา สุฎฺฐุ วิมุเตฺตน จิเตฺตน, อิตฺถํ ภูตลกฺขเณ เจตํ กรณวจนํฯ นฺติ กิเลสอิณํ ปหาย อนณา หุตฺวา รฎฺฐปิณฺฑํ ภุเญฺชยฺยาสิฯ โย หิ กิเลเส อปฺปหาย สตฺถารา อนุญฺญาตปจฺจเย ปริภุญฺชติ, โส สาโณ ปริภุญฺชติ นามฯ ยถาห อายสฺมา พากุโล – ‘‘สตฺตาหเมว โข อหํ, อาวุโส, สาโณ  รฎฺฐปิณฺฑํ ภุญฺชิ’’นฺติ (ม. นิ. ๓.๒๑๑)ฯ ตสฺมา สาสเน ปพฺพชิเตน กามจฺฉนฺทาทิอิณํ ปหานาย อนเณน หุตฺวา สทฺธาเทยฺยํ ปริภุญฺชิตพฺพํฯ นฺติ เทสนาสีสเมว, จตฺตาโรปิ ปจฺจเยติ อโตฺถฯ ติ อริยมคฺคปฺปตฺติยา อุปกฺกิเลเส วิโสเธโนฺต พหุโส โอวาทํ เทติฯ</p>


<p>สา  ตสฺมิํ โอวาเท ฐตฺวา นจิรเสฺสว อรหตฺตํ ปาปุณิฯ เตน วุตฺตํ  (อป. เถรี ๒.๑.๓๑-๓๖) –</p>


<p>
‘‘วิปสฺสิสฺส ภควโต, โลกเชฎฺฐสฺส ตาทิโน;  
  
รถิยํ ปฎิปนฺนสฺส, ตารยนฺตสฺส ปาณิโนฯ  
</p>
  
<p>
‘‘ฆรโต นิกฺขมิตฺวาน, อวกุชฺชา นิปชฺชหํ;  
  
อนุกมฺปโก โลกนาโถ, สิรสิ อกฺกมี มมฯ  
</p>
  
<p>
‘‘อกฺกมิตฺวาน สิรสิ, อคมา โลกนายโก;  
  
เตน จิตฺตปฺปสาเทน, ตุสิตํ อคมาสหํฯ  
</p>
  
‘‘กิเลสา ฌาปิตา มยฺหํ…เป.… กตํ พุทฺธสฺส สาสน’’นฺติฯ  
</p>
  
<p>อรหตฺตํ ปน ปตฺวา สา ตเมว คาถํ อุทาเนสิฯ ปริปุณฺณสิกฺขา อุปสมฺปชฺชิตฺวา อปรภาเค ปรินิพฺพานกาเลปิ ตเมว คาถํ ปจฺจภาสีติฯ</p>

</p>


<h3>๓. ปุณฺณาเถรีคาถาวณฺณนา</h3>
<p>  ติ ปุณฺณาย นาม สิกฺขมานาย คาถาฯ อยมฺปิ ปุริมพุเทฺธสุ กตาธิการา ตตฺถ ตตฺถ ภเว วิวฎฺฎูปนิสฺสยํ กุสลํ อุปจินนฺตี พุทฺธสุเญฺญ โลเก จนฺทภาคาย นทิยา ตีเร กินฺนรโยนิยํ นิพฺพตฺตาฯ เอกทิวสํ ตตฺถ อญฺญตรํ ปเจฺจกพุทฺธํ ทิสฺวา ปสนฺนมานสา นฬมาลาย ตํ ปูเชตฺวา อญฺชลิํ ปคฺคยฺห อฎฺฐาสิฯ สา เตน ปุญฺญกเมฺมน สุคตีสุเยว สํสรนฺตี อิมสฺมิํ พุทฺธุปฺปาเท สาวตฺถิยํ คหปติมหาสาลกุเล นิพฺพตฺติฯ ติสฺสา นามํ อโหสิฯ สา อุปนิสฺสยสมฺปนฺนตาย วีสติวสฺสานิ วสมานา มหาปชาปติโคตมิยา สนฺติเก ธมฺมํ สุตฺวา ปฎิลทฺธสทฺธา ปพฺพชิตฺวา  สิกฺขมานา เอว หุตฺวา วิปสฺสนํ อารภิฯ สตฺถา ตสฺสา คนฺธกุฎิยํ นิสิโนฺน เอว โอภาสํ วิสฺสเชฺชตฺวา –</p>


<ol>
<li>
‘‘ปุเณฺณ  
ปูรสฺสุ ธเมฺมหิ, จโนฺท ปนฺนรเสริว;  
  
ปริปุณฺณาย ปญฺญาย, ตโมขนฺธํ ปทาลยา’’ติฯ – อิมํ คาถมาห;  
</li>
  
<p>ตตฺถ ติ ตสฺสา อาลปนํฯ ติ สตฺตติํสโพธิปกฺขิยธเมฺมหิ ปริปุณฺณา โหหิฯ ติ ร-กาโร ปทสนฺธิกโรฯ ปนฺนรเส ปุณฺณมาสิยํ สพฺพาหิ กลาหิ ปริปุโณฺณ จโนฺท วิยฯ ติ โสฬสนฺนํ กิจฺจานํ ปาริปูริยา ปริปุณฺณาย อรหตฺตมคฺคปญฺญายฯ ติ โมหกฺขนฺธํ อนวเสสโต ภินฺท สมุจฺฉินฺทฯ โมหกฺขนฺธปทาลเนน สเหว สเพฺพปิ กิเลสา ปทาลิตา โหนฺตีติฯ
</ol></p>


<p>สา ตํ คาถํ สุตฺวา วิปสฺสนํ วเฑฺฒตฺวา อรหตฺตํ ปาปุณิฯ เตน วุตฺตํ  (อป. เถรี ๒.๑.๓๗-๔๕) –</p>


<p>
‘‘จนฺทภาคานทีตีเร, อโหสิํ กินฺนรี ตทา;  
  
อทฺทสํ วิรชํ พุทฺธํ, สยมฺภุํ อปราชิตํฯ  
</p>
  
<p>
‘‘ปสนฺนจิตฺตา สุมนา, เวทชาตา กตญฺชลี;  
  
นฬมาลํ คเหตฺวาน, สยมฺภุํ อภิปูชยิํฯ  
</p>
  
<p>
‘‘เตน  
กเมฺมน สุกเตน, เจตนาปณิธีหิ จ;  
  
ชหิตฺวา กินฺนรีเทหํ, อคจฺฉิํ ติทสํ คติํฯ  
</p>
  
<p>
‘‘ฉตฺติํสเทวราชูนํ, มเหสิตฺตมการยิํ;  
  
ทสนฺนํ จกฺกวตฺตีนํ, มเหสิตฺตมการยิํ;  
  
สํเวเชตฺวาน เม จิตฺตํ, ปพฺพชิํ อนคาริยํฯ  
</p>
  
<p>
‘‘กิเลสา ฌาปิตา มยฺหํ, ภวา สเพฺพ สมูหตา;  
  
สพฺพาสวปริกฺขีณา, นตฺถิ ทานิ ปุนพฺภโวฯ  
</p>
  
<p>
‘‘จตุนฺนวุติโต กเปฺป, ยํ ปุปฺผมภิปูชยิํ;  
  
ทุคฺคติํ นาภิชานามิ, ปุปฺผปูชายิทํ ผลํฯ  
</p>
  
‘‘กิเลสา ฌาปิตา มยฺหํ…เป.… กตํ พุทฺธสฺส สาสน’’นฺติฯ  
</p>
  
<p>อรหตฺตํ  ปน ปตฺวา สา เถรี ตเมว คาถํ อุทาเนสิฯ อยเมว  จสฺสา อญฺญาพฺยากรณคาถา อโหสีติฯ</p>

</p>


<h3>๔. ติสฺสาเถรีคาถาวณฺณนา</h3>
<p>ติ ติสฺสาย สิกฺขมานาย คาถาฯ อยมฺปิ ปุริมพุเทฺธสุ กตาธิการา ตตฺถ ตตฺถ ภเว วิวฎฺฎูปนิสฺสยํ กุสลํ อุปจินิตฺวา สมฺภตกุสลปจฺจยา อิมสฺมิํ พุทฺธุปฺปาเท กปิลวตฺถุสฺมิํ สกฺยราชกุเล นิพฺพตฺติตฺวา วยปฺปตฺตา โพธิสตฺตสฺส โอโรธภูตา ปจฺฉา มหาปชาปติโคตมิยา สทฺธิํ นิกฺขมิตฺวา ปพฺพชิตฺวา วิปสฺสนาย กมฺมํ กโรติฯ ตสฺสา สตฺถา เหฎฺฐา วุตฺตนเยเนว โอภาสํ วิสฺสเชฺชตฺวา –</p>


<ol>
<li>
‘‘ติเสฺส สิกฺขสฺสุ สิกฺขาย, มา ตํ โยคา อุปจฺจคุํ;  
  
สพฺพโยควิสํยุตฺตา, จร โลเก อนาสวา’’ติฯ – คาถํ อภาสิ;  
</li>
  
<p>ตตฺถ ติ ตสฺสา อาลปนํฯ ติ อธิสีลสิกฺขาทิกาย ติวิธาย สิกฺขาย สิกฺข, มคฺคสมฺปยุตฺตา ติโสฺส สิกฺขาโย  สมฺปาเทหีติ อโตฺถฯ อิทานิ ตาสํ สมฺปาทเน การณมาห นฺติ มนุสฺสตฺตํ, อินฺทฺริยาเวกลฺลํ, พุทฺธุปฺปาโท, สทฺธาปฎิลาโภติ อิเม โยคา สมยา ทุลฺลภกฺขณา ตํ มา อติกฺกมุํฯ กามโยคาทโย เอว วา จตฺตาโร  ตํ  มา อภิภเวยฺยุํฯ ติ สเพฺพหิ กามโยคาทีหิ โยเคหิ วิมุตฺตา ตโต เอว อนาสวา หุตฺวา โลเก จร, ทิฎฺฐสุขวิหาเรน วิหราหีติ อโตฺถฯ
</ol></p>


<p>สา ตํ คาถํ สุตฺวา วิปสฺสนํ วเฑฺฒตฺวา อรหตฺตํ ปาปุณีติ อาทินโย เหฎฺฐา วุตฺตนเยเนว เวทิตโพฺพฯ</p>

</p>


<h3>๕-๑๐. ติสฺสาทิเถรีคาถาวณฺณนา</h3>
<p>  ติ ติสฺสาย เถริยา คาถา ฯ ตสฺสา วตฺถุ สิกฺขมานาย วตฺถุสทิสํฯ อยํ ปน เถรี หุตฺวา อรหตฺตํ ปาปุณิฯ ยถา จ อยํ, เอวํ อิโต ปรํ ติ ปญฺจนฺนํ เถรีนํ วตฺถุ เอกสทิสเมวฯ สพฺพาปิ อิมา กปิลวตฺถุวาสินิโย โพธิสตฺตสฺส โอโรธภูตา มหาปชาปติโคตมิยา สทฺธิํ นิกฺขนฺตา โอภาสคาถาย จ อรหตฺตํ ปตฺตา ฐเปตฺวา สตฺตมิํฯ สา ปน โอภาสคาถาย วินา ปเคว สตฺถุ สนฺติเก ลทฺธํ โอวาทํ นิสฺสาย วิปสฺสนํ อุสฺสุกฺกาเปตฺวา อรหตฺตํ ปาปุณิตฺวา อุทานวเสน ‘‘วีรา วีเรหี’’ติ คาถํ อภาสิฯ อิตราปิ อรหตฺตํ ปตฺวา –</p>


<ol>
<li>
‘‘ติเสฺส ยุญฺชสฺสุ ธเมฺมหิ, ขโณ ตํ มา อุปจฺจคา;  
  
ขณาตีตา หิ โสจนฺติ, นิรยมฺหิ สมปฺปิตาฯ  
</li>
  
<li>
‘‘ธีเร นิโรธํ ผุเสหิ, สญฺญาวูปสมํ สุขํ;  
  
อาราธยาหิ นิพฺพานํ, โยคเกฺขมมนุตฺตรํฯ  
</li>
  
<li>
‘‘วีรา  
วีเรหิ ธเมฺมหิ, ภิกฺขุนี ภาวิตินฺทฺริยา;  
  
ธาเรติ อนฺติมํ เทหํ, เชตฺวา มารํ สวาหนํฯ  
</li>
  
<li>
‘‘สทฺธาย ปพฺพชิตฺวาน, มิเตฺต มิตฺตรตา ภว;  
  
ภาเวหิ กุสเล ธเมฺม, โยคเกฺขมสฺส ปตฺติยาฯ  
</li>
  
<li>
‘‘สทฺธาย ปพฺพชิตฺวาน, ภเทฺร ภทฺรรตา ภว;  
  
ภาเวหิ กุสเล ธเมฺม, โยคเกฺขมมนุตฺตรํฯ  
</li>
  
<li>
‘‘อุปสเม ตเร โอฆํ, มจฺจุเธยฺยํ สุทุตฺตรํ;  
  
ธาเรหิ อนฺติมํ เทหํ, เชตฺวา มารํ สวาหน’’นฺติฯ – คาถาโย อภาสิํสุ;  
</li>
  
<p>ตตฺถ ติ สมถวิปสฺสนาธเมฺมหิ อริเยหิ โพธิปกฺขิยธเมฺมหิ จ ยุญฺช โยคํ  กโรหิฯ ติ โย เอวํ โยคภาวนํ น กโรติ, ตํ ปุคฺคลํ ปติรูปเทเส อุปฺปตฺติกฺขโณ, ฉนฺนํ อายตนานํ อเวกลฺลกฺขโณ, พุทฺธุปฺปาทกฺขโณ, สทฺธาย ปฎิลทฺธกฺขโณ, สโพฺพปิ อยํ ขโณ อติกฺกมติ นามฯ โส ขโณ ตํ มา อติกฺกมิฯ ติ เย หิ ขณํ อตีตา, เย จ ปุคฺคเล โส ขโณ อภีโต, เต นิรยมฺหิ สมปฺปิตา หุตฺวา  โสจนฺติ, ตตฺถ นิพฺพตฺติตฺวา มหาทุกฺขํ ปจฺจนุภวนฺตีติ อโตฺถฯ
</ol></p>


<p>ติ กิเลสนิโรธํ ผุสฺส ปฎิลภฯ นฺติ กามสญฺญาทีนํ ปาปสญฺญานํ อุปสมนิมิตฺตํ อจฺจนฺตสุขํ นิพฺพานํ อาราเธหิฯ</p>


<p>ติ วีริยปธานตาย วีเรหิ เตชุสฺสเทหิ อริยมคฺคธเมฺมหิ  วฑฺฒิตสทฺธาทิอินฺทฺริยา วีรา ภิกฺขุนี วตฺถุกาเมหิ สวาหนํ กิเลสมารํ ชินิตฺวา อายติํ ปุนพฺภวาภาวโต อนฺติมํ เทหํ ธาเรตีติ เถรี อญฺญํ วิย กตฺวา อตฺตานํ ทเสฺสติฯ</p>


<p>ติ ตํ อาลปติฯ ติ กลฺยาณมิเตฺตสุ อภิรตาฯ ตตฺถ สกฺการสมฺมานกรณตา โหหิฯ ติ อริยมคฺคธเมฺม วเฑฺฒหิฯ ติ อรหตฺตสฺส นิพฺพานสฺส จ ปตฺติยา อธิคมายฯ</p>


<p>ติ  ตํ อาลปติฯ ติ ภเทฺรสุ สีลาทิธเมฺมสุ รตา อภิรตา โหหิฯ นฺติ จตูหิ โยเคหิ เขมํ อนุปทฺทวํ อนุตฺตรํ นิพฺพานํ, ตสฺส ปตฺติยา กุสเล โพธิปกฺขิยธเมฺม ภาเวหีติ อโตฺถฯ</p>


<p>ติ ตํ อาลปติฯ นฺติ มจฺจุ เอตฺถ ธียตีติ มจฺจุเธยฺยํ, อนุปจิตกุสลสมฺภาเรหิ สุฎฺฐุ ทุตฺตรนฺติ สุทุตฺตรํ, สํสารมโหฆํ  อริยมคฺคนาวาย ตเรยฺยาสิฯ นฺติ ตสฺส ตรเณเนว อนฺติมเทหธรา โหหีติ อโตฺถฯ</p>

</p>

</p>


<h3>๑๑. มุตฺตาเถรีคาถาวณฺณนา</h3>
<p>  ติอาทิกา มุตฺตาเถริยา คาถาฯ อยมฺปิ ปุริมพุเทฺธสุ กตาธิการา ตตฺถ ตตฺถ  ภเว กุสลํ อุปจินิตฺวา อิมสฺมิํ พุทฺธุปฺปาเท โกสลชนปเท  นาม ทลิทฺทพฺราหฺมณสฺส ธีตา หุตฺวา นิพฺพตฺติ, ตํ วยปฺปตฺตกาเล มาตาปิตโร เอกสฺส ขุชฺชพฺราหฺมณสฺส อทํสุฯ สา เตน ฆราวาสํ อโรจนฺตี ตํ อนุชานาเปตฺวา ปพฺพชิตฺวา วิปสฺสนาย กมฺมํ กโรติฯ ตสฺสา พหิทฺธารมฺมเณสุ จิตฺตํ วิธาวติ, สา ตํ นิคฺคณฺหนฺตี ‘‘สุมุตฺตา สาธุมุตฺตามฺหี’’ติ คาถํ วทนฺตีเยว วิปสฺสนํ อุสฺสุกฺกาเปตฺวา สห ปฎิสมฺภิทาหิ อรหตฺตํ ปาปุณิฯ เตน วุตฺตํ  –</p>


<p>
‘‘ปทุมุตฺตโร นาม ชิโน, สพฺพธเมฺมสุ จกฺขุมา;  
  
ปาณิเน อนุคณฺหโนฺต, ปิณฺฑาย ปาวิสี ปุรํฯ  
</p>
  
<p>
‘‘ตสฺส อาคจฺฉโต สตฺถุ, สเพฺพ นครวาสิโน;  
  
หฎฺฐตุฎฺฐา สมาคนฺตฺวา, วาลิกา อากิริํสุ เตฯ  
</p>
  
<p>
‘‘วีถิสมฺมชฺชนํ กตฺวา, กทลิปุณฺณกทฺธเช;  
  
ธูมํ จุณฺณญฺจ มาสญฺจ, สกฺการํ กจฺจ สตฺถุโนฯ  
</p>
  
<p>
‘‘มณฺฑปํ  
ปฎิยาเทตฺวา, นิมเนฺตตฺวา วินายกํ;  
  
มหาทานํ ททิตฺวาน, สโมฺพธิํ อภิปตฺถยิฯ  
</p>
  
<p>
‘‘ปทุมุตฺตโร มหาวีโร, หารโก สพฺพปาณินํ;  
  
อนุโมทนิยํ กตฺวา, พฺยากาสิ อคฺคปุคฺคโลฯ  
</p>
  
<p>
‘‘สตสหเสฺส อติกฺกเนฺต, กโปฺป เหสฺสติ ภทฺทโก;  
  
ภวาภเว สุขํ ลทฺธา, ปาปุณิสฺสสิ โพธิยํฯ  
</p>
  
<p>
‘‘หตฺถกมฺมญฺจ เย เกจิ, กตาวี นรนาริโย;  
  
อนาคตมฺหิ อทฺธาเน, สพฺพา เหสฺสนฺติ สมฺมุขาฯ  
</p>
  
<p>
‘‘เตน  
กมฺมวิปาเกน, เจตนาปณิธีหิ จ;  
  
อุปฺปนฺนเทวภวเน, ตุยฺหํ ตา ปริจาริกาฯ  
</p>
  
<p>
‘‘ทิพฺพํ สุขมสเงฺขฺยยฺยํ, มานุสญฺจ อสงฺขิยํ;  
  
อนุโภนฺติ จิรํ กาลํ, สํสริมฺห ภวาภเวฯ  
</p>
  
<p>
‘‘สตสหสฺสิโต กเปฺป, ยํ กมฺมมกริํ ตทา;  
  
สุขุมาลา มนุเสฺสสุ, อโถ เทวปุเรสุ จฯ  
</p>
  
<p>
‘‘รูปํ โภคํ ยสํ อายุํ, อโถ กิตฺติสุขํ ปิยํ;  
  
ลภามิ สตตํ สพฺพํ, สุกตํ กมฺมสมฺปทํฯ  
</p>
  
<p>
‘‘ปจฺฉิเม ภเว สมฺปเตฺต, ชาตาหํ พฺราหฺมเณ กุเล;  
  
สุขุมาลหตฺถปาทา  
, รมณิเย นิเวสเนฯ  
</p>
  
<p>
‘‘สพฺพกาลมฺปิ ปถวี, น ปสฺสามนลงฺกตํ;  
  
จิกฺขลฺลภูมิํ อสุจิํ, น ปสฺสามิ กุทาจนํฯ  
</p>
  
‘‘กิเลสา ฌาปิตา มยฺหํ…เป.… กตํ พุทฺธสฺส สาสน’’นฺติฯ  
</p>
  
<p>อรหตฺตํ ปน ปตฺวา อุทาเนนฺตี –</p>


<ol>
<li>
‘‘สุมุตฺตา สาธุมุตฺตามฺหิ, ตีหิ ขุเชฺชหิ มุตฺติยา;  
  
อุทุกฺขเลน มุสเลน, ปตินา ขุชฺชเกน จ;  
  
มุตฺตามฺหิ ชาติมรณา, ภวเนตฺติ สมูหตา’’ติฯ – อิมํ คาถํ อภาสิ;  
</li>
  
<p>ตตฺถ  ติ สุฎฺฐุ มุตฺตาฯ ติ สาธุ สมฺมเทว มุตฺตา อมฺหิฯ กุโต ปน สุมุตฺตา สาธุมุตฺตาติ อาห ติ, ตีหิ วงฺกเกหิ ปริมุตฺติยาติ อโตฺถฯ อิทานิ ตานิ สรูปโต ทเสฺสนฺตี ติ อาหฯ อุทุกฺขเล  หิ ธญฺญํ ปกฺขิปนฺติยา ปริวเตฺตนฺติยา มุสเลน โกเฎฺฎนฺติยา จ ปิฎฺฐิ โอนาเมตพฺพา โหตีติ ขุชฺชกรณเหตุตาย ตทุภยํ ‘‘ขุชฺช’’นฺติ วุตฺตํฯ สามิโก ปนสฺสา ขุโชฺช เอวฯ อิทานิ ยสฺสา มุตฺติยา นิทสฺสนวเสน ตีหิ ขุเชฺชหิ มุตฺติ วุตฺตาฯ ตเมว ทเสฺสนฺตี ติ วตฺวา ตตฺถ การณมาห ติฯ ตสฺสโตฺถ – น เกวลมหํ ตีหิ ขุเชฺชหิ เอว มุตฺตา, อถ โข สพฺพสฺมา ชาติมรณาปิ, ยสฺมา สพฺพสฺสาปิ ภวสฺส เนตฺติ นายิกา ตณฺหา อคฺคมเคฺคน มยา สมุคฺฆาฎิตาติฯ
</ol></p>

</p>


<h3>๑๒. ธมฺมทินฺนาเถรีคาถาวณฺณนา</h3>
<p>ติ ธมฺมทินฺนาเถริยา คาถาฯ สา กิร ปทุมุตฺตรพุทฺธกาเล หํสวตีนคเร ปราธีนวุตฺติกา หุตฺวา ชีวนฺตี นิโรธโต วุฎฺฐิตสฺส อคฺคสาวกสฺส ปูชาสกฺการปุพฺพกํ ทานํ ทตฺวา เทวโลเก นิพฺพตฺตาฯ ตโต จวิตฺวา เทวมนุเสฺสสุ สํสรนฺตี  ภควโต กาเล สตฺถุ เวมาติกภาติกานํ กมฺมิกสฺส เคเห  วสมานา ทานํ ปฎิจฺจ ‘‘เอกํ เทหี’’ติ สามิเกน วุเตฺต เทฺว เทนฺตี, พหุํ ปุญฺญํ กตฺวา กสฺสปพุทฺธกาเล  กาสิกรโญฺญ เคเห ปฎิสนฺธิํ คเหตฺวา สตฺตนฺนํ ภคินีนํ อพฺภนฺตรา หุตฺวา วีสติวสฺสสหสฺสานิ พฺรหฺมจริยํ จริตฺวา เอกํ พุทฺธนฺตรํ เทวมนุเสฺสสุ สํสรนฺตี อิมสฺมิํ พุทฺธุปฺปาเท ราชคเห กุลเคเห นิพฺพตฺติตฺวา วยปฺปตฺตา วิสาขสฺส เสฎฺฐิโน เคหํ คตาฯ</p>


<p>อเถกทิวสํ วิสาโข เสฎฺฐิ สตฺถุ สนฺติเก ธมฺมํ สุตฺวา อนาคามี หุตฺวา ฆรํ คนฺตฺวา ปาสาทํ อภิรุหโนฺต โสปานมตฺถเก ฐิตาย ธมฺมทินฺนาย ปสาริตหตฺถํ อนาลมฺพิตฺวาว ปาสาทํ อภิรุหิตฺวา ภุญฺชมาโนปิ  ตุณฺหีภูโตว ภุญฺชิฯ ธมฺมทินฺนา ตํ อุปธาเรตฺวา, ‘‘อยฺยปุตฺต, กสฺมา ตฺวํ อชฺช มม หตฺถํ นาลมฺพิ, ภุญฺชมาโนปิ น กิญฺจิ กเถสิ, อตฺถิ นุ โข โกจิ มยฺหํ โทโส’’ติ อาหฯ วิสาโข ‘‘ธมฺมทิเนฺน, น เต โทโส อตฺถิ, อหํ ปน อชฺช ปฎฺฐาย อิตฺถิสรีรํ ผุสิตุํ อาหาเร จ โลลภาวํ กาตุํ อนรโห, ตาทิโส มยา ธโมฺม ปฎิวิโทฺธฯ ตฺวํ ปน สเจ อิจฺฉสิ, อิมสฺมิํเยว เคเห วสฯ โน เจ อิจฺฉสิ, ยตฺตเกน ธเนน เต อโตฺถ, ตตฺตกํ คเหตฺวา กุลฆรํ คจฺฉาหี’’ติ อาหฯ ‘‘นาหํ, อยฺยปุตฺต, ตยา วนฺตวมนํ อาจมิสฺสามิ, ปพฺพชฺชํ เม อนุชานาหี’’ติฯ วิสาโข ‘‘สาธุ, ธมฺมทิเนฺน’’ติ ตํ สุวณฺณสิวิกาย ภิกฺขุนิอุปสฺสยํ เปเสสิฯ สา ปพฺพชิตฺวา กมฺมฎฺฐานํ คเหตฺวา กติปาหํ ตตฺถ  วสิตฺวา วิเวกวาสํ วสิตุกามา อาจริยุปชฺฌายานํ สนฺติกํ คนฺตฺวา, ‘‘อยฺยา, อากิณฺณฎฺฐาเน มยฺหํ จิตฺตํ น รมติ, คามกาวาสํ คจฺฉามี’’ติ อาหฯ ภิกฺขุนิโย ตํ คามกาวาสํ นยิํสุฯ สา ตตฺถ วสนฺตี อตีเต มทฺทิตสงฺขารตาย น จิรเสฺสว สห ปฎิสมฺภิทาหิ อรหตฺตํ ปาปุณิฯ เตน วุตฺตํ  (อป. เถรี ๒.๓.๙๕-๑๓๐) –</p>


<p>
‘‘ปทุมุตฺตโร นาม ชิโน, สพฺพธมฺมาน ปารคู;  
  
อิโต สตสหสฺสมฺหิ, กเปฺป อุปฺปชฺชิ นายโกฯ  
</p>
  
<p>
‘‘ตทาหํ หํสวติยํ, กุเล อญฺญตเร อหุํ;  
  
ปรกมฺมการี อาสิํ, นิปกา สีลสํวุตาฯ  
</p>
  
<p>
‘‘ปทุมุตฺตรพุทฺธสฺส, สุชาโต อคฺคสาวโก;  
  
วิหารา  
อภินิกฺขมฺม, ปิณฺฑปาตาย คจฺฉติฯ  
</p>
  
<p>
‘‘ฆฎํ คเหตฺวา คจฺฉนฺตี, ตทา อุทกหาริกา;  
  
ตํ ทิสฺวา อททํ ปูปํ, ปสนฺนา เสหิ ปาณิภิฯ  
</p>
  
<p>
‘‘ปฎิคฺคเหตฺวา ตเตฺถว, นิสิโนฺน ปริภุญฺชิ โส;  
  
ตโต เนตฺวาน ตํ เคหํ, อทาสิํ ตสฺส โภชนํฯ  
</p>
  
<p>
‘‘ตโต เม อยฺยโก ตุโฎฺฐ, อกรี สุณิสํ สกํ;  
  
สสฺสุยา สห คนฺตฺวาน, สมฺพุทฺธํ อภิวาทยิํฯ  
</p>
  
<p>
‘‘ตทา  
โส ธมฺมกถิกํ, ภิกฺขุนิํ ปริกิตฺตยํ;  
  
ฐเปสิ เอตทคฺคมฺหิ, ตํ สุตฺวา มุทิตา อหํฯ  
</p>
  
<p>
‘‘นิมนฺตยิตฺวา สุคตํ, สสงฺฆํ โลกนายกํ;  
  
มหาทานํ ททิตฺวาน, ตํ ฐานมภิปตฺถยิํฯ  
</p>
  
<p>
‘‘ตโต  
มํ สุคโต อาห, ฆนนินฺนาทสุสฺสโร;  
  
มมุปฎฺฐานนิรเต, สสงฺฆปริเวสิเกฯ  
</p>
  
<p>
‘‘สทฺธมฺมสฺสวเน ยุเตฺต, คุณวทฺธิตมานเส;  
  
ภเทฺท ภวสฺสุ มุทิตา, ลจฺฉเส ปณิธีผลํฯ  
</p>
  
<p>
‘‘สตสหสฺสิโต กเปฺป, โอกฺกากกุลสมฺภโว;  
  
โคตโม นาม โคเตฺตน, สตฺถา โลเก ภวิสฺสติฯ  
</p>
  
<p>
‘‘ตสฺส ธเมฺมสุ ทายาทา, โอรสา ธมฺมนิมฺมิตา;  
  
ธมฺมทินฺนาติ นาเมน, เหสฺสติ สตฺถุ สาวิกาฯ  
</p>
  
<p>
‘‘ตํ สุตฺวา มุทิตา หุตฺวา, ยาวชีวํ มหามุนิํ;  
  
เมตฺตจิตฺตา ปริจริํ, ปจฺจเยหิ วินายกํฯ  
</p>
  
<p>
‘‘เตน กเมฺมน สุกเตน, เจตนาปณิธีหิ จ;  
  
ชหิตฺวา มานุสํ เทหํ, ตาวติํสมคจฺฉหํฯ  
</p>
  
<p>
‘‘อิมมฺหิ ภทฺทเก กเปฺป, พฺรหฺมพนฺธุ มหายโส;  
  
กสฺสโป นาม โคเตฺตน, อุปฺปชฺชิ วทตํ วโรฯ  
</p>
  
<p>
‘‘อุปฎฺฐาโก มเหสิสฺส, ตทา อาสิ นริสฺสโร;  
  
กาสิราชา กิกี นาม, พาราณสิปุรุตฺตเมฯ  
</p>
  
<p>
‘‘ฉฎฺฐา ตสฺสาสหํ ธีตา, สุธมฺมา อิติ วิสฺสุตา;  
  
ธมฺมํ สุตฺวา ชินคฺคสฺส, ปพฺพชฺชํ สมโรจยิํฯ  
</p>
  
<p>
‘‘อนุชานิ น โน ตาโต, อคาเรว ตทา มยํ;  
  
วีสวสฺสสหสฺสานิ  
, วิจริมฺห อตนฺทิตาฯ  
</p>
  
<p>
‘‘โกมาริพฺรหฺมจริยํ  
, ราชกญฺญา สุเขธิตา;  
  
พุโทฺธปฎฺฐานนิรตา, มุทิตา สตฺต ธีตโรฯ  
</p>
  
<p>
‘‘สมณี  
สมณคุตฺตา จ, ภิกฺขุนี ภิกฺขุทายิกา;  
  
ธมฺมา เจว สุธมฺมา จ, สตฺตมี สงฺฆทายิกาฯ  
</p>
  
<p>
‘‘เขมา อุปฺปลวณฺณา จ, ปฎาจารา จ กุณฺฑลา;  
  
โคตมี จ อหเญฺจว, วิสาขา โหติ สตฺตมีฯ  
</p>
  
<p>
‘‘เตหิ กเมฺมหิ สุกเตหิ, เจตนาปณิธีหิ จ;  
  
ชหิตฺวา มานุสํ เทหํ, ตาวติํสมคจฺฉหํฯ  
</p>
  
<p>
‘‘ปจฺฉิเม จ ภเว ทานิ, คิริพฺพชปุรุตฺตเม;  
  
ชาตา เสฎฺฐิกุเล ผีเต, สพฺพกามสมิทฺธิเนฯ  
</p>
  
<p>
‘‘ยทา รูปคุณูเปตา, ปฐเม โยพฺพเน ฐิตา;  
  
ตทา ปรกุลํ คนฺตฺวา, วสิํ สุขสมปฺปิตาฯ  
</p>
  
<p>
‘‘อุเปตฺวา โลกสรณํ, สุณิตฺวา ธมฺมเทสนํ;  
  
อนาคามิผลํ ปโตฺต, สามิโก เม สุพุทฺธิมาฯ  
</p>
  
<p>
‘‘ตทาหํ อนุชาเนตฺวา, ปพฺพชิํ อนคาริยํ;  
  
นจิเรเนว กาเลน, อรหตฺตมปาปุณิํฯ  
</p>
  
<p>
‘‘ตทา อุปาสโก โส มํ, อุปคนฺตฺวา อปุจฺฉถ;  
  
คมฺภีเร นิปุเณ ปเญฺห, เต สเพฺพ พฺยากริํ อหํฯ  
</p>
  
<p>
‘‘ชิโน ตสฺมิํ คุเณ ตุโฎฺฐ, เอตทเคฺค ฐเปสิ มํ;  
  
ภิกฺขุนิํ ธมฺมกถิกํ, นาญฺญํ ปสฺสามิ เอทิสิํฯ  
</p>
  
<p>
‘‘ธมฺมทินฺนา ยถา ธีรา, เอวํ ธาเรถ ภิกฺขโว;  
  
เอวาหํ ปณฺฑิตา โหมิ, นายเกนานุกมฺปิตาฯ  
</p>
  
<p>
‘‘ปริจิโณฺณ  
มยา สตฺถา, กตํ พุทฺธสฺส สาสนํ;  
  
โอหิโต ครุโก ภาโร, ภวเนตฺติ สมูหตาฯ  
</p>
  
<p>
‘‘ยสฺสตฺถาย ปพฺพชิตา, อคารสฺมานคาริยํ;  
  
โส เม อโตฺถ อนุปฺปโตฺต, สพฺพสํโยชนกฺขโยฯ  
</p>
  
<p>
‘‘อิทฺธีสุ จ วสี โหมิ, ทิพฺพาย โสตธาตุยา;  
  
ปรจิตฺตานิ ชานามิ, สตฺถุสาสนการิกาฯ  
</p>
  
<p>
‘‘ปุเพฺพนิวาสํ  
ชานามิ, ทิพฺพจกฺขุ วิโสธิตํ;  
  
เขเปตฺวา อาสเว สเพฺพ, วิสุทฺธาสิํ สุนิมฺมลาฯ  
</p>
  
‘‘กิเลสา  
ฌาปิตา มยฺหํ…เป.… กตํ พุทฺธสฺส สาสน’’นฺติฯ (อป. เถรี ๒.๓.๙๕-๑๓๐);  
</p>
  
<p>อรหตฺตํ ปน ปตฺวา ‘‘มยฺหํ มนํ มตฺถกํ ปตฺตํ, อิทานิ อิธ วสิตฺวา กิํ กริสฺสามิ, ราชคหเมว คนฺตฺวา สตฺถารญฺจ วนฺทิสฺสามิ, พหู จ เม ญาตกา ปุญฺญานิ กริสฺสนฺตี’’ติ ภิกฺขุนีหิ สทฺธิํ ราชคหเมว ปจฺจาคตาฯ วิสาโข ตสฺสา อาคตภาวํ สุตฺวา ตสฺสา อธิคมํ วีมํสโนฺต ปญฺจกฺขนฺธาทิวเสน ปญฺหํ ปุจฺฉิฯ ธมฺมทินฺนา สุนิสิเตน สเตฺถน กุมุทนาเฬ ฉินฺทนฺตี วิย ปุจฺฉิตํ ปุจฺฉิตํ ปญฺหํ วิสฺสเชฺชสิฯ วิสาโข สพฺพํ ปุจฺฉาวิสฺสชฺชนนยํ สตฺถุ อาโรเจสิฯ สตฺถา ‘‘ปณฺฑิตา, วิสาข, ธมฺมทินฺนา ภิกฺขุนี’’ติอาทินา ตํ ปสํสโนฺต สพฺพญฺญุตญฺญาเณน สทฺธิํ สํสเนฺทตฺวา พฺยากตภาวํ ปเวเทตฺวา ตเมว จูฬเวทลฺลสุตฺตํ (ม. นิ. ๑.๔๖๐) อฎฺฐุปฺปตฺติํ กตฺวา ตํ ธมฺมกถิกานํ ภิกฺขุนีนํ อคฺคฎฺฐาเน ฐเปสิฯ ยทา ปน สา ตสฺมิํ คามกาวาเส วสนฺตี เหฎฺฐิมมเคฺค อธิคนฺตฺวา อคฺคมคฺคตฺถาย วิปสฺสนํ ปฎฺฐเปสิ, ตทา –</p>


<ol>
<li>
‘‘ฉนฺทชาตา อวสายี, มนสา จ ผุฎา สิยา;  
  
กาเมสุ อปฺปฎิพทฺธจิตฺตา, อุทฺธํโสตาติ วุจฺจตี’’ติฯ –  
</li>
  
<p>อิมํ  คาถํ อภาสิฯ
</ol></p>


<p>ตตฺถ ติ อคฺคผลตฺถํ ชาตจฺฉนฺทาฯ ติ อวสาโย วุจฺจติ อวสานํ นิฎฺฐานํ, ตมฺปิ กาเมสุ อปฺปฎิพทฺธจิตฺตตาย ‘‘อุทฺธํโสตา’’ติ วกฺขมานตฺตา สมณกิจฺจสฺส นิฎฺฐานํ เวทิตพฺพํ, น ยสฺส กสฺสจิ, ตสฺมา ปททฺวเยนาปิ อปฺปตฺตมานสา อนุตฺตรํ โยคเกฺขมํ ปตฺถยมานาติ อยมโตฺถ วุโตฺต โหติฯ ติ เหฎฺฐิเมหิ ตีหิ มคฺคจิเตฺตหิ นิพฺพานํ ผุฎา ผุสิตา ภเวยฺยฯ ติ อนาคามิมคฺควเสน กาเมสุ น ปฎิพทฺธจิตฺตาฯ ติ อุทฺธเมว มคฺคโสโต สํสารโสโต จ เอติสฺสาติ  อุทฺธํโสตาฯ อนาคามิโน หิ ยถา อคฺคมโคฺค อุปฺปชฺชติ, น อโญฺญ, เอวํ อวิหาทีสุ อุปฺปนฺนสฺส ยาว อกนิฎฺฐา อุทฺธเมว อุปฺปตฺติ โหตีติฯ</p>

</p>


<h3>๑๓. วิสาขาเถรีคาถาวณฺณนา</h3>
<p>  นฺติ วิสาขาย เถริยา คาถาฯ ตสฺสา วตฺถุ ธีราเถริยาวตฺถุสทิสเมวฯ สา อรหตฺตํ ปตฺวา วิมุตฺติสุเขน วีตินาเมนฺตี –</p>


<ol>
<li>
‘‘กโรถ พุทฺธสาสนํ, ยํ กตฺวา นานุตปฺปติ;  
  
ขิปฺปํ ปาทานิ โธวิตฺวา, เอกมเนฺต นิสีทถา’’ติฯ –  
</li>
  
<p>อิมาย คาถาย อญฺญํ พฺยากาสิฯ
</ol></p>


<p>ตตฺถ นฺติ พุทฺธสาสนํ โอวาทอนุสิฎฺฐิํ กโรถ, ยถานุสิฎฺฐํ ปฎิปชฺชถาติ อโตฺถฯ ติ อนุสิฎฺฐิํ กตฺวา กรณเหตุ น อนุตปฺปติ ตกฺกรสฺส สมฺมเทว อธิปฺปายานํ สมิชฺฌนโตฯ ติ อิทํ ยสฺมา สยํ ปจฺฉาภตฺตํ ปิณฺฑปาตปฎิกฺกนฺตา อาจริยุปชฺฌายานํ วตฺตํ ทเสฺสตฺวา อตฺตโน ทิวาฎฺฐาเน ปาเท โธวิตฺวา รโห นิสินฺนา สทตฺถํ มตฺถกํ ปาเปสิ, ตสฺมา ตตฺถ อเญฺญปิ นิโยเชนฺตี อโวจฯ</p>

</p>


<h3>๑๔. สุมนาเถรีคาถาวณฺณนา</h3>
<p>  ติ สุมนาย เถริยา คาถาฯ ตสฺสา วตฺถุ ติสฺสาเถริยา วตฺถุสทิสํฯ อิมิสฺสาปิ หิ สตฺถา โอภาสํ วิสฺสเชฺชตฺวา ปุรโต นิสิโนฺน วิย อตฺตานํ ทเสฺสตฺวา –</p>


<ol>
<li>
‘‘ธาตุโย ทุกฺขโต ทิสฺวา, มา ชาติํ ปุนราคมิ;  
  
ภเว ฉนฺทํ วิราเชตฺวา, อุปสนฺตา จริสฺสสี’’ติฯ –  
</li>
  
<p>อิมํ คาถมาหฯ สา คาถาปริโยสาเน อรหตฺตํ ปาปุณิ ฯ
</ol></p>


<p>ตตฺถ ติ สสนฺตติปริยาปนฺนา จกฺขาทิธาตุโย อิตราปิ จ อุทยพฺพยปฎิปีฬนาทินา ‘‘ทุกฺขา’’ติ ญาณจกฺขุนา ทิสฺวาฯ ติ ปุน ชาติํ อายติํ ปุนพฺภวํ มา อุปคจฺฉิ ฯ ติ กามภวาทิเก สพฺพสฺมิํ ภเว ตณฺหาฉนฺทํ วิราคสงฺขาเตน มเคฺคน ปชหิตฺวาฯ ติ สพฺพโส ปหีนกิเลสตาย นิพฺพุตา วิหริสฺสสิฯ</p>


<p>เอตฺถ จ ‘‘ธาตุโย ทุกฺขโต ทิสฺวา’’ติ อิมินา ทุกฺขานุปสฺสนามุเขน วิปสฺสนา ทสฺสิตาฯ ‘‘ภเว ฉนฺทํ วิราเชตฺวา’’ติ อิมินา มโคฺค, ‘‘อุปสนฺตา จริสฺสสี’’ติ อิมินา สอุปาทิเสสา นิพฺพานธาตุ, ‘‘มา ชาติํ ปุนราคมี’’ติ อิมินา อนุปาทิเสสา นิพฺพานธาตุ ทสฺสิตาติ ทฎฺฐพฺพํฯ</p>

</p>


<h3>๑๕. อุตฺตราเถรีคาถาวณฺณนา</h3>
<p>นฺติ อุตฺตราย เถริยา คาถาฯ ตสฺสาปิ วตฺถุ ติสฺสาเถริยา วตฺถุสทิสํฯ สาปิ หิ สกฺยกุลปฺปสุตา โพธิสตฺตสฺส โอโรธภูตา มหาปชาปติโคตมิยา สทฺธิํ นิกฺขนฺตา โอภาสคาถาย อรหตฺตํ ปตฺวา ปน –</p>


<ol>
<li>
‘‘กาเยน  
สํวุตา อาสิํ, วาจาย อุท เจตสา;  
  
สมูลํ ตณฺหมพฺพุยฺห, สีติภูตามฺหิ นิพฺพุตา’’ติฯ –  
</li>
  
<p>อุทานวเสน ตเมว คาถํ อภาสิฯ
</ol></p>


<p>ตตฺถ นฺติ กายิเกน สํวเรน สํวุตา อโหสิํฯ ติ วาจสิเกน สํวเรน สํวุตา อาสินฺติ โยชนา, ปททฺวเยนาปิ สีลสํวรมาหฯ ติ อถฯ ติ สมาธิจิเตฺตน, เอเตน วิปสฺสนาภาวนมาหฯ ติ สานุสยํ, สห วา อวิชฺชาย ตณฺหํ อุทฺธริตฺวาฯ อวิชฺชาย หิ ปฎิจฺฉาทิตาทีนเว ภวตฺตเย ตณฺหา อุปฺปชฺชติฯ</p>


<p>อปโร นโย – ติ สมฺมากมฺมเนฺตน สพฺพโส  มิจฺฉากมฺมนฺตสฺส ปหานา มคฺคสํวเรเนว กาเยน สํวุตา อาสิํฯ ติ สมฺมาวาจาย สพฺพโส มิจฺฉาวาจาย ปหานา มคฺคสํวเรเนว วาจาย สํวุตา อาสินฺติ อโตฺถฯ ติ สมาธินาฯ เจโตสีเสน  เหตฺถ สมฺมาสมาธิ วุโตฺต, สมฺมาสมาธิคฺคหเณเนว มคฺคลกฺขเณน เอกลกฺขณา สมฺมาทิฎฺฐิอาทโย มคฺคธมฺมา คหิตาว โหนฺตีติ, มคฺคสํวเรน อภิชฺฌาทิกสฺส อสํวรสฺส อนวเสสโต ปหานํ ทสฺสิตํ โหติฯ เตเนวาห ‘‘สมูลํ ตณฺหมพฺพุยฺหา’’ติฯ ติ สพฺพโส กิเลสปริฬาหาภาเวน สีติภาวปฺปตฺตา อนุปาทิเสสาย นิพฺพานธาตุยา นิพฺพุตา อมฺหีติฯ</p>

</p>


<h3>๑๖. วุฑฺฒปพฺพชิตสุมนาเถรีคาถาวณฺณนา</h3>
<p>ติ สุมนาย วุฑฺฒปพฺพชิตาย คาถาฯ อยมฺปิ ปุริมพุเทฺธสุ กตาธิการา ตตฺถ ตตฺถ ภเว กุสลํ อุปจินิตฺวา อิมสฺมิํ พุทฺธุปฺปาเท สาวตฺถิยํ มหาโกสลรโญฺญ ภคินี หุตฺวา นิพฺพตฺติฯ สา สตฺถารา รโญฺญ ปเสนทิสฺส โกสลสฺส ‘‘จตฺตาโร โข เม, มหาราช, ทหราติ น อุญฺญาตพฺพา’’ติอาทินา (สํ. นิ. ๑.๑๑๒) เทสิตํ ธมฺมํ สุตฺวา ลทฺธปฺปสาทา สรเณสุ จ สีเลสุ จ ปติฎฺฐาย ปพฺพชิตุกามาปิ ‘‘อยฺยิกํ ปฎิชคฺคิสฺสามี’’ติ จิรกาลํ วีตินาเมตฺวา อปรภาเค อยฺยิกาย กาลงฺกตาย รญฺญา สทฺธิํ มหคฺฆานิ อตฺถรณปาวุรณานิ คาหาเปตฺวา วิหารํ คนฺตฺวา สงฺฆสฺส ทาเปตฺวา สตฺถุ สนฺติเก ธมฺมํ สุตฺวา อนาคามิผเล ปติฎฺฐิตา ปพฺพชฺชํ ยาจิฯ สตฺถา ตสฺสา ญาณปริปากํ ทิสฺวา –</p>


<ol>
<li>
‘‘สุขํ  
ตฺวํ วุฑฺฒิเก เสหิ, กตฺวา โจเฬน ปารุตา;  
  
อุปสโนฺต หิ เต ราโค, สีติภูตาสิ นิพฺพุตา’’ติฯ –  
</li>
  
<p>อิมํ คาถํ อภาสิฯ สา คาถาปริโยสาเน สห ปฎิสมฺภิทาหิ อรหตฺตํ  ปตฺวา อุทานวเสน ตเมว คาถํ อภาสิฯ อิทเมว จสฺสา อญฺญาพฺยากรณํ อโหสิ, สา ตาวเทว ปพฺพชิฯ คาถาย ปน ติ วุเฑฺฒ, วโยวุเฑฺฒติ อโตฺถฯ อยํ ปน สีลาทิคุเณหิปิ วุฑฺฒา, เถริยา วุตฺตคาถาย จตุตฺถปาเท สีติภูตาสิ นิพฺพุตาติ โยเชตพฺพํฯ เสสํ วุตฺตนยเมวฯ
</ol></p>

</p>


<h3>๑๗. ธมฺมาเถรีคาถาวณฺณนา</h3>
<p>  ติ ธมฺมาย เถริยา คาถาฯ อยมฺปิ ปุริมพุเทฺธสุ กตาธิการา ตตฺถ ตตฺถ ภเว วิวฎฺฎูปนิสฺสยํ กุสลํ อุปจินิตฺวา สมฺภตปุญฺญสมฺภารา อิมสฺมิํ พุทฺธุปฺปาเท สาวตฺถิยํ กุลฆเร นิพฺพตฺติตฺวา วยปฺปตฺตา ปติรูปสฺส สามิกสฺส เคหํ คนฺตฺวา สาสเน ปฎิลทฺธสทฺธา ปพฺพชิตุกามา หุตฺวา สามิเกน อนนุญฺญาตา ปจฺฉา สามิเก กาลงฺกเต ปพฺพชิตฺวา วิปสฺสนาย กมฺมํ กโรนฺตี เอกทิวสํ ภิกฺขาย จริตฺวา วิหารํ อาคจฺฉนฺตี ปริปติตฺวา ตเมว อารมฺมณํ กตฺวา วิปสฺสนํ วเฑฺฒตฺวา สห ปฎิสมฺภิทาหิ อรหตฺตํ ปตฺวา –</p>


<ol>
<li>
‘‘ปิณฺฑปาตํ จริตฺวาน, ทณฺฑโมลุพฺภ ทุพฺพลา;  
  
เวธมาเนหิ คเตฺตหิ, ตเตฺถว นิปติํ ฉมา;  
  
ทิสฺวา อาทีนวํ กาเย, อถ จิตฺตํ วิมุจฺจิ เม’’ติฯ –  
</li>
  
<p>อุทานวเสน อิมํ คาถํ อภาสิฯ
</ol></p>


<p>ตตฺถ ติ ปิณฺฑปาตตฺถาย ยฎฺฐิํ อุปตฺถเมฺภน นคเร วิจริตฺวา ภิกฺขาย อาหิณฺฑิตฺวาฯ ติ ฉมายํ ภูมิยํ, ปาทานํ อวเสน ภูมิยํ นิปตินฺติ อโตฺถฯ ติ อสุภานิจฺจทุกฺขานตฺตตาทีหิ นานปฺปกาเรหิ สรีเร โทสํ ปญฺญาจกฺขุนา ทิสฺวาฯ ติ อาทีนวานุปสฺสนาย ปรโต ปวเตฺตหิ นิพฺพิทานุปสฺสนาทีหิ วิกฺขมฺภนวเสน มม  จิตฺตํ กิเลเสหิ วิมุจฺจิตฺวา ปุน มคฺคผเลหิ  ยถากฺกมํ สมุเจฺฉทวเสน เจว ปฎิปฺปสฺสทฺธิวเสน จ สพฺพโส วิมุจฺจิ วิมุตฺตํ, น ทานิสฺสา วิโมเจตพฺพํ อตฺถีติฯ อิทเมว จสฺสา อญฺญาพฺยากรณํ อโหสีติฯ</p>

</p>


<h3>๑๘. สงฺฆาเถรีคาถาวณฺณนา</h3>
<p>ติ สงฺฆาย เถริยา คาถาฯ ตสฺสา วตฺถุ ธีราเถริยา วตฺถุสทิสํฯ คาถา ปน –</p>


<ol>
<li>
‘‘หิตฺวา  
ฆเร ปพฺพชิตฺวา, หิตฺวา ปุตฺตํ ปสุํ ปิยํ;  
  
หิตฺวา ราคญฺจ โทสญฺจ, อวิชฺชญฺจ วิราชิย;  
  
สมูลํ ตณฺหมพฺพุยฺห, อุปสนฺตามฺหิ นิพฺพุตา’’ติฯ – คาถํ อภาสิ;  
</li>
  
<p>ตตฺถ ติ ฉเฑฺฑตฺวาฯ ติ เคหํฯ ฆรสโทฺท หิ เอกสฺมิมฺปิ อภิเธเยฺย กทาจิ พหูสุ พีชํ วิย รูฬฺหิวเสน โวหรียติฯ นฺติ ปิยายิตเพฺพ ปุเตฺต เจว โคมหิํสาทิเก ปสู จ ตปฺปฎิพทฺธฉนฺทราคปฺปหาเนน ปหายฯ ติ รชฺชนสภาวํ ราคํ, ทุสฺสนสภาวํ โทสญฺจ อริยมเคฺคน สมุจฺฉินฺทิตฺวาฯ ติ สพฺพากุสเลสุ ปุพฺพงฺคมํ โมหญฺจ วิราเชตฺวา มเคฺคน สมุคฺฆาเฎตฺวา อิเจฺจว อโตฺถฯ เสสํ วุตฺตนยเมวฯ
</ol></p>

</p>

</p>





