<h1>จูฬวโคฺค</h1>
<h3>ปาริวาสิกกฺขนฺธกกถา</h3>
<ol>
<li>
ตชฺชนียํ  
  
นิยสฺสญฺจ, ปพฺพาชํ ปฎิสารณํ;  
  
ติวิธุเกฺขปนญฺจาติ, สตฺต กมฺมานิ ทีปเยฯ  
</li>
  
<li>
เตจตฺตาลีส วตฺตานิ,  
ขนฺธเก  
กมฺมสญฺญิเต;  
  
นวาธิกานิ ติํเสว,  
ขนฺธเก  
ตทนนฺตเรฯ  
</li>
  
<li>
เอวํ สพฺพานิ วตฺตานิ, ทฺวาสีเตว มเหสินา;  
  
โหนฺติ ขนฺธกวตฺตานิ, คหิตาคหเณน ตุฯ  
</li>
  
<li>
ปาริวาสญฺจ วตฺตญฺจ, สมาทินฺนสฺส ภิกฺขุโน;  
  
รตฺติเจฺฉโท กถํ วุโตฺต, วตฺตเภโท กถํ ภเว?  
</li>
  
<li>
สหวาโส วินาวาโส, อนาโรจนเมว จ;  
  
ปาริวาสิกภิกฺขุสฺส, รตฺติเจฺฉโท จ ทุกฺกฎํฯ  
</li>
  
<li>
เอกจฺฉเนฺน ปนาวาเส, ปกตเตฺตน ภิกฺขุนา;  
  
นิวาโส ทกปาเตน, อุกฺขิตฺตสฺส นิวาริโตฯ  
</li>
  
<li>
ปาริวาสิกภิกฺขุสฺส, อโนฺตเยว น ลพฺภติ;  
  
อิเจฺจวํ ปน นิทฺทิฎฺฐํ,  
มหาปจฺจริยํ  
ปนฯ  
</li>
  
<li>
‘‘อวิเสเสน นิทฺทิฎฺฐํ, มหาอฎฺฐกถาทิสุ;  
  
อุภินฺนํ ทกปาเตน, นิวาโส วาริโต’’ติ หิฯ  
</li>
  
<li>
อภิกฺขุเก ปนาวาเส, อนาวาเสปิ กตฺถจิ;  
  
วิปฺปวาสํ วสนฺตสฺส, รตฺติเจฺฉโท จ ทุกฺกฎํฯ  
</li>
  
<li>
ปาริวาสิกภิกฺขุสฺส, ภิกฺขุํ ทิสฺวาน ตงฺขเณ;  
  
นาโรเจนฺตสฺส เจตสฺส, รตฺติเจฺฉโท จ ทุกฺกฎํฯ  
</li>
  
<li>
ปเญฺจว  
จ ยถาวุฑฺฒํ, ลภเต ปาริวาสิโก;  
  
กาตุํ ตเตฺถว จ ฐตฺวา, อุโปสถปวารณํฯ  
</li>
  
<li>
วสฺสสาฎิํ  
ยถาวุฑฺฒํ, เทนฺติ เจ สงฺฆทายกา;  
  
โอโณชนํ ตถา ภตฺตํ, ลภเต ปญฺจิเม ปนฯ  
</li>
  
ปาริวาสิกกฺขนฺธกกถาฯ  
</li>
  
<h3>สมถกฺขนฺธกกถา</h3>
</ol>
<ol>
<li>
วิวาทาธารตา จานุ-วาทาธิกรณมฺปิ จ;  
  
อาปตฺตาธารตา เจว, กิจฺจาธิกรณมฺปิ จฯ  
</li>
  
<li>
เอตานิ ปน จตฺตาริ, วุตฺตานิ จ มเหสินา;  
  
เภทการกวตฺถูนิ,  
วิวาโท  
ตตฺถ นิสฺสิโตฯ  
</li>
  
<li>
วิปตฺติโย จตโสฺสว,  
อนุวาโท  
อุปาคโต;  
  
อาปตฺตาธารตา  
นาม, สตฺต อาปตฺติโย มตาฯ  
</li>
  
<li>
สงฺฆกิจฺจานิ นิสฺสาย,  
กิจฺจาธิกรณํ  
สิยา;  
  
เอเตสํ ตุ จตุนฺนมฺปิ, สมตฺตา สมถา มตาฯ  
</li>
  
<li>
สมฺมุขา สติ จามูโฬฺห, ปฎิญฺญาวินโยปิ จ;  
  
ตสฺสปาปิยสี เจว, ตถา เยภุยฺยสีปิ จฯ  
</li>
  
<li>
ติณวตฺถารโก เจว, สตฺตโม วินโย มโต;  
  
สตฺติเม สมถา วุตฺตา, พุเทฺธนาทิจฺจพนฺธุนาฯ  
</li>
  
<li>
วิวาโท สมฺมติ ทฺวีหิ, อนุวาโท จตูหิ จ;  
  
อาปตฺติ ปน ตีเหว, กิจฺจเมเกน สมฺมติฯ  
</li>
  
<li>
ฉเฎฺฐน ปฐเมนาปิ, วิวาโท เอตฺถ สมฺมติ;  
  
สมฺมุขาวินยาทีหิ, อนุปุเพฺพน ตีหิปิฯ  
</li>
  
<li>
ตเถว  
ปญฺจเมนาปิ, อนุวาโท หิ สมฺมติ;  
  
สมฺมุเขน ปฎิญฺญาย, ติณวตฺถารเกน จฯ  
</li>
  
<li>
อาปตฺตูปสมํ ยาติ, ตีเหว สมเถหิ สา;  
  
สมฺมุขาวินเยเนว, กิจฺจเมเกน สมฺมติฯ  
</li>
  
<li>
เยภุยฺยสิกกเมฺม  
ตุ, สลากํ คาหเย พุโธ;  
  
คูเฬฺหน วิวเฎนาปิ, กณฺณชเปฺปน วา ปนฯ  
</li>
  
<li>
อลชฺชุสฺสเท คูเฬฺหน, วิวเฎเนว ลชฺชิสุ;  
  
พาเลสุ กณฺณชเปฺปน, สลากํ คาหเย พุโธฯ  
</li>
  
<li>
ลชฺชี อลชฺชี พาโลติ, เกน สกฺกา วิชานิตุํ?  
  
สเกน กมฺมุนาเยว, เตน สกฺกา วิชานิตุํฯ  
</li>
  
<li>
อาปชฺชติ จ สญฺจิจฺจ, อาปตฺติํ ปริคูหติ;  
  
ฉนฺทาทิอคติํ ยาติ,  
อลชฺชี  
เอทิโส สิยาฯ  
</li>
  
<li>
นาปชฺชติ จ สญฺจิจฺจ, อาปตฺติํ น จ คูหติ;  
  
น คจฺฉติคติญฺจาปิ, เอทิโส  
ลชฺชิ  
ปุคฺคโลฯ  
</li>
  
<li>
ทุจฺจินฺติโต จ ทุพฺภาสี, ตถา ทุกฺกฎการิโก;  
  
เอทิโส ปน  
‘‘พาโล’’  
ติ, ลกฺขเณเนว ญายติฯ  
</li>
  
<li>
ติธา สลากคาเหน, พหุกา ธมฺมวาทิโน;  
  
เยภุยฺยสิกกเมฺมน, กตฺตพฺพนฺติ ชิโนพฺรวิฯ  
</li>
  
<li>
อลชฺชี สานุวาโท จ, อสุจี กมฺมโต จ โย;  
  
ตสฺสปาปิยสีกมฺม-โยโคฺค โส โหติ ปุคฺคโลฯ  
</li>
  
<li>
ภณฺฑเน กลเห ชาเต, วิวาทสฺมิํ อนปฺปเก;  
  
พหุอสฺสามเณ จิเณฺณ, อนเคฺคปิ จ ภสฺสเกฯ  
</li>
  
<li>
มูลมูลํ คเวสนฺตํ, โหติ วาฬญฺจ กกฺขฬํ;  
  
ติณวตฺถารเกเนว, กาตพฺพนฺติ ปกาสิตํฯ  
</li>
  
<li>
ยถา  
จ ติณปเณฺณน, ฉนฺนํ คูถญฺจ มุตฺตกํ;  
  
น จ วายติ ทุคฺคนฺธํ, วูปสมฺมติ ตงฺขเณฯ  
</li>
  
<li>
ฐเปตฺวา ถุลฺลวชฺชญฺจ, คิหีหิ ปฎิสํยุตํ;  
  
ทิฎฺฐาวิกมฺมิกเญฺจว, โย จ ตตฺถ น โหติ ตํฯ  
</li>
  
<li>
เสสายาปตฺติยา ยาว, อุปสมฺปทมาฬโต;  
  
สุโทฺธ โหติ นิราปตฺติ, ติณวตฺถารเก ตถาฯ  
</li>
  
สมถกฺขนฺธกกถาฯ  
</li>
  
<h3>ขุทฺทกวตฺถุกฺขนฺธกกถา</h3>
</ol>
<ol>
<li>
รุเกฺข  
วา ปน กุเฎฺฎวา, อฎฺฎาเน ถมฺภเกสุ วา;  
  
นฺหายมาโน สกํ กายํ, อุคฺฆํเสยฺยสฺส ทุกฺกฎํฯ  
</li>
  
<li>
กายํ คนฺธพฺพหเตฺถน, กุรุวินฺทกสุตฺติยา;  
  
มลฺลเกน น ฆํเสยฺย, นาญฺญมญฺญญฺจ กายโตฯ  
</li>
  
<li>
อกตํ มลฺลกํ นาม, คิลานเสฺสว วฎฺฎติ;  
  
กตํ ตํ มลฺลกํ นาม, สเพฺพสมฺปิ น วฎฺฎติฯ  
</li>
  
<li>
กปาลิฎฺฐกขณฺฑานิ, สพฺพสฺส ปุถุปาณิกํ;  
  
คิลานสฺสาคิลานสฺส, วตฺถวฎฺฎิ จ วฎฺฎติฯ  
</li>
  
<li>
วุตฺตา เผณกปาสาณ-กถลา ปาทฆํสเน;  
  
วฎฺฎํ วา จตุรสฺสํ วา, กตกํ น จ วฎฺฎติฯ  
</li>
  
<li>
ยํ กิญฺจิปิ อลงฺการํ, ธาเรนฺตสฺสปิ ทุกฺกฎํ;  
  
โหติ อนฺตมโส ตาล-ปณฺณมตฺตมฺปิ ภิกฺขุโนฯ  
</li>
  
<li>
โอสเณฺหยฺย สเก เกเส, โย หตฺถผณเกน วา;  
  
ผณเกนปิ โกเจฺฉน, ทุกฺกฎํ ตสฺส นิทฺทิเสฯ  
</li>
  
<li>
สิตฺถเตโลทเตเลหิ  
, มณฺฑนตฺถํ น วฎฺฎติ;  
  
อนุโลมนิปาตตฺถํ, อุทฺธํโลเมน ภิกฺขุนาฯ  
</li>
  
<li>
หตฺถํ เตเลน เตเมตฺวา, ปุญฺฉิตพฺพา สิโรรุหา;  
  
วฎฺฎตุณฺหาภิตตฺตสฺส, อลฺลหเตฺถน ปุญฺฉิตุํฯ  
</li>
  
<li>
อาทาเส อุทปเตฺต วา, ยตฺถ กตฺถจิ อตฺตโน;  
  
มุขพิมฺพํ วินา เหตุํ, โอโลเกนฺตสฺส ทุกฺกฎํฯ  
</li>
  
<li>
‘‘สญฺฉวิํ ตุ มุขํ, โน’’ติ, ทฎฺฐุมาพาธปจฺจยา;  
  
‘‘ชิโณฺณ โน’’ตายุสงฺขาร-ชานนตฺถญฺจ วฎฺฎติฯ  
</li>
  
<li>
นจฺจํ วา ปน คีตํ วา, วาทิตํ วาปิ ภิกฺขุโน;  
  
ทฎฺฐุํ วา ปน โสตุํ วา, คจฺฉโต โหติ ทุกฺกฎํฯ  
</li>
  
<li>
ทฎฺฐุมนฺตมโส โมร-นจฺจมฺปิ จ น วฎฺฎติ;  
  
โสตุมนฺตมโส ทนฺต-คีตมฺปิ จ น วฎฺฎติฯ  
</li>
  
<li>
นจฺจนฺตสฺส  
สยํ วาปิ, นจฺจาเปนฺตสฺส ทุกฺกฎํ;  
  
อนาปตฺตนฺตราราเม, ฐตฺวา สุณาติ ปสฺสติฯ  
</li>
  
<li>
‘‘ปสฺสิสฺสามี’’ติ นจฺจํ วา, คีตํ วา ปน วาทิตํ;  
  
วิหารโต วิหารํ วา, คจฺฉโต โหติ ทุกฺกฎํฯ  
</li>
  
<li>
อาปตฺตโนฺตวิหาเรปิ, อุฎฺฐหิตฺวาน คจฺฉโต;  
  
ฐตฺวา คีวํ ปสาเรตฺวา, ปสฺสโตปิ จ วีถิยํฯ  
</li>
  
<li>
เกสา ทีฆา น ธาเรยฺยา, โย ธาเรยฺยสฺส ทุกฺกฎํ;  
  
ทฺวงฺคุลํ วา ทุมาสํ วา, ตโต อุทฺธํ น วฎฺฎติฯ  
</li>
  
<li>
นเข นาสิกโลมานิ, ทีฆานิ น ตุ ธารเย;  
  
น จ วีสติมฎฺฐํ วา, กาตุํ วฎฺฎติ ภิกฺขุโนฯ  
</li>
  
<li>
กปฺปาเปยฺย วิสุํ มสฺสุํ, ทาฐิกํ วา ฐเปยฺย โย;  
  
สํหราเปยฺย วา โลมํ, สมฺพาเธ ตสฺส ทุกฺกฎํฯ  
</li>
  
<li>
ฉินฺทโต  
ทุกฺกฎํ วุตฺตํ, เกเส กตฺตริกาย วา;  
  
อคิลานสฺส อเญฺญน, ฉินฺทาเปนฺตสฺส วา ตถาฯ  
</li>
  
<li>
ฉินฺทโต อตฺตโน องฺค-ชาตํ ถุลฺลจฺจยํ สิยา;  
  
เสสงฺคเฉทเน อตฺต-วเธ อาปตฺติ ทุกฺกฎํฯ  
</li>
  
<li>
อหิกีฎาทิทฎฺฐสฺส, ตาทิสาพาธปจฺจยา;  
  
น โทโส ฉินฺทโต องฺคํ, โมเจนฺตสฺส จ โลหิตํฯ  
</li>
  
<li>
อปริสฺสาวโน มคฺคํ, สเจ คจฺฉติ ทุกฺกฎํ;  
  
ยาจมานสฺส วา มเคฺค, ตเถวาททโตปิ ตํฯ  
</li>
  
<li>
น ภุเญฺช น ปิเว นโคฺค, น ขาเท น จ สายเย;  
  
น ทเท น จ คเณฺหยฺย, น คเจฺฉยฺยปิ อญฺชสํฯ  
</li>
  
<li>
วนฺทิตพฺพํ น นเคฺคน, วนฺทาเปตพฺพเมว วา;  
  
ปริกมฺมํ น กาตพฺพํ, น นเคฺคน จ การเยฯ  
</li>
  
<li>
ปริกเมฺม ปฎิจฺฉาที, ติโสฺส ชนฺตาฆราทิกา;  
  
วุตฺตา, วตฺถปฎิจฺฉาที, สพฺพตฺถ ปน วฎฺฎติฯ  
</li>
  
<li>
ยตฺถ กตฺถจิ เปฬายํ, ภุญฺชิตุํ น จ วฎฺฎติ;  
  
เอกโต ภุญฺชโต โหติ, ทุกฺกฎํ เอกภาชเนฯ  
</li>
  
<li>
เอกปาวุรณา  
เอก-ตฺถรณา วา นิปชฺชเร;  
  
เอกมเญฺจปิ วา เตสํ, โหติ อาปตฺติ ทุกฺกฎํฯ  
</li>
  
<li>
น นิสีเทยฺย สงฺฆาฎิ-ปลฺลตฺถิกมุปาคโต;  
  
กิญฺจิ กีฬํ น กีเฬยฺย, ปลิตํ น จ คาหเยฯ  
</li>
  
<li>
ภมุกาย นลาเฎ วา, ทาฐิกายปิ อุคฺคตํ;  
  
ตาทิสํ ปลิตํ จญฺญํ, คาหาเปตุมฺปิ วฎฺฎติฯ  
</li>
  
<li>
อคิลาโน สเจ ภิกฺขุ, ฉตฺตํ ธาเรยฺย ทุกฺกฎํ;  
  
อตฺตโน จีวราทีนํ, คุตฺตตฺถํ ปน วฎฺฎติฯ  
</li>
  
<li>
หตฺถิโสณฺฑํ  
จตุกฺกณฺณํ, วสนํ มจฺฉวาฬกํ;  
  
เวลฺลิยํ ตาลวณฺฎญฺจ, นิวาเสนฺตสฺส ทุกฺกฎํฯ  
</li>
  
<li>
คหิปารุปนํ วาปิ, ปารุปนฺตสฺส ทุกฺกฎํ;  
  
นิวาสเน ปารุปเน, ปริมณฺฑลตา มตาฯ  
</li>
  
<li>
โลกายตํ น วาเจยฺย, น จ ตํ ปริยาปุเณ;  
  
น ติรจฺฉานวิชฺชา วา, วาเจตพฺพาว ภิกฺขุนาฯ  
</li>
  
<li>
น จ วฎฺฎติ ธาเรตุํ, สพฺพา จามริพีชนี;  
  
น จาลิเมฺปยฺย ทายํ วา, น จ ลเญฺช มุขมฺปิ จฯ  
</li>
  
<li>
น วเห อุภโตกาชํ, วฎฺฎตนฺตรกาชกํ;  
  
สีสกฺขนฺธกโฎลมฺพ-ภาเร โทโส น วิชฺชติฯ  
</li>
  
<li>
อฎฺฐงฺคุลาทิกํ ภิกฺขุ, ปจฺฉิมํ จตุรงฺคุลา;  
  
ขาทโต ทนฺตกฎฺฐญฺจ, โหติ อาปตฺติ ทุกฺกฎํฯ  
</li>
  
<li>
รุกฺขํ เนวาภิรูเหยฺย, กิเจฺจ สติปิ โปริสํ;  
  
อาปทาสุ ยถากามํ, วฎฺฎเตวาภิรูหิตุํฯ  
</li>
  
<li>
ลสุณํ น จ ขาเทยฺย, สเจ นากลฺลโก สิยา;  
  
นาโรเปตพฺพกํ พุทฺธ-วจนํ อญฺญถา ปนฯ  
</li>
  
<li>
ขิปิเตน จ วตฺตพฺพํ, ‘‘ชีวา’’ติ, คิหินา ปุน;  
  
‘‘ชีวถา’’ติ จ วุเตฺตน, ‘‘จิรํ ชีวา’’ติ วฎฺฎติฯ  
</li>
  
<li>
สามเณรํ คหฎฺฐํ วา, อาโกเฎนฺตสฺส ทุกฺกฎํ;  
  
สยเน ปุปฺผสํกิเณฺณ, น วฎฺฎติ นิปชฺชิตุํฯ  
</li>
  
<li>
ขุรภณฺฑํ  
น คเณฺหยฺย, สเจ นฺหาปิตปุพฺพโก;  
  
น จ ธารณิยา อุณฺหี, สพฺพา พาหิรโลมิกาฯ  
</li>
  
<li>
องฺคราคํ กโรนฺตสฺส, ทุกฺกฎํ สมุทีริตํ;  
  
อกายพนฺธนสฺสาปิ, คามํ ปวิสโตปิ จฯ  
</li>
  
<li>
โลหชํ  
ทารุชํ สพฺพํ, กปฺปิยํ มตฺติกามยํ;  
  
วินา สตฺถญฺจ ปตฺตญฺจ, กตกํ กุมฺภการิกํฯ  
</li>
  
ขุทฺทกวตฺถุกฺขนฺธกกถาฯ  
</li>
  
<h3>เสนาสนกฺขนฺธกกถา</h3>
</ol>
<ol>
<li>
อาสนฺทิโก อติกฺกนฺต-ปมาโณปิ จ วฎฺฎติ;  
  
ตถา ปญฺจงฺคปีฐมฺปิ, สตฺตงฺคมฺปิ จ วฎฺฎติฯ  
</li>
  
<li>
ตูโลนทฺธา ฆเรเยว, มญฺจปีฐา นิสีทิตุํ;  
  
สีสปาทูปธานญฺจ, อคิลานสฺส วฎฺฎติฯ  
</li>
  
<li>
สนฺถริตฺวา คิลานสฺส, อุปธานานิ ตตฺถ จ;  
  
ปจฺจตฺถรณกํ ทตฺวา, นิปชฺชนฺตสฺส วฎฺฎติฯ  
</li>
  
<li>
ติริยํ มุฎฺฐิรตนํ, โหติ พิโมฺพหนํ มิตํ;  
  
ทีฆโต จ ทิยฑฺฒํ วา, ทฺวิหตฺถนฺติ  
กุรุนฺทิยํ  
ฯ  
</li>
  
<li>
ปูริตา โจฬปณฺณุณฺณ-ติณวาเกหิ ปญฺจหิ;  
  
ภิสิโย ภาสิตา ปญฺจ, ตูลานํ คณนาวสาฯ  
</li>
  
<li>
ภิสิตูลานิ ปเญฺจว, ตถา ตูลานิ ตีณิปิ;  
  
โลมานิ มิคปกฺขีนํ, คพฺภา พิโมฺพหนสฺสิเมฯ  
</li>
  
<li>
มนุสฺสโลมํ โลเมสุ, ปุเปฺผสุ พกุลาทิกํ;  
  
สุทฺธํ ตมาลปตฺตญฺจ, ปเณฺณสุ น จ วฎฺฎติฯ  
</li>
  
<li>
อุณฺณาทิกํ ปญฺจวิธญฺจ ตูลํ;  
  
มเหสินา ยํ ภิสิยํ ปวุตฺตํ;  
  
มสูรเก  
ตํ ปน วฎฺฎตีติ;  
  
กุรุนฺทิยํ  
อฎฺฐกถาย วุตฺตํฯ  
</li>
  
<li>
ยเทตํ  
ติวิธํ ตูลํ, ภิสิยํ ตํ อกปฺปิยํ;  
  
มิสฺสํ ตมาลปตฺตํ ตุ, สพฺพตฺถ ปน วฎฺฎติฯ  
</li>
  
<li>
รูปํ ตุ ปุริสิตฺถีนํ, ติรจฺฉานคตสฺส วา;  
  
กาเรนฺตสฺส กโรโต วา, โหติ อาปตฺติ ทุกฺกฎํฯ  
</li>
  
<li>
ชาตกํ ปน วตฺถุํ วา, การาเปตุํ ปเรหิ วา;  
  
มาลากมฺมํ ลตากมฺมํ, สยํ กาตุมฺปิ วฎฺฎติฯ  
</li>
  
<li>
สมานาสนิโก นาม, ทฺวีหิ วเสฺสหิ โย ปน;  
  
วุโฑฺฒ วา ทหโร วาปิ, วเสฺสเนเกน วา ปนฯ  
</li>
  
<li>
สมานวเสฺส วตฺตพฺพํ, กิญฺจ นามิธ วิชฺชติ;  
  
สตฺตวสฺสติวเสฺสหิ, ปญฺจวโสฺส นิสีทติฯ  
</li>
  
<li>
เหฎฺฐา ทีฆาสนํ ติณฺณํ, ยํ ปโหติ นิสีทิตุํ;  
  
เอกมเญฺจปิ ปีเฐ วา, เทฺว นิสีทนฺติ วฎฺฎติฯ  
</li>
  
<li>
อุภโตพฺยญฺชนํ อิตฺถิํ, ฐเปตฺวา ปณฺฑกํ ปน;  
  
ทีฆาสเน อนุญฺญาตํ, สเพฺพหิปิ นิสีทิตุํฯ  
</li>
  
<li>
ปุริมิโก ปจฺฉิมิโก, ตเถวนฺตรมุตฺตโก;  
  
ตโย เสนาสนคฺคาหา, สมฺพุเทฺธน ปกาสิตาฯ  
</li>
  
<li>
ปุพฺพารุณา ปาฎิปทสฺส ยาว;  
  
ปุนารุโณ ภิชฺชติ เนว ตาว;  
  
อิทญฺหิ เสนาสนคาหกสฺส;  
  
เขตฺตนฺติ วสฺสูปคเม วทนฺติฯ  
</li>
  
<li>
ปาโตว คาหิเต อโญฺญ, ภิกฺขุ เสนาสเน ปน;  
  
สเจ ยาจติ อาคนฺตฺวา, วตฺตโพฺพ คาหิตนฺติ โสฯ  
</li>
  
<li>
สงฺฆิกํ อปโลเกตฺวา, คหิตํ วสฺสวาสิกํ;  
  
อโนฺตวเสฺสปิ วิพฺภโนฺต, ลภเต ตตฺรชํ สเจฯ  
</li>
  
<li>
วุฎฺฐวโสฺส  
สเจ ภิกฺขุ, กิญฺจิ อาวาสิหตฺถโต;  
  
คเหตฺวา กปฺปิยํ ภณฺฑํ, ทตฺวา ตสฺสตฺตโน ปนฯ  
</li>
  
<li>
‘‘อสุกสฺมิํ  
กุเล มยฺหํ, วสฺสาวาสิกจีวรํ;  
  
คาหิตํ คณฺห’’อิเจฺจวํ, วตฺวา คจฺฉติ โส ทิสํฯ  
</li>
  
<li>
อุปฺปพฺพชติ เจ ตตฺถ, คตฎฺฐาเน, น ลพฺภติ;  
  
คเหตุํ ตสฺส สมฺปตฺตํ, สงฺฆิกํเยว ตํ สิยาฯ  
</li>
  
<li>
มนุเสฺส สมฺมุขา ตตฺถ, ปฎิจฺฉาเปติ เจ ปน;  
  
สพฺพํ ลภติ สมฺปตฺตํ, วสฺสาวาสิกจีวรํฯ  
</li>
  
<li>
อาราโม จ วิหาโร จ, วตฺถูนิ ทุวิธสฺสปิ;  
  
ภิสิ พิโมฺพหนํ มญฺจ-ปีฐนฺติ ตติยํ ปนฯ  
</li>
  
<li>
โลหกุมฺภี กฎาหญฺจ, ภาณโก โลหวารโก;  
  
วาสิ ผรสุ กุทฺทาโล, กุฐารี จ นิขาทนํฯ  
</li>
  
<li>
วลฺลิ เวฬุ ติณํ ปณฺณํ, มุญฺชปพฺพชเมว จ;  
  
มตฺติกา ทารุภณฺฑญฺจ, ปญฺจมํ ตุ ยถาห จฯ  
</li>
  
<li>
‘‘ทฺวีหิ สงฺคหิตานิ เทฺว, ตติยํ จตุสงฺคหํ;  
  
จตุตฺถํ นวโกฎฺฐาสํ, ปญฺจมํ อฎฺฐธา มตํฯ  
</li>
  
<li>
อิติ ปญฺจหิ ราสีหิ, ปญฺจนิมฺมลโลจโน;  
  
ปญฺจวีสวิธํ นาโถ, ครุภณฺฑํ ปกาสยิ’’ฯ  
</li>
  
<li>
อิทญฺหิ ปน สงฺฆสฺส, สนฺตกํ ครุภณฺฑกํ;  
  
วิสฺสเชฺชโนฺต วิภาเชโนฺต, ภิกฺขุ ถุลฺลจฺจยํ ผุเสฯ  
</li>
  
<li>
ภิกฺขุนา ครุภณฺฑํ ตุ, สเงฺฆน หิ คเณน วา;  
  
วิสฺสชฺชิตมวิสฺสฎฺฐํ, วิภตฺตมวิภาชิตํฯ  
</li>
  
<li>
ปุริเมสุ หิ ตีเสฺวตฺถ, น จตฺถาครุภณฺฑกํ;  
  
โลหกุมฺภี กฎาโห จ, โลหภาณกเมว จฯ  
</li>
  
<li>
ติวิธํ  
ขุทฺทกํ วาปิ, ครุภณฺฑกเมวิทํ;  
  
ปาทคณฺหนโก โลห-วารโก ภาชิโย มโตฯ  
</li>
  
<li>
อุทฺธํ ปน ตโต โลห-วารโก ครุภณฺฑกํ;  
  
ภิงฺการาทีนิ สพฺพานิ, ครุภณฺฑานิ โหนฺติ หิฯ  
</li>
  
<li>
ภาเชตโพฺพ อโยปโตฺต;  
  
ตมฺพาโยถาลกาปิ จ;  
  
ธูมเนตฺตาทิกํ  
เนว;  
  
ภาเชตพฺพนฺติ ทีปิตํฯ  
</li>
  
<li>
อตฺตนา ปฎิลทฺธํ ตํ, โลหภณฺฑํ ตุ กิญฺจิปิ;  
  
น ปุคฺคลิกโภเคน, ภุญฺชิตพฺพญฺหิ ภิกฺขุนาฯ  
</li>
  
<li>
กํสวฎฺฎกโลหานํ, ภาชนานิปิ สพฺพโส;  
  
น ปุคฺคลิกโภเคน, วฎฺฎนฺติ ปริภุญฺชิตุํฯ  
</li>
  
<li>
ติปุภเณฺฑปิ เอเสว, นโย เญโยฺย วิภาวินา;  
  
น โทโส สงฺฆิเก อตฺถิ, คิหีนํ สนฺตเกสุ วาฯ  
</li>
  
<li>
ขีรปาสาณสมฺภูตํ, ครุกํ ตฎฺฎกาทิกํ;  
  
ปาทคณฺหนโต อุทฺธํ, ฆฎโก ครุภณฺฑโกฯ  
</li>
  
<li>
สิงฺคิสชฺฌุมยํ หาร-กูฎชํ ผลิกุพฺภวํ;  
  
ภาชนานิ น วฎฺฎนฺติ, คิหีนํ สนฺตกานิปิฯ  
</li>
  
<li>
วาสิ ภาชนิยา ขุทฺทา, ครุภณฺฑํ มหตฺตรี;  
  
ตถา ผรสุ เวชฺชานํ, สิราเวธนกมฺปิ จฯ  
</li>
  
<li>
กุฐาริ วาสิ กุทฺทาโล, ครุภณฺฑํ นิขาทนํ;  
  
สิขรมฺปิ จ เตเนว, คหิตนฺติ ปกาสิตํฯ  
</li>
  
<li>
จตุรสฺสมุขํ โทณิ-มุขํ วงฺกมฺปิ ตตฺถ จ;  
  
สทณฺฑํ ขุทฺทกํ สพฺพํ, ครุภณฺฑํ นิขาทนํฯ  
</li>
  
<li>
มุฎฺฐิกมธิกรณี  
, สณฺฑาโส วา ตุลาทิกํ;  
  
กิญฺจิ สงฺฆสฺส ทินฺนํ เจ, ตํ สพฺพํ ครุภณฺฑกํฯ  
</li>
  
<li>
นฺหาปิตสฺส จ สณฺฑาโส, กตฺตรี จ มหตฺตรี;  
  
มหาปิปฺผลกํ ตุนฺน-การานํ ครุภณฺฑกํฯ  
</li>
  
<li>
วลฺลิ สงฺฆสฺส ทินฺนา วา, ตตฺถชาตาปิ รกฺขิตา;  
  
อฑฺฒพาหุปฺปมาณาปิ, ครุ เวตฺตลตาทิกาฯ  
</li>
  
<li>
สุตฺตวากาทินิพฺพตฺตา, รชฺชุกา โยตฺตกานิ วา;  
  
สงฺฆสฺส ทินฺนกาเล ตุ, คจฺฉนฺติ ครุภณฺฑตํฯ  
</li>
  
<li>
นาฬิเกรสฺส หีเร วา, วาเก วา ปน เกนจิ;  
  
วเฎฺฎตฺวา หิ กตา เอก-วฎฺฎาปิ ครุภณฺฑกํฯ  
</li>
  
<li>
เวฬุ  
สงฺฆสฺส ทิโนฺน วา, รกฺขิโต ตตฺถชาตโก;  
  
อฎฺฐงฺคุลายโต สูจิ-ทณฺฑมโตฺต ครุํ สิยาฯ  
</li>
  
<li>
ฉตฺตทณฺฑสลากาโย, ทโณฺฑ กตฺตรยฎฺฐิปิ;  
  
ปาทคณฺหนกา เตล-นาฬี ภาชนิยา อิเมฯ  
</li>
  
<li>
มุญฺชาทีสุปิ ยํ กิญฺจิ, มุฎฺฐิมตฺตํ ครุํ สิยา;  
  
ตาลปณฺณาทิเมกมฺปิ, ทินฺนํ วา ตตฺถชาตกํฯ  
</li>
  
<li>
อฎฺฐงฺคุลปฺปมาโณปิ, ครุกํ ริตฺตโปตฺถโก;  
  
มตฺติกา ปกตี วาปิ, ปญฺจวณฺณา สุธาปิ วาฯ  
</li>
  
<li>
สิเลสาทีสุ วา กิญฺจิ, ทินฺนํ วา ตตฺถชาตกํ;  
  
ตาลปกฺกปมาณํ ตุ, ครุภณฺฑนฺติ ทีปิตํฯ  
</li>
  
<li>
วลฺลิเวฬาทิกํ กิญฺจิ, อรกฺขิตมโคปิตํ;  
  
ครุภณฺฑํ น โหเตว, คเหตพฺพํ ยถาสุขํฯ  
</li>
  
<li>
รกฺขิตํ โคปิตํ วาปิ, คเหตพฺพํ ตุ คณฺหตา;  
  
สมกํ อติเรกํ วา, ทตฺวา ผาติกเมว วาฯ  
</li>
  
<li>
อญฺชนํ  
หริตาลญฺจ, ตถา หิงฺคุ มโนสิลา;  
  
ภาเชตพฺพนฺติ วิเญฺญยฺยํ, วิญฺญุนา วินยญฺญุนาฯ  
</li>
  
<li>
ทารุภเณฺฑปิ โย โกจิ, สูจิทณฺฑปฺปมาณโก;  
  
อฎฺฐงฺคุลายโต ทารุ-ภณฺฑโก ครุภณฺฑกํฯ  
</li>
  
<li>
  
มหาอฎฺฐกถายํ  
ตุ, วิภชิตฺวาว ทสฺสิตํ;  
  
อาสนฺทิโกปิ สตฺตโงฺค, ภทฺทปีฐญฺจ ปีฐิกาฯ  
</li>
  
<li>
ปีฐเมฬกปาทญฺจ, ตถามณฺฑกวฎฺฎกํ;  
  
โกจฺฉํ ปลาลปีฐญฺจ, โธวเน ผลกมฺปิ จฯ  
</li>
  
<li>
ภณฺฑิกา มุคฺคโร เจว, วตฺถฆฎฺฎนมุคฺคโร;  
  
อมฺพณมฺปิ จ มญฺชูสา, นาวา รชนโทณิกาฯ  
</li>
  
<li>
อุฬุโงฺกปิ สมุโคฺคปิ, กรณฺฑมฺปิ กฎจฺฉุปิ;  
  
เอวมาทิ ตุ สพฺพมฺปิ, สงฺฆิกํ ครุภณฺฑกํฯ  
</li>
  
<li>
สพฺพํ ทารุมยํ เคห-สมฺภารํ ครุกํ มตํ;  
  
ภาชิยํ กปฺปิยํ จมฺมํ, อกปฺปิยมภาชิยํฯ  
</li>
  
<li>
เอฬจมฺมํ  
ครุํ วุตฺตํ, ตเถโวทุกฺขลาทิกํ;  
  
เปสการาทิภณฺฑญฺจ, กสิภณฺฑญฺจ สงฺฆิกํฯ  
</li>
  
<li>
ตเถวาธารโก ปตฺต-ปิธานํ ตาลวณฺฎกํ;  
  
พีชนี ปจฺฉิ จโงฺกฎํ, สพฺพา สมฺมุญฺชนี ครุฯ  
</li>
  
<li>
ยํ กิญฺจิ ภูมตฺถรณํ, โย โกจิ กฎสารโก;  
  
จกฺกยุตฺตกยานญฺจ, สพฺพมฺปิ ครุภณฺฑกํฯ  
</li>
  
<li>
ฉตฺตญฺจ มุฎฺฐิปณฺณญฺจ, วิสาณํตุมฺพภาชนํ;  
  
อุปาหนารณีธมฺม-กรณาทิ ลหุํ อิทํฯ  
</li>
  
<li>
หตฺถิทโนฺต วิสาณญฺจ, ยถาคตมตจฺฉิตํ;  
  
มญฺจปาทาทิ ยํ กิญฺจิ, ภาชนียมนิฎฺฐิตํฯ  
</li>
  
<li>
นิฎฺฐิโต  
ตจฺฉิโต วาปิ, วิโธ หิงฺคุกรณฺฑโก;  
  
อญฺชนี จ สลากาโย, ภาชนี อุทปุญฺฉนีฯ  
</li>
  
<li>
สพฺพํ กุลาลภณฺฑมฺปิ, ปริโภคารหํ ปน;  
  
ปตฺตงฺคารกฎาหญฺจ, ธูมทานํ กปลฺลิกาฯ  
</li>
  
<li>
ถูปิกา ทีปรุโกฺข จ, จยนจฺฉทนิฎฺฐกา;  
  
สงฺฆิกํ ปน สพฺพมฺปิ, ครุภณฺฑนฺติ ทีปิตํฯ  
</li>
  
<li>
ปโตฺต กญฺจนโก เจว, ถาลกํ กุณฺฑิกาปิ จ;  
  
ฆฎโก โลหภเณฺฑปิ, กุณฺฑิกาปิ จ ภาชิยาฯ  
</li>
  
<li>
ครุนา ครุภณฺฑญฺจ, ถาวเรน จ ถาวรํ;  
  
สงฺฆสฺส ปริวเตฺตตฺวา, คณฺหิตุํ ปน วฎฺฎติฯ  
</li>
  
<li>
อโธเตน จ ปาเทน, นกฺกเม สยนาสนํ;  
  
อลฺลปาเทน วา ภิกฺขุ, ตเถว สอุปาหโนฯ  
</li>
  
<li>
ภูมิยา นิฎฺฐุภนฺตสฺส, ปริกมฺมกตาย วา;  
  
ปริกมฺมกตํ ภิตฺติํ, อปเสฺสนฺตสฺส ทุกฺกฎํฯ  
</li>
  
<li>
ปริกมฺมกตํ ภูมิํ, สงฺฆิกํ มญฺจปีฐกํ;  
  
อตฺตโน สนฺตเกเนว, ปตฺถริตฺวาน เกนจิฯ  
</li>
  
<li>
นิปชฺชิตพฺพํ, สหสา, ตสฺส นิทฺทายโต ยทิ;  
  
สรีราวยโว โกจิ, มญฺจํ ผุสติ ทุกฺกฎํฯ  
</li>
  
<li>
โลเมสุ  
ปน โลมานํ, คณนาเยว ทุกฺกฎํ;  
  
ตเลน หตฺถปาทานํ, วฎฺฎตกฺกมิตุํ ปนฯ  
</li>
  
<li>
สหสฺสคฺฆนโก โกจิ, ปิณฺฑปาโต สจีวโร;  
  
ปโตฺต อวสฺสิกํ ภิกฺขุํ, ลิขิตฺวา ฐปิโตปิ จฯ  
</li>
  
<li>
ตาทิโส ปิณฺฑปาโตว, สฎฺฐิวสฺสานมจฺจเย;  
  
อุปฺปโนฺน สฎฺฐิวสฺสสฺส, ฐิติกาย ทเท พุโธฯ  
</li>
  
<li>
อุเทฺทสภตฺตํ  
ภุญฺชิตฺวา, ชาโต เจ สามเณรโก;  
  
คเหตุํ ลภติ ตํ ปจฺฉา, สามเณรสฺส ปาฬิยาฯ  
</li>
  
<li>
สมฺปุณฺณวีสวโสฺส โย, เสฺว อุเทฺทสํ ลภิสฺสติ;  
  
อชฺช โส อุปสมฺปโนฺน, อตีตา ฐิติกา สิยาฯ  
</li>
  
<li>
สเจ ปน สลากา ตุ, ลทฺธา ภตฺตํ น ตํทิเน;  
  
ลทฺธํ, ปุนทิเน ตสฺส, คาเหตพฺพํ, น สํสโยฯ  
</li>
  
<li>
อุตฺตรุตฺตริภงฺคสฺส, ภตฺตเสฺสกจรสฺส หิ;  
  
วิสุญฺหิ ฐิติกา กตฺวา, ทาตพฺพา ตุ สลากิกาฯ  
</li>
  
<li>
ภตฺตเมว สเจ ลทฺธํ, น ปนุตฺตริภงฺคกํ;  
  
ลทฺธมุตฺตริภงฺคํ วา, น ลทฺธํ ภตฺตเมว วาฯ  
</li>
  
<li>
เยน เยน หิ ยํ ยํ ตุ, น ลทฺธํ, ตสฺส ตสฺส จ;  
  
ตํ ตํ ปุนทิเน จาปิ, คาเหตพฺพนฺติ ทีปิตํฯ  
</li>
  
<li>
สงฺฆุเทฺทสาทิกํ ภตฺตํ, อิทํ สตฺตวิธมฺปิ จ;  
  
อาคนฺตุกาทิภตฺตญฺจ, จตุพฺพิธมุทีริตํฯ  
</li>
  
<li>
วิหารวารภตฺตญฺจ, นิจฺจญฺจ กุฎิภตฺตกํ;  
  
ปนฺนรสวิธํ ภตฺตํ, อุทฺทิฎฺฐํ สพฺพเมวิธฯ  
</li>
  
<li>
ปาฬิมฎฺฐกถเญฺจว, โอโลเกตฺวา ปุนปฺปุนํ;  
  
สงฺฆิเก ปจฺจเย สมฺมา, วิภเชยฺย วิจกฺขโณฯ  
</li>
  
เสนาสนกฺขนฺธกกถาฯ  
</li>
  
<h3>วตฺตกฺขนฺธกกถา</h3>
</ol>
<ol>
<li>
อาคนฺตุกาวาสิกปิณฺฑจารี-;  
  
เสนาสนารญฺญนุโมทนาสุ  
;  
  
วตฺตานิ ภเตฺต คมิกสฺส ชนฺตา-;  
  
ฆเร ตถา วจฺจกุฎิปฺปเวเสฯ  
</li>
  
<li>
อาจริยุปชฺฌายกสิสฺสสทฺธิ-  
;  
  
วิหาริวตฺตานิปิ สพฺพโสว;  
  
วตฺตานิ วุตฺตานิ จตุทฺทเสว;  
  
วิสุทฺธจิเตฺตน วินายเกนฯ  
</li>
  
<li>
อาคนฺตุเกน อารามํ, ปวิสเนฺตน ภิกฺขุนา;  
  
ฉตฺตํ ปนาปเนตพฺพํ, มุญฺจิตพฺพา อุปาหนาฯ  
</li>
  
<li>
โอคุณฺฐนํ น กาตพฺพํ, สีเส จีวรเมว วา;  
  
น หิ เตน จ โธตพฺพา, ปาทา ปานียวารินาฯ  
</li>
  
<li>
วนฺทิตพฺพาว ปุจฺฉิตฺวา, วิหาเร วุฑฺฒภิกฺขุโน;  
  
กาเล เสนาสนํ เตน, ปุจฺฉิตพฺพญฺจ ภิกฺขุนาฯ  
</li>
  
<li>
วจฺจฎฺฐานญฺจ ปสฺสาว-ฎฺฐานํ ปานียเมว จ;  
  
ปริโภชนียํ สงฺฆ-กติกํ โคจราทิกํฯ  
</li>
  
<li>
วุฑฺฒมาคนฺตุกํ ทิสฺวา, ภิกฺขุนาวาสิเกนปิ;  
  
ปตฺตํ ปฎิคฺคเหตพฺพํ, ปจฺจุคฺคนฺตฺวาน จีวรํฯ  
</li>
  
<li>
อาสนํ ปญฺญเปตพฺพํ, ตสฺส ปาโททกมฺปิ จ;  
  
อุปนิกฺขิปิตพฺพญฺจ, ปุจฺฉิตพฺพญฺจ วารินาฯ  
</li>
  
<li>
วเนฺทโยฺย ปญฺญเปตพฺพํ, ตสฺส เสนาสนมฺปิ จ;  
  
อชฺฌาวุตฺถมวุตฺถํ วา, โคจราโคจรมฺปิ จฯ  
</li>
  
<li>
วจฺจฎฺฐานญฺจ ปสฺสาว-ฎฺฐานํ เสกฺขกุลานิ จ;  
  
ปเวเส นิกฺขเม กาโล, วตฺตโพฺพ ปานิยาทิกํฯ  
</li>
  
<li>
สเจ โส นวโก โหติ;  
  
อาคตาคนฺตุโก ยถา;  
  
นิสิเนฺนเนว  
เตนสฺส;  
  
สพฺพมาวาสิภิกฺขุนาฯ  
</li>
  
<li>
‘‘อตฺร  
ปตฺตํ ฐเปหีติ, นิสีทาหีทมาสนํ’’;  
  
อิเจฺจวํ ปน วตฺตพฺพํ, เทยฺยํ เสนาสนมฺปิ จฯ  
</li>
  
<li>
ทารุมตฺติกภณฺฑานิ, คนฺตุกาเมน ภิกฺขุนา;  
  
คนฺตพฺพํ ปฎิสาเมตฺวา, ถเกตฺวาวสถมฺปิ จฯ  
</li>
  
<li>
อาปุจฺฉิตฺวาปิ คนฺตพฺพํ, ภิกฺขุนา สยนาสนํ;  
  
ปุจฺฉิตเพฺพ อสเนฺตปิ, โคเปตฺวา วาปิ สาธุกํฯ  
</li>
  
<li>
สหสา ปวิเส นาปิ, สหสา น จ นิกฺขเม;  
  
นาติทูเร นจฺจาสเนฺน, ฐาตพฺพํ ปิณฺฑจารินาฯ  
</li>
  
<li>
วามหเตฺถน สงฺฆาฎิํ, อุจฺจาเรตฺวาถ ภาชนํ;  
  
ทกฺขิเณน ปณาเมตฺวา, ภิกฺขํ คเณฺหยฺย ปณฺฑิโตฯ  
</li>
  
<li>
สูปํ วา ทาตุกามาติ, สลฺลเกฺขยฺย มุหุตฺตกํ;  
  
โอโลเกยฺยนฺตรา ภิกฺขุ, น ภิกฺขาทายิกามุขํฯ  
</li>
  
<li>
ปานียาทิ ปนาเนยฺยํ, ภิกฺขุนารญฺญเกนปิ;  
  
นกฺขตฺตํ เตน โยโค จ, ชานิตพฺพา ทิสาปิ จฯ  
</li>
  
<li>
วจฺจปสฺสาวติตฺถานิ, ภวนฺติ ปฎิปาฎิยา;  
  
กโรนฺตสฺส ยถาวุฑฺฒํ, โหติ อาปตฺติ ทุกฺกฎํฯ  
</li>
  
<li>
สหสา อุพฺภชิตฺวา วา, น จ วจฺจกุฎิํ วิเส;  
  
อุกฺกาสิตฺวา พหิ ฐตฺวา, ปวิเส สณิกํ ปนฯ  
</li>
  
<li>
วจฺจํ น นิตฺถุนเนฺตน, กาตพฺพํ ปน ภิกฺขุนา;  
  
ขาทโต ทนฺตกฎฺฐํ วา, กโรโต โหติ ทุกฺกฎํฯ  
</li>
  
<li>
วจฺจํ ปน น กาตพฺพํ, พหิทฺธา วจฺจโทณิยา;  
  
ปสฺสาโวปิ น กาตโพฺพ, พหิ ปสฺสาวโทณิยาฯ  
</li>
  
<li>
ขเรน นาวเลเขยฺย, น กฎฺฐํ วจฺจกูปเก;  
  
ฉเฑฺฑยฺย น จ ปาเตยฺย, เขฬํ ปสฺสาวโทณิยาฯ  
</li>
  
<li>
ปาทุกาสุ  
ฐิโตเยว, อุพฺภเชยฺย วิจกฺขโณ;  
  
ปฎิจฺฉาเทยฺย ตเตฺถว, ฐตฺวา นิกฺขมเน ปนฯ  
</li>
  
<li>
นาจเมยฺย  
สเจ วจฺจํ, กตฺวา โย สลิเล สติ;  
  
ตสฺส ทุกฺกฎมุทฺทิฎฺฐํ, มุนินา โมหนาสินาฯ  
</li>
  
<li>
สสทฺทํ นาจเมตพฺพํ, กตฺวา จปุ จปูติ จ;  
  
อาจมิตฺวา สราเวปิ, เสเสตพฺพํ น ตูทกํฯ  
</li>
  
<li>
อูหตมฺปิ อโธวิตฺวา, นิกฺขมนฺตสฺส ทุกฺกฎํ;  
  
อุกฺลาปาปิ สเจ โหนฺติ, โสเธตพฺพํ อเสสโตฯ  
</li>
  
<li>
อวเลขนกเฎฺฐน, ปูโร เจ ปีฐโร ปน;  
  
ฉเฑฺฑยฺย กุมฺภิ ริตฺตา เจ, กุมฺภิํ ปูเรยฺย วารินาฯ  
</li>
  
<li>
อนชฺฌิโฎฺฐ หิ วุเฑฺฒน, ปาติโมกฺขํ น อุทฺทิเส;  
  
ธมฺมํ น จ ภเณ, ปญฺหํ, น ปุเจฺฉยฺย น วิสฺสเชฯ  
</li>
  
<li>
อาปุจฺฉิตฺวา กเถนฺตสฺส, วุฑฺฒํ วุฑฺฒตราคเม;  
  
ปุน อาปุจฺฉเน กิจฺจํ, นตฺถีติ ปริทีปิตํฯ  
</li>
  
<li>
วุเฑฺฒเนกวิหารสฺมิํ, สทฺธิํ วิหรตา ปน;  
  
อนาปุจฺฉา หิ สชฺฌาโย, น กาตโพฺพ กทาจิปิฯ  
</li>
  
<li>
อุเทฺทโสปิ น กาตโพฺพ, ปริปุจฺฉาย กา กถา;  
  
น จ ธโมฺม กเถตโพฺพ, ภิกฺขุนา ธมฺมจกฺขุนาฯ  
</li>
  
<li>
น ทีโป วิชฺฌาเปตโพฺพ, กาตโพฺพ วา น เจว โส;  
  
วาตปานกวาฎานิ, ถเกยฺย วิวเรยฺย โนฯ  
</li>
  
<li>
จงฺกเม จงฺกมโนฺต จ, วุฑฺฒโต ปริวตฺตเย;  
  
ตมฺปิ จีวรกเณฺณน, กาเยน น จ ฆฎฺฎเยฯ  
</li>
  
<li>
ปุรโต เนว เถรานํ, นฺหาเยยฺย น ปนูปริ;  
  
อุตฺตรํ โอตรนฺตานํ, ทเท มคฺคํ, น ฆฎฺฎเยฯ  
</li>
  
<li>
วตฺตํ  
อปริปูเรโนฺต, น สีลํ ปริปูรติ;  
  
อสุทฺธสีโล ทุปฺปโญฺญ, จิเตฺตกคฺคํ น วินฺทติฯ  
</li>
  
<li>
วิกฺขิตฺตจิโตฺตเนกโคฺค, สทฺธมฺมํ น จ ปสฺสติ;  
  
อปสฺสมาโน สทฺธมฺมํ, ทุกฺขา น ปริมุจฺจติฯ  
</li>
  
<li>
ตสฺมา หิ วตฺตํ ปูเรยฺย, ชินปุโตฺต วิจกฺขโณ;  
  
โอวาทํ พุทฺธเสฎฺฐสฺส, กตฺวา นิพฺพานเมหิติฯ  
</li>
  
วตฺตกฺขนฺธกกถาฯ  
</li>
  
<h3>ภิกฺขุนิกฺขนฺธกกถา</h3>
</ol>
<ol>
<li>
กายํ  
อูรุํ ถนํ วาปิ, วิวริตฺวาน ภิกฺขุนี;  
  
อตฺตโน องฺคชาตํ วา, ภิกฺขุสฺส น จ ทสฺสเยฯ  
</li>
  
<li>
ภิกฺขุนา สห ยํ กิญฺจิ, สมฺปโยเชนฺติยาปิ จ;  
  
ตโต ภาสนฺติยา ภิกฺขุํ, โหติ อาปตฺติ ทุกฺกฎํฯ  
</li>
  
<li>
น จ ภิกฺขุนิยา ทีฆํ, ธาเรยฺย กายพนฺธนํ;  
  
เตเนว กายพเนฺธน, ถนปเฎฺฎน วา ปนฯ  
</li>
  
<li>
วิลีเวน จ ปเฎฺฎน, จมฺมปเฎฺฎน วา ตถา;  
  
ทุสฺสปเฎฺฎน วา ทุสฺส-เวณิยา ทุสฺสวฎฺฎิยาฯ  
</li>
  
<li>
น ผาสุกา นเมตพฺพา, ทุกฺกฎํ ตุ นเมนฺติยา;  
  
น ฆํสาเปยฺย สมณี, ชฆนํ อฎฺฐิกาทินาฯ  
</li>
  
<li>
หตฺถํ วา หตฺถโกจฺฉํ วา, ปาทํ วา มุขมูรุกํ;  
  
โกฎฺฎาเปติ สเจ ตสฺสา, โหติ อาปตฺติ ทุกฺกฎํฯ  
</li>
  
<li>
น มุขํ ลิมฺปิตพฺพํ ตุ, น จุเณฺณตพฺพเมว จ;  
  
มโนสิลาย วาปตฺติ, มุขํ ลญฺชนฺติยา สิยาฯ  
</li>
  
<li>
องฺคราโค  
น กาตโพฺพ, มุขราโคปิ วา ตถา;  
  
อวงฺคํ น จ กาตพฺพํ, น กาตพฺพํ วิเสสกํฯ  
</li>
  
<li>
โอโลกนกโต ราคา, โอโลเกตุํ น วฎฺฎติ;  
  
ฐาตพฺพํ น จ สาโลเก, สนจฺจํ น จ การเยฯ  
</li>
  
<li>
ทุกฺกฎํ มุนินา วุตฺตํ, คณิกํ วุฎฺฐเปนฺติยา;  
  
สุรํ วา ปน มํสํ วา, ปณฺณํ วา วิกฺกิณนฺติยาฯ  
</li>
  
<li>
วฑฺฒิํ วาปิ วณิชฺชํ วา, ปโยเชตุํ น วฎฺฎติ;  
  
ติรีฎํ กญฺจุกํ วาปิ, ยทิ ธาเรติ ทุกฺกฎํฯ  
</li>
  
<li>
ทาโส วา ปน ทาสี วา, ตถา กมฺมกโรปิ วา;  
  
น เจวุปฎฺฐเปตโพฺพ, ติรจฺฉานคโตปิ วาฯ  
</li>
  
<li>
น จ ภิกฺขุนิยา สพฺพ-นีลาทิํ ปน จีวรํ;  
  
ธาเรตพฺพํ, น ธาเรยฺย, สพฺพํ นมตกมฺปิ จฯ  
</li>
  
<li>
ปฎิจฺฉนฺนาปฎิจฺฉนฺนํ  
, ฉินฺนํ วาจฺฉินฺนเมว วา;  
  
ปุริสพฺยญฺชนํ สพฺพํ, โอโลเกตุํ น วฎฺฎติฯ  
</li>
  
<li>
ทูรโตว จ ปสฺสิตฺวา, ภิกฺขุํ ภิกฺขุนิยา ปน;  
  
มโคฺค ตสฺส ปทาตโพฺพ, โอกฺกมิตฺวาน ทูรโตฯ  
</li>
  
<li>
ภิกฺขุํ ปน จ ปสฺสิตฺวา, ปตฺตํ ภิกฺขํ จรนฺติยา;  
  
นีหริตฺวา ตมุกฺกุชฺชํ, ทเสฺสตพฺพํ ตุ ภิกฺขุโนฯ  
</li>
  
<li>
สํเวลฺลิกญฺจ กาตุํ วา, ธาเรตุํ กฎิสุตฺตกํ;  
  
อุตุกาเล อนุญฺญาตํ, อุตุนีนํ มเหสินาฯ  
</li>
  
<li>
อิตฺถิโปสยุตํ ยานํ, หตฺถวฎฺฎกเมว วา;  
  
ปาฎงฺกี จ คิลานาย, วฎฺฎเตวาภิรูหิตุํฯ  
</li>
  
<li>
ครุธเมฺม ฐิตายาปิ, มานตฺตํ ตุ จรนฺติยา;  
  
สมฺมนฺนิตฺวา ปทาตพฺพา, ทุติยา ปน ภิกฺขุนีฯ  
</li>
  
<li>
ยสฺสา ปพฺพชฺชกาเล ตุ, คโพฺภ วุฎฺฐาติ อิตฺถิยา;  
  
ปุโตฺต ยทิ จ ตสฺสาปิ, ทาตพฺพา ทุติยา ตถาฯ  
</li>
  
<li>
มาตา  
ลภติ ปาเยตุํ, โภเชตุํ ปุตฺตมตฺตโน;  
  
มเณฺฑตุมฺปิ อุเร กตฺวา, เสตุํ ลภติ สา ปนฯ  
</li>
  
<li>
ฐเปตฺวา สหเสยฺยํ ตุ, ตสฺมิํ ทุติยิกาย หิ;  
  
ปุริเสสุ ยถาเญฺญสุ, วตฺติตพฺพํ ตเถว จฯ  
</li>
  
<li>
วิพฺภเมเนว สา โหติ, ยสฺมา อิธ อภิกฺขุนี;  
  
ตสฺมา ภิกฺขุนิยา สิกฺขา-ปจฺจกฺขานํ น วิชฺชติฯ  
</li>
  
<li>
วิพฺภนฺตาย ยถา ตสฺสา, ปุน นตฺถูปสมฺปทา;  
  
คตาย ติตฺถายตนํ, ตถา นตฺถูปสมฺปทาฯ  
</li>
  
<li>
เฉทนํ นขเกสานํ, ปุริเสหิ จ วนฺทนํ;  
  
วณสฺส ปริกมฺมมฺปิ, สาทิตุํ ปน วฎฺฎติฯ  
</li>
  
<li>
น วจฺจกุฎิยา วโจฺจ, กาตโพฺพ ยาย กายจิ;  
  
เหฎฺฐาปิ วิวเฎ อุทฺธํ, ปฎิจฺฉเนฺนปิ วฎฺฎติฯ  
</li>
  
<li>
น จ วฎฺฎติ สพฺพตฺถ, ปลฺลเงฺกน นิสีทิตุํ;  
  
คิลานายฑฺฒปลฺลงฺกํ, วฎฺฎตีติ ปกาสิตํฯ  
</li>
  
<li>
น  
จ ภิกฺขุนิยารเญฺญ, วตฺถพฺพํ ตุ กถญฺจน;  
  
อติเตฺถ นรติเตฺถ วา, นฺหายิตุํ น จ วฎฺฎติฯ  
</li>
  
<li>
สมณี คนฺธจุเณฺณน, ยา จ วาสิตมตฺติยา;  
  
นฺหาเยยฺย ปฎิโสเต วา, ตสฺสา อาปตฺติ ทุกฺกฎํฯ  
</li>
  
<li>
‘‘ตฺวํเยว ปริภุญฺชา’’ติ, ปริโภคตฺถมตฺตโน;  
  
ทินฺนํ อภุตฺวา อญฺญสฺส, เทนฺติยา ปน ทุกฺกฎํฯ  
</li>
  
<li>
สพฺพํ ปฎิคฺคหาเปตฺวา, ภิกฺขูหิ ปริภุญฺชิตุํ;  
  
อสเนฺตนุปสมฺปเนฺน, ภิกฺขุนีนํ ตุ วฎฺฎติฯ  
</li>
  
ภิกฺขุนิกฺขนฺธกกถาฯ  
</li>
  
อิติ วินยวินิจฺฉเย ขนฺธกกถา นิฎฺฐิตาฯ  
</li>
  
<h3>จตุพฺพิธกมฺมกถา</h3>
</ol>
<ol>
<li>
จตฺตาริมานิ  
กมฺมานิ, อปโลกนสญฺญิตํ;  
  
ญตฺติ ญตฺติทุติยญฺจ, กมฺมํ ญตฺติจตุตฺถกํฯ  
</li>
  
<li>
อปโลกนกมฺมํ ตุ, ปญฺจ ฐานานิ คจฺฉติ;  
  
ญตฺติกมฺมํ นวฎฺฐานํ, ทุติยํ สตฺต คจฺฉติฯ  
</li>
  
<li>
ตถา ญตฺติจตุตฺถมฺปิ, สตฺต ฐานานิ คจฺฉติ;  
  
นิสฺสารณญฺจ โอสาโร, ภณฺฑุกํ พฺรหฺมทณฺฑโกฯ  
</li>
  
<li>
  
อปโลกนกมฺม  
ญฺหิ, กมฺมลกฺขณปญฺจมํ;  
  
นิสฺสารณญฺจ โอสารํ,  
สมณุเทฺทสโต วเทฯ  
</li>
  
<li>
  
ภณฺฑุกํ  
ปพฺพชเนฺตน, ฉเนฺนน  
พฺรหฺมทณฺฑกํ  
;  
  
อญฺญสฺสปิ จ กาตโพฺพ, ตถารูปสฺส ภิกฺขุโนฯ  
</li>
  
<li>
สโพฺพ สนฺนิปติตฺวาน, อาปุจฺฉิตฺวาน สพฺพโส;  
  
จีวราทิปริกฺขารํ, สโงฺฆ ยํ เทติ ตสฺส หิฯ  
</li>
  
<li>
ติกฺขตฺตุํ อปโลเกตฺวา, ภิกฺขูนํ รุจิยา ปน;  
  
เอวํ สงฺฆสฺส ทานํ ตุ, โหติ ตํ  
กมฺมลกฺขณํ  
ฯ  
</li>
  
<li>
นิสฺสารณมโถสาโร  
, อุโปสถปวารณา;  
  
สมฺมุติ เจว ทานญฺจ, ปฎิคฺคาโห จ สตฺตโมฯ  
</li>
  
<li>
ปจฺจุกฺกฑฺฒนตา เจว, อฎฺฐมี ปริกิตฺติตา;  
  
กมฺมสฺส ลกฺขณญฺจาติ, นว ฐานานิ ญตฺติยาฯ  
</li>
  
<li>
วินิจฺฉเย อสมฺปเตฺต, เถรสฺสาวินยญฺญุโน;  
  
ตสฺส นิสฺสารณา วุตฺตา, ยา สา  
นิสฺสารณา  
ติ หิฯ  
</li>
  
<li>
อุปสมฺปทาเปกฺขสฺส, อาคโจฺฉ  
สารณา  
ติ สา;  
  
อุโปสถ  
วเสนาปิ,  
ปวารณ  
วเสนปิฯ  
</li>
  
<li>
ญตฺติยา  
ฐปิตตฺตา หิ, ญตฺติกมฺมานิเม ทุเว;  
  
‘‘อุปสมฺปทาเปกฺขญฺหิ, อนุสาเสยฺยห’’นฺติ จฯ  
</li>
  
<li>
‘‘อิตฺถนฺนามมหํ ภิกฺขุํ, ปุเจฺฉยฺยํ วินย’’นฺติ จ;  
  
เอวมาทิปวตฺตา หิ, เอทิสา ญตฺติ  
สมฺมุติ  
ฯ  
</li>
  
<li>
นิสฺสฎฺฐจีวราทีนํ, ทานํ  
‘‘ทาน’’  
นฺติ วุจฺจติ;  
  
อาปตฺตีนํ ปฎิคฺคาโห,  
‘‘ปฎิคฺคาโห’’  
ติ วุจฺจติฯ  
</li>
  
<li>
  
ปจฺจุกฺกฑฺฒนตา  
นาม, ปวารุกฺกฑฺฒนา มตา;  
  
‘‘อิมํ อุโปสถํ กตฺวา, กาเล ปวารยามิ’’ติฯ  
</li>
  
<li>
ติณวตฺถารเก สพฺพ-ปฐมา ญตฺติ เจตรา;  
  
กมฺมลกฺขณ  
เมตนฺติ, นว ฐานานิ ญตฺติยาฯ  
</li>
  
<li>
ญตฺติทุติยกมฺมมฺปิ, สตฺต ฐานานิ คจฺฉติ;  
  
นิสฺสารณมโถสารํ, สมฺมุติํ ทานเมว จฯ  
</li>
  
<li>
อุทฺธารํ เทสนํ กมฺม-ลกฺขณํ ปน สตฺตมํ;  
  
ปตฺตนิกฺกุชฺชนาที ตุ,  
นิสฺสาโรสารณา  
มตาฯ  
</li>
  
<li>
  
สมฺมุติ  
นาม สีมาทิ, สา ปญฺจทสธา มตา;  
  
ทานํ  
กถินวตฺถสฺส,  
ทานํ  
มตกวาสโสฯ  
</li>
  
<li>
กถินสฺสนฺตรุพฺภาโร,  
‘‘อุพฺภาโร’’  
ติ ปวุจฺจติ;  
  
เทสนา  
กุฎิวตฺถุสฺส, วิหารสฺส จ วตฺถุโนฯ  
</li>
  
<li>
ติณวตฺถารกเมฺม จ, โมหาโรปนตาทิสุ;  
  
กมฺมวาจาวเสเนตฺถ,  
กมฺมลกฺขณตา  
มตาฯ  
</li>
  
<li>
อิติ  
ญตฺติทุติยสฺส, อิเม สตฺต ปกาสิตา;  
  
ตถา ญตฺติจตุตฺถมฺปิ, สตฺต ฐานานิ คจฺฉติฯ  
</li>
  
<li>
นิสฺสารณมโถสารํ, สมฺมุติํ ทานนิคฺคหํ;  
  
สมนุภาสนเญฺจว, สตฺตมํ กมฺมลกฺขณํฯ  
</li>
  
<li>
สตฺตนฺนํ ตชฺชนาทีนํ, กมฺมานํ กรณํ ปน;  
  
นิสฺสารณา  
ถ ปสฺสทฺธิ, เตสํ  
โอสารณา  
มตาฯ  
</li>
  
<li>
โอวาโท  
ภิกฺขุนีนํ ตุ,  
สมฺมุตี  
ติ ปกาสิตา;  
  
มานตฺตปริวาสานํ, ทานํ  
‘‘ทาน’’  
นฺติ วุจฺจติฯ  
</li>
  
<li>
ปุน มูลาปฎิกฺกโสฺส,  
‘‘นิคฺคโห’’  
ติ ปวุจฺจติ;  
  
อุกฺขิตฺตสฺสานุวตฺติกา, อฎฺฐ ยาวตตียกาฯ  
</li>
  
<li>
อริโฎฺฐ จณฺฑกาฬี จ, เอกาทส ภวนฺติเม;  
  
อิเมสํ ตุ วสา เญยฺยา, ทเสกา  
สมนุภาสนา  
ฯ  
</li>
  
<li>
อุปสมฺปทกมฺมญฺจ, กมฺมมพฺภานสญฺญิตํ;  
  
อิทํ ญตฺติจตุเตฺถ ตุ, สตฺตมํ  
กมฺมลกฺขณํ  
ฯ  
</li>
  
<li>
อปโลกนกมฺมญฺจา-ปโลเกตฺวาว การเย;  
  
ญตฺติยา ทุติเยนาปิ, จตุเตฺถน น การเยฯ  
</li>
  
<li>
ญตฺติทุติยกมฺมานิ, ลหุกานตฺถิ กานิจิ;  
  
กาตพฺพานปโลเกตฺวา, สพฺพา สมฺมุติโย สิยุํฯ  
</li>
  
<li>
เสสานิ อปโลเกตฺวา, กาตุํ ปน น วฎฺฎติ;  
  
ยถาวุตฺตนเยเนว, เตน เตเนว การเยฯ  
</li>
  
จตุพฺพิธกมฺมกถาฯ  
</li>
  
<h3>กมฺมวิปตฺติกถา</h3>
</ol>
<ol>
<li>
วตฺถุโต ญตฺติโต เจว, อนุสฺสาวนสีมโต;  
  
ปริสโตติ ปเญฺจว, กมฺมโทสา ปกาสิตาฯ  
</li>
  
<li>
สมฺมุขากรณียํ  
ยํ, ตํ กโรติ อสมฺมุขา;  
  
กมฺมํ วตฺถุวิปนฺนํ ตํ, อธมฺมนฺติ ปวุจฺจติฯ  
</li>
  
<li>
อสมฺมุขากรณียานิ, อเฎฺฐว จ ภวนฺติ หิ;  
  
ปตฺตนิกฺกุชฺชนเญฺจว, ปตฺตสฺสุกฺกุชฺชนมฺปิ จฯ  
</li>
  
<li>
ปกาสนียกมฺมญฺจ  
, เสกฺขอุมฺมตฺตสมฺมุติ;  
  
อวนฺทิโย ตถา พฺรหฺม-ทโณฺฑ ทูตูปสมฺปทาฯ  
</li>
  
<li>
อิมานฎฺฐ ฐเปตฺวาน, เสสานิ ปน สพฺพโส;  
  
สมฺมุขากรณียานิ,  
กมฺมานิ สุคโตพฺรวิฯ  
</li>
  
<li>
ญตฺติโต ปน ปเญฺจว, วิปชฺชนนยา มตา;  
  
น ปรามสติ วตฺถุญฺจ, สงฺฆํ ปุคฺคลเมว วาฯ  
</li>
  
<li>
น ปรามสติ ญตฺติํ วา, ปจฺฉา ญตฺติํ ฐเปติ วา;  
  
ปญฺจเหเตหิ กมฺมานิ, ญตฺติโตว วิปชฺชเรฯ  
</li>
  
<li>
อนุสฺสาวนโต ปญฺจ, กมฺมโทสา ปกาสิตา;  
  
น ปรามสติ วตฺถุํ วา, สงฺฆํ ปุคฺคลเมว วาฯ  
</li>
  
<li>
หาเปติ สาวนํ วาปิ, สาเวตสมเยปิ วา;  
  
เอวํ ปน วิปชฺชนฺติ, อนุสฺสาวนโตปิ จฯ  
</li>
  
<li>
เอกาทสหิ สีมาหิ, สีมโต กมฺมโทสตา;  
  
วุตฺตา อุโปสเถ ตาว, ขนฺธเก สพฺพโส มยาฯ  
</li>
  
<li>
จตุวเคฺคน กาตเพฺพ, กมฺมปฺปตฺตา อนาคตา;  
  
ฉโนฺท จ น ปนานีโต, ปฎิโกฺกสนฺติ สมฺมุขาฯ  
</li>
  
<li>
เอวํ ติวงฺคิโก โทโส, ปริสาย วสา สิยา;  
  
อาคตา กมฺมปตฺตา จ, ฉโนฺท จ น ปนาคโตฯ  
</li>
  
<li>
สมฺมุขา ปฎิเสเธนฺติ, ทุติเย จตุวคฺคิเก;  
  
อาคตา กมฺมปตฺตา จ, ฉโนฺทปิ จ สมาหโฎฯ  
</li>
  
<li>
ปฎิโกฺกโสว เอตฺถตฺถิ, ตติเย จตุวคฺคิเก;  
  
เอวํ ปญฺจาทิวเคฺคสุ, สเงฺฆสุ ติวิเธสุปิฯ  
</li>
  
<li>
จตุตฺถิกา  
สิยุํ โทสา, ทส เทฺว ปริสาวสา;  
  
เอวํ ทฺวาทสธา เอตฺถ, กมฺมานิ หิ วิปชฺชเรฯ  
</li>
  
กมฺมวิปตฺติกถาฯ  
</li>
  
<h3>เสทโมจนกถา</h3>
</ol>
<p>ก.</p>


<p>
โสฬสปริวารสฺส  
, ปริวารสฺส สาทรา;  
  
สุณาถ นิปุเณ ปเญฺห, คูฬฺหเตฺถ ภณโต มมฯ  
</p>
  
<p>ข.</p>


<p>
ทิวาปชฺชติ โน รตฺติํ, รตฺติํเยว จ โน ทิวา;  
  
กถญฺจ ปฎิคฺคณฺหโนฺต, น คณฺหโนฺต กถํ ปนฯ  
</p>
  
<p>ค.</p>


<p>
ฉินฺทนฺตสฺส สิยาปตฺติ, ตเถวาฉินฺทโตปิ จ;  
  
ฉาเทนฺตสฺส ตถาปตฺติ-น ฉาเทนฺตสฺส ภิกฺขุโนฯ  
</p>
  
<p>ฆ.</p>


<p>
กา จาปตฺติ สมาปตฺติ-ลาภิโนเยว ภิกฺขุโน;  
  
อสมาปตฺติลาภิสฺส, กา จ นามสฺส สา ภเวฯ  
</p>
  
<p>ง.</p>


<p>
ครุกํ ภณโต สจฺจํ, อลิกํ ภณโต สิยุํ;  
  
ลหุํ สจฺจํ ภณนฺตสฺส, มุสา จ ภณโต ครุํฯ  
</p>
  
<p>จ.</p>


<p>
ปวิสโนฺต จ อารามํ, อาปชฺชติ น นิกฺขมํ;  
  
นิกฺขมโนฺตว อาปตฺติ, น เจว ปวิสํ ปน;  
</p>
  
<p>ฉ.</p>


<p>
สมาทิยโนฺต อสมาทิยโนฺต;  
  
อนาทิยโนฺตปิ จ อาทิยโนฺต;  
  
เทโนฺต อเทโนฺตปิ สิยา สโทโส;  
  
ตถา กโรโนฺตปิ จ โน กโรโนฺตฯ  
</p>
  
<p>ช.</p>


<p>
อาปชฺชติ จ ธาเรโนฺต, อธาเรโนฺต ตเถว จ;  
  
ทฺวินฺนํ มาตา ปิตา สาว, กถํ โหติ? ภณาหิ เมฯ  
</p>
  
<p>ฌ.</p>


<p>
อุภโตพฺยญฺชนา  
อิตฺถี, คพฺภํ คณฺหาติ อตฺตนา;  
  
คณฺหาเปติ ปรํ คพฺภํ, ตสฺมา มาตาปิตา จ สาฯ  
</p>
  
<p>ญ.</p>


<p>
คาเม วา ยทิ วารเญฺญ, ยํ ปเรสํ มมายิตํ;  
  
น หรโนฺตว ตํ เถยฺยา, กถํ ปาราชิโก ภเว;  
  
<p>ฎ.</p>


<ol>
<li>
เถยฺยสํวาสโก เอโส, ลิงฺคสํวาสเถนโก;  
  
ปรภณฺฑํ อคณฺหโนฺต, เตน โหติ ปราชิโตฯ  
</li>
  
<p>ฐ.
</ol></p>


<p>
นาริํ รูปวติํ ภิกฺขุ, รตฺตจิโตฺต อสญฺญโต;  
  
เมถุนํ ตาย กตฺวาปิ, น โส ปาราชิโก กถํ;  
</p>
  
<p>ฑ.</p>


<p>
อจฺฉราสทิสํ  
นาริํ, สุปินเนฺตน ปสฺสติ;  
  
ตาย เมถุนสํโยเค, กเตปิ น ภวิสฺสติฯ  
</p>
  
<p>ฒ.</p>


<p>
พหิทฺธา เคหโต ภิกฺขุ, อิตฺถี คพฺภนฺตรํ คตา;  
  
ฉิทฺทํ เคหสฺส เนวตฺถิ, กถํ เมถุนโต จุโต;  
</p>
  
<p>ณ.</p>


<p>
อโนฺตทุสฺสกุฎิเฎฺฐน, มาตุคาเมน เมถุนํ;  
  
สนฺถตาทิวเสเนว, กตฺวา โหติ ปราชิโตฯ  
</p>
  
<p>ต.</p>


<p>
สุเตฺต จ วินเยเยว, ขนฺธเก สานุโลมิเก;  
  
สพฺพตฺถ นิปุณา ธีรา, อิเม ปเญฺห ภณนฺติ เตฯ  
</p>
  
<p>ถ.</p>


<p>
ขนฺธเก ปริวาเร จ, วินเย สานุโลมิเก;  
  
อาทโร กรณีโยว, ปฎุภาวํ ปนิจฺฉิตาฯ  
</p>
  
เสทโมจนกถาฯ  
</p>
  
<h3>ปกิณฺณกวินิจฺฉยกถา</h3>
<ol>
<li>
ฉตฺตํ ปณฺณมยํ กิญฺจิ, พหิ อโนฺต จ สพฺพโส;  
  
ปญฺจวเณฺณน สุเตฺตน, สิพฺพิตุํ น จ วฎฺฎติฯ  
</li>
  
<li>
ฉินฺทิตุํ  
อฑฺฒจนฺทํ วา, ปเณฺณ มกรทนฺตกํ;  
  
ฆฎกํ วาฬรูปํ วา, เลขา ทเณฺฑ น วฎฺฎติฯ  
</li>
  
<li>
สิพฺพิตุํ เอกวเณฺณน, ฉตฺตํ สุเตฺตน วฎฺฎติ;  
  
ถิรตฺถํ, ปญฺจวณฺณานํ, ปญฺชรํ วา วินนฺธิตุํฯ  
</li>
  
<li>
ฆฎกํ วาฬรูปํ วา, เลขา วา ปน เกวลา;  
  
ภินฺทิตฺวา วาปิ ฆํสิตฺวา, ธาเรตุํ ปน วฎฺฎติฯ  
</li>
  
<li>
อหิฉตฺตกสณฺฐานํ, ทณฺฑพุนฺทมฺหิ วฎฺฎติ;  
  
อุกฺกิริตฺวา กตา เลขา, พนฺธนตฺถาย วฎฺฎติฯ  
</li>
  
<li>
นานาวเณฺณหิ สุเตฺตหิ, มณฺฑนตฺถาย จีวรํ;  
  
สมํ สตปทาทีนํ, สิพฺพิตุํ น จ วฎฺฎติฯ  
</li>
  
<li>
ปตฺตสฺส  
ปริยเนฺต วา, ตถา ปตฺตมุเขปิ วา;  
  
เวณิํ สงฺขลิกํ วาปิ, กโรโต โหติ ทุกฺกฎํฯ  
</li>
  
<li>
ปฎฺฎมฺปิ คณฺฐิปาสานํ, อฎฺฐโกณาทิกํวิธิํ;  
  
ตตฺถคฺฆิยคทารูปํ, มุคฺคราทิํ กโรนฺติ จฯ  
</li>
  
<li>
ตตฺถ กกฺกฎกกฺขีนิ, อุฎฺฐาเปนฺติ น วฎฺฎติ;  
  
สุตฺตา จ ปิฬกา ตตฺถ, ทุวิเญฺญยฺยาว ทีปิตาฯ  
</li>
  
<li>
จตุโกณาว วฎฺฎนฺติ, คณฺฐิปาสกปฎฺฎกา;  
  
กณฺณโกเณสุ สุตฺตานิ, รเตฺต ฉิเนฺทยฺย จีวเรฯ  
</li>
  
<li>
สูจิกมฺมวิการํ วา, อญฺญํ วา ปน กิญฺจิปิ;  
  
จีวเร ภิกฺขุนา กาตุํ, การาเปตุํ น วฎฺฎติฯ  
</li>
  
<li>
โย จ ปกฺขิปติ ภิกฺขุ จีวรํ;  
  
กญฺชิปิฎฺฐขลิอลฺลิกาทิสุ;  
  
วณฺณมฎฺฐมภิปตฺถยํ ปรํ;  
  
ตสฺส นตฺถิ ปน มุตฺติ ทุกฺกฎาฯ  
</li>
  
<li>
สูจิหตฺถมลาทีนํ  
, กรเณ จีวรสฺส จ;  
  
ตถา กิลิฎฺฐกาเล จ, โธวนตฺถํ ตุ วฎฺฎติฯ  
</li>
  
<li>
รชเน ปน คนฺธํ วา, เตลํ วา ลาขเมว วา;  
  
กิญฺจิ ปกฺขิปิตุํ ตตฺถ, ภิกฺขุโน น จ วฎฺฎติฯ  
</li>
  
<li>
สเงฺขน มณินา วาปิ, อเญฺญนปิ จ เกนจิ;  
  
จีวรํ น จ ฆเฎฺฎยฺย, ฆํสิตพฺพํ น โทณิยาฯ  
</li>
  
<li>
จีวรํ โทณิยํ กตฺวา, นาปิ ฆเฎฺฎยฺย มุฎฺฐินา;  
  
รตฺตํ ปหริตุํ กิญฺจิ, หเตฺถเหว จ วฎฺฎติฯ  
</li>
  
<li>
คณฺฐิเก ปน เลขา วา, ปิฬกา วา น วฎฺฎติ;  
  
กปฺปพินฺทุวิกาโร วา, ปาฬิกณฺณิกเภทโตฯ  
</li>
  
<li>
ถาลกสฺส จ ปตฺตสฺส, พหิ อโนฺตปิ วา ปน;  
  
อารเคฺคน กตา เลขา, น จ วฎฺฎติ กาจิปิฯ  
</li>
  
<li>
อาโรเปตฺวา ภมํ ปตฺตํ, มชฺชิตฺวา เจ ปจนฺติ จ;  
  
‘‘มณิวณฺณํ กริสฺสาม’’, อิติ กาตุํ น วฎฺฎติฯ  
</li>
  
<li>
ปตฺตมณฺฑลเก  
กิญฺจิ, ภิตฺติกมฺมํ น วฎฺฎติ;  
  
น โทโส โกจิ ตตฺถสฺส, กาตุํ มกรทนฺตกํฯ  
</li>
  
<li>
น ธมฺมกรณจฺฉเตฺต, เลขา กาจิปิ วฎฺฎติ;  
  
กุจฺฉิยํ วา ฐเปตฺวา ตํ, เลขํ ตุ มุขวฎฺฎิยํฯ  
</li>
  
<li>
สุตฺตํ วา ทิคุณํ กตฺวา, โกเฎฺฎนฺติ จ ตหิํ ตหิํ;  
  
กายพนฺธนโสภตฺถํ, ตํ น วฎฺฎติ ภิกฺขุโนฯ  
</li>
  
<li>
ทสามุเข ทฬฺหตฺถาย, ทฺวีสุ อเนฺตสุ วฎฺฎติ;  
  
มาลากมฺมลตากมฺม-จิตฺติกมฺปิ น วฎฺฎติฯ  
</li>
  
<li>
อกฺขีนิ ตตฺถ ทเสฺสตฺวา, โกฎฺฎิเต ปน กา กถา;  
  
กกฺกฎกฺขีนิ วา ตตฺถ, อุฎฺฐาเปตุํ น วฎฺฎติฯ  
</li>
  
<li>
ฆฎํ  
เทฑฺฑุภสีสํ วา, มกรสฺส มุขมฺปิ วา;  
  
วิการรูปํ ยํ กิญฺจิ, น วฎฺฎติ ทสามุเขฯ  
</li>
  
<li>
อุชุกํ มจฺฉกณฺฎํ วา, มฎฺฐํ วา ปน ปฎฺฎิกํ;  
  
ขชฺชูริปตฺตกาการํ, กตฺวา วฎฺฎติ โกฎฺฎิตํฯ  
</li>
  
<li>
ปฎฺฎิกา สูกรนฺตนฺติ, ทุวิธํ กายพนฺธนํ;  
  
รชฺชุกา ทุสฺสปฎฺฎาทิ, สพฺพํ ตสฺสานุโลมิกํฯ  
</li>
  
<li>
มุรชํ มทฺทวีณญฺจ, เทฑฺฑุภญฺจ กลาพุกํ;  
  
รชฺชุโย น จ วฎฺฎนฺติ, ปุริมา เทฺวทสา สิยุํฯ  
</li>
  
<li>
ทสา ปามงฺคสณฺฐานา, นิทฺทิฎฺฐา กายพนฺธเน;  
  
เอกา ทฺวิติจตโสฺส วา, วฎฺฎนฺติ น ตโต ปรํฯ  
</li>
  
<li>
เอกรชฺชุมยํ วุตฺตํ, มุนินา กายพนฺธนํ;  
  
ตญฺจ ปามงฺคสณฺฐานํ, เอกมฺปิ จ น วฎฺฎติฯ  
</li>
  
<li>
รชฺชุเก เอกโต กตฺวา, พหู เอกาย รชฺชุยา;  
  
นิรนฺตรญฺหิ เวเฐตฺวา, กตํ วฎฺฎติ พนฺธิตุํฯ  
</li>
  
<li>
ทนฺตกฎฺฐวิสาณฎฺฐิ-โลหเวฬุนฬพฺภวา;  
  
ชตุสงฺขมยาสุตฺต-ผลชา วิธกา มตาฯ  
</li>
  
<li>
กายพนฺธนวิเธปิ, วิกาโร น จ วฎฺฎติ;  
  
ตตฺถ ตตฺถ ปริเจฺฉท-เลขามตฺตํ ตุ วฎฺฎติฯ  
</li>
  
<li>
มาลากมฺมลตากมฺม-นานารูปวิจิตฺติตา  
;  
  
น จ วฎฺฎติ ภิกฺขูนํ, อญฺชนี ชนรญฺชนีฯ  
</li>
  
<li>
ตาทิสํ ปน ฆํสิตฺวา, เวเฐตฺวา สุตฺตเกน วา;  
  
วฬญฺชนฺตสฺส ภิกฺขุสฺส, น โทโส โกจิ วิชฺชติฯ  
</li>
  
<li>
วฎฺฎา วา จตุรสฺสา วา, อฎฺฐํสา วาปิ อญฺชนี;  
  
วฎฺฎเตวาติ นิทฺทิฎฺฐา, วณฺณมฎฺฐา น วฎฺฎติฯ  
</li>
  
<li>
ตถาญฺชนิสลากาปิ  
, อญฺชนิถวิกาย จ;  
  
นานาวเณฺณหิ สุเตฺตหิ, จิตฺตกมฺมํ น วฎฺฎติฯ  
</li>
  
<li>
เอกวเณฺณน สุเตฺตน, สิปาฎิํ เยน เกนจิ;  
  
ยํ กิญฺจิ ปน สิเพฺพตฺวา, วฬญฺชนฺตสฺส วฎฺฎติฯ  
</li>
  
<li>
มณิกํ ปิฬกํ วาปิ, ปิปฺผเล อารกณฺฎเก;  
  
ฐเปตุํ ปน ยํ กิญฺจิ, น จ วฎฺฎติ ภิกฺขุโนฯ  
</li>
  
<li>
ทณฺฑเกปิ ปริเจฺฉท-เลขามตฺตํ ตุ วฎฺฎติ;  
  
วลิตฺวา จ นขเจฺฉทํ, กโรนฺตีติ หิ วฎฺฎติฯ  
</li>
  
<li>
อุตฺตรารณิยํ วาปิ, ธนุเก เปลฺลทณฺฑเก;  
  
มาลากมฺมาทิ ยํ กิญฺจิ, วณฺณมฎฺฐํ น วฎฺฎติฯ  
</li>
  
<li>
สณฺฑาเส ทนฺตกฎฺฐานํ, ตถา เฉทนวาสิยา;  
  
ทฺวีสุ ปเสฺสสุ โลเหน, พนฺธิตุํ ปน วฎฺฎติฯ  
</li>
  
<li>
ตถา กตฺตรทเณฺฑปิ, จิตฺตกมฺมํ น วฎฺฎติ;  
  
วฎฺฎเลขาว วฎฺฎนฺติ, เอกา วา เทฺวปิ เหฎฺฐโตฯ  
</li>
  
<li>
วิสาเณ นาฬิยํ วาปิ, ตเถวามณฺฑสารเก;  
  
เตลภาชนเก สพฺพํ, วณฺณมฎฺฐํ ตุ วฎฺฎติฯ  
</li>
  
<li>
ปานียสฺส อุฬุเงฺกปิ, โทณิยํ รชนสฺสปิ;  
  
ฆเฎ ผลกปีเฐปิ, วลยาธารกาทิเกฯ  
</li>
  
<li>
ตถา ปตฺตปิธาเน จ, ตาลวเณฺฎ จ พีชเน;  
  
ปาทปุญฺฉนิยํ วาปิ, สมฺมุญฺชนิยเมว จฯ  
</li>
  
<li>
มเญฺจ ภูมตฺถเร ปีเฐ, ภิสิพิโมฺพหเนสุ จ;  
  
มาลากมฺมาทิกํ จิตฺตํ, สพฺพเมว จ วฎฺฎติฯ  
</li>
  
<li>
นานามณิมยตฺถมฺภ-กวาฎทฺวารภิตฺติกํ  
;  
  
เสนาสนมนุญฺญาตํ, กา กถา วณฺณมฎฺฐเกฯ  
</li>
  
<li>
โสวณฺณิยํ  
ทฺวารกวาฎพทฺธํ;  
  
สุวณฺณนานามณิภิตฺติภูมิํ;  
  
น กิญฺจิ เอกมฺปิ นิเสธนียํ;  
  
เสนาสนํ วฎฺฎติ สพฺพเมวฯ  
</li>
  
<li>
พุทฺธํ ธมฺมญฺจ สงฺฆญฺจ, น อุทฺทิสฺส ทวํ กเร;  
  
มูคพฺพตาทิกํ เนว, คเณฺหยฺย ติตฺถิยพฺพตํฯ  
</li>
  
<li>
กายํ วา องฺคชาตํ วา, อูรุํ วา น ตุ ทสฺสเย;  
  
ภิกฺขุนีนํ ตุ ตา วาปิ, น สิเญฺจ อุทกาทินาฯ  
</li>
  
<li>
วสฺสมญฺญตฺถ วุโฎฺฐ เจ, ภาคมญฺญตฺถ คณฺหติ;  
  
ทุกฺกฎํ ปุน ทาตพฺพํ, คีวา นเฎฺฐปิ ชชฺชเรฯ  
</li>
  
<li>
โจทิโต โส สเจ เตหิ, ภิกฺขูหิ น ทเทยฺยตํ;  
  
ธุรนิเกฺขปเน เตสํ, ภณฺฑเคฺฆเนว การเยฯ  
</li>
  
<li>
อกปฺปิยสมาทานํ, กโรโต โหติ ทุกฺกฎํ;  
  
ทวา สิลํ ปวิชฺฌโนฺต, ทุกฺกฎา น จ มุจฺจติฯ  
</li>
  
<li>
คิหีโคปกทานสฺมิํ, น โทโส โกจิ คณฺหโต;  
  
ปริเจฺฉทนโย วุโตฺต, สงฺฆเจติยสนฺตเกฯ  
</li>
  
<li>
ยานํ ปุริสสํยุตฺตํ, หตฺถวฎฺฎกเมว วา;  
  
ปาฎงฺกิญฺจ คิลานสฺส, วฎฺฎเตวาภิรูหิตุํฯ  
</li>
  
<li>
น จ ภิกฺขุนิยา สทฺธิํ, สมฺปโยเชยฺย กิญฺจิปิ;  
  
ทุกฺกฎํ ภิกฺขุนิํ ราคา, โอภาเสนฺตสฺส ภิกฺขุโนฯ  
</li>
  
<li>
ภิกฺขุนีนํ หเว ภิกฺขุ, ปาติโมกฺขํ น อุทฺทิเส;  
  
อาปตฺติํ วา สเจ ตาสํ, ปฎิคฺคเณฺหยฺย ทุกฺกฎํฯ  
</li>
  
<li>
อตฺตโน ปริโภคตฺถํ, ทินฺนมญฺญสฺส กสฺสจิ;  
  
ปริโภคมกตฺวาว, ททโต ปน ทุกฺกฎํฯ  
</li>
  
<li>
อสปฺปายํ  
สเจ สพฺพํ, อปเนตุมฺปิ วฎฺฎติ;  
  
อคฺคํ คเหตฺวา ทาตุํ วา, ปตฺตาทีสุปฺยยํ นโยฯ  
</li>
  
<li>
ปญฺจวคฺคูปสมฺปทา  
, คุณงฺคุณอุปาหนา;  
  
จมฺมตฺถาโร ธุวนฺหานํ, มชฺฌเทเส น วฎฺฎติฯ  
</li>
  
<li>
สมฺพาธสฺส จ สามนฺตา, สตฺถกมฺมํ ทุวงฺคุลา;  
  
วาริตํ, วตฺถิกมฺมมฺปิ, สมฺพาเธเยว สตฺถุนาฯ  
</li>
  
<li>
ปณฺณานิ อชฺชุกาทีนํ, โลณํ วา อุณฺหยาคุยา;  
  
ปกฺขิปิตฺวาน ปากตฺถํ, จาเลตุํ น จ วฎฺฎติฯ  
</li>
  
<li>
สเจ ปริสมญฺญสฺส, อุปฬาเลติ ทุกฺกฎํ;  
  
ตตฺถ จาทีนวํ ตสฺส, วตฺตุํ ปน จ วฎฺฎติฯ  
</li>
  
<li>
‘‘มกฺขนํ คูถมุเตฺตหิ, คเตน นฺหายิตุํ วิย;  
  
กตํ นิสฺสาย ทุสฺสีลํ, ตยา วิหรตา’’ติ จฯ  
</li>
  
<li>
ภตฺตเคฺค ยาคุปาเน จ, อโนฺตคาเม จ วีถิยํ;  
  
อนฺธกาเร อนาวโชฺช, เอกาวโตฺต จ พฺยาวโฎฯ  
</li>
  
<li>
สุโตฺต ขาทญฺจ ภุญฺชโนฺต, วจฺจํ มุตฺตมฺปิ วา กรํ;  
  
วนฺทนา เตรสนฺนํ ตุ, อยุตฺตเตฺถน วาริตาฯ  
</li>
  
<li>
นโคฺค อนุปสมฺปโนฺน, นานาสํวาสโกปิ จ;  
  
โย ปจฺฉา อุปสมฺปโนฺน, อุกฺขิโตฺต มาตุคามโกฯ  
</li>
  
<li>
เอกาทส อภพฺพา จ, ครุกฎฺฐา จ ปญฺจิเม;  
  
วนฺทโต ทุกฺกฎํ วุตฺตํ, พาวีสติ จ ปุคฺคเลฯ  
</li>
  
<li>
โย ปุเร อุปสมฺปโนฺน, นานาสํวาสวุฑฺฒโก;  
  
ธมฺมวาที จ สมฺพุโทฺธ, วนฺทนียา ตโย อิเมฯ  
</li>
  
<li>
ตชฺชนาทิกเต เอตฺถ, จตุโร ปน ปุคฺคเล;  
  
วนฺทโตปิ อนาปตฺติ, เตหิ กมฺมญฺจ กุพฺพโตฯ  
</li>
  
<li>
อธิฎฺฐานํ  
ปเนกสฺส, ทฺวินฺนํ วา ติณฺณเมว วา;  
  
ทิฎฺฐาวิกมฺมมุทฺทิฎฺฐํ, ตโต อุทฺธํ นิวารณํฯ  
</li>
  
<li>
สนฺทิโฎฺฐ โหติ สมฺภโตฺต, ชีวตาลปิโตปิ จ;  
  
คหิตตฺตมโน โหติ, วิสฺสาโส ปญฺจธา สิยาฯ  
</li>
  
<li>
สีลทิฎฺฐิวิปตฺติ จ, อาจาราชีวสมฺภวา;  
  
วิปตฺติโย จตโสฺสว, วุตฺตา อาทิจฺจพนฺธุนาฯ  
</li>
  
<li>
ตตฺถ  
อปฺปฎิกมฺมา จ, ยา จ วุฎฺฐานคามินี;  
  
อาปตฺติโย ทุเว  
สีล-วิปตฺตี  
ติ ปกาสิตาฯ  
</li>
  
<li>
อนฺตคฺคาหิกทิฎฺฐิ จ, ยา ทิฎฺฐิ ทสวตฺถุกา;  
  
อยํ  
ทิฎฺฐิวิปตฺตี  
ติ, ทุวิธา ทิฎฺฐิ ทีปิตาฯ  
</li>
  
<li>
เทสนาคามินิกา ยา จ, ปญฺจ ถุลฺลจฺจยาทิกา;  
  
วุตฺตา  
จารวิปตฺตี  
ติ, อาจารกุสเลน สาฯ  
</li>
  
<li>
กุหนาทิปฺปวโตฺต หิ,  
มิจฺฉาชีโว  
ติ ทีปิโต;  
  
อาชีวปจฺจยาปตฺติ, ฉพฺพิธาติ ปกาสิตาฯ  
</li>
  
<li>
กมฺมุนา ลทฺธิสีมาหิ, นานาสํวาสกา ตโย;  
  
อุกฺขิโตฺต ติวิโธ กมฺม-นานาสํวาสโก มโตฯ  
</li>
  
<li>
อธมฺมวาทิปกฺขสฺมิํ, นิสิโนฺนว วิจินฺติยํ;  
  
‘‘ธมฺมวาที ปเนเต’’ติ, อุปฺปเนฺน ปน มานเสฯ  
</li>
  
<li>
นานาสํวาสโก นาม, ลทฺธิยายํ ปกาสิโต;  
  
ตตฺรโฎฺฐ ปน โส ทฺวินฺนํ, กมฺมํ โกเปติ สงฺฆิกํฯ  
</li>
  
<li>
พหิสีมาคโต สีมา-นานาสํวาสโก มโต;  
  
นานาสํวาสกา เอวํ, ตโย วุตฺตา มเหสินาฯ  
</li>
  
<li>
จุโต อนุปสมฺปโนฺน, นานาสํวาสกา ตโย;  
  
ภิกฺขูเนกาทสาภพฺพา, อสํวาสา อิเม สิยุํฯ  
</li>
  
<li>
อสํวาสสฺส  
สพฺพสฺส, ตถา กมฺมารหสฺส จ;  
  
สเงฺฆ อุมฺมตฺตกาทีนํ, ปฎิเกฺขโป น รูหติฯ  
</li>
  
<li>
สสํวาเสกสีมฎฺฐ-ปกตตฺตสฺส ภิกฺขุโน;  
  
วจเนน ปฎิเกฺขโป, รูหตานนฺตรสฺสปิฯ  
</li>
  
<li>
ภิกฺขุ อาปชฺชตาปตฺติํ, อากาเรหิ ปนจฺฉหิ;  
  
วุตฺตา สมณกปฺปา จ, ปญฺจ, ปญฺจ วิสุทฺธิโยฯ  
</li>
  
<li>
นิทานํ ปุคฺคลํ วตฺถุํ, วิธิํ ปญฺญตฺติยา ปน;  
  
วิปตฺตาปตฺตนาปตฺติ, สมุฎฺฐานนยมฺปิ จฯ  
</li>
  
<li>
วชฺชกมฺมกฺริยาสญฺญา, จิตฺตาณตฺติวิธิํ ปน;  
  
ตเถวงฺควิธานญฺจ, เวทนา กุสลตฺติกํฯ  
</li>
  
<li>
สตฺตรสวิธํ  
เอตํ, ทเสฺสตฺวา ลกฺขณํ พุโธ;  
  
สิกฺขาปเทสุ โยเชยฺย, ตตฺถ ตตฺถ ยถารหํฯ  
</li>
  
<li>
  
นิทานํ  
ตตฺถ เวสาลี, ตถา ราชคหํ ปุรํ;  
  
สาวตฺถาฬวิ โกสมฺพี, สกฺกภคฺคา ปกาสิตาฯ  
</li>
  
<li>
ทส เวสาลิยา วุตฺตา, เอกวีสํ คิริพฺพเช;  
  
สตานิ หิ ฉ อูนานิ, ตีณิ สาวตฺถิยา สิยุํฯ  
</li>
  
<li>
ฉ ปนาฬวิยํ วุตฺตา, อฎฺฐ โกสมฺพิยํ กตา;  
  
อฎฺฐ สเกฺกสุ ปญฺญตฺตา, ตโย ภเคฺค ปกาสิตาฯ  
</li>
  
<li>
เตวีสติวิธา วุตฺตา, สุทินฺนธนิยาทโย;  
  
ภิกฺขูนํ ปาติโมกฺขสฺมิํ, อาทิกมฺมิกปุคฺคลาฯ  
</li>
  
<li>
ภิกฺขุนีนํ ตถา ปาติ-โมกฺขสฺมิํ อาทิกมฺมิกา;  
  
ถุลฺลนนฺทาทโย สตฺต, สเพฺพ ติํส ภวนฺติ เตฯ  
</li>
  
<li>
ตรุํ  
ติมูลํ นวปตฺตเมนํ;  
  
ทฺวยงฺกุรํ สตฺตผลํ ฉปุปฺผํ;  
  
ชานาติ โย ทฺวิปฺปภวํ ทฺวิสาขํ;  
  
ชานาติ ปญฺญตฺติมเสสโต โสฯ  
</li>
  
<li>
อิติ ปรมมิมํ วินิจฺฉยํ;  
  
มธุรปทตฺถมนากุลํ ตุ โย;  
  
ปฐติ สุณติ ปุจฺฉเต จ โส;  
  
ภวตุปาลิสโม วินิจฺฉเยฯ  
</li>
  
อิติ วินยวินิจฺฉเย ปกิณฺณกวินิจฺฉยกถา สมตฺตาฯ  
</li>
  
<h3>กมฺมฎฺฐานภาวนาวิธานกถา</h3>
</ol>
<ol>
<li>
ปาโมเกฺข ปาติโมกฺขสฺมิํ, มุเข โมกฺขปฺปเวสเน;  
  
สพฺพทุกฺขกฺขเย วุเตฺต, วุตฺตเมวิตรตฺตยํฯ  
</li>
  
<li>
อิทํ  
จตุพฺพิธํ สีลํ, ญตฺวา ตตฺถ ปติฎฺฐิโต;  
  
สมาธิํ ปุน ภาเวตฺวา, ปญฺญาย ปริมุจฺจติฯ  
</li>
  
<li>
ทสานุสฺสติโย วุตฺตา, กสิณา จ ทสาสุภา;  
  
จตโสฺส อปฺปมญฺญาโย, ตถารุปฺปา ปรทฺวยํฯ  
</li>
  
<li>
อิเจฺจวํ ปน สพฺพมฺปิ, จตฺตาลีสวิธํ สิยา;  
  
กมฺมฎฺฐานํ สมุทฺทิฎฺฐํ, มมฺมฎฺฐานํ มโนภุโนฯ  
</li>
  
<li>
อุปจารปฺปนาโต จ, ฌานเภทา อติกฺกมา;  
  
วฑฺฒนาวฑฺฒนา จาปิ, ตถารมฺมณภูมิโตฯ  
</li>
  
<li>
คหณา ปจฺจยา ภิโยฺย, ตถา จริยานุกูลโต;  
  
วิเสโส อยเมเตสุ, วิญฺญาตโพฺพ วิภาวินาฯ  
</li>
  
<li>
อฎฺฐานุสฺสติโย  
สญฺญา-ววตฺถานญฺจ ตตฺถิเม;  
  
อุปจารวหา, เสสา, ติํส ฌานวหา มตาฯ  
</li>
  
<li>
ปฐมชฺฌานิกา ตตฺถ, อสุภา กายคตาสติ;  
  
อานาปานญฺจ กสิณา, จตุกฺกชฺฌานิกา อิเมฯ  
</li>
  
<li>
ติกชฺฌานานิ ติโสฺสว, อปฺปมญฺญาถ ปจฺฉิมา;  
  
จตฺตาโรปิ จ อารุปฺปา, จตุตฺถชฺฌานิกา มตาฯ  
</li>
  
<li>
อติกฺกโม ทฺวิธา วุโตฺต, องฺคารมฺมณโตปิ จ;  
  
จตุกฺกติกฌาเนสุ, องฺคาติกฺกมตา มตาฯ  
</li>
  
<li>
จตุตฺถา อปฺปมญฺญาปิ, องฺคาติกฺกมโต สิยา;  
  
อารมฺมณมติกฺกมฺม, อารุปฺปา ปน ชายเรฯ  
</li>
  
<li>
กสิณานิ ทเสเวตฺถ, วเฑฺฒตพฺพานิ โยคินา;  
  
เสสํ ปน จ สพฺพมฺปิ, น วเฑฺฒตพฺพเมว ตํฯ  
</li>
  
<li>
นิมิตฺตารมฺมณา ตตฺถ, กสิณา จ ทสาสุภา;  
  
กาเย สตานาปานญฺจ, พาวีสติ ภวนฺติเมฯ  
</li>
  
<li>
เสสานุสฺสติโย อฎฺฐ, สญฺญา ธาตุววตฺถนํ;  
  
วิญฺญาณํ เนวสญฺญา จ, ทส เทฺว ภาวโคจราฯ  
</li>
  
<li>
จตโสฺส อปฺปมญฺญาโย, เทฺว จ อารุปฺปมานสา;  
  
อิเม ธมฺมา วินิทฺทิฎฺฐา, ฉ นวตฺตพฺพโคจราฯ  
</li>
  
<li>
ทสาสุภา  
ปฎิกฺกูล-สญฺญา กายคตาสติ;  
  
เทเวสุ น ปวตฺตนฺติ, ทฺวาทเสวาติ ภูมิโตฯ  
</li>
  
<li>
ตานิ ทฺวาทส ภิโยฺย จ, อานาปานสตีปิ จ;  
  
สพฺพโส เตรส วาปิ, พฺรหฺมโลเก น ชายเรฯ  
</li>
  
<li>
ฐเปตฺวา จตุรารุเปฺป, อรูปาวจเร กิร;  
  
อเญฺญ ปน น ชายนฺติ, สเพฺพ ชายนฺติ มานุเสฯ  
</li>
  
<li>
จตุตฺถํ กสิณํ หิตฺวา, กสิณา จ ทสาสุภา;  
  
ทิเฎฺฐเนว คเหตพฺพา, ปุพฺพภาเค ภวนฺติ เตฯ  
</li>
  
<li>
อานาปานญฺจ  
ผุเฎฺฐน, ทิเฎฺฐน ตจปญฺจกํ;  
  
มาลุโต ทิฎฺฐผุเฎฺฐน, สุเตน เจตฺถ เสสกํฯ  
</li>
  
<li>
อากาสกสิณเญฺจตฺถ, ฐเปตฺวา กสิณา นว;  
  
ปฐมารุปฺปจิตฺตสฺส, ปจฺจยา ปน ชายเรฯ  
</li>
  
<li>
ภวนฺติ หิ อภิญฺญาณํ, กสิณานิ ทสาปิ จ;  
  
ติโสฺสปิ อปฺปมญฺญาโย, จตุตฺถสฺส ตุ ปจฺจยาฯ  
</li>
  
<li>
เหฎฺฐิมเหฎฺฐิมารุปฺปํ, ปรสฺส จ ปรสฺส จ;  
  
เนวสญฺญา นิโรธสฺส, ปจฺจโยติ ปกาสิตาฯ  
</li>
  
<li>
สเพฺพ สุขวิหารสฺส, ภวนิสฺสรณสฺส จ;  
  
ตถา ภวสุขานญฺจ, ปจฺจยาติ จ ทีปิตาฯ  
</li>
  
<li>
อสุภา ทส วิเญฺญยฺยา, ตถา กายคตาสติ;  
  
อนุกูลา อิเม ราค-จริตสฺส วิเสสโตฯ  
</li>
  
<li>
จตโสฺส อปฺปมญฺญาโย, สวณฺณกสิณา ตถา;  
  
อนุกูลา อิเม โทส-จริตสฺส ปกาสิตาฯ  
</li>
  
<li>
วิตกฺกจริตสฺสาปิ, โมหปฺปกติโนปิ จ;  
  
อานาปานสเตกาว, สปฺปายาติ วิภาวิตาฯ  
</li>
  
<li>
สญฺญา เจว ววตฺถานํ, มรณูปสเม สติ;  
  
ปญฺญาปกติโน เอเต, อนุกูลาติ ทีปิตาฯ  
</li>
  
<li>
อาทิอนุสฺสติจฺฉกฺกํ, สทฺธาจริตวณฺณิตํ;  
  
อารุปฺปา กสิณา เสสา, ทส สพฺพานุรูปกาฯ  
</li>
  
<li>
เอวํ  
ปเภทโต ญตฺวา, กมฺมฎฺฐานานิ ปณฺฑิโต;  
  
จริยายานุกูลํ ตุ, เตสุ ยํ อตฺตโน ปนฯ  
</li>
  
<li>
ตํ คเหตฺวาน เมธาวี, ทฬฺหํ กลฺยาณมิตฺตโก;  
  
อุเจฺฉทํ ปลิโพธานํ, กตฺวา ปฐมเมว จฯ  
</li>
  
<li>
อนุรูเป วสเนฺตน, วิหาเร โทสวชฺชิเต;  
  
ภาเวตฺวา ปฐมาทีนิ, ฌานานิ ปน สพฺพโสฯ  
</li>
  
<li>
ตโต  
วุฎฺฐาย สปฺปโญฺญ, ฌานมฺหา ปฐมาทิโต;  
  
นามรูปววตฺถานํ, กตฺวา กงฺขํ วิตีริยฯ  
</li>
  
<li>
อุปเกฺลเส อมโคฺคติ, ทโสภาสาทโย ปน;  
  
มโคฺค วิปสฺสนาญาณํ, อิติ ชานาติ ปณฺฑิโตฯ  
</li>
  
<li>
ติณฺณํ เตสํ ววตฺถาเน, กเต เอตฺตาวตา ปน;  
  
ติณฺณํ ปน จ สจฺจานํ, ววตฺถานํ กตํ สิยาฯ  
</li>
  
<li>
อุทยพฺพยภงฺคา จ, ภยาทีนวนิพฺพิทา;  
  
มุญฺจิตุกมฺยตาญาณํ, ปฎิสงฺขานุปสฺสนาฯ  
</li>
  
<li>
สงฺขารุเปกฺขาญาณญฺจ, นวมํ สจฺจานุโลมิกํ;  
  
อยํ ‘‘ปฎิปทาญาณ-ทสฺสน’’นฺติ ปกาสิตาฯ  
</li>
  
<li>
ตโต โคตฺรภุจิตฺตสฺส, สมนนฺตรเมว จ;  
  
สนฺติมารมฺมณํ กตฺวา, ชายเต ญาณทสฺสนํฯ  
</li>
  
<li>
‘‘ญาณทสฺสนสุทฺธี’’ติ, อิทํ ญาณํ ปกาสิตํ;  
  
ปจฺจเวกฺขณปริยนฺตํ, ผลํ ตสฺสานุชายเตฯ  
</li>
  
<li>
เตเนว จ อุปาเยน, ภาเวโนฺต โส ปุนปฺปุนํ;  
  
ปาปุณาติ ยถา ภิกฺขุ, เสสมคฺคผลานิ จฯ  
</li>
  
<li>
อิเจฺจวมจฺจนฺตมเวจฺจ ธมฺมํ;  
  
วิทฺธํสยิตฺวากุสลํ อเสสํ;  
  
วิโสสยิตฺวาน ตโย ภเว โส;  
  
อุเปติ สนฺติํ นิรุปาทิเสสํฯ  
</li>
  
<li>
วิญฺญาสกฺกมโต วาปิ, ปุพฺพาปรวเสน วา;  
  
ยทิ อกฺขรพเนฺธ วา, อยุตฺตํ วิย ทิสฺสติฯ  
</li>
  
<li>
ตํ  
ตถา น คเหตพฺพํ, คเหตพฺพมโทสโต;  
  
มยา อุปปริกฺขิตฺวา, กตตฺตา ปน สพฺพโสฯ  
</li>
  
<li>
เสฎฺฐสฺส  
โจฬรฎฺฐสฺส, นาภิภูเต นิรากุเล;  
  
สพฺพสฺส ปน โลกสฺส, คาเม สมฺปิณฺฑิเต วิยฯ  
</li>
  
<li>
กทลีสาลตาลุจฺฉุ-นาฬิเกรวนากุเล;  
  
กมลุปฺปลสญฺฉนฺน-สลิลาสยโสภิเตฯ  
</li>
  
<li>
กาเวริชลสมฺปาต-ปริภูตมหีตเล;  
  
อิเทฺธ สพฺพงฺคสมฺปเนฺน, มงฺคเล ภูตมงฺคเลฯ  
</li>
  
<li>
ปวราการปาการ-ปริขาปริวาริเต;  
  
วิหาเร เวณฺหุทาสสฺส, ทสฺสนีเย มโนรเมฯ  
</li>
  
<li>
ตีรนฺตรุหวาติร-ตรุราชวิราชิเต;  
  
นานาทิชคณาราเม, นานารามมโนรเมฯ  
</li>
  
<li>
จารุปงฺกชสํกิณฺณ-ตฬากสมลงฺกเต;  
  
สุรโสทกสมฺปุณฺณ-วรกูโปปโสภิเตฯ  
</li>
  
<li>
วิจิตฺรวิปุลจฺจุคฺค-วรมณฺฑปมณฺฑิเต;  
  
อาวาเสหิ จเนเกหิ, อจฺจนฺตมุปโสภิเตฯ  
</li>
  
<li>
อุปฺปเตน จ ถูเปน, เภตฺวาว ธรณีตลํ;  
  
ชิตฺวาวาวหสเนฺตน, เกลาสสิขรํ ขรํฯ  
</li>
  
<li>
สรทมฺพุทสงฺกาเส, ทสฺสนีเย สมุสฺสิเต;  
  
ปสาทชนเน รเมฺม, ปาสาเท วสตา มยาฯ  
</li>
  
<li>
วุตฺตสฺส พุทฺธสีเหน, วินยสฺส วินิจฺฉโย;  
  
พุทฺธสีหํ สมุทฺทิสฺส, มม สทฺธิวิหาริกํฯ  
</li>
  
<li>
กโตยํ ปน ภิกฺขูนํ, หิตตฺถาย สมาสโต;  
  
วินยสฺสาวโพธตฺถํ, สุเขเนวาจิเรน จฯ  
</li>
  
<li>
อจฺจุตจฺจุตวิกฺกเนฺต, กลมฺพกุลนนฺทเน;  
  
มหิํ สมนุสาสเนฺต, อารโทฺธ จ สมาปิโตฯ  
</li>
  
<li>
ยถา สิทฺธิมยํ ปโตฺต, อนฺตรายํ วินา ตถา;  
  
สเพฺพ สิชฺฌนฺตุ สงฺกปฺปา, สตฺตานํ ธมฺมสํยุตาฯ  
</li>
  
<li>
ยาว  
  
ติฎฺฐติ โลกสฺมิํ, มนฺทาโร จารุกนฺทโร;  
  
ตาว ติฎฺฐตุ พุทฺธสฺส, สาสนํ กลิสาสนํฯ  
</li>
  
<li>
กาเล สมฺมา ปวสฺสนฺตุ, วสฺสํ วสฺสวลาหกา;  
  
ปาลยนฺตุ มหีปาลา, ธมฺมโต สกลํ มหิํฯ  
</li>
  
<li>
อิมํ สารภูตํ หิตํ อตฺถยุตฺตํ;  
  
กโรเนฺตน ปตฺตํ มยา ยํ ตุ ปุญฺญํ;  
  
อยํ เตน โลโก มุนินฺทปฺปยาตํ;  
  
สิวํ วีตโสกํ ปุรํ ปาปุณาตุฯ  
</li>
  
อิติ วินยวินิจฺฉเย กมฺมฎฺฐานภาวนาวิธานกถา  
</li>
  
<p>สมตฺตาฯ
</ol></p>


<p>อิติ ตมฺพปณฺณิเยน ปรมเวยฺยากรเณน ติปิฎกนยวิธิกุสเลน ปรมกวิชนหทยปทุมวนวิกสนกเรน กวิวรวสเภน ปรมรติกรวรมธุรวจนุคฺคาเรน อุรคปุเรน  รจิโตยํ วินยวินิจฺฉโยฯ</p>

</p>

</p>





