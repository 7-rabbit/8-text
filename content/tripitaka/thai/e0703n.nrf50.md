<h1>เอกปญฺญาสติม ปริเจฺฉท</h1>
<h3>ปญฺจราชโก นาม</h3>
<ol>
<li>
ยุวราชา  
ตทา หุตฺวา, ราชา ทปฺปุฬนามโก;  
  
ฐเปสิ โอปรชฺชมฺหิ, อาทิปทํ สนามกํฯ  
</li>
  
<li>
มริจวฎฺฎิวิหารสฺส, คามํ ทตฺวา ตโต ปุเร;  
  
จาริตฺตํ ปุพฺพราชูนํ, รกฺขิตฺวาน มหิํ อิมํฯ  
</li>
  
<li>
อภุตฺวา ทีฆกาลญฺหิ, ปุพฺพกเมฺมน อตฺตโน;  
  
ราชา โส สตฺตเม มาเส, ปวิโฎฺฐ ปจฺจุโน มุขํฯ  
</li>
  
<li>
อุปราชา อหุราชา, ทปฺปุโฬ ตทนนฺตรํ;  
  
อุทยสฺสาทิปาทสฺส, ยุวราชปทํ อทาฯ  
</li>
  
<li>
ตทา โจฬภยา ปณฺฑุ-ราชํ ชนปทํ สกํ;  
  
จชิตฺวา นาวมารุยฺห, มหาติตฺถมุปาคมิฯ  
</li>
  
<li>
อาณาเปตฺวาน ตํ ราชา, ทิสฺวา สนฺตุฎฺฐมานโส;  
  
มหาโภคํ อทา ตสฺส, นิวาเสสิ ปุรา พหิฯ  
</li>
  
<li>
โจฬราเชน ยุชฺฌิตฺวา, คเหตฺวา ปฎฺฎนทฺวยํ;  
  
ปณฺฑุราชสฺส ทมฺมีติ, สนฺนเทฺธ ลงฺกราชินิฯ  
</li>
  
<li>
เกนา’ปิ กรณีเยน, ขตฺติยา ทีปวาสิโน;  
  
อกํสุ วิคฺคหํ โฆรํ, ปาปกเมฺมน ปณฺฑุโนฯ  
</li>
  
<li>
ปณฺฑุราเช’ตฺถ วาเสน, กมฺมํ นตฺถีติ จินฺติย;  
  
ฐเปตฺวา มกุฎาทีนิ, คโต เกรฬสนฺติกํฯ  
</li>
  
<li>
วิคฺคเห นิฎฺฐิเต ราชา, มหาเมฆวเน ตทา;  
  
มหาโพธิฆรสฺสา’ทา, คามํ นครสนฺติเกฯ  
</li>
  
<li>
อาวาสํ รกฺขโก นาม, ตสฺส เสนาปตี อกา;  
  
ถูปารามสมีปมฺหิ, อิฬโงฺค ราชนามกํฯ  
</li>
  
<li>
กตํ ตํ ปุพฺพราเชหิ, ราชา โส ปริปาลิย;  
  
ปโตฺต ทฺวาทสมํ วสฺสํ, ยถากมฺมมุปาคมิฯ  
</li>
  
<li>
อุทโย  
ยุวราชา’สิ, ลํกาวาสีนมิสฺสโร;  
  
เสนนามาทิปาทํ โส, โอปรเชฺช’ภิเสจยิฯ  
</li>
  
<li>
รโญฺญ ภีตา ตทามจฺจา, ปวิสิํสุ ตโปวนํ;  
  
ราโชปราชา คนฺตฺวาน, เตสํ สีสานิ เฉทยุํฯ  
</li>
  
<li>
เตน กเมฺมน นิพฺพินฺนา, ยตโย ตนฺนิวาสิโน;  
  
หิตฺวา ชนปทํ รโญฺญ, ตทาคจฺฉิํสุ โรหณํฯ  
</li>
  
<li>
ตทา ชานปทา เจว, นาครา จ พลานิ จ;  
  
กุปิตา จณฺฑุวาเตน, สาคโร วิย กมฺปิโตฯ  
</li>
  
<li>
รตนปาสาทมารุยฺห, วิหาเร อภยุตฺตเร;  
  
สนฺตาเสตฺวาน ราชานํ, ทเสฺสตฺวาน วิภีสิกํฯ  
</li>
  
<li>
อุปตฺถมฺภกมจฺจานํ, วิคฺคหสฺส ตโปวเน;  
  
ตทา สีสานิ ฉินฺทิตฺวา, กวาเตน นิปาตยุํฯ  
</li>
  
<li>
ตํ สุตฺวา ยุวราชา จ, อาทิปาโท จ ตํ สขา;  
  
อุลฺลงฺฆิตฺวาน ปาการํ, สีฆํ คจฺฉิํสุ โรหณํฯ  
</li>
  
<li>
พลกาโยนุพนฺธิตฺวา, ยาว กณฺหนทีตฎา;  
  
อลาเภน จ นาวานํ, ติณฺณตฺตา เตสมาคมิฯ  
</li>
  
<li>
ราชปุตฺตาคตา ตตฺถ, วเน อภยเภทิโน;  
  
ยตีนํ ปุรโต เตสํ, นิปชฺชิตฺวา อุเรน เตฯ  
</li>
  
<li>
อลฺลวตฺถา’ลฺลเกสา จ, ปริเทวิตฺถ’เนกธา;  
  
กนฺทีตฺวา โรทนํ กตฺวา, ขมาเปสุํ ตปสฺสิโนฯ  
</li>
  
<li>
ขนฺติเมตฺตานุภาเวน, เตสํ สาสนสามินํ;  
  
ปุโญฺญทโย อหุ เตสํ, อุภินฺนํ ทีปสามินํฯ  
</li>
  
<li>
ยุวราชพลเญฺจว, นิกายตฺตยวาสิโน;  
  
คมิํสุ เตสมาเนตุํ, สนฺติภูเต มหาพเลฯ  
</li>
  
<li>
ราชปุตฺตา อุโภ พฺยตฺตา, ปณฺฑิตา ปํสุกูลิโน;  
  
ยาจิตฺวา เตสมาทาย, อคมํสุ สกํ ปุรํฯ  
</li>
  
<li>
ภิกฺขูนํ ปุรโต มคฺคํ, ราชาคนฺตา ขมาปยิ;  
  
อาทาย เต วนํ เตสํ, เนตฺวา ราชฆรํ คโตฯ  
</li>
  
<li>
ตโต ปฎฺฐาย จาริตฺถํ, ปาเลตฺวา ปุพฺพราชุนํ;  
  
ราชา โส ตติเย วเสฺส, ยถากมฺมมุปาคมิฯ  
</li>
  
<li>
ลํกาภิเสกํ  
ปตฺวาน, เสโน โส มติมา ตโต;  
  
อุทยํ อาทิปาทํ ตํ, ยุวราชํ อกา สขํฯ  
</li>
  
<li>
กหาปณสหสฺสํ โส, ทุคฺคตานํ อุโปสเถ;  
  
โหตุ’โปสถิโก ทตฺวา, ยาวชีวํ นราธิโปฯ  
</li>
  
<li>
ปฎิมา ภตฺตวตฺถานิ, ภิกฺขูนํ ธรณี ปติ;  
  
อทา ทณฺฑิสฺสรํ ทานํ, ยาจกานญฺจ สิปฺปีนํฯ  
</li>
  
<li>
ฐาเน กตฺถจิ สิปฺปีนํ, ปาสาเทสุ มโนหเร;  
  
กาเรตฺวา โภคคาเม จ, อทาเปสิ มหามติฯ  
</li>
  
<li>
กหาปณสหสฺสํ วา, ทตฺวา ปญฺจสตานิ วา;  
  
ลงฺกายํ ชิณฺณกาวาเส, นวกมฺมมการยีฯ  
</li>
  
<li>
จตฺตาลีสสหสฺสานิ, อภยุตฺตรเจติเย;  
  
สิลาปตฺถรณตฺถาย, ทาเปสิ จ มหีปติฯ  
</li>
  
<li>
มหาวาปีสุ ลํกายํ, ชิณฺณนิทฺธมเน อกา;  
  
นวกมฺมญฺจ มริยาทํ, ถิยํ ปาสาณปํสุนาฯ  
</li>
  
<li>
อกา ราชฆเร รมฺมํ, มาลาเคหํ มหารหํ;  
  
ฐปิตํ ปุนราชูหิ, ทานํ สมฺมาปวตฺตยิฯ  
</li>
  
<li>
กตํ มลยราเชน, อมเจฺจน’คฺค โพธินา;  
  
ปริเวณํ นาคสาลํ, ทิสฺวา คาม มทา ตทาฯ  
</li>
  
<li>
กตฺวา จตุวิหาเรสุ, รูปกมฺมานิ สาธุกํ;  
  
มณฺฑปานิ จ รมฺมานิ, ธาตุปูชํ อกา สทาฯ  
</li>
  
<li>
เอวมาทีนิ ปุญฺญานิ, อเนกานิ อเนกธา;  
  
กตฺวา โส นวเม วเสฺส, ยถากมฺมมุปาคมิฯ  
</li>
  
<li>
ลํกาภิเสกํ ปตฺวาน, ยุวราโชทโย ตโต;  
  
เสนนามาทิปาทํ โส, โอปรเชฺช’ภิ เสจยิฯ  
</li>
  
<li>
นิทฺทาลุ มชฺชโป อาสิ, ราชา ปาเปน ชนฺตุนํ;  
  
โจโฬ ปมตฺตตํ ตสฺส, สุตฺวา สนฺตุฎฺฐมานโสฯ  
</li>
  
<li>
ปณฺฑุเทสาติเสกํ โส, ปตฺตุกา เมตฺถ เปสยิ;  
  
มกุฎาทีนมตฺถาย, ฐปิตานํว ปณฺฑุนาฯ  
</li>
  
<li>
ตานิ นาทาสิ โส ราชา, เตน โจโฬ มหพฺพโล;  
  
พลํ สนฺนยฺห เปเสสิ, พลกฺกาเรน คณฺหิตุํฯ  
</li>
  
<li>
ตทา  
เสนาปติ เอตฺถ, ปจฺจเนฺต กุปิเต คโต;  
  
อาณาเปตฺวาน ตํ ราชา, ยุชฺฌนตฺถาย เปสยิฯ  
</li>
  
<li>
หโต เสนาปติ ตตฺถ, ยุชฺฌิ น รเณ มโต;  
  
กกูฎาทีนิ อาทาย, ราชา โส โรหณํ อคาฯ  
</li>
  
<li>
คนฺตฺวา โจฬพลํ ตตฺถ, อลภิตฺวา ปเวสนํ;  
  
นิวตฺติตฺวา สกํ รฎฺฐํ, อคมาสิ อิธตา ภยาฯ  
</li>
  
<li>
ตโต เสนาปติฎฺฐาเน, วิทุรคฺคํ ตุ นายกํ;  
  
ฐเปสิ ราชา ลํกิโนฺท, เตชวนฺตํ มหามติํฯ  
</li>
  
<li>
ปจฺจนฺตํ โจฬราชสฺส, ฆาเตตฺวา โส จมูปติ;  
  
อาณาเปสิ อิโต นีตํ, ทเสฺสตฺวาน วิภีสิตํฯ  
</li>
  
<li>
ตโต ทาเปสิ โส สพฺพ-ปริกฺขารํ มหารหํ;  
  
ปํสุกูลิกภิกฺขูนํ, สเพฺพสํ ทีปวาสินํฯ  
</li>
  
<li>
มหาวิหาเร ลํกิโนฺท, ปฎิพิมฺพสฺส สตฺถุโน;  
  
ชลนฺตํ มณิรํสีหิ, อกา จูฬามณิํ ตทาฯ  
</li>
  
<li>
โอโรธา วิทุรา ตสฺส, ปาทชาเลน ปูชยิ;  
  
มณีหิ ปชฺชลเนฺตหิ, ปฎิมํ ตํ สิลามยํฯ  
</li>
  
<li>
ฌาปิตํ โจฬราชสฺส, พเลน มณินามกํ;  
  
ปาสาทํ กาตุมารโทฺธ, จุโต วสฺสมฺหิ อฎฺฐเมฯ  
</li>
  
<li>
ปเญฺจเต วสุธาธิปา วสุมหิํ เอกาตปตฺตงฺกิตํ;  
  
ภุตฺวา นิคฺคหสงฺคเหหิ สกลํ โลกํ วเส วตฺติย;  
  
ยา ตา มจฺจุวสํ สปุตฺตวณิตา สามจฺจมิตฺตานุคา;  
  
อิเจฺจวํ สตตํ สรนฺตุ สุชนา หาตุํ ปมาทํ มทํฯ  
</li>
  
สุชนปฺปสาทสํเวคตฺถาย กเต มหาวํเส  
</li>
  
ปญฺจราชโก นาม  
</li>
  
เอกปญฺญาสติโม ปริเจฺฉโทฯ  
</li>
  
  
  
  
  