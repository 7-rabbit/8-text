<h1>ฉจตฺตาลีสติม ปริเจฺฉท</h1>
<ol>
<li>
  
.  
.  
.  
วาสํ-กตฺวา สุลภปจฺจยํ;  
  
ทาสิ ธมฺมรุจินํ โส, ราชินี ทีปกมฺปิ จฯ  
</li>
  
<li>
กาเรตฺวาน ปริเจฺฉทํ, มหาเนตฺตาทิ ปาทิกํ;  
  
เตสเมว อทา โกฬุ-วาเต โส เทวติสฺสกํฯ  
</li>
  
<li>
วหตฺถเล จ โส กตฺวา, กทมฺพโคนนามกํ;  
  
เทวปาฬิมฺหิ กตฺวาน, คีริวฺหนครํ ตถาฯ  
</li>
  
<li>
กตฺวา อนฺตรโสพฺภมฺหิ, เทวนามํ วิหารกํ;  
  
ราชมาติกมารามํ, กตฺวา’ทา ปํสุกูลินํฯ  
</li>
  
<li>
โคกณฺณกวิหาเร’กา, ปธานฆรเมว จ;  
  
ชิณฺณเคหญฺจ กาเรสิ, วฑฺฒมานกโพธิยาฯ  
</li>
  
<li>
สงฺฆมิตฺตวฺหเย เจว, อญฺญตฺถ จ มหายโส;  
  
ตตฺถ ตตฺถ วิหาเรสุ, นวกมฺมมการยิฯ  
</li>
  
<li>
ฉพฺพีสติ สหสฺสานิ, สุวณฺณานํ สมปฺปิย;  
  
ชิณฺณานิ ปฎิสงฺขาสิ, ราชา เจติยปพฺพเตฯ  
</li>
  
<li>
ตาลวตฺถุวิหารญฺจ, กาเรตฺวา ปณฺณภตฺตกํ;  
  
วิหารสฺส มหาเสน-นรินฺทวฺหสฺส ทาปยิฯ  
</li>
  
<li>
โคณฺฑิคามิกวาปิญฺจ, ฉินฺนํ พนฺธิ ยถา ปุรา;  
  
ทานภณฺฑญฺจ โส สพฺพํ, สเพฺพสํ ทาสิ ปาณินํฯ  
</li>
  
<li>
อุโปสถํ  
อุปวสติ, สทฺธิํ ทีปชเนหิ โส;  
  
ธมฺมญฺจ เตสํ เทเสติ, ทาตุํ โลกุตฺตรํ สุขํฯ  
</li>
  
<li>
กมฺมํ โสวคฺคิยํ ตสฺส, รเชฺช สโพฺพ สมาจริ;  
  
ยํ กโรติ มหีปาโล, ตํ ตสฺส กุรุเต ชโนฯ  
</li>
  
<li>
ตสฺมา ราชา มหาปโญฺญ, ธมฺมเมว สมาจเร;  
  
โส นิวุตฺถนิวุตฺถมฺหิ, ฐาเน โหติ มหายโสฯ  
</li>
  
<li>
สมฺปตฺตปริวาโร จ, อเนฺต คจฺฉติ นิพฺพุติํ;  
  
อตฺตตฺถญฺจ ปรตฺถญฺจ, ตสฺมา ปเสฺสยฺย พุทฺธิมาฯ  
</li>
  
<li>
อตฺตนา ยทิ เอเกน, วินิเตน มหาชนา;  
  
วินยํ ยนฺติ สเพฺพปิ, โกตํ นาเสยฺย ปณฺฑิโตฯ  
</li>
  
<li>
ปโยโค โย หิ สตฺตานํ, โลหทฺวย หิตาวโห;  
  
โส เตน อกโต นตฺถิ, รตฺตนฺทิวมตนฺทินาฯ  
</li>
  
<li>
อตฺตโน โส นิวตฺถานิ, วตฺถานิ สุขุมานิ จ;  
  
ปํสูกูลิกภิกฺขูนํ, จีวรตฺถาย ทาปยิฯ  
</li>
  
<li>
อฎฺฐานวินิโยโคปิ, สงฺคโห วา วิรูปโก;  
  
สาวโชฺช ปริโภโค วา, ตสฺส นาโหสิ สพฺพโสฯ  
</li>
  
<li>
เย เย สตฺตา ยทา หารา, เตสํ ตํ ตํ สทาปยิ;  
  
เย เยน สุขี โหนฺติ, เต เต เตน สุขาปยีฯ  
</li>
  
<li>
เอวํ ปุญฺญานิ กตฺวาน, ฉพฺพสฺสานิ นราธิโป;  
  
อคมา เทวราชสฺส, สนฺติกํ สนฺติยาวโหฯ  
</li>
  
<li>
อถ ตสฺส นุโช ราชา, กสฺสโป โหติ ขตฺติโย;  
  
สมโตฺถ รชฺชภารสฺส, วหิตุํ ปุพฺพวุตฺติโนฯ  
</li>
  
<li>
ปิตา วิย นิยํ ปุตฺตํ, โส สงฺคณฺหิ มหาชนํ;  
  
ทาเนน เปยฺยวเชฺชน, อตฺถสฺส จริยาย จฯ  
</li>
  
<li>
ฐานนฺตรญฺจ ทาเปสิ, ตสฺส ตสฺส ยถารหํ;  
  
สยํ ภุญฺชิตฺถ โภเคปิ, สพฺพทุกฺขวิวชฺชิโตฯ  
</li>
  
<li>
คีหินเญฺจว ภิกฺขูนํ, พฺรหฺมณานญฺจ ขตฺติโย;  
  
วตฺตาปยิ สกาวาเร, มาฆาตเญฺจว การยิฯ  
</li>
  
<li>
มจฺฉติเตฺถ ทุเว เจว, อาวาสํ เหฬิคามกํ;  
  
วณิชฺชคามมารามํ, กสฺสปาทีคิริํ ตถาฯ  
</li>
  
<li>
ตถา  
อมฺพตนวฺหญฺจ, ปธานฆร มุตฺตมํ; โภคคามญฺจ  
.  
.  
.  
  
<p>[เอตฺถกสฺสปสฺส รชฺชปฎิพทฺธาย กถาย อูนตา ทิสฺสติฯ]
</ol></p>


<ol>
<li>
เตสํ สพฺพกนิโฎฺฐปิ, มหิโนฺท นาม ขตฺติโย;  
  
สมฺปตฺตรโชฺช นาโหสิ, ราชา รชฺช ธุรนฺธโรฯ  
</li>
  
<li>
ตสฺสปิ กิร นิลโวฺห, สหาโย จีรสตฺถุโต;  
  
มโต ปุเพฺพว ตสฺมา, โส สรโนฺต ตํ น อิจฺฉิตํฯ  
</li>
  
<li>
อโหรชฺชมฺปิ ทีปมฺหิ, น มญฺญิตฺถ สุขาวหํ;  
  
อภาเวน สหายสฺส, สหายา’ตีว ทุลฺลภาฯ  
</li>
  
<li>
เตเนว วุตฺตํ มุนินา, ธมฺมา เยเกจิ โลกิยา;  
  
ตถา โลกุตฺตรา เจว, ธมฺมา นิพฺพานคามิโนฯ  
</li>
  
<li>
กลฺยาณมิตฺตํ อาคมฺม, สเพฺพ เต โหนฺติ ปาณินํ;  
  
ตสฺมา กลฺยาณมิเตฺตสุ, กตฺตโพฺพ’ติ สทา ทโรฯ  
</li>
  
<li>
อาทิปาโทว โส ตสฺมา, หุตฺวา รชฺชํ วิจารยิ;  
  
ปาเลตุํเยว ทีปมฺหิ, ชิวโนฺต วิย ปาณิโนฯ  
</li>
  
<li>
กสฺสปสฺส สภาตุสฺส, ปุตฺตํ โส อคฺคโพธิกํ;  
  
ฐเปตฺวา โอปรชฺชมฺหิ, ทตฺวา โภคมนปฺปกํฯ  
</li>
  
<li>
เทสํ ทตฺวาน ปาจินํ, วสิตุํ ตตฺถ เปสิย;  
  
เทสํ ทกฺขิณมาทาสิ, ราช ปุตฺตสฺส อตฺตโนฯ  
</li>
  
<li>
มหาปาฬิมฺหิ ทานญฺจ, ทาเปสิ ทสวาหณํ;  
  
สเพฺพ โภเค สเม’กาสิ, ยาจนานํ สห’ตฺตนาฯ  
</li>
  
<li>
อทตฺวา ยาจกานํ โส, นุ กิญฺจิ ปริภุญฺชติ;  
  
ภุตฺตํ วา สติยา เทติ, ทฺวิ คุณํ อตฺตภุตฺตโตฯ  
</li>
  
<li>
สกนามํ สกาเรสิ, ภิกฺขุนี น มุปสฺสยํ;  
  
ปาทานครคลฺลญฺจ, อาราม มริยาทกํฯ  
</li>
  
<li>
มหินฺทตฎมารามํ, สมฺปตฺต จตุปจฺจยํ;  
  
อญฺญมฺปิ พหุธา กาสิ, ปุญฺญํ ปุญฺญคุเณรโตฯ  
</li>
  
<li>
ติณี วสฺสานิ กาเรตฺวา, รชฺชเมว มหามติ;  
  
คเวสโนฺต สหายํ’ว, เทวโลกมุปาคมิฯ  
</li>
  
<li>
วสโนฺต  
ทกฺขิเณ เทเส, อคฺคโพธิ กุมารโก;  
  
เกนาปิ กรณีเยน, นครํ อาคโต อหุฯ  
</li>
  
<li>
ตสฺมิํ ตตฺถ วสนฺตมฺหิ, อาทิปาโท มหินฺทโก;  
  
มโต อาสิ ตโต ตสฺส, รชฺชํ หตฺถคตํ อหุฯ  
</li>
  
<li>
โส ตํ หตฺถคตํ กตฺวา, สณฺฐเปตฺวาน สาสนํ;  
  
ปาจิน เทสปติโน, อคฺคโพธิสฺส เปสยิฯ  
</li>
  
<li>
ส อาคนฺตฺวา อหุ ราชา, สิลาเมโฆติ สญฺญิโต;  
  
โอปรเชฺช กุมารญฺจ, อภิสิญฺจิตฺถ ภูปติฯ  
</li>
  
<li>
โส ราชา นํ นิโยเชตฺวา, จินฺตา ภารํ วิมุญฺจิย;  
  
โภเค ภุญฺชถ ตุเมฺหติ, สยํ รชฺชํ วิจารยิฯ  
</li>
  
<li>
ยถาโยคํ ชนเสฺสส-กาสิ นิคฺคหสํคเห;  
  
เทเส อุพฺพินยํ สพฺพํ, มคฺคํ ปาเปสิ จกฺขุมาฯ  
</li>
  
<li>
เอวํ เตสุ วสเนฺตสุ, โอตารํ ปาปกมฺมิโน;  
  
น ลภนฺตา วิจิเนฺตสุํ, ภินฺทิตพฺพา อิเม อิติฯ  
</li>
  
<li>
ราชานมุปสงฺกมฺม, อโวจุํ ปิสุนํ รโห;  
  
ตุวํ ราชาสิ นาเมน, ราชา อโญฺญ สภาวโหฯ  
</li>
  
<li>
อุปราชา อยํ รชฺชํ, คณฺหิสฺสติ มหาชนํ;  
  
สงฺคยฺห น จิเรเนว, โหติ ราชา น สํสโยฯ  
</li>
  
<li>
ตํ สุตฺวาน มหีปาโล, ปริภิชฺชิ กุมารเก;  
  
กุมาโรปิ วิธิตฺวา ตํ, โจโร หุตฺวาน ราชิโนฺทฯ  
</li>
  
<li>
ปลายิตฺวา สกํ เทสํ, สงฺคณฺหิตฺวา ตหิํ ชเน;  
  
มหนฺตํ พลมาทาย, กาตุํ สงฺคาม มารภิฯ  
</li>
  
<li>
กทลฺยาทินิวาตมฺหิ, สงฺคาโม ภิํสโน อหุ;  
  
คโต ตตฺถ ปราชิตฺวา, กุมาโร มลยํ วโสฯ  
</li>
  
<li>
ตโต ราชา กตญฺญู โส, อุปการํ สภาตุโน;  
  
จิเนฺตตฺวา รชฺชทานาทิํ, ปริเทวิตฺถ ปากฎํฯ  
</li>
  
<li>
กุมาโรปิ จ ตํ สุตฺวา, อโหสิ มุทุจิตฺตโก;  
  
เอวํ เต อญฺญมญฺญสฺส, สินิทฺธนฺตํ ปกาสยุํฯ  
</li>
  
<li>
ราชา คนฺตฺวา สยํเยว, มลยํ เอกโก วํโส;  
  
กุมารํ ตํ สมาทาย, อาคมิตฺถ สกํ ปุรํฯ  
</li>
  
<li>
โหติ  
นิสฺสํสยํ [เอวํปิ จิโตฺต] อตีว โส;  
  
วิวาหํ เตน กาเรสิ, ธีตรํ สงฺฆนามิกํฯ  
</li>
  
<li>
ตาย สทฺธิํ วสโนฺต โส, วิสฺสโตฺถ เตน ราชินา;  
  
ปหารํ ตาย ปาทาสิ, ทุโฎฺฐ โทสมฺหิ กิสฺมิํจิฯ  
</li>
  
<li>
ปิตรํ สา อุปาคมฺม, กรุณํ โรทิตมฺปติ;  
  
อการเณ มํ มาเรติ, ทิโนฺน โว สามิโก อิติฯ  
</li>
  
<li>
โสปิ ตํ สุตมเตฺตว, ทุกฺกตํ วต เม อิติ;  
  
ปพฺพาเชสิ ลหุํ คนฺตฺวา, ภิกฺขูนี น มุปสฺสยํฯ  
</li>
  
<li>
อคฺคโพธิสนาโมถ, ตสฺสา มาตุล ปุตฺตโก;  
  
สุจิเรเนว กาเลน, ตสฺสํ สา รตฺตมานโสฯ  
</li>
  
<li>
กาโล’ยนฺติ วิทิตฺวาน, ตมาทาย ปลายิตุํ;  
  
อญฺญโต ตํ คเหตฺวาน, คโต เอโกว โรหณํฯ  
</li>
  
<li>
อคฺคโพธิํ นริโนฺท โส, อคฺคโพธิ นมาทิย;  
  
อคฺคโพธิํ นิหนฺตุํ ตํ, โรหณํ ตมุปาวีสิฯ  
</li>
  
<li>
อคฺคโพธิ นิเสเธตฺวา, อคฺคโพธิํ สภาตรํ;  
  
อปเร ปพฺพเต หนฺตุ-มคฺคโพธิํ สยํ คโตฯ  
</li>
  
<li>
กสิณํ โรหณํ หตฺถ-คตํ กตฺวา มหา พโล;  
  
ยุชฺฌิตฺวา เตน ตํ คณฺหิ, ภริยํ สงฺฆมตฺตโนฯ  
</li>
  
<li>
ตโต ปฎฺฐาย สุขิตา, สมคฺคา เต ตโย ชนา;  
  
วิสฺสฎฺฐา อญฺญมเญฺญสุ, วิหริํสุ ยถารุจิํฯ  
</li>
  
<li>
วาปารนิํ อการามํ, ตถา มาณคฺคโพธิกํ;  
  
สภตฺตุเทฺทสโภคญฺจ, วิหาเร อติยุตฺตเรฯ  
</li>
  
<li>
หตฺถิ กุจฺฉิวิหาเร จ, วิหาเร ปุน ปิฎฺฐิเก;  
  
มหาทีปริเวเณ จ, ปาสาเท วาหทีปเกฯ  
</li>
  
<li>
ถูปารามมฺหิ เคหสฺส, ทฺวาเร จ ปริชิณฺณเก;  
  
กาสิ ปากติกํ ตตฺถ, ถเมฺภ จ ปริวตฺตยิฯ  
</li>
  
<li>
เอวํ กตฺวาน ปุญฺญานิ, ปุญฺญานิ จ ยถาพลํ;  
  
จตฺตาลีสติเม วเสฺส, ยถากมฺม มุปาคมิฯ  
</li>
  
<li>
อโถปราชา ราชา’สิ, อคฺคโพธิ สิรีธโร;  
  
ตนโย โส มหินฺทสฺส, อาทิปาทสฺส ธีมโตฯ  
</li>
  
<li>
สาสนมฺปิ  
จ โลกญฺจ, สงฺคณิตฺถ ยถารหํ;  
  
โอปรเชฺช’ภิสิญฺจตฺถ, มหินฺทํ ปุตฺตมตฺตโนฯ  
</li>
  
<li>
มหาโพธิสฺส กาเรสิ, ฆรํ ชิณฺณํ นวํ ถิรํ;  
  
อาราเม เทฺว จ กาเรสิ, กฬนฺทํ มลฺลวาตกํฯ  
</li>
  
<li>
ธมฺมกเมฺมหิ สกฺกจฺจํ, โสเธสิ ชินสาสนํ;  
  
วินิจฺฉนโนฺต ธเมฺมน, ฉินฺทิ กูฎฎฺฎการเกฯ  
</li>
  
<li>
เภสชฺชญฺจ คิลานานํ, มงฺคลํ จาวมงฺคลํ;  
  
ลงฺกาทีปมฺหิ สกเล, สยเมว วิจารยีฯ  
</li>
  
<li>
สลากภตฺตํ ทาเปสิ, นิกายตฺตย วาสินํ;  
  
โภชนํ ปํสุกูลีนํ, อตฺตโยคฺคํ มหารหํฯ  
</li>
  
<li>
เอวมาทีนิ กตฺวาน, ปุญฺญานิ สสยํ วสี;  
  
จุโต’สิ ฉหิ วเสฺสหิ, ปุลตฺถินคเร วสํฯ  
</li>
  
<li>
ตโต ปุเพฺพว ตสฺสาสิ, ปุโตฺต โส ยุวราชโก;  
  
มโต กิร ตโต รชฺชํ, อปุตฺตํ ตํ ตทา อหุฯ  
</li>
  
<li>
ปุโตฺต มหิโนฺท นามา’สิ, สิลา เมฆสฺส ราชิโน;  
  
รชฺชโยโคฺค มหาปุโญฺญ, โลกสงฺคณฺห นกฺขโมฯ  
</li>
  
<li>
ตสฺส ชาตทิเนเยว, ราชา นกฺขตฺตปาฐเก;  
  
ปุจฺฉิตฺวา รชฺชโยโคฺคติ, สุตฺวา เตหิ วิยากตํฯ  
</li>
  
<li>
ทตฺวา เตสํ ธนํ สาธุ, ปวตฺติํ ตํ นิคูหยิ;  
  
อถ นํ โส วยปฺปตฺตํ, กตฺวา เสนาปติํสกํฯ  
</li>
  
<li>
รชฺชํ วเสฺสว กตฺวาน, สพฺพํ หเตฺถ สยํวสี;  
  
โส ธเมฺมน วิจาเรสิ, ราช กิจฺจํ มหามติฯ  
</li>
  
<li>
มเตปิ ตสฺมิํ ตสฺมา โส, อคฺคโพธาภิธานิโน;  
  
เสนาปจฺจํ น คณฺหิตฺถ, นยญฺญู ตสฺส หตฺถโกฯ  
</li>
  
<li>
ตทา เกนจิ คนฺตฺวา โส, กรณีเยน ราชิโน;  
  
สมุทฺทตีเร วสติ, มหาติตฺถมฺหิ ปฎฺฎเนฯ  
</li>
  
<li>
สุตฺวา โส จูฬปิตุโน, มรณํ เวคสา’คมา;  
  
โจรา รชฺชํ คเหตฺวาน, นาเสยฺยุํ นครํ อิติฯ  
</li>
  
<li>
ตโต อุตฺตรเทสมฺหิ, มณฺฑลีกา สรฎฺฐิยา;  
  
อจฺฉินฺทิตฺวาน ตํ เทสํ, ฉินฺนราชกรํ กรุํฯ  
</li>
  
<li>
โส  
ตํ สุตฺวา มหาเสโน, คนฺตฺวา อุตฺตรเทสกํ;  
  
สเพฺพ นิมฺมถยิตฺวาน, มณฺฑลี เกสรฎฺฐิเยฯ  
</li>
  
<li>
คนฺตฺวา รโญฺญ มตฐานํ, ทิสฺวา เทวิํ ปโรทิย;  
  
อสฺสาเสตฺวา ยถากาลํ, อิทํ วจนมพฺรวิฯ  
</li>
  
<li>
มาจิเนฺตสิ มหาเทวี, มโต เม สามิโก อิติ;  
  
รกฺขิสฺสามิ อหํ ทีปํ, ตุเมฺห รชฺชํ กริสฺสถฯ  
</li>
  
<li>
ตุณฺหิภูตา’ธิวาเสตฺวา, ปิยสา ปาปพุทฺธิกา;  
  
รโห โยชยี ตํ หนฺตุํ, วตฺถุกามา ยถารุจิํฯ  
</li>
  
<li>
เสนาปติ ตํ ญตฺวาน, ตสฺสา’รกฺขํ วิธาย โส;  
  
ตํ ปกฺขิเยหิ ยุชฺฌิตฺวา, ปลาเปสิ มหาชนํฯ  
</li>
  
<li>
ตโต เทวิํ สพเนฺธตฺวา, ปกฺขิปิตฺวาน ยานเก;  
  
อาทาย ตํ ปุรํ คนฺตฺวา, รชฺชํ คณฺหิ สสาธนํฯ  
</li>
  
<li>
อตฺถิ ทปฺปุฬ นาโม’ปิ,  
  
สิลา เมฆสฺส ราชิโน;  
  
ภาคิเนโยฺย มหาเสโน,  
  
อาทิปาโท มหา ธโนฯ  
</li>
  
<li>
โส เสนํ สนฺนิปาเตตฺวา, วสโนฺต กาฬวาปิยํ;  
  
กาตุํ สงฺคาม มาคญฺฉิ, สงฺคคามปฺปเทสกํฯ  
</li>
  
<li>
เสนาปติ ปวตฺติํ ตํ, สุตฺวา สมฺปนฺนวาหโน;  
  
เทวิญฺจ ตํ สมาทาย, อคมา ตตฺถ สชฺชุกํฯ  
</li>
  
<li>
เตสํ ตตฺถสิ สงฺคาโม, อุภินฺนํ โลมหํสโน;  
  
อาทิปาโท ตทาเสนํ, โอหียนฺตํ สเมกฺขิยฯ  
</li>
  
<li>
ปลายิตฺวา อารุหิตฺถ, อจฺฉเสลํ สวาหโน;  
  
ปลาเปตฺวาน ตํ ตตฺถ, เสนาปติ สุขํ วสิฯ  
</li>
  
<li>
สุญฺญํติ นครํ สุตฺวา, มณฺฑลีกาปิ อุตฺตเร;  
  
เทเส สเพฺพ สมาคมฺม, อคฺคเหสุํ ปุรํ ตทาฯ  
</li>
  
<li>
โส หิ เต ปฎิพาเหสิ, สูโร ธีรปรกฺกโม;  
  
อถาคมฺม ปุรํ รชฺชํ, วิจาเรสิ ยถานยํฯ  
</li>
  
<li>
ภิกฺขุสงฺฆสฺส โลกสฺส, มจฺฉานํ มิคปกฺขินํ;  
  
ญาตีนํ พลกายสฺส, กตฺตพฺพํ สพฺพมาจริฯ  
</li>
  
<li>
ปจฺฉา  
อนุ พลปฺปโตฺต, ทปฺปุโล มลยํ คโต;  
  
ภาคิเนโยฺย ทุเว เจว, ปโกฺกสิตฺวาน โรหณาฯ  
</li>
  
<li>
รเฎฺฐ ชนปเท สเพฺพ, อาทาย พหุวาหโน;  
  
รตฺติยํ ปุรมาคมฺม, สมุโทฺท วิย โอตฺถริฯ  
</li>
  
<li>
พลกาโย ปุรํ รุนฺธิ, อุโคฺฆเสโนฺต สมนฺตโต;  
  
เหสิเตน ตุรงฺคานํ, โกญฺจนาเท นทนฺตินํฯ  
</li>
  
<li>
ตาฬาวจร สทฺทานํ, กาหฬานํ รเวน จ;  
  
คชฺชิเตน ภฎานญฺจ, อากาสํ น ตทา ผลิฯ  
</li>
  
<li>
ตทา เสนาปติ ทิสฺวา, มหาเสนํ ปโมทิย;  
  
อาโรเจสิ อวตฺติํ ตํ, พลกายสฺส อตฺตโนฯ  
</li>
  
<li>
ราชปุตฺตา ตโย เอเต, มหนฺตํ พลมาทิย;  
  
นครํ โน’ปรุนฺธิํสุ, กินฺตุ กตฺตพฺพ เมตฺถ โวฯ  
</li>
  
<li>
เอวํ วุตฺตา ตมาหํสุ, สูรา ตสฺส รณตฺถิโน;  
  
เทวาเสวา ทิเนเยว, เสวกานํ น ชีวิตํฯ  
</li>
  
<li>
เอวํ ภูเต สเจ กาเล, โอหีนา ชีวิภตฺถิโน;  
  
โปเสสิ สามิ กิํ กาล-เมตฺตกํ โน ยถา สุขํฯ  
</li>
  
<li>
วุเตฺต เอวํ สอุสฺสาโห, พลํ สชฺชิย รตฺติยํ;  
  
อุคฺคเต อรุเณ หตฺถิ-มารุยฺห กตกมฺมกํฯ  
</li>
  
<li>
ทฺวาเรเน’เกน นิกฺขมฺม, ปตโนฺต อสนี วิย;  
  
สทฺธิํ โย ธสหเสฺสหิ, สงฺคามํ กาสิ ทุสฺสหํฯ  
</li>
  
<li>
พลํ ตํ อาทิปาทสฺส, นิโปฺผเฎตฺวา ตโต ตโต;  
  
สนฺนิปาติย เอกชฺฌํ, นิยตฺติํ สมฺปเวทยิฯ  
</li>
  
<li>
หตาวเสเส อาทาย, อาทิปาโทปิ ทปฺปุโฬ;  
  
ปุพฺพเณฺหว ปราชิตฺวา, ปลายิตฺวา’ค โรหณํฯ  
</li>
  
<li>
ราชปุเตฺต ทุเว เจว, โรหณมฺหา ตทา คเต;  
  
ชีวคฺคาหํ สคาเหตฺวา, เต อาทาย ปุรํ คโตฯ  
</li>
  
<li>
เอวํ ปตฺตชโย สูโร, ทีเป ชาเต นิรากุเล;  
  
ปาจินเทสํ สาเธตุํ, เปสยิตฺถ สวาหเนฯ  
</li>
  
<li>
เตปิ คนฺตฺวาน เทสํ ตํ, อุตฺตรํ เทสเมว จ;  
  
สาธยิตฺวา’จิเรเนว, สงฺคเหสุํ มหาพลํฯ  
</li>
  
<li>
ราชาปิ  
ตํ มหาเทวิํ, ภริยํ กาสิ อตฺตโน;  
  
ปริจฺจตฺตุญฺจ มาเรตุํ, น สกฺกายนฺติ จินฺติยฯ  
</li>
  
<li>
เตสํ สํวาสมนฺวาย, คโพฺภ อาสิ ปติฎฺฐิโต;  
  
ปุตฺตํ วิชายิ สาธญฺญ-ปุญฺญลกฺขณสญฺญุตฺตํฯ  
</li>
  
<li>
รโญฺญ สา’ติปิยา อาสิ, ตโต ปฎฺฐาย โสปิ โข;  
  
ปุตฺตสฺส ตสฺส ปาทาสิ, โอปรชฺชํ สโภคิยํฯ  
</li>
  
<li>
ฐิตา ปาจินเทสมฺหิ, อาทิปาทา นิสมฺมตํ;  
  
วินา โส’ยนฺติ อมฺหากํ, อุโภ หุตฺวาน เอกโตฯ  
</li>
  
<li>
ทฺวีสุ ปเสฺสสุ เสนญฺจ, สมาทาย มหาธนํ;  
  
สนฺธิํภาตรมาหูย, กตฺวาโรหณ เทสโตฯ  
</li>
  
<li>
คงฺคาตีรมฺหิ วาสํ เต, กปฺปยิํสุ มหพฺพลา;  
  
ราชา สพฺพํ นิสเมฺม’ตํ, มณฺฑลีเก ตหิํ ตหิํฯ  
</li>
  
<li>
อาราเธตฺวา คเหตฺวาน, ทุเฎฺฐ มาริย เกจน;  
  
รกฺขํ ทตฺวาน นคเร, กตฺตพฺพํ สาธุโยชิยฯ  
</li>
  
<li>
มหาเสนงฺคมาทาย, มเหสิญฺจ ตมาทิย;  
  
ขนฺธาวารํ นิเวเสติ, มหุมฺมารมฺหิ คามเกฯ  
</li>
  
<li>
ตสฺสาคมนมญฺญาย, อาทิปาทาปิ เต ตโย;  
  
โกวิฬารวฺหเย คาเม, มหายุทฺธํ ปวตฺตยุํฯ  
</li>
  
<li>
อถ ราชา มหาเสโน, สมุคฺฆาเตสิ ตํ พลํ;  
  
ทปฺปุโฬ โส ปลายิตฺถ, อาทิ ปาทา ทุเว หตาฯ  
</li>
  
<li>
ตตฺถาปิ ลทฺธวิชโย, ปุรมาคมฺมภูมิโป;  
  
ราชกิจฺจํ วิจาเรสิ, มหาทานํ ปวตฺตยิฯ  
</li>
  
<li>
มหาโพธิ ทุมินฺทสฺส, มหาเจติตฺตยสฺส จ;  
  
ธาตูนมฺปิ จ สกฺกจฺจํ, มหาปูชามการยีฯ  
</li>
  
<li>
โรหณํ สมุปาคมฺม, ทปฺปุโฬ โส ตมาคโต;  
  
พลํ สมฺปฎิปาเทสิ, ยุชฺฌิตุํ ปุน ราชินาฯ  
</li>
  
<li>
ราชา โส ปุตฺตนตฺตานํ, เทสํ กาตุํ นิรากุลํ;  
  
ถูปารามมฺหิ สเพฺพปิ, สนฺนิปาติย ภิกฺขโวฯ  
</li>
  
<li>
อเญฺญปิ จ มหาปเญฺญ, ยุตฺตา ยุตฺติวิสารเท;  
  
ราชธเมฺมสุ สเพฺพสุ, นิปุโณ นยโกวิโทฯ  
</li>
  
<li>
อาโรเจตฺวา  
ปวตฺติํ ตํ, เตหิ สมฺมา ปกาสิโต;  
  
จตุรงฺคมหาเสโน, สพฺพูปกรณานุโคฯ  
</li>
  
<li>
ทีเป สพฺพตฺถ โยเชตฺวา, กตฺตพฺพํ นคเรปิ จ;  
  
นิกฺขโนฺต น จิเรเนว, อคมา มารปพฺพตํฯ  
</li>
  
<li>
สมฺมทฺทิตฺวาน ตํ เทสํ, ขิปฺปํ ปพฺพตมารุหี;  
  
ตํ ทิสฺวา โรหเณ สเพฺพ, ภีตา ตํ วสมาคมุํฯ  
</li>
  
<li>
ตโต สนฺธิํ กริตฺวาน, ทปฺปุเฬน สทปฺปโก;  
  
หตฺถี อเสฺส จ มณโย, คเหตฺวา ตสฺส หตฺถโตฯ  
</li>
  
<li>
คาฬฺหคงฺคญฺจ กตฺวาน, สีมํ โรหณโภคินํ;  
  
โอรคงฺคํ สมาทาย, ราชโภคมการยิฯ  
</li>
  
<li>
ทีปเมวํ มหาเตโช, กตฺวา วิคตกณฺฎกํ;  
  
เอกาตปโตฺต อาคมฺม, ปุรํ วสิ ยถาสุขํฯ  
  
<li>
ปริเวณํ สกาเรสิ, ราชา ทามวิหารกํ;  
  
ตถา สนฺนิรติตฺถญฺจ, ปุลตฺถินคเร วิภูฯ  
</li>
  
<li>
มหาเลขญฺจ กาเรสิ, ปริเวณมภยา จเล;  
  
ตถา รตนปาสาทํ, ตเถว สุมโนหรํฯ  
</li>
  
<li>
อเนกภูมํ กาเรตฺวา, เวชยนฺตมิวาปรํ;  
  
ตถา สตสหเสฺสหิ, ตีหิ เจว มหาธโนฯ  
</li>
  
<li>
ชโมฺพนทตุวณฺณสฺส, สหเสฺสหิ จ สฎฺฐิหิ;  
  
พิมฺพํ สตฺถุสฺส กาเรตฺวา, นคฺฆํ จูฬามณิยุตํฯ  
</li>
  
<li>
ปูชํ สโพฺพปหาเรน, กาเรตฺวาน มหารหํ;  
  
ปาสาทมหเน สพฺพํ, รชฺชํ โอสฺสชฺชิ อตฺตโนฯ  
</li>
  
<li>
โพธิสตฺตญฺจ กาเรตฺวา, ราชานํ สุมโนหรํ;  
  
สณฺฐปิตฺถสิลา เมเฆ, จารุํ ภิกฺขูนุปสฺสเยฯ  
</li>
  
<li>
ถูปารามมฺหิ ถุปสฺส, กาสิ โสวณฺณกญฺจุกํ;  
  
ปฎฺฎํ กตฺวา วิจิตตฺถํ, รชตํ อนฺตรนฺตราฯ  
</li>
  
<li>
ตสฺมิํเยว จ ปาสาทํ, ปริชิณฺณํ สการยิ;  
  
อภิธมฺมํ กถาเปสิ, การาเปตฺวา มหามหํฯ  
</li>
  
<li>
มหาเถเรน สติมา, เหมสาลินิวาสินา;  
  
ตตฺถ โปกฺขรณิญฺจสฺส, ปริโภคาย การยิฯ  
</li>
  
<li>
ชิเณฺณ  
เทวกูเล กตฺวา, พหุเก ตตฺถ ตตฺถ โส;  
  
เทวานํ ปฎิมาโย จ, การยิตฺถ มหารหาฯ  
</li>
  
<li>
พฺราหฺมณานญฺจ ทตฺวาน, ปจฺจคฺฆํ ราชโภชนํ;  
  
ปาเยสิ ขีรํ โสวณฺณ-ตฎฺฎเกหิ สสกฺขรํฯ  
</li>
  
<li>
อุสเภ ปงฺคุลานญฺจ, ชีวิกญฺจ สทาปยี;  
  
ทมิฬานนฺตุ ปาทาสิ, อเสฺส โคเณ อคณฺหตํฯ  
</li>
  
<li>
อนาถา เย สลชฺชา จ, เต จ สงฺคณฺหิ โส รโห;  
  
อสํคหิโต ทีปมฺหิ, นตฺถิ เตน ยถารหํฯ  
</li>
  
<li>
ทาตโพฺพติ กถํ คุนฺน-มหาโร โส วิจินฺติย;  
  
สเสฺส ขีรคเต’ทาสิ, เตสํ เขตฺตสหสฺสเกฯ  
</li>
  
<li>
กาฬวาปิมฺหิ โส วาริ-สมฺปาตํ การยิ ถิรํ;  
  
ปุญฺญเมวํ วิธํ ตสฺส, อปฺปเมยฺยํ พหุํ กิรฯ  
</li>
  
<li>
ตสฺส ปุโตฺต ตทา อาสิ, ยุวราชา ทิวงฺคโต;  
  
ชาโต เสนาปติ กาเล, อปโร อตฺถิ ทารโกฯ  
</li>
  
<li>
ตํ ราชา ราชปุเตฺตหิ, ภีโต ราชารโห อิติ;  
  
มาเรตุํ ตํ น สโกฺกนฺติ, วฑฺฒเปสิ ยถา ตถาฯ  
</li>
  
<li>
อรีหิ นคเร รุเทฺธ, ปิตรํ โส กิเรกทา;  
  
อุปสงฺกมฺม ยาจิตฺถ, สงฺคมาวจรํ คชํฯ  
</li>
  
<li>
โส ทาเปสิ มหานาคํ, โฆรํ มารกรูปมํ;  
  
กตหตฺถํ พลเญฺจว, สพฺพายุธ วิสารทํฯ  
</li>
  
<li>
กาโลยมีติ มนฺตฺวา โส, พนฺธิตฺวา ฉุริกํ ตทา;  
  
กุญฺชรํ วรมารุยฺห, นิกฺขมฺม นครา พหิฯ  
</li>
  
<li>
วิทฺธํเสตฺวา พลํ สพฺพํ, ทุชฺชยํ ชยมคฺคหี;  
  
ราชา ทิสฺวา ปสโนฺน ตํ, เสนาปจฺจญฺจ ตสฺส’ทาฯ  
</li>
  
<li>
เอโสว กิร คนฺตฺวาน, สพโล เทสมุตฺตรํ;  
  
ปลาเปสิ สเสนํ ตํ, อาทิปาทญฺจ ทปฺปุลํฯ  
</li>
  
<li>
พทฺธเวโร ตโต’โหสิ, ทปฺปุโฬ ตมฺหิ สาธุกํ;  
  
มหาอุมฺมารยุทฺธมฺหิ, ทิสฺวา ตมตีโกธวาฯ  
</li>
  
<li>
สีฆํ เปเสสิ ตํ หนฺตุํ, หตฺถิมารุฬฺหมตฺตนา;  
  
โอวิชฺฌิย ปลาเปสิ, ตเมส สกทนฺตีนาฯ  
</li>
  
<li>
ทิสฺวา  
ตมติสนฺตุโฎฺฐ, อเญฺญสญฺจ อภาวโต;  
  
รชฺชโยเค อทา ตสฺส, อุปราชตฺตมตฺตโนฯ  
</li>
  
<li>
เอวํ วีสติ วสฺสานิ, ทีปเมตํ สุภุญฺชิย;  
  
วิปากํ ปุญฺญกมฺมสฺส, ภุญฺชิตุญฺจ ทิวงฺคโตฯ  
</li>
  
<li>
เอวํ อเนเกหิ นเยหิ ถทฺธา;  
  
ชนสฺส ทุเกฺขหิ วิรูปเกหิ;  
  
โภคา วินสฺสนฺติ ขเณ น สเพฺพ;  
  
อโห ตหิํเยว รมนฺติ พาลาฯ  
</li>
  
สุชนปฺปสาทสํเวคตฺถาย กเต มหาวํเส  
</li>
  
ฉ ราชโก นาม  
</li>
  
ฉจตฺตาลีสติโม ปริเจฺฉโทฯ  
</li>
  
  
  
  
  