<h1>นมกฺการปาฬิ</h1>
<ol>
<li>
สุคตํ  
สุคตํ เสฎฺฐํ, กุสลํกุสลํ ชหํ;  
  
อมตํ อมตํ สนฺตํ, อสมํ อสมํ ททํฯ  
</li>
  
สรณํ สรณํ โลกํ, อรณํ อรณํ กรํ;  
  
อภยํ อภยํ ฐานํ, นายกํ นายกํ นเมฯ  
</li>
  
<li>
นยนสุภคกายงฺคํ,  
  
มธุรวรสโรเปตํ;  
  
อมิตคุณคณาธารํ,  
  
ทสพลมตุลํ วเนฺทฯ  
</li>
  
<li>
โย พุโทฺธ ธิติมาญฺญธารโก,  
  
สํสาเร อนุโภสิ กายิกํ;  
  
ทุกฺขํ เจตสิกญฺจ โลกโต,  
  
ตํ วเนฺท นรเทวมงฺคลํฯ  
</li>
  
<li>
พาตฺติํสติลกฺขณจิตฺรเทหํ,  
  
เทหชฺชุตินิคฺคตปชฺชลนฺตํ;  
  
ปญฺญาธิติสีลคุโณฆวินฺทํ,  
  
วเนฺท มุนิมนฺติมชาติยุตฺตํฯ  
</li>
  
<li>
ปาโตทยํ พาลทิวากรํว,  
  
มเชฺฌ ยตีนํ ลลิตํ สิรีหิ;  
  
ปุณฺณินฺทุสงฺกาสมุขํ อเนชํ,  
  
วนฺทามิ สพฺพญฺญุมหํ มุนินฺทํฯ  
</li>
  
<li>
อุเปตปุโญฺญ  
วรโพธิมูเล,  
  
สเสนมารํ สุคโต ชินิตฺวา;  
  
อโพชฺฌิ โพธิํ อรุโณทยมฺหิ,  
  
นมามิ ตํ มารชินํ อภงฺคํฯ  
</li>
  
<li>
ราคาทิเฉทามลญาณขคฺคํ,  
  
สตีสมญฺญาผลกาภิคาหํ;  
  
สีโลฆลงฺการวิภูสิตํ ตํ,  
  
นมามิภิญฺญาวรมิทฺธุเปตํฯ  
</li>
  
<li>
ทยาลยํ สพฺพธิ ทุกฺกรํ กรํ,  
  
ภวณฺณวาติกฺกมมคฺคตํ คตํ;  
  
ติโลกนาถํ สุสมาหิตํ หิตํ,  
  
สมนฺตจกฺขุํ ปณมามิ ตํมิตํฯ  
</li>
  
<li>
ตหิํ ตหิํ ปารมิสญฺจยํ จยํ,  
  
คตํ คตํ สพฺภิ สุขปฺปทํ ปทํ;  
  
นรานรานํ สุขสมฺภวํ ภวํ,  
  
นมานมานํ ชินปุงฺควํ ควํฯ  
</li>
  
<li>
มคฺคงฺคนาวํ มุนิทกฺขนาวิโก,  
  
อีหาผิยํ ญาณกเรน คาหโก;  
  
อารุยฺห โย ตาย พหู ภวณฺณวา,  
  
ตาเรสิ ตํ พุทฺธมฆปฺปหํ นเมฯ  
</li>
  
<li>
สมติํสติปารมิสมฺภรณํ,  
  
วรโพธิทุเม จตุสจฺจทสํ;  
  
วรมิทฺธิคตํ นรเทวหิตํ,  
  
ติภวูปสมํ ปณมามิ ชินํฯ  
</li>
  
<li>
สตปุญฺญชลกฺขณิกํ วิรชํ,  
  
คคนูปมธิํ ธิติเมรุสมํ;  
  
ชลชูปมสีตลสีลยุตํ,  
  
ปถวีสหนํ ปณมามิ ชินํฯ  
</li>
  
<li>
โย  
พุโทฺธ สุมติ ทิเว ทิวากโรว,  
  
โสภโนฺต รติชนเน สิลาสนมฺหิ;  
  
อาสีโน สิวสุขทํ อเทสิ ธมฺมํ,  
  
เทวานํ ตมสทิสํ นมามิ นิจฺจํฯ  
</li>
  
<li>
โย ปาทปงฺกชมุทุตฺตลราชิเกหิ,  
  
โลเกหิ ตีหิวิกเลหิ นิรากุเลหิ;  
  
สมฺปาปุเณ นิรุปเมยฺยตเมว นาโถ,  
  
ตํ สพฺพโลกมหิตํ อสมํ นมามิฯ  
</li>
  
<li>
พุทฺธํ นรานรสโมสรณํ ธิตตฺตํ,  
  
ปญฺญาปทีปชุติยา วิหตนฺธการํ;  
  
อตฺถาภิกามนรเทวหิตาวหํ ตํ,  
  
วนฺทามิ การุณิกมคฺคมนนฺตญาณํฯ  
</li>
  
<li>
อขิลคุณนิธาโน โย มุนิโนฺทปคนฺตฺวา,  
  
วนมิสิปตนวฺหํ สญฺญตานํ นิเกตํ;  
  
ตหิมกุสลเฉทํ ธมฺมจกฺกํ ปวโตฺต,  
  
ตมตุลมภิกนฺตํ วนฺทเนยฺยํ นมามิฯ  
</li>
  
<li>
สุจิปริวาริตํ สุรุจิรปฺปภาหิ รตฺตํ,  
  
สิริวิสราลยํ คุปิตมินฺทฺริเยหุเปตํ;  
  
รวิสสิมณฺฑลปฺปภุติลกฺขโณปจิตฺตํ,  
  
สุรนรปูชิตํ สุคตมาทรํ นมามิฯ  
</li>
  
<li>
มโคฺคฬุเมฺปน มุหปฎิฆาสาทิอุโลฺลลวีจิํ,  
  
สํสาโรฆํ ตริ ตมภยํ ปารปตฺตํ ปชานํ;  
  
ตาณํ เลณํ อสมสรณํ เอกติตฺถํ ปติฎฺฐํ,  
  
ปุญฺญเกฺขตฺตํ ปรมสุขทํ ธมฺมราชํ นมามิฯ  
</li>
  
<li>
กณฺฑมฺพํมูเล ปรหิตกโร โย มุนิโนฺท นิสิโนฺน,  
  
อเจฺฉรํ สีฆํ นยนสุภคํ อากุลณฺณคฺคิชาลํ;  
  
ทุชฺชาลทฺธํสํ มุนิภิชหิตํ ปาฎิเหรํ อกาสิ,  
  
วเนฺท ตํ เสฎฺฐํ ปรมรติชํ อิทฺธิธเมฺมหุเปตํฯ  
</li>
  
<li>
มุนินฺทโกฺก  
เยฺวโก ทยุทยรุโณ ญาณวิตฺถิณฺณพิโมฺพ,  
  
วิเนยฺยปฺปาโณฆํ กมลกถิตํ ธมฺมรํสีวเรหิ;  
  
สุโพเธสี สุเทฺธ ติภวกุหเร พฺยาปิตกฺกิตฺตินญฺจ,  
  
ติโลเกกจฺจกฺขุํ ทุขมสหนํ ตํ มเหสิํ นมามิฯ  
</li>
  
<li>
โย ชิโน อเนกชาติยํ สปุตฺตทารมงฺคชีวิตมฺปิ,  
  
โพธิเปมโต อลคฺคมานโส อทาสิเยว อตฺถิกสฺส;  
  
ทานปารมิํ ตโต ปรํ อปูริ สีลปารมาทิกมฺปิ,  
  
ตาสมิทฺธิโยปยาตมคฺคตํ ตเมกทีปกํ นมามิฯ  
</li>
  
<li>
เทวาเทวาติเทวํ นิธนวปุธรํ มารภงฺคํ อภงฺคํ,  
  
ทีปํ ทีปํ ปชานํ ชยวรสยเน โพธิปตฺตํธิปตฺตํ;  
  
พฺรหฺมาพฺรหฺมาคตานํ วรคิรกถิกํ ปาปหีนํ ปหีนํ,  
  
โลกาโลกาภิรามํ สตตมภินเม ตํ มุนินฺทํ มุนินฺทํฯ  
</li>
  
<li>
พุโทฺธ นิโคฺรธพิโมฺพ มุทุกรจรโณ พฺรหฺมโฆเสณิชโงฺฆ,  
  
โกสจฺฉาทงฺคชาโต ปุนรปิ สุคโต สุปฺปติฎฺฐิตปาโท;  
  
มูโททาตุณฺณโลโม อถมปิ สุคโต พฺรหฺมุชุคฺคตฺตภาโว,  
  
นีลกฺขี ทีฆปณฺหี สุขุมมลฉวี โถมฺยรสคฺคสคฺคีฯ  
</li>
  
<li>
จตฺตาลีสคฺคทโนฺต สมกลปนโช อนฺตรํสปฺปปีโน,  
  
จเกฺกนงฺกิตปาโท อวิรฬทสโน มารชุสฺสงฺขปาโทฯ  
</li>
  
ติฎฺฐโนฺต  
โนนมโนฺตภยกรมุทุนา ชณฺณุกานามสโนฺต,  
  
วฎฺฎกฺขโนฺธ ชิโน โคตรุณปขุมโก สีหปุพฺพฑฺฒกาโยฯ  
</li>
  
<li>
สตฺตปฺปีโน จ ทีฆงฺคุลิ มถ สุคโต โลมกูเปกโลโม,  
  
สมฺปโนฺนทาตทาโฐ กนกสมตโจ นีลมุทฺธคฺคโลโมฯ  
</li>
  
สมฺพุโทฺธ ถูลชิโวฺห อถ สีหหนุโก ชาลิกปฺปาทหโตฺถ,  
  
นาโถ อุณฺหีสสีโส อิติคุณสหิตํ ตํ มเหสิํ นมามิฯ  
</li>
  
<li>
พุโทฺธพุโทฺธติโฆโส อติทุลภตโร กา กถา พุทฺธภาโว,  
  
โลเก ตสฺมา วิภาวี วิวิธหิตสุขํ สาธโว ปตฺถยนฺตาฯ  
</li>
  
อิฎฺฐํ อตฺถํ วหนฺตํ สุรนรมหิตํ นิพฺภยํ ทกฺขิเณยฺยํ,  
  
โลกานํ นนฺทิวฑฺฒํ ทสพลมสมํ ตํ นมสฺสนฺตุ นิจฺจํฯ  
</li>
  
<li>
ปุเญฺญเนเตน โสหํ นิปุณมติ สโต สมฺปราเย จ ติโตฺต,  
  
ทโกฺข ทิฎฺฐุชฺชุปโญฺญ อวิกลวีริโย โภควา สํวิภาคีฯ  
</li>
  
ติโกฺข สูโร ธิตโตฺต สปรหิตจโร ทีฆชีวี อโรโค,  
  
ธโญฺญ วโณฺณ ยสสฺสี อติพลวธโร กิตฺติมา ขนฺตุเปโตฯ  
</li>
  
<li>
สโทฺธ  
ทาตงฺคุเปโต ปรมสิริธโร ทิฎฺฐธเมฺม วิรโตฺต,  
  
ลชฺชี กลฺยาณมิโตฺต อภิรตกุสโล ปญฺจสีลาทิรโกฺขฯ  
</li>
  
อปฺปิโจฺฉ อปฺปโกโธ อติวุชุหทโย อิทฺธิมา อปฺปเมโยฺย,  
  
ปาสํโส เปมวาโจ สุชนคุณวิทู มามโก โส ภเวยฺยํฯ  
</li>
  
<li>
อิตฺถํ อสงฺขเย นาถ, คุเณ ลกฺขณทีปิเต;  
  
คาถาสุ สูจกาเสฺวก, คาถมฺปิ สรเต พุโธฯ  
</li>
  
<li>
จตุราปายมุโตฺต โส, สาธกตฺถทฺวยสฺส จ;  
  
หตูปทฺทวชาโล จ, ลาภี หิตสุขสฺส จฯ  
</li>
  
<li>
อธิโป นรเทวานํ, จตุทีปิสฺสโรปิ วา;  
  
ภเวยฺย อนฺติเม เทเห, ตมญฺญํ เสตฉตฺตกํฯ  
</li>
  
<li>
ภาวนายานมารุยฺห, สมเมสฺสติ สุพฺพโต;  
  
อิมสฺมิํ อตฺตภาเวปิ, อโรโค ทีฆชีวิโกฯ  
</li>
  
<li>
ปูชิโต สพฺพโลเกหิ, ภาวนาภิรตีมโน;  
  
ชนปฺปิโย มนาโป จ, กา กถาขิลธารเณฯ  
</li>
  
นมกฺการปาฬิ นิฎฺฐิตาฯ  
</li>
  
  
  
  
  