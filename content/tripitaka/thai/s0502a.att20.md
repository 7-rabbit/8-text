<h1>๒๐. มคฺควโคฺค</h1>
<h3>๑. ปญฺจสตภิกฺขุวตฺถุ</h3>
<p>ติ    อิมํ ธมฺมเทสนํ สตฺถา เชตวเน วิหรโนฺต ปญฺจสเต ภิกฺขู อารพฺภ กเถสิฯ</p>


<p>เต กิร สตฺถริ ชนปทจาริกํ จริตฺวา ปุน สาวตฺถิํ อาคเต อุปฎฺฐานสาลาย นิสีทิตฺวา ‘‘อสุกคามโต อสุกคามสฺส มโคฺค สโม, อสุกคามสฺส มโคฺค วิสโม, สสกฺขโร, อสกฺขโร’’ติอาทินา นเยน อตฺตโน วิจริตมคฺคํ อารพฺภ มคฺคกถํ กเถสุํฯ สตฺถา เตสํ อรหตฺตสฺสูปนิสฺสยํ ทิสฺวา ตํ ฐานํ อาคนฺตฺวา ปญฺญตฺตาสเน นิสิโนฺน ‘‘กาย นุตฺถ, ภิกฺขเว, เอตรหิ กถาย สนฺนิสินฺนา’’ติ ปุจฺฉิตฺวา ‘‘อิมาย นามา’’ติ วุเตฺต, ‘‘ภิกฺขเว, อยํ พาหิรกมโคฺค, ภิกฺขุนา นาม อริยมเคฺค กมฺมํ กาตุํ วฎฺฎติ, เอวญฺหิ กโรโนฺต ภิกฺขุ สพฺพทุกฺขา ปมุจฺจตี’’ติ วตฺวา อิมา คาถา อภาสิ –</p>


<ol>
<li>
‘‘มคฺคานฎฺฐงฺคิโก  
เสโฎฺฐ, สจฺจานํ จตุโร ปทา;  
  
วิราโค เสโฎฺฐ ธมฺมานํ, ทฺวิปทานญฺจ จกฺขุมาฯ  
</li>
  
<li>
‘‘เอเสว มโคฺค นตฺถโญฺญ, ทสฺสนสฺส วิสุทฺธิยา;  
  
เอตญฺหิ ตุเมฺห ปฎิปชฺชถ, มารเสฺสตํ ปโมหนํฯ  
</li>
  
<li>
‘‘เอตญฺหิ ตุเมฺห ปฎิปนฺนา, ทุกฺขสฺสนฺตํ กริสฺสถ;  
  
อกฺขาโต โว มยา มโคฺค, อญฺญาย สลฺลกนฺตนํฯ  
</li>
  
<li>
‘‘ตุเมฺหหิ กิจฺจมาตปฺปํ, อกฺขาตาโร ตถาคตา;  
  
ปฎิปนฺนา ปโมกฺขนฺติ, ฌายิโน มารพนฺธนา’’ติฯ  
</li>
  
<p>ตตฺถ  ติ ชงฺฆมคฺคาทโย วา โหนฺตุ ทฺวาสฎฺฐิ ทิฎฺฐิคตมคฺคา วา, เตสํ สเพฺพสมฺปิ มคฺคานํ สมฺมาทิฎฺฐิอาทีหิ อฎฺฐหิ อเงฺคหิ มิจฺฉาทิฎฺฐิอาทีนํ อฎฺฐนฺนํ ปหานํ กโรโนฺต นิโรธํ อารมฺมณํ กตฺวา จตูสุปิ สเจฺจสุ ทุกฺขปริชานนาทิกิจฺจํ สาธยมาโน อฎฺฐงฺคิโก มโคฺค เสโฎฺฐ  อุตฺตโมฯ ติ ‘‘สจฺจํ ภเณ น กุเชฺฌยฺยา’’ติ  (ธ. ป. ๒๒๔) อาคตํ วจีสจฺจํ วา โหตุ, ‘‘สโจฺจ พฺราหฺมโณ สโจฺจ ขตฺติโย’’ติอาทิเภทํ สมฺมุติสจฺจํ วา ‘‘อิทเมว สจฺจํ โมฆมญฺญ’’นฺติ (ธ. ส. ๑๑๔๔; ม. นิ. ๒.๑๘๗-๑๘๘) ทิฎฺฐิสจฺจํ วา ‘‘ทุกฺขํ อริยสจฺจ’’นฺติอาทิเภทํ ปรมตฺถสจฺจํ วา โหตุ, สเพฺพสมฺปิ อิเมสํ สจฺจานํ ปริชานิตพฺพเฎฺฐน สจฺฉิกาตพฺพเฎฺฐน ปหาตพฺพเฎฺฐน ภาเวตพฺพเฎฺฐน เอกปฎิเวธเฎฺฐน จ ตถปฎิเวธเฎฺฐน จ ทุกฺขํ อริยสจฺจนฺติอาทโย จตุโร ปทา เสฎฺฐา นามฯ นฺติ ‘‘ยาวตา, ภิกฺขเว, ธมฺมา สงฺขตา วา อสงฺขตา วา, วิราโค เตสํ อคฺคมกฺขายตี’’ติ (อิติวุ. ๙๐; อ. นิ. ๔.๓๔) วจนโต สพฺพธมฺมานํ นิพฺพานสงฺขาโต วิราโค เสโฎฺฐฯ ติ สเพฺพสํ เทวมนุสฺสาทิเภทานํ ทฺวิปทานํ ปญฺจหิ จกฺขูหิ จกฺขุมา ตถาคโตว เสโฎฺฐฯ จ-สโทฺท สมฺปิณฺฑนโตฺถ, อรูปธเมฺม สมฺปิเณฺฑติฯ ตสฺมา อรูปธมฺมานมฺปิ ตถาคโต เสโฎฺฐ อุตฺตโมฯ
</ol></p>


<p>ติ มคฺคผลทสฺสนสฺส วิสุทฺธตฺถํ โย มยา ‘‘เสโฎฺฐ’’ติ วุโตฺต, เอโสว มโคฺค, นตฺถโญฺญฯ ติ ตสฺมา ตุเมฺห เอตเมว ปฎิปชฺชถฯ นฺติ เอตํ มารโมหนํ มารมนฺถนนฺติ  วุจฺจติฯ นฺติ สกลสฺสปิ วฎฺฎทุกฺขสฺส อนฺตํ ปริเจฺฉทํ กริสฺสถาติ อโตฺถฯ นฺติ ราคสลฺลาทีนํ กนฺตนํ นิมฺมถนํ อพฺพูหณํ เอตํ มคฺคํ, มยา วินา อนุสฺสวาทีหิ อตฺตปจฺจกฺขโต ญตฺวาว อยํ มโคฺค อกฺขาโต, อิทานิ ตุเมฺหหิ กิเลสานํ อาตาปเนน ‘‘อาตปฺป’’นฺติ สงฺขํ คตํ ตสฺส อธิคมตฺถาย สมฺมปฺปธานวีริยํ กิจฺจํ กรณียํฯ เกวลญฺหิ อกฺขาตาโรว ตถาคตาฯ ตสฺมา เตหิ อกฺขาตวเสน เย ปฎิปนฺนา ทฺวีหิ ฌาเนหิ ฌายิโน, เต เตภูมกวฎฺฎสงฺขาตา มารพนฺธนา ปโมกฺขนฺตีติ อโตฺถฯ</p>


<p>เทสนาวสาเน เต ภิกฺขู อรหเตฺต ปติฎฺฐหิํสุ, สมฺปตฺตานมฺปิ สาตฺถิกา ธมฺมเทสนา อโหสีติฯ</p>

</p>


<h3>๒. อนิจฺจลกฺขณวตฺถุ</h3>
<p>    ติ อิมํ ธมฺมเทสนํ สตฺถา เชตวเน วิหรโนฺต ปญฺจสเต ภิกฺขู อารพฺภ กเถสิฯ</p>


<p>เต กิร สตฺถุ สนฺติเก กมฺมฎฺฐานํ คเหตฺวา คนฺตฺวา อรเญฺญ วายมนฺตาปิ อรหตฺตํ อปฺปตฺวา ‘‘วิเสเสตฺวา กมฺมฎฺฐานํ อุคฺคณฺหิสฺสามา’’ติ สตฺถุ สนฺติกํ อาคมิํสุฯ สตฺถา ‘‘กิํ นุ โข อิเมสํ สปฺปาย’’นฺติ วีมํสโนฺต ‘‘อิเม กสฺสปพุทฺธกาเล วีสติ วสฺสสหสฺสานิ อนิจฺจลกฺขเณ อนุยุญฺชิํสุ, ตสฺมา อนิจฺจลกฺขเณเนว เตสํ เอกํ คาถํ เทเสตุํ วฎฺฎตี’’ติ จิเนฺตตฺวา, ‘‘ภิกฺขเว, กามภวาทีสุ สเพฺพปิ สงฺขารา หุตฺวา อภาวเฎฺฐน อนิจฺจา เอวา’’ติ วตฺวา อิมํ คาถมาห –</p>


<ol>
<li>
‘‘สเพฺพ สงฺขารา อนิจฺจาติ, ยทา ปญฺญาย ปสฺสติ;  
  
อถ นิพฺพินฺทติ ทุเกฺข, เอส มโคฺค วิสุทฺธิยา’’ติฯ  
</li>
  
<p>ตตฺถ ติ กามภวาทีสุ อุปฺปนฺนา ขนฺธา ตตฺถ ตเตฺถว นิรุชฺฌนโต ติ ยทา วิปสฺสนาปญฺญาย ปสฺสติ, อถ อิมสฺมิํ ขนฺธปริหรณทุเกฺข นิพฺพินฺทติ, นิพฺพินฺทโนฺต ทุกฺขปริชานนาทิวเสน สจฺจานิ ปฎิวิชฺฌติฯ ติ วิสุทฺธตฺถาย โวทานตฺถาย เอส มโคฺคติ อโตฺถฯ
</ol></p>


<p>เทสนาวสาเน  เต ภิกฺขู อรหเตฺต ปติฎฺฐหิํสุ, สมฺปตฺตปริสานมฺปิ สาตฺถิกา ธมฺมเทสนา อโหสีติฯ</p>

</p>


<h3>๓. ทุกฺขลกฺขณวตฺถุ</h3>
<p>ทุติยคาถายปิ เอวรูปเมว วตฺถุฯ ตทา หิ ภควา เตสํ ภิกฺขูนํ ทุกฺขลกฺขเณ กตาภิโยคภาวํ ญตฺวา, ‘‘ภิกฺขเว, สเพฺพปิ ขนฺธา ปฎิปีฬนเฎฺฐน ทุกฺขา เอวา’’ติ วตฺวา อิมํ คาถมาห –</p>


<ol>
<li>
‘‘สเพฺพ  
  
สงฺขารา ทุกฺขาติ, ยทา ปญฺญาย ปสฺสติ;  
  
อถ นิพฺพินฺทติ ทุเกฺข, เอส มโคฺค วิสุทฺธิยา’’ติฯ  
</li>
  
<p>ตตฺถ ติ ปฎิปีฬนเฎฺฐน ทุกฺขาฯ เสสํ ปุริมสทิสเมวฯ
</ol></p>

</p>


<h3>๔. อนตฺตลกฺขณวตฺถุ</h3>
<p>ตติยคาถายปิ เอเสว นโยฯ เกวลญฺหิ เอตฺถ ภควา เตสํ ภิกฺขูนํ ปุเพฺพ อนตฺตลกฺขเณ อนุยุตฺตภาวํ ญตฺวา, ‘‘ภิกฺขเว, สเพฺพปิ ขนฺธา อวสวตฺตนเฎฺฐน อนตฺตา เอวา’’ติ วตฺวา อิมํ คาถมาห –</p>


<ol>
<li>
‘‘สเพฺพ  
ธมฺมา อนตฺตาติ, ยทา ปญฺญาย ปสฺสติ;  
  
อถ นิพฺพินฺทติ ทุเกฺข, เอส มโคฺค วิสุทฺธิยา’’ติฯ  
</li>
  
<p>ตตฺถ ติ ปญฺจกฺขนฺธา เอว อธิเปฺปตาฯ ติ ‘‘มา ชียนฺตุ มา มียนฺตู’’ติ วเส วเตฺตตุํ น สกฺกาติ อวสวตฺตนเฎฺฐน อนตฺตา อตฺตสุญฺญา อสฺสามิกา อนิสฺสราติ อโตฺถฯ เสสํ ปุริมสทิสเมวาติฯ
</ol></p>

</p>


<h3>๕. ปธานกมฺมิกติสฺสเตฺถรวตฺถุ</h3>
<p>ติ อิมํ ธมฺมเทสนํ สตฺถา เชตวเน วิหรโนฺต ปธานกมฺมิกติสฺสเตฺถรํ อารพฺภ กเถสิฯ</p>


<p>สาวตฺถิวาสิโน กิร ปญฺจสตา กุลปุตฺตา สตฺถุ สนฺติเก ปพฺพชิตฺวา กมฺมฎฺฐานํ คเหตฺวา อรญฺญํ อคมํสุฯ เตสุ เอโก ตเตฺถว โอหียิฯ อวเสสา อรเญฺญ สมณธมฺมํ กโรนฺตา อรหตฺตํ ปตฺวา ‘‘ปฎิลทฺธคุณํ สตฺถุ อาโรเจสฺสามา’’ติ ปุน สาวตฺถิํ อคมํสุฯ เต สาวตฺถิโต โยชนมเตฺต  เอกสฺมิํ คามเก ปิณฺฑาย จรเนฺต ทิสฺวา เอโก อุปาสโก ยาคุภตฺตาทีหิ ปติมาเนตฺวา อนุโมทนํ สุตฺวา ปุนทิวสตฺถายปิ นิมเนฺตสิฯ เต ตทเหว สาวตฺถิํ  คนฺตฺวา ปตฺตจีวรํ ปฎิสาเมตฺวา สายนฺหสมเย  สตฺถารํ อุปสงฺกมิตฺวา วนฺทิตฺวา เอกมนฺตํ นิสีทิํสุฯ สตฺถา เตหิ สทฺธิํ อติวิย ตุฎฺฐิํ ปเวทยมาโน ปฎิสนฺถารํ อกาสิฯ</p>


<p>อถ เนสํ ตตฺถ โอหีโน สหายกภิกฺขุ จิเนฺตสิ – ‘‘สตฺถุ อิเมหิ สทฺธิํ ปฎิสนฺถารํ กโรนฺตสฺส มุขํ นปฺปโหติ, มยฺหํ ปน มคฺคผลาภาเวน มยา สทฺธิํ น กเถติ, อเชฺชว อรหตฺตํ ปตฺวา สตฺถารํ อุปสงฺกมิตฺวา มยา สทฺธิํ กถาเปสฺสามี’’ติฯ เตปิ ภิกฺขู, ‘‘ภเนฺต, มยํ อาคมนมเคฺค เอเกน อุปาสเกน สฺวาตนาย นิมนฺติตา, ตตฺถ ปาโตว คมิสฺสามา’’ติ สตฺถารํ อปโลเกสุํฯ อถ เนสํ สหายโก ภิกฺขุ สพฺพรตฺติํ จงฺกมโนฺต นิทฺทาวเสน จงฺกมโกฎิยํ เอกสฺมิํ ปาสาณผลเก ปติ, อูรุฎฺฐิ ภิชฺชิฯ โส มหาสเทฺทน วิรวิฯ ตสฺส เต สหายกา ภิกฺขู สทฺทํ สญฺชานิตฺวา อิโต จิโต จ อุปธาวิํสุฯ เตสํ ทีปํ ชาเลตฺวา ตสฺส กตฺตพฺพกิจฺจํ กโรนฺตานํเยว อรุโณ อุฎฺฐหิ, เต ตํ คามํ คนฺตุํ โอกาสํ น ลภิํสุฯ อถ เน สตฺถา อาห – ‘‘กิํ, ภิกฺขเว, ภิกฺขาจารคามํ น คมิตฺถา’’ติฯ เต ‘‘อาม, ภเนฺต’’ติ ตํ ปวตฺติํ อาโรเจสุํฯ สตฺถา ‘‘น, ภิกฺขเว, เอส  อิทาเนว ตุมฺหากํ ลาภนฺตรายํ กโรติ, ปุเพฺพปิ อกาสิเยวา’’ติ วตฺวา เตหิ ยาจิโต อตีตํ อาหริตฺวา –</p>


<p>
‘‘โย ปุเพฺพ กรณียานิ, ปจฺฉา โส กาตุมิจฺฉติ;  
  
วรุณกฎฺฐภโญฺชว, ส ปจฺฉา มนุตปฺปตี’’ติฯ (ชา. ๑.๑.๗๑) –  
</p>
  
<p> วิตฺถาเรสิฯ ตทา กิร เต ภิกฺขู ปญฺจสตา มาณวกา อเหสุํ, กุสีตมาณวโก อยํ ภิกฺขุ อโหสิ, อาจริโย ปน ตถาคโตว อโหสีติฯ</p>


<p>สตฺถา อิมํ ธมฺมเทสนํ อาหริตฺวา, ‘‘ภิกฺขเว, โย หิ อุฎฺฐานกาเล อุฎฺฐานํ น กโรติ, สํสนฺนสงฺกโปฺป โหติ, กุสีโต โส ฌานาทิเภทํ วิเสสํ นาธิคจฺฉตี’’ติ วตฺวา อิมํ คาถมาห –</p>


<ol>
<li>
‘‘อุฎฺฐานกาลมฺหิ อนุฎฺฐหาโน,  
  
ยุวา พลี อาลสิยํ อุเปโต;  
  
สํสนฺนสงฺกปฺปมโน กุสีโต,  
  
ปญฺญาย มคฺคํ อลโส น วินฺทตี’’ติฯ  
</li>
  
<p>ตตฺถ   ติ อนุฎฺฐหโนฺต อวายมโนฺตฯ ติ ปฐมโยพฺพเน ฐิโต พลสมฺปโนฺนปิ หุตฺวา  อลสภาเวน อุเปโต โหติ, ภุตฺวา สยติฯ ติ ตีหิ มิจฺฉาวิตเกฺกหิ สุฎฺฐุ อวสนฺนสมฺมาสงฺกปฺปจิโตฺตฯ ติ นิพฺพีริโยฯ ติ มหาอลโส ปญฺญาย ทฎฺฐพฺพํ อริยมคฺคํ อปสฺสโนฺต น วินฺทติ, น ปฎิลภตีติ อโตฺถฯ
</ol></p>


<p>เทสนาวสาเน พหู โสตาปตฺติผลาทีนิ ปาปุณิํสูติฯ</p>

</p>


<h3>๖. สูกรเปตวตฺถุ</h3>
<p>ติ อิมํ ธมฺมเทสนํ สตฺถา เวฬุวเน วิหรโนฺต สูกรเปตํ อารพฺภ กเถสิฯ</p>


<p>เอกสฺมิญฺหิ ทิวเส มหาโมคฺคลฺลานเตฺถโร ลกฺขณเตฺถเรน สทฺธิํ คิชฺฌกูฎา โอโรหโนฺต เอกสฺมิํ ปเทเส สิตํ ปาตฺวากาสิฯ ‘‘โก นุ โข, อาวุโส, เหตุ สิตสฺส ปาตุกมฺมายา’’ติ ลกฺขณเตฺถเรน ปุโฎฺฐ ‘‘อกาโล, อาวุโส, อิมสฺส ปญฺหสฺส, สตฺถุ สนฺติเก มํ ปุเจฺฉยฺยาถา’’ติ วตฺวา ลกฺขณเตฺถเรน  สทฺธิํเยว ราชคเห ปิณฺฑาย จริตฺวา ปิณฺฑปาตปฎิกฺกโนฺต เวฬุวนํ คนฺตฺวา สตฺถารํ วนฺทิตฺวา นิสีทิฯ อถ นํ ลกฺขณเตฺถโร ตมตฺถํ ปุจฺฉิฯ โส อาห – ‘‘อาวุโส, อหํ เอกํ เปตํ อทฺทสํ, ตสฺส ติคาวุตปฺปมาณํ สรีรํ, ตํ มนุสฺสสรีรสทิสํฯ สีสํ ปน สูกรสฺส วิย, ตสฺส มุเข นงฺคุฎฺฐํ ชาตํ, ตโต ปุฬวา ปคฺฆรนฺติฯ สฺวาหํ ‘น เม เอวรูโป สโตฺต ทิฎฺฐปุโพฺพ’ติ ตํ ทิสฺวา สิตํ ปาตฺวากาสิ’’นฺติฯ สตฺถา ‘‘จกฺขุภูตา วต, ภิกฺขเว, มม สาวกา วิหรนฺตี’’ติ วตฺวา ‘‘อหเมฺปตํ สตฺตํ โพธิมเณฺฑเยว อทฺทสํฯ ‘เย ปน เม น สทฺทเหยฺยุํ, เตสํ อหิตาย อสฺสา’ติ ปเรสํ อนุกมฺปาย น กเถสิํฯ อิทานิ โมคฺคลฺลานํ สกฺขิํ กตฺวา กเถมิฯ สจฺจํ, ภิกฺขเว, โมคฺคลฺลาโน อาหา’’ติ กเถสิฯ ตํ สุตฺวา ภิกฺขู สตฺถารํ ปุจฺฉิํสุ – ‘‘กิํ  ปน, ภเนฺต, ตสฺส ปุพฺพกมฺม’’นฺติฯ สตฺถา ‘‘เตน หิ, ภิกฺขเว, สุณาถา’’ติ อตีตํ อาหริตฺวา ตสฺส ปุพฺพกมฺมํ กเถสิฯ</p>


<p>กสฺสปพุทฺธกาเล กิร เอกสฺมิํ คามกาวาเส เทฺว เถรา สมคฺควาสํ วสิํสุฯ เตสุ เอโก สฎฺฐิวโสฺส, เอโก เอกูนสฎฺฐิวโสฺส ฯ เอกูนสฎฺฐิวโสฺส อิตรสฺส ปตฺตจีวรํ อาทาย วิจริ, สามเณโร วิย สพฺพํ วตฺตปฎิวตฺตํ อกาสิฯ เตสํ เอกมาตุกุจฺฉิยํ วุตฺถภาตูนํ วิย สมคฺควาสํ  วสนฺตานํ วสนฎฺฐานํ เอโก ธมฺมกถิโก อาคมิฯ ตทา จ ธมฺมสฺสวนทิวโส โหติฯ เถรา นํ สงฺคณฺหิตฺวา ‘‘ธมฺมกถํ โน กเถหิ สปฺปุริสา’’ติ อาหํสุฯ โส ธมฺมกถํ กเถสิฯ เถรา ‘‘ธมฺมกถิโก โน ลโทฺธ’’ติ ตุฎฺฐจิตฺตา ปุนทิวเส ตํ อาทาย ธุรคามํ ปิณฺฑาย ปวิสิตฺวา ตตฺถ กตภตฺตกิจฺจา, ‘‘อาวุโส, หิโยฺย กถิตฎฺฐานโตว โถกํ ธมฺมํ กเถหี’’ติ มนุสฺสานํ ธมฺมํ กถาเปสุํฯ มนุสฺสา ธมฺมกถํ สุตฺวา ปุนทิวสตฺถายปิ นิมนฺตยิํสุฯ เอวํ สมนฺตา ภิกฺขาจารคาเมสุ เทฺว เทฺว ทิวเส ตํ อาทาย ปิณฺฑาย จริํสุฯ</p>


<p>ธมฺมกถิโก จิเนฺตสิ – ‘‘อิเม เทฺวปิ อติมุทุกา, มยา อุโภเปเต ปลาเปตฺวา อิมสฺมิํ วิหาเร วสิตุํ วฎฺฎตี’’ติฯ โส สายํ เถรูปฎฺฐานํ คนฺตฺวา ภิกฺขูนํ อุฎฺฐาย คตกาเล นิวตฺติตฺวา มหาเถรํ อุปสงฺกมิตฺวา, ‘‘ภเนฺต, กิญฺจิ วตฺตพฺพํ อตฺถี’’ติ วตฺวา ‘‘กเถหิ, อาวุโส’’ติ วุเตฺต โถกํ จิเนฺตตฺวา, ‘‘ภเนฺต, กถา นาเมสา มหาสาวชฺชา’’ติ วตฺวา อกเถตฺวาว ปกฺกามิฯ อนุเถรสฺสาปิ สนฺติกํ คนฺตฺวา ตเถว อกาสิฯ โส ทุติยทิวเส ตเถว กตฺวา ตติยทิวเส เตสํ อติวิย  โกตุหเล อุปฺปเนฺน มหาเถรํ อุปสงฺกมิตฺวา, ‘‘ภเนฺต, กิญฺจิ วตฺตพฺพํ อตฺถิ, ตุมฺหากํ ปน สนฺติเก วตฺตุํ น วิสหามี’’ติ วตฺวา เถเรน ‘‘โหตุ, อาวุโส, กเถหี’’ติ นิปฺปีฬิโต อาห – ‘‘กิํ ปน, ภเนฺต, อนุเถโร ตุเมฺหหิ สทฺธิํ สํโภโค’’ติฯ สปฺปุริส, กิํ นาเมตํ กเถสิ, มยํ เอกมาตุกุจฺฉิยํ วุตฺถปุตฺตา วิย, อเมฺหสุ เอเกน ยํ ลทฺธํ, อิตเรนาปิ ลทฺธเมว โหติฯ มยา เอตสฺส เอตฺตกํ กาลํ อคุโณ นาม น ทิฎฺฐปุโพฺพติ? เอวํ, ภเนฺตติฯ อามาวุโสติฯ ภเนฺต มํ อนุเถโร เอวมาห – ‘‘สปฺปุริส, ตฺวํ กุลปุโตฺต, อยํ มหาเถโร ลชฺชี เปสโลติ เอเตน สทฺธิํ สํโภคํ กโรโนฺต  อุปปริกฺขิตฺวา กเรยฺยาสี’’ติ เอวเมส มํ อาคตทิวสโต ปฎฺฐาย วทตีติฯ</p>


<p>มหาเถโร ตํ สุตฺวาว กุทฺธมานโส ทณฺฑาภิหตํ กุลาลภาชนํ วิย ภิชฺชิฯ อิตโรปิ อุฎฺฐาย อนุเถรสฺส สนฺติกํ คนฺตฺวา ตเถว อโวจ, โสปิ ตเถว ภิชฺชิฯ เตสุ กิญฺจาปิ เอตฺตกํ กาลํ เอโกปิ วิสุํ ปิณฺฑาย ปวิฎฺฐปุโพฺพ นาม นตฺถิ, ปุนทิวเส ปน วิสุํ ปิณฺฑาย ปวิสิตฺวา อนุเถโร ปุเรตรํ อาคนฺตฺวา อุปฎฺฐานสาลาย อฎฺฐาสิ, มหาเถโร ปจฺฉา อคมาสิฯ ตํ ทิสฺวา อนุเถโร จิเนฺตสิ – ‘‘กิํ นุ โข อิมสฺส ปตฺตจีวรํ ปฎิคฺคเหตพฺพํ, อุทาหุ โน’’ติฯ โส ‘‘น  อิทานิ ปฎิคฺคเหสฺสามี’’ติ จิเนฺตตฺวาปิ ‘‘โหตุ, น มยา เอวํ กตปุพฺพํ, มยา อตฺตโน วตฺตํ หาเปตุํ น วฎฺฎตี’’ติ จิตฺตํ มุทุกํ กตฺวา เถรํ อุปสงฺกมิตฺวา, ‘‘ภเนฺต, ปตฺตจีวรํ เทถา’’ติ อาหฯ อิตโร ‘‘คจฺฉ, ทุพฺพินีต, น ตฺวํ มม ปตฺตจีวรํ ปฎิคฺคเหตุํ ยุตฺตรูโป’’ติ อจฺฉรํ ปหริตฺวา เตนปิ ‘‘อาม, ภเนฺต, อหมฺปิ ตุมฺหากํ ปตฺตจีวรํ น ปฎิคฺคณฺหามีติ  จิเนฺตสิ’’นฺติ วุเตฺต, ‘‘อาวุโส นวก, กิํ ตฺวํ จิเนฺตสิ, มม อิมสฺมิํ วิหาเร โกจิ สโงฺค อตฺถี’’ติ อาหฯ อิตโรปิ ‘‘ตุเมฺห ปน, ภเนฺต, กิํ เอวํ มญฺญถ ‘มม อิมสฺมิํ วิหาเร โกจิ สโงฺค อตฺถี’ติ, เอโส เต วิหาโร’’ติ วตฺวา ปตฺตจีวรํ อาทาย นิกฺขมิฯ อิตโรปิ นิกฺขมิฯ เต อุโภปิ เอกมเคฺคนาปิ อคนฺตฺวา เอโก ปจฺฉิมทฺวาเรน มคฺคํ คณฺหิ, เอโก ปุรตฺถิมทฺวาเรนฯ ธมฺมกถิโก, ‘‘ภเนฺต, มา เอวํ กโรถ, มา เอวํ กโรถา’’ติ วตฺวา ‘‘ติฎฺฐาวุโส’’ติ วุเตฺต นิวตฺติฯ โส ปุนทิวเส ธุรคามํ ปวิโฎฺฐ มนุเสฺสหิ, ‘‘ภเนฺต, ภทฺทนฺตา กุหิ’’นฺติ วุเตฺต, ‘‘อาวุโส, มา ปุจฺฉถ, ตุมฺหากํ  กุลุปกา หิโยฺย กลหํ กตฺวา นิกฺขมิํสุ, อหํ ยาจโนฺตปิ นิวเตฺตตุํ นาสกฺขิ’’นฺติ อาหฯ เตสุ พาลา ตุณฺหี อเหสุํฯ ปณฺฑิตา ปน ‘‘อเมฺหหิ เอตฺตกํ กาลํ ภทฺทนฺตานํ กิญฺจิ ขลิตํ นาม น ทิฎฺฐปุพฺพํ, เตสํ ภยํ อิมํ นิสฺสาย อุปฺปนฺนํ ภวิสฺสตี’’ติ โทมนสฺสปฺปตฺตา อเหสุํฯ</p>


<p>เตปิ เถรา คตฎฺฐาเน จิตฺตสุขํ นาม น ลภิํสุฯ มหาเถโร จิเนฺตสิ – ‘‘อโห นวกสฺส ภิกฺขุโน ภาริยํ กมฺมํ กตํ, มุหุตฺตํ ทิฎฺฐํ นาม อาคนฺตุกภิกฺขุํ อาห – ‘มหาเถเรน สทฺธิํ สํโภคํ มา อกาสี’’’ติฯ อิตโรปิ จิเนฺตสิ – ‘‘อโห มหาเถรสฺส ภาริยํ กมฺมํ กตํ, มุหุตฺตํ ทิฎฺฐํ นาม อาคนฺตุกภิกฺขุํ อาห – ‘อิมินา สทฺธิํ สํโภคํ มา อกาสี’’’ติฯ เตสํ  เนว สชฺฌาโย น มนสิกาโร อโหสิฯ เต วสฺสสตจฺจเยน ปจฺฉิมทิสาย เอกํ วิหารํ อคมํสุฯ เตสํ เอกเมว เสนาสนํ ปาปุณิฯ มหาเถเร ปวิสิตฺวา มญฺจเก นิสิเนฺน อิตโรปิ ปาวิสิฯ มหาเถโร ตํ ทิสฺวาว สญฺชานิตฺวา อสฺสูนิ สนฺธาเรตุํ นาสกฺขิฯ อิตโรปิ มหาเถรํ สญฺชานิตฺวา อสฺสุปุเณฺณหิ เนเตฺตหิ ‘‘กเถมิ นุ โข มา กเถมี’’ติ จิเนฺตตฺวา ‘‘น ตํ สเทฺธยฺยรูป’’นฺติ เถรํ วนฺทิตฺวา ‘‘อหํ, ภเนฺต, เอตฺตกํ  กาลํ ตุมฺหากํ ปตฺตจีวรํ คเหตฺวา วิจริํ, อปิ นุ โข เม กายทฺวาราทีสุ ตุเมฺหหิ กิญฺจิ อสารุปฺปํ ทิฎฺฐปุพฺพ’’นฺติฯ ‘‘น ทิฎฺฐปุพฺพํ, อาวุโส’’ติฯ อถ กสฺมา ธมฺมกถิกํ อวจุตฺถ ‘‘มา เอเตน สทฺธิํ สํโภคมกาสี’’ติ? ‘‘นาหํ, อาวุโส, เอวํ กเถมิ, ตยา กิร มม อนฺตเร เอวํ วุตฺต’’นฺติฯ ‘‘อหมฺปิ, ภเนฺต, น วทามี’’ติฯ เต ตสฺมิํ ขเณ ‘‘เตน อเมฺห ภินฺทิตุกาเมน เอวํ วุตฺตํ ภวิสฺสตี’’ติ ญตฺวา อญฺญมญฺญํ อจฺจยํ เทสยิํสุฯ เต วสฺสสตํ จิตฺตสฺสาทํ อลภนฺตา ตํ ทิวสํ สมคฺคา หุตฺวา ‘‘อายาม, นํ ตโต วิหารา นิกฺกฑฺฒิสฺสามา’’ติ ปกฺกมิตฺวา อนุปุเพฺพน ตํ วิหารํ อคมํสุฯ</p>


<p>ธมฺมกถิโกปิ เถเร ทิสฺวา ปตฺตจีวรํ ปฎิคฺคเหตุํ อุปคจฺฉิฯ เถรา ‘‘น ตฺวํ อิมสฺมิํ วิหาเร วสิตุํ ยุตฺตรูโป’’ติ อจฺฉรํ ปหริํสุฯ โส สณฺฐาตุํ อสโกฺกโนฺต ตาวเทว นิกฺขมิตฺวา  ปลายิฯ อถ นํ วีสติ วสฺสสหสฺสานิ กโต สมณธโมฺม สนฺธาเรตุํ นาสกฺขิ, ตโต จวิตฺวา อวีจิมฺหิ นิพฺพโตฺต เอกํ พุทฺธนฺตรํ ปจฺจิตฺวา อิทานิ คิชฺฌกูเฎ วุตฺตปฺปกาเรน อตฺตภาเวน ทุกฺขํ อนุโภตีติฯ</p>


<p>สตฺถา อิทํ ตสฺส ปุพฺพกมฺมํ อาหริตฺวา, ‘‘ภิกฺขเว, ภิกฺขุนา นาม กายาทีหิ อุปสนฺตรูเปน ภวิตพฺพ’’นฺติ วตฺวา อิมํ คาถมาห –</p>


<ol>
<li>
‘‘วาจานุรกฺขี  
มนสา สุสํวุโต,  
  
กาเยน จ นากุสลํ กยิรา;  
  
เอเต ตโย กมฺมปเถ วิโสธเย,  
  
อาราธเย มคฺคมิสิปฺปเวทิต’’นฺติฯ  
</li>
  
<p>ตสฺสโตฺถ – จตุนฺนํ วจีทุจฺจริตานํ วชฺชเนน วาจานุรกฺขี อภิชฺฌาทีนํ อนุปฺปาทเนน มนสา จ สุฎฺฐุ สํวุโต ปาณาติปาตาทโย ปชหโนฺต กาเยน  จ อกุสลํ น กยิราฯ เอวํ เอเต ตโย กมฺมปเถ วิโสธเยฯ เอวํ วิโสเธโนฺต หิ สีลกฺขนฺธาทีนํ เอสเกหิ พุทฺธาทีหิ อิสีหิ ปเวทิตํ อฎฺฐงฺคิกมคฺคํ อาราเธยฺยาติฯ
</ol></p>


<p>เทสนาวสาเน พหู โสตาปตฺติผลาทีนิ ปาปุณิํสูติฯ</p>

</p>


<h3>๗. โปฎฺฐิลเตฺถรวตฺถุ</h3>
<p>ติ อิมํ ธมฺมเทสนํ สตฺถา เชตวเน วิหรโนฺต โปฎฺฐิลํ นาม เถรํ อารพฺภ กเถสิฯ</p>


<p>โส กิร สตฺตนฺนมฺปิ พุทฺธานํ สาสเน เตปิฎโก ปญฺจนฺนํ ภิกฺขุสตานํ ธมฺมํ วาเจสิฯ สตฺถา จิเนฺตสิ  – ‘‘อิมสฺส ภิกฺขุโน ‘อตฺตโน ทุกฺขนิสฺสรณํ กริสฺสามี’ติ จิตฺตมฺปิ นตฺถิ สํเวเชสฺสามิ น’’นฺติฯ ตโต ปฎฺฐาย ตํ เถรํ อตฺตโน อุปฎฺฐานํ อาคตกาเล ‘‘เอหิ, ตุจฺฉโปฎฺฐิล, วนฺท, ตุจฺฉโปฎฺฐิล, นิสีท, ตุจฺฉโปฎฺฐิล, ยาหิ, ตุจฺฉโปฎฺฐิลา’’ติ วทติฯ อุฎฺฐาย คตกาเลปิ ‘‘ตุจฺฉโปฎฺฐิโล คโต’’ติ วทติฯ โส จิเนฺตสิ – ‘‘อหํ สาฎฺฐกถานิ ตีณิ  ปิฎกานิ ธาเรมิ, ปญฺจนฺนํ ภิกฺขุสตานํ อฎฺฐารส มหาคเณ ธมฺมํ วาเจมิ, อถ ปน มํ สตฺถา อภิกฺขณํ, ‘ตุจฺฉโปฎฺฐิลา’ติ วเทติ, อทฺธา มํ สตฺถา ฌานาทีนํ อภาเวน เอวํ วเทตี’’ติฯ โส อุปฺปนฺนสํเวโค ‘‘ทานิ อรญฺญํ ปวิสิตฺวา สมณธมฺมํ กริสฺสามี’’ติ สยเมว ปตฺตจีวรํ สํวิทหิตฺวา ปจฺจูสกาเล สพฺพปจฺฉา ธมฺมํ อุคฺคณฺหิตฺวา นิกฺขมเนฺตน ภิกฺขุนา สทฺธิํ นิกฺขมิฯ ปริเวเณ นิสีทิตฺวา สชฺฌายนฺตา นํ ‘‘อาจริโย’’ติ น สลฺลเกฺขสุํฯ โส วีสโยชนสตมคฺคํ คนฺตฺวา เอกสฺมิํ อรญฺญาวาเส ติํส ภิกฺขู วสนฺติ, เต อุปสงฺกมิตฺวา สงฺฆเตฺถรํ วนฺทิตฺวา, ‘‘ภเนฺต, อวสฺสโย เม โหถา’’ติ อาหฯ อาวุโส, ตฺวํ ธมฺมกถิโก, อเมฺหหิ นาม  ตํ นิสฺสาย กิญฺจิ ชานิตพฺพํ ภเวยฺย, กสฺมา เอวํ วเทสีติ? มา, ภเนฺต, เอวํ กโรถ, อวสฺสโย เม โหถาติฯ เต ปน สเพฺพ ขีณาสวาวฯ อถ นํ มหาเถโร ‘‘อิมสฺส อุคฺคหํ นิสฺสาย มาโน อตฺถิเยวา’’ติ อนุเถรสฺส สนฺติกํ ปหิณิฯ โสปิ นํ ตเถวาหฯ อิมินา  นีหาเรน สเพฺพปิ ตํ เปเสนฺตา ทิวาฎฺฐาเน นิสีทิตฺวา สูจิกมฺมํ กโรนฺตสฺส สพฺพนวกสฺส สตฺตวสฺสิกสามเณรสฺส สนฺติกํ ปหิณิํสุฯ เอวมสฺส มานํ นีหริํสุฯ</p>


<p>โส นิหตมาโน สามเณรสฺส สนฺติเก อญฺชลิํ ปคฺคเหตฺวา ‘‘อวสฺสโย เม โหหิ สปฺปุริสา’’ติ อาหฯ อโห, อาจริย, กิํ นาเมตํ กเถถ, ตุเมฺห มหลฺลกา พหุสฺสุตา, ตุมฺหากํ สนฺติเก มยา กิญฺจิ การณํ ชานิตพฺพํ ภเวยฺยาติฯ มา เอวํ กริ, สปฺปุริส, โหหิเยว เม อวสฺสโยติฯ ภเนฺต, สเจปิ โอวาทกฺขมา ภวิสฺสถ, ภวิสฺสามิ โว อวสฺสโยติฯ โหมิ, สปฺปุริส, อหํ ‘‘อคฺคิํ ปวิสา’’ติ วุเตฺต อคฺคิํ ปวิสามิเยวาติฯ อถ นํ โส อวิทูเร เอกํ สรํ ทเสฺสตฺวา, ‘‘ภเนฺต, ยถานิวตฺถปารุโตว อิมํ สรํ ปวิสถา’’ติ อาหฯ โส หิสฺส มหคฺฆานํ ทุปฎฺฎจีวรานํ นิวตฺถปารุตภาวํ ญตฺวาปิ ‘‘โอวาทกฺขโม  นุ โข’’ติ วีมํสโนฺต เอวมาหฯ เถโรปิ เอกวจเนเนว อุทกํ โอตริฯ อถ นํ จีวรกณฺณานํ เตมิตกาเล ‘‘เอถ, ภเนฺต’’ติ วตฺวา เอกวจเนเนว อาคนฺตฺวา ฐิตํ อาห – ‘‘ภเนฺต, เอกสฺมิํ วมฺมิเก ฉ ฉิทฺทานิ, ตตฺถ เอเกน ฉิเทฺทน โคธา อโนฺต ปวิฎฺฐา, ตํ คณฺหิตุกาโม อิตรานิ ปญฺจ ฉิทฺทานิ ถเกตฺวา ฉฎฺฐํ ภินฺทิตฺวา ปวิฎฺฐฉิเทฺทเนว คณฺหาติ, เอวํ ตุเมฺหปิ ฉทฺวาริเกสุ อารมฺมเณสุ เสสานิ ปญฺจทฺวารานิ ปิธาย มโนทฺวาเร กมฺมํ ปฎฺฐเปถา’’ติฯ พหุสฺสุตสฺส ภิกฺขุโน เอตฺตเกเนว ปทีปุชฺชลนํ วิย อโหสิฯ โส ‘‘เอตฺตกเมว โหตุ สปฺปุริสา’’ติ กรชกาเย ญาณํ โอตาเรตฺวา สมณธมฺมํ อารภิฯ</p>


<p>สตฺถา วีสโยชนสตมตฺถเก นิสิโนฺนว ตํ ภิกฺขุํ โอโลเกตฺวา ‘‘ยเถวายํ ภิกฺขุ ภูริปโญฺญ , เอวเมวํ อเนน อตฺตานํ ปติฎฺฐาเปตุํ วฎฺฎตี’’ติ จิเนฺตตฺวา เตน สทฺธิํ กเถโนฺต วิย โอภาสํ ผริตฺวา อิมํ คาถมาห –</p>


<ol>
<li>
‘‘โยคา เว ชายตี ภูริ, อโยคา ภูริสงฺขโย;  
  
เอตํ เทฺวธาปถํ ญตฺวา, ภวาย วิภวาย จ;  
  
ตถาตฺตานํ นิเวเสยฺย, ยถา ภูริ ปวฑฺฒตี’’ติฯ  
</li>
  
<p>ตตฺถ   ติ อฎฺฐติํสาย อารมฺมเณสุ โยนิโส มนสิการาฯ ติ ปถวีสมาย วิตฺถตาย ปญฺญาเยตํ นามํฯ ติ วินาโสฯ นฺติ เอตํ โยคญฺจ อโยคญฺจฯ ติ วุทฺธิยา จ อวุทฺธิยา จฯ ติ ยถา อยํ ภูริสงฺขาตา ปญฺญา ปวฑฺฒติ, เอวํ อตฺตานํ นิเวเสยฺยาติ อโตฺถฯ
</ol></p>


<p>เทสนาวสาเน โปฎฺฐิลเตฺถโร อรหเตฺต ปติฎฺฐหีติฯ</p>

</p>


<h3>๘. ปญฺจมหลฺลกเตฺถรวตฺถุ</h3>
<p>ติ อิมํ ธมฺมเทสนํ สตฺถา เชตวเน วิหรโนฺต สมฺพหุเล มหลฺลเก ภิกฺขู อารพฺภ กเถสิฯ</p>


<p>เต กิร คิหิกาเล สาวตฺถิยํ กุฎุมฺพิกา มหทฺธนา อญฺญมญฺญสหายกา เอกโต ปุญฺญานิ กโรนฺตา สตฺถุ ธมฺมเทสนํ สุตฺวา ‘‘มยํ มหลฺลกา, กิํ โน ฆราวาเสนา’’ติ สตฺถารํ ปพฺพชฺชํ ยาจิตฺวา ปพฺพชิํสุ, มหลฺลกภาเวน ปน ธมฺมํ ปริยาปุณิตุํ อสโกฺกนฺตา วิหารปริยเนฺต ปณฺณสาลํ กาเรตฺวา เอกโตว วสิํสุฯ ปิณฺฑาย จรนฺตาปิ เยภุเยฺยน ปุตฺตทารเสฺสว  เคหํ คนฺตฺวา ภุญฺชิํสุฯ เตสุ เอกสฺส ปุราณทุติยิกา มธุรปาจิกา นาม, สา เตสํ สเพฺพสมฺปิ อุปการิกา อโหสิฯ กสฺมา สเพฺพปิ อตฺตนา ลทฺธาหารํ คเหตฺวา ตสฺสา เอว เคเห นิสีทิตฺวา ภุญฺชนฺติ? สาปิ เนสํ ยถาสนฺนิหิตํ สูปพฺยญฺชนํ เทติฯ สา อญฺญตราพาเธน ผุฎฺฐา กาลมกาสิฯ อถ เต มหลฺลกเตฺถรา สหายกสฺส เถรสฺส ปณฺณสาลาย สนฺนิปติตฺวา อญฺญมญฺญํ คีวาสุ คเหตฺวา ‘‘มธุรปาจิกา อุปาสิกา กาลกตา’’ติ วิลปนฺตา โรทิํสุ ฯ ภิกฺขูหิ จ สมนฺตโต อุปธาวิตฺวา ‘‘กิํ อิทํ, อาวุโส’’ติ ปุฎฺฐา, ‘‘ภเนฺต, สหายกสฺส โน ปุราณทุติยิกา กาลกตา, สา อมฺหากํ อติวิย อุปการิกาฯ อิทานิ กุโต ตถารูปิํ ลภิสฺสามาติ อิมินา การเณน โรทามา’’ติ อาหํสุฯ</p>


<p>ภิกฺขู ธมฺมสภายํ กถํ สมุฎฺฐาเปสุํฯ สตฺถา อาคนฺตฺวา ‘‘กาย นุตฺถ, ภิกฺขเว, เอตรหิ กถาย สนฺนิสินฺนา’’ติ ปุจฺฉิตฺวา ‘‘อิมาย นามา’’ติ วุเตฺต  ‘‘น, ภิกฺขเว, อิทาเนว, ปุเพฺพปิ เต กากโยนิยํ นิพฺพตฺติตฺวา สมุทฺทตีเร จรมานา สมุทฺทอูมิยา สมุทฺทํ ปเวเสตฺวา  มาริตาย กากิยา โรทิตฺวา ปริเทวิตฺวา ตํ นีหริสฺสามาติ มุขตุณฺฑเกหิ มหาสมุทฺทํ อุสฺสิญฺจนฺตา กิลมิํสู’’ติ อตีตํ อาหริตฺวา –</p>


<p>
‘‘อปิ นุ หนุกา สนฺตา, มุขญฺจ ปริสุสฺสติ;  
  
โอรมาม น ปาเรม, ปูรเตว มโหทธี’’ติฯ (ชา. ๑.๑.๑๔๖);  
</p>
  
<p>อิมํ  วิตฺถาเรตฺวา เต ภิกฺขู อามเนฺตตฺวา, ‘‘ภิกฺขเว, ราคโทสโมหวนํ นิสฺสาย ตุเมฺหหิ อิทํ ทุกฺขํ ปตฺตํ, ตํ วนํ ฉินฺทิตุํ วฎฺฎติ, เอวํ นิทฺทุกฺขา ภวิสฺสถา’’ติ วตฺวา อิมา คาถา อภาสิ –</p>


<ol>
<li>
‘‘วนํ ฉินฺทถ มา รุกฺขํ, วนโต ชายเต ภยํ;  
  
เฉตฺวา วนญฺจ วนถญฺจ, นิพฺพนา โหถ ภิกฺขโวฯ  
</li>
  
<li>
‘‘ยาว หิ วนโถ น ฉิชฺชติ,  
  
อณุมโตฺตปิ นรสฺส นาริสุ;  
  
ปฎิพทฺธมโนว ตาว โส,  
  
วโจฺฉ ขีรปโกว มาตรี’’ติฯ  
</li>
  
<p>ตตฺถ  นฺติ สตฺถารา หิ ‘‘วนํ ฉินฺทถา’’ติ วุเตฺต เตสํ อจิรปพฺพชิตานํ ‘‘สตฺถา อเมฺห วาสิอาทีนิ คเหตฺวา วนํ ฉินฺทาเปตี’’ติ รุกฺขํ ฉินฺทิตุกามตา อุปฺปชฺชิฯ อถ เน ‘‘มยา ราคาทิกิเลสวนํ สนฺธาเยตํ วุตฺตํ, น รุเกฺข’’ติ ปฎิเสเธโนฺต ‘‘มา รุกฺข’’นฺติ อาหฯ ติ ยถา ปากติกวนโต สีหาทิภยํ ชายติ, เอวํ ชาติอาทิภยมฺปิ กิเลสวนโต ชายตีติ อโตฺถฯ ติ เอตฺถ มหนฺตา รุกฺขา วนํ  นาม, ขุทฺทกา ตสฺมิํ วเน ฐิตตฺตา วนถา นามฯ ปุพฺพุปฺปตฺติกรุกฺขา วา วนํ นาม, อปราปรุปฺปตฺติกา วนถา นามฯ เอวเมว มหนฺตมหนฺตา ภวากฑฺฒนกา กิเลสา วนํ นาม, ปวตฺติยํ วิปากทายกา วนถา นามฯ ปุพฺพปฺปตฺติกา วนํ นาม, อปราปรุปฺปตฺติกา วนถา นามฯ ตํ อุภยํ จตุตฺถมคฺคญาเณน ฉินฺทิตพฺพํฯ เตนาห – ‘‘เฉตฺวา วนญฺจ วนถญฺจ, นิพฺพนา โหถ ภิกฺขโว’’ติฯ ติ นิกฺกิเลสา โหถฯ ติ ยาว เอส อณุมโตฺตปิ กิเลสวนโถ นรสฺส นารีสุ น ฉิชฺชติ , ตาว โส ขีรปโก วโจฺฉ มาตริ วิย ปฎิพทฺธมโน ลคฺคจิโตฺตว โหตีติ อโตฺถฯ
</ol></p>


<p>เทสนาวสาเน  ปญฺจปิ เต มหลฺลกเตฺถรา โสตาปตฺติผเล ปติฎฺฐหิํสุ, สมฺปตฺตานมฺปิ สาตฺถิกา ธมฺมเทสนา อโหสีติฯ</p>

</p>


<h3>๙. สุวณฺณการเตฺถรวตฺถุ</h3>
<p>ติ อิมํ ธมฺมเทสนํ สตฺถา เชตวเน วิหรโนฺต สาริปุตฺตเตฺถรสฺส สทฺธิวิหาริกํ อารพฺภ กเถสิฯ</p>


<p>เอโก กิร สุวณฺณการปุโตฺต อภิรูโป สาริปุตฺตเตฺถรสฺส สนฺติเก ปพฺพชิฯ เถโร ‘‘ตรุณานํ ราโค อุสฺสโนฺน โหตี’’ติ จิเนฺตตฺวา ตสฺส ราคปฎิฆาตาย อสุภกมฺมฎฺฐานํ อทาสิฯ ตสฺส ปน ตํ อสปฺปายํฯ ตสฺมา อรญฺญํ ปวิสิตฺวา เตมาสํ วายมโนฺต จิเตฺตกคฺคมตฺตมฺปิ อลภิตฺวา ปุน เถรสฺส สนฺติกํ อาคนฺตฺวา เถเรน ‘‘อุปฎฺฐิตํ เต, อาวุโส, กมฺมฎฺฐาน’’นฺติ วุเตฺต ตํ ปวตฺติํ อาโรเจสิฯ อถสฺส เถโร ‘‘กมฺมฎฺฐานํ น สมฺปชฺชตีติ โวสานํ อาปชฺชิตุํ น วฎฺฎตี’’ติ วตฺวา ปุน ตเทว กมฺมฎฺฐานํ สาธุกํ กเถตฺวา อทาสิฯ โส ทุติยวาเรปิ กิญฺจิ วิเสสํ นิพฺพเตฺตตุํ อสโกฺกโนฺต อาคนฺตฺวา เถรสฺส อาโรเจสิฯ อถสฺส เถโรปิ สการณํ สอุปมํ  กตฺวา ตเทว กมฺมฎฺฐานํ อาจิกฺขิฯ โส ปุนปิ อาคนฺตฺวา กมฺมฎฺฐานสฺส อสมฺปชฺชนภาวํ กเถสิฯ เถโร จิเนฺตสิ – ‘‘การโก ภิกฺขุ อตฺตนิ วิชฺชมาเน กามจฺฉนฺทาทโย วิชฺชมานาติ อวิชฺชมาเน อวิชฺชมานาติ ปชานาติฯ อยํ ภิกฺขุ การโก, โน อการโก, ปฎิปโนฺน, โน อปฺปฎิปโนฺน, อหํ ปเนตสฺส อชฺฌาสยํ น ชานามิ, พุทฺธเวเนโยฺย เอโส ภวิสฺสตี’’ติ ตํ อาทาย สายนฺหสมเย สตฺถารํ อุปสงฺกมิตฺวา ‘‘อยํ, ภเนฺต , มม สทฺธิวิหาริโก, อิมสฺส มยา อิมินา การเณน อิทํ นาม กมฺมฎฺฐานํ ทินฺน’’นฺติ สพฺพํ ตํ ปวตฺติํ อาโรเจสิฯ</p>


<p>อถ นํ สตฺถา ‘‘อาสยานุสยญาณํ นาเมตํ ปารมิโย ปูเรตฺวา ทสสหสฺสิโลกธาตุํ อุนฺนาเทตฺวา สพฺพญฺญุตํ ปตฺตานํ พุทฺธานํเยว วิสโย’’ติ  วตฺวา ‘‘กตรกุลา นุ โข เอส ปพฺพชิโต’’ติ อาวเชฺชโนฺต ‘‘สุวณฺณการกุลา’’ติ ญตฺวา อตีเต อตฺตภาเว โอโลเกโนฺต ตสฺส สุวณฺณการกุเลเยว ปฎิปาฎิยา นิพฺพตฺตานิ ปญฺจ อตฺตภาวสตานิ ทิสฺวา ‘‘อิมินา ทหเรน ทีฆรตฺตํ สุวณฺณการกมฺมํ กโรเนฺตน กณิการปุปฺผปทุมปุปฺผาทีนิ กริสฺสามีติ รตฺตสุวณฺณเมว สมฺปริวตฺติตํ, ตสฺมา อิมสฺส อสุภปฎิกูลกมฺมฎฺฐานํ น วฎฺฎติ, มนาปเมวสฺส กมฺมฎฺฐานํ สปฺปาย’’นฺติ จิเนฺตตฺวา, ‘‘สาริปุตฺต, ตยา กมฺมฎฺฐานํ ทตฺวา จตฺตาโร มาเส กิลมิตํ ภิกฺขุํ อชฺช ปจฺฉาภเตฺตเยว อรหตฺตํ ปตฺตํ ปสฺสิสฺสสิ, คจฺฉ ตฺว’’นฺติ เถรํ อุโยฺยเชตฺวา อิทฺธิยา จกฺกมตฺตํ  สุวณฺณปทุมํ มาเปตฺวา ปเตฺตหิ เจว นาเลหิ จ อุทกพินฺทูนิ มุญฺจนฺตํ วิย กตฺวา ‘‘ภิกฺขุ อิมํ ปทุมํ อาทาย วิหารปจฺจเนฺต วาลุกราสิมฺหิ ฐเปตฺวา สมฺมุขฎฺฐาเน ปลฺลเงฺกน นิสีทิตฺวา ‘โลหิตกํ โลหิตก’นฺติ ปริกมฺมํ กโรหี’’ติ อทาสิฯ ตสฺส สตฺถุหตฺถโต ปทุมํ คณฺหนฺตเสฺสว จิตฺตํ ปสีทิฯ โส วิหารปจฺจนฺตํ คนฺตฺวา วาลุกํ อุสฺสาเปตฺวา ตตฺถ ปทุมนาลํ ปเวเสตฺวา สมฺมุเข ปลฺลเงฺกน นิสิโนฺน ‘‘โลหิตกํ โลหิตก’’นฺติ ปริกมฺมํ อารภิฯ อถสฺส ตงฺขณเญฺญว นีวรณานิ วิกฺขมฺภิํสุ, อุปจารชฺฌานํ อุปฺปชฺชิฯ ตทนนฺตรํ ปฐมชฺฌานํ นิพฺพเตฺตตฺวา ปญฺจหากาเรหิ วสีภาวํ ปาเปตฺวา ยถานิสิโนฺนว ทุติยชฺฌานาทีนิปิ ปตฺวา วสีภูโต จตุตฺถชฺฌาเนน ฌานกีฬํ กีฬโนฺต นิสีทิฯ</p>


<p>สตฺถา ตสฺส ฌานานํ อุปฺปนฺนภาวํ ญตฺวา ‘‘สกฺขิสฺสติ นุ โข เอส อตฺตโน ธมฺมตาย อุตฺตริ วิเสสํ นิพฺพเตฺตตุ’’นฺติ โอโลเกโนฺต ‘‘น สกฺขิสฺสตี’’ติ ญตฺวา ‘‘ตํ ปทุมํ มิลายตู’’ติ อธิฎฺฐหิฯ ตํ หเตฺถหิ มทฺทิตปทุมํ มิลายนฺตํ วิย กาฬวณฺณํ อโหสิฯ โส ฌานา วุฎฺฐาย ตํ โอโลเกตฺวา ‘‘กิํ นุ โข อิมํ ปทุมํ ชราย ปหฎํ ปญฺญายติ, อนุปาทิณฺณเกปิ เอวํ ชราย อภิภุยฺยมาเน อุปาทิณฺณเก กถาว นตฺถิฯ อิทมฺปิ หิ ชรา อภิภวิสฺสตี’’ติ อนิจฺจลกฺขณํ ปสฺสิ ฯ ตสฺมิํ ปน ทิเฎฺฐ ทุกฺขลกฺขณญฺจ อนตฺตลกฺขณญฺจ ทิฎฺฐเมว โหติฯ ตสฺส ตโย ภวา อาทิตฺตา วิย กเณฺฑ พทฺธกุณปา วิย จ ขายิํสุฯ ตสฺมิํ ขเณ ตสฺส อวิทูเร กุมารกา เอกํ สรํ โอตริตฺวา กุมุทานิ ภญฺชิตฺวา ถเล ราสิํ กโรนฺติฯ โส ชเล จ ถเล จ กุมุทานิ โอโลเกสิฯ อถสฺส ชเล กุมุทานิ อภิรูปานิ อุทกปคฺฆรนฺตานิ วิย อุปฎฺฐหิํสุ, อิตรานิ อคฺคเคฺคสุ ปริมิลาตานิ  ฯ โส ‘‘อนุปาทิณฺณกํ ชรา เอวํ ปหรติ, อุปาทิณฺณกํ กิํ ปน น ปหริสฺสตี’’ติ สุฎฺฐุตรํ อนิจฺจลกฺขณาทีนิ อทฺทสฯ สตฺถา ‘‘ปากฎีภูตํ อิทานิ อิมสฺส ภิกฺขุโน กมฺมฎฺฐาน’’นฺติ ญตฺวา คนฺธกุฎิยํ นิสินฺนโกว โอภาสํ มุญฺจิ, โส ตสฺส มุขํ ปหริฯ อถสฺส ‘‘กิํ นุ โข เอต’’นฺติ โอโลเกนฺตสฺส สตฺถา อาคนฺตฺวา สมฺมุเข ฐิโต วิย อโหสิฯ โส อุฎฺฐาย อญฺชลิํ ปคฺคณฺหิฯ อถสฺส สตฺถา สปฺปายํ สลฺลเกฺขตฺวา อิมํ คาถมาห –</p>


<ol>
<li>
‘‘อุจฺฉินฺท สิเนหมตฺตโน, กุมุทํ สารทิกํว ปาณินา;  
  
สนฺติมคฺคเมว พฺรูหย, นิพฺพานํ สุคเตน เทสิต’’นฺติฯ  
</li>
  
<p>ตตฺถ ติ อรหตฺตมเคฺคน อุจฺฉินฺทฯ นฺติ สรทกาเล นิพฺพตฺตํฯ นฺติ นิพฺพานคามิํ  อฎฺฐงฺคิกํ มคฺคํฯ ติ วฑฺฒยฯ นิพฺพานญฺหิ สุคเตน เทสิตํ, ตสฺมา ตสฺส มคฺคํ ภาเวหีติ อโตฺถฯ
</ol></p>


<p>เทสนาวสาเน โส ภิกฺขุ อรหเตฺต ปติฎฺฐหิฯ</p>

</p>


<h3>๑๐. มหาธนวาณิชวตฺถุ</h3>
<p>นฺติ อิมํ ธมฺมเทสนํ สตฺถา เชตวเน วิหรโนฺต มหาธนวาณิชํ นาม อารพฺภ กเถสิฯ</p>


<p>โส กิร พาราณสิโต กุสุมฺภรตฺตานํ วตฺถานํ ปญฺจ สกฎสตานิ ปูเรตฺวา วณิชฺชาย สาวตฺถิํ อาคโต นทีตีรํ ปตฺวา ‘‘เสฺว นทิํ อุตฺตริสฺสามี’’ติ ตเตฺถว สกฎานิ โมเจตฺวา วสิฯ รตฺติํ มหาเมโฆ อุฎฺฐหิตฺวา วสฺสิฯ นที สตฺตาหํ อุทกสฺส ปูรา อฎฺฐาสิฯ นาคราปิ สตฺตาหํ นกฺขตฺตํ กีฬิํสุฯ กุสุมฺภรเตฺตหิ วเตฺถหิ กิจฺจํ น นิฎฺฐิตํฯ วาณิโช จิเนฺตสิ – ‘‘อหํ ทูรํ อาคโตฯ สเจ ปุน คมิสฺสามิ, ปปโญฺจ ภวิสฺสติฯ อิเธว วสฺสญฺจ เหมนฺตญฺจ คิมฺหญฺจ  มม กมฺมํ กโรโนฺต วสิตฺวา อิมานิ วิกฺกิณิสฺสามี’’ติฯ สตฺถา นคเร ปิณฺฑาย จรโนฺต ตสฺส จิตฺตํ ญตฺวา สิตํ ปาตุกริตฺวา อานนฺทเตฺถเรน สิตการณํ ปุโฎฺฐ อาห – ‘‘ทิโฎฺฐ  เต, อานนฺท, มหาธนวาณิโช’’ติ? ‘‘อาม, ภเนฺต’’ติฯ โส อตฺตโน ชีวิตนฺตรายํ อชานิตฺวา  อิมํ สํวจฺฉรํ อิเธว วสิตฺวา ภณฺฑํ วิกฺกิณิตุํ จิตฺตมกาสีติฯ ‘‘กิํ ปน ตสฺส, ภเนฺต, อนฺตราโย ภวิสฺสตี’’ติ? สตฺถา ‘‘อามานนฺท, สตฺตาหเมว ชีวิตฺวา โส มจฺจุมุเข ปติสฺสตี’’ติ วตฺวา อิมา คาถา อภาสิ –</p>


<p>
‘‘อเชฺชว กิจฺจมาตปฺปํ, โก ชญฺญา มรณํ สุเว;  
  
น หิ โน สงฺครํ เตน, มหาเสเนน มจฺจุนาฯ  
</p>
  
<p>
‘‘เอวํ วิหาริํ อาตาปิํ, อโหรตฺตมตนฺทิตํ;  
  
ตํ เว ภเทฺทกรโตฺตติ, สโนฺต อาจิกฺขเต มุนี’’ติฯ (ม. นิ. ๓.๒๗๒);  
</p>
  
<p>คจฺฉามิสฺส, ภเนฺต, อาโรเจสฺสามีติฯ วิสฺสโตฺถ คจฺฉานนฺทาติฯ เถโร สกฎฎฺฐานํ คนฺตฺวา ภิกฺขาย จริฯ วาณิโช เถรํ อาหาเรน ปติมาเนสิฯ อถ นํ เถโร อาห – ‘‘กิตฺตกํ กาลํ อิธ วสิสฺสสี’’ติ? ‘‘ภเนฺต, อหํ ทูรโต อาคโต’’ฯ สเจ ปุน คมิสฺสามิ, ปปโญฺจ ภวิสฺสติ, อิมํ สํวจฺฉรํ อิธ วสิตฺวา ภณฺฑํ วิกฺกิณิตฺวา คมิสฺสามีติฯ อุปาสก, ทุชฺชาโน ชีวิตนฺตราโย, อปฺปมาทํ กาตุํ วฎฺฎตีติฯ ‘‘กิํ ปน, ภเนฺต, อนฺตราโย ภวิสฺสตี’’ติฯ ‘‘อาม, อุปาสก, สตฺตาหเมว เต ชีวิตํ ปวตฺติสฺสตีติ’’ ฯ โส สํวิคฺคมานโส หุตฺวา พุทฺธปฺปมุขํ ภิกฺขุสงฺฆํ นิมเนฺตตฺวา สตฺตาหํ มหาทานํ ทตฺวา อนุโมทนตฺถาย ปตฺตํ คณฺหิฯ อถสฺส สตฺถา อนุโมทนํ กโรโนฺต, ‘‘อุปาสก, ปณฺฑิเตน นาม ‘อิเธว วสฺสาทีนิ วสิสฺสามิ, อิทญฺจิทญฺจ กมฺมํ ปโยเชสฺสามี’ติ จิเนฺตตุํ น วฎฺฎติ, อตฺตโน ปน ชีวิตนฺตรายเมว จิเนฺตตุํ วฎฺฎตี’’ติ วตฺวา อิมํ คาถมาห –</p>


<ol>
<li>
‘‘อิธ วสฺสํ วสิสฺสามิ, อิธ เหมนฺตคิมฺหิสุ;  
  
อิติ พาโล วิจิเนฺตติ, อนฺตรายํ น พุชฺฌตี’’ติฯ  
</li>
  
<p>ตตฺถ นฺติ อิมสฺมิํ ฐาเน อิทญฺจิทญฺจ กโรโนฺต จตุมาสํ วสฺสํ วสิสฺสามิฯ ติ เหมนฺตคิเมฺหสุปิ ‘‘จตฺตาโร มาเส อิทญฺจิทญฺจ กโรโนฺต อิเธว วสิสฺสามี’’ติ เอวํ ทิฎฺฐธมฺมิกสมฺปรายิกํ อตฺถํ อชานโนฺต พาโล วิจิเนฺตติฯ นฺติ ‘‘อสุกสฺมิํ นาม กาเล วา เทเส วา วเย วา มริสฺสามี’’ติ อตฺตโน ชีวิตนฺตรายํ น พุชฺฌตีติฯ
</ol></p>


<p>เทสนาวสาเน  โส วาณิโช โสตาปตฺติผเล ปติฎฺฐหิ, สมฺปตฺตานมฺปิ สาตฺถิกา ธมฺมเทสนา อโหสิ ฯ วาณิโชปิ สตฺถารํ อนุคนฺตฺวา นิวตฺติตฺวา ‘‘สีสโรโค วิย เม อุปฺปโนฺน’’ติ สยเน นิปชฺชิ, ตถานิปโนฺนว กาลํ กตฺวา ตุสิตวิมาเน นิพฺพตฺติฯ</p>

</p>


<h3>๑๑. กิสาโคตมีวตฺถุ</h3>
<p>  นฺติ อิมํ ธมฺมเทสนํ สตฺถา เชตวเน วิหรโนฺต กิสาโคตมิํ อารพฺภ กเถสิฯ วตฺถุ สหสฺสวเคฺค –</p>


<p>
‘‘โย จ วสฺสสตํ ชีเว, อปสฺสํ อมตํ ปทํ;  
  
เอกาหํ ชีวิตํ เสโยฺย, ปสฺสโต อมตํ ปท’’นฺติฯ (ธ. ป. ๑๑๔) –  
</p>
  
<p>คาถาวณฺณนาย วิตฺถาเรตฺวา กถิตํฯ ตทา หิ สตฺถา ‘‘กิสาโคตมิ ลทฺธา เต เอกจฺฉรมตฺตา สิทฺธตฺถกา’’ติ อาหฯ ‘‘น ลทฺธา, ภเนฺต, สกลคาเม ชีวเนฺตหิ กิร มตกา เอว พหุตรา’’ติฯ อถ นํ สตฺถา ‘‘ตฺวํ ‘มเมว ปุโตฺต มโต’ติ สลฺลเกฺขสิ, ธุวธโมฺม เอส สพฺพสตฺตานํฯ มจฺจุราชา หิ สพฺพสเตฺต อปริปุณฺณชฺฌาสเย เอว มโหโฆ วิย ปริกฑฺฒมาโน อปายสมุเทฺท ปกฺขิปตี’’ติ วตฺวา ธมฺมํ เทเสโนฺต อิมํ คาถมาห –</p>


<ol>
<li>
‘‘ตํ ปุตฺตปสุสมฺมตฺตํ, พฺยาสตฺตมนสํ นรํ;  
  
สุตฺตํ คามํ มโหโฆว, มจฺจุ อาทาย คจฺฉตี’’ติฯ  
</li>
  
<p>ตตฺถ นฺติ ตํ รูปพลาทิสมฺปเนฺน ปุเตฺต จ ปสู จ ลภิตฺวา ‘‘มม ปุตฺตา  อภิรูปา พลสมฺปนฺนา ปณฺฑิตา สพฺพกิจฺจสมตฺถา, มม โคณา อภิรูปา อโรคา มหาภารวหา, มม คาวี พหุขีรา’’ติ เอวํ ปุเตฺตหิ จ ปสูหิ จ สมฺมตฺตํ นรํฯ นฺติ หิรญฺญสุวณฺณาทีสุ วา ปตฺตจีวราทีสุ วา กิญฺจิเทว ลภิตฺวา ตโต อุตฺตริตรํ ปตฺถนตาย อาสตฺตมานสํ วา, จกฺขุวิเญฺญยฺยาทีสุ อารมฺมเณสุ วุตฺตปฺปกาเรสุ วา ปริกฺขาเรสุ ยํ ยํ ลทฺธํ โหติ, ตตฺถ ตเตฺถว ลคฺคนตาย พฺยาสตฺตมานสํ  วาฯ นฺติ นิทฺทํ อุปคตํ สตฺตนิกายํฯ ติ ยถา เอวรูปํ คามํ คมฺภีรวิตฺถโต มหโนฺต มหานทีนํ โอโฆ  อนฺตมโส สุนขมฺปิ อเสเสตฺวา สพฺพํ อาทาย คจฺฉติ, เอวํ วุตฺตปฺปการํ นรํ มจฺจุ อาทาย คจฺฉตีติ อโตฺถฯ
</ol></p>


<p>เทสนาวสาเน กิสาโคตมี โสตาปตฺติผเล ปติฎฺฐหิ, สมฺปตฺตานมฺปิ สาตฺถิกา ธมฺมเทสนา อโหสีติฯ</p>

</p>


<h3>๑๒. ปฎาจาราวตฺถุ</h3>
<p>  ติ อิมํ ธมฺมเทสนํ สตฺถา เชตวเน วิหรโนฺต ปฎาจารํ อารพฺภ กเถสิฯ วตฺถุ สหสฺสวเคฺค –</p>


<p>
‘‘โย จ วสฺสสตํ ชีเว, อปสฺสํ อุทยพฺพยํ;  
  
เอกาหํ ชีวิตํ เสโยฺย, ปสฺสโต อุทยพฺพย’’นฺติฯ (ธ. ป. ๑๑๓) –  
</p>
  
<p>คาถาวณฺณนาย วิตฺถาเรตฺวา กถิตํฯ ตทา ปน สตฺถา ปฎาจารํ ตนุภูตโสกํ ญตฺวา ‘‘ปฎาจาเร ปุตฺตาทโย นาม ปรโลกํ คจฺฉนฺตสฺส ตาณํ วา เลณํ วา สรณํ วา ภวิตุํ น สโกฺกนฺติ, ตสฺมา วิชฺชมานาปิ เต น สนฺติเยวฯ ปณฺฑิเตน ปน สีลํ วิโสเธตฺวา อตฺตโน นิพฺพานคามิมคฺคเมว โสเธตุํ วฎฺฎตี’’ติ วตฺวา ธมฺมํ เทเสโนฺต อิมา คาถา อภาสิ –</p>


<ol>
<li>
‘‘น สนฺติ ปุตฺตา ตาณาย, น ปิตา นาปิ พนฺธวา;  
  
อนฺตเกนาธิปนฺนสฺส, นตฺถิ ญาตีสุ ตาณตาฯ  
</li>
  
<li>
‘‘เอตมตฺถวสํ ญตฺวา, ปณฺฑิโต สีลสํวุโต;  
  
นิพฺพานคมนํ มคฺคํ, ขิปฺปเมว วิโสธเย’’ติฯ  
</li>
  
<p>ตตฺถ ติ ตาณภาวาย ปติฎฺฐานตฺถายฯ ติ ปุเตฺต จ มาตาปิตโร จ ฐเปตฺวา อวเสสา ญาติสุหชฺชาฯ ติ มรเณน อภิภูตสฺสฯ ปวตฺติยญฺหิ ปุตฺตาทโย อนฺนปานาทิทาเนน  เจว อุปฺปนฺนกิจฺจนิตฺถรเณน จ ตาณา หุตฺวาปิ มรณกาเล เกนจิ อุปาเยน  มรณํ  ปฎิพาหิตุํ อสมตฺถตาย ตาณตฺถาย เลณตฺถาย น สนฺติ นามฯ เตเนว วุตฺตํ – ติฯ นฺติ เอวํ เตสํ อญฺญมญฺญสฺส ตาณํ ภวิตุํ อสมตฺถภาวสงฺขาตํ การณํ ชานิตฺวา ปณฺฑิโต จตุปาริสุทฺธิสีเลน สํวุโต รกฺขิตโคปิโต หุตฺวา นิพฺพานคมนํ อฎฺฐงฺคิกํ มคฺคํ สีฆํ สีฆํ วิโสเธยฺยาติ อโตฺถฯ
</ol></p>


<p>เทสนาวสาเน ปฎาจารา โสตาปตฺติผเล ปติฎฺฐหิ, อเญฺญ จ พหู โสตาปตฺติผลาทีนิ ปาปุณิํสูติฯ</p>

</p>

</p>

</p>





