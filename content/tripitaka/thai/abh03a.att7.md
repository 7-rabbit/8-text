<h1>นิทานกถา</h1>
<p>ยมกปาฎิหีราวสานสฺมิญฺหิ ภควา ติทสปุเร ปาริจฺฉตฺตกมูเล ปณฺฑุกมฺพลสิลายํ วสฺสํ อุปคนฺตฺวา มาตรํ กายสกฺขิํ กตฺวา เทวปริสาย อภิธมฺมกถํ กเถโนฺต ธมฺมสงฺคณีวิภงฺคธาตุกถาปุคฺคลปญฺญตฺติปฺปกรณานิ เทสยิตฺวา กถาวตฺถุเทสนาย วาเร สมฺปเตฺต ‘‘อนาคเต มม สาวโก มหาปโญฺญ  นาม อุปฺปนฺนํ สาสนมลํ โสเธตฺวา ตติยสงฺคีติํ กโรโนฺต ภิกฺขุสงฺฆสฺส มเชฺฌ นิสิโนฺน สกวาเท ปญฺจ สุตฺตสตานิ ปรวาเท ปญฺจาติ สุตฺตสหสฺสํ  สโมธาเนตฺวา อิมํ ปกรณํ ภาเชสฺสตี’’ติ ตโสฺสกาสํ กโรโนฺต ยา เจสา ปุคฺคลวาเท ตาว จตูสุ ปเญฺหสุ ทฺวินฺนํ ปญฺจกานํ วเสน อฎฺฐมุขา วาทยุตฺติ, ตํ อาทิํ กตฺวา สพฺพกถามเคฺคสุ อสมฺปุณฺณภาณวารมตฺตาย ตนฺติยา มาติกํ ฐเปสิฯ อถาวเสสํ  อภิธมฺมกถํ วิตฺถารนเยเนว กเถตฺวา วุตฺถวโสฺส สุวณฺณรชตโสปานมเชฺฌ มณิมเยน โสปาเนน เทวโลกโต สงฺกสฺสนคเร โอรุยฺห สตฺตหิตํ สมฺปาเทโนฺต ยาวตายุกํ ฐตฺวา อนุปาทิเสสาย นิพฺพานธาตุยา ปรินิพฺพายิฯ</p>


<p>อถสฺส มหากสฺสปปฺปมุโข วสีคโณ อชาตสตฺตุราชานํ สหายํ คเหตฺวา ธมฺมวินยสรีรํ สงฺคหํ อาโรเปสิฯ ตโต วสฺสสตสฺส อจฺจเยน วชฺชิปุตฺตกา ภิกฺขู ทส วตฺถูนิ ทีปยิํสุฯ ตานิ สุตฺวา กากณฺฑกสฺส พฺราหฺมณสฺส ปุโตฺต ยสเตฺถโร สุสุนาคปุตฺตํ กาลาโสกํ นาม ราชานํ สหายํ คเหตฺวา ทฺวาทสนฺนํ ภิกฺขุสตสหสฺสานํ อนฺตเร สตฺตเถรสตานิ อุจฺจินิตฺวา ตานิ ทสวตฺถูนิ มทฺทิตฺวา ธมฺมวินยสรีรํ สงฺคหํ อาโรเปสิฯ</p>


<p>เตหิ ปน ธมฺมสงฺคาหกเตฺถเรหิ นิคฺคหิตา ทสสหสฺสา วชฺชิปุตฺตกา ภิกฺขู ปกฺขํ ปริเยสมานา อตฺตโน อนุรูปํ ทุพฺพลปกฺขํ ลภิตฺวา วิสุํ มหาสงฺฆิกาจริยกุลํ นาม อกํสุ ฯ ตโต ภิชฺชิตฺวา อปรานิ เทฺว อาจริยกุลานิ ชาตานิ – โคกุลิกา จ เอกโพฺยหาริกา จฯ โคกุลิกนิกายโต ภิชฺชิตฺวา อปรานิ เทฺว อาจริยกุลานิ ชาตานิ – ปณฺณตฺติวาทา จ พาหุลิยา จฯ พหุสฺสุติกาติปิ เตสํเยว นามํฯ เตสํเยว อนฺตเร เจติยวาทา นาม อปเร อาจริยวาทา อุปฺปนฺนาฯ เอวํ มหาสงฺฆิกาจริยกุลโต ทุติเย วสฺสสเต ปญฺจาจริยกุลานิ อุปฺปนฺนานิฯ ตานิ มหาสงฺฆิเกหิ สทฺธิํ ฉ โหนฺติฯ</p>


<p>ตสฺมิํเยว  ทุติเย วสฺสสเต เถรวาทโต ภิชฺชิตฺวา เทฺว อาจริยวาทา อุปฺปนฺนา – มหิสาสกา จ วชฺชิปุตฺตกา จฯ ตตฺถ วชฺชิปุตฺตกวาทโต ภิชฺชิตฺวา อปเร จตฺตาโร อาจริยวาทา อุปฺปนฺนา – ธมฺมุตฺตริยา, ภทฺรยานิกา, ฉนฺนาคาริกา, สมิติยาติฯ ปุน ตสฺมิํเยว ทุติเย วสฺสสเต มหิสาสกวาทโต ภิชฺชิตฺวา สพฺพตฺถิวาทา ธมฺมคุตฺติกาติ เทฺว อาจริยวาทา อุปฺปนฺนาฯ ปุน สพฺพตฺถิวาทกุลโต ภิชฺชิตฺวา กสฺสปิกา นาม ชาตาฯ กสฺสปิเกสุ ภิเนฺนสุ อปเร สงฺกนฺติกา นาม ชาตาฯ สงฺกนฺติเกสุ ภิเนฺนสุ สุตฺตวาทา นาม ชาตาติ เถรวาทโต ภิชฺชิตฺวา อิเม เอกาทส  อาจริยวาทา อุปฺปนฺนาฯ เต เถรวาเทหิ สทฺธิํ ทฺวาทส โหนฺติฯ อิติ อิเม จ ทฺวาทส, มหาสงฺฆิกานญฺจ ฉ อาจริยวาทาติ สเพฺพว อฎฺฐารส อาจริยวาทา ทุติเย วสฺสสเต อุปฺปนฺนาฯ อฎฺฐารส นิกายาติปิ, อฎฺฐารสาจริยกุลานีติปิ เอเตสํเยว นามํฯ เอเตสุ ปน สตฺตรส วาทา ภินฺนกา, เถรวาโท อสมฺภินฺนโกติ เวทิตโพฺพฯ วุตฺตมฺปิ เจตํ  –</p>


<p>
‘‘นิกฺกฑฺฒิตา ปาปภิกฺขู, เถเรหิ วชฺชิปุตฺตกา;  
  
อญฺญํ ปกฺขํ ลภิตฺวาน, อธมฺมวาที พหู ชนาฯ  
</p>
  
<p>
‘‘ทสสหสฺสา สมาคนฺตฺวา, อกํสุ ธมฺมสงฺคหํ;  
  
ตสฺมายํ ธมฺมสงฺคีติ, มหาสงฺคีติ วุจฺจติฯ  
</p>
  
<p>
‘‘มหาสงฺคีติกา ภิกฺขู, วิโลมํ อกํสุ สาสเน;  
  
ภินฺทิตฺวา มูลสงฺคหํ, อญฺญํ อกํสุ สงฺคหํฯ  
</p>
  
<p>
‘‘อญฺญตฺร  
  
สงฺคหิตา สุตฺตํ, อญฺญตฺร อกริํสุ เต;  
  
อตฺถํ ธมฺมญฺจ ภินฺทิํสุ, วินเย นิกาเยสุ จ ปญฺจสุฯ  
</p>
  
<p>
‘‘ปริยายเทสิตญฺจาปิ, อโถ นิปฺปริยายเทสิตํ;  
  
นีตตฺถเญฺจว เนยฺยตฺถํ, อชานิตฺวาน ภิกฺขโวฯ  
</p>
  
<p>
‘‘อญฺญํ สนฺธาย ภณิตํ, อญฺญํ อตฺถํ ฐปยิํสุ เต;  
  
พฺยญฺชนจฺฉายาย เต ภิกฺขู, พหุํ อตฺถํ วินาสยุํฯ  
</p>
  
<p>
‘‘ฉเฑฺฑตฺวาน เอกเทสํ, สุตฺตํ วินยคมฺภีรํ;  
  
ปติรูปํ สุตฺตํ วินยํ, ตญฺจ อญฺญํ กริํสุ เตฯ  
</p>
  
<p>
‘‘ปริวารํ อตฺถุทฺธารํ, อภิธมฺมํ ฉปฺปกรณํ;  
  
ปฎิสมฺภิทญฺจ นิเทฺทสํ, เอกเทสญฺจ ชาตกํฯ  
</p>
  
<p>
‘‘เอตฺตกํ วิสฺสชฺชิตฺวาน, อญฺญานิ อกริํสุ เต;  
  
นามํ ลิงฺคํ ปริกฺขารํ, อากปฺปกรณานิ จฯ  
</p>
  
<p>
‘‘ปกติภาวํ ชหิตฺวา, ตญฺจ อญฺญํ อกํสุ เต;  
  
ปุพฺพงฺคมา ภินฺนวาทา, มหาสงฺคีติการกาฯ  
</p>
  
<p>
‘‘เตสญฺจ  
อนุกาเรน, ภินฺนวาทา พหู อหุ;  
  
ตโต อปรกาลมฺหิ, ตสฺมิํ เภโท อชายถฯ  
</p>
  
<p>
‘‘โคกุลิกา เอกโพฺยหาริ, ทฺวิธา ภิชฺชิตฺถ ภิกฺขโว;  
  
โคกุลิกานํ เทฺว เภทา, อปรกาลมฺหิ ชายถฯ  
</p>
  
<p>
‘‘พหุสฺสุติกา  
จ ปญฺญตฺติ, ทฺวิธา ภิชฺชิตฺถ ภิกฺขโว;  
  
เจติยา จ ปุนวาที, มหาสงฺคีติเภทกาฯ  
</p>
  
<p>
‘‘ปญฺจวาทา อิเม สเพฺพ, มหาสงฺคีติมูลกา;  
  
อตฺถํ ธมฺมญฺจ ภินฺทิํสุ, เอกเทสญฺจ สงฺคหํฯ  
</p>
  
<p>
‘‘คนฺถญฺจ เอกเทสญฺหิ, ฉเฑฺฑตฺวา อญฺญํ อกํสุ เต;  
  
นามํ  
ลิงฺคํ ปริกฺขารํ, อากปฺปกรณานิ จฯ  
</p>
  
<p>
‘‘ปกติภาวํ ชหิตฺวา, ตญฺจ อญฺญํ อกํสุ เต;  
  
วิสุทฺธเตฺถรวาทมฺหิ, ปุน เภโท อชายถฯ  
</p>
  
<p>
‘‘มหิสาสกา วชฺชิปุตฺตกา, ทฺวิธา ภิชฺชิตฺถ ภิกฺขโว;  
  
วชฺชิปุตฺตกวาทมฺหิ, จตุธา เภโท อชายถฯ  
</p>
  
<p>
‘‘ธมฺมุตฺตริกา ภทฺทยานิกา, ฉนฺนาคาริกา จ สมิติ;  
  
มหิสาสกานํ เทฺว เภทา, อปรกาลมฺหิ อชายถฯ  
</p>
  
<p>
‘‘สพฺพตฺถิวาทา ธมฺมคุตฺตา, ทฺวิธา ภิชฺชิตฺถ ภิกฺขโว;  
  
สพฺพตฺถิวาทานํ กสฺสปิกา, สงฺกนฺติกสฺสปิเกน จฯ  
</p>
  
<p>
‘‘สงฺกนฺติกานํ สุตฺตวาที, อนุปุเพฺพน ภิชฺชถ;  
  
อิเม เอกาทส วาทา, สมฺภินฺนา เถรวาทโตฯ  
</p>
  
<p>
‘‘อตฺถํ ธมฺมญฺจ ภินฺทิํสุ, เอกเทสญฺจ สงฺคหํ;  
  
คนฺถญฺจ เอกเทสญฺหิ, ฉเฑฺฑตฺวา อญฺญํ อกํสุ เตฯ  
</p>
  
<p>
‘‘นามํ  
ลิงฺคํ ปริกฺขารํ, อากปฺปกรณานิ จ;  
  
ปกติภาวํ ชหิตฺวา, ตญฺจ อญฺญํ อกํสุ เตฯ  
</p>
  
<p>
‘‘สตฺตรส ภินฺนวาทา, เอกวาโท อภินฺนโก;  
  
สเพฺพวฎฺฐารส โหนฺติ, ภินฺนวาเทน เต สหฯ  
</p>
  
<p>
‘‘นิโคฺรโธว  
มหารุโกฺข, เถร วาทานมุตฺตโม;  
  
อนูนํ อนธิกญฺจ, เกวลํ ชินสาสนํฯ  
</p>
  
<p>
‘‘สนฺตกา วิย รุกฺขมฺหิ, นิพฺพตฺตา วาทเสสกา;  
  
<p>
ปฐเม วสฺสสเต นตฺถิ, ทุติเย วสฺสสตนฺตเร;  
  
ภินฺนา สตฺตรส วาทา, อุปฺปนฺนา ชินสาสเน’’ติฯ  
</p>
  
<p>อปราปรํ ปน เหมวติกา, ราชคิริกา, สิทฺธตฺถิกา, ปุพฺพเสลิยา, อปรเสลิยา, วาชิริยาติ อเญฺญปิ ฉ อาจริยวาทา อุปฺปนฺนาฯ เต อิธ อนธิเปฺปตาฯ ปุริมกานํ  ปน อฎฺฐารสนฺนํ อาจริยวาทานํ วเสน ปวตฺตมาเน สาสเน ปฎิลทฺธสโทฺธ อโสโก ธมฺมราชา ทิวเส ทิวเส พุทฺธปูชาย สตสหสฺสํ, ธมฺมปูชาย สตสหสฺสํ, สงฺฆปูชาย สตสหสฺสํ, อตฺตโน อาจริยสฺส นิโคฺรธเตฺถรสฺส สตสหสฺสํ, จตูสุ ทฺวาเรสุ เภสชฺชตฺถาย สตสหสฺสนฺติ ปญฺจสตสหสฺสานิ ปริจฺจชโนฺต สาสเน อุฬารํ ลาภสกฺการํ ปวเตฺตสิฯ</p>


<p>ติตฺถิยา หตลาภสกฺการา อนฺตมโส ฆาสจฺฉาทนมตฺตมฺปิ อลภนฺตา ลาภสกฺการํ ปตฺถยมานา ภิกฺขูสุ ปพฺพชิตฺวา สกานิ สกานิ ทิฎฺฐิคตานิ – ‘‘อยํ ธโมฺม, อยํ วินโย, อิทํ สตฺถุสาสน’’นฺติ ทีเปนฺติฯ ปพฺพชฺชํ อลภมานาปิ สยเมว เกเส ฉินฺทิตฺวา กาสายานิ วตฺถานิ อจฺฉาเทตฺวา วิหาเรสุ วิจรนฺตา อุโปสถกมฺมาทิกรณกาเล สงฺฆมชฺฌํ ปวิสนฺติฯ เต ภิกฺขุสเงฺฆน ธเมฺมน วินเยน สตฺถุสาสเนน นิคฺคยฺหมานาปิ ธมฺมวินยานุโลมาย ปฎิปตฺติยา อสณฺฐหนฺตา อเนกรูปํ สาสนสฺส อพฺพุทญฺจ มลญฺจ กณฺฎกญฺจ สมุฎฺฐาเปนฺติฯ เกจิ อคฺคิํ ปริจรนฺติ, เกจิ ปญฺจาตเป ตปนฺติ, เกจิ อาทิจฺจํ อนุปริวตฺตนฺติ, เกจิ ‘‘ธมฺมญฺจ วินยญฺจ โวภินฺทิสฺสามา’’ติ ตถา ตถา ปคฺคณฺหิํสุฯ ตทา ภิกฺขุสโงฺฆ น เตหิ สทฺธิํ  อุโปสถํ วา ปวารณํ วา อกาสิฯ อโสการาเม สตฺต วสฺสานิ อุโปสโถ อุปจฺฉิชฺชิฯ</p>


<p>ราชา ‘‘อาณาย กาเรสฺสามี’’ติ วายมโนฺตปิ กาเรตุํ นาสกฺขิ, อญฺญทตฺถุ ทุคฺคหิตคาหินา พาเลน อมเจฺจน อเนเกสุ ภิกฺขูสุ ชีวิตา โวโรปิเตสุ วิปฺปฎิสารี อโหสิฯ โส ตญฺจ วิปฺปฎิสารํ ตญฺจ สาสเน อุปฺปนฺนํ อพฺพุทํ วูปสเมตุกาโม ‘‘โก นุ โข อิมสฺมิํ อเตฺถ ปฎิพโล’’ติ  สงฺฆํ ปุจฺฉิตฺวา ‘‘โมคฺคลิปุตฺตติสฺสเตฺถโร, มหาราชา’’ติ สุตฺวา สงฺฆสฺส วจเนน อโหคงฺคาปพฺพตโต เถรํ ปโกฺกสาเปตฺวา อิทฺธิปาฎิหาริยทสฺสเนน เถรสฺส อานุภาเว นิพฺพิจิกิโจฺฉ อตฺตโน กุกฺกุจฺจํ ปุจฺฉิตฺวา วิปฺปฎิสารํ วูปสเมสิฯ เถโรปิ ตํ ราชุยฺยาเนเยว วสโนฺต สตฺต ทิวสานิ สมยํ อุคฺคณฺหาเปสิฯ โส อุคฺคหิตสมโย สตฺตเม ทิวเส อโสการาเม ภิกฺขุสงฺฆํ สนฺนิปาตาเปตฺวา สาณิปาการํ ปริกฺขิปาเปตฺวา สาณิปาการนฺตเร นิสิโนฺน เอกลทฺธิเก เอกลทฺธิเก ภิกฺขู  เอกโต เอกโต กาเรตฺวา เอกเมกํ ภิกฺขุสมูหํ ปโกฺกสาเปตฺวา ปุจฺฉิ – ‘‘ภเนฺต, กิํวาที สมฺมาสมฺพุโทฺธ’’ติ? ตโต สสฺสตวาทิโน – ‘‘สสฺสตวาที’’ติ อาหํสุฯ เอกจฺจสสฺสติกา, อนฺตานนฺติกา, อมราวิเกฺขปิกา, อธิจฺจสมุปฺปนฺนิกา, สญฺญีวาทา, อสญฺญีวาทา, เนวสญฺญีนาสญฺญีวาทา, อุเจฺฉทวาทา, ทิฎฺฐธมฺมนิพฺพานวาทา – ‘‘ทิฎฺฐธมฺมนิพฺพานวาที’’ติ อาหํสุฯ ราชา ปฐมเมว สมยสฺส อุคฺคหิตตฺตา นยิเม ภิกฺขู อญฺญติตฺถิยา อิเมติ ญตฺวา เตสํ เสตกานิ วตฺถานิ ทตฺวา อุปฺปพฺพาเชสิฯ เต สเพฺพปิ สฎฺฐิสหสฺสา อเหสุํฯ</p>


<p>อถเญฺญ ภิกฺขู ปโกฺกสาเปตฺวา ปุจฺฉิ – ‘‘กิํวาที, ภเนฺต, สมฺมาสมฺพุโทฺธ’’ติ? ‘‘วิภชฺชวาที, มหาราชา’’ติฯ เอวํ วุเตฺต ราชา เถรํ ปุจฺฉิ – ‘‘วิภชฺชวาที, ภเนฺต, สมฺมาสมฺพุโทฺธ’’ติ? ‘‘อาม, มหาราชา’’ติฯ ตโต ราชา ‘สุทฺธํ ทานิ, ภเนฺต, สาสนํ, กโรตุ ภิกฺขุสโงฺฆ อุโปสถ’นฺติ อารกฺขํ ทตฺวา นครํ ปาวิสิฯ สมโคฺค สโงฺฆ สนฺนิปติตฺวา อุโปสถํ อกาสิฯ ตสฺมิํ สนฺนิปาเต สฎฺฐิภิกฺขุสตสหสฺสานิ อเหสุํฯ ตสฺมิํ สมาคเม โมคฺคลิปุตฺตติสฺสเตฺถโร ยานิ จ ตทา อุปฺปนฺนานิ วตฺถูนิ, ยานิ จ อายติํ อุปฺปชฺชิสฺสนฺติ, สเพฺพสมฺปิ เตสํ ปฎิพาหนตฺถํ สตฺถารา ทินฺนนยวเสเนว ตถาคเตน ฐปิตมาติกํ วิภชโนฺต สกวาเท ปญฺจ สุตฺตสตานิ ปรวาเท ปญฺจาติ สุตฺตสหสฺสํ อาหริตฺวา อิมํ ปรปฺปวาทมถนํ อายติลกฺขณํ  อภาสิฯ</p>


<p>ตโต  สฎฺฐิสตสหสฺสสเงฺขฺยสุ ภิกฺขู อุจฺจินิตฺวา ติปิฎกปริยตฺติธรานํ ปภินฺนปฎิสมฺภิทานํ ภิกฺขูนํ สหสฺสเมกํ คเหตฺวา ยถา มหากสฺสปเตฺถโร จ ยสเตฺถโร จ ธมฺมญฺจ วินยญฺจ สงฺคายิํสุ; เอวเมว สงฺคายโนฺต  สาสนมลํ วิโสเธตฺวา ตติยสงฺคีติํ อกาสิฯ ตตฺถ อภิธมฺมํ สงฺคายโนฺต อิมํ ยถาภาสิตํ ปกรณํ สงฺคหํ อาโรเปสิฯ เตน วุตฺตํ –</p>


<p>
‘‘ยํ  
ปุคฺคลกถาทีนํ, กถานํ วตฺถุภาวโต;  
  
กถาวตฺถุปฺปกรณํ, สเงฺขเปน อเทสยีฯ  
</p>
  
<p>
‘‘มาติกาฐปเนเนว, ฐปิตสฺส สุราลเย;  
  
ตสฺส โมคฺคลิปุเตฺตน, วิภตฺตสฺส มหีตเลฯ  
</p>
  
<p>
‘‘อิทานิ ยสฺมา สมฺปโตฺต, อตฺถสํวณฺณนากฺกโม;  
  
ตสฺมา นํ วณฺณยิสฺสามิ, ตํ สุณาถ สมาหิตา’’ติฯ  
</p>
  
นิทานกถา นิฎฺฐิตาฯ  
</p>
  
<h2>มหาวโคฺค</h2>