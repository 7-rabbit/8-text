<h1>ฉฎฺฐปริเจฺฉท</h1>
<h3>วิชยาคมนํ</h3>
<ol>
<li>
วเงฺคสุ  
วงฺคนคเร, วงฺคราชา อหุ ปุเร;  
  
กาลิงฺครโญฺญ ธีตา’สิ, มเหสี ตสฺส ราชิโนฯ  
</li>
  
<li>
โส ราชา เทวิยา ตสฺสา, เอกํ อลภิ ธีตรํ;  
  
เนมิตฺตาพฺยากรุํ ตสฺสา, สํวาสํ มคราชินาฯ  
</li>
  
<li>
อตีว รูปินิํ อาสิ, อตีว กามคิทฺธินี;  
  
เทเวน เทวิยา’จาปิ, ลชฺชายา’สิ ชคุจฺฉิตาฯ  
</li>
  
<li>
เอกากินี สา นิกฺขมฺม, เสรีจารสุขตฺถินี;  
  
สเตฺถน สห อญฺญาตา, อคา มคธคามินาฯ  
</li>
  
<li>
ลาฬรเฎฺฐ อฎวิยา, สีโห สตฺถมภิทฺธวิ;  
  
อญฺญตฺถ เสสา ธาวิํสุ, สีหคตทิสนฺตุสาฯ  
</li>
  
<li>
คณฺหิตฺวา โคจรํ สีโห, คจฺฉํ ทิสฺวา ตมา’รโต;  
  
รโตฺต อุปาคลาเลโนฺต, ลงฺคุลํ ปตฺตกณฺณโกฯ  
</li>
  
<li>
สา ตํ ทิสฺวา สริตฺวาน, เนมิตฺตวจนํ สุตํ;  
  
อภีตา ตสฺส องฺคานิ, รญฺชยนฺติ ปรามสิฯ  
</li>
  
<li>
ตสฺสา ผเสฺสนา’ติ รโตฺต, ปิฎฺฐิํ อาโรปิยา’สุตํ;  
  
สีโห สกํ คุหํ เนตฺวา, ตาย สํวาสมาจริฯ  
</li>
  
<li>
เตน สํวาสมนฺวาย, กาเลน ยมเก ทุเว;  
  
ปุตฺตญฺจ ธีตรญฺจาติ, ราชธีตา ชเนสิ สาฯ  
</li>
  
<li>
ปุตฺตสฺส หตฺถปาทา’สุํ, สีหาการา ตโต อกา;  
  
นาเมน สีหพาหุํ ตํ, ธีตรํ สีหสีวลิํฯ  
</li>
  
<li>
ปุโตฺต โสฬสวโสฺส โส, มาตรํ ปุจฺฉิ สํสยํ;  
  
ตุวํ ปิตา จ โน อมฺม, กสฺมา วิสทิสา อิติฯ  
</li>
  
<li>
สา สพฺพมพฺรวี ตสฺส, กิํนยามา’ติ โส’พฺรวิ;  
  
คุหํ ถเกติตาโต เต, ปาสาเณนาติ สา’พฺรวิฯ  
</li>
  
<li>
มหาคุหาย  
ถกนํ, ขเนฺธนา’ทาย โส อกา;  
  
เอกาเหเน’ว ปญฺญาส-โยชนานิ คตาคตํฯ  
</li>
  
<li>
โคจราย คเห สีเห, ทกฺขิณสฺมิญฺหิ มาตรํ;  
  
วาเม กณิฎฺฐิํ กตฺวาน, ตโย สีฆํ อปกฺกมีฯ  
</li>
  
<li>
นิวาเสตฺวาน สาขํ เต, ปจฺจนฺตํ คามมาคมุํ;  
  
ตตฺถาสิ ราชิธีตาย, มาตุลสฺส สุโต ตทาฯ  
</li>
  
<li>
เสนาปติ วงฺครโญฺญ, ฐิโต ปจฺจนฺต คามโก;  
  
นิสิโนฺนวฎมูลเลโส, กมฺมนฺตํ สํวิธายกํฯ  
</li>
  
<li>
ทิสฺวา เต ปุจฺฉิเต’โวจุํ, อฎวี วาสิโน มยํ;  
  
อิติ โส ทาปยี เตสํ, วตฺถานิ ธชินี ปติฯ  
</li>
  
<li>
ตานา’เหสุํ อุฬารานิ, ภตฺตํ ปเณฺณสุ ทาปยิ;  
  
โสวณฺณภาชนนา’สุํ, เตสํ ปุเญฺญน ตานิ จฯ  
</li>
  
<li>
เตน โส วิมฺหิโต ปุจฺฉิ, เก ตุเมฺหติ จมูปติ;  
  
ตสฺส สา ชาติโคตฺตานิ, ราชธีตา นิเวทยิฯ  
</li>
  
<li>
ปิตุจฺฉา ธีตรํ ตํ โส, อาทาย ธชินี ปติ;  
  
คนฺตฺวาน วงฺคนครํ, สํวาสํ ตาย กปฺปยิฯ  
</li>
  
<li>
สีโห สีฆํ คุหํ คนฺตฺวา, เต อทิสฺวา ตโย ชเน;  
  
อฎฺฎิโต ปุตฺตโสเกน, น จ ขาทิ น จา’ปิวิฯ  
</li>
  
<li>
ทารเก เต คเวสโนฺต, อคา ปจฺจนฺตคามเก;  
  
อุพฺพาสียติ โส โส’ว, ยํยํ คามมุเปติ โสฯ  
</li>
  
<li>
ปจฺจนฺตวาสิโน คนฺตฺวา, รโญฺญ ตํ ปฎิเวทยุํ;  
  
สีโห ปิเฬติ เต รฎฺฐํ, ตํ เทว ปฎิเสธยฯ  
</li>
  
<li>
อลกํ นิเสธกํ ตสฺส, หตฺถิกฺขนฺธคตํ ปุเร;  
  
อาเทตุ สีหทายีติ, สหสฺสํ โส ปจารยิฯ  
</li>
  
<li>
ตเถว เทฺวสหสฺสานิ, ตีณิจา’ปิ นริสฺสโร;  
  
ทฺวีสุ วาเรสุ วาเรสิ, มาตา สีหภุชํ หิตํฯ  
</li>
  
<li>
อคฺคหิ ตติเย วาเร, สีหพาหุ อปุจฺฉิย;  
  
มาตรํ ติสหสฺสํ ตํ, ฆาเตตุํ ปิตรํ สกํฯ  
</li>
  
<li>
รโญฺญ กุมารํ ทเสฺสสุํ, ตํ ราชา อิธ มพฺรวิ;  
  
คหิโต ยทิ สีโห เต, ทมฺมิ รฎฺฐํ ตเทว เตฯ  
</li>
  
<li>
โส  
ตํ คนฺตฺวา คุหาทฺวารํ, สีหํ ทิสฺวาว อารกา;  
  
เอนฺตํ ปุตฺตสิเนเหน, วิชฺฌิตุํ ตํ สรํ ขิปิฯ  
</li>
  
<li>
สโร นฬาตมาหจฺจ, เมตฺตจิเตฺตน ถสฺส ตุ;  
  
กุมารปาทมูเล’ว, นิวโตฺต ปติ ภูมิยํฯ  
</li>
  
<li>
ตถา’สิ ยาว ตติยํ, ตโต กุชฺฌิมิคามิโป;  
  
ตโต ขิโตฺต สโรตสฺส, กายํ นิพฺพิชฺช นิกฺขมิฯ  
</li>
  
<li>
สเกสรํ สีหสีสํ, อาทาย สปุรํ อคา;  
  
มตสฺส วงฺคราชสฺส, สตฺตาหานิ ตทา อหุฯ  
</li>
  
<li>
รโญฺญ อปุตฺตกตฺตา จ, ปตีตา จสฺส กมฺมุนา;  
  
สุตฺวา จ รโญฺญ นตฺตุตฺตํ, สญฺชานิตฺวา จ มาตรํฯ  
</li>
  
<li>
อมจฺจา สนฺนิปติตา, อขิลา เอกมานสา;  
  
สีหพาหุ กุมารสฺส, ราชา โหหีติ อพฺรวุํฯ  
</li>
  
<li>
โส รชฺชํ สมฺปฎิจฺฉิตฺวา, ทตฺวา มาตุ ปติสฺส ตํ;  
  
สีหสีวลิมาทาย, ชาตภูมิํ คโต สยํฯ  
</li>
  
<li>
นครํ ตตฺถ มาเปสิ, อหุ สีหปุรนฺติ ตํ;  
  
อรเญฺญ โยชนสเต, คาเม จาปิ นิเวสยิฯ  
</li>
  
<li>
ลาฬรเฎฺฐ ปุเร ตสฺมิํ, สีหพาหุนราธิโป;  
  
รชฺชํ กาเรสิ กตฺวาน, มเหสิํ สีหสีวลิํฯ  
</li>
  
<li>
มเหสี โสฬสกฺขตฺตุํ, ยมเก จ ทุเว ทุเว;  
  
ปุเตฺต ชนยิ กาเลสา, วิชโย นาม เชฎฺฐโกฯ  
</li>
  
<li>
สุมิโตฺต นาม ทุติโย, สเพฺพ ทฺวตฺติํส ปุตฺตกา;  
  
กาเลน วิชยํ ราชา, อุปรเชฺช’ภิ เสจยิฯ  
</li>
  
<li>
วิชโย วิสมาจาโร, อาสิ ตมฺปริสาปิ จ;  
  
สาหสานิ อเนกานิ, ทุสฺสหานิ กริํสุเตฯ  
</li>
  
<li>
กุโทฺธ มหาชโน รโญฺญ, ตมตฺถํ ปฎิเวทยิ;  
  
ราชา เต สญฺญเปตฺวาน, ปุตฺตํ โอวทิ สาธุกํฯ  
</li>
  
<li>
สพฺพํ ตเถว ทุติยํ, อโหสิ ตติยํ ปน;  
  
กุโทฺธ มหาชโน อาห, ปุตฺตํ ฆาเตหิ เต อิติฯ  
</li>
  
<li>
ราชา’ถวิชยํ ตญฺจ, ปริวารญฺจ ตสฺส ตํ;  
  
สตฺตสตานิ ปุริเส, กาเรตฺวา อทฺธมุณฺณเกฯ  
</li>
  
<li>
นาวาย  
ปกฺขิปาเปตฺวา, วิสฺสชฺชาเปสิ สาคเร;  
  
ตถา เตสํ ภริยาโย, ตเถว จ กุมารเกฯ  
</li>
  
<li>
วิสุํ วิสุํ เต วิสฺสฎฺฐา, ปุริสิตฺถิกุมารกา;  
  
วิสุํ วิสุํ ทีปกสฺมิํ, โอกฺกมิํสุ วสิํสุ จฯ  
</li>
  
<li>
นคฺคทีโปติ ญายิตฺถ, กุมาโรกฺกนฺตทีปโก;  
  
ภริโยกฺกนฺตทีโป ตุ, มหินฺททีปโก อิติฯ  
</li>
  
<li>
สุปฺปารเก ปฎฺฎนมฺหิ, วิชโย ปน โอกฺกมิ;  
  
ปริสา สาหเสเน’ตฺถ, ภีโต นาวํ ปุนา’รุหิฯ  
</li>
  
<li>
ลํกายํ วิชยสนามโก กุมาโร;  
  
โอติโณฺณ ถิรมติ ตมฺพปณฺณิทีเป;  
  
สาลานํ ยมกคุณานมนฺตรสฺมิํ;  
  
นิพฺพาตุํ สยิตทิเน ตถาคตสฺสฯ  
</li>
  
สุชนปสาทสํเว คตฺถายกเต มหาวํเส  
</li>
  
วิชยาคมนํนาม  
</li>
  
ฉฎฺฐาปริเจฺฉโทฯ  
</li>
  
  
  
  
  