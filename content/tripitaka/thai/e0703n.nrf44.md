<h1>ปญฺจจตฺตาลีสติม ปริเจฺฉท</h1>
<ol>
<li>
รโญฺญ ตสฺสจฺจเย ราชา, มาณวโมฺม อโหสิ โส;  
  
กิํ โคโตฺต กสฺส ปุโตฺต จ, กถํ รชฺชมปาปุณิฯ  
</li>
  
<li>
มหาสมฺมตวํสมฺหิ, ชาโต ชาติคุณาวโห;  
  
ปุโตฺต กสฺสปนามสฺส, ถูปารามสฺส เภทิโนฯ  
</li>
  
<li>
ธีตา มลยราชสฺส, สงฺฆนามสฺส ราชิโน;  
  
ตํ ลภิตฺวา วสํ เทเส, อุตฺตเร ลีนวุตฺติโกฯ  
</li>
  
<li>
หตฺถทาฐนริเนฺทน, ตสฺมิํ อเตฺถว ธาริเต;  
  
ชมฺพุทีปมุปาคมฺม, นรสีหํ มหีปติฯ  
</li>
  
<li>
คนฺตฺวา วตฺวา  
สกํ นามํ, เสวิตุํ ตมุปกฺกมิ;  
  
อาราเธสิ จ สเพฺพหิ, ปโยเคหิ นราธีปํฯ  
</li>
  
<li>
วิทิตฺวา ตสฺส โสหชฺชํ, เนตฺวา ภริยมตฺตโน;  
  
วาสํ ตเตฺถว กเปฺปสิ, เสวมาโน ทิวานิสํฯ  
</li>
  
<li>
โสปิ อาราธิโต เตน, กณฺฑุเวฎฺฐิ นรุตฺตโม;  
  
สพฺพํ เนโนฺตว ตํ รชฺชํ, มหาโภคมทาปยิฯ  
</li>
  
<li>
เตน สํวาสมนฺวาย, ภริยา สงฺฆนามิกา;  
  
จตโสฺส ธีตโร ปุเตฺต, จตฺตาโรปิ วิชายถฯ  
</li>
  
<li>
อเถกทิวสํ ราชา, หตฺถิกฺขนฺธวรํ คโต;  
  
สญฺจรโนฺต ยถากามํ, มาณวเมฺมน เอกโตฯ  
</li>
  
<li>
นาฬิเกรํ ปิวิตฺวาน, ตตฺรโฎฺฐว ปิปาสิโต;  
  
มาณวมฺมสฺส ปาทาสิ, มญฺญโนฺต อญฺญเมว ตํฯ  
</li>
  
<li>
โส ตํ คเหตฺวา จิเนฺตสิ, สขํ เปส นราธิโป;  
  
อุจฺฉิฎฺฐํ นาม กิํ โหติ, สตฺตานํ ปรมตฺถโตฯ  
</li>
  
<li>
ตสฺมา ยุตฺตํ มยาปาตุ-มีติ จินฺติย ตํ ปิวิ;  
  
เอวํ โหนฺติ มหุสฺสาหา, เทตุกามาหิ พุทฺธิโนฯ  
</li>
  
<li>
ราชาปิ ทิสฺวา ตํ ภีโต, ตสฺสปี ตาว เสสกํ;  
  
สยํ ปิวิ ตถาโหติ, กมฺมํ ปุญฺญวตํ สทาฯ  
</li>
  
<li>
ฐเปสิ สกเวเสว, ตโต ปฎฺฐาย อตฺตโน;  
  
โภชเน สยเน เจว, ปริหาเร จ วาหเนฯ  
</li>
  
<li>
เอวํ เตสุ วสเนฺตสุ, ยุทฺธตฺถายมุปกฺกมิ;  
  
วลฺลโภ นรสีเหน, นรสีโห วิจินฺตยิฯ  
</li>
  
<li>
อยํ โข มม เสวาย, รชฺชํ วํส คตํ สกํ;  
  
ลภิสฺสามีติ เสเวติ, รตฺติํ ทิว มตนฺทิโตฯ  
</li>
  
<li>
สเจ โสปิ มยา คนฺตฺวา, ยุชฺฌโนฺต มรณํ คโต;  
  
ตกฺกิตํ ตสฺส มยฺหญฺจ, สพฺพํ ตมผลํ ภเวฯ  
</li>
  
<li>
เอวํ จินฺติยตํ ราชา, นิวเตฺตตฺวา สเก ปุเร;  
  
สยํ วลฺลภราเชน, กาตุํ สงฺคามมารสิฯ  
</li>
  
<li>
มาณวโมฺมปิ จิเนฺตสิ, สเจ’ยํ มยิ ชีวิติ;  
  
ราชา มียติ ยุทฺธมฺหิ, กิํ ผลํ มม ชีวิเตฯ  
</li>
  
<li>
วิสฺสาโส  
ทุกฺกโต เตน, ภวิสฺสติ ตถาสติ;  
  
สงฺคเหสิ กิมตฺถํ มํ, สมานเตฺตน อตฺตโนฯ  
</li>
  
<li>
ตสฺมา ยุตฺตํ มยา คนฺตุํ, สหสงฺคาม มณฺฑลํ;  
  
สุขญฺหิ สทฺธิํ เตเนตฺถ, ชีวิตํ มรณํปิ วาฯ  
</li>
  
<li>
เอวํ จินฺติย สนฺนทฺธ-พโล หตฺถิวรํ คโต;  
  
คนฺตฺวา ทเสฺสสิ อตฺตานํ, โส ตํ สงฺคาม มณฺฑเลฯ  
</li>
  
<li>
นรสีโหว ตํ ทิสฺวา, หฎฺฐตุโฎฺฐ สมุคฺคิริ;  
  
สโห สนฺถวเมตสฺมิํ, กตฺตพฺพํ เม กตํ อิติฯ  
</li>
  
<li>
ตโต มานสฺส เสนา จ, เสนา เจวสฺสราชิโน;  
  
เสนํ วลฺลภราชสฺส, วิทฺธํเสสิ สมาคตาฯ  
</li>
  
<li>
มาณวโมฺมปิ ทเสฺสสิ, ตหิํ สุรตฺตมตฺตโน;  
  
ปรกฺกมโนฺต เทวานํ, รเณ นารายโณ วิยฯ  
</li>
  
<li>
นรสีโตปิ สนฺตุโฎฺฐ, มาณวมฺมสฺส วิกฺกเม;  
  
อาลิงฺคตฺวา สิเนเหน, ตฺวํ โข เม ชยโท อิติฯ  
</li>
  
<li>
อตฺตโน ปุรมาคมฺม, กตฺวา วิชยมงฺคลํ;  
  
มาณวมฺมสฺส เสนาย, กตฺตพฺพํ สพฺพมาจริฯ  
</li>
  
<li>
อเถวํ จินฺตยิ ราชา, กตฺตพฺพํ เม สหายโก;  
  
อตฺตนา’กาสิ สพฺพญฺจ, อนโณ โส มมชฺชโตฯ  
</li>
  
<li>
อิณํ มมาปิ โสเธมิ, กตฺวา กตฺตพฺพมตฺตนา;  
  
กตฺตญฺญู กตเวทีหิ, ปุริสา’ตีวทุลฺลภาฯ  
</li>
  
<li>
อมเจฺจ สนฺนิปาเตตฺวา, อิทํ วจนมพฺรวิ;  
  
สหายสฺส มเมตสฺส, กเมฺม ตุเมฺหปิ สกฺขิโนฯ  
</li>
  
<li>
มยาปิ ตสฺส กตฺตพฺพํ, กมฺมํ สาธุ สุขาวหํ;  
  
อุปกาโร หิ สาธูนํ, ธโมฺม ปุโพฺพปการิโนฯ  
</li>
  
<li>
เอวํ วุเตฺต อมจฺจา เต, ปจฺจาหํสุ มหีปติ;  
  
ยํ ยมิจฺฉติ เทโวหิ, ตํ ตํ รุจฺจติ โน อิติฯ  
</li>
  
<li>
อถ โส มาณวมฺมสฺส, เสนํ ทตฺวา สวาหนํ;  
  
สโพฺพปกรณเญฺจว, สพฺพกมฺมกเรปิ จฯ  
</li>
  
<li>
คจฺฉาติ วตฺวา ตํ ยนฺตํ, สหเสนายเปกฺขิย;  
  
ปริเทวิตฺถ ภูมิโนฺท, วิปฺปวุตฺถํ’ว ปุตฺตกํฯ  
</li>
  
<li>
มาณวโมฺมปิ  
อารุยฺห, นาวาโย ชลธีตเฎ;  
  
น จิเรเนว อาคมฺม, สมตฺติกฺกมฺม เวคสาฯ  
</li>
  
<li>
สห เสนาย มทฺทโนฺถ, ลงฺกาทีปมุปวิสี;  
  
ตํ สุตฺวาน ปลายิตฺถ, ราชา ทาโฐปติสฺสโกฯ  
</li>
  
<li>
มาณวโมฺม ปุรํ คนฺตฺวา, อหุตฺวาว นราธิโป;  
  
ปลาตมนุพนฺธิตฺถ, ปทานุปทมุคโตฯ  
</li>
  
<li>
ตทา สา ทมิฬิ เสนา, อโสฺสสิ กิร สามิโก;  
  
มหาโรคา’ภิภูโตติ, สุตฺวา ตํ สา อปกฺกมิฯ  
</li>
  
<li>
สุตฺวา ทาโฐปติโสฺส ตํ, สมาทาย มหาพลํ;  
  
มาณวมฺมํ อุปาคมฺม, กาตุมารภิ สํยุธํฯ  
</li>
  
<li>
มาณวโมฺม จ จิเนฺตสิ, สพฺพา เสนา คตา มม;  
  
มเต มยิ สมิเชฺฌยฺย, เวริโน เม มโนรถํฯ  
</li>
  
<li>
ชมฺพุทีปํว ตสฺมา’หํ, คนฺตฺวา’ทาส พลํ ตโต;  
  
ปุน รชฺชํ คเหสฺสํติ, ตสฺมา เอวมกาสิ โสฯ  
</li>
  
<li>
คนฺตฺวา ปุน’ปิ ทิสฺวาน, สหายํ นรสีหกํ;  
  
อาราธหโนฺต นิปุณํ, สกฺกจฺจํ ตมุปฎฺฐหิฯ  
</li>
  
<li>
ยาว ราชจตุกฺกํโส, มาณาโมฺม ตหิํ วสิ;  
  
นรสีโห’ถ จิเนฺตสิ, มานตฺถโทฺธ ยโสธโนฯ  
</li>
  
<li>
รชฺชตฺถํ เม สหา โย มํ, เสวโนฺตเยว อทฺธโค;  
  
วุโทฺธ เหสฺสติ ตํ ปสฺสํ, กถํ รชฺชํ กโรมหํฯ  
</li>
  
<li>
อิมสฺมิํ ปน วารสฺมิํ, เปสยิตฺวา พลํ มม;  
  
รชฺชํ ตํ น คเหสฺสามิ, โก อโตฺถ ชีวิเตน เมฯ  
</li>
  
<li>
เอวํ จินฺติย โส เสนํ, สนฺนิปาติย อตฺตโน;  
  
สนฺนาเหตฺวา ยถา โยคํ, ทาเปตฺวาน ยถารุจิํฯ  
</li>
  
<li>
สยเมว ตมาทาย, สมุทฺทตฎมาคโต;  
  
นาวาโย จิตฺตรูปาโย, การยิตฺวา ถิรา พหูฯ  
</li>
  
<li>
อมเจฺจ อาห ‘‘เอเตน, สทฺธิํ คจฺฉถ โภ’’อิติ;  
  
นาวํ อาโรหิตุํ สเพฺพ, น อิจฺฉิํสุ ตทา ชนาฯ  
</li>
  
<li>
ตทา สีโห วิจิเนฺตตฺวา, สยํ หุตฺวา ติโรหิโต;  
  
อตฺตโน ปริหารํ โส, ราชลกฺขณสมฺมตํฯ  
</li>
  
<li>
สพฺพํ  
ตเสฺสว ทตฺวาน, อลงฺการมฺปิ อตฺตโน;  
  
อาโรเปตฺวาน ตํ นาวํ, คจฺฉ ฐตฺวาน สาคเรฯ  
</li>
  
<li>
อิมํ เภริํจ วาเทหิ, โกฎฺฐนามนฺติ โยชยี;  
  
โส’ปิ สพฺพํ ตถากาสิ, ราชาโน อคมา อิติฯ  
</li>
  
<li>
อารุหิํสุ ชนา นาวํ, เอกํ กตฺวา นราธิปํ;  
  
โส ตํ เสนงฺคมาทาย, มาโณ คนฺตุํ สมารภิฯ  
</li>
  
<li>
เกวโล’ปิ สมุโทฺท โส, อโหภิ นครูปโม;  
  
อถ โส ปฎฺฎนํ ปตฺวา, โอตริตฺวา สวาหโนฯ  
</li>
  
<li>
วิสฺสาเมตฺวา พลํ ตตฺถ, วสํ กติปเย ทิเน;  
  
อุตฺตรํ เทสมาทาย, กตฺวา หตฺถคตํ ชนํฯ  
</li>
  
<li>
อโกฺขพฺภิย มหาเสโน, นครํ คนฺตุมารภิ;  
  
โปตฺถกุโฎฺฐปิ ตํ สุตฺวา, ปจฺจุคฺคญฺฉิ มหาพโลฯ  
</li>
  
<li>
สํคจฺฉิํสุ อุโภ เสนา, ภินฺนเวลา’ว สาครา;  
  
มาณวโมฺม ตโต หตฺถิ-มารุยฺห คหิตายุโธฯ  
</li>
  
<li>
โปตฺถกุฎฺฐญฺจ ราชานํ, เทฺวธา กตฺวา ปลาปยิ;  
  
หตฺถทาฐํ ปลายนฺตํ, ทิสฺวา ชนปทา นราฯ  
</li>
  
<li>
สีสมสฺส คเหตฺวาน, มาณวมฺมสฺส ทสฺสยุํ;  
  
โปตฺถกุโฎฺฐปลายิตฺวา, เมรุกนฺทรมาคมิฯ  
</li>
  
<li>
ตโต ตํ สามิโก ทิสฺวา, สหาโย เม อยํจิรํ;  
  
ตสฺมา น สกฺกา จเฑฺฑตุํ, อาปเท สรณาคตํฯ  
</li>
  
<li>
สามิโน จ สหายสฺส, นิโทฺทโสหํ กถํ ภเว;  
  
อิติ จินฺติย ปูวํ โส, สวิสํ ขาทิยา’มริฯ  
</li>
  
<li>
กุฎฺฐโกปิ จ เตเนว, ขาทิตฺวา ปูวกํ มโต;  
  
มาณวมฺมสฺส ตเสฺสวํ, ทีโป อาสิ อกณฺฎโกฯ  
</li>
  
<li>
มาณวโมฺม ตโต ทีเป, ฉตฺตํ อุสฺสาปยิ ตทา;  
  
วาเรโนฺต วิย เตเนว, ทุกฺขํ ทีเป ชนสฺส โสฯ  
</li>
  
<li>
ปุญฺญกมฺมานิ โส’กาสิ, อนคฺฆานิ พหูนิ จ;  
  
สมโตฺถ โกหิ ตํ สพฺพํ, วตฺตุํ ปฎิปทํ นโรฯ  
</li>
  
<li>
กปฺปคามวฺหยเญฺจว, ตถา เสปณฺณินามกํ;  
  
ปธานรเกฺข จ สิริํ, สิรีสงฺฆาทิ โพธิเกฯ  
</li>
  
<li>
ปาสาทํ  
โสว กาเรสิ, ปสาทาวหมุตฺตโม;  
  
ฉาเทสิ โลหปาสาทํ, ถูปารามฆรํ ตถาฯ  
</li>
  
<li>
ถูปาราเม จ ปาสาทํ กตฺวา’ทา ปํสุกูลินํ;  
  
ชิณฺณกํ ปฎิสงฺขาสิ ฉตฺตํ เจติยมุทฺธนิ;  
  
พหโว ชิณฺณกาวาเส ตเตฺถว ปฎิสงฺขริฯ  
</li>
  
<p>[เอตฺถ มาณวมฺมสฺส รชฺชกถาย อูนตา ทิสฺสติฯ อิโต ปฎฺฐาย อคฺคโพธิสฺส รชฺชปฎิพทฺธา กถา วิร ขายติฯ]
</ol></p>





