<h1>ปจฺจยสภาโค</h1>
<p>ปจฺจยสภาโค วุจฺจเตฯ ปญฺจทส สหชาตชาติกา โหนฺติ, จตฺตาโร มหาสหชาตา จตฺตาโร มชฺฌิมสหชาตา สตฺต ขุทฺทกสหชาตาฯ ตตฺถ จตฺตาโร มหาสหชาตา นาม สหชาโต สหชาตนิสฺสโย สหชาตตฺถิ สหชาต อวิคโตฯ จตฺตาโร มชฺฌิมสหชาตา นาม อญฺญมโญฺญ วิปาโก สมฺปยุโตฺต สหชาตวิปฺปยุโตฺตฯ สตฺต ขุทฺทกสห ชาตา นาม เหตุ สหชาตาธิปติ สหชาตกมฺมํ สห ชาตาหาโร สหชาตินฺทฺริยํ ฌานํ มโคฺคฯ</p>


<p>ตโย รูปาหารา, รูปาหาโร รูปาหารตฺถิ รูปาหารา วิคโตฯ</p>


<p>ตีณิ รูปชีวิตินฺทฺริยานิ, รูปชีวิตินฺทฺริยํ รูปชีวิตินฺทฺริยตฺถิ รูปชีวิตินฺทฺริยาวิคตํฯ</p>


<p>สตฺตรส ปุเรชาตชาติกา โหนฺติ, ฉ วตฺถุปุเรชาตา ฉ อารมฺมณปุเรชาตา ปญฺจ วตฺถารมฺมณปุเรชาตาฯ ตตฺถ ฉ วตฺถุปุเรชาตา นาม วตฺถุปุเรชาโต วตฺถุปุเรชาตนิสฺสโย วตฺถุปุเรชาตินฺทฺริยํ วตฺถุปุเรชาตวิปฺปยุตฺตํ วตฺถุปุเรชาตตฺถิ วตฺถุ ปุเรชาตอวิคโตฯ ฉ อารมฺมณปุเรชาตา นาม อารมฺมณ ปุเรชาโต กิญฺจิอารมฺมณํ โกจิ อารมฺมณาธิปติ โกจิ อารมฺมณูปนิสฺสโส อารมฺมณปุเรชาตตฺถิ  อารมฺมณปุเรชาต อวิคโตฯ กิญฺจิ อารมฺมณนฺติอาทีสุ กิญฺจิโกจิวจเนหิ ปจฺจุปฺปนฺนํ นิปฺผนฺนรูปํ คยฺหติฯ ปญฺจ วตฺถารมฺมณปุเรชาตา นาม วตฺถารมฺมณ ปุเรชาโต วตฺถารมฺมณปุเรชาตนิสฺสโย วตฺถารมฺมณปุเร ชาต วิปฺปยุโตฺต วตฺถารมฺมณปุเรชาตตฺถิ วตฺถารมฺมณปุเรชาต อวิคโตฯ</p>


<p>จตฺตาโร ปจฺฉาชาตชาติกา โหนฺติ, ปจฺฉาชาโต ปจฺฉาชาตวิปฺปยุโตฺต ปจฺฉาชาตตฺถิ ปจฺฉาชาตอวิคโตฯ</p>


<p>สตฺต อนนฺตรา โหนฺติ, อนนฺตโร สมนนฺตโร อนนฺตรูป นิสฺสโย อาเสวนํ อนนฺตรกมฺมํ นตฺถิ วิคโตฯ เอตฺถ จ อนนฺตร กมฺมํ นาม อริยมคฺคเจตนา, สา อตฺตโน อนนฺตเร อริยผลํ ชเนติฯ</p>


<p>ปญฺจ วิสุํ ปจฺจยา โหนฺติ, อวเสสํ อารมฺมณํ อวเสโส อารมฺมณาธิปติ อวเสโส อารมฺมณูป นิสฺสโย สโพฺพ ปกตูปนิสฺสโย อวเสสํ นานากฺขณิก กมฺมํฯ อิติ วิตฺถารโต ปฎฺฐานปจฺจยา จตุปญฺญาสปฺปเภทา โหนฺตีติฯ</p>


<p>ตตฺถ สเพฺพ สหชาตชาติกา จ สเพฺพ ปุเรชาต ชาติกา สเพฺพ ปจฺฉาชาตชาติกา รูปาหาโร รูปชีวิตินฺทฺริยนฺติ อิเม ปจฺจุปฺปนฺนปจฺจยา นามฯ สเพฺพ อนนฺตรชาติกา สพฺพํ นานากฺขณิก กมฺมนฺติ อิเม อตีตปจฺจยา นามฯ อารมฺมณํ ปกตูปนิสฺสโยติ อิเม เตกาลิกา จ นิพฺพานปญฺญตฺตีนํ วเสน กาลวิมุตฺตา จ โหนฺติฯ</p>


<p>นิพฺพานญฺจ ปญฺญตฺติ จาติ อิเม เทฺว ธมฺมา อปฺปจฺจยา นาม อสงฺขตา นามฯ กสฺมาฯ อชาติกตฺตาฯ เยสญฺหิ ชาติ นาม อตฺถิ, อุปฺปาโท นาม อตฺถิฯ เต สปฺปจฺจยานาม สงฺขตา นาม ปฎิจฺจสมุปฺปนฺนา นามฯ อิเม เทฺว ธมฺมา อชาติกตฺตา อนุปฺปาทตฺตา อชาติปจฺจยตฺตาจ อปฺปจฺจยา นาม อสงฺขตา นามาติฯ</p>


<p>สปฺปจฺจเยสุ จ ธเมฺมสุ สงฺขเตสุ เอโกปิ ธโมฺม นิโจฺจ ธุโว สสฺสโต อวิปรีตธโมฺม นาม นตฺถิฯ อถ โข สเพฺพ เต ขยเฎฺฐน อนิจฺจา เอว โหนฺติฯ กสฺมาฯ สยญฺจ ปจฺจยายตฺตวุตฺติ กตฺตา ปจฺจยานญฺจ อนิจฺจธมฺมตฺตาฯ นนุ นิพฺพานญฺจ ปญฺญตฺติ จ ปจฺจยา โหนฺติฯ เต จ นิจฺจา ธุวาติฯ สจฺจํฯ เกวเลน ปน นิพฺพานปจฺจเยน วา ปญฺญตฺติปจฺจเยน วา อุปฺปโนฺน นาม นตฺถิ, พหูหิ ปจฺจเยหิ เอว อุปฺปโนฺน, เต ปน ปจฺจยา อนิจฺจา เอว อธุวาติฯ</p>


<p>เย  จ ธมฺมา อนิจฺจา โหนฺติ, เต นิจฺจกาลํ สเตฺต ติวิเธหิ ทุกฺขทเณฺฑหิ ปฎิปฺปีเฬนฺติ พาเธนฺติ, ตสฺมา เต ธมฺมา ภยเฎฺฐน ทุกฺขา เอว โหนฺติฯ ตตฺถ ติวิธา ทุกฺขทณฺฑา นาม ทุกฺขทุกฺขตา สงฺขาร ทุกฺขตา วิปริณามทุกฺขตาฯ</p>


<p>เย เกจิ อนิจฺจา เอว โหนฺติ, เอกสฺมิํ อิริยาปเถปิ ปุนปฺปุนํ ภิชฺชนฺติ, เต กถํ ยาวชีวํ นิจฺจสญฺญิตานํ สตฺตปุคฺคลานํ อตฺตา นาม ภเวยฺยุํ, สารา นาม ภเวยฺยุํฯ เย จ ทุกฺขา เอว โหนฺติ, เต กถํ ทุกฺขปฺปฎิกุลานํ สุขกามานํ สตฺตานํ อตฺตา นาม ภเวยฺยุํ, สารา นาม ภเวยฺยุํฯ ตสฺมา เต ธมฺมา อสารกเฎฺฐน อนตฺตา เอว โหนฺติฯ</p>


<p>อปิ จ ยสฺมา อิมาย จตุวีสติยา ปจฺจยเทสนาย อิมมตฺถํ ทเสฺสติฯ สเพฺพปิ สงฺขตธมฺมา นาม ปจฺจยายตฺตวุตฺติกา เอว โหนฺติ, สตฺตานํ วสายตฺตวุตฺติกา น โหนฺติฯ ปจฺจยายตฺต วุตฺติเกสุ จ เตสุ น เอโกปิ ธโมฺม อปฺปเกน ปจฺจเยน อุปฺปชฺชติฯ อถ โข พหูหิ เอว ปจฺจเยหิ อุปฺปชฺชตีติ, ตสฺมา อยํ เทสนา ธมฺมานํ อนตฺตลกฺขณทีปเน มตฺถกปตฺตา โหตีติฯ</p>

</p>


<h3>ปจฺจยฆฎนานโย</h3>
<h3>ปญฺจวิญฺญาเณสุ ปจฺจยฆฎนานโย</h3>
<p>ปจฺจยฆฎนานโย วุจฺจเตฯ เอเกกสฺมิํ ปจฺจยุปฺปเนฺน พหุนฺนํ ปจฺจยานํ สโมธานํ ปจฺจยฆฎนา นามฯ เยน ปน ธมฺมา สปฺปจฺจยา สงฺขตา ปฎิจฺจสมุปฺปนฺนาติ วุจฺจนฺติ, สเพฺพ เต ธมฺมา อุปฺปาเท จ ฐิติยญฺจ อิเมหิ จตุวีสติยา ปจฺจเยหิ สหิตตฺตา สปฺปจฺจยา นาม, สปฺปจฺจยตฺตา สงฺขตา นาม, สงฺขตตฺตา ปฎิจฺจสมุปฺปนฺนา นามฯ กตเม ปน เต ธมฺมาติฯ เอกวีสสตจิตฺตานิ จ ทฺวิปญฺญาสเจตสิกานิ จ อฎฺฐวีสติ รูปานิ จฯ</p>


<p>ตตฺถ เอกวีสสตจิตฺตานิ ธาตุวเสน สตฺตวิธานิ ภวนฺติ, จกฺขุ วิญฺญาณธาตุ โสตวิญฺญาณธาตุ ฆานวิญฺญาณธาตุ ชิตฺห วิญฺญาณธาตุ กายวิญฺญาณธาตุ มโนธาตุ มโนวิญฺญาณ ธาตูติฯ ตตฺถ จกฺขุวิญฺญาณทฺวยํ จกฺขุวิญฺญาณธาตุ นามฯ โสตวิญฺญาณทฺวยํ โสตวิญฺญาณธาตุ นามฯ ฆานวิญฺญาณทฺวยํ ฆานวิญฺญาณธาตุ นามฯ ชิตฺหวิญฺญาณทฺวยํ ชิตฺหวิญฺญาณธาตุ นามฯ กายวิญฺญาณทฺวยํ กายวิญฺญาณธาตุ  นามฯ ปญฺจทฺวาราวชฺชน จิตฺตญฺจ สมฺปฎิจฺฉนจิตฺตทฺวยญฺจ มโนธาตุ นามฯ เสสานิ อฎฺฐสตํ จิตฺตานิ มโนวิญฺญาณธาตุ นามฯ</p>


<p>ทฺวิปญฺญาสเจตสิกานิ จ ราสิวเสน จตุพฺพิธานิ ภวนฺติ, สตฺต สพฺพจิตฺติกานิ จ ฉ ปกิณฺณกานิ จ จุทฺทส ปาปานิจ ปญฺจวีสติ กลฺยาณานิ จฯ</p>


<p>จตุวีสติปจฺจเยสุ จ ปนฺนรสปจฺจยา สพฺพจิตฺตุปฺปาท สาธารณา โหนฺติ, อารมฺมณญฺจ อนนฺตรญฺจ สมนนฺตรญฺจ สห ชาโต จ อญฺญมญฺญญฺจ นิสฺสโย จ อุปนิสฺสโย จ กมฺมญฺจ อาหาโร จ อินฺทฺริยญฺจ สมฺปยุโตฺต จ อตฺถิ จ นตฺถิ จ วิคโต จ อวิคโต จฯ น หิ กิญฺจิ จิตฺตํ วา เจตสิกํ วา อารมฺมเณน วินา อุปฺปนฺนํ นาม อตฺถิฯ ตถา อนนฺตราทีหิ จฯ อฎฺฐปจฺจยา เกสญฺจิ จิตฺตุปฺปาทานํ ปจฺจยา สาธารณา โหนฺติ, เหตุ จ อธิปติ จ ปุเร ชาโต จ อาเสวนญฺจ วิปาโก จ ฌานญฺจ มโคฺค จ วิปฺปยุโตฺต จฯ ตตฺถ เหตุ สเหตุกจิตฺตุปฺปาทานํ เอว สาธารณา, อธิปติ จ สาธิปติชวนานํ เอว, ปุเรชาโต จ เกสญฺจิ จิตฺตุปฺปาทานํ เอว, อาเสวนญฺจ กุสลากุสลกิริยชวนานํ เอว, วิปาโก จ วิปากจิตฺตุปฺปาทานํ เอว, ฌานญฺจ มโนธาตุ มโนวิญฺญาณธาตุ จิตฺตุปฺปาทานํ เอว, มโคฺค จ สเหตุกจิตฺตุปฺปาทานํ เอว, วิปฺปยุโตฺต จ อรูปโลเก จิตฺตุปฺปาทานํ นตฺถิ, เอโก ปจฺฉาชาโต รูปธมฺมานํ เอว วิสุํภูโต โหติฯ</p>


<p>ตตฺรายํ ทีปนาฯ สตฺต สพฺพจิตฺติกานิ เจตสิกานิ นาม, ผโสฺส เวทนา สญฺญา เจตนา เอกคฺคตา ชีวิตํ มนสิกาโรฯ ตตฺถ จิตฺตํ อธิปติชาติกญฺจ อาหารปจฺจโย จ อินฺทฺริยปจฺจโย จฯ ผโสฺส อาหารปจฺจโยฯ เวทนา อินฺทฺริยปจฺจโย จ ฌาน ปจฺจโย จฯ เจตนา กมฺมปจฺจโย จ อาหารปจฺจโย จฯ เอกคฺคตา อินฺทฺริยปจฺจโย จ ฌาน ปจฺจโย จ มคฺคปจฺจโย จฯ ชีวิตํ อินฺทฺริยปจฺจโยฯ เสสา เทฺว ธมฺมา วิเสสปจฺจยา น โหนฺติฯ</p>


<p>จกฺขุวิญฺญาเณ สตฺต สพฺพจิตฺติกานิ เจตสิกานิ ลพฺภนฺติ, วิญฺญาเณน สทฺธิํ อฎฺฐ นามธมฺมา โหนฺติฯ สเพฺพ เต ธมฺมา สตฺตหิ ปจฺจเยหิ อญฺญมญฺญสฺส ปจฺจยา โหนฺติ จตูหิ มหาสหชาเตหิ จ วิปฺปยุตฺตวชฺชิเตหิ ตีหิ มชฺฌิมสหชาเตหิ จฯ เตเสฺวว อฎฺฐสุ ธเมฺมสุ วิญฺญาณํ เสสานํ สตฺตนฺนํ ธมฺมานํ อาหารปจฺจเยน จ อินฺทฺริยปจฺจเยน จ ปจฺจโย โหติฯ ผโสฺส อาหารปจฺจเยน, เวทนา อินฺทฺริยปจฺจยมเตฺตน, เจตนา กมฺมปจฺจเยน จ อาหาร ปจฺจเยน จ, เอกคฺคตา อินฺทฺริยปจฺจยมเตฺตน , ชีวิตํ เสสานํ สตฺตนฺนํ ธมฺมานํ อินฺทฺริยปจฺจเยน ปจฺจโย โหติฯ จกฺขุวตฺถุรูปํ ปน เตสํ อฎฺฐนฺนํ ธมฺมานํ ฉหิ วตฺถุปุเรชาเตหิ ตสฺมิํ จกฺขุวตฺถุมฺหิ อาปาตมาคตานิ ปจฺจุปฺปนฺนานิ รูปารมฺมณานิ เตสํ จตูหิ อารมฺมณ ปุเรชาเตหิ, อนนฺตรนิรุทฺธํ ปญฺจทฺวาราวชฺชนจิตฺตญฺจ ปญฺจหิ อนนฺตเรหิ, ปุเพฺพ กตํ กุสลกมฺมํ วา อกุสลกมฺมํ วา กุสลวิปากานํ วา อกุสลวิปากานํ วา เตสํ นานากฺขณิกกมฺมปจฺจเยน, กมฺม สหายภูตานิ ปุริมภเว อวิชฺชาตณฺหูปาทานานิ จ อิมสฺมิํ ภเว อาวาสปุคฺคลอุตุโภชนาทโย จ เตสํ อฎฺฐนฺนํ ธมฺมานํ ปกตูปนิสฺสยปจฺจเยน ปจฺจยา โหนฺติฯ อิมสฺมิํ จิเตฺต เหตุ จ อธิปติ จ ปจฺฉาชาโต จ อาเสวนญฺจ ฌานญฺจ มโคฺคจาติ ฉปจฺจยา น ลพฺภนฺติ, อฎฺฐารสปจฺจยา ลพฺภนฺติฯ ยถา จ อิมสฺมิํ จิเตฺต, ตถา โสตวิญฺญาณาทีสุปิ ฉ ปจฺจยา น ลพฺภนฺติ, อฎฺฐารสปจฺจยา ลพฺภนฺตีติฯ</p>

</p>


<h3>อเหตุก จิตฺตุปฺปาเทสุ ปจฺจยฆฎนานโย</h3>
<p>ฉ ปกิณฺณกานิ เจตสิกานิ นาม, วิตโกฺก วิจาโร อธิโมโกฺข วีริยํ ปีติ ฉโนฺทฯ ตตฺถ วิตโกฺก ฌานปจฺจโย จ มคฺคปจฺจโย จฯ วิจาโร ฌานปจฺจโยฯ วีริยํ อธิปติชาติกญฺจ อินฺทฺริยปจฺจโย จ มคฺคปจฺจโย จฯ ปีติ ฌานปจฺจโยฯ ฉโนฺท อธิปติชาติโกฯ อธิโมโกฺข ปน วิเสสปจฺจโย น โหติฯ</p>


<p>ปญฺจทฺวาราวชฺชนจิตฺตญฺจ สมฺปฎิจฺฉนจิตฺตทฺวยญฺจ อุเปกฺขาสนฺตีรณ ทฺวยญฺจาติ ปญฺจสุ จิเตฺตสุ ทส เจตสิกานิ ลพฺภนฺติ, สตฺต สพฺพ จิตฺติกานิ จ ปกิณฺณเกสุ วิตโกฺก จ วิจาโร จ อธิโมโกฺข จฯ วิญฺญาเณน สทฺธิํ ปเจฺจกํ เอกาทส นามธมฺมา โหนฺติฯ อิเมสุ จิเตฺตสุ ฌานกิจฺจํ ลพฺภติฯ เวทนา จ เอกคฺคตา จ วิตโกฺก จ วิจาโร จ ฌานปจฺจยํ สาเธนฺติฯ ปญฺจทฺวาราวชฺชนจิตฺตํ ปน กิริยจิตฺตํ โหติ, วิปากปจฺจโย นตฺถิฯ นานากฺขณิกกมฺมญฺจ อุปนิสฺสยฎฺฐาเน ติฎฺฐติฯ วิปากปจฺจเยน สทฺธิํ ฉ ปจฺจยา น ลพฺภนฺติฯ ฌานปจฺจเยน สทฺธิํ อฎฺฐารสปจฺจยา ลพฺภนฺติฯ เสเสสุ จตูสุ วิปากจิเตฺตสุ ปญฺจ ปจฺจยา น ลพฺภนฺติฯ วิปากปจฺจเยน จ ฌานปจฺจเยน จ สทฺธิํ เอกูนวีสติ ปจฺจยา ลพฺภนฺติฯ</p>


<p>โสมนสฺสสนฺตีรเณ ปีติยา สทฺธิํ เอกาทสเจตสิกา ยุชฺชนฺติ, มโนทฺวาราวชฺชนจิเตฺต จ วีริเยน สทฺธิํ เอกาทสาติ วิญฺญาเณน สทฺธิํ ทฺวาทส  นามธมฺมา โหนฺติฯ หสิตุปฺปาทจิเตฺต ปน ปีติยา จ วีริเยน จ สทฺธิํ ทฺวาทส เจตสิกานิ ยุชฺชนฺติฯ วิญฺญาเณน สทฺธิํ เตรส นามธมฺมา โหนฺติฯ ตตฺถ โสมนสฺสสนฺตีรเณ ฌานเงฺคสุ ปีติมตฺตํ อธิกํ โหติ, ปุเพฺพ อุเปกฺขาสนฺตีรณทฺวเย วิย ปญฺจปจฺจยา น ลพฺภนฺติฯ เอกูนวีสติปจฺจยา ลพฺภนฺติฯ มโนทฺวารา วชฺชนจิเตฺต จ วีริยมตฺตํ อธิกํ โหติ, ตญฺจ อินฺทฺริยกิจฺจ ฌาน กิจฺจานิสาเธติฯ อธิปติกิจฺจญฺจ มคฺคกิจฺจญฺจ น สาเธติฯ กิริย จิตฺตตฺตาวิปากปจฺจโย จ นตฺถิฯ ปุเพฺพ ปญฺจทฺวาราวชฺชนจิเตฺต วิย วิปาก ปจฺจเยน สทฺธิํ ฉ ปจฺจยา น ลพฺภนฺติฯ ฌานปจฺจเยน สทฺธิํ อฎฺฐรส ปจฺจยา ลพฺภนฺติฯ หสิตุปฺปาทจิเตฺตปิ กิริยจิตฺตตฺตา วิปากปจฺจโย นตฺถิ, ชวนจิตฺตตฺตา ปน อาเสวนํ อตฺถิ, วิปากปจฺจเยน สทฺธิํ ปญฺจ ปจฺจยา น ลพฺภนฺติฯ อาเสวนปจฺจเยน สทฺธิํ เอกูนวีสติ ปจฺจยา ลพฺภนฺติฯ</p>

</p>


<h3>อกุสลจิตฺตุปฺปาเทสุ ปจฺจยฆฎนานโย</h3>
<p>ทฺวาทส อกุสลจิตฺตานิ, เทฺว โมหมูลิกานิ อฎฺฐ โลภ มูลิกานิ เทฺว โทสมูลิกานิฯ จุทฺทส ปาปเจตสิกานิ นาม โมโห อหิริกํ อโนตฺตปฺปํ อุทฺธจฺจนฺติ อิทํ โมหจตุกฺกํ นามฯ โลโภ ทิฎฺฐิ มาโนติ อิทํ โลภติกฺกํ นามฯ โทโส อิสฺสา มจฺฉริยํ กุกฺกุจฺจนฺติ อิทํ โทสจตุกฺกํ นามฯ ถินํ มิทฺธํ วิจิกิจฺฉาติ อิทํ วิสุํ ติกฺกํ นามฯ</p>


<p>ตตฺถ โลโภ โทโส โมโหติ ตโย มูลธมฺมา เหตุปจฺจยา, ทิฎฺฐิ มคฺคปจฺจโย, เสสา ทสธมฺมา วิเสสปจฺจยา น โหนฺติฯ</p>


<p>ตตฺถ เทฺว โมหมูลิกานิ นาม วิจิกิจฺฉาสมฺปยุตฺตจิตฺตํ อุทฺธจฺจ สมฺปยุตฺตจิตฺตํฯ ตตฺถ วิจิกิจฺฉาสมฺปยุตฺตจิเตฺต ปนฺนรส เจตสิกานิ อุปฺปชฺชนฺติ สตฺต สพฺพจิตฺติกานิ จ วิตโกฺก วิจาโร วีริยนฺติ ตีณิ ปกิณฺณกานิ จ ปาปเจตสิเกสุ โมหจตุกฺกญฺจ วิจิกิจฺฉา จาติ, จิเตฺตน สทฺธิํ โสฬส นามธมฺมา โหนฺติฯ อิมสฺมิํ จิเตฺต เหตุ ปจฺจโยปิ มคฺคปจฺจโยปิ ลพฺภนฺติฯ ตตฺถ โมโห เหตุปจฺจโย, วิตโกฺก จ วีริยญฺจ มคฺคปจฺจโย, เอกคฺคตา ปน วิจิกิจฺฉาย ทุฎฺฐตฺตา อิมสฺมิํ จิเตฺต อินฺทฺริยกิจฺจญฺจ มคฺคกิจฺจญฺจ น สาเธติ, ฌานกิจฺจมตฺตํ สาเธติฯ อธิปติ จ ปจฺฉาชาโต วิปาโก จาติ ตโย ปจฺจยาน ลพฺภนฺติ, เสสา เอกวีสติปจฺจยา ลพฺภนฺติฯ อุทฺธจฺจสมฺปยุตฺตจิเตฺตปิ วิจิกิจฺฉํ ปหาย อธิโมเกฺขน สทฺธิํ ปนฺนรเสว เจตสิกานิ, โสฬเสว นามธมฺมา โหนฺติ ฯ อิมสฺมิํ จิเตฺต เอกคฺคตา อินฺทฺริย กิจฺจญฺจ ฌานกิจฺจญฺจ มคฺคกิจฺจญฺจ สาเธติ, ตโย ปจฺจยา น ลพฺภนฺติ, เอกวีสติ ปจฺจยา ลพฺภนฺติฯ</p>


<p>อฎฺฐสุ โลภมูลิกจิเตฺตสุ ปน สตฺต สพฺพจิตฺติกานิ จ ฉ ปกิณฺณกานิ จ ปาเปสุ โมหจตุกฺกญฺจ โลภติกฺกญฺจ ถินมิทฺธญฺจาติ ทฺวาวีสติ เจตสิกานิ อุปฺปชฺชนฺติฯ เตสุ โลโภ จ โมโหจาติ เทฺว มูลานิ เหตุปจฺจโยฯ ฉโนฺท จ จิตฺตญฺจ วีริยญฺจาติ ตโย อธิปติชาติกา กทาจิ อธิปติกิจฺจํ สาเธนฺติ, อารมฺมณาธิปติปิ เอตฺถ ลพฺภติฯ เจตนา กมฺมปจฺจโยฯ ตโย อาหารา อาหารปจฺจโยฯ จิตฺตญฺจ เวทนา จ เอกคฺคตา จ ชีวิตญฺจ วีริยญฺจาติ ปญฺจ อินฺทฺริยธมฺมา อินฺทฺริยปจฺจโยฯ วิตโกฺก จ วิจาโร จ ปีติ จ เวทนา จ เอกคฺคตาจาติ ปญฺจ ฌานงฺคานิ ฌานปจฺจโยฯ วิตโกฺก จ เอกคฺคตา จ ทิฎฺฐิ จ วีริยญฺจาติ จตฺตาริ มคฺคงฺคานิ มคฺคปจฺจโยฯ ปจฺฉาชาโต จ วิปาโก จาติ เทฺว ปจฺจยา น ลพฺภนฺติฯ เสสา ทฺวาวีสติ ปจฺจยา ลพฺภนฺติฯ</p>


<p>ทฺวีสุ โทสมูลิกจิเตฺตสุ ปีติญฺจ โลภติกฺกญฺจ ปหาย โทสจตุเกฺกน สทฺธิํ ทฺวาวีสติ เอว เจตสิกานิ, โทโส จ โมโห จ เทฺว มูลานิ, ตโย อธิปติ ชาติกา, ตโย อาหารา, ปญฺจ อินฺทฺริยานิ, จตฺตาริ ฌานงฺคานิ, ตีณิ มคฺคงฺคานิฯ เอตฺถาปิ เทฺว ปจฺจยา น ลพฺภนฺติ, ทฺวาวีสติ ปจฺจยา ลพฺภนฺติฯ</p>

</p>


<h3>จิตฺตุปฺปาเทสุ ปจฺจยฆฎนานโย</h3>
<p>เอกนวุติ โสภณจิตฺตานิ นาม, จตุวีสติ กาม โสภณจิตฺตานิ ปนฺนรส รูปจิตฺตานิ ทฺวาทส อรูปจิตฺตานิ จตฺตาลีส โลกุตฺตรจิตฺตานิฯ ตตฺถ จตุวีสติ กามโสภณ จิตฺตานิ นาม อฎฺฐ กามกุสลจิตฺตานิ อฎฺฐ กามโสภณวิปาก จิตฺตานิ อฎฺฐ กามโสภณกิริยจิตฺตานิฯ</p>


<p>ปญฺจ วีสติ กลฺยาณเจตสิกานิ นาม, อโลโภ อโทโส อโมโหเจติ ตีณิ กลฺยาณมูลิกานิ จ สทฺธา จ สติ จ หิรี จ โอตฺตปฺปญฺจ ตตฺรมชฺฌตฺตตา จ กายปสฺสทฺธิ จ จิตฺต ปสฺสทฺธิ จ กายลหุตา จ จิตฺตลหุตา จ กายมุทุตา จ จิตฺต มุทุตา จ กายกมฺมญฺญตา จ จิตฺต กมฺมญฺญตา จ กายปาคุญฺญตา จ จิตฺตปาคุญฺญตา จ กายุชุกตา จ จิตฺตุชุกตา  จ สมฺมาวาจา สมฺมากมฺมโนฺต สมฺมาอาชีโวติ ติโสฺส วิรติโย จ กรุณา มุทิตาติ เทฺว อปฺปมญฺญาโย จฯ</p>


<p>ตตฺถ ตีณิ กลฺยาณมูลานิ เหตุปจฺจโย, อโมโห ปน อธิปติปจฺจเย วีมํสาธิปตินาม, อินฺทฺริยปจฺจเย ปญฺญินฺทฺริยํ นาม, มคฺคปจฺจเย สมฺมาทิฎฺฐิ นามฯ สทฺธา อินฺทฺริยปจฺจเย สทฺธินฺทฺริยํ นามฯ สติ อินฺทฺริยปจฺจเย สตินฺทฺริยํ นาม, มคฺคปจฺจเย สมฺมาสติ นามฯ ติโสฺส วิรติโย มคฺคปจฺจโย, เสสา สตฺตรส ธมฺมา วิเสสปจฺจยา น โหนฺติฯ</p>


<p>อฎฺฐสุ กามกุสลจิเตฺตสุ อฎฺฐติํส เจตสิกานิ สงฺคยฺหนฺติ, สตฺต สพฺพจิตฺติกานิ ฉ ปกิณฺณกานิ ปญฺจวีสติ กลฺยาณานิฯ เตสุ จ ปีติ จตูสุ โสมนสฺสิเกสุ เอว, อโมโห จตูสุ ญาณสมฺปยุเตฺตสุ เอว, ติโสฺส วิรติโย สิกฺขาปทสีลปูรณ กาเล เอว, เทฺว อปฺปมญฺญาโย สเตฺตสุ การุญฺญโมทนากาเรสุ เอวาติฯ อิเมสุปิ อฎฺฐสุ จิเตฺตสุ เทฺว วา ตีณิ วา กลฺยาณมูลานิ เหตุปจฺจโย, ฉโนฺท จ จิตฺตญฺจ วีริยญฺจ วีมํสาจาติ จตูสุ อธิปติชาติเกสุ เอกเมโกว กทาจิ อธิปติปจฺจโยฯ เจตนา กมฺมปจฺจโยฯ ตโย อาหารา อาหารปจฺจโยฯ จิตฺตญฺจ เวทนา จ เอกคฺคตา จ ชีวิตญฺจ สทฺธา จ สติ จ วีริยญฺจ ปญฺญาจาติ อฎฺฐ อินฺทฺริยานิ อินฺทฺริยปจฺจโยฯ วิตโกฺก จ วิจาโร จ ปีติ จ เวทนา จ เอกคฺคตาจาติ ปญฺจฌานงฺคานิ ฌานปจฺจโยฯ ปญฺญา จ วิตโกฺก จ ติโสฺส วิรติโย จ สติ จ วีริยญฺจ เอกคฺคตาจาติ อฎฺฐ มคฺคงฺคานิ มคฺคปจฺจโยฯ อิเมสุปิ อฎฺฐสุ จิเตฺตสุ ปจฺฉาชาโต จ วิปาโกจาติ เทฺว ปจฺจยา น ลพฺภนฺติ, เสสา ทฺวาวีสติปจฺจยา ลพฺภนฺติฯ</p>


<p>อฎฺฐสุ กามโสภณกิริยจิเตฺตสุ ติโสฺส วิรติโย น ลพฺภนฺติ, กุสเลสุ วิย เทฺว ปจฺจยา น ลพฺภนฺติ, ทฺวาวีสติ ปจฺจยา ลพฺภนฺติฯ</p>


<p>อฎฺฐสุ กามโสภณวิปาเกสุ ติโสฺส วิรติโย จ เทฺว อปฺปมญฺญาโย จ น ลพฺภนฺติฯ อธิปติปจฺจโย จ ปจฺฉาชาโต จ อาเสวนญฺจาติ ตโย ปจฺจยา น ลพฺภนฺติ, เอกวีสติ ปจฺจยา ลพฺภนฺติฯ</p>


<p>อุปริ รูปารูปโลกุตฺตรจิเตฺตสุปิ ทฺวาวีสติปจฺจยโต อติเรกํ นตฺถิฯ ตสฺมา จตูสุ ญาณสมฺปยุตฺตกามกุสล จิเตฺตสุ วิย อิเมสุ ปจฺจยฆฎนา เวทิตพฺพาฯ</p>


<p>เอวํ สเนฺต กสฺมา ตานิ จิตฺตานิ กามจิตฺตโต มหนฺต ตรานิ จ ปณีตตรานิ จ โหนฺตีติฯ อาเสวนมหนฺตตฺตาฯ ตานิ หิ จิตฺตานิ ภาวนากมฺมวิเสเสหิ  สิทฺธานิ โหนฺติ, ตสฺมา เตสุ อาเสวนปจฺจโย มหโนฺต โหติฯ อาเสวน มหนฺตตฺตา จ อินฺทฺริยปจฺจโยปิ ฌานปจฺจโยปิ มคฺคปจฺจโยปิ อเญฺญปิ วา เตสํ ปจฺจยา มหนฺตา โหนฺติฯ ปจฺจยานํ อุปรูปริ มหนฺตตฺตา ตานิ จิตฺตานิ อุปรูปริ จ กามจิตฺตโต มหนฺตตรานิ จ ปณีตตรานิ จ โหนฺตีติฯ</p>

</p>


<h3>รูปกลาเปสุ ปจฺจยฆฎนานโย</h3>
<p>รูปกลาเปสุ ปจฺจยฆฎนานโย วุจฺจเตฯ อฎฺฐวีสติ รูปานิ นาม, จตฺตาริ มหาภูตานิ ปถวี อาโป เตโช วาโยฯ ปญฺจ ปสาทรูปานิ จกฺขุ โสตํ ฆานํ ชิตฺห กาโยฯ ปญฺจ โคจรรูปานิ รูปํ สโทฺท คโนฺธ รโส โผฎฺฐพฺพํฯ ตตฺถ โผฎฺฐพฺพํ ติวิธํ ปถวีโผฎฺฐพฺพํ เตโชโผฎฺฐพฺพํ วาโยโผฎฺฐพฺพํฯ เทฺว ภาวรูปานิ อิตฺถิภาวรูปํ ปุมฺภาวรูปํฯ เอกํ ชีวิตรูปํ, เอกํ หทยรูปํฯ เอกํ อาหารรูปํฯ เอกํ อากาสธาตุรูปํฯ เทฺว วิญฺญตฺติรูปานิ กายวิญฺญตฺติรูปํ วจีวิญฺญตฺติ รูปํฯ ตีณิ วิการรูปานิ ลหุตา มุทุตา กมฺมญฺญตาฯ จตฺตาริ ลกฺขณรูปานิ อุปจโย สนฺตติ ชรตา อนิจฺจตาฯ</p>


<p>ตตฺถ ฉ รูปธมฺมา รูปธมฺมานํ ปจฺจยา โหนฺติ จตฺตาริ มหาภูตานิ จ ชีวิตรูปญฺจ อาหารรูปญฺจฯ ตตฺถ จตฺตาริ มหา ภูตานิ อญฺญมญฺญสฺส ปญฺจหิ ปจฺจเยหิ ปจฺจยา โหนฺติ สหชาเตน จ อญฺญมเญฺญน จ นิสฺสเยน จ อตฺถิยา จ อวิคเตนจฯ สหชาตานํ อุปาทารูปานํ อญฺญมญฺญวชฺชิเตหิ จตูหิ ปจฺจเยหิ ปจฺจยา โหนฺติฯ ชีวิตรูปํ สหชาตานํ กมฺมชรูปานํ อินฺทฺริยปจฺจเยน ปจฺจโยฯ อาหารรูปํ สหชาตานญฺจ อสหชาตานญฺจ สเพฺพสํ อชฺฌตฺตรูปธมฺมานํ อาหารปจฺจเยน ปจฺจโยฯ</p>


<p>ตเตฺถว เตรส รูปธมฺมา นามธมฺมานํ วิเสสปจฺจยา โหนฺติ, ปญฺจปสาทรูปานิ จ สตฺต โคจรรูปานิ จ หทยวตฺถุรูปญฺจฯ ตตฺถ ปญฺจ ปสาทรูปานิ ปญฺจนฺนํ วิญฺญาณธาตูนํ มาตโร วิย ปุตฺตกานํ วตฺถุปุเรชาเตน จ วตฺถุปุเรชาตินฺทฺริเยน จ วตฺถุ ปุเรชาตวิปฺปยุเตฺตน จ ปจฺจยา โหนฺติฯ สตฺต โคจรรูปานิ ปญฺจนฺนํ วิญฺญาณธาตูนํ ติสฺสนฺนํ มโนธาตูนญฺจ ปิตโร วิย ปุตฺตกานํ อารมฺมณปุเรชาเตน ปจฺจยา โหนฺติฯ หทยวตฺถุรูปํ ทฺวินฺนํ มโนธาตุ มโนวิญฺญาณธาตูนํ รุโกฺข วิย รุกฺขเทวตานํ ยถารหํ  ปฎิสนฺธิกฺขเณ สหชาตนิสฺสเยน ปวตฺติกาเล วตฺถุปุเรชาเตน จ วตฺถุปุเรชาตวิปฺปยุเตฺตน จ ปจฺจโย โหติฯ</p>


<p>เตวีสติ รูปกลาปาฯ ตตฺถ เอกาย รชฺชุยา พนฺธิตานํ เกสานํ เกสกลาโป วิย ติณานํ ติณกลาโป วิย เอเกน ชาติรูเปน พนฺธิตานํ รูปธมฺมานํ กลาโป ปริปิณฺฑิรูป กลาโป นามฯ</p>


<p>ตตฺถ จตฺตาริ มหาภูตานิ วโณฺณ คโนฺธ รโส โอชาติ อิเม อฎฺฐ ธมฺมา เอโก สพฺพมูลกลาโป นาม, สพฺพมูลฎฺฐกนฺติ จ วุจฺจติฯ</p>


<p>นว กมฺมชรูปกลาปา, – ชีวิตนวกํ วตฺถุทสกํ กาย ทสกํ อิตฺถิภาวทสกํ ปุมฺภาวทสกํ จกฺขุทสกํ โสตทสกํ ฆานทสกํ ชิตฺหทสกํฯ ตตฺถ สพฺพมูลฎฺฐกเมวชีวิตรูเปน สห ชีวิตนวกํ นามฯ เอตเทว กมฺมชกลาเปสุ มูลนวกํ โหติฯ มูลนวกเมว ยถากฺกมํ หทยวตฺถุรูปาทีหิ อฎฺฐรูเปหิ สห วตฺถุทสกาทีนิ อฎฺฐทสกานิ ภวติฯ ตตฺถ ชีวิตนวกญฺจ กายทสกญฺจ ภาวทสกานิจาติ จตฺตาโร กลาปา สกล กาเย ปวตฺตนฺติฯ ตตฺถ ชีวิตนวกนฺติ ปาจกคฺคิ จ กายคฺคิ จ วุจฺจติฯ ปาจกคฺคิ นาม ปาจกเตโช โกฎฺฐาโส, โส อามาสเย ปวตฺติตฺวา อสิตปีตขายิตสายิตานิ ปริปาเจติฯ กายคฺคิ นาม สกลกายพฺยาปโก อุสฺมาเตโช โกฎฺฐาโส, โส สกล กาเย ปวตฺติตฺวา ปิตฺตเสมฺหโลหิตานิ อปูตีนิ วิปฺปสนฺนานิ กโรติฯ เตสํ ทฺวินฺนํ วิสมวุตฺติยา สติ สตฺตา พหฺวาพาธา โหนฺติ, สมวุตฺติยา สติ อปฺปาพาธาฯ ตทุภยํ ชีวิตนวกํ สตฺตานํ อายุํ สมฺปาเทติฯ วณฺณํ สมฺปาเทติฯ กายทสกํ สกลกาเย สุขสมฺผสฺส ทุกฺขสมฺผสฺสานิ สมฺปาเทติฯ ภาว ทสกานิ อิตฺถีนํ สเพฺพ อิตฺถากาเร สมฺปาเทติฯ ปุริสานํ สเพฺพ ปุริสากาเร สมฺปาเทหิฯ เสสานิ วตฺถุทสกาทีนิ ปญฺจทสกานิ ปเทสทสกานิ นามฯ ตตฺถ วตฺถุทสกํ หทยโกสพฺภนฺตเร ปวตฺติตฺวา สตฺตานํ นานาปการานิ สุจินฺติตทุจินฺติตานิ สมฺปาเทติฯ จกฺขุทสกาทีนิ จตฺตาริ ทสกานิ จกฺขุคุฬ กณฺณพิล นาสพิล ชิตฺหตเลสุ ปวตฺติตฺวา ทสฺสน สวน ฆายน สายนานิ สมฺปาเทติฯ</p>


<p>อฎฺฐ จิตฺตชรูปกลาปา, สพฺพมูลฎฺฐกํ สทฺทนวกํ กาย วิญฺญตฺตินวกํ สทฺทวจีวิญฺญตฺติทสกนฺติ จตฺตาโร มูลกลาปา จ เตเยว ลหุตา มุทุตา กมฺมญฺญตาสงฺขาเตหิ ตีหิ วิการ รูเปหิ สห จตฺตาโร สวิการกลาปา จฯ</p>


<p>ตตฺถ  สรีรธาตูนํ วิสมปฺปวตฺติกาเล คิลานสฺส มูล กลาปานิ เอว ปวตฺตนฺติฯ ตทา หิ ตสฺส สรีรรูปานิ ครูนิ วา ถทฺธานิ วา อกมฺมญฺญานิ วา โหนฺติ, ยถารุจิ อิริยปถํปิ ปวเตฺตตุํ องฺค ปจฺจงฺคานิปิ จาเลตุํ วจนํปิ กเถตุํ ทุโกฺข โหติฯ สรีรธาตูนํ สมปฺปวตฺติกาเล ปน อคิลานสฺส ครุถทฺธาทีนํ สรีรโทสานํ อภาวโต สวิการา ปวตฺตนฺติฯ เตสุ จ จิตฺตงฺควเสน กายงฺค จลเน เทฺว กายวิญฺญตฺติกลาปา ปวตฺตนฺติฯ จิตฺตวเสเนว มุขโต วจนสทฺทปฺปวตฺติกาเล เทฺว วจีวิญฺญตฺติกลาปา, จิตฺตวเสเนว อกฺขรวณฺณรหิตานํ หสนโรทนาทีนํ อวจนสทฺทานํ มุขโต ปวตฺติกาเล เทฺว สทฺทกลาปา, เสสกาเลสุ เทฺว อาทิ กลาปา ปวตฺตนฺติฯ</p>


<p>จตฺตาโร อุตุชรูปกลาปา, สพฺพมูลฎฺฐกํ สทฺทนวกนฺติ เทฺว มูลกลาปา จ เทฺว สวิการกลาปา จฯ ตตฺถ อยํ กาโย ยาวชีวํ อิริยาปถโสตํ อนุคจฺฉโนฺต ยาเปติ, ตสฺมา อิริยาปถนานตฺตํ ปฎิจฺจ อิมสฺมิํ กาเย ขเณ ขเณ ธาตูนํ สมปฺปวตฺติวิสมปฺปวตฺติโย ปญฺญายนฺติฯ ตถา อุตุนานตฺตํ ปฎิจฺจ อาหารนานตฺตํ ปฎิจฺจ วาตาตปสปฺผสฺสนานตฺตํ ปฎิจฺจ กายงฺค ปริหารนานตฺตํ ปฎิจฺจ อตฺตูปกฺกมปรูปกฺกมนานตฺตํ ปฎิจฺจฯ ตตฺถ วิสมปฺปวตฺติกาเล เทฺว มูลกลาปา เอว ปวตฺตนฺติ, สมปฺปวตฺติกาเล เทฺว สวิการาฯ เตสุ จ เทฺว สทฺทกลาปา จิตฺตชสทฺทโต ปรมฺปรสเทฺทสุ จ อเญฺญสุ โลเก นานปฺปการสเทฺทสุ จ ปวตฺตนฺติฯ</p>


<p>เทฺว อาหารชรูปกลาปา, – สพฺพมูลฎฺฐกํ สวิการนฺติฯ อิเม เทฺว กลาปา สปฺปาเยน วา อสปฺปาเยน วา อาหาเรน ชาตานํ สมรูปวิสมรูปานํ วเสน เวทิตพฺพาฯ</p>


<p>อากาสธาตุ จ ลกฺขณรูปานิจาติ ปญฺจรูปานิ กลาป มุตฺตานิ โหนฺติฯ เตสุ อากาสธาตุ กลาปานํ อนฺตรา ปริเจฺฉท มตฺตตฺตา กลาปมุตฺตา โหติฯ ลกฺขณรูปานิ สงฺขตภูตานํ รูป กลาปานํ สงฺขตภาวชานนตฺถาย ลกฺขณมตฺตตฺตา กลาป มุตฺตานิฯ</p>


<p>อิเม เตวีสติ กลาปา อชฺฌตฺตสนฺตาเน ลพฺภนฺติฯ พหิทฺธา สนฺตาเน ปน เทฺว อุตุชมูลกลาปา เอว ลพฺภนฺติฯ ตตฺถ เทฺว รูป สนฺตานานิ อชฺฌตฺตสนฺตานญฺจ พหิทฺธาสนฺตานญฺจฯ ตตฺถ อชฺฌตฺตสนฺตานํ นาม สตฺตสนฺตานํ วุจฺจติฯ พหิทฺธาสนฺตานํ นาม ปถวีปพฺพตนทีสมุทฺท รุกฺขติณาทีนิ วุจฺจติฯ ตตฺถ อชฺฌตฺตสนฺตาเน อฎฺฐวีสติ รูปานิ เตวีสติ รูปกลาปานิ ลพฺภนฺติฯ</p>


<p>ตตฺถ  ปฎิสนฺธินามธมฺมา ปฎิสนฺธิกฺขเณ กมฺมชรูปกลาปานํ ฉธา ปจฺจยา โหนฺติ จตูหิ มหาสหชาเตหิ จ วิปาเกน จ วิปฺปยุเตฺตน จฯ หทยวตฺถุรูปสฺส ปน อญฺญมเญฺญน สห สตฺตธา ปจฺจยา โหนฺติฯ เตเสฺวว นามธเมฺมสุ เหตุธมฺมา เหตุภาเวน, เจตนา กมฺมภาเวน, อาหารธมฺมา อาหารภาเวน, อินฺทฺริย ธมฺมา อินฺทฺริยภาเวน, ฌานธมฺมา ฌาน ภาเวน, มคฺคธมฺมา มคฺค ภาเวนาติ ยถารหํ ฉธา ปจฺจยา โหนฺติฯ อตีตานิ ปน กุสลากุสลกมฺมานิ เอกธาว ปจฺจยา โหนฺติ กมฺมปจฺจเยน, ปฐมภวงฺคาทิกา ปจฺฉาชาตา ปวตฺตนามธมฺมา ปุเรชาตานํ กมฺมชรูป กลาปานํ เอกธา ปจฺจยา โหนฺติ ปจฺฉาชาเตนฯ เอตฺถ จ ปจฺฉาชาต วจเนน จตฺตาโร ปจฺฉาชาตชาติกา ปจฺจยา คหิตา โหนฺติฯ อตีตานิ จ กมฺมานิ เอกธาว ปจฺจยา โหนฺติฯ เอวํ นามธมฺมา กมฺมชรูปกลาปานํ ยถารหํ จุทฺทสหิ ปจฺจเยหิ ปจฺจยา โหนฺติฯ อิธ ทสปจฺจยา น ลพฺภนฺติ อารมฺมณญฺจ อธิปติ จ อนนฺตรญฺจ สมนนฺตรญฺจ อุปนิสฺสโย จ ปุเรชาโต จ อาเสวนญฺจ สมฺปยุโตฺต จ นตฺถิ จ วิคโต จฯ</p>


<p>ปวตฺติกาเล รูปชนกา นามธมฺมา อตฺตนา สหชาตานํ จิตฺตชรูปกลาปานํ ปญฺจธา ปจฺจยา โหนฺติ จตูหิ มหาสห ชาเตหิ จ วิปฺปยุเตฺตน จฯ เตเสฺวว นามธเมฺมสุ เหตุธมฺมา เหตุภาเวน, อธิปติธมฺมา อธิปติภาเวน, เจตนา กมฺมภาเวน, วิปากธมฺมา วิปากภาเวน, อาหารธมฺมา อาหาร ภาเวน, อินฺทฺริยธมฺมา อินฺทฺริยภาเวน, ฌานธมฺมา ฌานภาเวน, มคฺคธมฺมา มคฺคภาเวนาติ ยถารหํ อฎฺฐธา ปจฺจยา โหนฺติฯ ปจฺฉาชาตา สเพฺพ นามธมฺมา ปุเรชาตานํ จิตฺตชรูปกลาปานํ เอกธา ปจฺจยา โหนฺติ ปจฺฉาชาเตนฯ เอวํ นามธมฺมา จิตฺตชรูป กลาปานํ ยถารหํ จุทฺทสหิ ปจฺจเยหิ ปจฺจยา โหนฺติฯ อิธปิ ทส ปจฺจยา น ลพฺภนฺติ อารมฺมณญฺจ อนนฺตรญฺจ สมนนฺตรญฺจ อญฺญมญฺญญฺจ อุปนิสฺสโย จ ปุเรชาโต จ อาเสวนญฺจ สมฺปยุโตฺต จ นตฺถิ จ วิคโต จฯ</p>


<p>ปฎิสนฺธิจิตฺตสฺส ฐิติกาลโต ปฎฺฐาย ปวตฺติกาเล สเพฺพปิ นามธมฺมา สเพฺพสํ อุตุชรูปกลาปานญฺจ อาหารชรูป กลาปานญฺจ เอกธา ปจฺจยา โหนฺติ ปจฺฉาชาตวเสนฯ เอตฺถปิ ปจฺฉาชาตวจเนน จตฺตาโร ปจฺฉาชาตชาติกา คหิตา โหนฺติ, เสสา วีสติ ปจฺจยา น ลพฺภนฺติฯ</p>


<p>สเพฺพสุ ปน เตวีสติยา รูปกลาเปสุจตฺตาโรมหา ภูตา อญฺญมญฺญสฺส ปญฺจธา ปจฺจยา โหนฺติ จตูหิ มหาสห ชาเตหิ จ อญฺญมเญฺญน จ, สหชาตานํ อุปาทารูปานํ จตุธา ปจฺจยา โหนฺติ จตูหิ มหาสหชาเตหิ ฯ อาหารรูปํ สหชาตานญฺจ อสหชาตานญฺจ สเพฺพสํ อชฺฌตฺตรูปกลาปานํ อาหาร ปจฺจเยน ปจฺจโย โหติฯ นวสุ กมฺมชรูปกลาเปสุ ชีวิตรูปํ สหชาตานเมว รูปานํ อินฺทฺริยปจฺจเยน ปจฺจโย โหติฯ เอวํ อชฺฌตฺตรูปธมฺมา อชฺฌตฺตรูปธมฺมานํ สตฺตธา ปจฺจยา โหนฺติฯ พหิทฺธา รูปธมฺมา ปน พหิทฺธาภูตานํ ทฺวินฺนํ อุตุชรูปกลาปานํ ปญฺจธา ปจฺจยา โหนฺตีติฯ</p>

</p>


<p>เอตฺถ จ ปฎฺฐานสทฺทสฺส อโตฺถ วตฺตโพฺพฯ ปธานํ ฐานนฺติ ปฎฺฐานํฯ ตตฺถ ปธานนฺติ ปมุขํ, ฐานนฺติ ปจฺจโย, ปมุขปจฺจโย มุขฺยปจฺจโย เอกนฺตปจฺจโยติ วุตฺตํ โหติฯ โส จ เอกนฺต ปจฺจโย เอกนฺตปจฺจยุปฺปนฺนํ ปฎิจฺจ วตฺตโพฺพฯ</p>


<p>ทุวิธญฺหิ ปจฺจยุปฺปนฺนํ มุขฺยปจฺจยุปฺปนฺนํ นิสฺสนฺทปจฺจยุปฺปนฺนนฺติฯ ตตฺถ มุขฺยปจฺจยุปฺปนฺนํ นาม มูลปจฺจยุปฺปนฺนํ, นิสฺสนฺทปจฺจยุปฺปนฺนํ นาม ปรมฺปร ปจฺจยุปฺปนฺนํฯ ตตฺถ มูลปจฺจยุปฺปนฺนเมว เอกนฺตปจฺจยุปฺปนฺนํ นามฯ ตญฺหิ อตฺตโน ปจฺจเย สติ เอกเนฺตน อุปฺปชฺชติเยว, โน นุปฺปชฺชติฯ ปรมฺปรปจฺจยุปฺปนฺนํ ปน อเนกนฺตปจฺจยุปฺปนฺนํนาม, ตญฺหิ ตสฺมิํ ปจฺจเย สติปิ อุปฺปชฺชติ วา, น วา อุปฺปชฺชติฯ ตตฺถ เอกนฺตปจฺจยุปฺปนฺนํ ปฎิจฺจ โส ปจฺจโย เอกนฺตปจฺจโย นามฯ โส เอว อิมสฺมิํ มหาปกรเณ วุโตฺตฯ ตโต เอว อยํ จตุวีสติปจฺจยคโณ จ อิมํ มหา ปกรณญฺจ ปฎฺฐานนฺติ วุจฺจติฯ</p>


<p>ตตฺถ เอกสฺส ปุริสสฺส ธนธญฺญตฺถาย โลโภ อุปฺปชฺชติฯ โส โลภวเสน อุฎฺฐาย อรญฺญํ คนฺตฺวา เอกสฺมิํ ปเทเส เขตฺตานิ กโรติ, วตฺถูนิ กโรติ, อุยฺยานานิ กโรติฯ เตสุ สมฺปชฺชมาเนสุ โส ปุริโส พหูนิ ธนธญฺญานิ ลภิตฺวา อตฺตนา จ ปริภุญฺชติ, ปุตฺตทาเร จ โปเสติ, ปุญฺญานิ จ กโรติ, ปุญฺญผลานิ จ อายติํ ปจฺจนุภวิสฺสติฯ ตตฺถ โลภสห ชาตานิ นามรูปานิ มุขฺยปจฺจยุปฺปนฺนานิ นามฯ ตโต ปรํ ยาว อายติํ ภเวสุ ปุญฺญผลานิ ปจฺจนุโภติ, ตาว อุปฺปนฺนานิ ปรมฺปรผลานิ ตสฺส โลภสฺส นิสฺสนฺทปจฺจยุปฺปนฺนานิ นามฯ เตสุ ทฺวีสุ ปจฺจยุปฺปเนฺนสุ มุขฺยปจฺจยุปฺปนฺนเมว ปฎฺฐาเน วุตฺตํฯ นิสฺสนฺทปจฺจยุปฺปนฺนํ ปน สุตฺตนฺตนเยน กเถตพฺพํฯ ตตฺถ สุตฺตนฺตนโย นาม อิมสฺมิํ สติ อิทํ โหติ, อิมสฺส อุปฺปาทา อิทํ อุปฺปชฺชตีติ เอวรูโป ปจฺจยนโยฯ อปิ จ โลโภ โทโส โมโหติ ตโย ธมฺมา สกลสฺส สตฺตโลกสฺสปิ สงฺขารโลกสฺสปิ โอกาส โลกสฺสปิ วิปตฺติยา มูลเฎฺฐน เหตู นามฯ อโลโภ อโทโส อโมโหติ  ตโย ธมฺมา สมฺปตฺติยา มูลเฎฺฐน เหตูนามาติ กเถตพฺพํฯ เอส นโย สเพฺพสุ ปฎฺฐานปจฺจเยสุ ยถารหํ เวทิตโพฺพฯ เอวญฺจ สติ โลเก สพฺพา โลกปฺปวตฺติโย อิเมสํ จตุวีสติยา ปจฺจยานํ มุขฺย ปจฺจยุปฺปเนฺนน สทฺธิํ นิสฺสนฺทปจฺจยุปฺปนฺนา เอว โหนฺตีติ เวทิตโพฺพติฯ</p>


<p>เอตฺตาวตา ปจฺจยานํ อตฺถทีปนา ปจฺจยานํ สภาคสงฺคโห ปจฺจยานํ ฆฎนานโยติ ตีหิ กเณฺฑหิ ปริจฺฉินฺนา ปฎฺฐานุเทฺทส ทีปนี นิฎฺฐิตา โหติฯ</p>


<p>มฺรมฺมรเฎฺฐ มौํชฺวานคเร เลฑีตีอรญฺญวิหารวาสินา มหา เถเรน กตายํ ปจฺจยุเทฺทสทีปนีฯ</p>





