<h1>จตุราสีติ สหสฺส ถูปกถา</h1>
<p> เอวํ อโสโก ธมฺมราชา จตุราสีติ วิหารสหสฺสมหํ กตฺวา มหาเถโร วณฺทิตฺวา ปุจฺฉิ ทายาโทมฺหิ ภเนฺต พุทฺธสาสเน’ติฯ กิสฺส ทายาโท ตฺวํ มหาราช, พาหิรโก ตฺวํ สาสนสฺสาติฯ ภเนฺต ฉนฺนวุติโกฎิธนํ วิสฺสเชฺชตฺวา จตุราสีติ วิหารสหสฺสานิ สเจติยานิ การาเปตฺวา อหํ น ทายาโท, อเญฺญ โก ทายาโทติ, ปจฺจย ทายโก นาม ตฺวํ มหาราช, โย ปน อตฺตโน ปุตฺตญฺจ ธีตรญฺจ ปพฺพาเชติ, อยํ สาสเน ทายาโท นามาติฯ</p>


<p>เอวํ วุเตฺต อโสโก ราชา สาสเน ทายาทภาวํ ปตฺถยมาโน อวิทูเร ฐิตํ มหิณฺทกุมารํ ทิสฺวา สกฺขิสฺสสิตฺวํ ตาต ปพฺพชิตุนฺติ อาหฯ กุมาโร ปกติยา ปพฺพชิตุกาโม รโญฺญ วจนํ สุตฺวา อติวิย ปาโมชฺชชาโต ปพฺพฺชามิ เทว, มํ ปพฺพาเชตฺวา สาสเน ทายาโท โหถาติ อาห เตน จ สมเยน ราชธีตา สงฺฆมิตฺตาปิ ตสฺมิํ ฐาเน ฐิตา โหติ ตํ ทิสฺวา อาห-’ตฺวมฺปิ อมฺม ปพฺพชิตุํ สกฺขิสฺสสี’ติ, สาธุ ตาตาติ สมฺปฎิจฺฉิฯ ราชา ปุตฺต น มนํ ลภิตฺวา ปหฎฺฐจิโตฺต ภิกฺขุสงฺฆํ อุปสงฺกมิตฺวา ภเนฺต อิเม ทารเก ปพฺพาเชตฺวา มํ สาสเน ทายาทํ กโรถาติ สโงฺฆ รโญฺญ วจนํ สมฺปฎิจฺฉิตฺวา กุมารํ โมคฺคลิปุตฺต ติสฺสเตฺถเรน อุปชฺฌาเยน มหาเทวเตฺถเรน จ อาจริเยน ปพฺพชฺชาเปสิฯ มชฺฌนฺติกเตฺถเรน อาจริเยน อุปสมฺปาเทสิ อุปสมฺปทามาลเกเยว สหปฎิสมฺภิทาหิ อรหตฺตํ ปาปุณิฯ</p>


<p>สงฺฆมิตฺตายปิ ราชธีตาย อาจริยา อายุปาลเตฺถริ นาม, อุปชฺฌายา ปน ธมฺมปาลเตฺถรี นาม อโหสิฯ อถ มหิณฺทเตฺถโร อุปสมฺปนฺน กาลโตปฺปภูติ อตฺตโน อุปชฺฌายเสฺสว สนฺติเก ธมฺมญฺจ วินยญฺจ ปริยาปุณโนฺต เทฺวปิ สงฺคิติโย อารุฬฺหํ ติปิฎก สงฺคหีตํ สาฎฺฐกถํ เถรวาทํ ติณฺณํ วสฺสานํ อพฺภนฺตเร อุคฺคเหตฺวา อตฺตโน อุปชฺฌายสฺส อเนฺตวาสิกานํ สหสฺสมตฺตานํ ภิกฺขูนํ ปาโมกฺขํ อโหสิฯ</p>


<p>เตน  โข ปน สมเยน โมคฺคลิปุตฺตติสฺสเตฺถโร กตฺถ นุ โข อนาคเต สาสนํ สุปฺปติฎฺฐิตํ คเวยฺยาติ อุปปริกฺขโนฺต ปจฺจนฺติเมสุ ชนปเทสุ สุปฺปติฎฺฐิตํ ภวิสฺสตีติ ญตฺวา เตสํ เตสํ ภิกฺขูนํ ภารํ กตฺวา เต เต ภิกฺขุ ตตฺถ ตตฺถ เปเสสิฯ</p>


<p>มชฺฌนฺติกเตฺถรํ กสฺมีร คณฺธาร รฎฺฐํเปเสสิ ตฺวํ เอตํ รฎฺฐํ คนฺตฺวา ตตฺถ สาสนํ ปติฎฺฐาเปหีติ มหาเทวเตฺถรํ ตเถว วตฺวา มหิํสกมณฺฑลํ เปเสสิฯ รกฺขิตเตฺถรํวนวาสีํ, โยนกธมฺมรกฺขิตเตฺถรํ อปรนฺตกํ, มหาธมฺมรกฺขิตเตฺถรํ มหารฎฺฐํ มหารกฺขิตเตฺถรํ โยนก โลกํฯ มชฺฌิมเตฺถรํ หิมวนฺตเทส ภาคํ, โสณเตฺถรํ-อุตฺตรเตฺถรญฺจ สุวณฺณภูมิํฯ อตฺตโน สทฺธิวิหาริกํ มหิณฺทเตฺถรํ อิฎฺฎิยเตฺถเรน อุตฺติยเตฺถเรน ภทฺทสาลเตฺถเรน สมฺพลเตฺถเรน จ สทฺธิํ ตมฺพปณฺณิทีปํ คนฺตฺวา เอตฺถ สาสนํ ปติฎฺฐาเปถาติฯ สเพฺพปิ ตํ ตํ ทิสาภาคํ คจฺฉนฺตา อตฺตปญฺจมา อคมิํสุ สเพฺพปิ เถรา คตคตฎฺฐาเน มนุเสฺส ปสาเทตฺวา สาสนํ ปติฎฺฐาเปสุํฯ</p>


<p>มหิณฺทเตฺถโร ปน ตมฺพปณฺณิทีปํ คนฺตฺวา สาสนํ ปติฎฺฐาเปหีติ อุปชฺฌาเยน ภิกฺขุสเงฺฆน จ อชฺฌิโฎฺฐ กาโล นุ โข เม ตมฺพปณฺณิทีปํ คนฺตุํ โนติ อุปธาเรโนฺต มุฎสีวรโญฺญ มหลฺลกภาวํ จิเนฺตสิฯ อยํ มหาราชา มหลฺลโก, น สกฺกา อิมํ คณฺหิตฺวา สาสนํ ปคฺคเหตุํ, อิทานิ ปนสฺส ปุโตฺต เทวานมฺปิยติโสฺส รชฺชํ กาเรสฺสติฯ ตํ คณฺหิตฺวา สกฺกา ภวิสฺสติ สาสนํ ปคฺคเหตุํ, หณฺท ยาว โส สมโย อาคจฺฉติ ตาว ญาตเก โอโลเกม, ปุน’ทานิ อิมํ ชนปทํ อาคเจฺฉยฺยาม วา น วาติฯ</p>


<p>โส เอวํ จิเนฺตตฺวา อุปชฺฌายญฺจ ภิกฺขุสงฺฆญฺจ วณฺทิตฺวา อโสการามโต นิกฺขมฺม เตหิ อิฎฺฎิยาทีหิ จตูหิ เถเรหิ สงฺฆมิตฺตาย ปุเตฺตน สุมนสามเณเรน ภณฺฑุเกนก จ อุปาสเกน สทฺธิํ ราชคหนคร อุปวตฺตเก ทกฺขิณ คิริชนปเท จาริกํ จรมาโน ญาตเก โอโลเกโนฺต ฉ มาเส อติกฺกาเมสิ อถานุปุเพฺพน มาตุนิเวสนฎฺฐานํ เวฎิส นครํ นาม สมฺปโตฺต สมฺปตฺตญฺจ ปน เถรํ ทิสฺวา เถรมาตา เทวี ปาเท สิรสา วณฺทิตฺวา ภิกฺขํ ทตฺวา เถรํ อตฺตนา กตํ เวฎิสคิริ วิหารํ นาม อาโรเปสิฯ</p>


<p>เถโร ตสฺมิํ วิหาเร นิสโนฺน จิเนฺตสิ อมฺหากํ อิธ กตฺตพฺพ กิจฺจํ นิฎฺฐิตํฯ สมโย นุ โข อิทานิ ลงฺกาทิปํ คนฺตุนฺติฯ ตโต จิเนฺตสิ-อนุภวตุ ตาว เม ปิตรา เปสิตํ อภิเสกํ  เทวานมฺปิยติโสฺส รตนตฺตยคุณญฺจ สุณาตุ, ฉณตฺถญฺจ นครโต นิกฺขมิตฺวา มิสฺสกปพฺพตํ อภิรูหตุ ตทา ตํ ตตฺถ ทกฺขิสฺสามาติฯ อถาปรํ เอกมาสํ ตเตฺถว วาสํ กเปฺปสิฯ</p>


<p>มาสาติกฺกเม สโกฺกเทวานมิโณฺท มหิณฺทเตฺถรํ อุปสงฺกมิตฺวา เอตทโวจฯ’ กาลกโต ภเนฺต มุฎสีวราชา, อิทานิ เทวานมฺปิยติสฺส ราชา รชฺชํ กาเรติฯ สมฺมาสมฺพุเทฺธน จ ตุเมฺห วฺยากตา อนาคเต มหิโณฺท นาม ภิกฺขุ ตมฺพปณฺณิทีปํ ปสาเทสฺสตี’ติฯ ตสฺมา ติห โว ภเนฺต กาโล ทีปวรํ คมนาย, อหมฺปิ โว สหาโย ภวิสฺสามีฯ</p>


<p>เถโร ตสฺส วจนํ สมฺปฎิจฺฉิตฺวาอตฺตสตฺตโม เวฎิส ปพฺพตวิหารา เวหาสํ อุปฺปติตฺว อนุราธปุรสฺส ปุรตฺถิมาย ทิสาย มิสฺสกปพฺพเต ปติฎฺฐหิ ยํ เอตรหิ เจติยปพฺพโตติปิ สญฺชานนฺติ ตสฺสมิํ ทิวเส ตมฺพปณฺณิทิเป เชฎฺฐมูล นกฺขตฺตํ นาม โหติ ราชา นกฺขตฺตํ โฆสาเปตฺวา ฉณํ กโรถาติ อมเจฺจ อาณาเปตฺวา จตฺตาลีส ปุริส สหสฺสปริวาโร นครมฺภา นิกฺขมิตฺวา เยน มิสฺสกปพฺพโต เตน ปายาสิ มิควํ กีฬิตุกาโม อถ ตสฺมิํ ปพฺพเต อธิวตฺถา เทวตา รโญฺญ เถเร ทเสฺสสฺสามีติ โรหิต มิครูปํ คเหตฺวา อวิทูเร ติณปณฺณานิ ขาทมานา วิย จรติฯ</p>


<p>ราชา ทิสฺวา อยุตฺตํ ทานิ ปมตฺตํ วิชฺฌิตุนฺติ ชียํ โปเฐสิฯ มโค อมฺพตฺถลมคฺคํ คเหตฺวา ปลายิตุํ อารภิ ราชาปิ ปิฎฺฐิโต ปิฎฺฐิโต อนุพณฺธโนฺต อมฺพตฺถลเมว อารุหิฯ มิโค เถรานํ อวิทูเร อนฺตรธายิฯ</p>


<p>มหิณฺทเตฺถโร ราชานํ อวิทูเร อาคจฺฉนฺตํ’มมํเยว ราชา ปสฺสตุ, มา อิตเร’ติ อธิฎฺฐหิตฺวา’ติสฺส! ติสฺส! อิโต เอหี’ติ อาหฯ ราชา สุตฺวา จิเนฺตสิ-อิมสฺมิํ ตมฺพปณฺณิทีเป ชาโต มํ ติโสฺสติ นามํ คเหตฺวา อาลปิตุํ สมโตฺถ นาม นตฺถิฯ อยมฺปน ฉินฺนภินฺนปฎธโร ภณฺฑุกาสาว วสโน มํ นาเมน อาลปติ, โก นุ โข อยํ ภวิสฺสติ มนุโสฺส วา อมนุโสฺส วาติฯ เถโร อาหฯ</p>


<p>
สมณา มยํ มหาราช - ธมฺมราชสฺส สาวกา,  
  
ตเวว อนุกมฺปาย - ชมฺพุทีปา อิธาคตาติ;  
</p>
  
<p>เตน สมเยน เทวานมฺปิยติสฺส ราชา จ อโสกธมฺมราชา จ อทิฎฺฐ สหายกา โหนฺติฯ เทวานมฺปิยติสฺส รเญฺญ จ ปุญฺญานุภาเวน ฉาตปพฺพตปาเท เอกสฺมิํ เวฬุคุเมฺพ ติโสฺส เวฬุยฎฺฐิโย นิพฺพตฺติํสุ เอกา ลตายฎฺฐิ นาม, เอกา ปุปฺผยฎฺฐิ นาม เอกา สกุณยฎฺฐิ นามฯ ตาสุ ลตายฎฺฐิ สยํ รชตวณฺณา โหติ ตํ อลงฺกริตฺวา อุปฺปนฺนลตา กญฺจน วณฺณา ขายติ ปุปฺผยฎฺฐิยํ ปน  นีล-ปีต-โลหิต-โอทาต-กาฬวณฺณานิ ปุปฺผานิ สุจิภตฺตวณฺฎ ปตฺต กิญฺชกฺขา หุตฺวา ขายนฺติ สกุณยฎฺฐิยํ หํสกุกฺกุฎ-ชีวํชีวกาทโย สกุณา นานาปฺปการานิ จ จตุปฺปทานิ สชีวานิ วิย ขายนฺติ สมุทฺทโตปิสฺส มุตฺตา-มณิ-เวฬุริยาทิ อเนกวิหิตํ รตนํ อุปฺปชฺชิฯ</p>


<p>ตมฺพปณฺณิยํ ปน อฎฺฐมุตฺตํ อุปฺปชฺชิํสุ-ภยมุตฺตา คชมุตฺตา รถมุตฺตา อามลกมุตฺตา จลยมุตฺตา องฺคุลีเวฐกมุตฺตา กกุธผลมุตฺตา ปากติกมุตฺตาติ โส ตา จ ยฎฺฐิโย ตา จ มุตฺตาโย อญฺญฺจ พหุํ รตนํ อโสกสฺส ธมฺมรโญฺญ ปณฺณาการตฺถาย เปเสสิฯ อโสโกปิ ปสีทิตฺวา ปญฺจ ราชกกุธภณฺฑานิเจว อเญฺญ จ อภิเสกตฺถาย พหูปณฺณากาเร ปหิณิฯ น เกวลญฺจ เอตํ อามิส ปณฺณาการํ, อิมํ กิร ธมฺม ปณฺณาการมฺปิ เปเสสิฯ</p>


<p>
‘‘อหํ พุทฺธญฺจ ธมฺมญฺจ-สงฺฆญฺจ สรณํ คโต,  
  
อุปาสกตฺตํ เวเทสิํ-สกฺยปุตฺตสฺส สาสเน,  
  
อิเมสุ ตีสุ วตฺถูสุ-อุนฺนเมสุ นรุตฺตม,  
  
จิตฺตํ ปสาทยิตฺวาน-สทฺธาย สรณํ วชา’ติ;’’  
</p>
  
<p>ราชา อวิรสุตํ สาสนปวตฺติํ อนุสฺสรมาโน เถรสฺส ตํ ‘‘สมณามยํ มหาราช ธมฺมราชสฺส สาวกา‘‘ติ วจนํ สุตฺวา อยฺยา นุ โข อาคตาติ ตาวเทว อาวุธํ นิกฺขิปิตฺวา เอกมนฺตํ นิสีทิ สโมฺมทนียํ กถํ กถยมาโน, สโมฺมทนียกถํ กุรุมาเนเยว ตสฺมิํ ตานิปิ จตฺตาลีส ปุริสสหสฺสานิ อาคนฺตฺวา ตํ ปริวาเรสุํฯ ตทา เถโร อิตเรปิ ชเน ทเสฺสสิฯ</p>


<p>ราชา ทิสฺวา อิเม กทา อาคตาติ ปุจฺฉิ มยา สทฺธิํเยว มหา ราชาติฯ อิทานิ ปน ชมฺพุทีเป อโญฺญฺญปิ เอวรูปา สมณา สนฺตีติฯ มหาราช เอตรหิ ชมฺพุทีโป กาสาว ปโชฺชโต อิสิวาตปริวาโต, ตสฺมิํ-</p>


<p>
‘‘เต วิชฺชา อิทฺธิปตฺตา จ เจโตปริยาย โกจิทา,  
  
ขีณาสาว อรหโนฺต-พหู พุทฺธสฺส สาวกาติ’’;  
</p>
  
<p>อถ ราชา ภเนฺต เสฺว รถํ เปเสสฺสามิฯ ตํ อภิรูหิตฺวา อาคเจฺฉยฺยาถาติ วตฺวา ปกฺกากมิ เถโร อจิรปกฺกนฺตสฺส รโญฺญ สุมณสามเณรํ อามเนฺตสิ เอหิ ตฺวํ สุมน ธมฺมสวนกาลํ โฆเสหีติ สามเณโร อภิญฺญาปาทกํ จตุตฺถชฺฌานํ สมาปชฺชิตฺวา วุฎฺฐาย อธิฎฺฐหิตฺวา สมาหิเตน จิเตฺตน สกลตมฺพปณฺณิทีปํ สาเจโนฺต ธมฺมสวนกาลํ โฆเสสิฯ</p>


<p>สามเณรสฺส สทฺทํ สุตฺวา ภุมฺมา เทวตา สทฺทมนุสฺสาเวสุ, เอเตนุปาเยน ยาว พฺรหฺมโลกา สโทฺท อพฺภุคฺคญฺฉิฯ เตน สเทฺทน  มหาเทวตา สนฺนิปาโต อโหสิ เถโร มหนฺตํ เทวตา สนฺติปาตํ ทิสฺวา สมจิตฺตสุตฺตนฺตํ กเถสิฯ กถา ปริโยสาเน อสเงฺขยฺยานํ เทวานํ ธมฺมาภิสมโย อโหสิฯ พหู นาค สุปณฺณา จ สรเณสุ ปติฎฺฐหิํสุฯ อถ ตสฺสา รตฺติยา อจฺจเยน ราชา เถรานํ รถํ เปเสสิฯ เถรา น มยํ รถํ อารุหามฯ คจฺฉ ตฺวํ, ปจฺฉา มยํ อาคจฺฉิสฺสามาติ วตฺวา เวหาสํ อพฺภุคฺคนฺตฺวา อนุราธปุรสฺส ปจฺฉิมทิสาย ปฐมก เจติยฎฺฐาเน โอตริํสุฯ</p>


<p>ราชาปิ สารถิํ เปเสตฺวา อโนฺต นิเวสเน มณฺฑปํ ปฎิยาเทตฺวา จิเนฺตสิ’ นิสีทิสฺสนฺติ นุ โข อยฺยา อาสเน น นิสีทิสฺสนฺตี‘‘ติฯ ตเสฺสวํ จินฺตยนฺตเสฺสว สารถิ นครทฺวารํ ปตฺวา อทฺทส เถเร ปฐมตรํ อาคนฺตฺวา กายพณฺธนํ พณฺธิตฺวา จีวรํ ปารุปเนฺต, ทิสฺวา อติวิย ปสนฺนมานโส หุตฺวา อาคนฺตฺวา รโญฺญ อาโรเจสิ อาคตา เทว เถราติฯ</p>


<p>ราชา รถํ อารุฬฺหาติ ปุจฺฉิ น อารูฬฺหา เทว, อปิ จ ปจฺฉโต นิกฺขมิตฺวา ปฐมตรํ อาคนฺตฺวา ปาจีนทฺวาเร ฐิตาติฯ ราชา รถํ น อารุภิํสูตี สุตฺวา เตน หิ ภเณ ภุมฺมตฺถรณ สเงฺขเปน อาสนานิ ปญฺญาเปถาติ วตฺวา ปฎิปถา อาคมาสิ อมจฺจา ปถวิยํ ตฎฺฎิกํ ปญฺญาเปตฺวา อุปริ โกชวกาทีนิ วิจิตฺตตฺถรณานิ ปญฺญาเปสุํ ราชาปิ คนฺตฺวา เถเร วณฺทิตฺวา มหิณฺทเตฺถรสฺส หตฺถโต ปตฺตํ คเหตฺวา มหติยา ปูชาย จ สกฺกาเรน จ เถเร ปณีเตน ขาทนีเยน โภชนีเยน สหตฺถา สนฺตเปฺปตฺวา อนุลาเทวี ปมุขา ปญฺจ อิตฺถิสตานิ เถรานํ อภิวาทนํ ปูชาสกฺการญฺจ กาโรนตูติ ปโกฺกสาเปตฺวา เอกมนฺตํ นิสีทิฯ เถโร รโญฺญ สปริชนสฺส ธมฺมรตนวสฺสํ วเสฺสโนฺต เปตวตฺถุํ-วิมานวตฺถุํ-สจฺจสํยุตฺตญฺจ กเถสิฯ ตํ สุตฺวา ตานิปิ ปญฺจ อิตฺถิสตานิ โสตาปตฺติผลํ สจฺฉิกริํสุฯ</p>


<p>ตทา นาครา เถรานํ คุเณ สุตฺวา เถเร ทฎฺฐุํ น ลภามาติ อุปโกฺกสนฺติ อถ ราชา อิธ โอกาโส นตฺถีติ จิเนฺตตฺวา,’คจฺฉถ ภเณ หตฺถิสาลํ ปฎิชคฺคิตฺวา วาลุกํ โอกิริตฺวา ปญฺจวณฺณานิ ปุปฺผานิ วิกิริตฺวา วิตานํ พณฺธิตฺวา มงฺคล หตฺถิฎฺฐาเน เถรานํ อาสนานิ ปญฺญาเปถา’ติ อาห, อมจฺจา ตถา อกํสุฯ</p>


<p>เถโร ตตฺถ คนฺตฺวา นิสีทิตฺวา เทวทูตสุตฺตนฺตํ กเถสิ กถา ปริโยสาเน ปาณสหสฺสํ โสตาปตฺติผเล ปติฎฺฐหิ ตถา หตฺถิสาลา สมฺพาธาติ ทกฺขิณทฺวาเร นณฺทนุยฺยาเน อาสนํ ปญฺญาเปสุํฯ เถโร ตตฺถ นิสีทิตฺวา อาสิวิโสปม สุตฺตนฺตํ กเถสิฯ ตมฺปิ สุตฺวา ปาณสหสฺสํ โสตาปตฺติผลํ ปฎิลภิ เอวํ อาคตทิวสโต  ทุติยทิวเส อฑฺฒเตยฺยานํ ปาณสหสฺสานํ ธมฺมาภิสมโย อโหสิฯ</p>


<p>เถรสฺส นณฺทนวเน อาคตาคตาหิ กุลิตฺถีหิ กุลสุณฺหาหิ กุลกุมารีหิ สทฺธิ สโมทมานเสฺสว สายณฺหสมโย ชาโต, เถโร กาลํ สลฺลเกฺขตฺวา คจฺฉามิ’ทานิ มิสฺสก ปพฺพตนฺติ อุฎฺฐหิฯ อมจฺจา มหาเมฆวนุยฺยาเน เถเร วาเสสุํ ราชาปิ โข ตสฺสา รตฺติยา อจฺจเยน เถรสฺส สมีปํ คนฺตฺวา สุขสยิตภาวํ ปุจฺฉิตฺวา กปฺปติ ภเนฺต ภิกฺขุสงฺฆสฺส อาราโมติ ปุจฺฉิฯ เถโร กปฺปติ มหาราชาติ อาหฯ</p>


<p>ราชา ตุโฎฺฐ สุวณฺณ ภิํการํ คเหตฺวา เถรสฺส หเตฺถ อุทกํ ปาเตตฺวา มหาเมฆวนุยฺยานํ อทาสิ เถโร ปุนทิวเสปิ ราชเคเหเยว ภุญฺชิตฺวา นณฺทนวเน อนมตคฺคิยานิ กเถสิฯ ปุน ทิวเส อคฺคิกฺขโณฺธปม สุตฺตนฺตํ กเถสิฯ เอเตเนว อุปาเยน สตฺต ทิวสานิ กเถสิ อฑฺฒ นจมานํ ปาณสหสฺสานํ ธมฺมาภิสมโย อโหสิฯ สตฺตเม ทิวเส ปน เถโร อโนฺตปุเร รโญฺญ อปฺปมาท สุตฺตนฺตํ กถยิตฺวา เจติยคิริเมว อคมาสิฯ</p>


<p>อถ โข ราชา เถโร อายาจิโต สยเมวาคโต, ตสฺมา ตสฺส อนาปุจฺฉา คมนมฺปิ ภเวยฺยาติ จิเนฺตตฺวา รถํ อภิรูหิตฺวา, เจติยคิริํ อคมาสิ มหตา ราชานุภาเวน คนฺตฺวา เถรานํ สนฺติกํ อุปสงฺกมโนฺต อติวิย กิลนฺตรูโป หุตฺวา อุปสงฺกมิฯ ตโต นํ เถโร อาห กสฺมา ตฺวํ มหาราช เอวํ กิลม มาโน อาคโตติฯ ตุเมฺห มม คาฬฺหํ โอวาทํ ทตฺวา อิทานิ คนฺตุกามา นุโขติ ชานนตฺถํ ภเนฺตติฯ น มยํ มหาราช คนฺตุกามา, อปิ จ วสฺสุปนายิก กาโลนมายํ สมเณน นาม วสฺสุปนายิกํ ฐานํ ญาตุํ วฎฺฎตีติฯ ราชาปิ โข ตํขณํเยว กรณฺฑก เจติยงฺคณํ ปริกฺขิปิตฺวา อฎฺฐสฎฺฐิยา เลเณสุ กมฺมํ ปฎฺฐเปตฺวา นครเมว อคมาสิฯ</p>


<p>เตปิ เถโร มหาชนํ โอวทมานา เจติยคิริมฺหิ วสฺสํ วสิํสุฯ อถายสฺมา มหามหิโณฺท วุตฺถวโสฺส ปวาเรตฺวา กตฺติกปุณฺณมายํ อุโปสถทิวเส ราชานํ เอตทโวจ จิรทิโฎฺฐ โน มหาราช สมฺมาสมฺพุโทฺธ อภิวาทน ปจฺจุปฎฺฐาน อญฺชลิ กมฺม สามีจิ กมฺม กรณฎฺฐานํ นตฺถิ, เตนมฺหํ อุกฺกณฺฐิตาติ ตนุ ภเนฺต ตุเมฺห อโวจุตฺถ ปรินิพฺพุโต สมฺมาสมฺพุโทฺธติ กิญฺจาปิ มหาราช ปรินิพฺพุโต, อถสฺส สรีรธาตุโย ติฎฺฐนฺตีติฯ อญฺญา ตมฺภเนฺต ถูปํ ปติฎฺฐาเปมิ ภูมิภาคํ วิจินถาติฯ อปิ จ ธาตุโย กุโต ลจฺฉามีติ สุมเนน สทฺธิํ มเนฺตหิ มหาราชาติ ราชา สุมนํ อุปสงฺกมิตฺวา ปุจฺฉิ’กุโตทานิ ภเนฺตธาตุโย ลจฺฉามา’ติ สุมโน  อาห-อโปฺปสฺสุโกฺก ตฺวํ มหาราช, วีถิโย โสธาเปตฺวา ธช ปตาก ปุณฺณฆฎาทีหิ อลงฺการาเปตฺวา สปริชฺชโน อุโปสถํ สมาทิยิตฺวา สพฺพตาลาวจเร อุปฎฺฐเปตฺวา มงฺคลหตฺถิํ สพฺพาลงฺกาเรหิ ปติมณฺฑิตํ กาเรตฺวา อุปริ วสฺส เสตจฺฉตฺตํ อุสฺสาเปตฺวา สายณฺหสมเย มหานาควนุยฺยานาภิมุโข ยา หิ อทฺธา ตสฺมิํ ฐาเน ธาตุโย ลจฺฉสิติ, ราชา สาธูติ สมฺปฎิจฺฉิฯ เถโร เจติยคิริเมว อคมิํสุฯ</p>


<p>ตตฺรายสฺมา มหิณฺทเตฺถโร สุมน สามเณรมาห- คจฺฉ ตฺวํ สามเณร ชมฺพุทีเป อยฺยกํ อโสกธมฺมราชานํ อุปสงฺกมิตฺวา มม วจเนน เอวํ วเทหิ’สหาโย เต มหาราช เทวานมฺปิย ติโสฺส พุทฺธสาสเน ปสโนฺน ถูปํ ปติฎฺฐาเปตุกาโม ตุมฺหากํ กิร หเตฺถ ภควโต ปริภุตฺตปโตฺต เจวธาตุ จ อตฺถิ, ตเมฺม เทถา’ติ ตํ คเหตฺวา สกฺกํ เทวราชานํ อุปสงฺกมิตฺวา ตุมฺหากํ กิร มหาราช หเตฺถ เทฺว ธาตุโย อตฺถิ ทกฺขิณทาฐา จ ทกฺขิณกฺขกญฺจ, ตโตตุเมฺห ทกฺขิณทาฐํปูเชถ, ทกฺขิณกฺขกํ ปน มยฺหํ เทถาติ, เอวญฺจ นํ วเทหิ กสฺมา ตฺวํ มหาราช อเมฺห ตมฺพปณฺณิทีปํ ปหิณิตฺวา ปมชฺชิตฺถาติฯ</p>


<p>สาธุ ภเนฺตติ โข สุมโน เถรสฺส วจนํ สมฺปฎิจฺฉิตฺวา ตาวเทว ปตฺตจีวรมาทาย เวหาสมพฺภุคฺคนฺตฺวา ปาฎลิปุตฺตทฺวาเร โอรุยฺห รโญฺญ สนฺติกํ คนฺตฺวา ตมตฺถํ อาโรเจสิ ราชา ตุโฎฺฐ สามเณรสฺส หตฺถโต ปตฺตํ คเหตฺวา โภเชตฺวา ภควโต ปตฺตํ คเณฺธหิ อุพฺพเฎฺฎตฺวา วรมุตฺตสทิสานํ ธาตูนํ ปูเรตฺวา อทาสิฯ</p>


<p>โส ตุํ คเหตฺวา สกฺกํ เทวราชานํ อุปสงฺกมิ สโกฺก เทวาราชา สามเณรํ ทิสฺวา กิํ ภเนฺต สุมน อาหิณฺฑสีติ อาหฯ ตฺวํ มหาราช อเมฺห ตมฺพปณฺณิทีปํ ปหิณิตฺวา กสฺมา ปมชฺชสีติ, ตปฺปมชฺชามิ ภเนฺต, วเทหิ กิํ กโรมีติฯ ตุมฺหากํ กิร หเตฺถ เทฺว ธาตุโย อตฺถิ ทกฺขิณทาฐา จ ทกฺขิณกฺขกญฺจ, ตโต ตุเมฺห ทกฺขิณทาฐํ ปูเชถ ทกฺขิณกฺขกํ ปน มยฺหํ เทถาติฯ สาธุ ภเนฺตติ โข สโกฺก เทวานมิโณฺท โยชนปฺปมานํ มณิถูปํ อุคฺฆาเฎตฺวา ทกฺขิณกฺขกํ นีหริตฺวา สุมนสฺส อทาสิฯ</p>


<p>โส ตํ คเหตฺวา เจติยคิริมฺหิเยว ปติฎฺฐาสิ อถ โข มหิณฺทปมุขา สเพฺพ เต มหานาคา อโสกธมฺมราเชน ทินฺน ธาตุโย เจติยคิริยมฺหิเยว ปติฎฺฐาเปตฺวา ทกฺขิณกฺขกํ อาทาย วฑฺฒมานกจฺฉายาย มหานาค วนุยฺยานมคมํสุฯ ราชาปิ โข สุมเนน วุตฺตปฺปการํ ปูชาสกฺการํ กตฺวา หตฺถิกฺขณฺธวรคโต สายํ มงฺคลหตฺถิมตฺถเก เสตจฺฉตฺตํ ธารยมาโน มหานาค วนุยฺยานํ สมฺปาปุณิฯ</p>


<p>อถสฺส  เอตทโหสิ- สเจ อยํ สมฺมาสมฺพุทฺธสฺส ธาตุ, ฉตฺตํ อปนมตุ, มงฺคลหตฺถิ ชณฺณุเกหิ ภูมิยํ ปติฎฺฐาหตุ, ธาตุ จโงฺคฎกํ มยฺหํ มตฺถเก ปติฎฺฐหตูติ สห รโญฺญ จิตฺตุปฺปาเทน ฉตฺตํ อปนมิ หตฺถิชณฺณุเกหิ ปติฎฺฐหิ ธาตุจโงฺคฎกํ รโญฺญ มตฺถเก ปติฎฺฐหิ ราชา อมเตเนวาภิสิตฺตคโตฺต ปรเมน ปีติปาโมเชฺชน สมนฺนาคโต หุตฺวา ปุจฺฉิ ธาตุํ ภเนฺต กิํ กโรมีติฯ หตฺถิกุมฺภิเยว ตาว มหาราช ฐเปหีติฯ ราชา ธาตุวโงฺคฎกํ หตฺถิกุเมฺภ ฐเปสิฯ ปมุทิโต นาโค กุญฺจนาทํ นทิ มหาเมโฆ อุฎฺฐหิตฺวา โปกฺขรวสฺสํ วสิสิ อุกทปริยนฺตํ กตฺวา มหาภูมิจาโล อโหสิ ปจฺจเนฺตปิ นาม สมฺมาสมฺพุทฺธสฺส ธาตุโย ปติฎฺฐหิสฺสนฺตีติฯ</p>


<p>อถ โส หตฺถินาโค อเนก ตาลาวจรปริวุโต อติวิย อุฬาเรน ปูชาสกฺกาเรน สกฺกริยมาโน ปจฺฉิมทิสาภิมุโข หุตฺวา อปสกฺกโนฺต ยาว นครสฺส ปุรตฺถิม ทฺวารํ ตาว คนฺตฺวา ปุรตฺถิเมน ทฺวาเรน นครํ ปวิสิตฺวา สกลนคเร อุฬาราย ปูชาย กยิรามานาย ทกฺขิณทฺวาเรน นิกฺขมิตฺวา ถูปารามสฺส ปจฺฉิมทิสาภาเค ปเภชวตฺถุ นาม กิร อตฺถิ ตตฺถ คนฺตฺวา ปุน ถูปารามาภิมุโข เอว ปฎินิวตฺติฯ โส จ ปุริมกานํ ติณฺณํ สมฺมาสมฺพุทฺธานํ ธมฺมกรกํ กายพณฺธนํ อุทกสาฎีกํ ปติฎฺฐาเปตฺวา กตเจติยฎฺฐานํ โหตีฯ ตเทตํ วินเฎฺฐสุปิ เจติเยสุ เทวตานุภาเวน กณฺฎก สมากิณฺณสาขาหิ นานาคเจฺฉหิ ปริวุตํ ติฎฺฐติฯ มา นํ โกจิ อุจฺจิฎฺฐา สุวิมล กจวเรหิ สณฺทุเสสีติฯ</p>


<p>อถ ตสฺส หตฺถิโน ปุรโต คนฺตฺวา ราชปุริสา สพฺพ คเจฺฉ ฉิณฺทิตฺวา ภูมิํ โสเธตฺวา ตํ หตฺถตลสทิสํ อกํสุฯ หตฺถินาโค คนฺตฺวา ตํ ฐานํ ปุรโต กตฺวา ตสฺส ปจฺฉิมทิสาภาเค โพธิรุกฺขฎฺฐเน อฎฺฐาสิฯ อถสฺส มตฺถกโต ธาตุํ โอโรเปตุํ อารภิํสุ นาโค โอโรเปตุํ น เทติฯ เถรํ ปุจฺฉิ, กสฺมา ภเนฺต นาโค ธาตุํ โอโรเปตุํ น เทตีติ</p>


<p>อารุฬฺหํ มหาราช โอโรเปตุํ น วฎฺฎติติฯ ตสฺมิญฺจ กาเล อภยวาปิยา อุทกํ ชินฺนํ โหติ สมนฺตา ภูมิ ผลิตา สุอุทฺธรา มตฺติกปิณฺฑาฯ ตโต มหาชโน สีฆสีฆํ มตฺติกํ อาหริตฺวา หตฺถกุมฺภปฺปมาณํ วตฺถุมกาสิฯ ตาวเทว ถูปกรณตฺถํ อิฎฺฐิกา กาตุํ อารภิํสุฯ ยาว อิฎฺฐิกา ปรินิฎฺฐนฺติ ตาว หตฺถินาโค กติปาหํ ทิวา โพธิรุกฺขฎฺฐาเน หตฺถิสาลายํ ติฎฺฐติฯ รตฺติยํ ถูปปติฎฺฐาน ภูมิยํ ปริยายติฯ</p>


<p>อถ วตฺถุํ วินาเปตฺวา ราชา เถรํ ปุจฺฉิ, กีทิโส ภเนฺต ถูโป กาตโพฺพติฯ วีหิราสิ สทิโส มหาราชาติ, สาธุ ภเนฺตติ ราชา ชงฺฆปฺปมาณํ  ถูปํ จินาเปตฺวา ธาตุโอโรปนตฺถาย มหาสกฺการํ กาเรสิฯ</p>


<p>ตโต สกลนาครา จ ชานปทา จ ธาตุมฺห ทสฺสนตฺถํ สนฺติปติํสุ สนฺนิปติเต จ ตสฺมิํ มหาชเน ทสพลสฺส ธาตุ หตฺถิกุมฺภโต สตฺตตาลปฺปมานํ เวหาสมพฺภุคฺคนฺตฺวา ยมกปาฎิหาริยํ ทเสฺสสิฯ เตหิ เตหิ ธาตุปฺปเทเสหิ ฉพฺพณฺณรํสิโย อุทกธรา จ อคฺคิกฺขณฺธา จ ปวตฺตนฺติฯ สาวตฺถิยํ คณฺฑมฺพมูเล ภควตา ทสฺสิต ปาฎิหาริย สทิสํ เอว ปาฎิหาริยํ อโหสิฯ ตญฺจ โข เนว เถรานุภาเวนน เทวตานุภาเวน, อปิ จ โข พุทฺธานํเยว อานุภาเวน ภควา กิร ธรมาโนว อธิฎฺฐาสิ - ตมฺพปณฺณิทีเป อนุราธปุรสฺส ทกฺขิณทิสาภาเค ปุริมกานํ ติณฺณํ พุทฺธานํ เจติยฎฺฐาเน มม ทกฺขิณกฺขกธาตุ ปติฎฺฐาน ทิวเส ยมกปาฎิหาริยํ โหตูติฯ</p>


<p>
เอวํ อจินฺติยา พุทฺธา-พุทฺธธมฺมา อจินฺติยา,  
  
อจินฺติเยสุ ปสนฺนานํ-วิปาโก โหติ อจินฺติโยติ;  
</p>
  
<p>ธาตุสรีรโต นิกฺขนฺต อุทกผุสิเตหิ สกเลหิ ตมฺพปณฺณิทีปตเล น โกจิ อผุโฎฺฐกาโส นาม อโหสิฯ เอวมสฺส ตํ ธาตุ สรีรํ อุทกผุสิเตหิ ตมฺพปณฺณิตฺถลสฺส ปริทาหํ วูปสเมตฺวา มหาชนสฺส ปาฎิหาริยํ ทเสฺสตฺวา โอตริตฺวา รโญฺญ มตฺถเก ปติฎฺฐาสิ ราชา สผลํ มนุสฺสตฺตปฎิลาภํ มญฺญมาโน มหนฺตํ สกฺการํ กตฺวา ธาตุํ ปติฎฺฐาเปสิฯ สห ธาตุปติฎฺฐาเนน มหาภูมิจาโล อโหสิ นิฎฺฐิเต ปน ถูเป ราชา จ ราชา ภาติกา จ เทวิโย จ เท-นาค-ยกฺขานํ วิมฺภยกรํ ปเจฺจกํ ถูปมกํสุฯ</p>


<p>
เอวํ ชิโน ธาตุสรีรเกน  
  
คโตปิ สนฺติํ ชนตาหิตญฺจ,  
  
สุขญฺจ ธมฺมา พหุธา กเรยฺย  
  
ฐิโต หิ นาโถนุกรํ กเรยฺย;  
</p>
  
<p>สาธุชน มโนปสาทนตฺถาย กเต ถูปวํเส ถูปาราม กถา,</p>


<p> นิฎฺฐิตาย ปน ธาตุปูชาย ปติฎฺฐิเต ธาตุวเร มหิณฺทเตฺถโร มหาเมฆวนุยฺยานเมว คนฺตฺวาวาสํ กเปฺปสิฯ ตสฺมิํ โข ปน สมเย อนุลาเทวี ปพฺพชิตุกามา หุตฺวา รโญฺญ อาโรเจสิฯ ราชา ตสฺสา วจนํ สุตฺวา เถรํ เอตทโวจ? ภเนฺต อนุลาเทวี ปพฺพชิตุกามา, ปพฺพาเชถ นนฺต น มหาราช อมฺหากํ มาตุคามํ ปพฺพาเชตุํ กปฺปติฯ ปาฎลิปุเตฺต ปน มยฺหํ ภคินิ สงฺฆมิตฺตา เถรี นาม อตฺถิ, ตํ ปโกฺกสาเปหิ มหาราช, อิมสฺมิญฺจ ทีเป ปุริมกานญฺจ  ติณฺณํ สมฺมาสมฺพุทฺธานํ โพธิ ปติฎฺฐํสิ อมฺหากมฺปิ ภควโต สรส รํสิชาล วิสฺสชฺชนเกน โพธินา ปติฎฺฐาตพฺพํ, ตสฺมา สาสนํ ปหิเณยฺยสิ ยถา สงฺฆมิตฺตา โพธิํ คเหตฺวา อาคเจฺฉยฺยาติฯ</p>


<p>ราชา เถรสฺส วจนํ สมฺปฎิจฺฉิตฺวา อมเจฺจหิ สทฺธิํ มเนฺตโนฺต อริฎฺฐํ นาม อตฺตโน ภาคิเนยฺยํ อาห สกฺขิสฺสสิ ตฺวํ ตาต ปาฎลีปุตฺตํ คนฺตฺวา มหาโพธินา สทฺธิํ อยฺยํ สงฺฆมิตฺตเตฺถริํ อาเนตุนฺติ สกฺขิสฺสามิ เทว สเจ เม ปพฺพชฺชํ อนุชานิสฺสสีติฯ</p>


<p>คจฺฉ ตาต เถริํ อาเนตฺวา ปพฺพชฺชาหีติฯ โส รโญฺญ จ เถริสฺส จ สาสนํ คเหตฺวา เถรสฺส อธิฎฺฐานวเสน เอกทิวเส น ชมฺพุโกลปฎฺฎนํ คนฺตฺวา นาวํ อภิรูหิตฺว สมุทฺทํ อติกฺกมิตฺวา ปาฎลีปุตฺตํ คนฺตฺวา รโญฺญ สาสนํ อาจิกฺขิ-ปุโตฺต เต เทว มหิณฺทเถโร เอวมาหฯ สหายสฺส กิร เต เทวานมฺปิยติสฺสสฺส ภาตุชายา อนุลาเทวี นาม ปพฺพชิตุกามา, ตํ ปพฺพาเชตุํ อยฺยํ สงฺฆมิตฺตเตฺถริํ ปหิเณยฺยาถ, อยฺยาย เอว จ สทฺธิํ มหาโพธินฺติฯ</p>


<p>เถรสฺส สาสนํ อาโรเจตฺวา สงฺฆมิตฺตเตฺถริํ อุปสงฺกมิตฺวา เอวมาหฯ อเยฺย ตุมฺหากํ ภาตา มหิณฺทเตฺถโร มํ ตุมฺหากํ สนฺติกํ เปเสสิ เทวานมฺปิยติสฺส รโญฺญ ภาตุชายา อนุลาเทวี นาม ปญฺจหิ กญฺญาสเตหิ ปญฺจหิ จ อเนฺตปุริสา สเตหิ สทฺธิํ ปพฺพชิตุกามาติ, ตํ กิร อาคนฺตฺวา ปพฺพาเชถาติฯ</p>


<p>สา ตาว เทว ตุริต ตุริตา คนฺตฺวา รญฺญา ตैมตฺถํ อาโรเจตฺวา คจฺฉามหํ มหาราช ตมฺพปณฺณิทีปนฺติ อาหฯ</p>


<p>เตน หิ อมฺม มหาโพธิํ คเหตฺวา คจฺฉาหีติ วตฺวา ปาฎลีปุตฺตโต ยาว มหาโพธิ ตาว มคฺคํ ปฎิชคฺคาเปตฺวา สตฺตโยชนายามย ติโยชน วิตฺถตาย มหติยา เสนาย ปาฎลิปุตฺตโต นิกฺขมิตฺวา อริยสงฺฆํ อาทาย มหาโพธิสมีปํ อคมาสิฯ</p>


<p>เสนาย สมุสฺสิต ธชปตากํ นานารตน วิจิตฺตํ อเนกาลงฺการ ปติมณฺฑิตํ นานาวิธ กุสุม สมากิณฺณํ อเนก ตุริย สํฆฺรฎฺฐํ มหาโพธิํ ปริกฺขิปิ ตโต ราชา ปุปฺผ-คณฺธ-มาลาทีหิ ปูเชตฺวา ติกฺขตฺตุํ ปทกฺขิณํ กตฺวา อฎฺฐสุ ฐาเนสุ วณฺทิตฺวา อุฎฺฐาย อญฺชลิมฺปคฺคยฺห ฐตฺวา สจฺจวจนกิริยาย โพธิํ คณฺหิตุกาโม รตนปีฐํ อารุยฺห ตุลิกํ คเหตฺวา มโนสิลาย เลขํ กตฺวา ยทิ มหาโพธินา ลงฺกาทีเป ปติฎฺฐาตพฺพํ, ยทิ จาหํ พุทฺธสาสเน นิเพฺพมติโก ภเวยฺยํ, มหาโพธิ สยเมว อิมสฺมิํ สุวณฺณกฎาเห ปติฎฺฐหตูติ สจฺจกิริยมกาสิ สห สจฺจกิริยาย  โพธิสาขา มโนสิลาย ปริจฺฉินฺนฎฺฐาเนหิ ฉิณฺทิตฺวา คณฺธ กลล ปูรสฺส สุวณฺณกฎาหสฺส อุปริ อฎฺฐาสิฯ</p>


<p>ตโต ราชา มหาโพธิํ โพธิมณฺฑโต มหเนฺตน สกฺกาเรน ปาฎลีปุตฺตํ อาเนตฺวา สพฺพปริหารานิ ทตฺวา มหาโพธิํ คงฺคาย นาวํ อาโรเปตฺวา สยมฺปิ นครโต นิกฺขมิตฺวา วิญฺฌาฎวิํ สมติกฺกมฺม อนุปุเพฺพน สตฺตทิวเสหิ ตามลิตฺติํ อนุปฺปโตฺต อนฺตรมเคฺค เทว-นาค-มนุสฺสา อุฬารํ มหาโพธิ ปูชมกํสุฯ</p>


<p>ราชาปิ สมุทฺทตีเร สตฺตทิวสานิ มหาโพธิํ ฐเปตฺวา มหนฺตํ สกฺการํ กตฺวา โพธิมฺปิ สํงฺฆมิตฺตเตฺถริมฺปิ สปริวารํ นาวํ อาโรเปตฺวา คจฺฉติ วตเร ทสพลสฺส สรส รํสิชาลา มุญฺจมาโน มหาโพธิ รุโกฺขติ กณฺทิตฺวา อญฺชลิมฺปคฺคเหตฺวา อสฺสูนิ ปวตฺตยมาโน อฎฺฐาสิ สาปิ โข มหาโพธิ สมรูฬฺหนาวา ปสฺสโต ปสฺสโต มหาราชสฺส มหาสมุทฺทตลํ ปกฺขณฺทิ มหาสมุเทฺทปิ สมนฺตา โยชนํ วีจิ วูปสนฺตา ปญฺจวณฺณานิ ปทุมานิ ปุปฺผิตานิ อนฺตลิเกฺข ทิพฺพตุริยานิ วชฺชิํสุ อากาเส ชล ถล สนฺนิสฺสิตาหิ เทวตาหิ ปวตฺติตา อติวิย อุฬาร ปูชา อโหสิฯ เอวํ มหติยา ปูชาย สา นาวา ชมฺพุโกลปฎฺฎนํ ปาวิสิฯ</p>


<p>เทวานมฺปิยติสฺส มหาราชาปิ อุตฺตรทฺวารโต ปฎฺฐาย ยาว ชมฺพุโกลปฎฺฎนา มคฺคํ โสธาเปตฺวา อลงฺการาเปตฺวา นครโต นิกฺขมน ทิวเส อุตฺตรทฺวาร สมีเป สทฺทสาลาวตฺถุสฺมิํ ฐิโต ตาย วิภูติยา มหาสมุเทฺท อาคจฺฉนฺตํเยว มหาโพธิํ เถรสฺสานุภาเวน ทิสฺวา ตุฎฺฐมานโส นิกฺขมิตฺวา สพฺพํ มคฺคํ ปญฺจวเณฺณหิ ปุเปฺผหิ โอกิรโนฺต อนฺตรนฺตรา ปุปฺผอคฺฆิยานิ ฐเปโนฺต เอกาเหเนว ชมฺพุโกลปฎฺฎนํ คนฺตฺวา สพฺพตาลาวจร ปริวุโต ปุปฺผ ธูปคณฺธาทีหิ ปูชยมาโน คลปฺปมํนํ อุทกํ โอรุยฺห อาคโต วต เรทสพลสฺส สรส รํสิชาลํ วิสฺสชฺชนโก โพธิรุโกฺขติ ปสนฺนจิโตฺต มหาโพธิํ อุกฺขิปิตฺวา อุตฺตมเงฺค สิรสฺมิํ ปติฎฺฐเปตฺวา มหาโพธิํ ปริวาเรตฺวา อาคเตหิ โสฬสหิ ชาติสมฺปนฺนกุเลหิ สทฺธิํ สมุทฺทโต ปจฺจุตฺตริตฺวา สมุทฺทตีเร โพธิํ ฐเปตฺวา ตีณิ ทิวสานิ สกล ตมฺพปณฺณิ รเชฺชน ปูเชสิฯ</p>


<p>อถ จตุเตฺถ ทิวเส มหาโพธิํ อาทาย อุฬารํ ปูชํ กุรุมาโน อนุปุเพฺพน อนุราธปุรํ สมฺปเตฺต อนุราธปุเรปิ มหาสกฺการํ กตฺวา จาตุทฺทสี ทิวเส วฑฺฒมานกจฺฉายาย มหาโพธิํ อุตฺตรทฺวาเรน ปเวเสตฺวา นครมชฺฌน อติหริตฺวา ทกฺขิณทฺวาเรน นิกฺขมิตฺวา ทกฺขิณทฺวารโต ปญฺจธนุ สติเก ฐาเน ยตฺถ อมฺหากํ  สมฺมาสมฺพุโทฺธ นิโรธ สมาปตฺติํ สมาปชฺชิตฺวา นิสีทิฯ ปุริมกา จ ตโย สมฺมาสมฺพุทฺธา สมาปตฺติํ อเปฺปตฺวา นิสีทิํสุฯ ยตฺถ จ กกุสณฺธสฺส ภควโต สิรีสโพธิ, โกนาคมนสฺส ภควโต อุทุมฺพรโพธิ, กสฺสปสฺส ภควโต นิโคฺรธโพธิ, ปติฎฺฐาเปสิ -ตสฺมิํ มหาเมฆวนุยฺยานสฺส ติลกภูเต กตภูมิ ปริกเมฺม ราชวตฺถุทฺวารโกฎฺฐกฎฺฐาเน มหาโพธิํ ปติฎฺฐาเปสิฯ</p>


<p>
เอวํ ลงฺกาหิตตฺถาย-สาสนสฺสจ วุทฺธิยา,  
  
มหาเมฆวเน รเมฺม-มหาโพธิ ปติฎฺฐิโตติ;  
</p>
  
  
  
  
  