<h1>มหาวโคฺค</h1>
<h3>มหาขนฺธกกถา</h3>
<h3>ปพฺพชฺชากถา</h3>
<ol>
<li>
สีลกฺขนฺธาทิยุเตฺตน  
  
, สุภกฺขเนฺธน เทสิเต;  
  
ขนฺธเกปิ ปวกฺขามิ, สมาเสน วินิจฺฉยํฯ  
</li>
  
<li>
มาตรา อนนุญฺญาตํ, ปิตรา วาปิ ภิกฺขุโน;  
  
ภณฺฑุกมฺมมปุจฺฉิตฺวา, ปพฺพาเชนฺตสฺส ทุกฺกฎํฯ  
</li>
  
<li>
อุเทฺทสปริปุจฺฉาย, สยํ เจ พฺยาวโฎ สิยา;  
  
ทหโร อาณาเปตโพฺพ, ปพฺพาเชตฺวานยาติ จฯ  
</li>
  
<li>
อุปชฺฌายมถุทฺทิสฺส, อวุโตฺต ทหโร ปน;  
  
ปพฺพาเชติ สเจ ตํ โส, สยเมวาปิ วฎฺฎติฯ  
</li>
  
<li>
สามเณโรปิ วตฺตโพฺพ, ทหโร นตฺถิ ตตฺถ เจ;  
  
‘‘ขณฺฑสีมมิมํ เนตฺวา, ปพฺพาเชตฺวานยา’’ติ จฯ  
</li>
  
<li>
สรณานิ ปเนตสฺส, ทาตพฺพาเนว อตฺตนา;  
  
เอวมฺปิ ภิกฺขุนาเยว, โหติ ปพฺพาชิโต นโรฯ  
</li>
  
<li>
ปุริสํ ภิกฺขุโต อโญฺญ, ปพฺพาเชติ น วฎฺฎติ;  
  
อิตฺถิํ ภิกฺขุนิโต อโญฺญ, ปพฺพาเชติ น วฎฺฎติฯ  
</li>
  
<li>
สามเณโรปิ วา ทาตุํ, สามเณรีปิ วา ตถา;  
  
อาณตฺติยา อุภินฺนมฺปิ, กาสายานิ ลภนฺติ เตฯ  
</li>
  
<li>
สยเมว จ ยํ กิญฺจิ, ปพฺพาเชเนฺตน ภิกฺขุนา;  
  
เกสาปนยนํ กตฺวา, ปฐมํ อุทเก ปุนฯ  
</li>
  
<li>
นฺหาเปตโพฺพ  
  
สิยา สุฎฺฐุ, ฆํสิตฺวา โคมยาทินา;  
  
สรีเร ปีฬกา วาปิ, กจฺฉุ วา ตสฺส โหนฺติ เจฯ  
</li>
  
<li>
มาตา ยถา นิยํปุตฺตํ, น ชิคุจฺฉติ สพฺพโส;  
  
นฺหาเปตโพฺพว ยตินา, ตเถว อชิคุจฺฉตาฯ  
</li>
  
<li>
กสฺมา? ปเนตฺตเกนาปิ, อุปกาเรน สาสเน;  
  
โส สทา พลวเสฺนโห, โหตุปชฺฌายกาทิสุฯ  
</li>
  
<li>
วิโนเทตฺวา ปนุปฺปนฺนํ, อุกฺกณฺฐํ กุลปุตฺตกา;  
  
สิกฺขาโย ปริปูเรตฺวา, นิพฺพานํ ปาปุณนฺติ หิฯ  
</li>
  
<li>
คนฺธจุเณฺณน วา ปจฺฉา, จุเณฺณนปิ หลิทฺทิยา;  
  
สรีรํ ตสฺส สีสญฺจ, อุพฺพเฎฺฎตฺวา ปุนปฺปุนํฯ  
</li>
  
<li>
คิหิคนฺธํ วิโนเทตฺวา, กาสายานิ ปเนกโต;  
  
ทฺวตฺติกฺขตฺตุํ สกิํ วาปิ, ทาตพฺพานิสฺส ภิกฺขุนาฯ  
</li>
  
<li>
อถ หเตฺถปิ วา ตสฺส, อทตฺวา สยเมว ตํ;  
  
อจฺฉาเทติ อุปชฺฌาโย, วฎฺฎตาจริโยปิ วาฯ  
</li>
  
<li>
นิวาเสติ อนาณโตฺต, โส ปารุปติ วา สยํ;  
  
อปเนตฺวา ตโต สพฺพํ, ปุน ทาตพฺพเมว ตํฯ  
</li>
  
<li>
ภิกฺขุนา ตุ สหเตฺถน, ตถา อาณตฺติยาปิ วา;  
  
ทินฺนํ วฎฺฎติ กาสาวํ, นาทินฺนํ ปน วฎฺฎติฯ  
</li>
  
<li>
ตเสฺสว สนฺตกํ วาปิ, กา กถา อตฺตสนฺตเก;  
  
วนฺทาเปตฺวา ตตฺถ ภิกฺขู, การาเปตฺวาน อุกฺกุฎิํฯ  
</li>
  
<li>
อญฺชลิํ ปคฺคหาเปตฺวา, ทาตพฺพํ สรณตฺตยํ;  
  
ปฎิปาฎิวเสเนว, น จ อุปฺปฎิปาฎิยาฯ  
</li>
  
<li>
สเจ เอกปทํ วาปิ, เทติ เอกกฺขรมฺปิ วา;  
  
ปฎิปาฎิํ วิรชฺฌิตฺวา, คหิตํ เจ น วฎฺฎติฯ  
</li>
  
<li>
ติกฺขตฺตุํ ยทิ วา เทติ, พุทฺธํ สรณเมว วา;  
  
ตถา เสเสสุ เจวมฺปิ, น ทินฺนาเนว โหนฺติ หิฯ  
</li>
  
<li>
กตฺวานุนาสิกนฺตานิ  
, เอกาพทฺธานิ วา ปน;  
  
วิจฺฉินฺทิตฺวาถ ม-นฺตานิ, ทาตพฺพานิ วิชานตาฯ  
</li>
  
<li>
อุปสมฺปทกมฺมํ  
ตุ, เอกโตสุทฺธิยา สิยา;  
  
น โหติ ปน ปพฺพชฺชา, อุภโตสุทฺธิยา วินาฯ  
</li>
  
<li>
ตสฺมา อาจริเยนาปิ, ตถาเนฺตวาสิเกนปิ;  
  
พุ-ทฺธ-การาทโย วณฺณา, ฐานกรณสมฺปทํฯ  
</li>
  
<li>
อหาเปเนฺตน วตฺตพฺพา, ปพฺพชฺชาคุณมิจฺฉตา;  
  
เอกวณฺณวินาเสน, ปพฺพชฺชา หิ น รูหติฯ  
</li>
  
<li>
ยทิ สิทฺธาปิ ปพฺพชฺชา, สรณาคมนโตว หิ;  
  
ทาตพฺพา ทส สีลานิ, ปูรณตฺถาย ภิกฺขุนาฯ  
</li>
  
ปพฺพชฺชากถาฯ  
</li>
  
<li>
อุปชฺฌายมถาจริยํ, นิสฺสาย วสตา ปน;  
  
กตฺตพฺพาเนว วตฺตานิ, ปิยสีเลน ภิกฺขุนาฯ  
</li>
  
<li>
อาสนํ ปญฺญเปตพฺพํ, ทนฺตกฎฺฐํ มุโขทกํ;  
  
ทาตพฺพํ ตสฺส กาเลน, สเจ ยาคุ ภวิสฺสติฯ  
</li>
  
<li>
ยาคุ ตสฺสุปเนตพฺพา, สงฺฆโต กุลโตปิ วา;  
  
ปเตฺต วตฺตญฺจ กาตพฺพํ, วตฺตํ คามปฺปเวสเนฯ  
</li>
  
<li>
จีวเร ยานิ วตฺตานิ, วุตฺตานิ หิ มเหสินา;  
  
เสนาสเน ตถา ปาท-ปีฐกถลิกาทิสุฯ  
</li>
  
<li>
เอวมาทีนิ วตฺตานิ, สพฺพานิ ปน โรคโต;  
  
วุฎฺฐานาคมนนฺตานิ, สตฺตติํสสตํ สิยุํฯ  
</li>
  
<li>
วตฺตเภเทน สพฺพตฺถ, ทุกฺกฎํ ตุ ปกาสิตํ;  
  
อนาทรวเสเนว, อกโรนฺตสฺส ภิกฺขุโนฯ  
</li>
  
อุปชฺฌายาจริยวตฺตกถาฯ  
</li>
  
<li>
อุปชฺฌายสฺส  
วตฺตานิ, ตถา สทฺธิวิหาริเก;  
  
สตํ เตรส โหเนฺตว, ตถาเนฺตวาสิเกปิ จฯ  
</li>
  
สทฺธิวิหาริกเนฺตวาสิกวตฺตกถาฯ  
</li>
  
<li>
ปกฺกเนฺต วาปิ วิพฺภเนฺต, ปกฺขสงฺกนฺตเก มเต;  
  
อาณตฺติยา อุปชฺฌายา, ปสฺสมฺภติ จ นิสฺสโยฯ  
</li>
  
<li>
โหติ อาจริยมฺหาปิ, ฉธา นิสฺสยเภทนํ;  
  
ปกฺกเนฺต  
วาปิ วิพฺภเนฺต, ปกฺขสงฺกนฺตเก มเตฯ  
</li>
  
<li>
อาณตฺติยํ อุภินฺนมฺปิ, ธุรนิเกฺขปเนปิ จ;  
  
เอเกกสฺส อุภินฺนํ วา, นาลเย สติ ภิชฺชติฯ  
</li>
  
<li>
อุปชฺฌายสโมธาน-คตสฺสาปิ จ ภิชฺชติ;  
  
ทสฺสนํ สวนญฺจาติ, สโมธานํ ทฺวิธา มตํฯ  
</li>
  
<li>
อทฺธิกสฺส คิลานสฺส, คิลานุปฎฺฐกสฺส จ;  
  
ยาจิตสฺส น โทโสว, วสิตุํ นิสฺสยํ วินาฯ  
</li>
  
<li>
ชานตา อตฺตโน เจว, วเน ผาสุวิหารตํ;  
  
สภาเค ทายเกสเนฺต, วสิตุมฺปิ จ วฎฺฎติฯ  
</li>
  
นิสฺสยปฎิปฺปสฺสมฺภนกถาฯ  
</li>
  
<li>
กุฎฺฐิํ คณฺฑิํ กิลาสิญฺจ, โสสิญฺจ อปมาริกํ;  
  
ตถา ราชภฎํ โจรํ, ลิขิตํ การเภทกํฯ  
</li>
  
<li>
กสาหตํ นรเญฺจว, ปุริสํ ลกฺขณาหตํ;  
  
อิณายิกญฺจ ทาสญฺจ, ปพฺพาเชนฺตสฺส ทุกฺกฎํฯ  
</li>
  
<li>
หตฺถจฺฉินฺนมฬจฺฉินฺนํ, ปาทจฺฉินฺนญฺจ ปุคฺคลํ;  
  
กณฺณนาสงฺคุลิจฺฉินฺนํ, กณฺฑรจฺฉินฺนเมว จฯ  
</li>
  
<li>
กาณํ กุณิญฺจ ขุชฺชญฺจ, วามนํ ผณหตฺถกํ;  
  
ขญฺชํ ปกฺขหตเญฺจว, สีปทิํ ปาปโรคินํฯ  
</li>
  
<li>
ชราย  
ทุพฺพลํ อนฺธํ, พธิรเญฺจว มมฺมนํ;  
  
ปีฐสปฺปิํ ตถา มูคํ, ปพฺพาเชนฺตสฺส ทุกฺกฎํฯ  
</li>
  
<li>
อติทีโฆติรโสฺส วา, อติกาโลปิ วา ตถา;  
  
อโจฺจทาโตปิ วา มฎฺฐ-ตมฺพโลหนิทสฺสโนฯ  
</li>
  
<li>
อติถูโล อติกิโสฺส, มหาสีโสปิ วา ตถา;  
  
อติขุทฺทกสีเสน, สหิเตน ยุโตฺตปิ วาฯ  
</li>
  
<li>
กุฎกุฎกสีโส  
วา, ตถา สิขรสีสโก;  
  
เวฬุนาฬิสมาเนน, สีเสน จ ยุโต นโรฯ  
</li>
  
<li>
กปฺปสีโสปิ ปพฺภาร-สีโส วา วณสีสโก;  
  
ตถา กณฺณิกเกโส วา, ถูลเกโสปิ วา ตถาฯ  
</li>
  
<li>
ปูตินิโลฺลมสีโส วา, ชาติปณฺฑรเกสโก;  
  
ชาติยา ตมฺพเกโส วา, ตเถวาวฎฺฎสีสโกฯ  
</li>
  
<li>
สีสโลเมกพเทฺธหิ, ภมุเกหิ ยุโตปิ วา;  
  
สมฺพทฺธภมุโก วาปิ, นิโลฺลมภมุโกปิ วาฯ  
</li>
  
<li>
มหนฺตขุทฺทเนโตฺต วา, ตถา วิสมโลจโน;  
  
เกกโร วาปิ คมฺภีร-เนโตฺต วิสมจกฺกโลฯ  
</li>
  
<li>
ชตุมูสิกกโณฺณ วา, หตฺถิกโณฺณปิ วา ปน;  
  
ฉิทฺทมตฺตกกโณฺณ วา, ตเถวาวิทฺธกณฺณโกฯ  
</li>
  
<li>
ตถา ฎงฺกิตกโณฺณ วา, ปูติกโณฺณปิ วา ปน;  
  
โยนกาทิปฺปเภโทปิ, นายํ ปริสทูสโกฯ  
</li>
  
<li>
อติปิงฺคลเนโตฺต วา, ตถา นิปฺปขุมกฺขิ วา;  
  
อสฺสุปคฺฆรเนโตฺต วา, ปกฺกปุปฺผิตโลจโนฯ  
</li>
  
<li>
ตเถว จ มหานาโส, อติขุทฺทกนาสิโก;  
  
ตถา จิปิฎนาโส วา, นโร กุฎิลนาสิโกฯ  
</li>
  
<li>
นิจฺจวิสฺสวนาโส  
วา, โย วา ปน มหามุโข;  
  
วงฺกภินฺนมุโข วาปิ, มหาโอโฎฺฐปิ วา ปนฯ  
</li>
  
<li>
ตถา ตนุกโอโฎฺฐ วา, วิปุลุตฺตรโอฎฺฐโก;  
  
โอฎฺฐฉิโนฺนปิ อุปฺปกฺก-มุโข เอฬมุโขปิ วาฯ  
</li>
  
<li>
สงฺขตุโณฺฑปิ ทุคฺคนฺธ-มุโข วา ปน ปุคฺคโล;  
  
มหาทโนฺตปิ อจฺจนฺตํ, ตถา อสุรทนฺตโกฯ  
</li>
  
<li>
เหฎฺฐา อุปริโต วาปิ, พหินิกฺขนฺตทนฺตโก;  
  
อทโนฺต ปูติทโนฺต วา, อติขุทฺทกทนฺตโกฯ  
</li>
  
<li>
ยสฺส ทนฺตนฺตเร ทโนฺต, กาฬกทนฺตสนฺนิโภ;  
  
สุขุโมว ฐิโต, ตํ เจ, ปพฺพาเชตุมฺปิ วฎฺฎติฯ  
</li>
  
<li>
โย  
มหาหนุโก โปโส;  
  
ทีเฆน หนุนา ยุโต;  
  
จิปิฎหนุโก วาปิ;  
  
รเสฺสน หนุนา ยุโตฯ  
</li>
  
<li>
นิมฺมสฺสุทาฐิโก วาปิ, อติทีฆคโลปิ วา;  
  
อติรสฺสคโลปิ วา, ภินฺนคณฺฐิคโลปิ วาฯ  
</li>
  
<li>
ตถา ภฎฺฐํสกูโฎ วา, ภินฺนปิฎฺฐิอุโรปิ วา;  
  
สุทีฆรสฺสหโตฺถ วา, กจฺฉุกณฺฑุสมายุโตฯ  
</li>
  
<li>
มหานิสทมํโส วา, อุทฺธนคฺคุปมายุโต;  
  
วาตณฺฑิโก มหาอูรุ, สงฺฆฎฺฎนกชาณุโกฯ  
</li>
  
<li>
ภินฺนชาณุ มหาชาณุ, ทีฆชโงฺฆ วิชงฺฆโก;  
  
วิกโฎ วาปิ ปโณฺห วา, ตถา อุพฺพทฺธปิณฺฑิโกฯ  
</li>
  
<li>
ยฎฺฐิชโงฺฆ มหาชโงฺฆ, มหาปาโทปิ โย นโร;  
  
ตถา ปิฎฺฐิกปาโท วา, มหาปณฺหิปิ วา ปนฯ  
</li>
  
<li>
วงฺกปาโท  
นโร โย วา, คณฺฐิกงฺคุลิโกปิ วา;  
  
โย ปนนฺธนโข วาปิ, กาฬปูตินโขปิ จฯ  
</li>
  
<li>
อิเจฺจวมาทิกํ กญฺจิ, นรํ ปริสทูสกํ;  
  
ปพฺพาเชนฺตสฺส ภิกฺขุสฺส, โหติ อาปตฺติ ทุกฺกฎํฯ  
</li>
  
ปริสทูสกกถาฯ  
</li>
  
<li>
‘‘สามเณรชฺช มา ขาท, มา ภุญฺช จ ปิวา’’ติ จ;  
  
นิวาเรนฺตสฺส อาหารํ, โหติ อาปตฺติ ทุกฺกฎํฯ  
</li>
  
<li>
‘‘นิวาเรสฺสามิ อาหาร’’-มิติ วา ปตฺตจีวรํ;  
  
อโนฺต นิกฺขิปโต สพฺพ-ปโยเคสุปิ ทุกฺกฎํฯ  
</li>
  
<li>
ทุพฺพจสามเณรสฺส, อนาจารสฺส เกวลํ;  
  
ทณฺฑกมฺมํ หเว กตฺวา, หิตกาเมน ภิกฺขุนาฯ  
</li>
  
<li>
ยาคุํ วา ปน ภตฺตํ วา, ทเสฺสตฺวา กิร ภาสิตุํ;  
  
‘‘อาหเฎ ทณฺฑกเมฺม ตฺวํ, ลจฺฉสีท’’นฺติ วฎฺฎติฯ  
</li>
  
<li>
อปราธานุรูเปน  
, ทณฺฑกมฺมํ ตุ การเย;  
  
วาลิกาสลิลาทีน-มาหราปนเมว ตํฯ  
</li>
  
<li>
สีเส วา นิกฺขิปาเปตุํ, ปาสาณาทีนิ กานิจิ;  
  
นิปชฺชาเปตุมุเณฺห วา, ปาสาเณ ภูมิยาปิ วาฯ  
</li>
  
<li>
อุทกํ วา ปเวเสตุํ, น จ วฎฺฎติ ภิกฺขุโน;  
  
อิธาวรณมตฺตํ ตุ, ทณฺฑกมฺมํ ปกาสิตํฯ  
</li>
  
นิวารณกถาฯ  
</li>
  
<li>
ปโกฺขปกฺกมิกาสิตฺตา, จตุโตฺถ ปนุสูยโก;  
  
นปุํสเกน ปเญฺจเต, ปณฺฑกา ปริทีปิตาฯ  
</li>
  
<li>
เตสุ อาสิตฺตุสูยานํ, ปพฺพชฺชา น นิวาริตา;  
  
อิตเรสํ ตุ ติณฺณมฺปิ, ปณฺฑกานํ นิวาริตาฯ  
</li>
  
<li>
วาริตา  
ยสฺส ปพฺพชฺชา, นาเสตโพฺพติ โส มโต;  
  
ติวิเธ ปน เต ญตฺวา, ปพฺพาเชนฺตสฺส ทุกฺกฎํฯ  
</li>
  
ปณฺฑกกถาฯ  
</li>
  
<li>
ลิงฺคเตฺถโน จ สํวาส-เตฺถโน ตทุภยสฺส จ;  
  
เถยฺยสํวาสโก นาม, ติวิโธปิ ปวุจฺจติฯ  
</li>
  
<li>
สยเมว จ โย ตตฺถ, ปพฺพชิตฺวา น คณฺหติ;  
  
ภิกฺขุวสฺสานิ วา เนว, ยถาวุฑฺฒมฺปิ วนฺทนํฯ  
</li>
  
<li>
ลิงฺคเตฺถโน อยํ ลิงฺค-มตฺตสฺส เถนโต สิยา;  
  
โย จ ปพฺพชิโต หุตฺวา, ภิกฺขุวสฺสานิ คณฺหติฯ  
</li>
  
<li>
สํวาสํ สาทิยโนฺตว, สํวาสเตฺถนโก มโต;  
  
อุภยเตฺถนโก วุตฺต-นโยเยว, ยถาห จฯ  
</li>
  
<li>
‘‘ราชทุพฺภิกฺขกนฺตาร-โรคเวริภเยหิ วา;  
  
จีวราหรณตฺถํ วา, ลิงฺคมาทิยตีธ โยฯ  
</li>
  
<li>
สํวาสํ นาธิวาเสติ, ยาว โส สุทฺธมานโส;  
  
เถยฺยสํวาสโก นาม, ตาว เอส น วุจฺจติ’’ฯ  
</li>
  
เถยฺยสํวาสกกถาฯ  
</li>
  
<li>
‘‘ติตฺถิโยหํ  
ภวิสฺส’’นฺติ, อุปสมฺปนฺนภิกฺขุ เจ;  
  
สลิเงฺคเนว โย ยาติ, ติตฺถิยานมุปสฺสยํฯ  
</li>
  
<li>
คจฺฉโต ปทวาเรน, โหติ อาปตฺติ ทุกฺกฎํ;  
  
โหติ ติตฺถิยปกฺกโนฺต, ลิเงฺค เตสํ ตุ นิสฺสิเตฯ  
</li>
  
<li>
‘‘ติตฺถิโยหํ ภวิสฺส’’นฺติ, กุสจีราทิกํ ปน;  
  
สยเมว นิวาเสติ, โสปิ ปกฺกนฺตโก สิยาฯ  
</li>
  
<li>
นโคฺค  
อาชีวกาทีนํ, คนฺตฺวา เตสํ อุปสฺสยํ;  
  
ลุญฺจาเปติ สเจ เกเส, วตฺตานาทิยตีธ วาฯ  
</li>
  
<li>
โมรปิญฺฉาทิกํ เตสํ, ลิงฺคํ คณฺหาติ วา สเจ;  
  
สารโต เจว วา เตสํ, ปพฺพชฺชํ ลทฺธิเมว วาฯ  
</li>
  
<li>
โหติ ติตฺถิยปกฺกโนฺต, น ปเนส วิมุจฺจติ;  
  
นคฺคสฺส คจฺฉโต วุตฺตํ, ปทวาเรน ทุกฺกฎํฯ  
</li>
  
<li>
วุโตฺต อนุปสมฺปนฺน-วเสน เถยฺยวาสโก;  
  
ตถา ติตฺถิยปกฺกโนฺต, อุปสมฺปนฺนภิกฺขุนาฯ  
</li>
  
ติตฺถิยปกฺกนฺตกถาฯ  
</li>
  
<li>
นาโค วาปิ สุปโณฺณ วา, ยโกฺข สโกฺกปิ วา อิธ;  
  
ติรจฺฉานคโต วุโตฺต, ปพฺพาเชตุํ น วฎฺฎติฯ  
</li>
  
ติรจฺฉานกถาฯ  
</li>
  
<li>
ปญฺจานนฺตริเก โปเส, ปพฺพาเชนฺตสฺส ทุกฺกฎํ;  
  
อุภโตพฺยญฺชนเญฺจว, ตถา ภิกฺขุนิทูสกํฯ  
</li>
  
<li>
เอกโตอุปสมฺปนฺนํ, ภิกฺขุนีนํ ตุ สนฺติเก;  
  
ทูเสตฺวา ปน โส เนว, ภิกฺขุนีทูสโก สิยาฯ  
</li>
  
<li>
สเจ อนุปสมฺปนฺน-ทูสโก อุปสมฺปทํ;  
  
ลภเตว จ ปพฺพชฺชํ, สา จ เนว ปราชิตาฯ  
</li>
  
เอกาทสอภพฺพปุคฺคลกถาฯ  
</li>
  
<li>
นูปสมฺปาทนีโยว  
, อนุปชฺฌายโก นโร;  
  
กโรโต ทุกฺกฎํ โหติ, น กุปฺปติ สเจ กตํฯ  
</li>
  
<li>
กุปฺปตีติ  
วทเนฺตเก, น คเหตพฺพเมว ตํ;  
  
เสเสสุปิ อยํ เญโยฺย, นโย สพฺพตฺถ วิญฺญุนาฯ  
</li>
  
<li>
อุปสมฺปทกมฺมสฺส, อภพฺพา ปญฺจวีสติ;  
  
อชานิตฺวา กโต จาปิ, โอสาโร นาสนารโหฯ  
</li>
  
<li>
หตฺถจฺฉินฺนาทิพาตฺติํส, กุฎฺฐิอาทิ จ เตรส;  
  
อปโตฺต เตสโมสาโร, กโต เจ ปน รูหติฯ  
</li>
  
<li>
เอกูปชฺฌายโก โหติ;  
  
โหนฺติ อาจริยา ตโย;  
  
อุปสมฺปทาเปกฺขา จ;  
  
โหนฺติ เทฺว วา ตโยปิ วาฯ  
</li>
  
<li>
ตีหิ อาจริเยเหว, เอกโต อนุสาวนํ;  
  
โอสาเรตฺวา กตํ กมฺมํ, น จ กุปฺปติ กปฺปติฯ  
</li>
  
<li>
เอกูปชฺฌายโก โหติ;  
  
อาจริโยปิ ตเถกโต;  
  
อุปสมฺปทาเปกฺขา จ;  
  
โหนฺติ เทฺว วา ตโยปิ วาฯ  
</li>
  
<li>
อนุปุเพฺพน สาเวตฺวา, เตสํ นามํ ตุ เตน จ;  
  
เอกโต อนุสาเวตฺวา, กตมฺปิ จ น กุปฺปติฯ  
</li>
  
<li>
นานุปชฺฌายเกนาปิ, นานาจริยเกน จ;  
  
อญฺญมญฺญานุสาเวตฺวา, กตํ กมฺมญฺจ วฎฺฎติฯ  
</li>
  
<li>
สุมโน ติสฺสเถรสฺส, อนุสาเวติ สิสฺสกํ;  
  
ติโสฺส สุมนเถรสฺส, อนุสาเวติ สิสฺสกํฯ  
</li>
  
<li>
นานุปชฺฌายเกเนว, เอกาจริยเกนิธ;  
  
อุปสมฺปทา ปฎิกฺขิตฺตา, พุเทฺธนาทิจฺจพนฺธุนาฯ  
</li>
  
มหาขนฺธกกถาฯ  
</li>
  
<h2>อุโปสถกฺขนฺธกกถา</h2>
</ol>
<ol>
<li>
พทฺธาพทฺธวเสเนว  
  
, สีมา นาม ทฺวิธา มตา;  
  
นิมิเตฺตน นิมิตฺตํ ตุ, ฆเฎตฺวา ปน สมฺมตาฯ  
</li>
  
<li>
อยํ สีมาวิปตฺตีหิ, เอกาทสหิ วชฺชิตา;  
  
พทฺธา นาม สิยา สีมา, สา ติสมฺปตฺติสํยุตาฯ  
</li>
  
<li>
ขณฺฑสมานสํวาสา-วิปฺปวาสาทิเภทโต;  
  
อิติ พทฺธา ติธา วุตฺตา, อพทฺธาปิ ติธา มตาฯ  
</li>
  
<li>
คามโต อุทกุเกฺขปา, สตฺตพฺภนฺตรโตปิ จ;  
  
ตตฺถ คามปริเจฺฉโท,  
‘‘คามสีมา’’  
ติ วุจฺจติฯ  
</li>
  
<li>
ชาตสฺสเร สมุเทฺท วา, นทิยา วา สมนฺตโต;  
  
มชฺฌิมสฺสุทกุเกฺขโป,  
อุทกุเกฺขป  
สญฺญิโตฯ  
</li>
  
<li>
อคามเก อรเญฺญ ตุ, สเตฺตวพฺภนฺตรา ปน;  
  
สมนฺตโต อยํ สีมา,  
สตฺตพฺภนฺตร  
นามิกาฯ  
</li>
  
<li>
เอกํ อพฺภนฺตรํ วุตฺตํ, อฎฺฐวีสติหตฺถกํ;  
  
คุฬุเกฺขปนเยเนว, อุทกุเกฺขปกา มตาฯ  
</li>
  
<li>
อิมา เทฺว ปน สีมาโย, วฑฺฒนฺติ ปริสาวสา;  
  
อพฺภนฺตรูทกุเกฺขปา, ฐิโตกาสา ปรํ สิยุํฯ  
</li>
  
<li>
ฐิโต อโนฺตปริเจฺฉเท, หตฺถปาสํ วิหาย วา;  
  
ตตฺตกํ อนติกฺกมฺม, ปริเจฺฉทมฺปิ วา ปรํฯ  
</li>
  
<li>
ฐิโต กมฺมํ วิโกเปติ, อิติ อฎฺฐกถานโย;  
  
ตสฺมา โส หตฺถปาเส วา, กาตโพฺพ พหิ วา ปนฯ  
</li>
  
<li>
พทฺธสีมาย สณฺฐานํ, นิมิตฺตํ ทิสกิตฺตนํ;  
  
ญตฺวา ปมาณํ โสเธตฺวา, สีมํ พเนฺธยฺย ปณฺฑิโตฯ  
</li>
  
<li>
ติโกณํ  
จตุรสฺสญฺจ, วฎฺฎญฺจ ปณวูปมํ;  
  
วิตานํ ธนุกาการํ, มุทิงฺคสกฎูปมํฯ  
</li>
  
<li>
ปพฺพตํ  
วนํ ปาสาณํ, รุกฺขํ มคฺคญฺจ วมฺมิกํ;  
  
อุทกญฺจ นทิญฺจาติ, นิมิตฺตานฎฺฐ ทีปเยฯ  
</li>
  
<li>
เตสุ ตีณิ นิมิตฺตานิ, อาทิํ กตฺวา สมนฺตโต;  
  
นิมิตฺตานํ สเตนาปิ, พนฺธิตุํ ปน วฎฺฎติฯ  
</li>
  
<li>
ติโยชนปรา สีมา, อุกฺกฎฺฐาติ ปกาสิตา;  
  
เอกวีสติ ภิกฺขูนํ, คณฺหนฺตี เหฎฺฐิมา มตาฯ  
</li>
  
<li>
อุกฺกฎฺฐายปิ อุกฺกฎฺฐา, เหฎฺฐิมายปิ เหฎฺฐิมา;  
  
เอตา เทฺวปิ อสีมาติ, วุตฺตา อาทิจฺจพนฺธุนาฯ  
</li>
  
<li>
นิมิตฺตํ ปน กิเตฺตตฺวา, สพฺพเมว สมนฺตโต;  
  
ปจฺฉา ญตฺติทุติเยน, สีมํ พนฺธิตุมรหติฯ  
</li>
  
<li>
พนฺธิตฺวานนฺตรํ ปจฺฉา, จีวราวิปฺปวาสกํ;  
  
สมฺมนฺนิตฺวาน พทฺธา สา-วิปฺปวาสาติ วุจฺจติฯ  
</li>
  
<li>
นทีสรสมุเทฺทสุ, สีมํ พนฺธติ เจ ปน;  
  
น โวตฺถรติ เตเนว, อสีมาติ ชิโนพฺรวิฯ  
</li>
  
สีมากถาฯ  
</li>
  
<li>
ทินการกกตฺตพฺพา-การานญฺจ วสา ปน;  
  
นเววุโปสถา วุตฺตา, พุเทฺธนาทิจฺจพนฺธุนาฯ  
</li>
  
<li>
จาตุทฺทโส ปนฺนรโส, สามคฺคี จ อุโปสโถ;  
  
ทิวเสเนว นิทฺทิฎฺฐา, ตโยเปเต อุโปสถาฯ  
</li>
  
<li>
สเงฺฆ อุโปสโถ เจว, คเณ ปุคฺคลุโปสโถ;  
  
การกานํ วเสเนว, ตโย วุตฺตา อุโปสถาฯ  
</li>
  
<li>
สุตฺตุเทฺทสาภิธาโน  
จ, ปาริสุทฺธิอุโปสโถ;  
  
อธิฎฺฐานนฺติ นิทฺทิฎฺฐา, ตโย กเมฺมนุโปสถาฯ  
</li>
  
<li>
สงฺฆสฺส ปาติโมโกฺข จ, ปาริสุทฺธิ คณสฺส จ;  
  
อธิฎฺฐานมเถกสฺส, นิทฺทิฎฺฐํ ปน สตฺถุนาฯ  
</li>
  
<li>
ปาติโมกฺขสฺส อุเทฺทสา, ปญฺจ วุตฺตา มเหสินา;  
  
นิทานํ อุทฺทิสิตฺวาน, สาเวตพฺพํ ตุ เสสกํฯ  
</li>
  
<li>
อยเมว  
นโย เญโยฺย, เสเสสุปิ จ วิญฺญุนา;  
  
จตฺตาโร ภิกฺขุนีนญฺจ, อุเทฺทสา นวิเม ปนฯ  
</li>
  
<li>
ปาติโมกฺขสฺส อุเทฺทโส, กาตโพฺพว อุโปสเถ;  
  
อนฺตรายํ วินา เจว, อนุเทฺทโส นิวาริโตฯ  
</li>
  
<li>
เถโร จ อิสฺสโร ตสฺส;  
  
‘‘เถราเธยฺย’’นฺติ ปาฐโต;  
  
อวตฺตเนฺตน อชฺฌิโฎฺฐ;  
  
ยสฺส โส ปน วตฺตติฯ  
</li>
  
<li>
อุทฺทิสเนฺต สมปฺปา วา, อาคจฺฉนฺติ สเจ ปน;  
  
อุทฺทิฎฺฐํ ตํ สุอุทฺทิฎฺฐํ, สาเวตพฺพํ ตุ เสสกํฯ  
</li>
  
<li>
อุทฺทิฎฺฐมเตฺต ภิกฺขูนํ, ปริสายุฎฺฐิตาย วา;  
  
ปาริสุทฺธิ ตุ กตฺตพฺพา, มูเล เตสํ, สเจ พหูฯ  
</li>
  
<li>
สมฺมชฺชิตุํ ปทีเปตุํ, ปญฺญาเปตุํ ทกาสเน;  
  
วินิทฺทิฎฺฐสฺส เถเรน, อกโรนฺตสฺส ทุกฺกฎํฯ  
</li>
  
<li>
กตฺวา สมฺมชฺชนํ ทีปํ, ฐเปตฺวา อุทกาสนํ;  
  
คณญตฺติํ ฐเปตฺวาว, กตฺตโพฺพ ตีหุโปสโถฯ  
</li>
  
<li>
ปุพฺพกิจฺจํ สมาเปตฺวา, อธิเฎฺฐยฺย ปเนกโก;  
  
โน เจ อธิฎฺฐเหยฺยสฺส, โหติ อาปตฺติ ทุกฺกฎํฯ  
</li>
  
<li>
อธเมฺมน  
จ วเคฺคน, สมเคฺคน อธมฺมโต;  
  
ตถา ธเมฺมน วเคฺคน, สมเคฺคน จ ธมฺมโตฯ  
</li>
  
<li>
อุโปสถสฺส เอตานิ, กมฺมานีติ ชิโนพฺรวิ;  
  
จตูสฺวปิ ปเนเตสุ, จตุตฺถํ ธมฺมิกํ มตํฯ  
</li>
  
<li>
อธเมฺมนิธ วโคฺค หิ, กตโม เจตฺถุโปสโถ?  
  
วสนฺติ เอกสีมายํ, จตฺตาโร ยตฺถ ภิกฺขุโนฯ  
</li>
  
<li>
เอกสฺส ปาริสุทฺธิํ เต, อานยิตฺวา ตโย ชนา;  
  
กโรนฺติ ปาริสุทฺธิํ เจ, อธโมฺม วคฺคุโปสโถฯ  
</li>
  
<li>
อธเมฺมน สมโคฺค หิ, จตฺตาโร ภิกฺขุเนกโต;  
  
กโรนฺติ ปาริสุทฺธิํ เจ, สมโคฺค โหตฺยธมฺมิโกฯ  
</li>
  
<li>
ธเมฺมน  
ปน วโคฺค หิ, กตโม โส อุโปสโถ;  
  
วสนฺติ เอกสีมายํ, จตฺตาโร ยตฺถ ภิกฺขุโนฯ  
</li>
  
<li>
เอกสฺส ปาริสุทฺธิํ เต, อานยิตฺวา ตโย ชนา;  
  
ปาติโมกฺขุทฺทิสเนฺต เจ, วโคฺค ธเมฺมนุโปสโถฯ  
</li>
  
<li>
ธมฺมโต หิ สมโคฺค โส;  
  
จตฺตาโร ภิกฺขุเนกโต;  
  
ปาติโมกฺขุทฺทิสนฺตีธ;  
  
สมโคฺค ธมฺมโต มโตฯ  
</li>
  
<li>
วเคฺค สมเคฺค วโคฺคติ, สญฺญิโน วิมติสฺส วา;  
  
อุโปสถํ กโรนฺตสฺส, โหติ อาปตฺติ ทุกฺกฎํฯ  
</li>
  
<li>
เภทาธิปฺปายโต ตสฺส, โหติ ถุลฺลจฺจยํ ปน;  
  
วเคฺค สมเคฺคนาปตฺติ, สมโคฺคติ จ สญฺญิโนฯ  
</li>
  
<li>
อุกฺขิเตฺตน คหเฎฺฐน, เสเสหิ สหธมฺมิหิ;  
  
จุตนิกฺขิตฺตสิเกฺขหิ, เอกาทสหิ วา สหฯ  
</li>
  
<li>
อุโปสโถ น กาตโพฺพ, สภาคาปตฺติเกน วา;  
  
ฉเนฺทน ปาริวุเตฺถน, กโรโต โหติ ทุกฺกฎํฯ  
</li>
  
<li>
อเทเสตฺวา  
ปนาปตฺติํ, นาวิกตฺวาน เวมติํ;  
  
อุโปสโถ น กาตโพฺพ, ทิเน วา อนุโปสเถฯ  
</li>
  
<li>
อุโปสเถ ปนาวาสา, สภิกฺขุมฺหา จ ภิกฺขุนา;  
  
อาวาโส วา อนาวาโส, น คนฺตโพฺพ กุทาจนํฯ  
</li>
  
<li>
ยสฺมิํ อุโปสเถ กิจฺจํ;  
  
อาวาเส ปน วตฺตติ;  
  
โส เจ สภิกฺขุโก นาม;  
  
อาวาโสติ ปกาสิโตฯ  
</li>
  
<li>
อุโปสโถ กิมตฺถาย, กิมตฺถาย ปวารณา;  
  
อุโปสโถ สมคฺคโตฺถ, วิสุทฺธตฺถา ปวารณาฯ  
</li>
  
<li>
โกเปตุํ ธมฺมิกํ กมฺมํ, ปฎิโกฺกเสยฺย ทุกฺกฎํ;  
  
ฉนฺทํ วา กายสามคฺคิํ, อเทนฺตสฺสปิ ทุกฺกฎํฯ  
</li>
  
<li>
โหติ  
ปญฺจวิโธ สโงฺฆ, จตุวคฺคาทิเภทโต;  
  
โส จ กตฺตพฺพกมฺมสฺส, วเสน ปริทีปิโตฯ  
</li>
  
<li>
ปวารณํ ตถาพฺภานํ, กมฺมญฺจ อุปสมฺปทํ;  
  
ฐเปตฺวา จตุวเคฺคน, อกตฺตพฺพํ น วิชฺชติฯ  
</li>
  
<li>
ปญฺจวเคฺคน อพฺภานํ, มชฺฌเทสูปสมฺปทํ;  
  
ทสวเคฺคน อพฺภานํ, วินา สพฺพํ ตุ วฎฺฎติฯ  
</li>
  
<li>
กมฺมํ วีสติวเคฺคน, น กตฺตพฺพํ น กิญฺจิปิ;  
  
อูเน โทโสติ ญาเปตุํ, นาธิเก อติเรกตาฯ  
</li>
  
<li>
จตฺตาโร ปกตตฺตาว, กมฺมปฺปตฺตาติ ทีปิตา;  
  
จตุวเคฺคน กตฺตเพฺพ, เสเสสุ จ อยํ นโยฯ  
</li>
  
<li>
จตุวคฺคาทิกตฺตพฺพํ, กตฺวาสํวาสปุคฺคลํ;  
  
คณปูรํ กโรนฺตสฺส, กตํ กุปฺปติ ทุกฺกฎํฯ  
</li>
  
<li>
ปริวาสาทิกเมฺมปิ  
, ตตฺรฎฺฐํ คณปูรกํ;  
  
กตฺวา ปน กโรนฺตานํ, ตถา, เสสํ ตุ วฎฺฎติฯ  
</li>
  
อุโปสถกฺขนฺธกกถาฯ  
</li>
  
<h2>วสฺสูปนายิกกฺขนฺธกกถา</h2>
</ol>
<ol>
<li>
ปุริมา ปจฺฉิมา จาติ, ทุเว วสฺสูปนายิกา;  
  
อาลโย วา วจีเภโท, กตฺตโพฺพ อุปคจฺฉตาฯ  
</li>
  
<li>
วสฺสูปคมนํ วาปิ, ชานํ อนุปคจฺฉโต;  
  
เตมาสมวสิตฺวา วา, จรนฺตสฺสปิ ทุกฺกฎํฯ  
</li>
  
<li>
รุกฺขสฺส สุสิเร ฉเตฺต, จาฎิฉวกุฎีสุ วา;  
  
อโชฺฌกาเสปิ วา วสฺสํ, อุปคนฺตุํ น วฎฺฎติฯ  
</li>
  
<li>
วสฺสเจฺฉเท อนาปตฺติ, อนฺตราโย สเจ สิยา;  
  
ฉินฺนวสฺสสฺส ภิกฺขุสฺส, วาริตาว ปวารณาฯ  
</li>
  
<li>
มาตาปิตูนํ  
ปน ทสฺสนตฺถํ;  
  
ปญฺจนฺนมเตฺถ สหธมฺมิกานํ;  
  
ทฎฺฐุํ คิลานํ ตทุปฎฺฐกานํ;  
  
ภตฺตาทิ เนสํ ปริเยสนตฺถํฯ  
</li>
  
<li>
ตถานภิรตํ คนฺตฺวา, วูปกาเสสฺสมุฎฺฐิตํ;  
  
ทิฎฺฐิํ วา ตสฺส กุกฺกุจฺจํ, วิโนเทสฺสามหนฺติ วาฯ  
</li>
  
<li>
เอวํ สตฺตาหกิเจฺจน, ภิกฺขุนา วินยญฺญุนา;  
  
อเปสิเตปิ คนฺตพฺพํ, ปเคว ปหิเต ปนฯ  
</li>
  
<li>
วสฺสํ อุปคเตเนตฺถ, อนิมนฺติตภิกฺขุนา;  
  
ธมฺมสฺส สวนตฺถาย, คนฺตุํ ปน น วฎฺฎติฯ  
</li>
  
<li>
‘‘อสุกํ  
นาม ทิวสํ, สนฺนิปาโต ภวิสฺสติ’’;  
  
อิเจฺจวํ กติกา ปุพฺพํ, กตา เจ ปน วฎฺฎติฯ  
</li>
  
<li>
‘‘โธวิสฺสามิ รชิสฺสามิ, ภณฺฑก’’นฺติ น วฎฺฎติ;  
  
สจาจริยุปชฺฌายา, ปหิณนฺติ จ วฎฺฎติฯ  
</li>
  
<li>
อุเทฺทสาทีนมตฺถาย, คนฺตุํ เนว จ วฎฺฎติ;  
  
ครูนํ ทสฺสนตฺถาย, คนฺตุํ ลภติ ปุคฺคโลฯ  
</li>
  
<li>
สเจ อาจริโย ‘‘อชฺช, มา คจฺฉาหี’’ติ ภาสติ;  
  
รตฺติเจฺฉเท อนาปตฺติ, โหตีติ ปริทีปิตาฯ  
</li>
  
<li>
ยสฺส กสฺสจิ ญาติสฺส, อุปฎฺฐากกุลสฺส วา;  
  
คจฺฉโต ทสฺสนตฺถาย, รตฺติเจฺฉเท จ ทุกฺกฎํฯ  
</li>
  
<li>
‘‘อาคมิสฺสามิ อเชฺชว, คนฺตฺวาหํ คามก’’นฺติ จ;  
  
สเจ ปาปุณิตุํ คจฺฉํ, น สโกฺกเตว วฎฺฎติฯ  
</li>
  
<li>
วเช สเตฺถปิ นาวายํ, ตีสุ ฐาเนสุ ภิกฺขุโน;  
  
วสฺสเจฺฉเท อนาปตฺติ, ปวาเรตุญฺจ วฎฺฎติฯ  
</li>
  
<li>
สติ ปจฺจยเวกเลฺล, สรีราผาสุตาย วา;  
  
เอเสว อนฺตราโยติ, วสฺสํ เฉตฺวาปิ ปกฺกเมฯ  
</li>
  
<li>
เยน เกนนฺตราเยน, วสฺสํ โนปคโต หิ โย;  
  
ทุติยา อุปคนฺตพฺพา, ฉินฺนวเสฺสน วา ปนฯ  
</li>
  
<li>
วสฺสํ  
อนุปคนฺตฺวา วา, ตทเหว จ คจฺฉติ;  
  
พหิทฺธา เอว สตฺตาหํ, อุปคนฺตฺวาปิ วา ปนฯ  
</li>
  
<li>
วีตินาเมติ เจ ตสฺส, ปุริมาปิ น วิชฺชติ;  
  
ปฎิสฺสเว จ ภิกฺขุสฺส, โหติ อาปตฺติ ทุกฺกฎํฯ  
</li>
  
<li>
วสฺสํ ปนุปคนฺตฺวา จ, อุฎฺฐาเปตฺวา น จารุณํ;  
  
คจฺฉโต ปน สตฺตาห-กรเณเนว ภิกฺขุโนฯ  
</li>
  
<li>
อโนฺตเยว จ สตฺตาหํ, นิวตฺตนฺตสฺส ตสฺส ตุ;  
  
อนาปตฺตีติ โก วาโท, วสิตฺวา พหิ คจฺฉโตฯ  
</li>
  
<li>
‘‘วสิสฺสามีธ  
วสฺส’’นฺติ, อาลโย ยทิ วิชฺชติ;  
  
โนเปตสติยา วสฺสํ, เตน เสนาสนํ ปนฯ  
</li>
  
<li>
คหิตํ สุคฺคหิตํ โหติ, ฉินฺนวโสฺส น โหติ โส;  
  
ลภเตว ปวาเรตุํ, น โทโส โกจิ วิชฺชติฯ  
</li>
  
<li>
‘‘อิมสฺมิํ วิหาเร เตมาสํ, อิมํ วสฺสํ อุเปมิ’’ติ;  
  
นิจฺฉาริเต จ ติกฺขตฺตุํ, วสฺสํ อุปคโต สิยาฯ  
</li>
  
<li>
อาทิํ ตุ นวมิํ กตฺวา, คนฺตุํ วฎฺฎติ ภิกฺขุโน;  
  
อาคจฺฉตุ จ ปจฺฉา โส, มา วา โทโส น วิชฺชติฯ  
</li>
  
วสฺสูปนายิกกฺขนฺธกกถาฯ  
</li>
  
<h2>ปวารณกฺขนฺธกกถา</h2>
</ol>
<ol>
<li>
จาตุทฺทสี ปญฺจทสี, สามคฺคี จ ปวารณา;  
  
เตวาจี เทฺวกวาจี จ, สเงฺฆ จ คณปุคฺคเลฯ  
</li>
  
<li>
เอตา ปน มุนิเนฺทน, วุตฺตา นว ปวารณา;  
  
ตีณิ กมฺมานิ มุญฺจิตฺวา, อเนฺตเนว ปวารเยฯ  
</li>
  
<li>
ปุพฺพกิจฺจํ สมาเปตฺวา, ปตฺตกเลฺล สมานิเต;  
  
ญตฺติํ ฐเปตฺวา สเงฺฆน, กตฺตพฺพา หิ ปวารณาฯ  
</li>
  
<li>
ปวาเรเนฺตสุ  
เถเรสุ, นิสีเทยฺย นโว ปน;  
  
สยํ ยาว ปวาเรยฺย, ตาว อุกฺกุฎิกญฺหิ โสฯ  
</li>
  
<li>
ญตฺติํ วตฺวา ปวาเรยฺยุํ, จตฺตาโร วา ตโยปิ วา;  
  
ปุพฺพกิจฺจํ สมาเปตฺวา, เอกาวาเส วสนฺติ เจฯ  
</li>
  
<li>
อญฺญมญฺญํ ปวาเรยฺยุํ, วินา ญตฺติํ ทุเว ชนา;  
  
อธิเฎฺฐยฺย ปเนโกปิ, เสสา สงฺฆปวารณาฯ  
</li>
  
<li>
ปวาริเต  
จ สงฺฆสฺมิํ, กเรยฺยนาคโต ปน;  
  
อวุโฎฺฐ ฉินฺนวโสฺส วา, ปาริสุทฺธิอุโปสถํฯ  
</li>
  
<li>
ปญฺจ ยสฺมิํ ปนาวาเส, จตฺตาโร วา ตโยปิ วา;  
  
เอเกกสฺส หริตฺวาน, สมณา เต ปวารณํฯ  
</li>
  
<li>
อญฺญมญฺญํ ปวาเรนฺติ, สเจ อาปตฺติ ทุกฺกฎํ;  
  
เสสํ อุโปสเถ วุตฺต-นเยนิธ นเย พุโธฯ  
</li>
  
<li>
ปาริสุทฺธิปฺปทาเนน, สมฺปาเทตตฺตโน สุจิํ;  
  
ฉนฺททาเนน สงฺฆสฺส, สพฺพํ สาเธติ, นตฺตโนฯ  
</li>
  
<li>
ตสฺมา ปน อุภินฺนมฺปิ, กิจฺจสิทฺธตฺถเมวิธ;  
  
ปาริสุทฺธิปิ ทาตพฺพา, ฉนฺทํ เทเนฺตน ภิกฺขุนาฯ  
</li>
  
<li>
ฉเนฺทเกน พหูนมฺปิ, หาตโพฺพ ปาริสุทฺธิปิ;  
  
ปรมฺปราหโฎ ฉโนฺท, น คจฺฉติ วิสุทฺธิยาฯ  
</li>
  
<li>
ฉนฺทํ วา ปาริสุทฺธิํ วา, คเหตฺวา วา ปวารณํ;  
  
สามเณราทิภาวํ วา, ปฎิชาเนยฺย หารโกฯ  
</li>
  
<li>
สเจ โส สงฺฆมปฺปตฺวา, วิพฺภเมยฺย มเรยฺย วา;  
  
นาหฎเญฺจว ตํ สพฺพํ, ปตฺวา เจวํ สิยาหฎํฯ  
</li>
  
<li>
สงฺฆํ ปตฺวา ปมโตฺต วา, สุโตฺต วา ขิตฺตจิตฺตโก;  
  
นาโรเจติ อนาปตฺติ, โหติ สญฺจิจฺจ ทุกฺกฎํฯ  
</li>
  
<li>
เย เต วิปสฺสนายุตฺตา, รตฺตินฺทิวมตนฺทิตา;  
  
ปุพฺพรตฺตาปรรตฺตํ, วิปสฺสนปรายณาฯ  
</li>
  
<li>
ลทฺธผาสุวิหารานํ, สิยา น ปริหานิติ;  
  
ปวารณาย สงฺคาโห, วุโตฺต กตฺติกมาสเกฯ  
</li>
  
ปวารณกฺขนฺธกกถาฯ  
</li>
  
<h2>จมฺมกฺขนฺธกกถา</h2>
</ol>
<ol>
<li>
เอฬกาชมิคานํ  
  
ตุ, จมฺมํ วฎฺฎติ ภิกฺขุโน;  
  
โรหิเตณิกุรงฺคานํ, ปสทํมิคมาตุยาฯ  
</li>
  
<li>
ฐเปตฺวา จมฺมเมเตสํ, อญฺญํ ทุกฺกฎวตฺถุกํ;  
  
ถวิโกปาหเน สพฺพํ, จมฺมํ วฎฺฎตฺยมานุสํฯ  
</li>
  
<li>
วฎฺฎนฺติ มชฺฌิเม เทเส, น คุณงฺคุณุปาหนา;  
  
วฎฺฎนฺติ อโนฺตอาราเม, สพฺพตฺถาปิ จ โรคิโนฯ  
</li>
  
<li>
ปุฎขลฺลกพทฺธา จ, ตเถว ปาลิคุณฺฐิมา;  
  
ตูลปุณฺณา น วฎฺฎนฺติ, สพฺพนีลาทโยปิ จฯ  
</li>
  
<li>
จิตฺรา อุปาหนา เมณฺฑ-วิสาณูปมวทฺธิกา;  
  
น จ วฎฺฎนฺติ โมรสฺส, ปิเญฺฉน ปริสิพฺพิตาฯ  
</li>
  
<li>
มชฺชารกาฬโกลูก-สีหพฺยคฺฆุทฺททีปินํ;  
  
อชินสฺส จ จเมฺมน, น วฎฺฎติ ปริกฺขฎาฯ  
</li>
  
<li>
ปุฎาทิํ อปเนตฺวา วา, ฉินฺทิตฺวา วาปิ สพฺพโส;  
  
วณฺณเภทํ ตถา กตฺวา, ธาเรตพฺพา อุปาหนาฯ  
</li>
  
<li>
สพฺพาปิ ปน ธาเรตุํ, น จ วฎฺฎนฺติ ปาทุกา;  
  
ฐเปตฺวา ตตฺถ ปสฺสาว- วจฺจาจมนปาทุกาฯ  
</li>
  
<li>
อาสนฺทิเญฺจว ปลฺลงฺกํ, อุจฺจาสยนสญฺญิตํ;  
  
อติกฺกนฺตปมาณํ ตุ, เสวมานสฺส ทุกฺกฎํฯ  
</li>
  
<li>
โคนกํ กุตฺตกํ จิตฺตํ, ปฎิกํ ปฎลิกมฺปิ จ;  
  
เอกนฺตโลมิํ วิกติํ, ตูลิกํ อุทฺทโลมิกํฯ  
</li>
  
<li>
กฎฺฎิสฺสํ ปน โกเสยฺยํ, หตฺถิอสฺสรถตฺถรํ;  
  
กทลิมิคปวร-ปจฺจตฺถรณกมฺปิ จฯ  
</li>
  
<li>
เหฎฺฐา  
รตฺตวิตานสฺส, ทฺวิธา รตฺตูปธานกํ;  
  
อกปฺปิยมิทํ สพฺพํ, ทุกฺกฎํ ปริภุญฺชโตฯ  
</li>
  
<li>
เหฎฺฐา  
อกปฺปิเย ปจฺจตฺถเร สติ น วฎฺฎติ;  
  
อุทฺธํ เสตวิตานมฺปิ, ตสฺมิํ อสติ วฎฺฎติฯ  
</li>
  
<li>
อาสนฺทิํ ปน ปลฺลงฺกํ, ฐเปตฺวา ตูลิกมฺปิ จ;  
  
เสสํ ปน จ สพฺพมฺปิ, ลภเต คิหิสนฺตกํฯ  
</li>
  
<li>
ธมฺมาสเน อนาปตฺติ, ภตฺตเคฺคปิ นิสีทิตุํ;  
  
ภูมตฺถรณเก ตตฺถ, สยิตุมฺปิ จ วฎฺฎติฯ  
</li>
  
จมฺมกฺขนฺธกกถาฯ  
</li>
  
<h2>เภสชฺชกฺขนฺธกกถา</h2>
</ol>
<ol>
<li>
วุตฺตา คหปติสฺสาปิ, สมฺมุตุสฺสาวนนฺติกา;  
  
โคนิสาทีติ กปฺปิยา, จตโสฺส โหนฺติ ภูมิโยฯ  
</li>
  
<li>
สงฺฆสฺส สนฺตกํ เคหํ, สนฺตกํ ภิกฺขุโนปิ วา;  
  
กปฺปิยํ ปน กตฺตพฺพํ, สหเสยฺยปฺปโหนกํฯ  
</li>
  
<li>
ฐเปตฺวา ภิกฺขุมเญฺญหิ, ทินฺนํ กปฺปิยภูมิยา;  
  
อตฺถาย สนฺตกํ เตสํ, เคหํ  
คหปเต  
วิทํฯ  
</li>
  
<li>
สา หิ  
สมฺมุติกา  
นาม, ยา หิ สเงฺฆน สมฺมตา;  
  
กมฺมวาจมวตฺวา วา, วฎฺฎเตวาปโลกนํฯ  
</li>
  
<li>
ปฐมิฎฺฐกปาสาณ-ถมฺภาทิฎฺฐปเน ปน;  
  
‘‘กปฺปิยกุฎิํ กโรมา’’ติ, วทเนฺตหิ สมนฺตโตฯ  
</li>
  
<li>
อุกฺขิปิตฺวา ฐเปเนฺตสุ, อามสิตฺวา ปเรสุ วา;  
  
สยเมวุกฺขิปิตฺวา วา, ฐเปยฺยุ  
สฺสาวนนฺติกา  
ฯ  
</li>
  
<li>
อิฎฺฐกาทิปติฎฺฐานํ  
, ภิกฺขูนํ วทตํ ปน;  
  
วาจาย ปริโยสานํ, สมกาลํ ตุ วฎฺฎติฯ  
</li>
  
<li>
อาราโม อปริกฺขิโตฺต, สกโล ภุยฺยโตปิ วา;  
  
ทุวิโธปิ จ วิญฺญูหิ,  
โคนิสาที  
ติ วุจฺจติฯ  
</li>
  
<li>
เอตา  
ปน จตโสฺสปิ, โหนฺติ กปฺปิยภูมิโย;  
  
เอตฺถ ปกฺกญฺจ วุตฺถญฺจ, สพฺพํ วฎฺฎติ อามิสํฯ  
</li>
  
<li>
อุสฺสาวนนฺติกา ยา สา, ถมฺภาทีสุ อธิฎฺฐิตา;  
  
ถมฺภาทีสฺวปนีเตสุ, ตทเญฺญสุปิ ติฎฺฐติฯ  
</li>
  
<li>
อปนีเตสุ สเพฺพสุ, สิยา ชหิตวตฺถุกา;  
  
โคนิสาที ปริกฺขิตฺตา, เสสา ฉทนนาสโตฯ  
</li>
  
<li>
ภิกฺขุํ ฐเปตฺวา อเญฺญสํ, หตฺถโต จ ปฎิคฺคโห;  
  
เตสญฺจ สนฺนิธิ อโนฺต- วุตฺตํ ภิกฺขุสฺส วฎฺฎติฯ  
</li>
  
<li>
ภิกฺขุสฺส ภิกฺขุนิยา วา, สนฺตกํ สงฺฆิกมฺปิ วา;  
  
อโนฺตวุตฺถญฺจ ปกฺกญฺจ, อุภินฺนํ น จ วฎฺฎติฯ  
</li>
  
<li>
อกปฺปกุฎิยา วุตฺถํ, สปฺปิอาทิวิมิสฺสิตํ;  
  
‘‘อโนฺตวุตฺถ’’นฺติ นิทฺทิฎฺฐํ, ปฐมํ กาลิกทฺวยํฯ  
</li>
  
<li>
เตเหว สปฺปิอาทีหิ, ภิกฺขุนา ยาวชีวิกํ;  
  
ปกฺกํ ตํ ปน สตฺตาหํ, วฎฺฎเตว นิรามิสํฯ  
</li>
  
<li>
สเจ อามิสสํสฎฺฐํ, ปกฺกํ ตํ ปริภุญฺชติ;  
  
อโนฺตวุตฺถญฺจ ภิโยฺยปิ, สามปกฺกญฺจ ภุญฺชติฯ  
</li>
  
<li>
ยาวกาลิกมาหาโร, ปานกํ ยามกาลิกํ;  
  
สตฺตาหกาลิกํ นาม, สปฺปิอาทิกปญฺจกํฯ  
</li>
  
<li>
เสสํ ปน หลิทฺทาทิ, เภสชฺชํ ยาวชีวิกํ;  
  
จตุธา กาลิกา วุตฺตา, อุทกํ โหตฺยกาลิกํฯ  
</li>
  
<li>
ปฎิคฺคหวเสเนว, กาลาตีตา ติกาลิกา;  
  
โหนฺติ โทสกรา ภุตฺตา, อภุตฺตํ ตติยมฺปิ จฯ  
</li>
  
<li>
อมฺพํ  
ชมฺพุ จ โจจญฺจ, โมจญฺจ มธุ มุทฺทิกา;  
  
สาลุ ผารุสกญฺจาติ, ปานกํ อฎฺฐธา มตํฯ  
</li>
  
<li>
ปานกตฺถมนุญฺญาตํ, ผลํ ปกฺกญฺจ อามกํ;  
  
ปานเหตุ ปฎิกฺขิโตฺต, สวตฺถุกปฎิคฺคโหฯ  
</li>
  
<li>
อมฺพปกฺกํ สุโกเฎฺฎตฺวา, มทฺทิตฺวา อุทเก ปน;  
  
ปจฺฉา ปริสฺสวํ กตฺวา, ปาตุํ วฎฺฎติ ปานกํฯ  
</li>
  
<li>
วฎฺฎตาทิจฺจปากํ  
ตุ, อคฺคิปกฺกํ น วฎฺฎติ;  
  
เอเสว จ นโย เสส-ปานเกสุปิ ทีปิโตฯ  
</li>
  
<li>
ปุปฺผปตฺตผลุจฺฉูนํ, จตฺตาโร ปนิเม รสา;  
  
อนุญฺญาตา อิมานฎฺฐ, ปานานิ อนุชานตาฯ  
</li>
  
<li>
สโพฺพ ปุปฺผรโส วุโตฺต, มธุกสฺส รสํ วินา;  
  
สโพฺพ ปตฺตรโส วุโตฺต, ปกฺกฑากรสํ วินาฯ  
</li>
  
<li>
สตฺตนฺนํ สานุโลมานํ, ธญฺญานํ ผลชํ รสํ;  
  
ฐเปตฺวานุมโต สโพฺพ, วิกาเล ผลโช รโสฯ  
</li>
  
<li>
ยาวกาลิกปตฺตาน-มปิ สีตุทเก กโต;  
  
มทฺทิตฺวาทิจฺจปาโกปิ, วิกาเล ปน วฎฺฎติฯ  
</li>
  
<li>
ตาลญฺจ นาฬิเกรญฺจ, ปนสํ ลพุชมฺปิ จ;  
  
ติปุสาลาพุกุมฺภณฺฑํ, ตถา ปุสฺสผลมฺปิ จฯ  
</li>
  
<li>
เอวเมฬาลุกญฺจาติ, นเวตานิ ผลานิ หิ;  
  
อปรณฺณญฺจ สพฺพมฺปิ, สตฺตธญฺญานุโลมิกํฯ  
</li>
  
<li>
พทรํ ติมฺพรู เสลุ, โกสมฺพํ กรมทฺทกํ;  
  
มาตุลุงฺคกปิตฺถญฺจ, เวตฺตํ จิญฺจผลมฺปิ จฯ  
</li>
  
<li>
ผลานํ เอวมาทีนํ, ขุทฺทกานํ รโส ปน;  
  
อฎฺฐปานานุโลมตฺตา, นิทฺทิโฎฺฐ อนุโลมิเกฯ  
</li>
  
<li>
สานุโลมสฺส  
ธญฺญสฺส, ฐเปตฺวา ผลชํ รสํ;  
  
อโญฺญ ผลรโส นตฺถิ, อยามกาลิโก อิธฯ  
</li>
  
เภสชฺชกฺขนฺธกกถาฯ  
</li>
  
<h2>กถินกฺขนฺธกกถา</h2>
</ol>
<ol>
<li>
ภิกฺขูนํ วุฎฺฐวสฺสานํ, กถินตฺถารมพฺรวิ;  
  
ปญฺจนฺนํ อานิสํสานํ, การณา มุนิปุงฺคโวฯ  
</li>
  
<li>
น  
อุลฺลิขิตมตฺตาทิ-จตุวีสติวชฺชิตํ;  
  
จีวรํ ภิกฺขุนาทาย, อุทฺธริตฺวา ปุราณกํฯ  
</li>
  
<li>
นวํ อธิฎฺฐหิตฺวาว, วตฺตพฺพํ วจสา ปุน;  
  
‘‘อิมินานฺตรวาเสน, กถินํ อตฺถรามิ’’ติฯ  
</li>
  
<li>
วุเตฺต ติกฺขตฺตุมิเจฺจวํ, กถินํ โหติ อตฺถตํ;  
  
สงฺฆํ ปนุปสงฺกมฺม, อาทาย กถินํ อิติฯ  
</li>
  
<li>
‘‘อตฺถตํ กถินํ ภเนฺต, สงฺฆสฺส อนุโมทถ;  
  
ธมฺมิโก กถินตฺถาโร’’, วตฺตพฺพํ เตน ภิกฺขุนาฯ  
</li>
  
<li>
‘‘สุอตฺถตํ ตยา ภเนฺต, สงฺฆสฺส กถินํ ปุน;  
  
ธมฺมิโก กถินตฺถาโร, อนุโมทามิ’’ตีรเยฯ  
</li>
  
<li>
กถินสฺส จ กิํ มูลํ, กิํ วตฺถุ กา จ ภูมิโย;  
  
กติธมฺมวิโท ภิกฺขุ, กถินตฺถารมรหติฯ  
</li>
  
<li>
มูลเมกํ, สิยา วตฺถุ, ติวิธํ, ภูมิโย ฉ จ;  
  
อฎฺฐธมฺมวิโท ภิกฺขุ, กถินตฺถารมรหติฯ  
</li>
  
<li>
สโงฺฆ มูลนฺติ นิทฺทิฎฺฐํ, วตฺถุ โหติ ติจีวรํ;  
  
โขมาทีนิ ฉ วุตฺตานิ, จีวรานิ ฉ ภูมิโยฯ  
</li>
  
<li>
ปุพฺพปจฺจุทฺธราธิฎฺฐา-นตฺถาโร  
มาติกาปิ จ;  
  
ปลิโพโธ จ อุทฺธาโร, อานิสํสา ปนฎฺฐิเมฯ  
</li>
  
<li>
โธวนญฺจ วิจาโร จ, เฉทนํ พนฺธนมฺปิ จ;  
  
สิพฺพนํ รชนํ กปฺปํ,  
‘‘ปุพฺพกิจฺจ’’  
นฺติ วุจฺจติฯ  
</li>
  
<li>
สงฺฆาฎิ อุตฺตราสโงฺค, อโถ อนฺตรวาสโก;  
  
ปจฺจุทฺธาโร อธิฎฺฐานํ, อตฺถาโรเปสเมว ตุฯ  
</li>
  
<li>
ปกฺกมนญฺจ นิฎฺฐานํ, สนฺนิฎฺฐานญฺจ นาสนํ;  
  
สวนาสา จ สีมา จ, สหุพฺภาโรติ อฎฺฐิมาฯ  
</li>
  
<li>
กตจีวรมาทาย, อาวาเส นิรเปกฺขโก;  
  
อติกฺกนฺตาย สีมาย, โหติ  
ปกฺกมนนฺติกา  
ฯ  
</li>
  
<li>
อานิสํสมถาทาย, วิหาเร อนเปกฺขโก;  
  
คนฺตฺวา ปน วิหารํ โส, อญฺญํ สุขวิหาริกํฯ  
</li>
  
<li>
ตตฺถ  
ตํ วิหรโนฺตว, กโรติ ยทิ จีวรํ;  
  
นิฎฺฐิเต จีวเร ตสฺมิํ,  
นิฎฺฐานนฺตา  
ติ วุจฺจติฯ  
</li>
  
<li>
‘‘จีวรํ น กริสฺสามิ, น ปเจฺจสฺสํ ตมสฺสมํ’’;  
  
เอวํ ตุ ธุรนิเกฺขเป,  
สนฺนิฎฺฐานนฺติกา  
มตาฯ  
</li>
  
<li>
กถินจฺฉาทนํ ลทฺธา, ‘‘น ปเจฺจสฺส’’นฺติ เจ คโต;  
  
กโรนฺตเสฺสว นฎฺฐํ วา, ทฑฺฒํ วา  
นาสนนฺติกา  
ฯ  
</li>
  
<li>
ลทฺธานิสํโส สาเปโกฺข, พหิสีมํ คโต ปน;  
  
สุณาติ จนฺตรุพฺภารํ, สา โหติ  
สวนนฺติกา  
ฯ  
</li>
  
<li>
จีวราสาย ปกฺกโนฺต, พหิสีมํ คโต ปน;  
  
‘‘ทสฺสามิ จีวรํ ตุยฺหํ’’, วุโตฺต สวติ เกนจิฯ  
</li>
  
<li>
ปุน วุเตฺต ‘‘น สโกฺกมิ, ทาตุนฺติ ตว จีวรํ’’;  
  
อาสาย ฉินฺนมตฺตาย,  
อาสาวเจฺฉทิกา  
มตาฯ  
</li>
  
<li>
วสฺสํวุฎฺฐวิหารมฺหา  
, วิหารญฺญํ คโต สิยา;  
  
อาคจฺฉํ อนฺตรามเคฺค, ตทุทฺธารมติกฺกเมฯ  
</li>
  
<li>
ตสฺส โส กถินุทฺธาโร,  
สีมาติกฺกนฺติโก  
มโต;  
  
กถินานิสํสมาทาย, สาเปโกฺขว สเจ คโตฯ  
</li>
  
<li>
สมฺภุณาติ ปุนาคนฺตฺวา, กถินุทฺธารเมว เจ;  
  
ตสฺส โส กถินุทฺธาโร,  
‘‘สหุพฺภาโร’’  
ติ วุจฺจติฯ  
</li>
  
<li>
ปกฺกมนญฺจ นิฎฺฐานํ, สนฺนิฎฺฐานญฺจ สีมโต;  
  
จตฺตาโร ปุคฺคลาธีนา, สงฺฆาธีนนฺตรุพฺภโรฯ  
</li>
  
<li>
นาสนํ สวนเญฺจว, อาสาวเจฺฉทิกาปิ จ;  
  
ตโยปิ กถินุพฺภารา, น ตุ สงฺฆา, น ภิกฺขุโตฯ  
</li>
  
<li>
อาวาสปลิโพโธ จ, ปลิโพโธ จ จีวเร;  
  
ปลิโพธา ทุเว วุตฺตา, ยุตฺตมุตฺตตฺถวาทินาฯ  
</li>
  
<li>
อฎฺฐนฺนํ มาติกานํ วา, อนฺตรุพฺภารโตปิ วา;  
  
อุพฺภาราปิ ทุเว วุตฺตา, กถินสฺส มเหสินาฯ  
</li>
  
<li>
อนามนฺตาสมาทานํ, คณโต ยาวทตฺถิกํ;  
  
ตตฺถ โย จีวรุปฺปาโท, อานิสํสา จ ปญฺจิเมฯ  
</li>
  
กถินกฺขนฺธกกถาฯ  
</li>
  
<h2>จีวรกฺขนฺธกกถา</h2>
</ol>
<ol>
<li>
จีวรสฺส  
ปนุปฺปาทา, อฎฺฐ จีวรมาติกา;  
  
สีมาย เทติ, กติกา, ภิกฺขาปญฺญตฺติยา, ตถาฯ  
</li>
  
<li>
สงฺฆสฺส, อุภโตสเงฺฆ, วสฺสํวุฎฺฐสฺส เทติ จ,;  
  
อาทิสฺส, ปุคฺคลสฺสาติ, อฎฺฐิมา ปน มาติกาฯ  
</li>
  
<li>
ตตฺถ  
  
สีมาย เทตี  
ติ, อโนฺตสีมํ คเตหิ ตุ;  
  
ภิกฺขูหิ ภาเชตพฺพนฺติ, วณฺณิตํ วรวณฺณินาฯ  
</li>
  
<li>
  
กติกาย จ ทินฺนํ  
เย, วิหารา เอกลาภกา;  
  
เอตฺถ ทินฺนญฺจ สเพฺพหิ, ภาเชตพฺพนฺติ วุจฺจติฯ  
</li>
  
<li>
สงฺฆสฺส ธุวการา หิ, ยตฺถ กรียนฺติ ตตฺถ จ;  
  
ภิกฺขาปญฺญตฺติยา ทินฺนํ,  
ทินฺนํ วุตฺตํ มเหสินาฯ  
</li>
  
<li>
  
สงฺฆสฺส  
ปน ยํ ทินฺนํ, อุชุภูเตน เจตสา;  
  
ตญฺหิ สมฺมุขิภูเตน, ภาเชตพฺพนฺติ วุจฺจติฯ  
</li>
  
<li>
  
อุภโตสงฺฆ  
มุทฺทิสฺส, เทติ สทฺธาย จีวรํ;  
  
โถกา วา พหุ วา ภิกฺขู, สมภาโคว วฎฺฎติฯ  
</li>
  
<li>
  
วสฺสํวุฎฺฐสฺส สงฺฆสฺส,  
จีวรํ เทติ ยํ ปน;  
  
ตํ ตสฺมิํ วุฎฺฐวเสฺสน, ภาเชตพฺพนฺติ วณฺณิตํฯ  
</li>
  
<li>
ยาคุยา ปน ภเตฺต วา,  
เทติอาทิสฺส  
เจ ปน;  
  
จีวรํ ตตฺถ ตเตฺถว, โยเชตพฺพํ วิชานตาฯ  
</li>
  
<li>
ปุคฺคลํ ปน อุทฺทิสฺส, จีวรํ ยํ ตุ ทียติ;  
  
ปุคฺคโลทิสฺสกํ  
นาม, ทานํ ตํ ตุ ปวุจฺจติฯ  
</li>
  
<li>
สหธมฺมิเกสุ โย โกจิ, ปญฺจสฺวปิ ‘‘มมจฺจเย;  
  
อยํ มยฺหํ ปริกฺขาโร, มาตุยา ปิตุโนปิ วาฯ  
</li>
  
<li>
อุปชฺฌายสฺส วา โหตุ’’, วทติเจฺจวเมว เจ;  
  
น โหติ ปน ตํ เตสํ, สงฺฆเสฺสว จ สนฺตกํฯ  
</li>
  
<li>
ปญฺจนฺนํ  
อจฺจเย ทานํ, น จ รูหติ กิญฺจิปิ;  
  
สงฺฆเสฺสว จ ตํ โหติ, คิหีนํ ปน รูหติฯ  
</li>
  
<li>
ภิกฺขุ วา สามเณโร วา, กาลํ ภิกฺขุนุปสฺสเย;  
  
กโรตฺยสฺส ปริกฺขารา, ภิกฺขูนํเยว สนฺตกาฯ  
</li>
  
<li>
ภิกฺขุนี  
สามเณรี วา, วิหารสฺมิํ สเจ มตา;  
  
โหนฺติ ตสฺสา ปริกฺขารา, ภิกฺขุนีนํ ตุ สนฺตกาฯ  
</li>
  
<li>
‘‘เทหิ เนตฺวาสุกสฺสา’’ติ, ทินฺนํ ตํ ปุริมสฺส ตุ;  
  
‘‘อิทํ ทมฺมี’’ติ ทินฺนํ ตํ, ปจฺฉิมเสฺสว สนฺตกํฯ  
</li>
  
<li>
เอวํ ทินฺนวิธิํ ญตฺวา, มตสฺส วามตสฺส วา;  
  
วิสฺสาสํ วาปิ คเณฺหยฺย, คเณฺห มตกจีวรํฯ  
</li>
  
<li>
มูลปตฺตผลกฺขนฺธ-ตจปุปฺผปฺปเภทโต;  
  
ฉพฺพิธํ รชนํ วุตฺตํ, วนฺตโทเสน ตาทินาฯ  
</li>
  
<li>
มูเล หลิทฺทิํ, ขเนฺธสุ, มเญฺชฎฺฐํ ตุงฺคหารกํ;  
  
ปเตฺตสุ อลฺลิยา ปตฺตํ, ตถา ปตฺตญฺจ นีลิยาฯ  
</li>
  
<li>
กุสุมฺภํ กิํสุกํ ปุเปฺผ, ตเจ โลทฺทญฺจ กณฺฑุลํ;  
  
ฐเปตฺวา รชนํ สพฺพํ, ผลํ สพฺพมฺปิ วฎฺฎติฯ  
</li>
  
<li>
กิลิฎฺฐสาฎกํ วาปิ, ทุพฺพณฺณํ วาปิ จีวรํ;  
  
อลฺลิยา ปน ปเตฺตน, โธวิตุํ ปน วฎฺฎติฯ  
</li>
  
<li>
จีวรานํ กถา เสสา, ปฐเม กถิเน ปน;  
  
ตตฺถ วุตฺตนเยเนว, เวทิตพฺพา วิภาวินาฯ  
</li>
  
จีวรกฺขนฺธกกถาฯ  
</li>
  
มหาวโคฺค นิฎฺฐิโตฯ  
</li>
  
  
  
  
  