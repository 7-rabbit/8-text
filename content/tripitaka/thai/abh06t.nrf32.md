<h1>๖. ฉโฎฺฐ ปริเจฺฉโท</h1>
<h3>รูปวิภาโค</h3>
<ol>
<li>
อิติ ปญฺจปริเจฺฉท-ปริจฺฉินฺนตฺถสงฺคหํ;  
  
นามธมฺมมเสเสน, วิภาเวตฺวา สภาวโตฯ  
</li>
  
<li>
สปฺปเภทํ ปวกฺขามิ, รูปธมฺมมิโต ปรํ;  
  
ภูโตปาทายเภเทน, ทุวิธมฺปิ ปกาสิตํฯ  
</li>
  
<li>
อุเทฺทสลกฺขณาทีหิ, วิภาคชนกา ตถา;  
  
กลาปุปฺปตฺติโต จาปิ, ยถานุกฺกมโต กถํ?  
</li>
  
<li>
รุปฺปตีติ  
ภเว รูปวิการปฺปจฺจเยสติ;  
  
รูปรูปํ ตถา รูปปริยาปนฺนโตปรํฯ  
</li>
  
<li>
ภูตรูปํ ตุ ปถวี, อาโป เตโช ตถาปโร;  
  
วาโย จ ภวตูปาทารูปเมตฺถาติ ภาสิตํฯ  
</li>
  
<li>
ภูตรูปมุปาทาย  
, ปวตฺตติ น จญฺญถา;  
  
อิจฺจุปาทายรูปนฺติ, รูปํ เสสมุทีริตํฯ  
</li>
  
<li>
จกฺขุ โสตญฺจ ฆานญฺจ, ชิวฺหา กาโยติ ปญฺจธา;  
  
ปสาทรูปมกฺขาตํ, โนปสาทํ ปเนตรํฯ  
</li>
  
<li>
รูปสทฺทคนฺธรสา, โผฎฺฐพฺพมิติ ปญฺจธา;  
  
รูปํ ปสาทวิสยํ, ปสาโท โคจรํปรํฯ  
</li>
  
<li>
อิตฺถตฺตํ ปุริสตฺตญฺจ, ภาวรูปมุทีริตํ;  
  
ชีวิตินฺทฺริยรูปนฺติ, อุปาทินฺนปวตฺติกํฯ  
</li>
  
<li>
วตฺถุรูปํ ตุ หทยํ, ยํ ธาตุทฺวยนิสฺสยํ;  
  
กพฬีการมาหารรูปมิจฺจาหุ ปณฺฑิตาฯ  
</li>
  
<li>
รูปธมฺมสภาวตฺตา, รูปนฺติ ปริทีปิตํ;  
  
อิเจฺจวมฎฺฐารสธา, รูปรูปมุทีริตํฯ  
</li>
  
<li>
อนิปฺผนฺนสภาวตฺตา, รูปากาโรปลกฺขิตํ;  
  
อนิปฺผนฺนํ นาม รูปํ, ทสธา ปริทีปิตํฯ  
</li>
  
<li>
รูปปฺปริเจฺฉทํ รูปมิจฺจากาโส ปกาสิโต;  
  
กายพฺพจีวิญฺญตฺติกํ, ทฺวยํ วิญฺญตฺติรูปกํฯ  
</li>
  
<li>
ลหุตา มุทุตา กมฺม-ญฺญตา วิญฺญตฺติยา สห;  
  
วิการรูปมิจฺจาหุ, ปญฺจธา จ วิภาวิโนฯ  
</li>
  
<li>
อุปจโย สนฺตติ จ, ชรตานิจฺจตาติ จ;  
  
จตุธา ลกฺขณรูปํ, รูปกเณฺฑ วิภาวิตํฯ  
</li>
  
<li>
อิเจฺจวมฎฺฐวีสติวิธานิปิ  
วิจกฺขโณ;  
  
รูปานิ  
ลกฺขณาทีหิ,  
วิภาเวยฺย ยถากฺกมํฯ  
</li>
  
<li>
ขรตา ปถวีธาตุ, สายํ กกฺขฬลกฺขณา;  
  
กลาปาธิฎฺฐานรสา, ปฎิคฺคาโหติ คยฺหติฯ  
</li>
  
<li>
อาพนฺธนมาโปธาตุ, สา ปคฺฆรณลกฺขณา;  
  
กลาปาพนฺธนรสา, สงฺคหเตฺตน คยฺหติฯ  
</li>
  
<li>
เตชนตฺตํ  
เตโชธาตุ, สายมุณฺหตฺตลกฺขณา;  
  
ปาจนรสา มทฺทวา-นุปฺปาทนนฺติ คยฺหติฯ  
</li>
  
<li>
วาโยธาตุ วายนตฺตํ, สา วิตฺถมฺภนลกฺขณา;  
  
สมีรณรสาภินิ-หารภาเวน คยฺหติฯ  
</li>
  
<li>
สพฺพตฺถาวินิภุตฺตาปิ, อสมฺมิสฺสิตลกฺขณา;  
  
ตํตํภาวสมุสฺสนฺนสมฺภาเรสุปลกฺขิตาฯ  
</li>
  
<li>
อญฺญมเญฺญนุปตฺถทฺธา, เสสรูปสฺส นิสฺสยา;  
  
จตุเทฺธวํ กลาเปสุ, มหาภูตา ปวตฺตเรฯ  
</li>
  
<li>
จกฺขุ สมฺภารจกฺขุมฺหิ, สตฺตกฺขิปฎโลจิเต;  
  
กณฺหมณฺฑลมชฺฌมฺหิ, ปสาโทติ ปวุจฺจติฯ  
</li>
  
<li>
เยน จกฺขุปสาเทน, รูปานิ อนุปสฺสติ;  
  
ปริตฺตํ สุขุมํ เจตํ, อูกาสิรสมูปมํฯ  
</li>
  
<li>
โสตํ โสตพิลสฺสโนฺต,  
  
ตมฺพโลมาจิเต ตถา;  
  
องฺคุลิเวธนากาเร,  
  
ปสาโทติ ปวุจฺจติฯ  
</li>
  
<li>
อโนฺต อชปทฎฺฐาเน, ฆานํ ฆานพิเล ฐิตํ;  
  
ชิวฺหา ชิวฺหาย มชฺฌมฺหิ, อุปฺปลาการสนฺนิเภฯ  
</li>
  
<li>
อิเจฺจวํ  
ปน จตฺตาโร, ตํตํเทสววตฺถิตา;  
  
กายปฺปสาโท กายมฺหิ, อุปาทิเนฺนติ ปญฺจธาฯ  
</li>
  
<li>
กปฺปาสปฎลเสฺนห-สนฺนิภา ภูตนิสฺสิตา;  
  
ปสาทา ชีวิตารกฺขา, รูปาทิปริวาริตาฯ  
</li>
  
<li>
ธีตา ราชกุมาราว, กลาปนฺตรวุตฺติโน;  
  
ทฺวารภูตาว ปเจฺจกํ, ปญฺจวิญฺญาณวีถิยาฯ  
</li>
  
<li>
รูปาทาภิฆาตารหภูตานํ วา ยถากฺกมํ;  
  
ทฎฺฐุกามนิทานาทิกมฺมภูตานเมว วาฯ  
</li>
  
<li>
ปสาทลกฺขณา  
รูปา-ทาวิญฺชนรสา ตถา;  
  
ปญฺจวิญฺญาณยุคฬํ, ทฺวารภาเวน คยฺหเรฯ  
</li>
  
<li>
รูปํ นิภาโส ภูตานํ, สโทฺท นิโคฺฆสนํ ตถา;  
  
คโนฺธว คนฺธนํ ตตฺถ, รโส จ รสนียตาฯ  
</li>
  
<li>
อิเจฺจวํ ปน จตฺตาโร, โคจรา ภูตนิสฺสิตา;  
  
ภูตตฺตยญฺจ โผฎฺฐพฺพมาโปธาตุวิวชฺชิตํฯ  
</li>
  
<li>
สโทฺท อนิยโต ตตฺถ, ตทโญฺญ สหวุตฺติโน;  
  
ตํตํสภาวเภเทน, ตํตํทฺวาโรปลกฺขิโตฯ  
</li>
  
<li>
ปเญฺจว ปญฺจวิญฺญาณวีถิยา วิสยา มตา;  
  
จกฺขาทิปฎิหนนลกฺขณาว ยถากฺกมํฯ  
</li>
  
<li>
ปญฺจวิญฺญาณยุคฬาลมฺพภาวรสา ตถา;  
  
ปญฺจวิญฺญาณยุคฬํ, โคจรเตฺตน คยฺหเรฯ  
</li>
  
<li>
อิตฺถินฺทฺริยํ ปนิตฺถตฺตมิตฺถิภาโวติ ภาสิโต;  
  
ปุริสตฺตํ ตถา ภาโว, ปุริสินฺทฺริยนามโกฯ  
</li>
  
<li>
ตํ ทฺวยํ ปนุปาทินฺนกาเย สพฺพตฺถ ลพฺภติ;  
  
กลาปนฺตรภินฺนญฺจ, ภินฺนสนฺตานวุตฺติ จฯ  
</li>
  
<li>
วเส  
วเตฺตติ ลิงฺคาน-มิตฺถิปุมฺภาวลกฺขณํ;  
  
อิตฺถีติ จ ปุริโสติ, ปกาสนรสํ ตถาฯ  
</li>
  
<li>
อิตฺถีนํ ปุริสานญฺจ, ลิงฺคสฺส จ ยถากฺกมํ;  
  
นิมิตฺตกุตฺตากปฺปานํ, การณเตฺตน คยฺหติฯ  
</li>
  
<li>
สตฺตา มรนฺติ นาเสน, ยสฺส ปาณนฺติ วุตฺติยา;  
  
สชีวมตกายานํ, เภโท เยโนปลกฺขิโตฯ  
</li>
  
<li>
ตเทตํ กมฺมชาตาน-มนุปาลนลกฺขณํ;  
  
ชีวิตํ ชีวนรสํ, อายุพโทฺธติ คยฺหติฯ  
</li>
  
<li>
มโนธาตุยา จ ตถา, มโนวิญฺญาณธาตุยา;  
  
นิสฺสยลกฺขณํ วตฺถุ-รูปํ หทยสมฺมตํฯ  
</li>
  
<li>
สมาธานรสํ  
ตาส-มุพฺพาหเตฺตน คยฺหติ;  
  
ยสฺมิํ กุปฺปิตกาลมฺหิ, วิกฺขิตฺตา โหนฺติ ปาณิโนฯ  
</li>
  
<li>
กาโย ยสฺสานุสาเรน, จิตฺตเกฺขเปน ขิชฺชติ;  
  
ยสฺมิํ นิรุเทฺธ วิญฺญาณ-โสโตปิ จ นิรุชฺฌติฯ  
</li>
  
<li>
ยํ นิสฺสาย ปติฎฺฐาติ, ปฎิสนฺธิ ภวนฺตเร;  
  
ตเทตํ กมฺมสมฺภูตํ, ปญฺจโวการภูมิยํฯ  
</li>
  
<li>
มเชฺฌ หทยโกสมฺหิ, อฑฺฒปสตโลหิเต;  
  
ภูตรูปมุปาทาย, จกฺขาทิ วิย วตฺตติฯ  
</li>
  
<li>
กพฬีกาโร อาหาโร, รูปาหรณลกฺขโณ;  
  
กายานุยาปนรโส, อุปตฺถโมฺภติ คยฺหติฯ  
</li>
  
<li>
โอชาย ยาย ยาเปนฺติ, อาหารเสฺนหสตฺติยา;  
  
ปาณิโน กามโลกมฺหิ, สายเมวํ ปวุจฺจติฯ  
</li>
  
<li>
อากาสธาตุ รูปานํ, ปริโยสานลกฺขณา;  
  
ปริเจฺฉทรสา รูปมริยาโทติ คยฺหติฯ  
</li>
  
<li>
สลกฺขณปริจฺฉินฺนรูปธมฺมปริคฺคเห  
;  
  
โยคีนมุปการาย, ยํ เทเสสิ ทยาปโรฯ  
</li>
  
<li>
ปริจฺฉินฺนสภาวานํ, กลาปานํ ยถารหํ;  
  
ปริยนฺตานเมเวส, ตทากาโร ปวุจฺจติฯ  
</li>
  
<li>
คมนาทิวจีโฆสปวตฺตมฺหิ ยถากฺกมํ;  
  
วาโยปถวิธาตูนํ, โย วิกาโร สมตฺถตาฯ  
</li>
  
<li>
สหโชปาทินฺนกานํ, กฺริยาวาจาปวตฺติยา;  
  
วิปฺผนฺทฆฎฺฎนาเหตุ, จิตฺตานุปริวตฺตโกฯ  
</li>
  
<li>
ส วิการวิเสโสยํ, วิญฺญตฺตีติ ปกาสิโต;  
  
วิญฺญาเปตีติ กาเยน, วาจาย จ วิจินฺติตํฯ  
</li>
  
<li>
วาโยปถวาธิกานํ, ภูตานมิติ เกจน;  
  
ปวุตฺตา ตาทินา กาย-ปริคฺคหสุขาย ยาฯ  
</li>
  
<li>
กาโย  
ยสฺสานุภาเวน,  
  
สหาโภโคว ขายติ;  
  
ยํ นิโรธา ปราภูโต,  
  
เสติ นิเจฺจตโน ยถาฯ  
</li>
  
<li>
โลเก ปปญฺจา วตฺตนฺติ, พหุธา ยาย นิมฺมิตา;  
  
กเปฺปนฺติ กายมตฺตานํ, พาลา ยาย จ วญฺจิตาฯ  
</li>
  
<li>
สายํ กายวจีกมฺม-ทฺวารภาเวน ลกฺขิตา;  
  
พฺยาปารฆฎฺฎนาเหตุ-วิการาการลกฺขณาฯ  
</li>
  
<li>
กายวาจาอธิปฺปาย-ปกาสนรสา ตถา;  
  
กายวิปฺผนฺทฆฎฺฎน-เหตุภาเวน คยฺหติฯ  
</li>
  
<li>
ลหุตา ปน รูปานํ, อทนฺธาการลกฺขณา;  
  
อวิตฺถานรสา สลฺล-หุกวุตฺตีติ คยฺหติฯ  
</li>
  
<li>
มุทุตาปิ  
จ รูปานํ, กกฺขฬาภาวลกฺขณา;  
  
กิจฺจาวิรุชฺฌนรสา, อนุกุลฺยนฺติ คยฺหติฯ  
</li>
  
<li>
กมฺมญฺญตา จ รูปานํ, อลํกิจฺจสฺส ลกฺขณา;  
  
ปวตฺติสมฺปตฺติรสา, โยคฺคภาโวติ คยฺหติฯ  
</li>
  
<li>
สปฺปายมุตุมาหารํ, ลทฺธา จิตฺตมนามยํ;  
  
ลหู มุทุ จ กมฺมญฺญํ, ยทา รูปํ ปวตฺตติฯ  
</li>
  
<li>
ตถา ปวตฺตรูปสฺส, ปวตฺตาการเภทิตํ;  
  
ลหุตาทิตฺตยเมฺปตํ, สหวุตฺติ ตทา ภเวฯ  
</li>
  
<li>
สปฺปายปฎิเวธาย, ปฎิปตฺตุปการิกา;  
  
สาการา รูปสมฺปตฺติ, ปญฺญเตฺตวํ มเหสินาฯ  
</li>
  
<li>
รูปโสฺสปจโย นาม, รูปสฺสาจยลกฺขโณ;  
  
รูปุมฺมุชฺชาปนรโส, ปาริปูรีติ คยฺหติฯ  
</li>
  
<li>
ปวตฺติลกฺขณา รูป-สนฺตตีติ ปกาสิตา;  
  
อนุปฺปพนฺธนรสา, อวิเจฺฉโทติ คยฺหติฯ  
</li>
  
<li>
รูปมาจยรูเปน  
, ชายติจฺจุปรูปริ;  
  
เปกฺขโตปจายาการา, ชาติ คยฺหติ โยคินาฯ  
</li>
  
<li>
อนุปฺปพนฺธากาเรน, ชายตีติ สเมกฺขโต;  
  
ตทายํ สนฺตตาการา, สมุปฎฺฐาสิ เจตสิฯ  
</li>
  
<li>
เอวมาโภคเภเทน, ชาติรูปํ ทฺวิธา กตํ;  
  
อตฺถูปลทฺธิภาเวน, ชายนฺตํ วาถ เกวลํฯ  
</li>
  
<li>
รูปวิวิตฺตโมกาสํ, ปุรกฺขเตฺตน จียติ;  
  
อภาวา ปน ภาวาย, ปวตฺตมิติ สนฺตติฯ  
</li>
  
<li>
เอวมาการเภทาปิ, สพฺพาการวรากโร;  
  
ชาติรูปํ ทฺวิธากาสิ, ชาติรูปวิโรจโนฯ  
</li>
  
<li>
ชรตา  
กาลหรณํ, รูปานํ ปากลกฺขณา;  
  
นวตาปายนรสา, ปุราณตฺตนฺติ คยฺหติฯ  
</li>
  
<li>
อนฺติมกฺขณสมฺปตฺติ, ปริภิชฺชนลกฺขณา;  
  
อนิจฺจตา หรณรสา, ขยภาเวน คยฺหติฯ  
</li>
  
<li>
อิติ ลกฺขณรูปํ ตุ, ติวิธํ ภินฺนกาลิกํ;  
  
สภาวรูปธเมฺมสุ, ตํตํกาโลปลกฺขิตํฯ  
</li>
  
<li>
เยน ลกฺขียติ รูปํ, ภินฺนาการํ ขเณ ขเณ;  
  
วิปสฺสนานยตฺถาย, ตมิจฺจาห ตถาคโตฯ  
</li>
  
<li>
อิเจฺจวํ สปริเจฺฉทา, สวิการา สลกฺขณา;  
  
อกิจฺฉา ปฎิเวธาย, ทยาปเนฺนน ตาทินาฯ  
</li>
  
<li>
รูปธมฺมา สภาเวน, วิชฺชมานาติ ภาสิตา;  
  
อชฺฌตฺติกาทิเภเทน, พหุธา ภิชฺชเร กถํ;  
</li>
  
<li>
ทฺวารภูตา ปวเตฺตนฺติ, จิตฺตมตฺตาติ กปฺปิตํ;  
  
รูปมชฺฌตฺติกํ ตสฺมา, ปสาทา พาหิรํปรํฯ  
</li>
  
<li>
วโณฺณ  
คโนฺธ รโสชา จ, ภูตรูปญฺจ ภาสิตํ;  
  
อวินิโพฺภครูปํ ตุ, วินิโพฺภคํ ปเนตรํฯ  
</li>
  
<li>
สตฺตวิญฺญาณธาตูนํ, นิสฺสยตฺตา ยถารหํ;  
  
ปสาทา หทยเญฺจว, วตฺถุนา วตฺถุ เทสิตํฯ  
</li>
  
<li>
ปญฺจวิญฺญาณุปาทินฺน-ลิงฺคาทิ จ ปวตฺติโต;  
  
ปสาทา ชีวิตํ ภาวา, เจนฺทฺริยํ เนนฺทฺริยํปรํฯ  
</li>
  
<li>
ปญฺจวิญฺญาณกมฺมานํ, ปวตฺติมุขภาวโต;  
  
ทฺวารํ ปสาทวิญฺญตฺติ-ปรมทฺวารมีริตํฯ  
</li>
  
<li>
ปฎิหญฺญนฺตญฺญมญฺญํ, ปสาทวิสยา ปน;  
  
ตสฺมา สปฺปฎิฆํ นาม, รูปมปฺปฎิฆํปรํฯ  
</li>
  
<li>
ทฺวาราลมฺพณภาเวน  
, สภาเวเนว ปากฎา;  
  
เต เอโวฬาริกํ ตสฺมา, เสสํ สุขุมมีริตํฯ  
</li>
  
<li>
โอฬาริกสภาเวน, ปริคฺคหสุขา ตหิํ;  
  
เต เอว สนฺติเกรูปํ, ทูเรรูปํ ปเนตรํฯ  
</li>
  
<li>
ตณฺหาทิฎฺฐีหุเปเตน, กมฺมุนาทินฺนภาวโต;  
  
กมฺมชาตมุปาทินฺนํ, อนุปาทินฺนกํปรํฯ  
</li>
  
<li>
จกฺขุนา ทิสฺสมานตฺตา, สนิทสฺสนนามกํ;  
  
รูปเมว ตโต เสส-มนิทสฺสนมพฺรวุํฯ  
</li>
  
<li>
สนิทสฺสนรูปญฺจ, รูปํ สปฺปฎิฆํ ตถา;  
  
อนิทสฺสนมญฺญํ ตุ, ถูลํ สปฺปฎิฆํ มตํฯ  
</li>
  
<li>
อนิทสฺสนรูปญฺจ, เสสํ อปฺปฎิฆํ ตถา;  
  
รูปํ ติวิธมิเจฺจวํ, วิภชนฺติ วิจกฺขณาฯ  
</li>
  
<li>
อปฺปตฺตโคจรคฺคาหิรูปํ จกฺขาทิกํ ทฺวยํ;  
  
สมฺปตฺตคฺคาหิ ฆานาทิ-ตฺตยมคฺคาหิกํ รูปํฯ  
</li>
  
<li>
ทิฎฺฐํ รูปํ สุตํ สโทฺท, มุตํ คนฺธาทิกตฺตยํ;  
  
วิญฺญาเณเนว เญยฺยตฺตา, วิญฺญาตมปรํ ภเวฯ  
</li>
  
<li>
หทยํ  
วตฺถุเมเวตฺถ, ทฺวารํ วิญฺญตฺติกทฺวยํ;  
  
ปสาทา วตฺถุ จ ทฺวารํ, อญฺญํ ตุภยวชฺชิตํฯ  
</li>
  
<li>
เภทิตฺวา รูปมิเจฺจวํ, ตเสฺสว ปุน ปณฺฑิโต;  
  
สมุฎฺฐานชนเกหิ,  
วิภาเวยฺย ยถารหํฯ  
</li>
  
<li>
กุสลากุสลํ กมฺม-มตีตํ กามิกํ ตถา;  
  
รูปาวจรมิเจฺจวํ, ปญฺจวีสติธา ฐิตํฯ  
</li>
  
<li>
ปฎิสนฺธิมุปาทาย, สญฺชเนติ ขเณ ขเณ;  
  
กามรูเปสุ รูปานิ, กมฺมชานิ ยถารหํฯ  
</li>
  
<li>
ชายนฺตํ  
ปญฺจวิญฺญาณ-ปาการุปฺปวิวชฺชิตํ;  
  
ภวงฺคาทิมุปาทาย, สมุปฺปาเทติ มานสํฯ  
</li>
  
<li>
สีตุโณฺหตุสมญฺญาตา,  
  
เตโชธาตุ ฐิติกฺขเณ;  
  
ตเถวโชฺฌหฎาหาโร,  
  
กาเม กายปฺปติฎฺฐิโตฯ  
</li>
  
<li>
อชฺฌตฺตํ ปน จตฺตาโร, พาหิโร ตุปลพฺภติ;  
  
สเพฺพ กามภเว รูเป, อาหาโร น สมีริโตฯ  
</li>
  
<li>
ปวเตฺต โหนฺติ จตฺตาโร, กมฺมเมโวปปตฺติยํ;  
  
ชีวมานสฺส สเพฺพปิ, มตโสฺสตุ สิยา น วาฯ  
</li>
  
<li>
กมฺมํ จิโตฺตตุมาหาร-มิเจฺจวํ ปน ปณฺฑิตา;  
  
รูปานํ ชนกเตฺตน, ปจฺจยาติ ปกาสยุํฯ  
</li>
  
<li>
หทยินฺทฺริยรูปานิ, กมฺมชาเนว จิตฺตชํ;  
  
วิญฺญตฺติทฺวยมีเรนฺติ, สโทฺท จิโตฺตตุโช มโตฯ  
</li>
  
<li>
จิโตฺตตุกพฬีการ-สมฺภูตา ลหุตาทโย;  
  
กมฺมจิโตฺตตุกาหาร-ชานิ เสสานิ ทีปเยฯ  
</li>
  
<li>
ชายมานาทิรูปานํ, สภาวตฺตา หิ เกวลํ;  
  
ลกฺขณานิ น ชายนฺติ, เกหิจีติ ปกาสิตํฯ  
</li>
  
<li>
ยทิชาตาทโย  
เตส-มวสฺสํ ตํสภาวตา;  
  
เตสญฺจ ลกฺขณานนฺติ, อนวตฺถา ภวิสฺสติฯ  
</li>
  
<li>
อฎฺฐารส ปนฺนรส, เตรส ทฺวาทสาติ จ;  
  
กมฺมจิโตฺตตุกาหาร-ชานิ โหนฺติ ยถากฺกมํฯ  
</li>
  
<li>
  
กลาปานิ  
ยถาโยคํ, ตานิ สงฺคยฺห ปณฺฑิตา;  
  
นว ฉ จตุโร เทฺวติ, เอกวีสติ ภาวยุํฯ  
</li>
  
<li>
ชีวิตญฺจาวินิโพฺภค-รูปญฺจ  
, สหวุตฺติโต;  
  
สงฺคยฺห จกฺขุทสกํ, จกฺขุมาทาย ภาสิตํฯ  
</li>
  
<li>
ตถา โสตญฺจ ฆานญฺจ, ชิวฺหํ กายํ ยถากฺกมํ;  
  
อิตฺถิภาวญฺจ ปุมฺภาวํ, วตฺถุมาทาย ทีปเยฯ  
</li>
  
<li>
อวินิโพฺภครูเปน, ชีวิตนวกํ ภเว;  
  
อิเจฺจวํ  
กมฺมชา  
นาม, กลาปา นวธา ฐิตาฯ  
</li>
  
<li>
อวินิโพฺภครูปญฺจ, สุทฺธฎฺฐกมุทีริตํ;  
  
กายวิญฺญตฺติยา สทฺธิํ, นวกนฺติ ปวุจฺจติฯ  
</li>
  
<li>
วจีวิญฺญตฺติสเทฺทหิ, ทสกํ ภาสิตํ ตถา;  
  
ลหุตาเทกาทสกํ, ลหุตาทีหิ ตีหิปิฯ  
</li>
  
<li>
กายวิญฺญตฺติลหุตา-ทีหิ ทฺวาทสกํ มตํ;  
  
วจีวิญฺญตฺติลหุตา-ทีหิ เตรสกํ ตถาฯ  
</li>
  
<li>
คเหตฺวาการเภทญฺจ, ตํตํกาโลปลกฺขิตํ;  
  
อิติ  
จิตฺตสมุฎฺฐานา,  
ฉ กลาปาติ ภาสิตาฯ  
</li>
  
<li>
สุทฺธฎฺฐกํ ตุ ปฐมํ, สเทฺทน นวกํ มตํ;  
  
ลหุตาเทกาทสกํ, ลหุตาทิสมายุตํฯ  
</li>
  
<li>
สเทฺทน ลหุตาทีหิ, ตถา ทฺวาทสกํ ภเว;  
  
กลาปา  
อุตุสมฺภูตา,  
จตุเทฺธวํ ปกาสิตาฯ  
</li>
  
<li>
สุทฺธฎฺฐกญฺจ ลหุตา-เทกาทสกมิจฺจปิ;  
  
กลาปา  
หารสมฺภูตา,  
ทุวิธาว วิภาวิตาฯ  
</li>
  
<li>
กลาปานํ  
ปริเจฺฉท-ลกฺขณตฺตา วิจกฺขณา;  
  
น กลาปงฺคมิจฺจาหุ, อากาสํ ลกฺขณานิ จฯ  
</li>
  
<li>
อิเจฺจวํ จตุสมฺภูตา, กลาปา เอกวีสติ;  
  
สเพฺพ ลพฺภนฺติ อชฺฌตฺตํ, พาหิโรตุสมุฎฺฐิตาฯ  
</li>
  
<li>
อฎฺฐกํ  
สทฺทนวก-มิติ เทฺวธาว ภาสิตา;  
  
มตกาเยปิ เต เอว, สิยุมิจฺจาหุ ปณฺฑิตาฯ  
</li>
  
<li>
กาเม สเพฺพปิ ลพฺภนฺติ, สภาวานํ ยถารหํ;  
  
สมฺปุณฺณายตนานํ ตุ, ปวเตฺต จตุสมฺภวาฯ  
</li>
  
<li>
ทสกาเนว สพฺพานิ, กมฺมชาเนว ชาติยํ;  
  
จกฺขุโสตฆานภาว-ทสกานิ น วา สิยุํฯ  
</li>
  
<li>
วตฺถุกายทสกานิ, สภาวทสกานิ วา;  
  
คพฺภเสยฺยกสตฺตานํ, ตโต เสสานิ สมฺภวาฯ  
</li>
  
<li>
กมฺมํ รูปํ ชเนเตวํ,  
  
มานสํ สนฺธิโต ปรํ;  
  
เตโชธาตุ ฐิติปฺปตฺตา,  
  
อาหารโชฺฌหโฎ ตถาฯ  
</li>
  
<li>
อิเจฺจวํ จตุสมฺภูตา, รูปสนฺตติ กามินํ;  
  
ทีปชาลาว สมฺพนฺธา, ยาวชีวํ ปวตฺตติฯ  
</li>
  
<li>
อายุโน วาถ กมฺมสฺส, ขเยโนภินฺนเมว วา;  
  
อเญฺญน วา มรนฺตาน-มุปเจฺฉทกกมฺมุนาฯ  
</li>
  
<li>
สตฺตรสจิตฺตกฺขณมายุ รูปานมีริตํ;  
  
สตฺตรสมจิตฺตสฺส, จุติจิโตฺตปรี ตโตฯ  
</li>
  
<li>
ฐิติกาลมุปาทาย, กมฺมชํ น ปรํ ภเว;  
  
ตโต ภิชฺชตุปาทินฺนํ, จิตฺตชาหารชํ ตโตฯ  
</li>
  
<li>
อิเจฺจวํ มตสตฺตานํ, ปุนเทว ภวนฺตเร;  
  
ปฎิสนฺธิมุปาทาย, ตถา รูปํ ปวตฺตติฯ  
</li>
  
<li>
ฆานชิวฺหากายภาวทสกาหารชํ  
ปน;  
  
รูปํ รูปภเว นตฺถิ, ปฎิสนฺธิปวตฺติยํฯ  
</li>
  
<li>
ตตฺถ  
คนฺธรโสชา จ, น ลพฺภนฺตีติ เกจน;  
  
กลาปา จ คเณตพฺพา, ตเตฺถตํ รูปวชฺชิตาฯ  
</li>
  
<li>
ฐิติกฺขณญฺจ จิตฺตสฺส, เต เอว ปฎิเสธยุํ;  
  
จิตฺตภงฺคกฺขเณ รูป-สมุปฺปตฺติญฺจ วารยุํฯ  
</li>
  
<li>
จกฺขุโสตวตฺถุสทฺทจิตฺตชมฺปิ อสญฺญิสุ;  
  
อรูเป ปน รูปานิ, สพฺพถาปิ น ลพฺภเรฯ  
</li>
  
<li>
อิตฺถํ ปเนตฺถ วิมเลน วิภาวนตฺถํ,  
  
ธมฺมํ สุธมฺมมุปคมฺม สุราธิวาสํ;  
  
รูปํ อรูปสวิภาคสลกฺขณํ ตํ,  
  
วุตฺตํ ปวุตฺตมภิธมฺมนเย มยาปิฯ  
</li>
  
<li>
รูปวิภาคมิมํ สุวิภตฺตํ, รูปยโต ปน เจตสิ นิจฺจํ;  
  
รูปสมิทฺธชิเนริตธเมฺม, รูปวตี อภิวฑฺฒติ ปญฺญาฯ  
</li>
  
อิติ นามรูปปริเจฺฉเท รูปวิภาโค นาม  
</li>
  
ฉโฎฺฐ ปริเจฺฉโทฯ  
</li>
  
  
  
  
  