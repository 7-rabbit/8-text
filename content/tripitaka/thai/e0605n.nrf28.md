<h1>ปูชานิธานทีปนีคาถา</h1>
<ol>
<li>
ตสมา หิ ชาโตวรกมฺหิ ตสฺส,  
  
อายตฺตเก มงฺคลจกฺกวาเฬ;  
  
ภูเตหิ วตฺถูหิ มโนรเมหิ,  
  
ปูเชมิ ตํ ปูชิตฺปูชิตํ ปุเรฯ  
</li>
  
<li>
โสหํ อชฺช ปเนตสฺมิํ จกฺกวาฬมฺหิ ปุปฺผิเต,  
  
ถลเช ชลเช วาปิ สุคเนฺธ จ อคนฺธเกฯ  
</li>
  
<li>
มนุเสฺสสุ อเนกตฺถ ตฬากุยฺยานวาปิสุ,  
  
ปวเน หิมวนฺตสฺมิํ ตตฺถ สตฺต มหาสเรฯ  
</li>
  
<li>
ปริตฺตทีเป ทฺวิสหเสฺส มหาทีเป สุปุปฺผิเต,  
  
สตฺตปริภณฺฑเสเลสุ สิเนรุปพฺพตุตฺตเมฯ  
</li>
  
<li>
กุมุทุปฺปลกาทีนิ นาคานํ ภวเนสุปิ,  
  
ปาฎลาทีนิ ปุปฺผานิ อสุรานํ หิ อาลเยฯ  
</li>
  
<li>
โกวิฬาราทิกานิ ตุ เทวตานํ หิ อาลเย,  
  
เอวมาที อเนกตฺถ ปุปฺผิเต ธรณีรุเหฯ  
</li>
  
<li>
จมฺปกา สลลา นิมฺพา นาคปุนฺนาคเกตกา,  
  
วสฺสิกา มลฺลิกา สาลา โกวิฬารา จ ปาฎลิฯ  
</li>
  
<li>
อินฺทีวรา อโสกา จ กณิการา จ มกุลา,  
  
ปทุมา ปุณฺฑริกา จ โสคนฺธิกุมุทุปฺปลาฯ  
</li>
  
<li>
เอเต จเญฺญ จ รุกฺขา จ วลฺลิโย จาปิ ปุปฺผิตา,  
  
สุคนฺธา สุขสมฺผสฺสา นานาวณฺณนิภา สุภาฯ  
</li>
  
<li>
วิจฺตฺรา นีลาเนกานิ ปีตา โลหิตกานิ จ,  
  
กาฬา เสตา จ มญฺชฎฺฐ เนกวณฺณา สุปุปฺผิตาฯ  
</li>
  
<li>
โสภเต ปพฺพเต เหฎฺฐา สเรหิ วนราชิหิ,  
  
สนฺทมานาหิ คงฺคาหิ หิมวา รตนากโรฯ  
</li>
  
<li>
ปตฺตกิญฺชกฺขเรณูหิ โอกิณฺณํ โหติ ตํ วนํ,  
  
ภมรา ปุปฺผฺคเนฺธหิ สมนฺตา อภินาทิตาฯ  
</li>
  
<li>
อเถตฺต สกุณา สนฺติ ทิชา มญฺชุสฺสรา สุภา,  
  
กูชนฺตมุปกูชนฺติ อุตุสมฺปุปฺผิเต ทุเมฯ  
</li>
  
<li>
นิจฺฉรานํ นิปาเตน ปพฺพตา อภินาทิตา,  
  
ปญฺจงฺคิกานิ ตูริยานิ ทิพฺพานิ วิย สุยฺยเรฯ  
</li>
  
<li>
ตตฺถ นจฺจนฺติ ตสฺมิํ ชลนฺตคฺคิสิขูปมา,  
  
ตสฺมิํ หิ กินฺนรา กิจฺจํ ปทีเปน กรียติฯ  
</li>
  
<li>
มุตฺตาชาลาว ทิสฺสนฺติ นิจฺฉรานํ หิ ปาตกา,  
  
ปชฺชลนฺตา ว ติฎฺฐนฺติ มณิเวฬุริยาทโยฯ  
</li>
  
<li>
กาฬานุสาริ ตคฺครํ กปฺปูรํ หริจนฺทนํ,  
  
สกุณานํ หิ สเทฺทน มยูรานํ หิ เกกยาฯ  
</li>
  
<li>
ภมรานํ หิ นินฺนาทา โกญฺจนาเทน หตฺถินํ,  
  
วิชมฺภิเตน วาฬานํ กินฺนรานํ หิ คีติยา;  
</li>
  
<li>
ปพฺพตานํ หิ โอภาสา มณีนํ โชติยาปิ จ,  
  
วิจิตฺรพฺภวิตาเนหิ ทุมานํ ปุปฺผธูปิยา;  
  
เอวํ สพฺพงฺคสมฺปนฺนํ กิํ สิยา นนฺทนํ วนํฯ  
</li>
  
<li>
เอวํ สุสมฺผุลฺลวนํ หิ ยํ ยํ,  
  
ตหิํ ตหิํ ปุปฺผิตปุปฺผิตํ สุภํ;  
  
มาลํ สุสทฺทญฺจ มนุญฺญคนฺธํ,  
  
ปูเชมิ ตํ ปูชิตปูชิตํ ปุราฯ  
</li>
  
<li>
นาคโลเก มนุเสฺส จ เทเว พฺรเหฺม จ ยํ สิยา,  
  
สามุทฺทิกํ ภูมิคตํ อากาสฎฺฐญฺจ ยํ ธมํฯ  
</li>
  
<li>
รชตํ ชาตรูปญฺจ มุตฺตา เวฬุริยา มณิ,  
  
มสารคลฺลํ ผลิกํ โลหิตงฺคํ ปวาฬกํฯ  
</li>
  
<li>
โย โส อนนฺตกเปฺปสุ ปูเรตฺวา ทสปารมี,  
  
พุโทฺธ โพเธสิ สตฺตานํ ตสฺส ปูเชมิ ตํ ธนํฯ  
</li>
  
<li>
โขมํ โกเสยฺยํ กปฺปาสํ สาณํ ภงฺคญฺจ กมฺพลํ,  
  
ทุกูลานิ จ ทิพฺพานิ ทุสฺสานิ วิวิธานิ เตฯ  
</li>
  
<li>
อนนฺตวตฺถทาเนน หิโรตฺตปฺปาทิสํวรํ,  
  
ยสฺส สิทฺธํ สิยา ตสฺส ทุสฺสานิ ปุชยามหํฯ  
</li>
  
<li>
ปวเน ชาตรุกฺขานํ นานาผลรสุตฺตมํ,  
  
อมฺพา กปิฎฺฐา ปนฺสา โจจโมจาทินปฺปกาฯ  
</li>
  
<li>
ตสฺมิํ คนฺธรสํ โอชํ พุทฺธเสฎฺฐสฺส ปูชิตํ,  
  
วนฺทามิ สิรสา นิจฺจํ วิปฺปสเนฺนน เจตสาฯ  
</li>
  
<li>
ปูเชมิ ปฐมํ ตสฺส ปณิธานํ อจินฺติยํ,  
  
จกฺกวาฬมฺหิ สเพฺพหิ วิชฺชมาเนหิ วตฺถุหิฯ  
</li>
  
<li>
ทสนฺนํ ปารมีนนฺตุ ปูริตฎฺฐานมุตฺตมํ,  
  
ตโต สาลวเน รเมฺม ชาตฎฺฐานํ จริมกํฯ  
</li>
  
<li>
ฉพฺพสานิ ปธานสฺมิํ กรณํ ทุกฺกรการิกํ,  
  
อปฺปราชิตปลฺลงฺกํ พุทฺธํ พุทฺธคุณํ นเมฯ  
</li>
  
<li>
จุทฺทส พุทฺธญาณานิ อฎฺฐรฺส อาเวณิกํ,  
  
ปูเชมิ ทสพลญาณํ จตุเวสารชฺชมุตฺตมํฯ  
</li>
  
<li>
อาสยานุสยญาณํ อินฺทฺริยานํ ปโรปรํ,  
  
ยมกปาฎิหีรญฺจ ญาณํ สพฺพญฺญุตํ ปิ จฯ  
</li>
  
<li>
มหากรุณาปตฺติญาณํ อนาวรณฺมิติ จ,  
  
ฉ อสาธารณาเนเต ญตฺวาน ปูชยามหํฯ  
</li>
  
<li>
ตโต จ สตฺตสตฺตาเห ธมฺมสมฺมสิตํ นเม,  
  
พฺรหฺมุนา ยาจิตฎฺฐานํ ธมฺมํ เทสยิตุํ วรํฯ  
</li>
  
<li>
อิสิปตเน มิคทาเย ธมฺมจกฺกปวตฺตนํ,  
  
ตโต เวฬุวนาราเม วสิตฐานญฺจ ปูชเยฯ  
</li>
  
<li>
ตโต เชตวนํ รมฺมํ จิรวุตฺถํ มเหสินา,  
  
อสาธารณมเญฺญสํ ยมกปาฎิหริยํฯ  
</li>
  
<li>
ปาริจฺฉตฺตกมูลมฺหิ อภิธมฺมญฺจ เทสนํ,  
  
สงฺกสฺสนครทฺวาเร เทโวโรหณกํ ปิ จฯ  
</li>
  
<li>
ตโต จ หิมวนฺตสฺมิํ มหาสมยเทสนํ,  
  
วุตฺตาเนตานิ ฐานานิ นตฺวาน ปุชยามหํฯ  
</li>
  
<li>
จตุราสีติสหเสฺสหิ ธมฺมกฺขเนฺธหิ สงฺคหํ,  
  
ปิฎกตฺตยํ ยถาวุตฺตวิธินา ปูชยามหํฯ  
</li>
  
<li>
มารสฺส อตฺตโน อายุสงฺขาโรสชฺชนํ นเม,  
  
กุสินาราย มลฺลานํ ยมกสาลมนฺตเรฯ  
</li>
  
<li>
ปณิธานมฺหิ ปฎฺฐาย กตํ กิจฺจํ อเสสโต,  
  
นิฎฺฐเปตฺวาน โส สพฺพํ ปรินิพฺพายินาสโวฯ  
</li>
  
<li>
เอวํ นิพฺพายมานสฺส กตกิจฺจสฺส ตาทิโน,  
  
จิรคตา มหากรุณา น นิพฺพายิตฺถ กิญฺจิปิฯ  
</li>
  
<li>
สฺวายํ ธโมฺม วินโย จ เทสิโต สาธุกํ มยา,  
  
มมจฺจเยน โส สตฺถา ธาตุ จาปิ สรีรชาฯ  
</li>
  
<li>
อปฺปราชิตปลฺลงฺกํ โพธิรุกฺขญฺจ อุตฺตมํ,  
  
มมจฺจเยน สตฺถา ติ อนุชานิ มหามุนิฯ  
</li>
  
<li>
มม ฐเน ฐเปตฺวาน ธาตุโพธิญฺจ ปูชิตํ,  
  
อนุชานามิ ตุมฺหากํ สาธนตฺถํ สิวญฺชสํฯ  
</li>
  
<li>
ตสฺมา หิ ตสฺส สทฺธมฺมํ อุคฺคณฺหิตฺวา ยถาตถํ,  
  
โย เทเสติ สมฺพุโทฺธ ติ นตฺวาน ปูชยามหํฯ  
</li>
  
<li>
ตสฺมา สาสปมตฺตํ ปิ ชินธาตุํ อเสสิย,  
  
วิตฺถินฺนจกฺกวาฬมฺหิ นตฺวาน ปูชยามหํฯ  
</li>
  
<li>
ปรมฺปราภตานํ หิ อิมมฺหา โพทฺธิรุกฺขโต,  
  
สเพฺพสํ โพธิรุกฺขานํ นตฺวาน ปูชยามหํฯ  
</li>
  
<li>
ยํ ยํ ปริภุญฺชิ ภควา ปตฺตจีวรมาทิกํ,  
  
สพฺพํ ปริโภคธาตุํ นตฺวาน ปูชยามหํฯ  
</li>
  
<li>
ยตฺถ กตฺถจิ สยิโต อาสิโนฺน จงฺกเมปิ วา,  
  
ปาทลญฺฉนฺกํ กตฺวา ฐิโต นตฺวาน ปูชเยฯ  
</li>
  
<li>
น สญฺชานนฺติ เย พุทฺธํ เอวรูโป ติ ญาเตฺว,  
  
กตํ ตํ ปฎิมํ สพฺพํ นตฺวาน ปูชยามหํฯ  
</li>
  
<li>
เอวํ พุทฺธญฺจ ธมฺมญฺจ สณฺฆญฺจ อนุตฺตรํ,  
  
จกฺกวาฬมฺหิ สเพฺพหิ วตฺถูหิ ปูชยามหํฯ  
</li>
  
  
  
  
  