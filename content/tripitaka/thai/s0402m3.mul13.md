<h1>(๑๔) ๔. ปุคฺคลวโคฺค</h1>
<h3>๑. สํโยชนสุตฺตํ</h3>
<p> ‘‘จตฺตาโรเม  , ภิกฺขเว, ปุคฺคลา สโนฺต สํวิชฺชมานา โลกสฺมิํฯ กตเม จตฺตาโร? อิธ, ภิกฺขเว, เอกจฺจสฺส ปุคฺคลสฺส โอรมฺภาคิยานิ สํโยชนานิ อปฺปหีนานิ โหนฺติ, อุปปตฺติปฎิลาภิยานิ สํโยชนานิ อปฺปหีนานิ โหนฺติ, ภวปฎิลาภิยานิ สํโยชนานิ อปฺปหีนานิ โหนฺติฯ</p>


<p>‘‘อิธ ปน, ภิกฺขเว, เอกจฺจสฺส ปุคฺคลสฺส โอรมฺภาคิยานิ สํโยชนานิ ปหีนานิ โหนฺติ, อุปปตฺติปฎิลาภิยานิ สํโยชนานิ อปฺปหีนานิ โหนฺติ, ภวปฎิลาภิยานิ สํโยชนานิ อปฺปหีนานิ โหนฺติฯ</p>


<p>‘‘อิธ   ปน, ภิกฺขเว, เอกจฺจสฺส ปุคฺคลสฺส โอรมฺภาคิยานิ สํโยชนานิ ปหีนานิ โหนฺติ, อุปปตฺติปฎิลาภิยานิ สํโยชนานิ ปหีนานิ โหนฺติ, ภวปฎิลาภิยานิ สํโยชนานิ อปฺปหีนานิ โหนฺติฯ</p>


<p>‘‘อิธ ปน, ภิกฺขเว, เอกจฺจสฺส ปุคฺคลสฺส โอรมฺภาคิยานิ สํโยชนานิ ปหีนานิ โหนฺติ, อุปปตฺติปฎิลาภิยานิ สํโยชนานิ ปหีนานิ โหนฺติ, ภวปฎิลาภิยานิ สํโยชนานิ ปหีนานิ โหนฺติฯ</p>


<p>‘‘กตมสฺส, ภิกฺขเว, ปุคฺคลสฺส โอรมฺภาคิยานิ สํโยชนานิ อปฺปหีนานิ, อุปปตฺติปฎิลาภิยานิ สํโยชนานิ อปฺปหีนานิ, ภวปฎิลาภิยานิ สํโยชนานิ อปฺปหีนานิ? สกทาคามิสฺสฯ อิมสฺส โข, ภิกฺขเว, ปุคฺคลสฺส โอรมฺภาคิยานิ สํโยชนานิ อปฺปหีนานิ, อุปปตฺติปฎิลาภิยานิ สํโยชนานิ อปฺปหีนานิ, ภวปฎิลาภิยานิ สํโยชนานิ อปฺปหีนานิฯ</p>


<p>‘‘กตมสฺส , ภิกฺขเว, ปุคฺคลสฺส โอรมฺภาคิยานิ สํโยชนานิ ปหีนานิ, อุปปตฺติปฎิลาภิยานิ สํโยชนานิ อปฺปหีนานิ, ภวปฎิลาภิยานิ สํโยชนานิ  อปฺปหีนานิ? อุทฺธํโสตสฺส อกนิฎฺฐคามิโนฯ อิมสฺส โข, ภิกฺขเว, ปุคฺคลสฺส โอรมฺภาคิยานิ สํโยชนานิ ปหีนานิ, อุปปตฺติปฎิลาภิยานิ สํโยชนานิ อปฺปหีนานิ, ภวปฎิลาภิยานิ สํโยชนานิ อปฺปหีนานิฯ</p>


<p>‘‘กตมสฺส, ภิกฺขเว, ปุคฺคลสฺส โอรมฺภาคิยานิ สํโยชนานิ ปหีนานิ, อุปปตฺติปฎิลาภิยานิ สํโยชนานิ ปหีนานิ, ภวปฎิลาภิยานิ สํโยชนานิ อปฺปหีนานิ? อนฺตราปรินิพฺพายิสฺสฯ อิมสฺส โข, ภิกฺขเว, ปุคฺคลสฺส โอรมฺภาคิยานิ สํโยชนานิ ปหีนานิ, อุปปตฺติปฎิลาภิยานิ สํโยชนานิ ปหีนานิ, ภวปฎิลาภิยานิ สํโยชนานิ อปฺปหีนานิฯ</p>


<p>‘‘กตมสฺส, ภิกฺขเว, ปุคฺคลสฺส โอรมฺภาคิยานิ สํโยชนานิ ปหีนานิ, อุปปตฺติปฎิลาภิยานิ สํโยชนานิ ปหีนานิ, ภวปฎิลาภิยานิ สํโยชนานิ ปหีนานิ? อรหโตฯ อิมสฺส โข, ภิกฺขเว, ปุคฺคลสฺส โอรมฺภาคิยานิ สํโยชนานิ ปหีนานิ, อุปปตฺติปฎิลาภิยานิ สํโยชนานิ ปหีนานิ, ภวปฎิลาภิยานิ สํโยชนานิ ปหีนานิฯ อิเม โข, ภิกฺขเว, จตฺตาโร ปุคฺคลา สโนฺต สํวิชฺชมานา โลกสฺมิ’’นฺติฯ ปฐมํฯ</p>


<h3>๒. ปฎิภานสุตฺตํ</h3>
<p> ‘‘จตฺตาโรเม  , ภิกฺขเว, ปุคฺคลา สโนฺต สํวิชฺชมานา โลกสฺมิํฯ กตเม จตฺตาโร? ยุตฺตปฺปฎิภาโน, โน มุตฺตปฺปฎิภาโน; มุตฺตปฺปฎิภาโน, โน ยุตฺตปฺปฎิภาโน; ยุตฺตปฺปฎิภาโน จ มุตฺตปฺปฎิภาโน จ; เนว ยุตฺตปฺปฎิภาโน น มุตฺตปฺปฎิภาโน – อิเม โข, ภิกฺขเว, จตฺตาโร ปุคฺคลา สโนฺต สํวิชฺชมานา โลกสฺมิ’’นฺติ ฯ ทุติยํฯ</p>


<h3>๓. อุคฺฆฎิตญฺญูสุตฺตํ</h3>
<p> ‘‘จตฺตาโรเม , ภิกฺขเว, ปุคฺคลา สโนฺต สํวิชฺชมานา โลกสฺมิํฯ กตเม จตฺตาโร ? อุคฺฆฎิตญฺญู, วิปญฺจิตญฺญู, เนโยฺย, ปทปรโม – อิเม โข, ภิกฺขเว, จตฺตาโร ปุคฺคลา สโนฺต สํวิชฺชมานา โลกสฺมิ’’นฺติ ฯ ตติยํฯ</p>


<h3>๔. อุฎฺฐานผลสุตฺตํ</h3>
<p> ‘‘จตฺตาโรเม, ภิกฺขเว, ปุคฺคลา สโนฺต สํวิชฺชมานา โลกสฺมิํฯ กตเม จตฺตาโร? อุฎฺฐานผลูปชีวี น กมฺมผลูปชีวี, กมฺมผลูปชีวี น อุฎฺฐานผลูปชีวี, อุฎฺฐานผลูปชีวี เจว กมฺมผลูปชีวี จ, เนว อุฎฺฐานผลูปชีวี น กมฺมผลูปชีวี – อิเม โข, ภิกฺขเว, จตฺตาโร ปุคฺคลา สโนฺต สํวิชฺชมานา โลกสฺมิ’’นฺติ ฯ จตุตฺถํฯ</p>


<h3>๕. สาวชฺชสุตฺตํ</h3>
<p> ‘‘จตฺตาโรเม, ภิกฺขเว, ปุคฺคลา  สโนฺต สํวิชฺชมานา โลกสฺมิํฯ กตเม จตฺตาโร? สาวโชฺช, วชฺชพหุโล, อปฺปวโชฺช, อนวโชฺชฯ</p>


<p>‘‘กถญฺจ, ภิกฺขเว, ปุคฺคโล สาวโชฺช โหติ? อิธ, ภิกฺขเว, เอกโจฺจ ปุคฺคโล สาวเชฺชน กายกเมฺมน สมนฺนาคโต โหติ, สาวเชฺชน วจีกเมฺมน สมนฺนาคโต โหติ, สาวเชฺชน มโนกเมฺมน สมนฺนาคโต โหติฯ เอวํ โข, ภิกฺขเว, ปุคฺคโล สาวโชฺช โหติฯ</p>


<p>‘‘กถญฺจ , ภิกฺขเว, ปุคฺคโล วชฺชพหุโล โหติ? อิธ, ภิกฺขเว, เอกโจฺจ ปุคฺคโล สาวเชฺชน พหุลํ กายกเมฺมน สมนฺนาคโต โหติ, อปฺปํ อนวเชฺชน; สาวเชฺชน พหุลํ วจีกเมฺมน สมนฺนาคโต โหติ, อปฺปํ อนวเชฺชน; สาวเชฺชน พหุลํ มโนกเมฺมน สมนฺนาคโต โหติ, อปฺปํ อนวเชฺชนฯ เอวํ โข, ภิกฺขเว, ปุคฺคโล วชฺชพหุโล โหติฯ</p>


<p>‘‘กถญฺจ , ภิกฺขเว, ปุคฺคโล อปฺปวโชฺช โหติ? อิธ, ภิกฺขเว, เอกโจฺจ ปุคฺคโล อนวเชฺชน พหุลํ กายกเมฺมน สมนฺนาคโต  โหติ, อปฺปํ สาวเชฺชน; อนวเชฺชน พหุลํ วจีกเมฺมน สมนฺนาคโต โหติ, อปฺปํ สาวเชฺชน; อนวเชฺชน พหุลํ มโนกเมฺมน สมนฺนาคโต โหติ, อปฺปํ สาวเชฺชนฯ เอวํ โข, ภิกฺขเว, ปุคฺคโล อปฺปวโชฺช โหติฯ</p>


<p>‘‘กถญฺจ , ภิกฺขเว, ปุคฺคโล อนวโชฺช โหติ? อิธ, ภิกฺขเว, เอกโจฺจ ปุคฺคโล อนวเชฺชน กายกเมฺมน สมนฺนาคโต โหติ, อนวเชฺชน วจีกเมฺมน สมนฺนาคโต โหติ, อนวเชฺชน มโนกเมฺมน สมนฺนาคโต โหติฯ เอวํ โข, ภิกฺขเว, ปุคฺคโล อนวโชฺช โหติฯ อิเม โข, ภิกฺขเว, จตฺตาโร ปุคฺคลา สโนฺต สํวิชฺชมานา โลกสฺมิ’’นฺติฯ ปญฺจมํฯ</p>


<h3>๖. ปฐมสีลสุตฺตํ</h3>
<p> ‘‘จตฺตาโรเม, ภิกฺขเว, ปุคฺคลา สโนฺต สํวิชฺชมานา โลกสฺมิํฯ กตเม จตฺตาโร? อิธ, ภิกฺขเว, เอกโจฺจ ปุคฺคโล สีเลสุ น ปริปูรการี โหติ, สมาธิสฺมิํ น ปริปูรการี, ปญฺญาย น ปริปูรการีฯ</p>


<p>‘‘อิธ ปน, ภิกฺขเว, เอกโจฺจ ปุคฺคโล สีเลสุ ปริปูรการี โหติ, สมาธิสฺมิํ น ปริปูรการี, ปญฺญาย น ปริปูรการีฯ</p>


<p>‘‘อิธ ปน, ภิกฺขเว, เอกโจฺจ ปุคฺคโล สีเลสุ ปริปูรการี โหติ, สมาธิสฺมิํ ปริปูรการี, ปญฺญาย น ปริปูรการีฯ</p>


<p>‘‘อิธ ปน, ภิกฺขเว, เอกโจฺจ ปุคฺคโล สีเลสุ ปริปูรการี โหติ, สมาธิสฺมิํ ปริปูรการี, ปญฺญาย ปริปูรการีฯ อิเม โข, ภิกฺขเว, จตฺตาโร ปุคฺคลา สโนฺต สํวิชฺชมานา โลกสฺมิ’’นฺติฯ ฉฎฺฐํฯ</p>


<h3>๗. ทุติยสีลสุตฺตํ</h3>
<p> ‘‘จตฺตาโรเม, ภิกฺขเว, ปุคฺคลา สโนฺต สํวิชฺชมานา โลกสฺมิํฯ กตเม จตฺตาโร? อิธ , ภิกฺขเว, เอกโจฺจ ปุคฺคโล น สีลครุ โหติ น สีลาธิปเตโยฺย, น สมาธิครุ โหติ น สมาธาธิปเตโยฺย, น  ปญฺญาครุ โหติ น ปญฺญาธิปเตโยฺยฯ</p>


<p>‘‘อิธ   ปน, ภิกฺขเว, เอกโจฺจ ปุคฺคโล สีลครุ โหติ สีลาธิปเตโยฺย, น สมาธิครุ โหติ น สมาธาธิปเตโยฺย, น ปญฺญาครุ โหติ น ปญฺญาธิปเตโยฺยฯ</p>


<p>‘‘อิธ ปน, ภิกฺขเว, เอกโจฺจ ปุคฺคโล สีลครุ โหติ สีลาธิปเตโยฺย, สมาธิครุ โหติ สมาธาธิปเตโยฺย, น ปญฺญาครุ โหติ น ปญฺญาธิปเตโยฺยฯ</p>


<p>‘‘อิธ ปน, ภิกฺขเว, เอกโจฺจ ปุคฺคโล สีลครุ โหติ สีลาธิปเตโยฺย, สมาธิครุ โหติ สมาธาธิปเตโยฺย, ปญฺญาครุ โหติ ปญฺญาธิปเตโยฺยฯ อิเม โข, ภิกฺขเว, จตฺตาโร ปุคฺคลา สโนฺต สํวิชฺชมานา โลกสฺมิ’’นฺติฯ สตฺตมํฯ</p>


<h3>๘. นิกฎฺฐสุตฺตํ</h3>
<p> ‘‘จตฺตาโรเม, ภิกฺขเว, ปุคฺคลา สโนฺต สํวิชฺชมานา โลกสฺมิํฯ กตเม จตฺตาโร? นิกฎฺฐกาโย อนิกฎฺฐจิโตฺต, อนิกฎฺฐกาโย นิกฎฺฐจิโตฺต, อนิกฎฺฐกาโย จ อนิกฎฺฐจิโตฺต จ, นิกฎฺฐกาโย จ นิกฎฺฐจิโตฺต จฯ</p>


<p>‘‘กถญฺจ, ภิกฺขเว, ปุคฺคโล นิกฎฺฐกาโย โหติ อนิกฎฺฐจิโตฺต? อิธ, ภิกฺขเว, เอกโจฺจ ปุคฺคโล อรญฺญวนปตฺถานิ  ปนฺตานิ เสนาสนานิ ปฎิเสวติฯ โส ตตฺถ กามวิตกฺกมฺปิ วิตเกฺกติ พฺยาปาทวิตกฺกมฺปิ วิตเกฺกติ วิหิํสาวิตกฺกมฺปิ วิตเกฺกติฯ เอวํ โข, ภิกฺขเว, ปุคฺคโล นิกฎฺฐกาโย โหติ อนิกฎฺฐจิโตฺตฯ</p>


<p>‘‘กถญฺจ, ภิกฺขเว, ปุคฺคโล อนิกฎฺฐกาโย โหติ นิกฎฺฐจิโตฺต? อิธ, ภิกฺขเว, เอกโจฺจ ปุคฺคโล นเหว โข อรญฺญวนปตฺถานิ ปนฺตานิ เสนาสนานิ ปฎิเสวติฯ โส ตตฺถ เนกฺขมฺมวิตกฺกมฺปิ วิตเกฺกติ อพฺยาปาทวิตกฺกมฺปิ วิตเกฺกติ อวิหิํสาวิตกฺกมฺปิ วิตเกฺกติฯ เอวํ โข, ภิกฺขเว, ปุคฺคโล อนิกฎฺฐกาโย โหติ  นิกฎฺฐจิโตฺตฯ</p>


<p>‘‘กถญฺจ, ภิกฺขเว, ปุคฺคโล อนิกฎฺฐกาโย จ โหติ อนิกฎฺฐจิโตฺต จ? อิธ, ภิกฺขเว, เอกโจฺจ ปุคฺคโล นเหว โข อรญฺญวนปตฺถานิ ปนฺตานิ เสนาสนานิ  ปฎิเสวติ ฯ โส  ตตฺถ กามวิตกฺกมฺปิ วิตเกฺกติ พฺยาปาทวิตกฺกมฺปิ วิตเกฺกติ วิหิํสาวิตกฺกมฺปิ วิตเกฺกติฯ เอวํ โข, ภิกฺขเว, ปุคฺคโล อนิกฎฺฐกาโย จ โหติ อนิกฎฺฐจิโตฺต จฯ</p>


<p>‘‘กถญฺจ, ภิกฺขเว, ปุคฺคโล นิกฎฺฐกาโย จ โหติ นิกฎฺฐจิโตฺต จ? อิธ, ภิกฺขเว, เอกโจฺจ ปุคฺคโล อรญฺญวนปตฺถานิ ปนฺตานิ เสนาสนานิ ปฎิเสวติฯ โส ตตฺถ เนกฺขมฺมวิตกฺกมฺปิ วิตเกฺกติ อพฺยาปาทวิตกฺกมฺปิ วิตเกฺกติ อวิหิํสาวิตกฺกมฺปิ วิตเกฺกติฯ เอวํ โข, ภิกฺขเว, ปุคฺคโล นิกฎฺฐกาโย จ โหติ นิกฎฺฐจิโตฺต จฯ อิเม โข, ภิกฺขเว, จตฺตาโร ปุคฺคลา สโนฺต สํวิชฺชมานา โลกสฺมิ’’นฺติฯ อฎฺฐมํฯ</p>


<h3>๙. ธมฺมกถิกสุตฺตํ</h3>
<p> ‘‘จตฺตาโรเม, ภิกฺขเว, ธมฺมกถิกาฯ กตเม จตฺตาโร? อิธ, ภิกฺขเว, เอกโจฺจ ธมฺมกถิโก อปฺปญฺจ ภาสติ อสหิตญฺจ; ปริสา จสฺส  น กุสลา โหติ สหิตาสหิตสฺสฯ เอวรูโป, ภิกฺขเว, ธมฺมกถิโก เอวรูปาย ปริสาย ธมฺมกถิโกเตฺวว สงฺขํ คจฺฉติฯ</p>


<p>‘‘อิธ ปน, ภิกฺขเว, เอกโจฺจ ธมฺมกถิโก อปฺปญฺจ ภาสติ สหิตญฺจ; ปริสา จสฺส กุสลา โหติ สหิตาสหิตสฺสฯ เอวรูโป, ภิกฺขเว, ธมฺมกถิโก เอวรูปาย ปริสาย ธมฺมกถิโกเตฺวว สงฺขํ คจฺฉติฯ</p>


<p>‘‘อิธ ปน, ภิกฺขเว, เอกโจฺจ ธมฺมกถิโก พหุญฺจ ภาสติ อสหิตญฺจ; ปริสา จสฺส น กุสลา โหติ สหิตาสหิตสฺสฯ เอวรูโป, ภิกฺขเว, ธมฺมกถิโก เอวรูปาย ปริสาย ธมฺมกถิโกเตฺวว สงฺขํ คจฺฉติฯ</p>


<p>‘‘อิธ ปน, ภิกฺขเว, เอกโจฺจ ธมฺมกถิโก พหุญฺจ  ภาสติ สหิตญฺจ; ปริสา จสฺส กุสลา โหติ สหิตาสหิตสฺสฯ เอวรูโป, ภิกฺขเว, ธมฺมกถิโก เอวรูปาย ปริสาย ธมฺมกถิโกเตฺวว สงฺขํ คจฺฉติฯ อิเม โข, ภิกฺขเว, จตฺตาโร ธมฺมกถิกา’’ติฯ นวมํฯ</p>


<h3>๑๐. วาทีสุตฺตํ</h3>
<p> ‘‘จตฺตาโรเม , ภิกฺขเว, วาทีฯ กตเม จตฺตาโร? อตฺถิ , ภิกฺขเว, วาที อตฺถโต ปริยาทานํ คจฺฉติ, โน พฺยญฺชนโต; อตฺถิ, ภิกฺขเว, วาที พฺยญฺชนโต  ปริยาทานํ คจฺฉติ, โน อตฺถโต; อตฺถิ, ภิกฺขเว, วาที อตฺถโต จ พฺยญฺชนโต จ ปริยาทานํ คจฺฉติ; อตฺถิ, ภิกฺขเว, วาที เนวตฺถโต โน พฺยญฺชนโต ปริยาทานํ คจฺฉติฯ อิเม โข, ภิกฺขเว, จตฺตาโร วาทีฯ อฎฺฐานเมตํ, ภิกฺขเว, อนวกาโส ยํ จตูหิ ปฎิสมฺภิทาหิ สมนฺนาคโต  อตฺถโต วา พฺยญฺชนโต วา ปริยาทานํ คเจฺฉยฺยา’’ติฯ ทสมํฯ</p>

</p>


<p>ตสฺสุทฺทานํ –</p>


<p>
สํโยชนํ ปฎิภาโน, อุคฺฆฎิตญฺญุ อุฎฺฐานํ;  
  
สาวโชฺช เทฺว จ สีลานิ, นิกฎฺฐ ธมฺม วาที จาติฯ  
</p>
  
  
  
  
  