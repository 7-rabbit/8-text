<h2>องฺคุตฺตรนิกาโย</h2>
<h2>เอกกนิปาตปาฬิ</h2>
<h1>๑. รูปาทิวโคฺค</h1>
<p> เอวํ     เม สุตํ – เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ตตฺร โข ภควา ภิกฺขู อามเนฺตสิ – ‘‘ภิกฺขโว’’ติฯ ‘‘ภทเนฺต’’ติ เต ภิกฺขู ภควโต ปจฺจโสฺสสุํฯ ภควา เอตทโวจ –</p>


<p>‘‘นาหํ, ภิกฺขเว, อญฺญํ เอกรูปมฺปิ สมนุปสฺสามิ ยํ เอวํ ปุริสสฺส จิตฺตํ ปริยาทาย ติฎฺฐติ ยถยิทํ, ภิกฺขเว, อิตฺถิรูปํฯ อิตฺถิรูปํ, ภิกฺขเว, ปุริสสฺส จิตฺตํ ปริยาทาย ติฎฺฐตี’’ติฯ ปฐมํฯ</p>


<p> ‘‘นาหํ, ภิกฺขเว, อญฺญํ เอกสทฺทมฺปิ สมนุปสฺสามิ ยํ เอวํ ปุริสสฺส จิตฺตํ ปริยาทาย  ติฎฺฐติ ยถยิทํ, ภิกฺขเว, อิตฺถิสโทฺทฯ อิตฺถิสโทฺท, ภิกฺขเว, ปุริสสฺส จิตฺตํ ปริยาทาย ติฎฺฐตี’’ติฯ ทุติยํฯ</p>


<p> ‘‘นาหํ, ภิกฺขเว, อญฺญํ เอกคนฺธมฺปิ สมนุปสฺสามิ ยํ เอวํ ปุริสสฺส จิตฺตํ ปริยาทาย ติฎฺฐติ ยถยิทํ, ภิกฺขเว, อิตฺถิคโนฺธฯ อิตฺถิคโนฺธ, ภิกฺขเว, ปุริสสฺส จิตฺตํ ปริยาทาย ติฎฺฐตี’’ติฯ ตติยํฯ</p>


<p> ‘‘นาหํ  , ภิกฺขเว, อญฺญํ เอกรสมฺปิ สมนุปสฺสามิ ยํ เอวํ ปุริสสฺส จิตฺตํ ปริยาทาย ติฎฺฐติ ยถยิทํ, ภิกฺขเว, อิตฺถิรโสฯ อิตฺถิรโส, ภิกฺขเว, ปุริสสฺส จิตฺตํ ปริยาทาย ติฎฺฐตี’’ติฯ จตุตฺถํฯ</p>


<p> ‘‘นาหํ , ภิกฺขเว, อญฺญํ เอกโผฎฺฐพฺพมฺปิ สมนุปสฺสามิ ยํ เอวํ ปุริสสฺส จิตฺตํ ปริยาทาย ติฎฺฐติ ยถยิทํ, ภิกฺขเว, อิตฺถิโผฎฺฐโพฺพฯ อิตฺถิโผฎฺฐโพฺพ, ภิกฺขเว, ปุริสสฺส จิตฺตํ ปริยาทาย ติฎฺฐตี’’ติฯ ปญฺจมํฯ</p>


<p> ‘‘นาหํ, ภิกฺขเว, อญฺญํ เอกรูปมฺปิ สมนุปสฺสามิ ยํ เอวํ อิตฺถิยา จิตฺตํ ปริยาทาย ติฎฺฐติ ยถยิทํ, ภิกฺขเว, ปุริสรูปํฯ ปุริสรูปํ, ภิกฺขเว, อิตฺถิยา จิตฺตํ ปริยาทาย ติฎฺฐตี’’ติฯ ฉฎฺฐํฯ</p>


<p> ‘‘นาหํ, ภิกฺขเว, อญฺญํ เอกสทฺทมฺปิ สมนุปสฺสามิ ยํ เอวํ อิตฺถิยา จิตฺตํ ปริยาทาย ติฎฺฐติ ยถยิทํ, ภิกฺขเว, ปุริสสโทฺทฯ ปุริสสโทฺท, ภิกฺขเว, อิตฺถิยา จิตฺตํ ปริยาทาย ติฎฺฐตี’’ติฯ สตฺตมํฯ</p>


<p> ‘‘นาหํ, ภิกฺขเว, อญฺญํ เอกคนฺธมฺปิ สมนุปสฺสามิ ยํ เอวํ อิตฺถิยา จิตฺตํ ปริยาทาย ติฎฺฐติ ยถยิทํ, ภิกฺขเว, ปุริสคโนฺธฯ ปุริสคโนฺธ, ภิกฺขเว, อิตฺถิยา จิตฺตํ ปริยาทาย ติฎฺฐตี’’ติฯ อฎฺฐมํฯ</p>


<p> ‘‘นาหํ, ภิกฺขเว, อญฺญํ เอกรสมฺปิ สมนุปสฺสามิ ยํ เอวํ อิตฺถิยา จิตฺตํ ปริยาทาย  ติฎฺฐติ ยถยิทํ, ภิกฺขเว, ปุริสรโสฯ ปุริสรโส, ภิกฺขเว, อิตฺถิยา จิตฺตํ ปริยาทาย ติฎฺฐตี’’ติฯ นวมํฯ</p>


<p> ‘‘นาหํ, ภิกฺขเว, อญฺญํ เอกโผฎฺฐพฺพมฺปิ สมนุปสฺสามิ ยํ เอวํ  อิตฺถิยา จิตฺตํ ปริยาทาย ติฎฺฐติ ยถยิทํ, ภิกฺขเว, ปุริสโผฎฺฐโพฺพฯ ปุริสโผฎฺฐโพฺพ, ภิกฺขเว, อิตฺถิยา จิตฺตํ ปริยาทาย ติฎฺฐตี’’ติฯ ทสมํฯ</p>

</p>





