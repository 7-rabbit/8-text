<h1>๖. ราชกโณฺฑ</h1>
<ol>
<li>
เอกยามํ สเย ราชา,  
  
ทฺวิยามเญฺญว ปณฺฑิโต;  
  
ฆราวาโส ติยามํว,  
  
จตุยามํ ตุ ยาจโกฯ  
</li>
  
<li>
ธนวา สุตวา ราชา,  
  
นที เวโชฺช จิเมปญฺจ;  
  
ยตฺถ  
เทเส น วิชฺชนฺติ,  
  
น ตตฺถ ทิวสํ วเสฯ  
</li>
  
<li>
ยสฺมิํ ปเทเส น มาโน,  
  
น เปมํ นจ พนฺธวา;  
  
นจ วิชฺชาคโม โกจิ,  
  
น ตตฺถ ทิวสํ วเสฯ  
</li>
  
<li>
อปุตฺตกํ ฆรํ สุญฺญํ,  
  
รฎฺฐํ สุญฺญํ อราชกํ;  
  
อ สิปฺปสฺส มุขํ สุญฺญํ,  
  
สพฺพ สุญฺญํ ทลิทฺทกาฯ  
</li>
  
<li>
ธนมิเจฺฉยฺย วาณิโชฺช,  
  
วิชฺชมิเจฺฉ ภเชสุตํ;  
  
ปุตฺตมิเจฺฉ ตรุณิตฺถิํ,  
  
ราชามจฺจํ วสํ คเมฯ  
</li>
  
<li>
นโฎฺฐยติ อสนฺตุโฎฺฐ,  
  
สนฺตุโฎฺฐ จ มหีปติ;  
  
ลชฺชา จ คณิกา นฎฺฐา,  
  
นิลฺลชฺชา กุลธีติกาฯ  
</li>
  
<li>
ปกฺขีนํ พลมากาโส,  
  
มจฺฉานมุทกํ พลํ;  
  
ทุพฺพลสฺส  
พลํ ราชา,  
  
กุมารานํ รุทํ พลํฯ  
</li>
  
<li>
ขมา ชาคริยุฎฺฐานํ,  
  
สํวิภาโค ทยิกฺขณา;  
  
นายกสฺส คุณา เอเต,  
  
อิจฺฉิตพฺพา สตํ คุณาฯ  
</li>
  
<li>
สกิํ วทนฺติ ราชาโน,  
  
สกิํ สมณพฺราหฺมณา;  
  
สกิํ สปฺปุริสา โลเก,  
  
เอส ธโมฺม สนนฺตโนฯ  
</li>
  
<li>
อลโส คิหี กามโภคี น สาธุ,  
  
อสญฺญโต ปพฺพชิโต น สาธุ;  
  
ราชา อนิสมฺมการี น สาธุ,  
  
ปณฺฑิโต โกธโน ตํปิ น สาธุฯ  
</li>
  
<li>
พหโว ยตฺถ เนตฺตาโร,  
  
สเพฺพ ปณฺฑิตมานิโน;  
  
สเพฺพ มหตฺตมิจฺฉนฺติ,  
  
เตสํ กมฺมํ วินสฺสติฯ  
</li>
  
<li>
อายํ ขยํ สยํ ชญฺญา,  
  
ราชา สยํ กตากตํ;  
  
นิคฺคเห  
นิคฺคเหตพฺพํ,  
  
ปคฺคเห ปคฺคหารหํฯ  
</li>
  
<li>
ปิฎฺฐิโตกฺกํ นิเสเวยฺย,  
  
กุจฺฉินาว หุตาสนํ;  
  
สามิกํ สพฺพภาเคน,  
  
ปรโลกํ อโมหวาฯ  
</li>
  
<li>
อคฺคิ อาโป อิตฺถิมูโฬฺห,  
  
สโปฺป ราช-กุลานิจ;  
  
อปยเนฺตน คนฺตพฺพา,  
  
อเจฺจก-ปาณหารกาฯ  
</li>
  
<li>
ปทุฎฺฐ-ภริย-สํวาโส,  
  
ปทุฎฺฐ จิตฺต ทาสโก;  
  
ส-สเปฺป จ ฆเร วาโส,  
  
มจฺจุ เอว น สํสโยฯ  
</li>
  
<li>
มูฬฺห สิโสฺส ปเทเสน,  
  
กุนารี ภรเณน จ;  
  
อสตา สมฺปโยเคน,  
  
ปณฺฑิโตปฺปวสีทติฯ  
</li>
  
<li>
มาตา ปุตฺตกรํ ปาปํ,  
  
สิสฺสปาปํ คุรุกตา;  
  
ราชา  
รฎฺฐกรํ ปาปํ,  
  
ราชปาปํ ปุโรหิโตฯ  
</li>
  
<li>
อโกเธน ชิเน โกธํ,  
  
อสาธุํ สาธุนา ชิเน;  
  
ชิเน มจฺฉริํ ทาเนน,  
  
สเจฺจนาลีกวาทินํ;  
</li>
  
<li>
อทนฺตํ ทมนํ ทานํ,  
  
ทานํ สพฺพตฺถ สาธกํ;  
  
ทาเนน ปิย วาจาย,  
  
อุนฺนมนฺติ นมนฺติ จ;  
</li>
  
<li>
ทานํ สิเนหเภสชฺชํ,  
  
มเจฺฉรํ โทสโนสธํ;  
  
ทานํ ยสสฺสี เภสชฺชํ,  
  
มเจฺฉรํ กปโณสธํฯ  
</li>
  
<li>
พหูนมปฺปสารานํ,  
  
สามคฺคิยา ชยํ ชเย;  
  
ติเณหิ วตฺตเต โยตฺตํ,  
  
เตน นาโคปิ พชฺฌเตฯ  
</li>
  
<li>
สหาโย อสมโตฺถปิ,  
  
เตชสา กิํกริสฺสติ;  
  
นิวาเต  
ชลิโต อคฺคิ,  
  
สยเม วูปสมฺปติฯ  
</li>
  
<li>
น รญฺญา สมกํ ภุเญฺช,  
  
กามโภคํ กุทาจนํ;  
  
อากปฺปํ รส ภุตฺติํวา,  
  
มาลา คนฺธ วิเลปนํ;  
  
วตฺถํ สพฺพอลงฺการํ,  
  
น รญฺญา สทิสํ กเรฯ  
</li>
  
<li>
น เม ราชา สขา โหติ,  
  
น ราชา โหติ เมถุโน;  
  
เอโส สามิโก มยฺหนฺติ,  
  
จิเตฺต นิฎฺฐํ สุถาปเยฯ  
</li>
  
<li>
นาติทูเร ภเช รโญฺญ,  
  
นาจฺจาสโนฺนปวาตเก;  
  
อุชุเก นาตินิเนฺน จ,  
  
น ภเช อุจฺจมาสเนฯ  
  
ฉโทเส วเชฺช เสวโก,  
  
ติเฎฺฐ อคฺคิํว สํยโตฯ  
</li>
  
<li>
คุณี สพฺพญฺญุ ตุโลฺยปิ,  
  
นโสภติ อนิสฺสโย;  
  
อนคฺฆโมปิ  
มณิเสโฎฺฐ,  
  
เหมํ นิสฺสาย โสภติฯ  
</li>
  
ราชกโณฺฑ นิฎฺฐิโตฯ  
</li>
  
  
  
  
  