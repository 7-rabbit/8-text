<h1>วินยฎฺฐกถากรณํ</h1>
<p>อาจริโย ปน อิมํ วิสุทฺธิมคฺคปกรณํ ยถาวุตฺตปฺปกาเรน กตฺวา อญฺญาปิ ติปิฎกฎฺฐกถาโย อนุกฺกเมน อกาสิฯ กถํ? สมนฺตปาสาทิกํ นาม วินยฎฺฐกถํ  อเชฺฌสิโต มหาวิหารสฺส ทกฺขิณภาเค ปธานฆรปริเวเณ โน ปาสาเท วสโนฺต อกาสิฯ สา ปเนสา ติ นามนฺตรสฺส รโญฺญ วีสติมวเสฺส (๙๗๓-พุ-ว) อารทฺธา เอกวีสติมวเสฺส (๙๗๔-พุ-ว) นิฎฺฐานปฺปตฺตา อโหสิฯ ตญฺจ ปน กโรโนฺต มหามหินฺทเตฺถเรนาภตํ สีหฬภาสาย สงฺขตํ มหาอฎฺฐกถํ ตสฺสา สรีรํ กตฺวา มหาปจฺจรีกุรุนฺทีสเงฺขปอนฺธกฎฺฐกถาหิ จ คเหตพฺพํ คเหตฺวา สีหฬทีเป ยาว กาลา ปากฎานํ โปราณ วินยธรมหาเถรานํ วินิจฺฉยภูตํ เถรวาทมฺปิ ปกฺขิปิตฺวา อกาสิฯ วุตฺตเญฺหตํ สมนฺตปาสาทิกายํ –</p>


<p>
‘‘สํวณฺณนํ ตญฺจ สมารภโนฺต, ตสฺสา มหาอฎฺฐกถํ สรีรํ;  
  
กตฺวา มหาปจฺจริยํ ตเถว, กุรุนฺทินามาทิสุ วิสฺสุตาสุฯ  
</p>
  
<p>
วินิจฺฉโย  
อฎฺฐกถาสุ วุโตฺต, โย ยุตฺตมตฺถํ อปริจฺจชโนฺต;  
  
ตโตปิ อโนฺตคธเถรวาทํ, สํวณฺณนํ สมฺม สมารภิสฺส’’นฺติ จฯ  
</p>
  
<p>
‘‘มหาเมฆวนุยฺยาเน, ภูมิภาเค ปติฎฺฐิโต;  
  
มหาวิหาโร โย สตฺถุ, มหาโพธิวิภูสิโตฯ  
</p>
  
<p>
ยํ ตสฺส ทกฺขิเณ ภาเค, ปธานฆรมุตฺตมํ;  
  
สุจิจาริตฺตสีเลน, ภิกฺขุสเงฺฆน เสวิตํฯ  
</p>
  
<p>
อุฬารกุลสมฺภูโต, สงฺฆุปฎฺฐายโก สทา;  
  
อนากุลาย สทฺธาย, ปสโนฺน รตนตฺตเยฯ  
</p>
  
<p>
มหานิคมสามีติ, วิสฺสุโต ตตฺถ การยิ;  
  
จารุปาการสญฺจิตํ, ยํ ปาสาทํ มโนรมํฯ  
</p>
  
<p>
สนฺทจฺฉายตรูเปตํ, สมฺปนฺนสลิลาสยํ;  
  
วสตา ตตฺร ปาสาเท, มหานิคมสามิโนฯ  
</p>
  
<p>
สุจิสีลสมาจารํ, เถรํ  
พุทฺธสิริวฺหยํ;  
  
ยา อุทฺทิสิตฺวา อารทฺธา, อิทฺธา วินยวณฺณนาฯ  
</p>
  
<p>
ปาลยนฺตสฺส สกลํ, ลงฺกาทีปํ นิรพฺพุทํ;  
  
รโญฺญ  
สิรินิวาสสฺส  
  
สิริยา นิวาสโฎฺฐนภูตสฺส สิริปาลนามกสฺส รโญฺญ (วิมติ, อนฺติมวิเฎฺฐ)  
,  
สิริปาล  
ยสสฺสิโนฯ  
</p>
  
<p>
สมวีสติเม  
วเสฺส, ชยสํวจฺฉเร อยํ;  
  
อารทฺธา  
เอกวีสมฺหิ,  
สมฺปเตฺต ปรินิฎฺฐิตาฯ  
</p>
  
<p>
อุปทฺทวากุเล โลเก, นิรุปทฺทวโต อยํ;  
  
เอกสํวจฺฉเรเนว,  
ยถา นิฎฺฐํ อุปาคตา’’ติ  
ปริ. อฎฺฐ. นิคมนกถา  
จฯ  
</p>
  
<p>อยญฺจ สมนฺตปาสาทิกา วินยฎฺฐกถา อธุนา มุทฺทิตฉฎฺฐสงฺคีติโปตฺถกวเสน สหสฺสโต อุปริ อฎฺฐปณฺณาสาธิกติสตมตฺตปิฎฺฐปริมาณา (๑๓๕๘) โหติ, ตสฺสา จ เอกสํวจฺฉเรน นิฎฺฐาปิตตฺตํ อุปนิธาย จตุวีสาธิกสตฺตสตมตฺตปิฎฺฐปริมาโณ (๗๒๔) วิสุทฺธิมโคฺคปิ อนฺตมโส ฉปฺปญฺจมาเสหิ นิฎฺฐาปิโต ภเวยฺยาติ สกฺกา ญาตุํฯ ตสฺมา ยํ พุทฺธโฆสุปฺปตฺติยํ มหาวํสวจนํ นิสฺสาย ‘‘วิสุทฺธิมโคฺค อาจริยพุทฺธโฆเสน  เอกรเตฺตเนว ติกฺขตฺตุํ ลิขิตฺวา นิฎฺฐาปิโต’’ติ อภิตฺถุติวจนํ วุตฺตํ, ตํ ตกฺการกสฺส อภิตฺถุติมตฺตเมวาติ เวทิตพฺพํฯ</p>


<p>นนุ จ อิมิสฺสํ อฎฺฐกถายํ ‘‘สุมงฺคลวิลาสินิย’’นฺติอาทินา วิเสสนามวเสน อาคมฎฺฐกถานํ อติเทโส ทิสฺสติ , กถมิมิสฺสา ตาหิ ปฐมตรํ กตภาโว เวทิตโพฺพติ? อาจริยสฺส อฎฺฐกถาสุ อญฺญมญฺญาติเทสโต, วินยปิฎกสฺส ครุกาตพฺพตรภาวโต, มหาวิหารวาสีหิ วิเสเสน ครุกตภาวโต, สงฺคีติกฺกมานุรูปภาวโต, อิเธว ปริปุณฺณนิทานกถาปกาสนโต, นิคมเน จ ปฐมํ สีหฬฎฺฐกถาโย สุตฺวา กรณปฺปกาสนโต ฐเปตฺวา วิสุทฺธิมคฺคํ อยเมว ปฐมํ กตาติ เวทิตพฺพาฯ วิสุทฺธิมเคฺค ปน วินยฎฺฐกถายนฺติ วา วินยฎฺฐกถาสูติ วา มชฺฌิมฎฺฐกถาสูติ วา เอวํ สามญฺญนามวเสเนว อติเทโส ทิสฺสติ, น สมนฺตปาสาทิกาทิวิเสสนามวเสนฯ ตสฺมาสฺส สพฺพปฐมํ กตภาโว ปากโฎเยวฯ อาคมฎฺฐกถานํ อิธาติเทโส  อิมิสฺสาปิ ตตฺถาติ  เอวํ อญฺญมญฺญาติเทโส ปน อาจริยสฺส มนสา สุววตฺถิตวเสน วา สกฺกา ภวิตุํ, อปุพฺพาจริมปรินิฎฺฐาปเนน วาฯ กถํ? อาจริเยน หิ วิสุทฺธิมคฺคํ สพฺพโส นิฎฺฐาเปตฺวา สมนฺตปาสาทิกาทิํ เอเกกมฎฺฐกถํ กโรเนฺตเนว ยตฺถ ยตฺถ อตฺถวณฺณนา วิตฺถารโต อญฺญฎฺฐกถาสุ ปกาเสตพฺพา โหติ, ตตฺถ ตตฺถ ‘‘อิมสฺมิํ นาม ฐาเน กเถสฺสามี’’ติ มนสา สุววตฺถิตํ ววตฺถเปตฺวา ตญฺจ อติทิสิตฺวา ยถาววตฺถิตฐานปฺปตฺตกาเล ตํ วิตฺถารโต กเถเนฺตน ตา กตา วา ภเวยฺยุํฯ เอเกกิสฺสาย วา นิฎฺฐานาสนฺนปฺปตฺตกาเล ตํ ฐเปตฺวา อญฺญญฺจ อญฺญญฺจ ตถา กตฺวา สพฺพาปิ อปุพฺพาจริมํ ปรินิฎฺฐาปิตา ภเวยฺยุนฺติ เอวํ ทฺวินฺนํ ปการานมญฺญตรวเสน อาจริยสฺสาฎฺฐกถาสุ อญฺญมญฺญาติเทโส โหตีติ เวทิตพฺพนฺติฯ</p>





