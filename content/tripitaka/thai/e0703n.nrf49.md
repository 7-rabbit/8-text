<h1>ปญฺญาสติม ปริเจฺฉท</h1>
<h3>ทฺวิราชโกนาม</h3>
<ol>
<li>
ตโต  
รเชฺช ปติฎฺฐาย, กสฺสโป ทกฺขิณํ ทิสํ;  
  
อทา กสฺสปนามสฺส, ยุวราชสฺส ธีมโตฯ  
</li>
  
<li>
อคฺคาภิเสกํ ทาเปสิ, ยุวราชสฺส ธีตุยา;  
  
ราชกญฺญาย ติสฺสาย, ภริยาเย’ว อตฺตโนฯ  
</li>
  
<li>
ยาจกานญฺจ สิปฺปีนํ, อาคตานํ ตโต ตโต;  
  
ทานํ ทณฺฑิสฺสรํ นาม, สทา ทาเปสิ ภูปติฯ  
</li>
  
<li>
อาทิปาโท มหิโนฺท โส,  
  
วสโนฺต โรหเณ ตทา;  
  
คเหตุํ ราชิโนรฎฺฐ-  
  
มาทาย พลมาคโตฯ  
</li>
  
<li>
ตํ สุตฺวา กุปิโต ราชา, พลํ เปเสสิ อตฺตโน;  
  
ยุชฺฌิตฺวา ตํ ปราเชสิ, มหิโนฺท โส มหาภโฎฯ  
</li>
  
<li>
ตโต ราชา นิวเตฺตตุํ, ปิตรํ ตสฺส เปสยิ;  
  
กสฺสปํ ยุวราชํ ตํ, โส คนฺตฺวา ปุตฺตสนฺติกํฯ  
</li>
  
<li>
นานาธมฺมกโถเปตํ, วตฺวา ยุตฺติมเนกธา;  
  
สงฺฆามโต นิวเตฺตตฺวา, ปุตฺตํ โส ปุนราคมิฯ  
</li>
  
<li>
อาทิปาโท ตุ โส ปจฺฉา, ฆาเตตฺวา มณฺฑลาธิเป;  
  
กุเทฺธชนปเท ทิสฺวา, อคมาสิ ปุรนฺติกํฯ  
</li>
  
<li>
ภิกฺขุสโงฺฆ ตมาเนตฺวา, ทเสฺสสิ วสุธาธิปํ;  
  
ทตฺวา โส ธีตรํ ตสฺสา, เปเสสิ ปุน โรหณํฯ  
</li>
  
<li>
นีหริตฺวาน ทุสฺสีเล, นิกายตฺตยวาสีสุ;  
  
คาหาเปสิ นเว ภิกฺขู, อาวาเส ตตฺถ ตตฺถ โสฯ  
</li>
  
<li>
ทฺวยาภิเสกชาเตน, อาทิปาเทน สุนุนา;  
  
มหาวิหาเร โพธิมฺหิ, ปํสุํ วเฑฺฒสิ ปูชยํฯ  
</li>
  
<li>
อกาสิ  
จ นิกาเยสุ, ตีสุ พิเมฺพ สิลามเย;  
  
โสวณฺณเย รํสิชาเล, ฉตฺตํ จูฬามณิํ ตถาฯ  
</li>
  
<li>
อภยคิริวิหารมฺหิ, ปาสาทํ สกนามกํ;  
  
กตฺวา ตตฺถ นิวาเสตฺวา, ภิกฺขุ คามมทาปยิฯ  
</li>
  
<li>
มหิยงฺคณวิหารสฺมิํ, คามํ โส เจติยสฺส’ทา;  
  
สวตฺถํ ปฎิมาภตฺตํ, สพฺพภิกฺขูน ทาปยิฯ  
</li>
  
<li>
ถเล ชเล จ สตฺตานํ, อทาสิ อภยํ ตทา;  
  
จาริตฺตปุพฺพราชูนํ, ปริปาเลสิ สพฺพทาฯ  
</li>
  
<li>
ตสฺส เสนาปติ เสโน, อิลโงฺคราชวํสโช;  
  
เถริยานํ อกา’วาสํ; ถูปารามสฺส ปจฺฉโตฯ  
</li>
  
<li>
ธมฺมารุจิกภิกฺขูนํ, ธมฺมารามมการยิ;  
  
ตถา สาคลิกานญฺจ, กสฺสปเสนนามกํฯ  
</li>
  
<li>
หทยุณฺหาภิธานํ โส, กตฺวา เจติยปพฺพเต;  
  
ปริเวณํ อทาธมฺม-รุจิกานญฺจ ภิกฺขูนํฯ  
</li>
  
<li>
อารามิกานํ ภิกฺขูนํ, อาราเมสุ ตหิํ ตหิํ;  
  
เอกเมกํ กุฎิํ กตฺวา, ทาเปสิ จ จมูปติฯ  
</li>
  
<li>
รตฺตมาลคิริสฺมิํ โส, กตฺวา รมฺมํ ตรํ สุภํ;  
  
กุจิํ อทา สาสนสฺส, สามิกานํ ตปสฺสินํฯ  
</li>
  
<li>
มหาวิหาเร กาเรตฺวา, ปวิเวณํ วรํ อทา;  
  
ปํสุกูลิกภิกฺขูนํ, สมุทฺทคิรินามกํฯ  
</li>
  
<li>
วาสํ อรเญฺญ กาเรตฺวา, อตฺตโน วํสนามกํ;  
  
มหาวิหาเร ภิกฺขูนํ, วเน นิวาสตํ อทาฯ  
</li>
  
<li>
วิหาเรสู จ ชิเณฺณสุ, นวกมฺมมการยิ;  
  
ทาเปสิ อคฺคลํ สพฺพ-ภิกฺขูนํ ชิณฺณจีวเรฯ  
</li>
  
<li>
ติสฺสารามํ กริตฺวาน, ภิกฺขูนีนมุปสฺสยํ;  
  
มริจวฎฺฎิมหาโพธิ, ปริหาเร นิเวสยิฯ  
</li>
  
<li>
อนุราธปุเร เจว, ปุลตฺถินคเรปิ จ;  
  
อุปสคฺคโรคนาสาย, เวชฺชสาลาปิ การยิฯ  
</li>
  
<li>
อตฺตนา กตวาสนํ, โภคคาเม จ ทาปยิ;  
  
ตถารามิกคาเม จ, ปฎิมาภรณญฺจ โสฯ  
</li>
  
<li>
เภสชฺชเคหํ  
กาเรสิ, นคเร ตตฺถ ตตฺถ โส;  
  
ปํสุกูลิกภิกฺขูนํ, ภตฺตํ วตฺถญฺจ ทาปยิฯ  
</li>
  
<li>
ขนฺธีกเต อโมเจสิ, ติรจฺฉานคเต พหู;  
  
กปณานญฺจ ทาเปสิ, มหาทานํ จมูปติฯ  
</li>
  
<li>
วิจิตฺตํ พฺยญฺชนํ ภตฺตํ, ยาคุํ วิวิธขชฺชกํ;  
  
กตฺวา สูกรรูปญฺจ, คุฬํ ภิกฺขูนํ ทาปยิฯ  
</li>
  
<li>
เอวามาทีนิ ปุญฺญานิ, กตฺวา เสนาย นายโก;  
  
เสโน กิตฺตินฺทุปาเทหิ, สพฺพา โอภาสยี ทิสาฯ  
</li>
  
<li>
ตเสฺสว ญาตโก กตฺวา, นายโก รกฺขสวฺหโย;  
  
สวารกมฺหิ คามมฺหิ, วิหารํ สุมโนหรํฯ  
</li>
  
<li>
มหาวิหารวาสีนํ, สารานํ ปฎิปตฺติยา;  
  
ภิกฺขูนํ โส อทา สาธุ, ฐเปตฺวา วตฺตมุตฺตมํฯ  
</li>
  
<li>
เสโน นาม มหาเลโข, มหาเลขกปพฺพตํ;  
  
มหาวิหาเร กาเรสิ, ภิกฺขูนํ วาสมุตฺตมํฯ  
</li>
  
<li>
โจฬราชาภิธาโน, จ, อมโจฺจ ตสฺส ราชิโน;  
  
ปริเวณํ อการมฺมํ, นฎฺฐํ ตํ สุปฺปติฎฺฐิตํฯ  
</li>
  
<li>
ราชา ตีสุ นิกาเยสุ, รูปกมฺมมโนรมํ;  
  
มณฺฑปานิ วิจิตฺตานิ, เวชยโนฺต ปมานิ จฯ  
</li>
  
<li>
กาเรตฺวา ธาตุปูชาโย, กตฺวา ชนมโนหรา;  
  
ยถา กมฺมํ คโต ฐตฺวา, วสฺสานิ ทสสตฺต จฯ  
</li>
  
<li>
ทฺวยาภิเสกสญฺชาโต, ยุวราชาถ กสฺสโป;  
  
อาสิ ลทฺธาภิเสโก โส, ลํการเชฺชกมาคเตฯ  
</li>
  
<li>
สโทฺธ อาคตมโคฺคว, สาภิโญฺญ วิย ปญฺญวา;  
  
วตฺตา โส มรมนฺติว, จาควา ธนโท วิยฯ  
</li>
  
<li>
พหุสฺสุโต ธมฺมกถี, สพฺพสิปฺปวิสารโท;  
  
ยุตฺตายุตฺตวิจาราย, นิปุโณ นยโกวิโทฯ  
</li>
  
<li>
อจโล อินฺทลีโล’ว, ฐิโต สุคตสาสเน;  
  
ปรปฺปวาทิวาเตหิ, สเพฺพหิ’ปิ อกมฺปิโยฯ  
</li>
  
<li>
มายาสาเฐยฺยมานาทิ, ปาปานญฺจ อโคจโร;  
  
คุณานํ อากโร สพฺพ-รตนานํ วสาคโรฯ  
</li>
  
<li>
ภูมิจโนฺท  
นริโนฺท โส, วํเส ชาตสฺส อตฺตโน;  
  
ทปฺปุฬสฺสาทีปาทสฺส, ยุวราชปทํ อทาฯ  
</li>
  
<li>
รชฺชํ ทสหิ ธเมฺมหิ, จตุสงฺคหวตฺถูหิ;  
  
กโรโนฺต ปริปาเลสิ, โลกํ เนตฺตํว อตฺตโนฯ  
</li>
  
<li>
โส เธตฺวา สาสนํ สพฺพํ, ธมฺมกเมฺมน สตฺถุโน;  
  
คเหตฺวา นวเก ภิกฺขู, อกาสา’วาสปูรณํฯ  
</li>
  
<li>
ทุฎฺฐคามณิราเชน, กตํ มริจวฎฺฎิกํ;  
  
นฎฺฐํ วิหารํ กาเรตฺวา, นานาอาวาส ภูสิตํฯ  
</li>
  
<li>
เถรวํสชภิกฺขูนํ, อทา กตฺวา มหามหํ;  
  
เตสํ ปญฺจสตานญฺจ, โภคคาเม จ ทาปยิฯ  
</li>
  
<li>
ตตฺถ โส ตุสิเต รเมฺม, เทวสงฺฆปุรกฺขตํ;  
  
เมเตฺตยฺยํ โลกนาถํ ตํ, เทเสนฺตํ ธมฺมมุตฺตมํฯ  
</li>
  
<li>
ทเสฺสโนฺต วิย โลกสฺส, วิหาเร สพฺพสชฺชิเต;  
  
นิสิโนฺน มณฺฑเป รเมฺม, นานารตนภูสิเตฯ  
</li>
  
<li>
นคเรหิ จ สเพฺพหิ, ภิกฺขูหิ ปริวาริโต;  
  
พุทฺธลิลาย ลํกิโนฺท, อภิธมฺม มภาสยิฯ  
</li>
  
<li>
โสณฺณปเฎฺฎ ลิขาเปตฺวา-ภิธมฺมปิฎกํ ตทา;  
  
ธมฺมสงฺคณิกํ โปตฺถํ, นานารตน ภูสิตํฯ  
</li>
  
<li>
กตฺวา นครมชฺฌมฺหิ, กาเรตฺวา เหมมุตฺตมํ;  
  
ตํ ตตฺถ ฐปยิตฺวาน, ปริหารมทาปยิฯ  
</li>
  
<li>
สกฺกเสนาปติฎฺฐานํ, ทตฺวา ปุตฺตสฺส อตฺตโน;  
  
ปริหาเร นิโยเชสิ, ตตฺถ ตํ ธมฺมโปตฺถเกฯ  
</li>
  
<li>
อนุสํวจฺฉรํ ราชา, ปุรํ เทวปุรี วิย;  
  
วิภูสิตาย เสนาย, สเชฺชตฺวา ปริวาริโตฯ  
</li>
  
<li>
เทวราชาว โสภโนฺต, สพฺพาภรณภูสิโต;  
  
หตฺถิขเณฺฑ นิสีทิตฺวา, จรโนฺต ปุรวีถิยํฯ  
</li>
  
<li>
มหตา ปริหาเรน, เนตฺวา ตํ ธมฺมสงฺคหํ;  
  
อตฺตนา การิตํ รมฺมํ, วิหารํ สพฺพสชฺชิตํฯ  
</li>
  
<li>
ตตฺถ ธาตุคเต รเมฺม, นานารตนภูสิเต;  
  
มณฺฑเป ธาตุปิฐสฺมิํ, ปติฎฺฐาปิย ปูชยิฯ  
</li>
  
<li>
คนฺถากรปริเวณํ  
, มหาเมฆวเน อกา;  
  
นคเร วชฺชสาลา จ, เตสํ คาเม จ ทาปยิฯ  
</li>
  
<li>
ภณฺฑิกปริเวณญฺจ, สิลาเมฆญฺจ ปพฺพตํ;  
  
กตฺวา’ภยคิริสฺมิํ โส, เตสํ คามมทาปยิฯ  
</li>
  
<li>
โชติวนวิหารสฺมิํ, ราชา ลงฺกาย นายโก;  
  
ภตฺตคฺคสฺส อทา คามํ, ตถา’ภยคิริมฺหิ จฯ  
</li>
  
<li>
ทกฺขิณคิรินามสฺส, วิหารสฺส จ ทาปยิ;  
  
คามํ กตญฺญุภาเวน, ราชา ปรมธมฺมิโกฯ  
</li>
  
<li>
สกฺกเสนาปติ รมฺมํ, ปริเวณํ สุมาปิย;  
  
อทาสิ สหคาเมหิ, เถริยานํ สนามิกํฯ  
</li>
  
<li>
ภริยา วชิรา ตสฺส, เตสํเยว อทาปยิ;  
  
ปริเวณํ กริตฺวาน, สคามํ สกนามกํฯ  
</li>
  
<li>
อุปสฺสยํ กริตฺวาน, สา เอว ปทลญฺฉเน;  
  
ภิกฺขูนีนํ อทา เถร-วํเส สพฺพตฺถ ปูชิเตฯ  
</li>
  
<li>
สกฺกเสนาปติ มาตา, เทวา’รญฺญก ภิกฺขูนํ;  
  
เถรวํสปฺปทีปานํ, อกา’วาสํ สนามกํฯ  
</li>
  
<li>
สา เอว ปฎิพิมฺพสฺส, สตฺถุ มริจวฎฺฎิยํ;  
  
จูฬามณิํ ปาทชลํ, อกา ฉตฺตญฺจ จีวรํฯ  
</li>
  
<li>
ราชา ราชาลเยเยว, ราชวํสํ สนามกํ;  
  
อกาสิ ปาฬิกํ นาม, ปาสาทํ สุมโน หรํฯ  
</li>
  
<li>
ปูเชสิ ราชินี นาม, ราชิโน ภริยา’ปรา;  
  
ปฎฺฎกญฺจุกปูชาย, เหมมาลิก เจติยํฯ  
</li>
  
<li>
ตสฺสา ปุโตฺตสิ สิทฺธโตฺถ, นาม อิสฺสริเย ฐิโต;  
  
สุโต มลยราชาติ, รูเปน มกรทฺธโชฯ  
</li>
  
<li>
ราชา ตสฺมิํ มเต กตฺวา, สาลํ ภิกฺขุนมุตฺตมํ;  
  
ทานวฎฺฎํ ปฎฺฐเปตฺวา, ตสฺส ปตฺติมทา ตทาฯ  
</li>
  
<li>
เอวํ ธเมฺมน กาเรเนฺต, รชฺชํ ลงฺกาทีเป ตทา;  
  
โจฬราเชน ยุชฺฌิตฺวา, ปณฺฑุราชา ปราชิโตฯ  
</li>
  
<li>
ปณฺณาการานิ เนกานิ, พลํ สนฺธาย เปสยิ;  
  
ราชาลํกิสฺสโร สทฺธิํ, มเนฺตตฺวา สจิเวหิ โสฯ  
</li>
  
<li>
สนฺนยฺห  
พลกายํ โส, สกฺกเสนาปติํ สกํ;  
  
พลสฺส นายกํ กตฺวา, มหายิตฺถมุปาคมิฯ  
</li>
  
<li>
วิชยํ ปุพฺพราชูนํ, วตฺวา เวลาตเฎ ฐิโต;  
  
อุสฺสาหํ ชนยิตฺวาน, นาวํ อาโรปยี พลํฯ  
</li>
  
<li>
พลกายํ สมาทาย, สกฺกเสนาปติํ ตทา;  
  
สุเขน สาครํ ติโณฺณ, ปณฺฑุเทสมุปาคมิฯ  
</li>
  
<li>
ทิสฺวา พลญฺจ ตเญฺจว, ปณฺฑุราชา สุมานโส;  
  
เอกจฺฉตฺตํ กริสฺสามิ, ชมฺพุทีปนฺติ อพฺรวิฯ  
</li>
  
<li>
พลทฺวยํ คเหตฺวาน, ราชา โส โจฬวํสชํ;  
  
เชตุํ อสกฺกุณิตฺวาน ยุทฺธมุชฺฌิย นิกฺขมิฯ  
</li>
  
<li>
ยุชฺฌิสฺสามีติ คนฺตาน, สกฺกเสนาปตี ปุน;  
  
นิสิโนฺน อุปสเคฺคน, มโต ปาเปน ปณฺฑุโตฯ  
</li>
  
<li>
ลํกิสฺสโร พลสฺสาปิ, เตน โรเคน นานสํ;  
  
สุตฺวา ทยาลุภาเวน, เสนํ อาณาปยี ตโตฯ  
</li>
  
<li>
สกฺก เสนาปติฎฺฐานํ, ตสฺส ปุตฺตสฺส’ทา ตทา;  
  
วเฑฺฒสิ เตน ตํ ปุตฺตํ, กตฺวา เสนาย นายกํฯ  
</li>
  
<li>
นิกายตฺตยวาสีหิ, ปริตฺตํ นคเร ตทา;  
  
กาเรตฺวา โรคทุพฺพุฎฺฐิ-ภยํ นาเสสิ ชนฺตุนํฯ  
</li>
  
<li>
สาสนสฺส จ โลกสฺส, สนฺติํ กตฺวา อเนกธา;  
  
ราชา โส ทสเม วเสฺส, สุเขน ติทิวํ คโตฯ  
</li>
  
<li>
ลํการเชฺชปิ ฐตฺวา กถิตติปิฎโก สพฺพวิชฺชาปทีโป,  
  
วตฺตาวาที กวี โส สติธีติวิสโท เทสโก ภาวโก จ;  
  
ปญฺญาสทฺธาทยา วา ปรหิตนิรโต โลกเวทีวทญฺญู;  
  
ราชิโนฺท กสฺสโป’ยํ วิย วิมลคุโณ โหตุโลโกปิ สโพฺพฯ  
</li>
  
สุชนปฺปสาทสํเวคตฺถาย กเต มหาวํเส  
</li>
  
ทฺวิราชโก นาม  
</li>
  
ปญฺญาสติโม ปริเจฺฉโทฯ  
</li>
  
  
  
  
  