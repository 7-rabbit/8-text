<h1>ปรมตฺถโชติกาฎฺฐกถากรณํ</h1>
<p> นาม ขุทฺทกปาฐสฺส เจว สุตฺตนิปาตสฺส จ อฎฺฐกถํ เกนจิปิ อนายาจิโต อตฺตโน อิจฺฉาวเสเนว อกาสิฯ วุตฺตเญฺหตํ ขุทฺทกปาฐฎฺฐกถาย คนฺถารเมฺภ –</p>


<p>
‘‘อุตฺตมํ วนฺทเนยฺยานํ, วนฺทิตฺวา รตนตฺตยํ;  
  
ขุทฺทกานํ กริสฺสามิ, เกสญฺจิ อตฺถวณฺณนํฯ  
</p>
  
<p>
ขุทฺทกานํ คมฺภีรตฺตา, กิญฺจาปิ อติทุกฺกรา;  
  
วณฺณนา มาทิเสเนสา, อโพธเนฺตน สาสนํฯ  
</p>
  
<p>
อชฺชาปิ ตุ อโพฺภจฺฉิโนฺน, ปุพฺพาจริยนิจฺฉโย;  
  
ตเถว จ ฐิตํ ยสฺมา, นวงฺคํ สตฺถุสาสนํฯ  
</p>
  
<p>
ตสฺมาหํ กาตุมิจฺฉามิ, อตฺถสํวณฺณนํ อิมํ;  
  
สาสนเญฺจว นิสฺสาย, โปราณญฺจ วินิจฺฉยํฯ  
</p>
  
<p>
สทฺธมฺมพหุมาเนน, นาตฺตุกฺกํสนกมฺยตา;  
  
นาเญฺญสํ วมฺภนตฺถาย, ตํ สุณาถ สมาหิตา’’ติฯ  
</p>
  
<p>พหู ปน วิจกฺขณา อิมา อารมฺภคาถาโย วิจินิตฺวา ‘‘เนตํ อาจริยพุทฺธโฆสเตฺถรสฺส วิย วจนํ โหตี’’ติ วทนฺติฯ อยญฺจ เนสํ วิจินนากาโร, อาจริยพุทฺธโฆโส หิ ยํ กญฺจิ คนฺถํ สีลาทิคุณสมฺปเนฺนน อเญฺญน อายาจิโตว กโรติ, อิธ ปน โกจิปิ อายาจโก  นตฺถิฯ ปุนปิ อาจริโย ‘‘โปราณสีหฬฎฺฐกถํ ภาสาปริวตฺตนวเสน กริสฺสามี’’ติ จ ‘‘มหาวิหารวาสีนํ วาจนามคฺคํ นิสฺสาย กริสฺสามี’’ติ จ เอวํ ปฎิญฺญํ กตฺวาว กโรติ, อิธ ปน ตาทิสีปิ ปฎิญฺญา นตฺถิฯ ปุนปิ อาจริโย อติคมฺภีรตฺถานํ จตุนฺนญฺจาคมานํ อภิธมฺมสฺส จ สํวณฺณนารเมฺภปิ ทุกฺกรภาวํ น กเถติ, อิธ ปน ‘‘สาสนํ อโพธเนฺตน มาทิเสนา’’ติ อตฺตนา สาสนสฺส อพุทฺธภาวํ ปกาเสตฺวา ‘‘อติทุกฺกรา’’ติ จ กเถติฯ ตสฺมา ‘‘เนตํ อาจริยพุทฺธโฆสสฺส วิย วจน’’นฺติ วทนฺติฯ ตํ ยุตฺตํ วิย ทิสฺสติ, อาจริโย หิ อตฺตโน คนฺถนิคมเนสุ ‘‘ติปิฎกปริยตฺติปฺปเภเท สาฎฺฐกเถ สตฺถุสาสเน อปฺปฎิหตญาณปฺปภาเวนา’’ติ อตฺตโน ญาณปฺปภาวํ ปกาเสสิ, โส ‘‘สาสนํ อโพธเนฺตน มาทิเสน อติทุกฺกรา’’ติ อีทิสํ วจนํ น กเถยฺยเยวาติฯ</p>





