<h1>๒. ทุติโย กโณฺฑ (สฺยาทิ)</h1>
<p> เทฺว  เทฺว-กาเนเกสุ นามสฺมา สิ โย, อํ โย, นา หิ, ส นํ, สฺมา หิ, ส นํ, สฺมิํ สุฯ</p>


<p>เอเตสํ เทฺว เทฺว โหนฺติ เอกาเนกเตฺถสุ วตฺตมานโต นามสฺมาฯ มุนิ มุนโย, มุนิํ มุนโย, มุนินา มุนีหิ, มุนิสฺส มุนีนํ, มุนิสฺมา มุนีหิ, มุนิสฺส มุนีนํ, มุนิสฺมิํ มุนีสุ, เอวํ กุมารี กุมาริโย, กญฺญา กญฺญาโยติฯ เอตานิ สตฺต ทุกานิ สตฺต วิภตฺติโย วิภาโค วิภตีติ กตฺวา, เอตฺถ สิอมิตี-การา-การา ‘‘กิมํ สิสุ’’ ๒,๒๐๐ ติ สํเกตตฺถาฯ</p>


<p> กเมฺม ทุติยาฯ</p>


<p>กรียติ กตฺตุ กิริยายา-ภิสมฺพนฺธียตีติ กมฺมํ, ตสฺมิํ ทุติยาวิภตฺติ โหตํฯ กฎํ กโรติ, โอทนํ ปจติ, อาทิจฺจํ ปสฺสติฯ</p>


<p>‘โอทโน ปจฺจตี’ติ โอทนสทฺทโต กมฺมตา นปฺปตียเต, กิญฺจรหิ? อาขฺยาตโตฯ ‘กฎํ กโรติ วิปุลํ ทสฺสนีย’นฺติ อเตฺถว คุณยุตฺตสฺส กมฺมตา, อิจฺฉิเตปิ กมฺมตฺตาว ทุติยา สิทฺธา คาวุํ ปโย โทหติ, โคมนฺตํ คาวํ ยาจติ, คาวมวรุนฺธติ วชํ, มาณวกํ มคฺคํ ปุจฺฉติ, โคมนฺตํ คาวํ ภิกฺขเต, รุกฺขมวจินาติ ผลานิ, สิสฺสํ ธมฺมํ พฺรูเต, สิสฺสํ ธมฺมมนุสาสตีติฯ เอวํ อนิจฺฉิเตปิ อหิํ ลงฺฆยติ, วิสํ ภเกฺขติฯ ยํเนวิจฺฉิตํ นาปิ  อนิจฺฉิตํ, ตตฺถาปิ ทุติยา สิทฺธาฯ คามํ คจฺฉโนฺต รุกฺขมูลมุปสปฺปติฯ</p>


<p>ปถวิํ อธิเสสฺสติ, คามมธิติฎฺฐติ, รุกฺขมชฺฌาสเตติอธิสีฐาสานํปโยเค-ธิกรเณ กมฺมวจนิจฺฉา, วตฺติจฺฉาโต หิ การกานิ โหนฺติฯ ตํ ยถา-วลาหกา วิโชฺชตเต, วลาหกสฺส วิโชฺชตเต, วลาหโก วิโชฺชตเต, วลาหเก วิโชฺชตเต, วลาหเกน วิโชฺชตเตติฯ เอวมภินิวิสสฺส วา ธมฺมมภินิวิสเต ธเมฺม วาฯ</p>


<p>ตถา อุปนฺวชฺฌาวสสฺสาโภชน นิวุตฺติวจนสฺส คามมุปวสติ, ค, มมนุวสติ, ปพฺพตมธิวสติ, ฆรมาวสติฯ อโภชนนิวุตฺติ วจนสฺสาติ กิํ? คาเม อุปวสติ, โภชนนิวุตฺติํ กโรตีติ อโตฺถฯ ตปฺปานาจาเรปิ กมฺมตฺตาว ทุติยา สิยา นทิมฺปิวติ, คามํ จรติ, เอวํ ‘สเจ มํ อาลปิสฺสตี’ติอาทีสุปิฯ วิหิตาว ปติธโยเค ทุติยา – ‘ปฎิภนฺตุ ตํ จุนฺท โพชฺฌงฺคา’ติฯ ตํ ปติ โพชฺฌงฺคา ภาสนฺตูติ อโตฺถ, ยทาตุ ธาตุนายุโตฺต ปติ, ตทา เตนา-โยคา สมฺพเนฺธ ฉฎฺฐีว ‘ตสฺส นปฺปฎิภาตี’ติฯ อเกฺข ทิพฺพติ, อเกฺขหิ ทิพฺพติ, อเกฺขสุ ทิพฺพตีติ กมฺมกรณาธิกรณวจนิจฺฉาฯ</p>


<p> กาลทฺธานมจฺจนฺตสํโยเคฯ</p>


<p>กิริยา, คุณ, ทเพฺพหิ สากเลฺลน กาลทฺธานํ สมฺพโนฺธ อจฺจนฺตสํโยโคฯ ตสฺมิํ วิญฺญายมาเน กาลสเทฺทหิ อทฺธอเทฺทหิ จ ทุติยา โหติฯ มาสมธีเต, มาสํ กลฺยาณิ, มาสํ  คุฬธานา, โกสมธีเต, โกสํ กุฎิลา นที, โกสํ ปพฺพโตฯ อจนฺตสํโยเคติ กิํ? มาสสฺส ทฺวีหมธีเต, โกสเสฺสกเทเส ปพฺพโตฯ</p>


<p>ปุพฺพณฺหสมยํ นิวาเสตฺวา, เอกํ สมยํ ภควา, อิมํ รตฺติํ จตฺตาโร มหาราชาติ เอวมาทีสุ กาลวาจี หิ อจฺจนฺตสํโยคตฺตาว ทุติยา สิทฺธาฯ วิภตฺติวิปลฺลาเสนปิ วา พหุลํวิธานาฯ</p>


<p>ผลปฺปตฺติยํ กิริยาปริสมตฺตฺยปวโคฺค, ตสฺมิํ วิญฺญายมาเน กาลทฺธานํ กิริยายาจฺจนฺตสํโยเค ตติยาภิมตา, สาปิ กรณตฺตาว สิทฺธา ‘มาเสนานุวาโก-ธีโต, โกเสนานุวาโก-ธีโต’ติฯ อนปวเคฺคตุ อสาธกตมตฺตากรณตฺตาภาเว ทุติยาว ‘มาสมธีโต-นุวาโก, น จาเน น คหิโต’ติฯ</p>


<p>การกมเชฺฌ เย กาลทฺธานวาจิโน, ตโต สตฺตมีปญฺจมิโย อภิมตา ‘อชฺช ภุตฺวา เทวทโตฺต ทฺวิเห ภุญฺชิสฺสติ, ทฺวีหา ภุญฺชิสฺสติ, อตฺรโฎฺฐ-ยมิสฺสาโส โกเส ลกฺขํ วิชฺฌติ, โกสา ลกฺขํ วิชฺฌตี’ติ, ตาปีห สกสกการกวจนิจฺฉาเยว สิทฺธาฯ</p>


<p> คติ โพธาหาร สทฺทตฺถากมฺมก ภชฺชาทีนํ ปโยเชฺชฯ</p>


<p>คมนตฺถานํ โพธตฺถานํ อาหารตฺถานํ สทฺทตฺถานมกมฺมกานํ ภชฺชาทีนญฺจ ปโยเชฺช กตฺตริ ทุติยา โหติฯ สามตฺถิยา จ ปโยชกพฺยาปาเรน กมฺมตาวสฺส โหตีติ ปตียเตฯ คมยติ มาณวกํ คามํ, ยาปยติ มาณวกํ คามํ, โพธยติ มาณวกํ ธมฺมํ, เวทยติ มาณวกํ ธมฺมํ, โภชยติ มาณ-วกํ  โมทกํ, อาสยติ มาณวกํ โมทกํ, อชฺฌาปยติ มาณวกํ เวทํ, ปาฐยติ มาณวกํ เวทํ, อาสยติ เทวทตฺตํ, สายยติ เทวทตฺตํ, อญฺญํ ภชฺชาเปติ, อญฺญํ โกฎฺฎาเปติ, อญฺญํ สนฺถราเปติฯ เอเตสเมวาติ กิํ? ปาเจติ โอทนํ เทวทเตฺตน ยญฺญทโตฺตฯ ปโยเชฺชติ กิํ? คจฺฉติ เทวทโตฺตฯ ยทา จรหิ คมยติ เทวทตฺตํ ยญฺญทโตฺต, ตมปโร ปโยเชติ, ตทา คมยติ เทวทตฺตํ ยญฺญทเตฺตเนติ ภวิตพฺพํ … คมยติสฺสา-คมนตฺถตฺตาฯ</p>


<p> หราทีนํ วาฯ</p>


<p>หราทีนํ ปโยเชฺช กตฺตริ ทุติยา โหติ วาฯ หาเรติ ภารํ เทวทตฺตํ เทวทเตฺตเนติ วา, อโชฺฌหาเรติ สตฺตุํ เทวทตฺตํ เทวทเตฺตเนติ วา, กาเรติ กฎํ เทวทตฺตํ เทวทเตฺตเนติ วา ทสฺสยเต ชนํ ราชํ ชเนเนติ วา, อภิวาทยเต คุรุํ เทวทตฺตํ เทวทเตฺตเนติ วาฯ</p>


<p> น ขาทาทีนํฯ</p>


<p>ขาทาทีนํ ปโยเชฺช กตฺตริ ทุติยา น โหติฯ ขาทยติ เทวทเตฺตน, อาทยติ เทวทเตฺตน, อวฺห, ปยติ เทวทเตฺตน, สทฺทายยติ เทวทเตฺตน, กนฺทยติ เทวทเตฺตน, นายยติ เทวทเตฺตนฯ</p>


<p>(๑) วหิสฺสานิยนฺตุเกฯ วาหยติ ภารํ เทวทเตฺตน อนิยนฺตุเกติ กิํ? วาห-ยติ ภารํ พลีพเทฺทฯ</p>


<p>(๒) ภกฺขิสฺสาหิํ  สายํฯ ภกฺขยติ โมทเก เทวทเตฺตนฯ อหิํสายนฺติ กิํ? ภกฺขยติ พลีพเทฺท สสฺสํฯ</p>


<p> ฌาทีหิ ยุตฺตาฯ</p>


<p>ธีอาทีหิ ยุตฺตโต ทุติยา โหติฯ ธิรตฺถุ มํ ปูติกายํ, อนฺตรา จ ราชคหํ อนฺตรา จ นาลนฺทํ, สมาธานมนฺตเรน, มุจลินฺทมภิโต สรมิจฺจาทิ, ฉฎฺฐิยาปวาโท-ยํฯ</p>


<p> ลกฺขณิตฺถมฺภูตวิจฺฉาสฺวภินาฯ</p>


<p>ลกฺขณาทีสฺวเตฺถสฺวภินา ยุตฺตมฺหา ทุติยา มหาติฯ รุกฺขมภิ วิโชฺชตเต วิชฺชุ, สาธุ เทวทโตฺต มาตรมภิ, รุกฺขํ รุกฺขมภิติฎฺฐติฯ</p>


<p> ปติปรีหิ ภาเค จฯ</p>


<p>ปติปรีหิ ยุตฺตมฺหา ลกฺขณาทีสุ ภาเค จเตฺถ ทุติยา โหติฯ รุกฺขํ ปติ วิโชฺชตเต วิชฺชุ, สาธุ เทวทโตฺต มาตรํ ปติ, รุกฺขํ รุกฺขํ ปติ ติฎฺฐติ, ยเทตฺถ มํ ปติ สิยาฯ รุกฺขํ ปริ วิโชฺชตเต วิชฺชุ, สาธุ เทวทโตฺต มาตรํ ปริ, รุกฺขํ รุกฺขํ ปริ ติฎฺฐติ, ยเทตฺถ มํ ปริ สิยาฯ</p>


<p> อนุนาฯ</p>


<p>ลกฺขณาทีสฺวเตฺถสฺวนุนา ยุตฺตมฺหา ทุติยา โหติฯ รุกฺขมนุ วิโชฺชตเต วิชฺชุ, สจฺจกิริยมนุ วุฎฺฐิ ปาวสฺสิ, เหตุ จ ลกฺขณํ ภวติ, สาธุ เทวทโตฺต มาตรมนุ, รุกฺขํ รุกฺขมนุ ติฎฺฐติ, ยเทตฺถ มํ อนุ สิยาฯ</p>


<p> สหเตฺถฯ</p>


<p>สหเตฺถ-นุนา  ยุตฺตมฺหา ทุติยา โหติฯ ปพฺพตมนุ เสนา ติฎฺฐติฯ</p>


<p> หีเนฯ</p>


<p>หีนเตฺถ-นุนา ยุตฺตมฺหา ทุติยา โหติฯ อนุ สาริปุตฺตํ ปญฺญวโนฺตฯ</p>


<p> อุเปนฯ</p>


<p>หีนเตฺถ อุเปน ยุตฺตมฺหา ทุติยา โหติฯ อุป สาริปุตฺตํ ปญฺญวโนฺถฯ</p>


<p> สตฺตมฺยาธิเกฺยฯ</p>


<p>อาธิกฺยเตฺถ อุเปน ยุตฺตมฺหา สตฺตมี โหติฯ อุป ขาริยํ โทโณฯ</p>


<p> สามิเตฺต-ธินาฯ</p>


<p>สามิภาวเตฺถ-ธินา ยุตฺตมฺหา สตฺตมี โหติฯ อธิ พฺรหฺมทเตฺต ปญฺจาลา, อธิ ปญฺจาเลสุ พฺรหฺมทโตฺตฯ</p>


<p> กตฺตุกเรเณสุ ตติยาฯ</p>


<p>กตฺตริ กรเณ จ การเก ตติยา โหติฯ ปุริเสน กตํ, อสินา ฉินฺทติฯ ปกติยา-ภิรูโป, โคเตฺถน โคตโม, สุเมโธ นาม นาเมน, ชาติยา สตฺตวสฺสิโกติ ภูธาตุสฺส สมฺภวา กรเณ เอว ตติยาฯ เอวํ สเมน ธาวติ วิสเมน  ธาวติ, ทฺวิโทเณน ธญฺญํ กิณาติ, ปญฺจเกน ปสโว กิณาตีติฯ</p>


<p> สหเตฺถนฯ</p>


<p>สหเตฺถน โยเค ตติยา สิยาฯ ปุเตฺตน สห คโต, ปุเตฺตน สทฺธิํ อาคโต, ตติยาปิ ฉฎฺฐีว อปฺปธาเน เอว ภวติฯ</p>


<p> ลกฺขเณฯ</p>


<p>ลกฺขเณ วตฺตมานโต ตติยา สิยาฯ ติทณฺฑเกน ปริพฺพาชกมทฺทกฺขี, อกฺขินา กาโณ, เตน หิ อเงฺคน องฺคิโน วิกาโร ลกฺขียเตฯ</p>


<p> เหตุมฺหิฯ</p>


<p>ตกฺกิริยา โยเคฺค ตติยา สิยาฯ อเนฺนน วสติ, วิชฺชาย ยโสฯ</p>


<p> ปญฺจมีเณ วาฯ</p>


<p>อิเณ เหตุมฺหิ ปญฺจมี โหติ วาฯ สตสฺมา พโทฺธ, สเตน วาฯ</p>


<p> คุเณฯ</p>


<p>ปรงฺคภูเต เหตุมฺหิ ปญฺจมี โหติ วาฯ ชฬตฺตา พโทฺธ ชฬเตฺตน วา, ปญฺญาย มุโตฺต, หุตฺวา อภาวโตอนิจฺจา, สงฺขารนิโรธา วิญฺญาณนิโรโธฯ</p>


<p> ฉฎฺฐี  เหตฺวเตฺถหิฯ</p>


<p>เหตฺวตฺถวาจีหิ โยเค เหตุมฺหิ ฉฎฺฐี สิยาฯ อุทรสฺส เหตุ, อุทรสฺส การณาฯ</p>


<p> สพฺพาทิโต สพฺพาฯ</p>


<p>เหตฺวเตฺถหิ โยเค สพฺพาทีหิ สพฺพา วิภตฺติโย โหนฺติฯ โก เหตุ, กํ เหตุํ, เกน เหตุนา, กสฺส เหตุสฺส, กสฺมา เหตุสฺมา, กสฺส เหตุสฺส, กสฺมิํ เหตุสฺมิํ, กิํ การณํ, เกน การเณน, กิํ นิมิตฺตํ, เกน นิมิเตฺตน, กิํ ปโยชนํ, เกน ปโยชเนน อิเจฺจวมาทิฯ เหตฺวเตฺถหีเตฺวว? เกน กตํฯ</p>


<p> จตุตฺถี สมฺปทาเนฯ</p>


<p>ยสฺส สมฺมา ปทียเต ตสฺมิํ จตุตฺถี สิยาฯ สงฺฆสฺส ททาติฯ อาธารวิวกฺขายํ สตฺตมีปิ สิยา สเงฺฆ เทหิฯ</p>


<p> ตาทเตฺถฺยฯ</p>


<p>ตเสฺส-ทํ ตทตฺถํ, ตทตฺถภาเว โชตนีเย นามสฺมา จตุตฺถี สิยาฯ สีตสฺส ปฎิฆาตาย, อตฺถาย หิตาย (สุขาย) เทวมนุสฺสานํ, นาลํ ทารภรณาย, ยูปาย ทารุ, ปากาย วชตีเตฺววมาทิฯ</p>


<p>กสฺส สาทุํ น รุจฺจภิ, มา-ยสฺมนฺตานมฺปิ สงฺฆเภโท รุจฺจิตฺถ, ขมติ สงฺฆสฺส, ภตฺตมสฺส นจฺฉาเทสีติ ฉฎฺฐี สมฺพนฺธวจนิจฺฉายํ, น เจวํ วิโรโธ สิยา สทิสรูปตฺตา, เอวํวิเธสุ จ สมฺพนฺธสฺส สทฺทิกานุมตตฺตา , กสฺส วา ตฺวํ ธมฺมํ โรเจสีติ อตฺถมเตฺต ปฐมาฯ</p>


<p>เอวมญฺญาปิ วิธญฺญยฺยา, ปรโตปิ ยถาคมํฯ</p>


<p>รโญฺญ สตํ ธาเรติ, รโญฺญ ฉตฺตํ ธาเรตีติ สมฺพเนฺธ ฉฎฺฐี, เอวํ รโญฺญ สิลาฆเต, รโญฺญ หนุเต, รโญฺญ อุปติฎฺฐเต, รโญฺญ สปเต, เทวาปิ ตสฺส ปิหยนฺติ ตาทิโน, ตสฺส กุชฺฌ มหาวีร, ยทิหํ ตสฺส ปกุเปฺปยฺยํ, ทุหยติ ทิสานํ เมโฆ, โย มิตฺตานํ น ทูภติ, โย อปฺปทุฎฺฐสฺส นรสฺส ทุสฺสติ, กฺยาหํ อยฺยานํ อปรชฺฌามิ, อิสฺสยนฺติ สมณานํ ติตฺถิยา, ธเมฺมน นยมานานํ กา อุสูยา รโญฺญ ภาคฺยมารชฺฌติ, รโญฺญ ภาคฺยมิกฺขเต, เตน ยาจิโต อยาจิโต วา ตสฺส คาโว ปฎิสุณาติ, คาโว อาสุณาติ, ภควโต ปจฺจโสฺสสุํ, โหตุ ปติคิณาติ, โหตฺวนุคิณาติ, อาโรจยามิ โว ปติเวทยามิ โว, ธมฺมํ เต เทเสสฺสามิ, ยถา โว ภควา พฺยากเรยฺย, อลํ เต อิธ วาเสน, กิํ เต ชฎาหิ ทุเมฺมธ, อรหติ มโลฺล มลฺลสฺสาติฯ</p>


<p>ชีวิตํ ติณายปิ น มญฺญมาโนติ ตาทตฺถฺย จตุตฺถี, ติเณน โย อโตฺถ ตทตฺถายปีติ อโตฺถ, ‘‘โย จ สีตญฺจ อุณฺหญฺจ, ติณา ภิโยฺย น มญฺญติ’’ ติณมิว ชีวิตํ มญฺญมาโนติ สวิสยาว วิภตฺติโยฯ สคฺคาย คจฺฉตีติ ตาทเตฺถฺย จตุตฺถี, โย หิ สคฺคํ คจฺฉติ ตทตฺถํ ตสฺส คมนนฺติ, กมฺมวจนิจฺฉายนฺตุ ทุติยาว สคฺคํ คจฺฉตีติฯ</p>


<p>อายุ  โภโต โหตุ, จิรํ ชีวิตํ, ภทฺทํ กลฺยาณํ อตฺถํ ปโยชนํ, กุสลํ อนามยํ, หิตํ ปถฺยํ สุขํ สาตํ โภโต โหตุ, สาธุ สมฺมุติ เมตสฺส, ปุตฺตสฺสาวิกเรยฺย คุยฺหมตฺถํ, ตสฺส เม สโกฺก ปาตุรโหสิ, ตสฺส ปหิเณยฺย, ภิกฺขูนํ ทุตํ ปาเหสิ, กปฺปติ สมณานํ อาโยโค, เอกสฺส ทฺวินฺนํ ติณฺณํ วา ปโหติ, อุปมํ เต กริสฺสามิ, อญฺชลิํ เต ปคฺคณฺหามิ, ตสฺส ผาสุ, โลกสฺสโตฺถ, นโม เต ปุริสาชญฺญ, โสตฺถิ ตสฺส, อลํ มโลฺล มลฺลสฺส, สมโตฺถ มโลฺล มลฺลสฺส, ตสฺส หิตํ, ตสฺส สุขํ, สฺวาคตํ เต มหาราชาติ สพฺพตฺถ ฉฎฺฐี สมฺพเนฺธ, เอวํวิธมญฺญเมฺปว วิเญฺญยฺยํ ยถาคมํฯ</p>


<p> ปญฺจมฺยวธิสฺมาฯ</p>


<p>ปทตฺถาวธิสฺมา ปญฺจมีวิภตฺติ โหติฯ คามสฺมา อาคจฺฉตุ, เอวํ โจรสฺมา ภายติ, โจรสฺมา อุตฺตสติ, โอรสฺมา ตายติ, โจรสฺมา รกฺขตีติ, สเจ ภายถ ทุกฺขสฺส, ปมาเท ภยทสฺสิวา, ตสนฺติ ทณฺฑสฺสาติ ฉฎฺฐี สตฺตมิโยปิ โหเนฺตว สมฺพนฺธาธารวจนิจฺฉายํฯ</p>


<p>อเชฺฌนา ปราเชติ, ปฎิปเกฺข ปราเชตีติ สวิสยาว วิภตฺติโยฯ สเจ เกวฎฺฎสฺส ปรชฺชิสฺสามีติ ฉฎฺฐีปิ โหติ สมฺพนฺธวจนิจฺฉายํฯ ยเวหิ คาโว วาเรติ, ปาปา จิตฺตํ นิวารเย, กาเก รกฺขติ ตณฺฑุลาติ สวิสเยว ปญฺจมีฯ จิตฺตํ รเกฺขถ เมธาวีติ ทุติยาว ทิสฺสติ กมฺมเตฺถฯ อุปชฺฌายา อนฺตรธายติ , อุปชฺฌายา อธิเต, กามโต ชายเต โสโกติ สวิสเย ปญฺจมีฯ</p>


<p>ตเตฺถว-นฺตรธายิ สุ, นฎสฺส สุโณติ, ปทุมํ ตตฺถ ชาเยถาติ สตฺตมีฉฎฺฐิโยปิ โหเนฺตว สวิสเยฯ หิมวนฺตา ปภวติ คงฺคา, ปาณาติปาตา วิรมสฺสุ ขิปฺปํ, อโญฺญ เทวทตฺตา, ภิโนฺน เทวทตฺตาติ สวิสเยว ปญฺจมีฯ เอวํ อารา โส อาสวกฺขยา, อิตโร เทวทตฺตา, อุทฺธํ ปาทตลา อโธ เกสมตฺถกา, ปุโพฺพ คามา, ปุเพฺพว สโมฺพธา, ตโต ปรํ, ตโต อปเรน สมเยน, ตตุตฺตรินฺติฯ สมฺพนฺธวจนิจฺฉายํ ฉฎฺฐีปิ ปุรโต คามสฺส, ทกฺขิณโต คามสฺส, อุปริ ปพฺพตสฺส, เหฎฺฐา ปาสาทสฺสาติฯ ปาสาทมารุยฺห เปกฺขติ ปาสาทา เปกฺขติ, อาสเน อุปวิสิตฺวา เปกฺขติ อาสนา เปกฺขตีติ อวธิวจนิจฺฉายํ ปญฺจมีฯ</p>


<p>ปุจฺฉานาขฺยาเนสุ กุโต ภวํ? ปาตฎลิปุตฺตสฺมาติฯ ตถา เทสกาลมาเนปิ ปาฎลิปุตฺตสฺมา ราชคหํ สตฺต โยชนานิ, สตฺตสุ โยชเนสูติ วาฯ เอวํ อิโต ติณฺณํ มาสาน-มจฺจเยนาติ, กิจฺฉาลทฺธนฺติ คุเณ ปญฺจมีฯ กิเจฺฉน เม อธิคตนฺติ เหตุมฺหิ กรเณ วา ตติยาฯ เอวํ โถกา มุโตฺต, โถเกน มุโตฺตติฯ โถกํ จลตีติ กิริยาวิเสสเน กมฺมนิ ทุติยาฯ</p>


<p>ทูรนฺติ กตฺถโยเคปิ สวิสเยว ปญฺจมีฉฎฺฐิโย สิยุํ, ทูรํ คามสฺมา, อนฺติกํ คามสฺมา, ทูรํ คามสฺส, อนฺติกํ คามสฺสาติ, ทูรนฺติ กเตฺถหิ ตุ สพฺพาว สวิสเย สิยุํ พาธกาภาวา ทูโร คาโม, อนฺติโก คาโมเตฺววมาทิฯ</p>


<p>เกจิ  ปนาหุ ‘อสตฺตวจนเหเตหิ ปาฎิปทิกเตฺถ ทุติยาตติยาปญฺจมีสตฺตมิโย, สตฺตวจเนหิ ตุ สพฺพาว สวิสเย’ติ, เต ปนเญฺญเหว ปฎิกฺขิตฺตาฯ ทูรํ มโคฺค, อนฺติกํ มโคฺคติ กิริยาวิเสสนํ… ภูธาตุสฺส คมฺมมานตฺตาฯ วิสุโทฺธ โลภนีเยหิ ธเมฺมหิ, ปริมุโตฺต โส ทุกฺขสฺมา วิวิเจฺจว กาเมหิ, คมฺภีรโต จ ปุถุลโต จ โยชนํ, อายาเมน โยชนํ, ตโต ปภุติ, ยโต สรามิ อตฺตานนฺติ สวิสเยว วิภตฺติโยฯ</p>


<p> อปปรีหิ วชฺชเนฯ</p>


<p>วชฺชเน วตฺตมาเนหิ อปปรีหิ โยเค ปญฺจมี โหติฯ อป สาลาย อายนฺติ วาณิชา, ปริ สาลาย อายนฺติ วาณิชา, สาลํ วเชฺชตฺวาติ อโตฺถฯ วชฺชเนติ กิํ? รุกฺขํ ปริวิโชฺชตเต วิชฺชุฯ อาปาฎลิปุตฺตสฺมา วสฺสิ เทโวติ มริยาทา-ภิวิธีสฺววธิ วิสเยว ปญฺจมี, วินา ปาฎลิปุเตฺตน สห เวติ วิเสโส, เอวํ ยาว ปาฎลิปุตฺตสฺมา วสฺสิ เทโวติฯ</p>


<p> ปฎินิธิปฎิทาเนสุ ปตินาฯ</p>


<p>ปฎินิธิมฺหิ ปฎิทาเน จ วตฺตมาเนน ปตินา โยเค นามสฺมา ปญฺจมี วิภตฺติ โหติฯ พุทฺธสฺมา ปติ สาริปุโตฺต, ฆตมสฺส เตสสฺมา ปติ ททาติ, ปฎินิธิปฎิทาเนสูติ กิํ? รุกฺขํ ปติ วิโชฺชตเตฯ</p>


<p> ริเต ทุติยา จฯ</p>


<p>ริเตสเทฺทน  โยเค นามสฺมา ทุติยา โหติ ปญฺจมี จฯ ริเต สทฺธมฺมํ, ริเต สทฺธมฺมาฯ</p>


<p> วินา-ญฺญตฺร ตติยา จฯ</p>


<p>วินา-ญฺญตฺรสเทฺทหิ โยเค นามสฺมา ตติยา จ โหติ ทุติยา ปญฺจมิโย จฯ วินา วาเตน, วินา วาตํ, วินา วาตสฺมา, อญฺญตฺร เอเกน ปิณฺฑปาตนีหารเกน, อญฺญตฺร ธมฺมํ, อญฺญตฺร ธมฺมาฯ</p>


<p> ปุถนานาหิฯ</p>


<p>เอเตหิ โยเค ตติยา โหติ ปญฺจมี จฯ ปุถเคว ชเนน, ปุถเคว ชนสฺมา, ชเนน นานา, ชนสฺมา นานาฯ</p>


<p> สตฺตมฺยาธาเรฯ</p>


<p>กิริยาธาร ภูต กตฺตุ กมฺมานํ ธารเณน โย กิริยายาธาโร ตสฺมิํ การเก นามสฺมา สตฺตมี โหติฯ กเฎ นิสีทติ (เทวทโตฺต), ถาลิยํ โอทนํ ปจติ, อากาเส สกุนา, ภิเลสุ เตลํ, คงฺคายํ วโชฯ</p>


<p> นิมิเตฺตฯ</p>


<p>นิมิตฺตเตฺถ สตฺตมี โหติฯ อชินมฺหิ หญฺญเต ทีปิ, มุสาวาเท ปาจิตฺถิยํฯ</p>


<p> ยพฺภาโวภาวลกฺขณํฯ</p>


<p>ยสฺส  ภาโว ภาวนฺตรสฺส ลกฺขณํ ภวติ, ตโต สตฺตมี โหติฯ คาวีสุ ทุยฺหมานาสุ คโต, ทุทฺธาสุ อาคโตฯ ภาโวติ กิํ? โย ชฎาหิ โส ภุญฺชติฯ ภาวลกฺขณนฺติ กิํ? โย ภุญฺชติ โส เทวทโตฺต, ‘‘อกาเล วสฺสติ ตสฺส, ตาเล ตสฺส น วสฺสตี’’ติ วิสยสตฺตมีฯ</p>


<p> ฉฎฺฐี จานาทเรฯ</p>


<p>ยสฺส ภาโว ภาวนฺตรสฺส ลกฺขณํ ภวติ, ตโต ฉฎฺฐี ภวติ สตฺตมี จ อนาทเร คมฺยมาเนฯ ‘‘อาโกฎยโนฺต โส เนติ, สิวิราชสฺส เปกฺขโต’’, ‘‘มจฺจุ คจฺฉติ อาทาย, เปกฺขมาเน มหาชเน’’ฯ</p>


<p>คุนฺนํ สามีติ สมฺพเนฺธ ฉฎฺฐี, โคสุ สามีติ วิสยสตฺตมี, เอวํ คุนฺนมิสฺสโร, โคสฺวิสฺสโร, คุนฺนํ อธิปติ, โคสุ อธิปติ, คุนฺนํ ทายาโท, โคสุ ทาหาโท, ทุนฺนํ สกฺขิ, โคสุ สกฺขิ, คุนฺนํ ปติภู, โคสุ ปติภู, คุนฺนํ ปสูโต, โคสุ ปสูโต, กุสลา นจฺจคีตสฺส, กุสลา นจฺจคีเต, อายุโตฺต กฎกรณสฺส, อายุโตฺต กฎกรเณติฯ</p>


<p>ตถาธารวจนิจฺฉายํ สตฺตมี, ภิกฺขูสุ อภิวาเทนฺติ, มุทฺธนิ ธุมฺพิตฺวา, พาหาสุ คเหตฺวา, หเตฺถสุ ปิณฺฑาย จรนฺติ, ปเถสุ คจฺฉนฺติ, กทลีสุ คเช รกฺขนฺตีติฯ ญาณสฺมิํ ปสโนฺนติ วิสยสตฺตมี, ญาเณน ปสโนฺนติ กรเณ ตติยา, เอวํ ญาณสฺมิํ อุสฺสุโกฺก ญาเณน อุสฺสุโกฺกติฯ</p>


<p> ยโต นิทฺธารณํฯ</p>


<p>ชาติคุณกิริยาหิ  สมุทายเตกเทสสฺส ปุถกฺกรณํ นิทฺธารณํฯ ยโต ตํ กรียติ, ตโต ฉฎฺฐีสตฺตมิโย โหนฺติฯ สาลโย สูกธญฺญานํ ปถฺยตมา, สาลโย สูกธเญฺญสุ ปถฺยตมา, กณฺหา คาวีนํ สมฺปนฺนขีรตมา, กณฺหา คาวีสุ สมฺปนฺนขีรตมา, คจฺฉตํ ธาวโนฺต สีฆตโม, คจฺฉเนฺตสุ ธาวโนฺต สีฆตโมฯ สีลเมว สุตา เสโยฺยติ อวธิมฺหิเยว ปญฺจมีฯ</p>


<p> ปฐมาตฺถมเตฺตฯ</p>


<p>นามสฺสาภิเธยฺยมเตฺต ปฐมาวิภตฺติ โหติฯ รุโกฺขฯ อิตฺถิ ปุมา นปุํสกนฺติ ลิงฺคมฺปิ สทฺทโตฺถว, ตถา โทโณ ขารี อาฬฺหกนฺติ ปริมาณมฺปิ สทฺทโตฺถว, เอโก เทฺว พหโวติ สงฺขฺยาปิ สทฺทโตฺถวฯ</p>


<p> อามนฺตเณฯ</p>


<p>สโต สเทฺทนาภิมุขีกรณมามนฺตณํฯ ตสฺมิํ วิสเย ปฐมา วิภตฺติ โหติฯ โภปุริส, โภกฺกตฺถิ, โภ นปุํสกฯ</p>


<p> ฉฎฺฐี สมฺพเนฺธฯ</p>


<p>กิริยาการกสญฺชาโต อเสฺสทมฺภาวเหตุโก สมฺพโนฺธ นามฯ ตสฺมิํ ฉฎฺฐี วิภตฺติ โหติฯ รโญฺญ ปุริโส, สรติ รชฺชสฺสาติ สมฺพเนฺธ ฉฎฺฐี, รชฺชสมฺพนฺธินิํ สติํ กโรตีติ อโตฺถ, กมฺมวจนิจฺฉารนฺตุ ทุติยาว สรติ รชฺชํฯ ตถา รชกสฺส วตฺถํ  ททาติ, ปหรโต ปิฎฺฐิํ ททาติ, พาโล ปูรติ ปาปสฺส, อมเจฺจ ตาต ชานาหิ, ธีเร อตฺถสฺส โกวิเท, ทิวสสฺส ติกฺขตฺตุํ, สกิํ ปกฺขสฺส, ปูรํ หิรญฺญสุวณฺณสฺส กุมฺภเนฺตฺววมาทิฯ</p>


<p>กิตกปฺปโยเค กกฺตุกเมฺมสุ พหุลํ สมฺพนฺธวจนิจฺฉายํ ฉฎฺฐี, สาธุ สมฺมโต พหุชนสฺส, สุปฺปฎิวิทฺธา พุทฺธานํ ธมฺมธาตุ, ธมฺมสฺส คุโตฺต เมธาวี, อมตํ เตสํ ปริภุตฺตํ, ตสฺส ภวนฺติ วตฺตาโร, อวิสํวาทโก โลกสฺส, อลชฺชีนํ นิสฺสาย, จตุนฺนํ มหาภูตานํ อุปาทาย ปสาโทเตฺววมาทิฯ</p>


<p>กตฺตุกมฺมวจนิจฺฉายนฺตุ ตติยา ทุติยาโย จ, สญฺจโตฺต ปิตรา อหํ, สรสิ ตฺวํ เอวรูปิํ วาจํ ภาสิตา, ภควนฺตํ ทสฺสนายเตฺววมาทิฯ</p>


<p> ตุลฺยเตฺถน วา ตติยาฯ</p>


<p>ตุลฺยเตฺถน โยเค ฉฎฺฐี โหติ ตติยา วา, ตุโลฺย ปิตุ, ตุโลฺย ปิตรา, สทิโส ปิตุ, สทิโส ปิตรา, อิห กถํ ตติยา น โหติ? อชฺชุนสฺส ตุลา นตฺถิ, เกสวสฺสุปมา น เจติ, เนเต ตุลฺยตฺถา, กิญฺชรหิ ตุลฺยานโมปมฺมตฺถาฯ</p>


<p> อโต โยนํ ฎาเฎฯ</p>


<p>อการนฺถโต นามสฺมา โยนํ ฎาเฎ โหนฺติ ยถากฺกมํ, ฎการา สพฺพเทสตฺถา, พุทฺธา พุเทฺธ, อโตติ กิํ? กญฺญาโย, อิตฺถิโย, วธุโย, อิธ กสฺมา น ภวติ อคฺคโยฯ อวิธานสามตฺถิยาฯ</p>


<p> นินํ วาฯ</p>


<p>อการนฺตโต  นามสฺมา นินํ ฎาเฎ วา โหนฺติ ยถากฺกมํฯ รูปา, รูเป, รูปานิ, อโตเตฺวว อฎฺฐีนิฯ</p>


<p> สฺมาสฺมิํนํฯ</p>


<p>อการนฺตโต นามสฺมา สฺมาสฺมินฺนํ ฎาเฎ วา โหนฺติ ยถากฺกมํฯ พุทฺธา พุทฺธสฺมา, พุเทฺธ พุทฺธสฺมิํ, อโตเตฺวว อคฺคิสฺมา อคฺคิสฺมิํฯ</p>


<p> สสฺสาย จตุตฺถิยาฯ</p>


<p>อการนฺตโต ปรสฺส สสฺส จตุตฺถิยา อาโย โหติ วาฯ พุทฺธาย พุทฺธสฺส, ภิโยฺย ตาทเตฺถฺยเยวายมาโย ทิสฺสเต, กฺวจิเทวญฺญตฺถ, อโตเตฺวว อิสิสฺส, จตุตฺถิยาติ กิํ? พุทฺธสฺส มุขํ, อตฺตตฺถนฺติ อตฺถสเทฺทน สมาโสฯ</p>


<p>สพฺพาทิโตปิ สฺมาสฺมิํสานํ ฎาเฎอายา โหเนฺตว… นิรุตฺติการานุมตตฺตา พุทฺธวจเน สนฺทสฺสนวโต จ, ตโตฺรทมุทาหรณํ ‘อสฺมา โลกา ปรมฺหา จ, อุภยา ธํสเต นโร’, ‘ตฺยาหํ มเนฺต ปรตฺถโทฺธ’, ‘ยาเยว โข ปนตฺถาย อาคเจฺฉยฺยาโถ ตเมวตฺถํ สาธุกํ มนสิกเรยฺยาโถ’ติฯ</p>


<p> ฆปเตกสฺมิํ นาทีนํ ยยาฯ</p>


<p>ฆปโต นาทีนเมกสฺมิํ ยยา โหนิ ยถากฺกมํฯ กญฺญาย, รตฺติยา, อิตฺถิยา, เธนุยา, วธุยา, เอกสฺมินฺติ กิํ? กญฺญาหิ, รตฺตีหิฯ</p>


<p> สฺสา วา เตติมามูหิฯ</p>


<p>ฆปสเญฺญหิ  เตติมามูหิ นาทีนเมกสฺมิํสฺสา วา โหติ, ตสฺสา กตํ, ตสฺสา ทียเต, ตสฺสา นิสฺสฎํ, ตสฺสา ปริคฺคโห, ตสฺสา ปติฎฺฐิตํ, ตาย วา, เอวํ เอติสฺสา เอตาย, อิมิสฺสา อิมาย, อมุสฺสา อมุยา, เอเตหีติ กิํ? สพฺพาย, นาทีนํ เตฺวว? สา, ฆปโตเตฺวว? ตาหิ อมูหิฯ</p>


<p> นํมฺหิ นุก ทฺวาทีนํ สตฺตรสนฺนํฯ</p>


<p>ทฺวาทีนํ สตฺตรสนฺนํ สงฺขฺยานํ นุก โหติ นํมฺหิ วิภตฺตมฺหิ, ทฺวินฺนํ จตุนฺนํ, ปญฺจนฺนํ, เอวํ ยาว อฎฺฐารสนฺนํ, อุกาโร อุจฺจารณโตฺถ, กกาโร อนฺตาวยวโตฺถ, เตน นํมฺหิ น ทีโฆฯ</p>


<p> พสุกตินฺนํฯ</p>


<p>นํมฺหิ พหุโน กติสฺส จ นุก โหติ, พหุนฺนํ, กตินฺนํฯ</p>


<p> ณฺณํณฺณนฺนํ ติโต ฌาฯ</p>


<p>ฌสญฺญา ติโต นํวจนสฺส ณฺณํณฺณนฺนํ โหติ, ติณฺณํ, ติณฺณนฺนํ, ฌาติ กิํ ติสฺสนฺนํฯ</p>


<p> อุภินฺนํฯ</p>


<p>อุภา นํวจนสฺส อินฺนํ โหติ, อุภินฺนํฯ</p>


<p> สุญ สสฺสฯ</p>


<p>นามสฺมา สสฺส สุญ โหติ, พุทฺธสฺส, ทฺวิสการปาเฐน สิเทฺธ ลาฆวตฺถมิทํฯ</p>


<p> สฺสํสฺสาสฺสาเยสฺวิตเร กเญฺญภิมานมิฯ</p>


<p>สฺสมาทีสฺวิตราทีนมิ  โหติ, อิตริสฺสํ, อิตริสฺสา, เอกิสฺสํ, เอกิสฺสา, อญฺญิสฺสํ, อญฺญิสฺสา, เอติสฺสํ, เอติสฺสา, เอติสฺสาย, อิมิสฺสํ, อิมิสฺสา, อิมิสฺสาย, เอสฺวิติ กิํ? อิตราย, เอสนฺติ กิํ? สพฺพสฺสํ, สพฺพสฺสาฯ</p>


<p> ตาย วาฯ</p>


<p>สฺสมาทีสุ ตสฺสา วา อิ โหติ, ติสฺสํ ตสฺสํ, ติสฺสา ตสฺสา, ติสฺสาย ตสฺสาย, สฺสํสฺสาสฺสาเยสฺวิเตฺวว? ตายฯ</p>


<p> เตติมาโต สสฺส สฺสายฯ</p>


<p>ตาเอตาอิมาโต สสฺส สฺสาโย โหติ วาฯ ตสฺสาย ตาย, เอติสฺสาย เอตาย, อิมิสฺสาย อิมายฯ</p>


<p> รตฺยาทีหิ โฎ สฺมิโนฯ</p>


<p>รตฺยาทีหิ สฺมิโน โฎ โหติ วา, รโตฺต รตฺติยํ, อาโท อาทิสฺมิํฯ</p>


<p> สุหิสุภโสฺสฯ</p>


<p>อุภสฺส สุหิโสฺว โหติฯ อุโภสุ, อุโภหิฯ</p>


<p> ลฺตุปิตาทินมา สิมฺหิฯ</p>


<p>ลฺตุปฺปจฺจยนฺตานํ ปิตาทีนํ จ อา โหติ สิมฺหิฯ กตฺตา, ปิตาฯ ปิตุ, มาตุ, ภาวุ, มีตุ, ทุหิตุ, ชามาตุ, นตฺตุ, โหตุ, โปตุฯ</p>


<p> เค อ จฯ</p>


<p>ลฺตุปิตาทีนํ  อ โหติ เค อา จ, โภ กตฺต, โภ กตฺตา, โภ ปิต, โภ ปิตาฯ</p>


<p> อยุนํ วา ทีโฆฯ</p>


<p>อ อิ อุ อิเจฺจสํ วา ทีโฆ โหติ เค ปเร ติลิเงฺคฯ โภ ปุริสา, โภ ปุริส, โภ อคฺคี, โภ อคฺคิ, โภ ภิกฺขู, โภ ภิกฺขูฯ</p>


<p> ฆพฺรหฺมาทิเตฯ</p>


<p>ฆโต พฺรหฺมาทิโต จ คเสฺส วา โหติฯ โภติ กเญฺญ, โภติ กญฺญา, โภ พฺรเหฺม, โภ พฺรหฺม, โภ ขเตฺต, โภ ขตฺต, โภ อิเส, โภ อิสิ, โภ สเข, โภ สขฯ สขิ สขีติ อิตฺถิยํ สิทฺธเมวฯ อากติคโณ-ยํ, เอวมญฺญตฺราปิฯ</p>


<p> นมฺมาทีหิฯ</p>


<p>อมฺมาทีหิ คเสฺส น โหติฯ โภติ อมฺมา, โภติ อนฺนา, โภติ อมฺพาฯ</p>


<p> รโสฺส วาฯ</p>


<p>อมฺมาทีนํ เค รโสฺส โหติ วาฯ โภติ อมฺม, โภติ อมฺมาฯ</p>


<p> โฆ สฺสํ, สฺสา, สฺสายํ ติํสุฯ</p>


<p>สฺสมาทีสุ โฆ รโสฺส โหติฯ ตสฺสํ, ตสฺสา, ตสฺสาย, ตํ, สภติํ, เอสฺวิติ กิํ? ตาย, สภายฯ</p>


<p> เอกวจน โยสฺว-โฆนํฯ</p>


<p>เอกวจเน  โยสุ จ ฆโอการนฺตวชฺชิตา นํ นามานํ รโสฺส โหติ ติลิเงฺคฯ อิตฺถิํ, อิตฺถิยา, อิตฺถิโย, วธุํ วธุยา, วธุโย, ทณฺฑิํ, ทณฺฑินา, ทณฺฑิโน, สยมฺภุํ, สยมฺภุนา, สยมฺภุโว, อโฆ นนฺติ กิํ? กญฺญาย, กญฺญาโย, โอคฺคหณมุตฺตรตฺถํฯ</p>


<p> เค วาฯ</p>


<p>อโฆนํ เค วา รโสฺส โหติ ติลิเงฺค, อิตฺถิ, อิตฺถี, วธุ, วธู, ทณฺฑิ, ทณฺฑี, สยมฺภุ, สยมฺภูฯ อโฆนํเตฺวว? โภติ กญฺญา, โภ โคฯ</p>


<p> สิสฺมิํ นานปุํสกสฺสฯ</p>


<p>นปุํสกวชฺชิตสฺส นามสฺส สิสฺมิํ รโสฺส น โหติฯ อิตฺถี, ทณฺฑี, วธู, สยมฺภูฯ สิสฺมินฺติ กิํ? อิตฺถิํ, อนปุํสกสฺสาติ กิํ? ทณฺฑิ กุลํฯ</p>


<p> โคสฺสาคสิหินํสุ คาวควาฯ</p>


<p>คสิหินํวชฺชิตาสุ วิภตฺตีสุ โคสทฺทสฺส คาวควา โหนฺติฯ (คาวํ, ควํ), คาโว, คโว, คาเวน, คเวน, คาวสฺส, ควสฺส, คาวสฺมา, ควสฺมา, คาเว, คเวฯ อคสิหินํสูติ กิํ? โภ โค, โค ติฎฺฐติ, โคหิ, โคนํฯ</p>


<p> สุมฺหิ วาฯ</p>


<p>โคสฺส สุมฺหิ คาวควา โหนฺติ วาฯ คาเวสุ, คเวสุ, โคสุฯ</p>


<p> ควํ เสนฯ</p>


<p>โคสฺส  เส วา ควํ โหติ สห เสนฯ ควํ, คาวสฺส, ควสฺสฯ</p>


<p> คุนฺนํ จ นํนาฯ</p>


<p>นํวจเนน สห โคสฺส คุนฺนํ โหติ ควํจ วาฯ คุนฺนํ, ควํ, โคนํฯ</p>


<p> นาสฺสาฯ</p>


<p>โคโต นาสฺส อา โหติ วาฯ คาวา, ควา, คาเวน, คเวนฯ</p>


<p> คาวุมฺหิฯ</p>


<p>อํวจเน โคสฺส คาวฺห วา โหติฯ วาวฺหํ, คาวํ, ควํฯ โคสฺส โคณาเทโส น กโต… สทฺทนฺตรตฺตาฯ</p>


<p> ยํ ปีโตฯ</p>


<p>ปสญฺญีโต อํวจนสฺส ยํ วา โหติฯ อิตฺถิยํ, อิตฺถิํฯ ปีโตติ กิํ? ทณฺฑิํ, รตฺติํฯ</p>


<p> นํ ฌีโตฯ</p>


<p>ฌสญฺญีโต อํวจนสฺส นํ วา โหติฯ ทณฺฑินํ, ทณฺฑิํฯ กถํ ‘พุทฺธํ อาทิจฺจพนฺธุน’นฺติ? โยควิภาวาฯ ฌาติ กิํ? อิตฺถิํฯ อีติ กิํ? อคฺคิํฯ</p>


<p> โยนํ โนเน ปุเมฯ</p>


<p>ฌีโต  โยนํ โนเน วา โหนฺติ ยถากฺกมํ ปุลฺลิเงฺคฯ ทณฺฑีโน, ทณฺฑิเน, ทณฺฑี, ฌีโต เตฺวว? อิตฺถิโย, ปุเมติ กิํ? ทณฺฑีนิ กุลานิฯ</p>


<p> โนฯ</p>


<p>ฌีโต โยนํ โน วา โหติ ปุลฺลิเงฺคฯ ทณฺฑิโน ติฎฺฐนฺติ, ทณฺฑิโน ปสฺส, ทณฺฑี วาฯ</p>


<p> สฺมิโน นิฯ</p>


<p>ฌีโต สฺมิํวจนสฺส นิ โหติ วา, ทณฺฑินิ, ทณฺฑิสฺมิํ, ฌีโต เตฺวว? อคฺคิสฺมิํฯ</p>


<p> อมฺพฺวาทีหิฯ</p>


<p>อมฺพุอาทีหิ สฺมิโนนิ โหติ วา, ผลํ ปตติ อมฺพุนิ, ปุปฺผํ ยถา ปํสุนิ อาตเป กตํ, วาเตฺวว? อมฺพุมฺหิ, ปํสุมฺหิฯ</p>


<p> กมฺมาทิโตฯ</p>


<p>กมฺมาทิโต สฺมิโน นิ โหติ วาฯ กมฺมนิ กเมฺมฯ กมฺม, จมฺม, เวสฺม, ภสฺม (อสฺม), พฺรหฺม, อตฺต, อาตุม, ฆมฺม, มุทฺธฯ กมฺมาทิโตติ กิํ? พุเทฺธฯ</p>


<p> นาเสฺสโนฯ</p>


<p>กมฺมาทิโต นาวจนสฺส เอโน วา โหติฯ กเมฺมน, กมฺมนา, จเมฺมน, จมฺมนา, กมฺมาทิโตเตฺวว? พุเทฺธนฯ</p>


<p> ฌลา สสฺส โนฯ</p>


<p>ฌลโต  สสฺส โน วา โหติฯ อคฺคิโน อคฺคิสฺส, ทณฺฑิโน ทณฺฑิสฺส, ภิกฺขุโน ภิกฺขุสฺส, สยมฺภุโน สยมฺภุสฺส,</p>


<p>กถํ ‘โย จ สิโสฺส มหามุเน’ ติ? (๓) ‘‘อิโต กฺวจิ สสฺส ฎานุพโนฺธ’’ติ พฺรหฺมาทีสุ ปาฐา สสฺส เอ ฎานุพโนฺธฯ</p>


<p> นา สฺมาสฺสฯ</p>


<p>ฌลโต สฺมาสฺส นา โหติ วาฯ อคฺคินา อคฺคิสฺมา, ทณฺฑินา ทณฺฑิสฺมา, ภิกฺขุนา ภิกฺขุสฺมา, สยมฺภุนา สยมฺภุสฺมาฯ</p>


<p> ลา โย นํ โว ปุเมฯ</p>


<p>ลโต โยนํ โว โหติ วา ปุลฺลิเงฺคฯ ภิกฺขโว ภิกฺขู, สยมฺภุโว สยมฺภูปุเมติ กิํ? อายูนิฯ</p>


<p> ชนฺตฺวาทิโต โน จฯ</p>


<p>ชนฺตฺวาทิโต โยนํ โน โหติ โว จ วา ปุลฺลิเงฺคฯ ชนฺตุโน, ชนฺตโว ชนฺตุโย, โคตฺรภุโน, โคตฺรภุโว โคตฺรภูฯ สหภุโน, สหภุโว สหภูฯ</p>


<p> กูโตฯ</p>


<p>กูปจฺจยนฺตโต โยนํ โน วา โหติ ปุลฺลิเงฺค, วิทุโน วิทู, วิญฺญุโน วิญฺญู, สพฺพญฺญุโน สพฺพญฺญูฯ</p>


<p> ธลาโป-มุสฺมาฯ</p>


<p>อมุสทฺทโต โยนํ โลโปว โหติ ปุลฺลิเงฺค, อมู, ปุเมเตฺวว? อมุโย อมูนิฯ โวปวาโทยํฯ</p>


<p> น โน สสฺสฯ</p>


<p>อมุสฺมา  สสฺส โน น โหติ, อมุสฺส, โนติ กิํ? อมุยาฯ</p>


<p> โยโลปนิสุ ทีโฆฯ</p>


<p>โยนํ โลเป นิสุ จ ทีโฆ โหติ, อฎฺฐี อฎฺฐีนิ, โยโลปนิสูติ กิํ? รตฺติโยฯ</p>


<p> สุนํหิสุฯ</p>


<p>เอสุ นามสฺส ทีโฆ โหติฯ อคฺคีสุ, อคฺคีนํ, อคฺคีหิฯ</p>


<p> ปญฺจาทีนํ จุทฺทสนฺนมฯ</p>


<p>ปญฺจาทีนํ จุทฺทสนฺนํ สุนํหิสฺว โหติฯ ปญฺจสุ, ปญฺจนฺนํ, ปญฺจหิ, ฉสุ, ฉนฺนํ, ฉหิ, เอวํ ยาว อฎฺฐรสาฯ</p>


<p> ยฺวาโท นฺตุสฺสฯ</p>


<p>ยฺวาทีสุ นฺตุสฺส อ โหติฯ คุณวนฺตา, คุณวนฺตํ, คุณวเนฺต, คุณวเนฺตน อิจฺจาทิ, ยฺวา-โทติ กิํ? คุณวา ติฎฺฐติฯ</p>


<p> นฺตสฺส จ ฎ วํเสฯ</p>


<p>อํเสสุ นฺตปฺปจฺจยสฺส ฎ โหติ วา นฺตุสฺส จฯ ยํ ยํ หิ ราช ภชติ สนฺตํวายทิ วา อสํ, กิจฺจา-นกุพฺพสฺส กเรยฺย กิจฺจํ, หิมวํว ปพฺพตํ, สุชาติมโนฺตปิ อชาติมสฺสฯ โยควิภาเคนาญฺญตฺราปิฯ จกฺขุมา อนฺธิตา โหนฺติ, วคฺคุมุทาตีริยา ปน ภิกฺขู วณฺณวา โหนฺติฯ</p>


<p> โยสุ ฌิสฺส ปุเมฯ</p>


<p>ฌสญฺญสฺส  อิสฺส โยสุ วา ฎ โหติ ปุลฺลิเงฺคฯ อคฺคโย อคฺคี, ฌคฺคหณํ กิํ? อิการนฺตสมุทายสฺส ฎ มา สิยาภิ, รตฺติโย, อิคฺคหณํ กิํ? ทณฺฑิโน, ปุเมติ กิํ? อฎฺฐีนิฯ</p>


<p> เวโวสุ ลุสฺสฯ</p>


<p>ลสญฺญสฺส อุสฺส เวโวสุ ฎ โหติฯ ภิกฺขเว, ภิกฺขโว, เวโวสูติ กิํ? ชนฺตุโย, อุคฺคหณํ กิํ? สยมฺภุโวฯ</p>


<p> โยมฺหิ วา กฺวจิฯ</p>


<p>โยมฺหิ กฺวจิ ลสญฺญสฺส อุสฺส วา ฎ โหติฯ เหตโย, นนฺทนฺติ ตํ กุรโย ทสฺสเนน, อเชฺชว ตํ กุรโย ปาปยตุฯ วาติ กิํ? เหตุโยฯ</p>


<p> ปุมาลปเน เวโวฯ</p>


<p>ลสญฺญโต อุโต โยสฺสาลปเน เวโว โหนฺติ วา ปุลฺลิเงฺคฯ ภิกฺขเว, ภิกฺขโว ภิกฺขู, ปุเมติ กิํ อายูนิ, อาลปเนติ กิํ? ชนฺตุโย ติฎฺฐนฺติ, ลุโตเตฺวว? เธนุโย, สยมฺภุโวฯ</p>


<p> สฺมาหิสฺมิํ นํ มฺหาภิมฺหิฯ</p>


<p>นามสฺมา ปเรสํ สฺมาหิสฺมินฺนํ มฺหา ภิมฺหิ วา โหนฺติ ยถากฺกมํฯ พุทฺธมฺหา พุทฺธสฺมา, พุเทฺธภิ พุเทฺธหิ, พุทฺธมฺหิ พุทฺธสฺมิํ, พหุลาธิการาอปวาทวิสเยปิ, ทสสหสฺสิมฺหิ ธาตุยาฯ</p>


<p> สุหิสฺวเสฺสฯ</p>


<p>อการนฺตสฺส  สุหิเสฺว โหติฯ พุเทฺธสุ พุเทฺธหิฯ</p>


<p> สพฺพาทีนํ นํมฺหีจฯ</p>


<p>อการนฺตานํ สพฺพาทีนํ เอ โหติ นํมฺหิ สุหิสุ จฯ สเพฺพสํ, สเพฺพสุ, สเพฺพหิ, สพฺพาทีนนฺติ กิํ? พุทฺธานํ, อเสฺสเตฺวว? อมูสํฯ สพฺพ กตร กตม อุภย อิตร อญฺญ อญฺญตร อญฺญตม (๔) ‘‘ปุพฺพปรา-วรทกฺขิณุตฺตรา-ธรานิ ววตฺถายมสญฺญายํ’’ (ปา,๑,๑,๓๔) ย ตฺย ต เอต อิม อมุ กิํ เอก ตุมฺห อมฺหฯ</p>


<p> สํสานํฯ</p>


<p>สพฺพาทิโต นํวจนสฺส สํสานํ โหนฺติฯ สเพฺพสํ, สเพฺพสานํฯ</p>


<p> ฆปา สสฺส สฺสา วาฯ</p>


<p>สพฺพาทีนํ ฆปโต สสฺส สฺสา วา โหติ, สพฺพสฺสา สพฺพาย, ปคฺคหณมุตฺตรตฺถํฯ</p>


<p> สฺมิโน สฺสํฯ</p>


<p>สพฺพาทีนํ ฆปโต สฺมิโน สฺสํ วา โหติ, สพฺพสฺสํ สพฺพาย, อมุสฺสํ อมุยาฯ</p>


<p> ยํฯ</p>


<p>ฆปโต สฺมิโน ยํ วา โหติ, กญฺญายํ กญฺญาย, รตฺติยํ รตฺติยา, วธุยํ วธุยา, สพฺพายํ สพฺพาย, อมุยํ อมุยาฯ</p>


<p> ติํ สภาปริสายฯ</p>


<p>สภาปริสาหิ  สฺมิโน ติํ วา โหติ, สภติํ สภาย, ปริสติํ ปริสายฯ</p>


<p> ปทาทีหิ สิฯ</p>


<p>เอหิ สฺมิโน สิ โหติ วา, ปทสิ ปทสฺมิํ, พิลสิ พิลสฺมิํฯ</p>


<p> นาสฺส สาฯ</p>


<p>ปทาทีหิ นาสฺส สา โหติ วา, ปทสา ปเทน, พิลสา พิเลนฯ</p>


<p> โกธาทีหิฯ</p>


<p>เอหิ นาสฺส สา โหติ วา, โกธสา โกเธน, อตฺถสา อเตฺถนฯ</p>


<p> อเตนฯ</p>


<p>อการนฺตโต ปรสฺส นาวจนสฺส เอนาเทโส โหติ, พุเทฺธน, อโตติ กิํ? อคฺคินาฯ</p>


<p> ฯ</p>


<p>อการนฺตโต นามสฺมา สิสฺส โอ โหติ, พุโทฺธ, อโตเตฺวว? อคฺคิฯ</p>


<p> กฺวเจ วาฯ</p>


<p>อการนฺตโต นามสฺมา สิสฺส เอ โหติ วา กฺวจิ, วนปฺปคุเมฺพ ยถา ผุสฺสิตเคฺคฯ อปวาทวิสเยปิ พหุลํวีธานา-สุเข ทุเกฺข ฯ วาติ กิํ? วนปฺปคุโมฺพ กฺวจีติ กิํ? ปเกฺข สพฺพตฺถ มา โหตุฯ</p>


<p> อํ นปุํสเกฯ</p>


<p>อการนฺตโต นามสฺมา สิสฺส อํ โหติ นปุํสกลิเงฺคฯ รูปํฯ</p>


<p> โยนํ นิฯ</p>


<p>อการนฺตโต นามสฺมา โยนํ นิ โหติ นปุํสเกฯ สพฺพานิ รูปานิ, นิจฺจวิธาเน ผลํ เอกจฺจาทิสพฺพาทีนํ ปฐมายํฯ</p>


<p> ฌลา วาฯ</p>


<p>ฌลโต โยนํ นิ โหติ วา นปุํสเก, อฎฺฐีนิ อฎฺฐี, อายูนิ อายูฯ</p>


<p> โลโปฯ</p>


<p>ฌลโต โยนํ โลโป โหติ, อฎฺฐี, อายู, อคฺคี, ภิกฺขู, ฌลาเตฺวว? อคฺคโยฯ ปเคว กสฺมา น โหติ? อนฺตรงฺคตฺตา อการสฺสฯ</p>


<p> ชนฺตุเหตฺวีฆเปหิ วาฯ</p>


<p>ชนฺตุเหตูหิ อีการเนฺตหิ ฆป สเญฺญหิ จ ปเรสํ โยนํ วา โลโป โหติ, ชนฺตู ชนฺตุโย, เหตู เหตุโย, ทณฺฑี ทณฺฑิโย, กญฺญา กญฺญาโย, รตฺตี รตฺติโย, อิตฺถี อิตฺถิโย, เธนู เธนุโย, วธู วธุโยฯ</p>


<p> เย ปสฺสิวณฺณสฺสฯ</p>


<p>ปสญฺญสฺส  อิวณฺณสฺส โลโป โหติ วา ยกาเร, รโตฺย รตฺยา, รตฺยํ, โปกฺขรโญฺญ, โปกฺขรญฺญา, โปกฺขรญฺญํ, วา เตฺวว? รตฺติโย, ปสฺสาติ กิํ? ทณฺฑิโย, อิวณฺณสฺสาติ กิํ? เธนุโย วธุโยฯ กถํ ‘อนุญฺญาโต อหํ มตฺยา’ติ? ‘เย ปสฺสา’ติ โยควิภาคาฯ</p>


<p> คสีนํฯ</p>


<p>นามสฺมา คสีนํ โลโป โหติ วิชฺฌนฺตราภาเว, โภ ปุริส, อยํ, ทณฺฑีฯ</p>


<p> อสเงฺขฺยหิ สพฺพาสํฯ</p>


<p>อวิชฺชมานสเงฺขฺยหิ ปราสํ สพฺพาสํ วิภตฺตีนํ โลโป โหติ, จ วา เอว เอวํ, เอตสฺมาเยว ลิงฺคา อสเงฺขฺยหิ สฺยาทฺยุปฺปตฺติ อนุมียเตฯ</p>


<p> เอกตฺถตายํฯ</p>


<p>เอกตฺถีภาเว สพฺพาสํ วิภตฺตีนํ โลโป โหติ พหุลํ, ปุตฺตียติ, ราชปุริโส, วาสิโฎฺฐ, กฺวจิ น โหติ พหุลํ วิธานา-ปรนฺตโป, ภคนฺทโร, ปรสฺสปทํ, อตฺตโนปทํ, ควมฺปติ, เทวานํปิยติโสฺส, อเนฺตวาสี, ชเนสุโต มมตฺตํ มามโกฯ</p>


<p> ปุพฺพสฺมามาทิโตฯ</p>


<p>อมาเทกตฺถา ปุพฺพํ ยเทกตฺถํ ตโต ปราสํ สพฺพาสํ วิภตฺตีนํ โลโป โหติฯ อธิตฺถิฯ อิธ น โหติ พหุลํ</p>


<p>วิธานา  ยถาปตฺถียา, ยถาปริสาย, ปุพฺพสฺมาติ กิํ? คามคโตฯ</p>


<p> นาโตม ปญฺจมิยาฯ</p>


<p>อมาเทกตฺถา ปุพฺพํ ยเทกตฺถมการนฺตํ, ตโต ปราสํ สพฺพาสํ วิภตฺตีนํ โลโป น โหติ, อนฺตุ, ภวตฺยปญฺจมฺยา, อุปกุมฺภํ, อปญฺจมิยาติ กิํ? อุปกุมฺภา อานยฯ</p>


<p> วา ตติยาสตฺตมินํฯ</p>


<p>อมาเทกตฺถา ปุพฺพํ ยเทกตฺถมการนฺตํ, ตโต ปราสํ ตติยาสตฺถมีนํ วา อํ โหติ, อุปกุเมฺภน กตํ, อุปกุมฺภํ กตํ, อุปกุเมฺต นิเธหิ, อุปกุมฺภํ นิเธหิฯ</p>


<p> ราชสี นามฺหิฯ</p>


<p>นามฺหิ ราชสฺสิ วา โหติ, สพฺพทเตฺตน ราชินา, วาเตฺวว? รญฺญาฯ</p>


<p> สุนํหิสูฯ</p>


<p>ราชสฺส อู โหติ วา สุนํหิสุ, ราชูสุ ราเชสุ, ราชูนํ รญฺญํ, ราชูหิ ราเชหิฯ</p>


<p> อิมสฺสาทิตฺถิยํเฎฯ</p>


<p>อิมสทฺทสฺสานิตฺถิยํ เฎ โหติ วา สุนํหิสุ, เอสุ อิเมสุ, เอสํ อิเมสํ, เอสิ อิเมหิ, อนิตฺถิยนฺติ กิํ? อิมาสุ, อิมาสํ, อิมาหิฯ</p>


<p> นามฺห นิมิฯ</p>


<p>อิมสทฺทสฺสานิตฺถิยํ  นามฺหิ อนอิมิอิจฺจาเทสา โหนฺติ, อเนน อิมีนา, อนิตฺถิยํเตฺวว? อิมายฯ</p>


<p> สิมฺห นปุํสกสฺสายํฯ</p>


<p>อิมสทฺทสฺสานปุํสกสฺส อยํ โหติ สิมฺหิ, อยํ ปุริโส, อยํ อิตฺถี, อนปุํสกสฺสาติ กิํ? อิมํฯ</p>


<p> ตฺยเตตานํ ตสฺส โสฯ</p>


<p>ตฺยเตตานมนปุํสกานํ ตสฺส โส โหติ สิมฺหิ, โสฺย ปุริโส, สฺยา อิตฺถี, เอวํ โส, สา, เอโส, เอสา, อนปุํสกเสฺสเตฺวว? ตฺยํ, ตํ, เอตํฯ</p>


<p> มสฺสามุสฺสฯ</p>


<p>อนปุํสกสฺสามุสฺส มการสฺส  โหติ สิมฺหิ, อสุ ปุริโส, อสุ อิตฺถีฯ</p>


<p> เก วาฯ</p>


<p>อมุสฺส มสฺส เก วา โส โหติ, อสุโก อมุโก, อสุกา อมุกา, อสุกํ อมุกํ, อสุกานิ อมุกานิฯ</p>


<p> ตตสฺส โน ตพฺพาสุฯ</p>


<p>ตสทฺทสฺส ตสฺส โน วา โหติ สพฺพาสุ วิภตฺตีสุ, เน เต นาโย ตาโย, นํ ตํ, นานิ ตานิ อิจฺจาทิฯ</p>


<p> ฎ สสฺมาสฺมิํสฺสายสฺสํสฺสาสํมฺหามฺหิสฺวิ มสฺส จฯ</p>


<p>สาทีสฺวิมสฺส  ตตสฺส จ โฎ วา โหติ, อสฺส อิมสฺส, อสฺมา อิมสฺมา, อสฺมิํ อิมสฺมิํ, อสฺสาย อิมิสฺสาย, อสฺสํ อิมิสฺสํ, อสฺสา อิมิสฺสา, อาสํ อิมาสํ, อมฺหา อิมมฺหา, อมฺหิ อิมมฺหิ, อสฺส ตสฺส, อสฺมา ตสฺมา, อสฺมิํ ตสฺมิํ, อสฺสาย ตสฺสาย, อสฺสํ ตสฺสํ, อสฺสา ตสฺสา, อาสํ ตาสํ, อมฺหา ตมฺหา, อมฺหิ ตมฺหิ, สฺสายาทิคฺคหณมาเทสนฺตเร มา โหตูติฯ</p>


<p> เฎ สิสฺสิสิสฺมาฯ</p>


<p>อิสิสฺมา สิสฺส เฎ วา โหติ, ‘โย นฺวชฺช วินเย กงฺขํ, อตฺถธมฺมวิทู อิเส’, วาเตฺวว? อิสิฯ</p>


<p> ทุติยสฺส โยสฺสฯ</p>


<p>อิสิสฺมา ปรสฺส ทุติยาโยสฺส เฎ วา โหติ, ‘สมเณ พฺราหฺมเณ วเนฺท, สมฺปนฺนจรเณ อิเส’, วาเตฺวว? อิสโย ปสฺส, ทุติยสฺสาติ กิํ? อิสโย ติฎฺฐนฺติฯ</p>


<p> เอกจฺจาทีห โตฯ</p>


<p>อการเนฺตหิ เอกจฺจาทีหิ โยนํ เฎ โหติ, เอกเจฺจ ติฎฺฐนฺติ, เอกเจ ปสฺส, อโตติ กิํ? เอกจฺจาโย, เอวํ เอส ส ปฐมฯ</p>


<p> น นิสฺส ฎาฯ</p>


<p>เอกจฺจาทีหิ ปรสฺส นิสฺส ฎา น โหติ, เอกจฺจานิฯ</p>


<p> สพฺพาทีหี ฯ</p>


<p>สพฺพาทีหิ ปรสฺส นิสฺส ฎา น โหติ, สพฺพานิฯ</p>


<p> โยนเมฎฯ</p>


<p>อการเนฺตหิ สพฺพาทีหิ โยนเมฎ โหติ, สเพฺพ ติฎฺฐนฺติ, สเพฺพ ปสฺส, อโตเตฺวว? สพฺพาโยฯ</p>


<p> นาญฺญํ จนามปฺปธานาฯ</p>


<p>นามภูเตหี อปฺปธาเนหิ จ สพฺพาทีหิ ยํ วุตฺตํ, ยญฺจาญฺญํ สพฺพาทิการิยํ, ตํ น โหติ, เต สพฺพา, เต ปิยสพฺพา, เต อติสพฺพาฯ</p>


<p> ตติยตฺถโยเคฯ</p>


<p>ตติยเตฺถน โยเค สพฺพาทีหิ ยํ วุตฺตํ, ยญฺจาญฺญํ สพฺพาทิ การิยํ, ตํ น โหติ, มาเสน ปุพฺพานํ มาสปุพฺพานํฯ</p>


<p> จตฺถสมาเสฯ</p>


<p>จตฺถสมาสวิสเย สพฺพาทีหิ ยํ วุตฺตํ, ยญฺจาญฺญํ สพฺพาทิการิยํ, ตํ น โหติ, อิกฺขิณุตฺตรปุพฺพานํ, สมาเสติ กิํ? อมุสญฺจ เตสญฺจ เทหิฯ</p>


<p> เวฎฯ</p>


<p>เอตฺถสมาสวิสธย สพฺพาทีหิ ยธสฺสฎ วุโตฺต, ตสฺส วา โหติ, ปุคฺคุตฺตเร, ปุพฺพุตฺตราฯ</p>


<p> ปุพฺพาทีหิ ฉหีฯ</p>


<p>เอเตหิ  ปุพฺพาทีหิ ฉหิ สวิสเย เอฎ วา โหติ, ปุเพฺพ ปุพฺพา, ปเร ปรา, อปเร อปรา, ทกฺขิเณ ทกฺขิณา, อุตฺตเร อุตฺตรา, อธเร อธรา, ฉหิติกิํ? เยฯ</p>


<p> มนาทีหิ สฺมิํสํนาสฺมานํ สิโสโอสาสาฯ</p>


<p>มนาทีหิ สฺมิมาทีนํ สิโสโอสาสา วา โหนฺติ ยถากฺกมํ, มนสิ มนสฺมิํ, มนโส มนสฺส, มโน มนํ, มนสา มเนน, มนสา มนสฺมา, กถํ ‘ปุโตฺต ชาโต อเจตโส, หิตฺวา ยาติ สุเมธโส, สุทฺธุตฺตรวาสสา, เหมกปฺปนวาสเส’ติ? สกเตฺถณตฺถาฯ มนตม ตป เตช สิร อุร วจ โอช รชยส ปย (๖) ‘‘สรวยา-ยวาสเจตา ชลาสยากฺขยโลหปฎมเนสุ’’ฯ</p>


<p> สโต สพ เภฯ</p>


<p>สนฺถสทฺทสฺส สพ ภวติ ภกาเร, สพฺภิฯ</p>


<p> ภวโต วา โภโนฺต คโยนาเสฯ</p>


<p>ภวนฺตสทฺทสฺส โภนฺตาเทโส วา โหติ คโยนาเส, โภนฺต ภวํ, โภโนฺต ภวโนฺต, โภตา ภวตา, โภโต ภวโต, โภ อิติ อามนฺตเณ นิปาโต ‘กุโต นุ อาคจฺฉถ โภ ตโย ชนา’, เอวํ ภวนฺตติ, ภเทฺทติ สทฺทนฺถเรน สิทฺธํ, สทฺธนฺถอิติ ทสฺส ทฺวิภาเวนฯ</p>


<p> สิสฺสาคฺคิโต นิฯ</p>


<p>อคฺคิสฺมา สิสฺส นิ โยติ วา, อคฺคินิ อคฺคิฯ</p>


<p> นฺตสฺสํฯ</p>


<p>สิมฺหิ  นฺตปฺปจฺจยสฺส อํ โหติ วา, คจฺฉํ คจฺฉโนฺตฯ</p>


<p> ภูโตฯ</p>


<p>ภูธาตุโต นฺตสฺส อํ โหติ สิมฺหิ นิจฺจํ ปุนพฺพิธานา, ภวํฯ</p>


<p> มหนฺตารหนฺตานํ ฎา วาฯ</p>


<p>สิมฺหิ มหนฺตารหนฺตานํ นฺตสฺส ฎา วา โหติ, มหา มหํ, อรหา อรหํฯ</p>


<p> นฺตุสฺสฯ</p>


<p>สิมฺหิ นฺตุสฺส ฎา โหติ, คุณวาฯ</p>


<p> อํงํ นปุํสเกฯ</p>


<p>นฺตุสฺส อํงํ โหนฺติ สิมฺหิ นปุํสเก, คุณวํ กุลํ, คุณวนฺตํ กุลํ, นปุํสเกติํ กิํ? สีลวา ภิกฺขุฯ</p>


<p> หิมวโต วา โอฯ</p>


<p>หิมวโต สิมฺหี นฺตุสฺส โอ วา โหติ, หิมวโนฺต หิมวาฯ</p>


<p> ราชาทิยุวาทิตฺวาฯ</p>


<p>ราชาทีหิยุวาทีหิ จ สิสฺส อา โหติ, ราชา, ยุวาฯ ราช พฺรหฺม สข อตฺต อาตุม (๗) ‘‘ธโมฺม วาญฺญเตฺถ’’ ทฬฺหธมฺมา, อสฺม, (๘) ‘‘อิโม ภาเว’’ อณิมา, (มหิมา, คริมา) ลฆิมา, ยุว สา สุวา มฆว ปุม วตฺตหฯ</p>


<p> วามฺหานงฯ</p>


<p>ราชาทีนํ  ยุวาทีนํ จ อานง โหติ วา อํมฺหิ, ราชานํ ราชํ, ยุวานํ ยุวํฯ</p>


<p> โยนมาโนฯ</p>


<p>ราชาทีหิ ยุวาทีหิ จ โยนํ อาโน วา โหติ, ราชาโน ยุวาโน, วา เตฺวว? ราชา ราเช, ยุวา ยุเวฯ</p>


<p> อาโยโน จ สขาฯ</p>


<p>สขโต โยน มาโย โน โหนฺติ วา อาโน จ, สขาโย, สขิโน, สขาโน, วา เตฺวว? สขา, สเขฯ</p>


<p> เฎ สฺมิโนฯ</p>


<p>สขโต สฺมิโน เฎ โหติ, สเข, นิจฺจโตฺถ-ยมารโมฺภฯ</p>


<p> โนนาเสสฺวิฯ</p>


<p>สขสฺส อิ โหติ โนนาเสสุ, สขิโน, สขินา, สขิสฺสฯ</p>


<p> สฺมานํสุ วาฯ</p>


<p>สขสฺส อิ วา โหติ สฺมานํสุ, สขิสฺมา สขสฺมา, สขีนํ สขานํฯ</p>


<p> โยสฺวํหิสุ จารงฯ</p>


<p>สขสฺส อารง วา โหติ โยสฺวํหิสุ สฺมานํสุ จ, สขาโร สขาโย, สขาเรสุ สเขสุ, สขารํ สขํ, สขาเรหิ สเขหิ, สขารา สขา, สขสฺมา, สขารานํ สขานํฯ</p>


<p> ลฺถุปิตาทีนมเสฯ</p>


<p>ลฺตุปฺปจฺจยนฺตานํ  ปิตาทีนํ จ อารง โหตี สโต-ญฺญตฺร, กตฺตาโร, ปิตโร, กตฺตารํ, ปิตรํ, กตฺตารา, ปิตรา, กตฺตริ, ปิตริ, อเสติ กิํ? กตฺตุโน, ปิตุโนฯ</p>


<p> นมฺหิ วาฯ</p>


<p>นมฺหิ ลฺตุปิตาทีนุมานง วา โหติ, กตฺตารานํ กตฺตูนํ, ทิตรานํ ปิตุนฺนํฯ</p>


<p> อาฯ</p>


<p>นมฺหิ ลฺตุปิตาทีนมา วา โหตี, กตฺตานํ กตฺตูนํ, ปีตานํ ปิตุนฺนํฯ</p>


<p> สโลโปฯ</p>


<p>ลฺตุปิตาทิหิ สสฺส โลโป วา โหติ, กตฺถุ กตฺถุโน, สกมนฺตาตุ สกมนฺธาตุโน, ปีตุ ปิตุโนฯ</p>


<p> สุหิสฺวารงฯ</p>


<p>สุหิสุ ลฺตุปิตาทีนมารง วา โหติ, กตฺตาเรสุ กตฺตูสุ, ปิตเรสุ ปิตูสุ, กตฺตาเรหิ กตฺตูหิ, ปิตเรหิ ปีตูหีฯ</p>


<p> นชฺชาโยสฺมามฯ</p>


<p>โยสุ นทิสทฺทสฺส อาม วา โหติ, นชฺชาโย นทิโยฯ</p>


<p> ฎิ กติมฺหาฯ</p>


<p>กติมฺหา ธยานํ ฎิ โหติ, กติ ติฎฺฐนฺติ, กติ ปสฺสฯ</p>


<p> ฎ ปญฺจาทีหิ จุทฺทสหิฯ</p>


<p>ปญฺจาทีหิ  จุทฺทสหิ สํขฺยาหิ โยนํ โฎ โหติ ปญฺจ, ปญฺจ, เอวํ ยาว อฎฺฐารสาฯ ปญฺจาทีหีติ กิํ? เทฺว, ตโย, จตฺตาโร, จุทฺธสหีติ กิํ? เทฺว วิสติโยฯ</p>


<p> อุภโคหิ โฎฯ</p>


<p>อุภโคหิ โยนํ โฎ โหติ, อุโภ, อุโภ, คาโว, คาโว, กถํ ‘อิเมกรตฺถิํ อุภโย วสามา’ติ? โฎมฺหิ ยการาคโมฯ</p>


<p> อารง สฺมาฯ</p>


<p>อารวาเทสโต โยนํ โฎ โหติ, สขาโร, กตฺตาโร, ปิตโรฯ</p>


<p> โฎเฎ วาฯ</p>


<p>อารวาเทสมฺหา โยนํ โฎเฎ วา โหนฺติ ยถากฺกมํ, สขาโร, สขาเร สขาโย, โฎคฺคหณํ ลาฆวตฺถํฯ</p>


<p> ฎา นาสฺมานํฯ</p>


<p>อารวาเทสมฺหา นาสฺมานํ ฎา โหติ, กตฺตารา, กตฺตราฯ กูจิ วา โหติ พยุลาธิการา, เอตาทิสา สขารมฺหาฯ</p>


<p> ฎิ สฺมิโนฯ</p>


<p>อารวาเทสมฺหา สฺมิโน ฎิ โหติ, กตฺตริ, วิตริฯ</p>


<p> ทิวาทิโตฯ</p>


<p>ทิวาทีหิ  นาเมหิ สฺมิโน ฎิ โหติ, ทิวิ, ภุวิฯ นิจฺจํ วการาคโมฯ</p>


<p> รสฺสารงฯ</p>


<p>สฺมิมฺหิ อาโร รโสฺส โหติ, กตฺตริ, นตฺตริฯ</p>


<p> ปิตาทีนมนตฺวาทีนํฯ</p>


<p>นตฺวาทิวชฺชิตานํ ปิตาทีนมาโร รโสฺส โหติ สพฺพาสุ วิภตฺตีสุ, ปิตโร, ปิตรํ, อนุตฺวาทีนนฺติ กิํ? นตฺตาโรฯ</p>


<p> ยุวาทีนํ สุหิสฺวานงฯ</p>


<p>สุหิสุ ยุวาทีนํ อานง โหติ, ยุวาเนสุ, ยุวาเนหิฯ</p>


<p> โนนาเนสฺวาฯ</p>


<p>เอสุ ยุวาทีนมา โหติ, ยุวาโน, ยุวานา, ยุวาเนฯ</p>


<p> สฺมาสฺมินฺนํ นาเนฯ</p>


<p>ยุวาทีหิ สฺมาสฺมินฺนํ นาเน โหนฺติ ยถากฺกมํ, ยุวานา, ยุวาเนฯ</p>


<p> โยนํ โนเน วาฯ</p>


<p>ยุวาทีหิ โยนํ โนเน วา โหนฺติ ยถากฺกมํ, ยุวาโน, ยุวาเน, วาติ กิํ? ยุเว ปสฺส, โนคฺคหณํ ลาฆวตฺถํฯ</p>


<p> อิโต ญฺญเตฺถ ปุเมฯ</p>


<p>อญฺญปทเตฺถ  วตฺตมานา อิการนฺตโต นามสฺมา โยนํ โนเน วา โหนฺติ ยถากฺกมํ ปุลฺลิเงฺค, โตมรงฺกุสปาณิโน, โตมรงฺกุสปาณิเน, วาเตฺวว? โตมรงฺกุสปาณโย, อญฺญเตฺถติ กิํ? ปาณโยฯ</p>


<p> เน สฺมิโน กฺวจิฯ</p>


<p>อญฺญปทเตฺถ วตฺถมานา อิการนฺตโต นามสฺมา สฺมิโน เน โหติ วา กฺวจิ ปุลฺลิเงฺค, กตญฺญุมฺหิ จ โปสมฺหิ, สีลวเนฺต อริย วุตฺติเน, วาเตฺวว? อริยวุตฺติมฺหิ, ปุเมเตฺวว? อริยวุตฺติยาฯ</p>


<p> ปุมาฯ</p>


<p>ปุมสทฺทโต สฺมิโน ยํ วุตฺตํ, ตํ วา โหติ, ปุมาเน ปุเมฯ</p>


<p> นามฺหิฯ</p>


<p>ปุมสฺส นามฺหิ ยํ วุตฺตํ, ตํ วา โหติ, ปุมานา ปุเมนฯ</p>


<p> สุมฺหา จฯ</p>


<p>ปุมสฺส สุมฺหิ ยํ วุตฺตํ, ตํ อา จ วา โหติ, ปุมาเนสุ, ปุมาสุ ปุเมสุํฯ</p>


<p> คสฺสํฯ</p>


<p>ปุมสทฺทโต คสฺส อํ วา โหติ, โภ ปุมํ โภ ปุม, โภ อิตฺติปุมํ โภ อิตฺถิปุมฯ</p>


<p> สาสฺสํเส จานงฯ</p>


<p>สาสทฺทสฺส  อานง โหติ อํเส เค จ, สานํ, สานสฺส, จภา สานฯ</p>


<p> วตฺตหา สนํนํ โนนานํฯ</p>


<p>วตฺตหา สนํนํ โนนานํ โหนฺติ ยถากฺกมํ, วตฺตหาโน, วตฺตหานานํฯ</p>


<p> พฺรหฺมสฺสุ วาฯ</p>


<p>พฺรหฺมสฺส อุ วา โหติ สนํสุ, พฺรหฺมุโน พฺรหฺมสฺส, พฺรหฺมูนํ พฺรหฺมานํฯ</p>


<p> นามฺหิฯ</p>


<p>พฺรหฺมสฺส อุ โหติ นามฺหิ, พฺรหฺมุนาฯ</p>


<p> ปุมกมฺมถามทฺธานํ วา สสฺมาสุ จฯ</p>


<p>ปุมาทินมุ โหติ วา สสฺมาสุ นามฺหิ จ, ปุมุโน ปุมสฺส, ปุมุนา ปุมานา, ปุมุนา ปุมานา, กมฺมุโน กมฺมสฺส, กมฺมุนา กมฺมสฺมา, กมฺมุนา กมฺมนา, ถามุโน ถามสฺส, ถามุนา ถามสฺมา, ถามุนา ถาเมน, อทฺธุโน อทฺธสฺส, อทฺธุนา อทฺธสฺมา, อทฺธุนา อทฺธนาฯ</p>


<p> ยุวา สสฺสิโนฯ</p>


<p>ยุวา สสฺส วา อิโน โหติ, ยุวิโน ยุวสฺสฯ</p>


<p> โน-ตฺตาตุมาฯ</p>


<p>อตฺตาตุเมหิ  สสฺส โน โหติ วา, อตฺตโน อตฺตสฺส, อาตุมโน อาตุมสฺสฯ</p>


<p> สุหีสุ นกฯ</p>


<p>อตฺตอาตุมานํ สุหิสุ วา นก โหติ, อตฺตเนสุ อเตฺตสุ อาตุมเนสุ อาตุเมสุ, อตฺตเนหิ อเตฺตหิ อาตุมเนหิ อาตุเมหิ, กถํ ‘เวริเนสุ’ติ? ‘นก’ อิติ โยควิภาคาฯ</p>


<p> สฺมาสฺส นา พฺรหฺมา จฯ</p>


<p>พฺรหฺมา อตฺตอาตุเมหิ จ สฺวาสฺส นา โหติ, พฺรหฺมุนา, อตฺตนา, อาตุมนาฯ</p>


<p> อิเมตานเมนานฺวาเทเส ทุติยายํฯ</p>


<p>อิมเอตสทฺทานํ กถิตานุกถนวิสเย ทุติยายเมนาเทโส โหติ, อิมํ ภิกฺขุํ วินยมชฺฌาปย, อโถ เอนํ ธมฺมมชฺฌาปย, อิเม ภิกฺขู วินยมชฺฌาปย, อโถ เอเน ธมฺมมชฺฌาปย, เอวเมตสฺส จ โยชนิยํฯ</p>


<p> กิสฺส โก สพฺพาสุฯ</p>


<p>สพฺพาสุ วิภตฺติสุ กิสฺส โก โหติ, โก, เอก, กา, กาโย, กํ, กานิ, เกเนจฺจามิฯ</p>


<p> กิ สสฺมิํสุ วานิตฺถิยํฯ</p>


<p>อนิตฺถิยํ  กิสฺส กิ วา โหติ สสฺมิํสุ, กิสฺส กสฺส, กิสฺมิํ กสฺมิํ, อนิตฺถิยนฺติ กิํ? กสฺสา, กสฺสํฯ</p>


<p> กิมํสิสุ สห นปุํสเกฯ</p>


<p>อํสิสุ สห เตหิ กิํสทฺทสฺส กิํ โหติ นปุํสเกฯ กิํ, กิํ, นปุํสเกติ กิํ? โก, กํฯ</p>


<p> อิมสฺสิทํ วาฯ</p>


<p>อํสิสุ สห เตติ อิมสฺส อิทํ โหติ วา นปุํสเก, อิทํ อิมํ, อิทํ อิมํฯ</p>


<p> อมุสฺสาทุํฯ</p>


<p>อํสิสุ สห เตหิ อมุสฺส อทุํ โหติ วา นปุํสเก, อทุํ อมุํ, อทุํ อมุํฯ</p>


<p> สุมฺหามุสฺสาสฺมาฯ</p>


<p>อมฺหสฺส อสฺมา โหติ วา สุมฺหิ, ภตฺติรสฺมาสุ ยา ตว, วา เตฺวว? อเมฺหสุฯ</p>


<p> นํมฺหิ ติจตุนฺนมิตฺถิยํ ติสฺสจตสฺสาฯ</p>


<p>นํมฺหิ ติจตุนฺนํ ติสฺสจตสฺสา โหนฺติ อิตฺถิยํ ยถากฺกมํ, ติสฺสนฺนํ จตสฺสนฺนํ, อิตฺถิยนฺติ กิํ? ติณฺณํ จตุนฺนํฯ</p>


<p> ติโสฺสจตโสฺส โยมฺหิ สวิภตฺตีนํฯ</p>


<p>วิภตฺติสหิตานํ ติจตุนฺนํ โยมฺหิ ติโสฺส จตโสฺส โหนฺติ อิตฺถิยํ ยถากฺกมํ, ติโสฺส จตโสฺสฯ</p>


<p> ตีณิจตฺตาริ นปุํสเกฯ</p>


<p>โยมฺหิ  สวิภตฺตีนํ ติจตุนฺนํ ยถากฺกมํ ตีณิจตฺตาริ โหนฺติ นปุํสเก, ตีณิฯ จตฺตาริฯ</p>


<p> ปุเม ตโย จตฺตาโรฯ</p>


<p>โยมฺหิ สวิภตฺตีนํ ติจตุนฺนํ ตโยจตฺตาโร โหนฺติ ยถากฺกมํ ปุลฺลิเงฺค, ตโย, จตฺตาโรฯ</p>


<p> จตุโร วา จตุสฺสฯ</p>


<p>จตุสทฺทสฺส สวิภตฺติสฺส โยมฺหิ จตุโร วา โหติ ปุลฺลิเงฺค, จตุโร ชนา สํวิธาย, กถํ ‘จตุโร นิมิเตฺต นาทฺทสฺสาสิ’นฺติ? ลิงฺควิปลฺลาสาฯ</p>


<p> มยมสฺมามฺหสฺสฯ</p>


<p>โยสฺวมฺหสฺส สวิภตฺติสฺส มยมสฺมา วา โหนฺติ ยถากฺกมํ, มยํ, อสฺมา, อเมฺหฯ</p>


<p> นํเสสฺวสฺมากํมมํฯ</p>


<p>นํเสสฺวมุสฺส สวิภตฺติสฺส อสฺมากํ มมํ โหนฺติ วา ยถากฺกมํ, อสฺมากํ, อมฺหากํ, มมํ มมฯ</p>


<p> สิมฺห-หํฯ</p>


<p>สิมฺหิ อมฺหสฺส สวิภตฺติสฺส อหํ โหติ, อหํฯ</p>


<p> ตุมฺหสฺส ตุวํตฺวมมฺหิ จฯ</p>


<p>อํมฺหิ สิมฺหิ จ ตุมฺหสฺส สวิภตฺติสฺส ตุวํตฺวํ โหนฺติ ยถากฺกมํ, ตุวํ, ตฺวํฯ</p>


<p> ตยาตยีนํ ตฺว วา ตสฺสฯ</p>


<p>ตุมฺหสฺส  ตยาตยีนํ ตการสฺส ตฺว โหติ วา, ตฺวยา ตยา, ตฺวยิ ตยิฯ</p>


<p> สฺมามฺหิ ตฺวมฺหาฯ</p>


<p>สฺวามฺหิ ตุมฺหสฺส สวิภตฺติสฺส ตฺวมฺหา โหติ วา, ปตฺตา นิสฺสํ สยํ ตฺวมฺหา, วา เตฺวว? ตฺวยาฯ</p>


<p> นฺตนฺตูนํโนฺตโยมฺหี ปฐเมฯ</p>


<p>ปฐเม โยมฺหิ นฺตนฺตูนํ สวิภตฺตีนํ โนฺตอิจฺจาเทโส วา โหติ, คจฺฉโนฺต, คจฺฉนฺตา, คุณวโนฺต คุณวนฺตาฯ</p>


<p> ตํ นํมฺหิฯ</p>


<p>นํมฺหิ นฺตนฺตูนํ สวิภตฺถีนํ ตํ วา โหติ, คจฺฉตํ , คุณวตํ คุณวนฺตานํฯ</p>


<p> โตตาติตา สสฺมาสฺมิํนาสุฯ</p>


<p>สาทีสุ นฺตนฺตูนํ สวิภตฺตีนํ โตตาติตา โหนฺติ วา ยถากฺกมํ, คจฺฉโต คจฺฉนฺตสฺส, คุณวโต คุณวนฺตสฺส, คจฺฉตา คจฺฉนฺตมฺหา, คุณวตา คุณวนฺถมฺหา, คจฺฉติ คจฺฉเนฺต, คุณวติ คุณวเนฺต, คจฺฉตา คจฺฉเนฺตน, คุณวตา คุณวเนฺตนฯ</p>


<p> ฎฎาอํ เคฯ</p>


<p>เค ปเร นฺตนฺตูนํ สวิภตฺตีนํ ฎฎาอํ อิจฺจาเทสา โหนฺติ, โภ คจฺฉ, โภ คจฺฉา, โภ คจฺฉํ, โต คุณว, โภ คุณวา, โภ คุณวํฯ</p>


<p> โยมฺหิ ทฺวินฺนํ ทุเวเทฺวฯ</p>


<p>โยมฺหี  ทฺวีสฺส สวิภตฺติสฺส ทุเวเทฺว โหนฺติ ปเจฺจกํ, ทุเว, เทฺวฯ</p>


<p> ทุวินฺนํ นํมฺหิ วาฯ นํมฺหิ ทฺวิสฺส สวิภตฺติสฺส ทุวินฺนํ โหติ วา, ทุวินฺนํ, ทฺวินฺนํฯ</p>


<p> ราชสฺส รญฺญํฯ นํมฺหิ ราชสฺส สวิภตฺติสฺส รญฺญํ โหติ วา, รญฺญํ ราชานํฯ</p>


<p> นาสฺมาสุ รญฺญาฯ นาสฺมาสุ ราชสฺส สวิภตฺติสฺส รญฺญา โหติ, รญฺญา กตํ, รญฺญา นิสฺสฎํฯ</p>


<p> รโญฺญ รญฺญสฺส ราชิโน เสฯ เส ราชสฺส สวิภตฺติสฺส รโญฺญ รญฺญสฺส ราชิโน โหนฺติ, รโญฺญ, รญฺญสฺส, ราชิโนฯ</p>


<p> สฺมิมฺหิ รเญฺญราชินิฯ สฺมิมฺหิ ราชสฺส สวิภตฺติสฺส รเญฺญ ราชินิ โหนฺติ, รเญฺญ, ราชินิฯ</p>


<p> สมาเส วาฯ สมาสวิสเย เอเต อาเทสา ราชสฺส วา โหนฺติ, กาสิรญฺญา กาสิราเชน, กาสิรญฺญา กาสิราชสฺมา, กาสิรโญฺญ กาสิราชสฺส, กาสิรเญฺญ กาสิราเชฯ</p>


<p> สฺมิมฺหิ ตุมฺหามฺหานํ ตยิมยิฯ สฺมิมฺหิ ตุมฺหอมุสทฺทานํ สวิภตฺตีนํ ตยิมยิ โหนฺติ ยถากฺกมํ, ตยิ, มยิฯ</p>


<p> อํมฺหิ ตํ มํ ตวํ มมํฯ</p>


<p>อํมฺหิ  ตุมฺหอมฺหสทฺทานํ สวิภตฺตีนํ ตํ มํ ตวํ มมํ โหนฺติ ยถากฺกมํ, ตํ, มํ, ตวํ, มมํ,</p>


<p> นาสฺมาสุ ตยามยาฯ</p>


<p>นาสฺมาสุ ตุมฺหอมฺหสทฺทานํ สวิภตฺตีนํ ตยามยา โหนฺติ ยถากฺกมํ, ตยา กตํ, มยา กตํ, ตยา นิสฺสฎํ, มยา นิสฺสฎํฯ</p>


<p> ตว มม ตุยฺหํ มยฺหํ เสฯ</p>


<p>เส ตุมฺหอมฺหสทฺทานํ สวิภตฺตีนํ ตว มม ตุยฺหํ มยฺหํ โหนฺติ ยถากฺกมํ, ตว, ตุยฺหํ, มม, มยฺหํฯ</p>


<p> งํงากํ นํมฺหิฯ</p>


<p>นํมฺหิ ตุมฺหอมฺหสทฺทานํ สวิภตฺตีนํ งํงากํ โหนฺติ ปเจฺจกํ, ตุมฺหํ, ตุมฺหากํ, อมฺหํ, อมฺหากํ, ยถาสงฺขฺยมตฺร น วิวจฺฉเตฯ</p>


<p> ทุติเย โยมฺหิ วาฯ</p>


<p>ตุมฺหอมฺหสทฺทานํ สวิภตฺตีนํ ปเจฺจกํ งํงากํ วา โหนฺติ โยมฺหิ ทุติเย, ตุมฺหํ, ตุมฺหากํ, ตุเมฺห, อมฺหํ, อมฺหากํ, อเมฺหฯ</p>


<p> อปาทาโท ปทเตกวาเกฺยฯ</p>


<p>อิทมธิกตํ เวทิตพฺพํฯ ปชฺชเต-เนนโตฺถติ ปทํ-สฺยาทฺยนฺตํ ตฺยาทฺยนฺตํ จ, ปทสมูโห วากฺยํฯ</p>


<p> โยนํหิสฺวปญฺจมฺยา โวโนฯ</p>


<p>อปญฺจมิยา  โยนํหิสฺวปาทาโท วตฺตมานานํ ปทสฺมา ปเรสํ เอกวาเกฺย ฐิตานํ ตุมฺหามฺหสทฺทานํ สวิภตฺตีนํ โวโน โหนฺติ วา ยถากฺกมํ, ติฎฺฐถ โว, ติฎฺฐถ ตุเมฺห, ติฎฺฐาม โน, ติฎฺฐาม มยํ, ปสฺสติ โว, ปสฺสติ ตุเมฺห, ปสฺสติ โน, ปสฺสติ อเมฺห, ทียเต โว, ทียเต ตุมฺหํ, ทียเต โน, ทียเต อมฺหํ, ธนํ โว, ธนํ ตุมฺหํ, ธนํ โน ธนํ อมฺหํ, กตํ โว, กตํ ตุเมฺหหิ, กตํ โน, กตํ อเมฺหหิ, อปญฺจมฺยาติ กิํ? นิสฺสฎํ ตุเมฺหหิ, นิสฺสฎํ อเมฺหหิ, อปาทาโทเตฺวว? ‘พลญฺจ ภิกฺขูนมนุปฺปทินฺนํ, ตุเมฺหหิ ปุญฺญํ ปสุตํ อนปฺปกํ’, ปทโตเตฺวว? ตุเมฺห ติฎฺฐถ, เอกวาเกฺยเตฺวว? เทวทโตฺต ติฎฺฐติ คาเม, ตุเมฺห ติฎฺฐถ นคเร, สวิภตฺตีนํเตฺวว? อรหติ ธโมฺม ตุมฺหาทิสานํ, อรหติ ธโมฺม อมฺหาทิสานํฯ</p>


<p> เตเม นาเสฯ</p>


<p>นามฺหิ เส จ อปาทาโท วตฺตมานานํ ปทสฺมา ปเรสํ เอกวาเกฺย ฐิตานํ ตุมฺหามฺหสทฺทานํ สวิภตฺตีนํ เตเม วา โหนฺติ ยถากฺกมํ, กตํ เต, กตํ ตยา, กตํ เม, กตํ มยา, ทียเต เต, ทียเต ตว ทียเต เม, ทียเต มม, ธนํ เต, ธนํ ตว, ธนํ เม, ธนํ มมฯ</p>


<p> อนฺวาเทเสฯ</p>


<p>กถิตานุกถนวิสเย ตุมฺหอมฺห-สทฺทานมาเทสา นิจฺจํ ภวนฺติ ปุนพฺพิธานา, คาโม ตุมฺหํ ปริคฺคโห, อโถ ชนปโท โว ปริคฺคโหฯ</p>


<p> สปุพฺพา ปฐมนฺตา วาฯ</p>


<p>วิชฺชมานปุพฺพสฺมา  ปฐมนฺตา ปเรสํ ตุมฺหอมฺหสทฺทานมาเทสา วา โหนฺติ อนฺวาเทเสปิ, คาเม ปโฎ ตุมฺหากํ, อโถ นคเร กมฺพโล โว, อโถ นคเร กมฺพโล ตุมฺหากํ, สปุพฺพาติ กิํ? ปโฎ ตุมฺหากํ, อโถ กมฺพโล โว, ปฐมนฺตาติ กิ? ปโฎ นาคเร ตุมฺหากํ, อโถ กมฺพโล คาเม โวฯ</p>


<p> น จ วา หา เหวโยเคฯ</p>


<p>จาทีหิ โยเค ตุมฺหอมฺหสทฺทานมาเทสา น โหนฺติ, คาโม ตว จ ปริคฺคโห, มม จ ปริคฺคโห, คาโม ตว วา ปริคฺคโห, มม วา ปริคฺคโห, คาโม ตว ห ปริคฺคโห, มม ห ปริคฺคโห, คาโม ตวาห ปริคฺคโห, มมาห ปริคฺคโห, คาโม ตเวว ปริคฺคโห, มเมว ปริคฺคโห, เอวํ สพฺพตฺถ อุทาหริตพฺพํ, โยเคติ กิํ? คาโม จ เต ปริคฺคโห, นครญฺจ เม ปริคฺคโหฯ</p>


<p> ทสฺสนเตฺถ นาโลจเนฯ</p>


<p>ทสฺสนเตฺถสุ อาโลจนวชฺชิเตสุ ปยุชฺชมาเนสุ ตุมฺหอมฺหสทฺทานมาเทสา น โหนฺติ, คาโม ตุเมฺห อุทฺทิสฺสาคโต, คาโม อเมฺห อุทฺทิสฺสาคโต, อนาโลจเนติ กิํ? คาโม โว อาโลเจติ, คาโม โน อาโลเจติฯ</p>


<p> อามนฺตณํ ปุพฺพมสนฺตํวฯ อามนฺตณํ ปุพฺพมวิชฺชมานํ วิย โหติ ตุมฺหามฺหสทฺทานมาเทสวิสเย, เทวทตฺต ตว ปริคฺคโห, อามนฺตณนฺติ กิํ? กมฺพโล เต ปริคฺคโห, ปุพฺพมิติ กิํ? ‘มเยตํ สพฺพมกฺขาตํ, ตุมฺหากํ ทฺวิชปุงฺควา , ปรสฺส หิ อวิชฺชมานเตฺต ‘อปาทาโท’ติ ปฎิเสโธ น สิยาฯ อิวาติ กิํ? สวนํ ยถา สิยาฯ</p>


<p> น สามญฺญวจนเมกเตฺถฯ</p>


<p>สมานาธิกรเณ ปรโต สามญฺญวจนมามนฺตณมสนฺตํ วิย น โหติ, มาณวก ชฎิลก เต ปริคฺคโหฯ ปรสฺสาวิชฺชมานเตฺตปิ ปุพฺพรูปมุปาทายาเทโส โหติ, สามญฺญวจนนฺติ กิํ? เทวทตฺต มาณวก ตว ปริคฺคโห, เอกเตฺถติ กิํ? เทวทตฺต ยญฺญทตฺต ตุมฺหํ ปริคฺคโหฯ</p>


<p> พหูสุ วาฯ</p>


<p>พหูสุ วตฺตมานมามนฺตณํ สามญฺญวจนเมกเตฺถ อวิชฺชมานํ วิย วา น โหติ, พฺราหฺมณา คุณวโนฺต ตุมฺหากํ ปริคฺคโห, พฺราหฺมณา คุณวโนฺต โว ปริคฺคโหฯ</p>

</p>

</p>





