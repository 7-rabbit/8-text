<h1>๔. โยนกรฎฺฐสาสนวํสกถามโคฺค</h1>
<p> อิทานิ ปน โยนกรเฎฺฐ สาสนสฺสุปฺปตฺติํ กเถสฺสามิ ฯ ภควา หิ เวเนยฺยหิตาวโห โยนกรเฎฺฐ มมสาสนํ จิรกาลํ ปภิฎฺฐหิสฺสตีติ อาเปกฺขิตฺวา สทฺธิํ ภิกฺขุ สเงฺฆน เทสจาริกํ อาหิณฺฑโนฺต ลภุญฺชํ นาม นครํ อคมาสิฯ ตทา เอโก เนสาโท หริผลํ ทตฺวา ตํ ปริภุญฺชิตฺวา หริพีเช ขิปิเต ปถวิยํ อปติตฺวา อากาเสเยว ปติฎฺฐาสิฯ ตํ ทิสฺวา สิตํ ปตฺวากาสิฯ ตมตฺถํ ทิสฺวา อานนฺทเตฺถโร ปุจฺฉิฯ อนาคเต โข อานนฺท อิมสฺมิํ ฐาเน มม ธาตุเจติยํ ปติฎฺฐหิสฺสติ, สาสนํ วิรูฬมาปชฺชิสฺสตีติ พฺยากาสิฯ ภควตา ปน หริผลสฺส ภุญฺชิตฎฺฐานตฺตาหริภุโญฺชติ ตสฺส รฎฺฐสฺส นามํ อโหสิฯ ทฺวินฺนํ ตาปสานํ ฐปิตํ ชลสุตฺติกํ ปฎิจฺจ โยนกานํ ภาสาย ลภุโญฺชติ นามํ อโหสิฯ</p>


<p>ตทา ตตฺถ มปินฺนาย นาม เอกิสฺสา มาติกาย สมีเป นิสิโนฺน เอโก ลวกุลิกเชฎฺฐโก อตฺตโน ปุตฺตํ สตฺตวสฺสิกํ ภควโต นิยฺยาเทตฺวา ปพฺพาเชสิฯ กมฺมฎฺฐานานุโยควเสน อจิเรเนว อรหตฺตํ ปาปุณิฯ สตฺตวสฺสิ กสฺสจ สามเณรสฺส อรหตฺตํ สจฺฉิกตฎฺฐานตํ ปฎิจฺจ โยนกภาสาย เอตํ ฐานํ จงฺคมงฺฆ อิติ วุจฺจติฯ จิรกาล วเสน ชงฺคมงฺฆ อิติ วุจฺจติฯ ตโต ปฎฺฐายเยว โยนกรเฎฺฐ สาสนํ ปติฎฺฐาตีติฯ</p>

</p>


<p>สาสเน ปน ปญฺจติํสาธิเก ทฺวิวสฺสสเต สมฺปเตฺต มหารกฺขิตเตฺถโร โยนกรฎฺฐํ คนฺตฺวา กโมฺพชเขมาวร หริภุญฺชายุทฺธยาทีสุ อเนเกสุ รเฎฺฐสุ สาสนํ ปติฎฺฐาเปติฯ ตานิ หิ สพฺพานิ รฎฺฐานิ สงฺคเหตฺวา ทเสฺสเนฺตหิ อฎฺฐกถาจริเยหิ โยนกโลกนฺติ โอกาสกาโลกวาจเกน สามญฺญสเทฺทน วุตฺตํฯ ปกติ เหสา คนฺถการานํ เยน  เกนจากาเรน อตฺถนฺตรสฺส วิญฺญาปนาติฯ</p>


<p>มหารกฺขิตเตฺถโร จ สทฺธิํ ปญฺจหิ ภิกฺขูหิ ปาฎลิปุตฺตโต อนิลปถมเคฺคน โยนกโลกํ อาคนฺตฺวา กาฬการามสุเตฺตน โยนเก ปสาเทสิฯ สตฺตติสหสฺสาธิกปาณสตสหสฺสํ มคฺคผลาลงฺการํ อทาสิฯ สนฺติเก จสฺส ทสสหสฺสานิ ปพฺพชิํสุฯ เอวํ โส ตตฺถสาสนํ ปติฎฺฐาเปสิฯ ตถา จ วุตฺตํ อฎฺฐกถายํ,–</p>


<p>
โยนกรฎฺฐํ ตทา คนฺตฺวา, โส มหารกฺขิโต อิสิ;  
  
กาฬการามสุเตฺตน, เต ปสาเทสิ โยนเกติฯ  
</p>
  
<p>ตโต ปฎฺฐาย เตสํ สิสฺสปรมฺปรา พหู โหนฺติ, คณนปถํ วีติวตฺตาฯ</p>

</p>

</p>


<p>โยนกรเฎฺฐ ลกุนฺนนคเร ชินจเกฺก ปญฺจวสฺสสเต มณิมยํ พุทฺธปฺปฎิมํ มาเปตฺวา วิสุกมฺมเทวปุโตฺต นาคเสนเตฺถรสฺส อทาสิฯ นาเคเสนเตฺถโร จ ตสฺมิํ ปฎิมมฺหิ ธาตุ อาคนฺตฺวา ปติฎฺฐาตูติ อธิฎฺฐาสิฯ อธิฎฺฐานวเสเนว สตฺตธาตุโย อาคนฺตฺวา ตตฺถ ปติฎฺฐหิตฺวา ปาฎิหาริยํ ทเสฺสสุนฺติ ราชวํเส วุตฺตํฯ</p>


<p>ตญฺจ วจนํ มม ปรินิพฺพานโต ปญฺจวสฺสสเต อติกฺกเนฺต เอเต อุปฺปชฺชิสฺสนฺตีติ มิลินฺทปญฺหายํ วุตฺตวจเนน กาลปริมาณวเสน จ สเมติฯ โยนกรเฎฺฐ มิลินฺทรโญฺญ กาเล ชินจเกฺก ปญฺจวสฺสสเตเยว นาคเสนเตฺถรํ ปฎิสฺส ชินจกฺกํ วิรูฬํ หุตฺวา ปติฎฺฐาสิฯ</p>

</p>

</p>


<p>กลิยุเค  ปญฺจสฎฺฐิวเสฺสลภุญฺชนครโต สงฺกมิตฺวา กฺยุงฺครนคเร มาปิกสฺส พญฺญาโจมงฺคร นามกสฺส รโญฺญ กาเล มชฺฌิมเทสโต กสฺสปเตฺถโร ปญฺจหิ เถเรหิ สทฺธิํ อาคจฺฉิฯ</p>


<p>ตทา โส ราชา วิหารํ กตฺวา เตสํ อทาสิฯ สีหฬทีปโต จ ธาตุโย อาเนตฺวา เอโก เถโร อาคจฺฉิฯ ธาตุโต ปาฎิหาริยํ ทิสฺวา ปสีทิตฺวา ลภุญฺชเจติย นิธานํ อกาสิฯ เต จ เถเร ปฎิจฺจ โยนกรเฎฺฐ สาสน วํโส อาคโตฯ</p>

</p>


<p>กลิยุเค ทฺวาสฎฺฐาธิเก สตฺตสเต สมฺปเตฺถ จินรฎฺฐิโนฺท ราชา อภิภวิตฺวา สกลมฺปิ โยนกรฎฺฐํ สงฺขุพฺติตํ โหติฯ ตทา มหาธมฺมคมฺภีรเตฺถโร มหาเมธงฺกรเตฺถ โรจาติ เทฺว เถโร โยนกรฎฺฐโต สทฺธิํ พหูหิ ภิกฺขูหิ สีหฬทีปํ อคมํสุฯ ตทา จ สีหฬทีเป ทุพฺภิกฺขภเยน อภิภูโต หุตฺวา ตโต สฺยามรเฎฺฐ โสกฺกตยนครํ ปุน อคมํสุฯ</p>


<p>ตโต ปจฺฉา ลกุนฺนนครํ คนฺตฺวา สาสนํ ปคฺคณฺหนฺตานํ ลชฺชิเปสลานํ ภิกฺขูนํ สนฺติเก ปุน สิกฺขํ คณฺหิํสุฯ เต จ เถโร สฺยามรเฎฺฐ โยนกรเฎฺฐ จ สพฺพตฺถ สาสนํ ปติฎฺฐาเปสุนฺติฯ</p>

</p>

</p>


<p>กลิยุเค ปญฺจวีสาธิเก อฎฺฐวสฺสสเต สมฺปเตฺต สิริสทฺธมฺมโลกปติจกฺกวตฺติราชา ลภุญฺชเจติยํ ปุน มหนฺตํ กตฺวา  ตสฺส เจติยสฺส สมีเป จตฺตาโร วิหาเร การาเปตฺวา มหาเมธงฺกรเตฺถรสฺส สาริปุตฺตเตฺถรสฺส จ อทาสิฯ ตทาปิ เต เทฺว เถรา สาสนํ ปริสุทฺธํ กตฺวา ปติฎฺฐาเปสุนฺติฯ</p>

</p>

</p>


<p>กลิยุเค เตจตฺตาลีสาธิเก นววสฺสสเต สมฺปเตฺต หํสาวตีนคเร อเนกเสติภิโนฺท นาม ราชา โยนกรฎฺฐํ อภิภวิตฺวา อตฺตโน หตฺถคตํ กตฺวา พลิ ภุญฺชนตฺถาย เชฎฺฐปุตฺตสฺส อนุรุทฺธสฺส นาม ราชกุมารสฺส ทตฺวา พหูหิ อมเจฺจหิ สทฺธิํ ตตฺถ คนฺตฺวา อนุราชตาเวน รชฺชํ การาเปสิฯ สาสนญฺจ วิโสธาเปตุํ สทฺธมฺมจกฺกสามิเตฺถรํ เตน สทฺธิํ ปหิณิฯ</p>


<p>อเนกเสติภิโนฺน กิร ราชา โยนกรฎฺฐํ วิชยกาเล ปฐมํ สาสนสฺส ปติฎฺฐานภูตมิทนฺติ กตฺวา ตํรฎฺฐวาสิโน กรมรานีตภาเวน น อคฺคเหสีติฯ</p>


<p>ยถาวุตฺตเตฺถรวํเสสุ จ เอโก ลกุนฺนนคเร อรญฺญวาสี เถโร ตตฺถ นคเร อชฺช อสุกสฺมิํ ฐาเน เอโก มโตติ คิหีนํ กเถตฺวา ยถากถิตํ ภูตํ หุตฺวา อยํ อภิญฺญาลาภีติ ปากโฎ อโหสิฯ</p>


<p>ตสฺมิํเยว จ นคเร มหามงฺคโล นาม เถโร อเนกเสติภินฺทสฺส รโญฺญ ยุชฺฌิตุํ อาคตกาเล อเนกเสติภิโนฺท ราชา มํ ปโกฺกสิสฺสติ, สมานชาติกํ ทูตํ เปเสฺสสฺสตีติ ปโกฺกสิตกาลโต ปฐมเมววทิฯ ยถาวุตฺตนิยาเมเนว ปโกฺกสนโต อยํ อภิญฺญา ลาภีติ กิตฺติ โฆโส อโหสิฯ</p>


<p>ตตฺถ นคเร ญาณวิลาสเตฺถโร สงฺขฺยาปกาสกํ นาม  ปกรณํ อกาสิฯ ตํฬีกํ ปน ปตฺตลงฺกเตฺถรสฺส วิหาเร วสโนฺต สิริมงฺคโลนาม เถโร อกาสิฯ</p>


<p>วิสุทฺธิมคฺคทีปนิํ ปน สํญฺญฺวตฺตอรญฺญวาสี อุตฺตราราโม นาม เอโก เถโรฯ มงฺคลทีปนิํ สิริมงฺคลเตฺถโรฯ อุปฺปาตสนฺติํ อญฺญตโร เถโรฯ ตํ กิร อุปฺปาตสนฺติํ สชฺฌายิตฺวา จีนรโญฺญ เสนํ อชินีติฯ อิเจฺจวํ โยนกรเฎฺฐ อภิญฺญาลาภีนํ คนฺถการานญฺจ เถรานํ อานุภาเวน ชินสาสนํ ปริสุทฺธํ หุตฺวา ปติฎฺฐาติฯ เอวํ เหตุผลสมฺพนฺธวเสน อาทิ อนฺต สมฺพนฺธวเสน จ ยถาวุเตฺตหิ ตีหิ นเยหิ เถรปรมฺปรา ฆเฎฺฎตฺวา คเหตพฺพาฯ</p>

</p>

</p>





