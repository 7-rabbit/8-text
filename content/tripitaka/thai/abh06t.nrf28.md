<h1>๒. ทุติโย ปริเจฺฉโท</h1>
<h3>ลกฺขณรสุปฎฺฐานวิภาโค</h3>
<ol>
<li>
สภาโว  
ลกฺขณํ นาม, กิจฺจสมฺปชฺชนา รโส;  
  
คยฺหากาโร อุปฎฺฐานํ, ปทฎฺฐานํ ตุ ปจฺจโยฯ  
</li>
  
<li>
อตฺตุปลทฺธิสงฺขาตา, สมฺปตฺตา จ ปนตฺถโต;  
  
ลกฺขณรสุปฎฺฐานา, โวหาราโภคเภทิตาฯ  
</li>
  
<li>
เตปญฺญาสสภาเวสุ, ตสฺมา เภทํ ยถารหํ;  
  
ลกฺขณาทิปฺปกาเรหิ, ปวกฺขามิ อิโต ปรํฯ  
</li>
  
<li>
จิเนฺตตีติ ภเว จิตฺตํ, จินฺตนมตฺตเมว วา;  
  
สมฺปยุตฺตาถ วา เตน, จิเนฺตนฺตีติ จ โคจรํฯ  
</li>
  
<li>
ผุสตีติ ภเว ผโสฺส, ผุสนํ วาถ เกวลํ;  
  
สมฺปยุตฺตาถ วา เตน, ผุสนฺตีติ จ โคจรํฯ  
</li>
  
<li>
เอวํ กตฺตริ ภาเว จ, กรเณ จ ยถารหํ;  
  
เตปญฺญาสสภาเวสุ, สทฺทนิพฺพจนํ นเยฯ  
</li>
  
<li>
อาลมฺพณมนํ จิตฺตํ, ตํวิชานนลกฺขณํ;  
  
สหชาธิฎฺฐานรสํ, จินฺตากโปฺปติ คยฺหติฯ  
</li>
  
<li>
อาลมฺพณสโมธาโน  
,  
  
ผโสฺส ผุสนลกฺขโณ;  
  
สงฺฆฎฺฎนรโส ตตฺถ,  
  
สนฺนิปาโตติ คยฺหติฯ  
</li>
  
<li>
เวทนาลมฺพณรสา, สา เวทยิตลกฺขณา;  
  
โคจรานุภวรสา, อนุภุตฺตีติ คยฺหติฯ  
</li>
  
<li>
อาการคหณํ  
สญฺญา, สา สญฺชานนลกฺขณา;  
  
นิมิตฺตุปฺปาทนรสา, อุปลกฺขาติ คยฺหติฯ  
</li>
  
<li>
เจตนา จิตฺตวิปฺผารา, สายํ พฺยาปารลกฺขณา;  
  
กมฺมนฺตายูหนรสา, สํวิธานนฺติ คยฺหติฯ  
</li>
  
<li>
เอกคฺคตา อวิเกฺขโป, สาวิสาหารลกฺขณา;  
  
สมฺปิณฺฑนรสา จิตฺตํ, สโมธานนฺติ คยฺหติฯ  
</li>
  
<li>
ยาปนํ สหชาตาน-มนุปาลนลกฺขณํ;  
  
ชีวิตํ ชีวนรสํ, อายุพโนฺธติ คยฺหติฯ  
</li>
  
<li>
สารณา มนสีกาโร, สมนฺนาหารลกฺขโณ;  
  
สํโยชนรโส จิตฺต-ปฎิปตฺตีติ คยฺหติฯ  
</li>
  
<li>
สงฺกปฺปนลกฺขโณ ตโกฺก, สหชาภินิโรปโน;  
  
อาลมฺพาหนนรโส, สนฺนิรุโชฺฌติ คยฺหติฯ  
</li>
  
<li>
วิจาโร อนุสนฺธาโน, อนุมชฺชนลกฺขโณ;  
  
จิตฺตานุโยชนรโส, อนุเปกฺขาติ คยฺหติฯ  
</li>
  
<li>
อธิโมโกฺข อสํสโปฺป, สุสนฺนิฎฺฐานลกฺขโณ;  
  
นิจฺจลาปาทนรโส, ทฬฺหวุตฺตีติ คยฺหติฯ  
</li>
  
<li>
วีริยํ ปน วายาโม, มหุสฺสาหนลกฺขโณ;  
  
กิจฺจาสํสีทนรโส, อุปตฺถโมฺภติ คยฺหติฯ  
</li>
  
<li>
อาลมฺพตฺถิกตา  
ฉโนฺท, กตฺตุกามตลกฺขโณ;  
  
อาลมฺพเณสนรโส, หตฺถาทานนฺติ คยฺหติฯ  
</li>
  
<li>
สหชาตานุผรณา, สมฺปิยายนลกฺขณา;  
  
สมฺปีนนรสา ปีติ, ปาโมชฺชมิติ คยฺหติฯ  
</li>
  
<li>
เจโตสทฺทหนํ สทฺธา, ภูโตกปฺปนลกฺขณา;  
  
หิตปกฺขนฺทนรสา, อธิมุตฺตีติ คยฺหติฯ  
</li>
  
<li>
อสโมฺมสา  
สภาเวสุ, สติ ธารณลกฺขณา;  
  
ธมฺมาปิลาปนรสา, อปฺปมาโทติ คยฺหติฯ  
</li>
  
<li>
หิรี เชคุจฺฉา ปาเปสุ, สา หรายนลกฺขณา;  
  
หีฬสํโกจนรสา, ปาปลชฺชาติ คยฺหติฯ  
</li>
  
<li>
ปาปสารชฺชโมตฺตปฺปํ, อุเพฺพคุตฺตาสลกฺขณํ;  
  
ภยสโงฺกจนรสํ, อวิสฺสาโสติ คยฺหติฯ  
</li>
  
<li>
อโลโภ อนภิสโงฺค, อปริคฺคหลกฺขโณ;  
  
มุตฺตปฺปวตฺตนรโส, อสํสโคฺคติ คยฺหติฯ  
</li>
  
<li>
อโทโส จิตฺตสาขลฺยํ, อพฺยาปชฺชนลกฺขโณ;  
  
สณฺหปฺปวตฺตนรโส, โสมฺมภาโวติ คยฺหติฯ  
</li>
  
<li>
อโมโห ขลิตาภาโว, ปฎิวิชฺฌนลกฺขโณ;  
  
วิสโยภาสนรโส, ปฎิโพโธติ คยฺหติฯ  
</li>
  
<li>
ตตฺรมชฺฌตฺตโตเปกฺขา, สมีกรณลกฺขณา;  
  
อปกฺขปาตนรสา, สมวาโหติ คยฺหติฯ  
</li>
  
<li>
ปสฺสทฺธิ กายจิตฺตานํ, ทรถาภาวลกฺขณา;  
  
อปริปฺผนฺทนรสา, สีติภาโวติ คยฺหติฯ  
</li>
  
<li>
ลหุตา กายจิตฺตานํ, อทนฺธาการลกฺขณา;  
  
อวิตฺถารรสา สลฺลหุกวุตฺตีติ คยฺหติฯ  
</li>
  
<li>
มุทุตา กายจิตฺตานํ, กกฺขฬาภาวลกฺขณา;  
  
กิจฺจาวิโรธนรสา, อนุกุลฺยนฺติ คยฺหติฯ  
</li>
  
<li>
กมฺมญฺญตา  
อุภินฺนมฺปิ, อลํกิจฺจสฺส ลกฺขณา;  
  
ปวตฺติสมฺปตฺติรสา, โยคภาโวติ คยฺหติฯ  
</li>
  
<li>
ตถา ปาคุญฺญตา ทฺวินฺนํ, วิสทาการลกฺขณา;  
  
สุขปฺปวตฺตนรสา, เสริภาโวติ คยฺหติฯ  
</li>
  
<li>
อุชุตา  
กายจิตฺตานํ, กุฎิลาภาวลกฺขณา;  
  
ชิมฺหนิมฺมทนรสา, อุชุวุตฺตีติ คยฺหติฯ  
</li>
  
<li>
สมฺมาวาจา วจีสุทฺธิ, วาจาสํยมลกฺขณา;  
  
มิจฺฉาวาโจรมรสา, วจีเวลาติ คยฺหติฯ  
</li>
  
<li>
สมฺมากมฺมํ กฺริยาสุทฺธํ, สมฺมากรณลกฺขณํ;  
  
มิจฺฉากโมฺมรมรสํ, กฺริยาเวลาติ คยฺหติฯ  
</li>
  
<li>
สมฺมาชีโว วิสุเทฺธฎฺฐิ, อลฺลิฎฺฐาชีวลกฺขโณ;  
  
มิจฺฉาชีโวรมรโส, สมฺมาวุตฺตีติ คยฺหติฯ  
</li>
  
<li>
กรุณา ทีนสเตฺตสุ, ทุกฺขาปนยลกฺขณา;  
  
โสตฺถิตาปตฺถนรสา, อนุกมฺปาติ คยฺหติฯ  
</li>
  
<li>
สุขฎฺฐิเตสุ มุทิตา, อนุโมทนลกฺขณา;  
  
เจโตวิกาสนรสา, อวิโรโธติ คยฺหติฯ  
</li>
  
<li>
เจโตสารชฺชนา โลโภ, อปริจฺจาคลกฺขโณ;  
  
อาลมฺพคิชฺฌนรโส, อภิลโคฺคติ คยฺหติฯ  
</li>
  
<li>
เจโตพฺยาปชฺชนํ โทโส, สมฺปทุสฺสนลกฺขโณ;  
  
อาลมฺพณฆาตรโส, จณฺฑิกฺกมิติ คยฺหติฯ  
</li>
  
<li>
เจโตสมฺมุยฺหนํ โมโห,  
  
โส สมฺมุยฺหนลกฺขโณ;  
  
สภาวจฺฉาทนรโส,  
  
อนฺธภาโวติ คยฺหติฯ  
</li>
  
<li>
ปาปาชิคุจฺฉาหิริกํ, นิลฺลชฺชาการลกฺขณํ;  
  
ปาโปปลาปนรสํ, มลคฺคาโหติ คยฺหติฯ  
</li>
  
<li>
อสารชฺชนมโนตฺตปฺปมนุตฺตาสนลกฺขณํ  
;  
  
ปาปปกฺขนฺทนรสํ, ปาคพฺภมิติ คยฺหติฯ  
</li>
  
<li>
ทิฎฺฐิ  
ทฬฺหวิปลฺลาโส, สา ปรามาสลกฺขณา;  
  
ตุจฺฉาภินิเวสนรสา, มิจฺฉาคาโหติ คยฺหติฯ  
</li>
  
<li>
‘‘อหสฺมี’’ติ มญฺญมาโน, โส สมุนฺนติลกฺขโณ;  
  
เกตุสมฺปคฺคหรโส, อหํกาโรติ คยฺหติฯ  
</li>
  
<li>
ปรสมฺปตฺตีสุ อิสฺสา, อกฺขมาการลกฺขณา;  
  
เจโตวิกุจนรสา, วิมุขตฺตนฺติ คยฺหติฯ  
</li>
  
<li>
ปริคฺคเหสุ มเจฺฉรํ, สนฺนิคูหนลกฺขณํ;  
  
สามญฺญาสหนรสํ, เววิจฺฉมิติ คยฺหติฯ  
</li>
  
<li>
เจโตปหนนํ ถีนํ, ตํ สํสีทนลกฺขณํ;  
  
อุสฺสาหภญฺชนรสํ, สํขิตฺตตฺตนฺติ คยฺหติฯ  
</li>
  
<li>
วิฆาโต สหชาตานํ, มิทฺธํ โมหนลกฺขณํ;  
  
สตฺติสํภญฺชนรสํ, อาตุรตฺตนฺติ คยฺหติฯ  
</li>
  
<li>
อุทฺธจฺจํ จิตฺตวิเกฺขโป, อวูปสมลกฺขณํ;  
  
เจโตนวฎฺฐานรสํ, ภนฺตตฺตมิติ คยฺหติฯ  
</li>
  
<li>
วิปฺปฎิสาโร กุกฺกุจฺจมนุโสจนลกฺขณํ;  
  
อตฺตานุโสจนรสํ, ปจฺฉาตาโปติ คยฺหติฯ  
</li>
  
<li>
กงฺขายนา วิจิกิจฺฉา, อสนฺนิฎฺฐานลกฺขณา;  
  
อเนกคาหนรสา, อปฺปติฎฺฐาติ คยฺหติฯ  
</li>
  
<li>
อิเจฺจวํ ลกฺขณาทีหิ, วิภาเวยฺย วิจกฺขโณ;  
  
เตปญฺญาสสภาเวสุ, สภาวาการลกฺขณํฯ  
</li>
  
<li>
ลกฺขณตฺถกุสลา  
สลกฺขเณ,  
  
ลกฺขณตฺถปรเมปิ เกวลํ;  
  
ลกฺขณุคฺคหสุขาย วณฺณยุํ,  
  
ลกฺขณาทิมุขโต สลกฺขณํฯ  
</li>
  
<li>
อตฺถํ  
ตเมวมนุคมฺม มเยตฺถ วุตฺต-  
  
มตฺถานมตฺถนยนตฺถมเนกธาปิ;  
  
ปเตฺถยฺย เมตฺถ วจนตฺถนเยหิ ญาณ-  
  
มเตฺถสุ พุทฺธวจนตฺถนยตฺถิเกหิฯ  
</li>
  
อิติ นามรูปปริเจฺฉเท ลกฺขณรสุปฎฺฐานวิภาโค นาม  
</li>
  
ทุติโย ปริเจฺฉโทฯ  
</li>
  
  
  
  
  