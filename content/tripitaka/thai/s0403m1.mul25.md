<h1>(๒๖) ๖. อุปสมฺปทาวโคฺค</h1>
<h3>๑. อุปสมฺปาเทตพฺพสุตฺตํ</h3>
<p>  ‘‘ปญฺจหิ   , ภิกฺขเว, ธเมฺมหิ สมนฺนาคเตน ภิกฺขุนา อุปสมฺปาเทตพฺพํฯ กตเมหิ ปญฺจหิ? อิธ, ภิกฺขเว, ภิกฺขุ อเสเขน สีลกฺขเนฺธน สมนฺนาคโต โหติ; อเสเขน สมาธิกฺขเนฺธน สมนฺนาคโต โหติ; อเสเขน ปญฺญากฺขเนฺธน สมนฺนาคโต โหติ; อเสเขน วิมุตฺติกฺขเนฺธน สมนฺนาคโต โหติ; อเสเขน วิมุตฺติญาณทสฺสนกฺขเนฺธน สมนฺนาคโต โหติฯ อิเมหิ โข, ภิกฺขเว, ปญฺจหิ ธเมฺมหิ สมนฺนาคเตน ภิกฺขุนา อุปสมฺปาเทตพฺพ’’นฺติฯ ปฐมํฯ</p>


<h3>๒. นิสฺสยสุตฺตํ</h3>
<p>  ‘‘ปญฺจหิ, ภิกฺขเว, ธเมฺมหิ สมนฺนาคเตน ภิกฺขุนา นิสฺสโย ทาตโพฺพฯ กตเมหิ ปญฺจหิ? อิธ, ภิกฺขเว, ภิกฺขุ อเสเขน สีลกฺขเนฺธน สมนฺนาคโต โหติ…เป.… อเสเขน วิมุตฺติญาณทสฺสนกฺขเนฺธน สมนฺนาคโต โหติฯ อิเมหิ…เป.… นิสฺสโย ทาตโพฺพ’’ติฯ ทุติยํฯ</p>


<h3>๓. สามเณรสุตฺตํ</h3>
<p>  ‘‘ปญฺจหิ, ภิกฺขเว, ธเมฺมหิ สมนฺนาคเตน ภิกฺขุนา สามเณโร อุปฎฺฐาเปตโพฺพฯ กตเมหิ ปญฺจหิ? อิธ, ภิกฺขเว, ภิกฺขุ อเสเขน สีลกฺขเนฺธน สมนฺนาคโต โหติ; อเสเขน สมาธิกฺขเนฺธน… อเสเขน ปญฺญากฺขเนฺธน… อเสเขน วิมุตฺติกฺขเนฺธน… อเสเขน วิมุตฺติญาณทสฺสนกฺขเนฺธน สมนฺนาคโต โหติฯ อิเมหิ โข, ภิกฺขเว, ปญฺจหิ ธเมฺมหิ สมนฺนาคเตน ภิกฺขุนา สามเณโร อุปฎฺฐาเปตโพฺพ’’ติฯ ตติยํฯ</p>


<h3>๔. ปญฺจมจฺฉริยสุตฺตํ</h3>
<p> ‘‘ปญฺจิมานิ  , ภิกฺขเว, มจฺฉริยานิฯ กตมานิ ปญฺจ? อาวาสมจฺฉริยํ, กุลมจฺฉริยํ, ลาภมจฺฉริยํ, วณฺณมจฺฉริยํ, ธมฺมมจฺฉริยํ – อิมานิ  โข, ภิกฺขเว, ปญฺจ มจฺฉริยานิฯ อิเมสํ โข, ภิกฺขเว, ปญฺจนฺนํ มจฺฉริยานํ เอตํ ปฎิกุฎฺฐํ , ยทิทํ ธมฺมมจฺฉริย’’นฺติฯ จตุตฺถํฯ</p>


<h3>๕. มจฺฉริยปฺปหานสุตฺตํ</h3>
<p> ‘‘ปญฺจนฺนํ , ภิกฺขเว, มจฺฉริยานํ ปหานาย สมุเจฺฉทาย พฺรหฺมจริยํ วุสฺสติฯ กตเมสํ ปญฺจนฺนํ? อาวาสมจฺฉริยสฺส ปหานาย สมุเจฺฉทาย พฺรหฺมจริยํ วุสฺสติ; กุลมจฺฉริยสฺส…เป.… ลาภมจฺฉริยสฺส… วณฺณมจฺฉริยสฺส… ธมฺมมจฺฉริยสฺส ปหานาย สมุเจฺฉทาย พฺรหฺมจริยํ วุสฺสติฯ อิเมสํ โข, ภิกฺขเว, ปญฺจนฺนํ มจฺฉริยานํ ปหานาย สมุเจฺฉทาย พฺรหฺมจริยํ วุสฺสตี’’ติฯ ปญฺจมํฯ</p>


<h3>๖. ปฐมฌานสุตฺตํ</h3>
<p> ‘‘ปญฺจิเม, ภิกฺขเว, ธเมฺม อปฺปหาย อภโพฺพ ปฐมํ ฌานํ อุปสมฺปชฺช วิหริตุํฯ กตเม ปญฺจ? อาวาสมจฺฉริยํ, กุลมจฺฉริยํ, ลาภมจฺฉริยํ, วณฺณมจฺฉริยํ, ธมฺมมจฺฉริยํ – อิเม โข, ภิกฺขเว, ปญฺจ ธเมฺม อปฺปหาย อภโพฺพ ปฐมํ ฌานํ อุปสมฺปชฺช วิหริตุํฯ</p>


<p>‘‘ปญฺจิเม, ภิกฺขเว, ธเมฺม ปหาย ภโพฺพ ปฐมํ ฌานํ อุปสมฺปชฺช วิหริตุํฯ กตเม ปญฺจ? อาวาสมจฺฉริยํ, กุลมจฺฉริยํ, ลาภมจฺฉริยํ, วณฺณมจฺฉริยํ, ธมฺมมจฺฉริยํ – อิเม โข, ภิกฺขเว, ปญฺจ ธเมฺม ปหาย ภโพฺพ ปฐมํ ฌานํ อุปสมฺปชฺช วิหริตุ’’นฺติฯ ฉฎฺฐํฯ</p>


<h3>๗-๑๓. ทุติยฌานสุตฺตาทิสตฺตกํ</h3>
<p> ‘‘ปญฺจิเม , ภิกฺขเว, ธเมฺม อปฺปหาย อภโพฺพ ทุติยํ ฌานํ…เป.… อภโพฺพ ตติยํ ฌานํ… อภโพฺพ จตุตฺถํ ฌานํ… อภโพฺพ โสตาปตฺติผลํ… อภโพฺพ สกทาคามิผลํ… อภโพฺพ อนาคามิผลํ… อภโพฺพ อรหตฺตํ  สจฺฉิกาตุํฯ กตเม ปญฺจ? อาวาสมจฺฉริยํ  , กุลมจฺฉริยํ, ลาภมจฺฉริยํ, วณฺณมจฺฉริยํ, ธมฺมมจฺฉริยํ – อิเม โข, ภิกฺขเว, ปญฺจ ธเมฺม อปฺปหาย อภโพฺพ อรหตฺตํ สจฺฉิกาตุํฯ</p>


<p>‘‘ปญฺจิเม, ภิกฺขเว, ธเมฺม ปหาย ภโพฺพ ทุติยํ ฌานํ…เป.… ภโพฺพ ตติยํ ฌานํ… ภโพฺพ จตุตฺถํ ฌานํ… ภโพฺพ โสตาปตฺติผลํ… ภโพฺพ สกทาคามิผลํ… ภโพฺพ อนาคามิผลํ… ภโพฺพ อรหตฺตํ สจฺฉิกาตุํฯ กตเม ปญฺจ? อาวาสมจฺฉริยํ, กุลมจฺฉริยํ, ลาภมจฺฉริยํ, วณฺณมจฺฉริยํ, ธมฺมมจฺฉริยํ – อิเม โข, ภิกฺขเว, ปญฺจ ธเมฺม ปหาย ภโพฺพ อรหตฺตํ สจฺฉิกาตุ’’นฺติฯ เตรสมํฯ</p>


<h3>๑๔. อปรปฐมฌานสุตฺตํ</h3>
<p> ‘‘ปญฺจิเม , ภิกฺขเว, ธเมฺม อปฺปหาย อภโพฺพ ปฐมํ ฌานํ อุปสมฺปชฺช วิหริตุํฯ กตเม ปญฺจ? อาวาสมจฺฉริยํ, กุลมจฺฉริยํ, ลาภมจฺฉริยํ, วณฺณมจฺฉริยํ, อกตญฺญุตํ อกตเวทิตํ – อิเม โข, ภิกฺขเว, ปญฺจ ธเมฺม อปฺปหาย อภโพฺพ ปฐมํ ฌานํ อุปสมฺปชฺช วิหริตุํฯ</p>


<p>‘‘ปญฺจิเม, ภิกฺขเว, ธเมฺม ปหาย ภโพฺพ ปฐมํ ฌานํ อุปสมฺปชฺช วิหริตุํฯ กตเม ปญฺจ? อาวาสมจฺฉริยํ, กุลมจฺฉริยํ, ลาภมจฺฉริยํ, วณฺณมจฺฉริยํ, อกตญฺญุตํ อกตเวทิตํ – อิเม โข, ภิกฺขเว, ปญฺจ ธเมฺม ปหาย ภโพฺพ ปฐมํ ฌานํ อุปสมฺปชฺช วิหริตุ’’นฺติฯ จุทฺทสมํฯ</p>


<h3>๑๕-๒๑. อปรทุติยฌานสุตฺตาทิสตฺตกํ</h3>
<p> ‘‘ปญฺจิเม , ภิกฺขเว, ธเมฺม อปฺปหาย อภโพฺพ ทุติยํ ฌานํ…เป.… ตติยํ ฌานํ… จตุตฺถํ ฌานํ… โสตาปตฺติผลํ… สกทาคามิผลํ… อนาคามิผลํ… อรหตฺตํ สจฺฉิกาตุํฯ กตเม ปญฺจ? อาวาสมจฺฉริยํ, กุลมจฺฉริยํ, ลาภมจฺฉริยํ, วณฺณมจฺฉริยํ, อกตญฺญุตํ อกตเวทิตํ – อิเม โข, ภิกฺขเว, ปญฺจ ธเมฺม อปฺปหาย อภโพฺพ อรหตฺตํ สจฺฉิกาตุํฯ</p>


<p>‘‘ปญฺจิเม, ภิกฺขเว, ธเมฺม ปหาย ภโพฺพ ทุติยํ ฌานํ…เป.… ตติยํ ฌานํ… จตุตฺถํ ฌานํ… โสตาปตฺติผลํ… สกทาคามิผลํ… อนาคามิผลํ… อรหตฺตํ สจฺฉิกาตุํฯ กตเม  ปญฺจ? อาวาสมจฺฉริยํ, กุลมจฺฉริยํ, ลาภมจฺฉริยํ, วณฺณมจฺฉริยํ, อกตญฺญุตํ อกตเวทิตํ – อิเม โข, ภิกฺขเว, ปญฺจ ธเมฺม ปหาย ภโพฺพ อรหตฺตํ สจฺฉิกาตุ’’นฺติฯ เอกวีสติมํฯ</p>

</p>





