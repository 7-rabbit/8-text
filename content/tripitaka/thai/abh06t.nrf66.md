<h1>ปญฺจวีสติโม ปริเจฺฉโท</h1>
<h3>๒๕. วิปสฺสนาวุทฺธิกถา</h3>
<ol>
<li>
สีลจิตฺตทิฎฺฐิกงฺขาวิตรณวิสุทฺธิโย  
;  
  
ปตฺวา กลาปโต ตาว, สมฺมเสยฺย ตโต ปรํฯ  
</li>
  
<li>
กลาปโต สมฺมสนํ, อุทยพฺพยทสฺสนํ;  
  
ภงฺคญาณํ ภยญาณํ, ตถาทีนวนิพฺพิทาฯ  
</li>
  
<li>
มุจฺจิตุกมฺยตาญาณํ, ปฎิสงฺขานุปสฺสนา;  
  
สงฺขารุเปกฺขานุโลมมิจฺจานุกฺกมโต ฐิตาฯ  
</li>
  
<li>
วิปสฺสนาติ จกฺขาตา, ทสญาณปรมฺปรา;  
  
ลกฺขณตฺตยมาหจฺจ, สงฺขาเรสุ ปวตฺตติฯ  
</li>
  
<li>
ตสฺมา กลาปโต ตาว, สมฺมเสยฺย ติลกฺขณํ;  
  
สมฺมสิตฺวา อตีตาทิขนฺธายตนธาตุโยฯ  
</li>
  
<li>
อนิจฺจา เต ขยเฎฺฐน, ขนฺธา ทุกฺขา ภยฎฺฐโต;  
  
อนตฺตา อสารกเฎฺฐน, อิจฺจาภิณฺหํ วิจินฺตยํฯ  
</li>
  
<li>
ตเสฺสวํ สมฺมสนฺตสฺส, อุปฎฺฐาติ ติลกฺขณํ;  
  
สงฺขาเรสุ ตโต โยคี, ขณสนฺตติอทฺธโตฯ  
</li>
  
<li>
ปจฺจุปฺปนฺนาน ธมฺมานํ, อุทยญฺจ วยํ ตถา;  
  
ปญฺญาสาการเภเทหิ, อนุปสฺสติ ตตฺถ หิฯ  
</li>
  
<li>
อวิชฺชาตณฺหากมฺมานํ, อุทยา จ นิโรธโต;  
  
สมุทยา นิโรธา จ, ปญฺจนฺนํ ทสฺสิตา ตถาฯ  
</li>
  
<li>
รูปสฺสาหารโต  
ติณฺณํ, ผสฺสโต นามรูปโต;  
  
วิญฺญาณเสฺสติ สเพฺพปิ, จตฺตาลีส สมิสฺสิตาฯ  
</li>
  
<li>
นิพฺพตฺติลกฺขณํ  
ภงฺค-  
  
ลกฺขณเญฺจตฺถ ปสฺสโต;  
  
ขณโตทยโต เจติ,  
  
สมปญฺญาส โหนฺติ เตฯ  
</li>
  
<li>
อิติ ขนฺธมุเขเนเต, วิภตฺตา อุทยพฺพยา;  
  
อายตนฺนาทิเภเทหิ, โยเชตพฺพา ยถารหํฯ  
</li>
  
<li>
อุทยญฺจ วยเญฺจวํ, ปสฺสโต ตสฺส โยคิโน;  
  
วิภูตา โหนฺติ สงฺขารา, สมุฎฺฐาติ ติลกฺขณํฯ  
</li>
  
<li>
โพธิปกฺขิยธมฺมา จ,  
  
เต ปสฺสนฺติ วิเสสโต;  
  
ตโต ชายนฺตุปเกฺลสา,  
  
ทโสปเกฺลสวตฺถุกาฯ  
</li>
  
<li>
โอภาโส ปีติ ปสฺสทฺธิ, อธิโมโกฺข จ ปคฺคโห;  
  
สุขํ ญาณมุปฎฺฐานํ, อุเปกฺขา จ นิกนฺติ จฯ  
</li>
  
<li>
ตณฺหามานทิฎฺฐิคฺคาหวเสน ติวิเธปิ เต;  
  
อสฺสาเทโนฺต อุนฺนมโนฺต, มมายโนฺต กิลิสฺสติฯ  
</li>
  
<li>
มคฺคํ ผลญฺจ นิพฺพานํ, ปโตฺตสฺมีติ อโกวิโท;  
  
เวกฺขพุชฺฌาติ มญฺญโนฺต, ปโปฺปติ อธิมานิโกฯ  
</li>
  
<li>
มคฺคาทโย น โหเนฺตเต,  
  
ตณฺหาคาหาทิวตฺถุโต;  
  
ตณฺหามานทิฎฺฐิโย จุปเกฺลสา ปริปนฺถกาฯ  
</li>
  
<li>
โปราณเมว ขนฺธานํ, อุทยพฺพยทสฺสนํ;  
  
ติลกฺขณารมฺมณโต, มโคฺค นิพฺพานปจฺจโยฯ  
</li>
  
<li>
อิติ  
มคฺคํ อมคฺคญฺจ, วิโสเธนฺตสฺส สิชฺฌติ;  
  
วิสุทฺธิ  
จ  
มคฺคามคฺคญาณทสฺสน  
นามิกาฯ  
</li>
  
<li>
ตถาปรา  
วิสุทฺธีนํ, อุทยพฺพยทสฺสนํ;  
  
อาทิํ กตฺวา  
ปฎิปทาญาณทสฺสน  
นามิกาฯ  
</li>
  
<li>
ปจฺฉา สํเกฺลสวิเกฺขปวิสุทฺธนฺตํ ยถา ปุเร;  
  
ปฎิปชฺชติ เมธาวี, อุทยพฺพยทสฺสนํฯ  
</li>
  
<li>
อิติ โขทยพฺพยานุปสฺสนาญาณวีถิยํ;  
  
สิกฺขนฺตสฺสาจิเรเนว, ปริปกฺกา วิปสฺสนาฯ  
</li>
  
<li>
ปหาโยทยโวหารํ, วยเมวาธิมุจฺจโต;  
  
อุปฺปาทาโภคโมหาย, ภงฺคเมวานุติฎฺฐติฯ  
</li>
  
<li>
ตโต นิชฺฌรธาราว, คงฺคาวาโรทกํ วิย;  
  
ภิชฺชมานติณานิว, ปฎิปชฺชา สิขา วิยฯ  
</li>
  
<li>
ปตเนฺต จ วยเนฺต จ, ภิชฺชนฺติเจฺจว สงฺขเต;  
  
ปสฺสโต ตสฺส ภงฺคานุปสฺสนาญาณมีริตํฯ  
</li>
  
<li>
ตโต ภยานุปสฺสนา, สภยาติ วิปสฺสโต;  
  
อาทีนวานุปสฺสนา-ญาณํ อาทีนวาติ จฯ  
</li>
  
<li>
นิพฺพิทานุปสฺสนา จ, นิพฺพินฺทนฺตสฺส โยคิโน;  
  
มุจฺจิตุกมฺยตาญาณํ, ตโต มุจฺจิตุมิจฺฉโตฯ  
</li>
  
<li>
นิจฺจา เจ น นิรุเชฺฌยฺย, น พาเธยฺย สุขา ยทิ;  
  
วเส วเตฺตยฺย อตฺตา เจ, ตทภาวา น เต ตถาฯ  
</li>
  
<li>
สุฎฺฐุ มุจฺจิตุมิเจฺจวํ, ปฎิปจฺจกฺขโต ตโต;  
  
ปฎิสงฺขานุปสฺสนา-ญาณํ ชาตนฺติ วุจฺจติฯ  
</li>
  
<li>
สาธุกํ ปฎิสงฺขาย, สงฺขาเรสุ ติลกฺขณํ;  
  
สุปริญฺญาตสงฺขาเร, ตเถว ปฎิปสฺสติฯ  
</li>
  
<li>
อนิจฺจา ทุกฺขานตฺตา จ, สงฺขาราว น จาปโร;  
  
อตฺตา วา อตฺตนียํ วา, นาหํ น ตุ มมาติ จฯ  
</li>
  
<li>
ตโตว  
  
ตตฺถ มชฺฌโตฺต, นนฺทิราควินิสฺสโฎ;  
  
อตฺตตฺตนิยภาเวน, สงฺขาเรสฺวชฺฌุเปกฺขติฯ  
</li>
  
<li>
สงฺขารุเปกฺขาสงฺขาตํ, ญาณํ ตสฺส อิตีริตํ;  
  
ตโต วุฎฺฐานฆฎิตํ, อนุโลมนฺติ วุจฺจติฯ  
</li>
  
<li>
สุปริญฺญาตสงฺขาเร, สุสมฺมฎฺฐติลกฺขเณ;  
  
อุเปกฺขนฺตสฺส ตเสฺสว, สิขาปตฺตา วิปสฺสนาฯ  
</li>
  
<li>
สงฺขารธเมฺม อารพฺภ, ตาว กาลํ ปวตฺตติ;  
  
ตีรทสฺสีว สกุโณ, ยาว ปารํ น ปสฺสติฯ  
</li>
  
<li>
ยทา ปสฺสติ นิพฺพานํ, วุฎฺฐานคหิตา ตทา;  
  
วุฎฺฐานคามินี นาม, สานุโลมา ปวุจฺจติฯ  
</li>
  
<li>
อิติ ทฺวีหิ วิสุทฺธีหิ, วิสุทฺธาย วิปสฺสโต;  
  
วิปสฺสนาปฎิปทํ, ปูเรตีติ ปวุจฺจตีติฯ  
</li>
  
อิติ นิพฺพานวิภาเค วิปสฺสนาวุทฺธิกถา นิฎฺฐิตาฯ  
</li>
  
ปญฺจวีสติโม ปริเจฺฉโทฯ  
</li>
  
  
  
  
  