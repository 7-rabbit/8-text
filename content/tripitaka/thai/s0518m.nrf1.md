<h1>๒-๓. มิลินฺทปโญฺห</h1>
<h2>๑. มหาวโคฺค</h2>
<h3>๑. ปญฺญตฺติปโญฺห</h3>
<p> อถ    โข มิลิโนฺท ราชา เยนายสฺมา นาคเสโน เตนุปสงฺกมิ, อุปสงฺกมิตฺวา อายสฺมตา นาคเสเนน สทฺธิํ สโมฺมทิ, สโมฺมทนียํ กถํ สารณียํ วีติสาเรตฺวา เอกมนฺตํ นิสีทิฯ อายสฺมาปิ โข นาคเสโน ปฎิสโมฺมทนีเยเนว  มิลินฺทสฺส รโญฺญ จิตฺตํ อาราเธสิฯ อถ โข มิลิโนฺท ราชา อายสฺมนฺตํ นาคเสนํ เอตทโวจ ‘‘กถํ ภทโนฺต ญายติ, กินฺนาโมสิ ภเนฺต’’ติ? ‘‘นาคเสโน’’ติ โข อหํ, มหาราช, ญายามิ, ‘‘นาคเสโน’’ติ โข มํ, มหาราช, สพฺรหฺมจารี สมุทาจรนฺติ, อปิ จ มาตาปิตโร นามํ กโรนฺติ ‘‘นาคเสโน’’ติ วา ‘‘สูรเสโน’’ติ วา ‘‘วีรเสโน’’ติ วา ‘‘สีหเสโน’’ติ วา, อปิ จ โข, มหาราช, สงฺขา สมญฺญา ปญฺญตฺติ โวหาโร นามมตฺตํ ยทิทํ นาคเสโนติ, น เหตฺถ ปุคฺคโล อุปลพฺภตีติฯ</p>


<p>อถ โข มิลิโนฺท ราชา เอวมาห ‘‘สุณนฺตุ เม โภโนฺต ปญฺจสตา โยนกา อสีติสหสฺสา จ ภิกฺขู, อยํ นาคเสโน เอวมาห ‘น เหตฺถ ปุคฺคโล อุปลพฺภตี’ติ, กลฺลํ นุ โข ตทภินนฺทิตุ’’นฺติฯ อถ โข มิลิโนฺท ราชา อายสฺมนฺตํ นาคเสนํ เอตทโวจ ‘‘สเจ, ภเนฺต นาคเสน, ปุคฺคโล นูปลพฺภติ, โก จรหิ ตุมฺหากํ จีวรปิณฺฑปาตเสนาสนคิลานปฺปจฺจยเภสชฺชปริกฺขารํ เทติ, โก ตํ ปริภุญฺชติ, โก สีลํ รกฺขติ, โก ภาวนมนุยุญฺชติ, โก มคฺคผลนิพฺพานานิ สจฺฉิกโรติ, โก ปาณํ หนติ, โก อทินฺนํ อาทิยติ, โก กาเมสุมิจฺฉาจารํ จรติ, โก มุสา ภณติ, โก มชฺชํ ปิวติ, โก ปญฺจานนฺตริยกมฺมํ  กโรติ, ตสฺมา นตฺถิ กุสลํ, นตฺถิ อกุสลํ, นตฺถิ กุสลากุสลานํ กมฺมานํ กตฺตา วา กาเรตา วา, นตฺถิ สุกตทุกฺกฎานํ กมฺมานํ ผลํ วิปาโก, สเจ , ภเนฺต นาคเสน, โย ตุเมฺห มาเรติ, นตฺถิ ตสฺสาปิ ปาณาติปาโต, ตุมฺหากมฺปิ, ภเนฺต นาคเสน, นตฺถิ อาจริโย, นตฺถิ อุปชฺฌาโย, นตฺถิ อุปสมฺปทาฯ ‘นาคเสโนติ มํ, มหาราช, สพฺรหฺมจารี สมุทาจรนฺตี’ติ ยํ วเทสิ, ‘กตโม เอตฺถ นาคเสโน ? กินฺนุ โข, ภเนฺต, เกสา นาคเสโน’’ติ? ‘‘น หิ มหาราชา’’ติฯ ‘‘โลมา นาคเสโน’’ติ? ‘‘น หิ มหาราชา’’ติฯ ‘‘นขา…เป.… ทนฺตา…เป.… ตโจ…เป.… มํสํ…เป.… นฺหารุ…เป.… อฎฺฐิ…เป.… อฎฺฐิมิญฺชํ…เป.… วกฺกํ…เป.… หทยํ…เป.… ยกนํ…เป.… กิโลมกํ…เป.… ปิหกํ…เป.… ปปฺผาสํ…เป.… อนฺตํ…เป.… อนฺตคุณํ…เป.… อุทริยํ…เป.… กรีสํ…เป.… ปิตฺตํ…เป.… เสมฺหํ…เป.… ปุโพฺพ…เป.… โลหิตํ…เป.… เสโท…เป.… เมโท…เป.… อสฺสุ…เป.… วสา…เป.… เขโฬ…เป.… สิงฺฆาณิกา…เป.… ลสิกา…เป.… มุตฺตํ…เป.… มตฺถเก มตฺถลุงฺคํ นาคเสโน’’ติ? ‘‘น หิมหาราชา’’ติฯ ‘‘กิํ นุ โข, ภเนฺต, รูปํ นาคเสโน’’ติ? ‘‘นหิ มหาราชา’’ติฯ ‘‘เวทนา นาคเสโน’’ติ?‘‘น หิ มหาราชา’’ติฯ ‘‘สญฺญา นาคเสโน’’ติ? ‘‘น หิ มหาราชา’’ติฯ ‘‘สงฺขารา นาคเสโน’’ติ? ‘‘น หิ มหาราชา’’ติฯ ‘‘วิญฺญาณํ นาคเสโน’’ติ? ‘‘น หิ มหาราชา’’ติฯ ‘‘กิํ ปน, ภเนฺต, รูปเวทนาสญฺญาสงฺขารวิญฺญาณํ นาคเสโน’’ติ? ‘‘น หิ มหาราชา’’ติฯ ‘‘กิํ ปน, ภเนฺต, อญฺญตฺร รูปเวทนาสญฺญาสงฺขารวิญฺญาณํ นาคเสโน’’ติ? ‘‘น หิ มหาราชา’’ติฯ ‘‘ตมหํ ภเนฺต, ปุจฺฉโนฺต ปุจฺฉโนฺต น ปสฺสามิ นาคเสนํฯ นาคเสนสโทฺท เยว นุ โข, ภเนฺต, นาคเสโน’’ติ? ‘‘น หิ มหาราชา’’ติฯ ‘‘โก ปเนตฺถ นาคเสโน, อลิกํ ตฺวํ, ภเนฺต, ภาสสิ มุสาวาทํ, นตฺถิ นาคเสโน’’ติฯ</p>


<p>อถ โข อายสฺมา นาคเสโน มิลินฺทํ ราชานํ เอตทโวจ ‘‘ตฺวํ โขสิ, มหาราช, ขตฺติยสุขุมาโล อจฺจนฺตสุขุมาโล, ตสฺส เต, มหาราช, มชฺฌนฺหิกสมยํ ตตฺตาย ภูมิยา อุณฺหาย วาลิกาย ขราย สกฺขรกถลิกาย  มทฺทิตฺวา ปาเทนาคจฺฉนฺตสฺส ปาทา รุชฺชนฺติ, กาโย กิลมติ, จิตฺตํ อุปหญฺญติ, ทุกฺขสหคตํ กายวิญฺญาณํ อุปฺปชฺชติ, กิํ นุ โข ตฺวํ ปาเทนาคโตสิ, อุทาหุ วาหเนนา’’ติ? ‘‘นาหํ, ภเนฺต, ปาเทนาคจฺฉามิ, รเถนาหํ  อาคโตสฺมี’’ติฯ ‘‘สเจ, ตฺวํ มหาราช, รเถนาคโตสิ, รถํ เม อาโรเจหิ, กิํ นุ โข, มหาราช, อีสา รโถ’’ติ? ‘‘น หิ ภเนฺต’’ติฯ ‘‘อโกฺข รโถ’’ติ? ‘‘น หิ ภเนฺต’’ติฯ ‘‘จกฺกานิ รโถ’’ติ? ‘‘น หิ ภเนฺต’’ติฯ ‘‘รถปญฺชรํ รโถ’’ติ? ‘‘น หิ ภเนฺต’’ติฯ ‘‘รถทณฺฑโก รโถ’’ติ? ‘‘น หิ ภเนฺต’’ติฯ ‘‘ยุคํ รโถ’’ติ? ‘‘น หิ ภเนฺต’’ติฯ ‘‘รสฺมิโย  รโถ’’ติ? ‘‘น หิ ภเนฺต’’ติฯ ‘‘ปโตทลฎฺฐิ รโถ’’ติ? ‘‘น หิ ภเนฺต’’ติฯ ‘‘กิํ นุ โข, มหาราช, อีสาอกฺขจกฺกรถปญฺชรรถทณฺฑยุครสฺมิปโตทา รโถ’’ติ? ‘‘น หิ ภเนฺต’’ติฯ ‘‘กิํ ปน, มหาราช , อญฺญตฺร อีสาอกฺขจกฺกรถปญฺชรรถทณฺฑยุครสฺมิปโตทา รโถ’’ติ? ‘‘น หิ ภเนฺต’’ติฯ ‘‘ตมหํ, มหาราช, ปุจฺฉโนฺต ปุจฺฉโนฺต น ปสฺสามิ รถํฯ รถสโทฺทเยว นุ โข, มหาราช, รโถ’’ติ? ‘‘น หิ ภเนฺต’’ติฯ ‘‘โก ปเนตฺถ รโถ, อลิกํ, ตฺวํ มหาราช, ภาสสิ มุสาวาทํ, นตฺถิ รโถ, ตฺวํสิ, มหาราช, สกลชมฺพุทีเป อคฺคราชา, กสฺส ปน ตฺวํ ภายิตฺวา มุสาวาทํ ภาสสิ, สุณนฺตุ เม โภโนฺต ปญฺจสตา โยนกา อสีติสหสฺสา จ ภิกฺขู, อยํ มิลิโนฺท ราชา เอวมาห ‘รเถนาหํ อาคโตสฺมี’ติ, สเจ ตฺวํ, มหาราช, รเถนาคโต‘สิ, รถํ เม อาโรเจหี’ติ วุโตฺต สมาโน รถํ น สมฺปาเทติ, กลฺลํ นุ โข ตทภินนฺทิตุ’’นฺติฯ เอวํ วุเตฺต ปญฺจสตา โยนกา อายสฺมโต นาคเสนสฺส สาธุการํ ทตฺวา มิลินฺทํ ราชานํ เอตทโวจุํ ‘‘อิทานิ โข ตฺวํ, มหาราช, สโกฺกโนฺต ภาสสฺสู’’ติฯ</p>


<p>อถ โข มิลิโนฺท ราชา อายสฺมนฺตํ นาคเสนํ เอตทโวจ ‘‘นาหํ, ภเนฺต นาคเสน, มุสา ภณามิ, อีสญฺจ ปฎิจฺจ อกฺขญฺจ ปฎิจฺจ จกฺกานิ จ ปฎิจฺจ รถปญฺชรญฺจ ปฎิจฺจ รถทณฺฑกญฺจ ปฎิจฺจ ‘รโถ’ติ สงฺขา สมญฺญา ปญฺญตฺติ โวหาโร นามมตฺตํ ปวตฺตตี’’ติฯ</p>


<p>‘‘สาธุ โข, ตฺวํ มหาราช, รถํ ชานาสิ, เอวเมว โข, มหาราช, มยฺหมฺปิ เกเส จ ปฎิจฺจ โลเม จ ปฎิจฺจ…เป.… มตฺถเก มตฺถลุงฺคญฺจ  ปฎิจฺจ รูปญฺจ ปฎิจฺจ เวทนญฺจ ปฎิจฺจ สญฺญญฺจ ปฎิจฺจ สงฺขาเร จ ปฎิจฺจ วิญฺญาณญฺจ ปฎิจฺจ ‘นาคเสโน’ติ สงฺขา สมญฺญา ปญฺญตฺติ โวหาโร นามมตฺตํ ปวตฺตติ, ปรมตฺถโต ปเนตฺถ ปุคฺคโล นูปลพฺภติฯ ภาสิตเมฺปตํ, มหาราช, วชิราย ภิกฺขุนิยา ภควโต สมฺมุขา –</p>


<p>
‘‘‘ยถา หิ องฺคสมฺภารา, โหติ สโทฺท รโถ อิติ;  
  
เอวํ ขเนฺธสุ สเนฺตสุ, โหติ ‘‘สโตฺต’’ติ สมฺมุตี’’’ติ  
ปสฺส สํ. นิ. ๑.๑๗๑  
ฯ  
</p>
  
<p>‘‘อจฺฉริยํ, ภเนฺต นาคเสน, อพฺภุตํ, ภเนฺต นาคเสน, อติจิตฺรานิ ปญฺหปฎิภานานิ วิสชฺชิตานิ, ยทิ พุโทฺธ ติเฎฺฐยฺย สาธุการํ ทเทยฺย, สาธุ สาธุ นาคเสน, อติจิตฺรานิ ปญฺหปฎิภานานิ วิสชฺชิตานี’’ติฯ</p>

</p>


<h3>๒. วสฺสคณนปโญฺห</h3>
<p> ‘‘กติวโสฺสสิ   ตฺวํ, ภเนฺต นาคเสนา’’ติ? ‘‘สตฺตวโสฺสหํ, มหาราชา’’ติฯ ‘‘เก เต, ภเนฺต, สตฺต, ตฺวํ วา สตฺต, คณนา วา สตฺตา’’ติ?</p>


<p>เตน โข ปน สมเยน มิลินฺทสฺส รโญฺญ สพฺพาภรณปฎิมณฺฑิตสฺส อลงฺกตปฎิยตฺตสฺส ปถวิยํ ฉายา ทิสฺสติ, อุทกมณิเก จ ฉายา ทิสฺสติฯ อถ โข อายสฺมา นาคเสโน มิลินฺทํ ราชานํ เอตทโวจ ‘‘อยํ เต, มหาราช, ฉายา ปถวิยํ อุทกมณิเก จ ทิสฺสติ, กิํ ปน, มหาราช, ตฺวํ วา ราชา, ฉายา วา ราชา’’ติ? ‘‘อหํ, ภเนฺต นาคเสน, ราชา, นายํ ฉายา ราชา, มํ ปน นิสฺสาย ฉายา ปวตฺตตี’’ติฯ ‘‘เอวเมว โข, มหาราช, วสฺสานํ คณนา สตฺต, น ปนาหํ สตฺต, มํ ปน นิสฺสาย สตฺต ปวตฺตติ, ฉายูปมํ มหาราชา’’ติฯ ‘‘อจฺฉริยํ, ภเนฺต นาคเสน, อพฺภุตํ, ภเนฺต นาคเสน, อติจิตฺรานิ ปญฺหปฎิภานานิ วิสชฺชิตานี’’ติฯ</p>

</p>


<h3>๓. วีมํสนปโญฺห</h3>
<p> ราชา อาห ‘‘ภเนฺต นาคเสน, สลฺลปิสฺสสิ มยา สทฺธิ’’นฺติ? ‘‘สเจ, ตฺวํ มหาราช, ปณฺฑิตวาทํ  สลฺลปิสฺสสิ สลฺลปิสฺสามิ, สเจ ปน ราชวาทํ สลฺลปิสฺสสิ น สลฺลปิสฺสามี’’ติฯ ‘‘กถํ, ภเนฺต นาคเสน, ปณฺฑิตา สลฺลปนฺตี’’ติ? ‘‘ปณฺฑิตานํ โข, มหาราช, สลฺลาเป อาเวฐนมฺปิ กยิรติ, นิเพฺพฐนมฺปิ กยิรติ, นิคฺคโหปิ กยิรติ, ปฎิกมฺมมฺปิ  กยิรติ, วิสฺสาโสปิ  กยิรติ, ปฎิวิสฺสาโสปิ กยิรติ, น จ เตน ปณฺฑิตา กุปฺปนฺติ, เอวํ โข, มหาราช, ปณฺฑิตา สลฺลปนฺตี’’ติฯ ‘‘กถํ ปน, ภเนฺต, ราชาโน สลฺลปนฺตี’’ติ? ‘‘ราชาโน โข, มหาราช, สลฺลาเป เอกํ วตฺถุํ ปฎิชานนฺติ, โย ตํ วตฺถุํ วิโลเมติ, ตสฺส ทณฺฑํ อาณาเปนฺติ ‘อิมสฺส ทณฺฑํ ปเณถา’ติ, เอวํ โข, มหาราช, ราชาโน สลฺลปนฺตี’’ติฯ ‘‘ปณฺฑิตวาทาหํ, ภเนฺต, สลฺลปิสฺสามิ, โน ราชวาทํ, วิสฺสโฎฺฐ ภทโนฺต สลฺลปตุ ยถา ภิกฺขุนา วา สามเณเรน วา อุปาสเกน วา อารามิเกน  วา สทฺธิํ สลฺลปติ , เอวํ วิสฺสโฎฺฐ ภทโนฺต สลฺลปตุ มา ภายตู’’ติฯ ‘‘สุฎฺฐุ มหาราชา’’ติ เถโร อพฺภานุโมทิฯ</p>


<p>ราชา อาห ‘‘ภเนฺต นาคเสน, ปุจฺฉิสฺสามี’’ติฯ ‘‘ปุจฺฉ มหาราชา’’ติฯ ‘‘ปุจฺฉิโตสิ เม ภเนฺต’’ติฯ ‘‘วิสชฺชิตํ มหาราชา’’ติฯ ‘‘กิํ ปน, ภเนฺต, ตยา วิสชฺชิต’’นฺติ? ‘‘กิํ ปน, มหาราช, ตยา ปุจฺฉิต’’นฺติฯ</p>

</p>


<h3>๔. อนนฺตกายปโญฺห</h3>
<p> อถ โข มิลินฺทสฺส รโญฺญ เอตทโหสิ ‘‘ปณฺฑิโต โข อยํ ภิกฺขุ ปฎิพโล มยา สทฺธิํ สลฺลปิตุํ, พหุกานิ จ เม ฐานานิ ปุจฺฉิตพฺพานิ ภวิสฺสนฺติ, ยาว อปุจฺฉิตานิ เยว ตานิ ฐานานิ ภวิสฺสนฺติ, อถ สูริโย อตฺถํ คมิสฺสติ, ยํนูนาหํ เสฺว อเนฺตปุเร สลฺลเปยฺย’’นฺติฯ อถ โข ราชา เทวมนฺติยํ เอตทโวจ ‘‘เตน หิ, ตฺวํ เทวมนฺติย, ภทนฺตสฺส อาโรเจยฺยาสิ ‘เสฺว อเนฺตปุเร รญฺญา สทฺธิํ สลฺลาโป ภวิสฺสตี’’’ติฯ อิทํ วตฺวา มิลิโนฺท ราชา อุฎฺฐายาสนา เถรํ นาคเสนํ อาปุจฺฉิตฺวา รถํ อภิรูหิตฺวา ‘‘นาคเสโน นาคเสโน’’ติ สชฺฌายํ กโรโนฺต ปกฺกามิฯ</p>


<p>อถ โข เทวมนฺติโย อายสฺมนฺตํ นาคเสนํ เอตทโวจ ‘‘ราชา, ภเนฺต, มิลิโนฺท เอวมาห ‘เสฺว อเนฺตปุเร รญฺญา สทฺธิํ สลฺลาโป ภวิสฺสตี’’’ติฯ ‘‘สุฎฺฐู’’ติ เถโร อพฺภานุโมทิฯ อถ โข ตสฺสา รตฺติยา อจฺจเยน เทวมนฺติโย จ อนนฺตกาโย จ มงฺกุโร จ สพฺพทิโนฺน จ เยน มิลิโนฺท ราชา เตนุปสงฺกมิํสุ, อุปสงฺกมิตฺวา ราชานํ มิลินฺทํ เอตทโวจุํ ‘‘อาคจฺฉตุ, มหาราช, ภทโนฺต นาคเสโน’’ติ ? ‘‘อาม อาคจฺฉตู’’ติฯ ‘‘กิตฺตเกหิ ภิกฺขูหิ สทฺธิํ อาคจฺฉตู’’ติ? ‘‘ยตฺตเก ภิกฺขู อิจฺฉติ, ตตฺตเกหิ ภิกฺขูหิ สทฺธิํ อาคจฺฉตู’’ติฯ</p>


<p>อถ โข สพฺพทิโนฺน อาห ‘‘อาคจฺฉตุ, มหาราช, ทสหิ ภิกฺขูหิ สทฺธิ’’นฺติ, ทุติยมฺปิ โข ราชา อาห ‘‘ยตฺตเก ภิกฺขู อิจฺฉติ, ตตฺตเกหิ ภิกฺขูหิ สทฺธิํ อาคจฺฉตู’’ติ ฯ ทุติยมฺปิ โข สพฺพทิโนฺน อาห ‘‘อาคจฺฉตุ, มหาราช, ทสหิ ภิกฺขูหิ สทฺธิ’’นฺติฯ ตติยมฺปิ โข ราชา อาห ‘‘ยตฺตเก  ภิกฺขู อิจฺฉติ, ตตฺตเกหิ ภิกฺขูหิ สทฺธิํ อาคจฺฉตู’’ติฯ ตติยมฺปิ โข สพฺพทิโนฺน อาห ‘‘อาคจฺฉตุ, มหาราช, ทสหิ ภิกฺขูหิ สทฺธิ’’นฺติฯ ‘‘สโพฺพ ปนายํ สกฺกาโร ปฎิยาทิโต, อหํ ภณามิ ‘ยตฺตเก ภิกฺขู อิจฺฉติ, ตตฺตเกหิ ภิกฺขูหิ สทฺธิํ อาคจฺฉตู’ติฯ อยํ, ภเณ สพฺพทิโนฺน, อญฺญถา ภณติ, กิํ นุ มยํ นปฺปฎิพลา ภิกฺขูนํ โภชนํ ทาตุ’’นฺติ? เอวํ วุเตฺต สพฺพทิโนฺน มงฺกุ อโหสิฯ</p>


<p>อถ โข เทวมนฺติโย จ อนนฺตกาโย จ มงฺกุโร จ เยนายสฺมา นาคเสโน เตนุปสงฺกมิํสุ, อุปสงฺกมิตฺวา อายสฺมนฺตํ นาคเสนํ เอตทโวจุํ ‘‘ราชา, ภเนฺต, มิลิโนฺท เอวมาห ‘ยตฺตเก ภิกฺขู อิจฺฉติ, ตตฺตเกหิ ภิกฺขูหิ สทฺธิํ อาคจฺฉตู’’’ติฯ อถ โข อายสฺมา นาคเสโน ปุพฺพณฺหสมยํ นิวาเสตฺวา ปตฺตจีวรมาทาย อสีติยา ภิกฺขุสหเสฺสหิ สทฺธิํ สาคลํ ปาวิสิฯ</p>


<p>อถ โข อนนฺตกาโย อายสฺมนฺตํ นาคเสนํ นิสฺสาย คจฺฉโนฺต อายสฺมนฺตํ นาคเสนํ เอตทโวจ ‘‘ภเนฺต นาคเสน, ยํ ปเนตํ พฺรูสิ ‘นาคเสโน’ติ, กตโม เอตฺถ, นาคเสโน’’ติ? เถโร อาห ‘‘โก ปเนตฺถ ‘นาคเสโน’ติ มญฺญสี’’ติ? ‘‘โย โส, ภเนฺต, อพฺภนฺตเร วาโต ชีโว ปวิสติ จ นิกฺขมติ จ, โส ‘นาคเสโน’ติ มญฺญามี’’ติฯ ‘‘ยทิ ปเนโส วาโต นิกฺขมิตฺวา นปฺปวิเสยฺย, ปวิสิตฺวา น นิกฺขเมยฺย, ชีเวยฺย นุ โข โส ปุริโส’’ติ? ‘‘น หิ ภเนฺต’’ติ ฯ ‘‘เย ปนิเม สงฺขธมกา สงฺขํ ธเมนฺติ, เตสํ วาโต ปุน ปวิสตี’’ติ? ‘‘น หิ ภเนฺต’’ติฯ ‘‘เย ปนิเม วํสธมกา วํสํ ธเมนฺติ, เตสํ วาโต ปุน ปวิสตี’’ติ? ‘‘น หิ ภเนฺต’’ติฯ ‘‘เย ปนิเม สิงฺคธมกา สิงฺคํ ธเมนฺติ, เตสํ วาโต ปุน ปวิสตี’’ติ? ‘‘น หิ ภเนฺต’’ติฯ ‘‘อถ กิสฺส ปน เตน น มรนฺตี’’ติฯ ‘‘นาหํ ปฎิพโล ตยา วาทินา สทฺธิํ สลฺลปิตุํ, สาธุ, ภเนฺต, อตฺถํ ชเปฺปหี’’ติฯ ‘‘เนโส ชีโว, อสฺสาสปสฺสาสา นาเมเต กายสงฺขารา’’ติ เถโร อภิธมฺมกถํ กเถสิฯ อถ อนนฺตกาโย อุปาสกตฺตํ ปฎิเวเทสีติฯ</p>

</p>


<h3>๕. ปพฺพชฺชปโญฺห</h3>
<p> อถ   โข อายสฺมา นาคเสโน เยน มิลินฺทสฺส รโญฺญ นิเวสนํ เตนุปสงฺกมิ, อุปสงฺกมิตฺวา ปญฺญเตฺต อาสเน นิสีทิฯ อถ โข มิลิโนฺท ราชา อายสฺมนฺตํ นาคเสนํ สปริสํ ปณีเตน ขาทนีเยน โภชนีเยน สหตฺถา สนฺตเปฺปตฺวา สมฺปวาเรตฺวา เอกเมกํ ภิกฺขุํ เอกเมเกน ทุสฺสยุเคน อจฺฉาเทตฺวา อายสฺมนฺตํ นาคเสนํ ติจีวเรน อจฺฉาเทตฺวา อายสฺมนฺตํ นาคเสนํ เอตทโวจ ‘‘ภเนฺต นาคเสน ทสหิ, ภิกฺขูหิ สทฺธิํ อิธ นิสีทถ, อวเสสา คจฺฉนฺตู’’ติฯ</p>


<p>อถ โข มิลิโนฺท ราชา อายสฺมนฺตํ นาคเสนํ ภุตฺตาวิํ โอนีตปตฺตปาณิํ วิทิตฺวา อญฺญตรํ นีจํ อาสนํ คเหตฺวา เอกมนฺตํ นิสีทิ, เอกมนฺตํ นิสิโนฺน โข มิลิโนฺท ราชา อายสฺมนฺตํ นาคเสนํ เอตทโวจ ‘‘ภเนฺต นาคเสน, กิมฺหิ โหติ กถาสลฺลาโป’’ติ? ‘‘อเตฺถน มยํ, มหาราช, อตฺถิกา, อเตฺถ โหตุ กถาสลฺลาโป’’ติฯ</p>


<p>ราชา อาห ‘‘กิมตฺถิยา, ภเนฺต นาคเสน, ตุมฺหากํ ปพฺพชฺชา, โก จ ตุมฺหากํ ปรมโตฺถ’’ติฯ เถโร อาห ‘‘กินฺติ, มหาราช, อิทํ ทุกฺขํ นิรุเชฺฌยฺย, อญฺญญฺจ ทุกฺขํ น อุปฺปเชฺชยฺยาติฯ เอตทตฺถา, มหาราช, อมฺหากํ ปพฺพชฺชา, อนุปาทา ปรินิพฺพานํ โข ปน อมฺหากํ ปรมโตฺถ’’ติฯ</p>


<p>‘‘กิํ ปน, ภเนฺต นาคเสน, สเพฺพ เอตทตฺถาย  ปพฺพชนฺตี’’ติ? ‘‘น หิ, มหาราช, เกจิ เอตทตฺถาย ปพฺพชนฺติ, เกจิ ราชาภินีตา  ปพฺพชนฺติ, เกจิ โจราภินีตา  ปพฺพชนฺติ, เกจิ อิณฎฺฎา ปพฺพชนฺติ, เกจิ อาชีวิกตฺถาย ปพฺพชนฺติ, เย ปน สมฺมา ปพฺพชนฺติ, เต เอตทตฺถาย ปพฺพชนฺตี’’ติฯ</p>


<p>‘‘ตฺวํ ปน, ภเนฺต, เอตทตฺถาย ปพฺพชิโตสี’’ติ? ‘‘อหํ โข, มหาราช, ทหรโก สโนฺต ปพฺพชิโต, น ชานามิ อิมสฺส นามตฺถาย ปพฺพชามีติ, อปิ จ โข เม เอวํ อโหสิ ‘ปณฺฑิตา อิเม สมณา สกฺยปุตฺติยา, เต มํ สิกฺขาเปสฺสนฺตี’ติ, สฺวาหํ เตหิ สิกฺขาปิโต ชานามิ จ ปสฺสามิ จ ‘อิมสฺส นามตฺถาย ปพฺพชฺชา’’’ติฯ</p>


<p>‘‘กโลฺลสิ , ภเนฺต นาคเสนา’’ติฯ</p>

</p>


<h3>๖. ปฎิสนฺธิปโญฺห</h3>
<p> ราชา  อาห ‘‘ภเนฺต นาคเสน, อตฺถิ โกจิ มโต น ปฎิสนฺทหตี’’ติฯ เถโร อาห ‘‘โกจิ ปฎิสนฺทหติ, โกจิ น ปฎิสนฺทหตี’’ติฯ ‘‘โก ปฎิสนฺทหติ, โก น ปฎิสนฺทหตี’’ติ? ‘‘สกิเลโส, มหาราช, ปฎิสนฺทหติ, นิกฺกิเลโส น ปฎิสนฺทหตี’’ติฯ ‘‘ตฺวํ ปน, ภเนฺต นาคเสน, ปฎิสนฺทหิสฺสสี’’ติ? ‘‘สเจ, มหาราช, สอุปาทาโน ภวิสฺสามิ ปฎิสนฺทหิสฺสามิ, สเจ อนุปาทาโน ภวิสฺสามิ น ปฎิสนฺทหิสฺสามี’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๗. โยนิโสมนสิการปโญฺห</h3>
<p> ราชา อาห ‘‘ภเนฺต นาคเสน, โย น ปฎิสนฺทหติ, นนุ โส โยนิโส มนสิกาเรน น ปฎิสนฺทหตี’’ติ? ‘‘โยนิโส จ มหาราช, มนสิกาเรน ปญฺญาย จ อเญฺญหิ จ กุสเลหิ ธเมฺมหี’’ติฯ ‘‘นนุ, ภเนฺต, โยนิโส มนสิกาโร เยว ปญฺญา’’ติ? ‘‘น หิ, มหาราช, อโญฺญ มนสิกาโร, อญฺญา ปญฺญา, อิเมสํ โข, มหาราช, อเชฬกโคณมหิํสโอฎฺฐคทฺรภานมฺปิ มนสิกาโร อตฺถิ, ปญฺญา ปน เตสํ นตฺถี’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๘. มนสิการลกฺขณปโญฺห</h3>
<p> ราชา  อาห ‘‘กิํลกฺขโณ, ภเนฺต นาคเสน, มนสิกาโร, กิํลกฺขณา ปญฺญา’’ติ? ‘‘อูหนลกฺขโณ โข, มหาราช, มนสิกาโร, เฉทนลกฺขณา ปญฺญา’’ติฯ</p>


<p>‘‘กถํ อูหนลกฺขโณ มนสิกาโร, กถํ เฉทนลกฺขณา ปญฺญา, โอปมฺมํ กโรหี’’ติฯ ‘‘ชานาสิ, ตฺวํ มหาราช, ยวลาวเก’’ติฯ ‘‘อาม , ภเนฺต, ชานามี’’ติ ฯ ‘‘กถํ, มหาราช, ยวลาวกา ยวํ ลุนนฺตี’’ติ? ‘‘วาเมน, ภเนฺต, หเตฺถน ยวกลาปํ คเหตฺวา ทกฺขิเณน หเตฺถน ทาตฺตํ คเหตฺวา ทาเตฺตน ฉินฺทนฺตี’’ติฯ</p>


<p>‘‘ยถา, มหาราช, ยวลาวโก วาเมน หเตฺถน ยวกลาปํ คเหตฺวา ทกฺขิเณน หเตฺถน ทาตฺตํ คเหตฺวา ยวํ ฉินฺทติ, เอวเมว โข, มหาราช, โยคาวจโร มนสิกาเรน มานสํ คเหตฺวา ปญฺญาย กิเลเส ฉินฺทติ, เอวํ โข, มหาราช, อูหนลกฺขโณ มนสิกาโร, เอวํ เฉทนลกฺขณา ปญฺญา’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๙. สีลลกฺขณปโญฺห</h3>
<p> ราชา อาห ‘‘ภเนฺต นาคเสน, ยํ ปเนตํ พฺรูสิ ‘อเญฺญหิ จ กุสเลหิ ธเมฺมหี’ติ, กตเม เต กุสลา ธมฺมา’’ติ? ‘‘สีลํ, มหาราช, สทฺธา วีริยํ สติ สมาธิ, อิเม เต กุสลา ธมฺมา’’ติฯ ‘‘กิํลกฺขณํ, ภเนฺต, สีล’’นฺติ? ‘‘ปติฎฺฐานลกฺขณํ, มหาราช, สีลํ สเพฺพสํ กุสลานํ ธมฺมานํ, อินฺทฺริยพลโพชฺฌงฺคมคฺคงฺคสติปฎฺฐานสมฺมปฺปธานอิทฺธิปาทฌานวิโมกฺขส- มาธิสมาปตฺตีนํ สีลํ ปติฎฺฐํ, สีเล ปติฎฺฐิโต โข, มหาราช, โยคาวจโร สีลํ นิสฺสาย สีเล ปติฎฺฐาย ปญฺจินฺทฺริยานิ ภาเวติ สทฺธินฺทฺริยํ วีริยินฺทฺริยํ สตินฺทฺริยํ สมาธินฺทฺริยํ ปญฺญินฺทฺริยนฺติ, สเพฺพ กุสลา ธมฺมา น ปริหายนฺตี’’ติฯ ‘‘โอปมฺมํ กโรหี’’ติฯ ‘‘ยถา, มหาราช , เย เกจิ พีชคามภูตคามา วุฑฺฒิํ วิรูฬฺหิํ เวปุลฺลํ อาปชฺชนฺติ, สเพฺพ เต ปถวิํ นิสฺสาย ปถวิยํ ปติฎฺฐาย วุฑฺฒิํ วิรูฬฺหิํ เวปุลฺลํ อาปชฺชนฺติฯ เอวเมว โข, มหาราช, โยคาวจโร สีลํ นิสฺสาย สีเล ปติฎฺฐาย ปญฺจินฺทฺริยานิ ภาเวติ สทฺธินฺทฺริยํ วีริยินฺทฺริยํ สตินฺทฺริยํ สมาธินฺทฺริยํ ปญฺญินฺทฺริย’’นฺติฯ</p>


<p>‘‘ภิโยฺย โอปมฺมํ กโรหี’’ติฯ ‘‘ยถา, มหาราช, เย เกจิ พลกรณียา กมฺมนฺตา กยิรนฺติ, สเพฺพ เต ปถวิํ นิสฺสาย ปถวิยํ ปติฎฺฐาย กยิรนฺติฯ เอวเมว โข, มหาราช, โยคาวจโร สีลํ นิสฺสาย สีเล ปติฎฺฐาย ปญฺจินฺทฺริยานิ  ภาเวติ สทฺธินฺทฺริยํ วีริยินฺทฺริยํ สตินฺทฺริยํ สมาธินฺทฺริยํ ปญฺญินฺทฺริย’’นฺติ ฯ</p>


<p>‘‘ภิโยฺย โอปมฺมํ กโรหี’’ติฯ ‘‘ยถา, มหาราช, นครวฑฺฒกี นครํ มาเปตุกาโม ปฐมํ นครฎฺฐานํ โสธาเปตฺวา ขาณุกณฺฎกํ อปกฑฺฒาเปตฺวา ภูมิํ สมํ การาเปตฺวา ตโต อปรภาเค วีถิจตุกฺกสิงฺฆาฎกาทิปริเจฺฉเทน วิภชิตฺวา นครํ มาเปติฯ เอวเมว โข, มหาราช, โยคาวจโร สีลํ นิสฺสาย สีเล ปติฎฺฐาย ปญฺจินฺทฺริยานิ ภาเวติ สทฺธินฺทฺริยํ วีริยินฺทฺริยํ สตินฺทฺริยํ สมาธินฺทฺริยํ ปญฺญินฺทฺริย’’นฺติฯ</p>


<p>‘‘ภิโยฺย โอปมฺมํ กโรหี’’ติฯ ‘‘ยถา, มหาราช, ลงฺฆโก สิปฺปํ ทเสฺสตุกาโม ปถวิํ ขณาเปตฺวา สกฺขรกถลํ อปกฑฺฒาเปตฺวา ภูมิํ สมํ การาเปตฺวา มุทุกาย ภูมิยา สิปฺปํ ทเสฺสติฯ เอวเมว โข, มหาราช, โยคาวจโร สีลํ นิสฺสาย สีเล ปติฎฺฐาย ปญฺจินฺทฺริยานิ ภาเวติ สทฺธินฺทฺริยํ วีริยินฺทฺริยํ สตินฺทฺริยํ สมาธินฺทฺริยํ ปญฺญินฺทฺริยนฺติฯ ภาสิตเมฺปตํ, มหาราช, ภควตา –</p>


<p>
‘‘‘สีเล ปติฎฺฐาย นโร สปโญฺญ, จิตฺตํ ปญฺญญฺจ ภาวยํ;  
  
อาตาปี นิปโก ภิกฺขุ, โส อิมํ วิชฎเย ชฎ’นฺติ  
ปสฺส สํ. นิ. ๑.๒๓  
ฯ  
</p>
  
<p>
‘‘‘อยํ ปติฎฺฐา ธรณีว ปาณินํ, อิทญฺจ มูลํ กุสลาภิวุฑฺฒิยา;  
  
มุขญฺจิทํ สพฺพชินานุสาสเน, โย สีลกฺขโนฺธ วรปาติโมกฺขิโย’’’ติฯ  
</p>
  
<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๑๐. สมฺปสาทนลกฺขณสทฺธาปโญฺห</h3>
<p> ราชา  อาห ‘‘ภเนฺต นาคเสน, กิํลกฺขณา สทฺธา’’ติ? ‘‘สมฺปสาทนลกฺขณา จ, มหาราช, สทฺธา, สมฺปกฺขนฺทนลกฺขณา จา’’ติฯ ‘‘กถํ, ภเนฺต, สมฺปสาทนลกฺขณา สทฺธา’’ติ? ‘‘สทฺธา โข, มหาราช, อุปฺปชฺชมานา นีวรเณ  วิกฺขเมฺภติ, วินีวรณํ จิตฺตํ โหติ อจฺฉํ  วิปฺปสนฺนํ อนาวิลํฯ เอวํ โข, มหาราช, สมฺปสาทนลกฺขณา สทฺธา’’ติฯ</p>


<p>‘‘โอปมฺมํ กโรหี’’ติฯ ‘‘ยถา, มหาราช, ราชา จกฺกวตฺตี จตุรงฺคินิยา เสนาย สทฺธิํ อทฺธานมคฺคปฺปฎิปโนฺน ปริตฺตํ อุทกํ ตเรยฺย, ตํ อุทกํ หตฺถีหิ จ อเสฺสหิ จ รเถหิ จ ปตฺตีหิ จ ขุภิตํ ภเวยฺย อาวิลํ ลุฬิตํ กลลีภูตํฯ อุตฺติโณฺณ จ ราชา จกฺกวตฺตี มนุเสฺส อาณาเปยฺย ‘ปานียํ, ภเณ, อาหรถ, ปิวิสฺสามี’ติ, รโญฺญ จ อุทกปฺปสาทโก มณิ ภเวยฺยฯ ‘เอวํ เทวา’ติ โข เต มนุสฺสา รโญฺญ จกฺกวตฺติสฺส ปฎิสฺสุตฺวา ตํ อุทกปฺปสาทกํ มณิํ อุทเก ปกฺขิเปยฺยุํ, ตสฺมิํ อุทเก ปกฺขิตฺตมเตฺต สงฺขเสวาลปณกํ วิคเจฺฉยฺย, กทฺทโม จ สนฺนิสีเทยฺย, อจฺฉํ ภเวยฺย อุทกํ วิปฺปสนฺนํ อนาวิลํฯ ตโต รโญฺญ จกฺกวตฺติสฺส ปานียํ อุปนาเมยฺยุํ ‘ปิวตุ, เทว, ปานีย’นฺติฯ</p>


<p>‘‘ยถา, มหาราช, อุทกํ, เอวํ จิตฺตํ ทฎฺฐพฺพํ, ยถา เต มนุสฺสา, เอวํ โยคาวจโร ทฎฺฐโพฺพ, ยถา สงฺขเสวาลปณกํ กทฺทโม จ, เอวํ กิเลสา ทฎฺฐพฺพาฯ ยถา อุทกปฺปสาทโก มณิ, เอวํ สทฺธา ทฎฺฐพฺพา, ยถา อุทกปฺปสาทเก มณิมฺหิ อุทเก ปกฺขิตฺตมเตฺต สงฺขเสวาลปณกํ วิคเจฺฉยฺย, กทฺทโม จ สนฺนิสีเทยฺย, อจฺฉํ ภเวยฺย อุทกํ วิปฺปสนฺนํ อนาวิลํ, เอวเมว โข, มหาราช, สทฺธา อุปฺปชฺชมานา นีวรเณ วิกฺขเมฺภติ, วินีวรณํ จิตฺตํ โหติ อจฺฉํ วิปฺปสนฺนํ อนาวิลํ, เอวํ โข, มหาราช, สมฺปสาทนลกฺขณา สทฺธา’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๑๑. สมฺปกฺขนฺทนลกฺขณสทฺธาปโญฺห</h3>
<p> ‘‘กถํ , ภเนฺต, สมฺปกฺขนฺทนลกฺขณา สทฺธา’’ติ,? ‘‘ยถา, มหาราช, โยคาวจโร อเญฺญสํ จิตฺตํ วิมุตฺตํ ปสฺสิตฺวา โสตาปตฺติผเล วา สกทาคามิผเล วา อนาคามิผเล วา อรหเตฺต วา สมฺปกฺขนฺทติ โยคํ กโรติ อปฺปตฺตสฺส ปตฺติยา อนธิคตสฺส อธิคมาย อสจฺฉิกตสฺส สจฺฉิกิริยายฯ เอวํ โข, มหาราช, สมฺปกฺขนฺทนลกฺขณา สทฺธา’’ติฯ</p>


<p>‘‘โอปมฺมํ  กโรหี’’ติฯ ‘‘ยถา, มหาราช, อุปริปพฺพเต มหาเมโฆ  อภิปฺปวเสฺสยฺย, ตํ อุทกํ ยถานินฺนํ ปวตฺตมานํ ปพฺพตกนฺทรปทรสาขา ปริปูเรตฺวา นทิํ ปริปูเรยฺย, สา อุภโต กูลานิ สํวิสฺสนฺทนฺตี คเจฺฉยฺย, อถ มหาชนกาโย อาคนฺตฺวา ตสฺสา นทิยา อุตฺตานตํ วา คมฺภีรตํ วา อชานโนฺต ภีโต วิตฺถโต ตีเร ติเฎฺฐยฺย, อถญฺญตโร ปุริโส อาคนฺตฺวา อตฺตโน ถามญฺจ พลญฺจ สมฺปสฺสโนฺต คาฬฺหํ กจฺฉํ พนฺธิตฺวา ปกฺขนฺทิตฺวา ตเรยฺย, ตํ ติณฺณํ ปสฺสิตฺวา มหาชนกาโยปิ ตเรยฺยฯ เอวเมว โข, มหาราช, โยคาวจโร อเญฺญสํ จิตฺตํ วิมุตฺตํ ปสฺสิตฺวา โสตาปตฺติผเล วา สกทาคามิผเล วา อนาคามิผเล วา อรหเตฺต วา สมฺปกฺขนฺทติ โยคํ กโรติ อปฺปตฺตสฺส ปตฺติยา อนธิคตสฺส อธิคมาย อสจฺฉิกตสฺส สจฺฉิกิริยายฯ เอวํ โข, มหาราช, สมฺปกฺขนฺทนลกฺขณา สทฺธาติฯ ภาสิตเมฺปตํ, มหาราช, ภควตา สํยุตฺตนิกายวเร –</p>


<p>
‘‘‘สทฺธาย ตรตี โอฆํ, อปฺปมาเทน อณฺณวํ;  
  
วีริเยน ทุกฺขมเจฺจติ, ปญฺญาย ปริสุชฺฌตี’’’ติ  
ปสฺส สํ. นิ. ๑.๒๔๖  
ฯ  
</p>
  
<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๑๒. วีริยลกฺขณปโญฺห</h3>
<p> ราชา  อาห ‘‘ภเนฺต นาคเสน, กิํลกฺขณํ วีริย’’นฺติ? ‘‘อุปตฺถมฺภนลกฺขณํ, มหาราช, วีริยํ, วีริยูปตฺถมฺภิตา สเพฺพ กุสลา ธมฺมา น ปริหายนฺตี’’ติฯ</p>


<p>‘‘โอปมฺมํ กโรหี’’ติฯ ‘‘ยถา, มหาราช, ปุริโส เคเห ปตเนฺต อเญฺญน ทารุนา อุปตฺถเมฺภยฺย, อุปตฺถมฺภิตํ สนฺตํ เอวํ ตํ เคหํ น ปเตยฺยฯ เอวเมว โข, มหาราช, อุปตฺถมฺภนลกฺขณํ วีริยํ, วีริยูปตฺถมฺภิตา สเพฺพ กุสลา ธมฺมา น ปริหายนฺตี’’ติฯ</p>


<p>‘‘ภิโยฺย โอปมฺมํ กโรหี’’ติฯ ‘‘ยถา, มหาราช, ปริตฺตกํ เสนํ มหตี เสนา ภเญฺชยฺย, ตโต ราชา อญฺญมญฺญํ อนุสฺสาเรยฺย อนุเปเสยฺย อตฺตโน  ปริตฺตกาย เสนาย พลํ อนุปทํ ทเทยฺย, ตาย สทฺธิํ ปริตฺตกา เสนา มหติํ เสนํ ภเญฺชยฺยฯ เอวเมว โข, มหาราช, อุปตฺถมฺภนลกฺขณํ วีริยํ, วีริยูปตฺถมฺภิตา สเพฺพ กุสลา ธมฺมา น ปริหายนฺติฯ ภาสิตเมฺปตํ , มหาราช, ภควตา – ‘วีริยวา โข, ภิกฺขเว, อริยสาวโก อกุสลํ ปชหติ, กุสลํ ภาเวติฯ สาวชฺชํ ปชหติ, อนวชฺชํ ภาเวติฯ สุทฺธมตฺตานํ ปริหรตี’’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๑๓. สติลกฺขณปโญฺห</h3>
<p> ราชา อาห ‘‘ภเนฺต นาคเสน, กิํลกฺขณา สตี’’ติ? ‘‘อปิลาปนลกฺขณา, มหาราช, สติ, อุปคฺคณฺหนลกฺขณา จา’’ติฯ ‘‘กถํ, ภเนฺต, อปิลาปนลกฺขณา สตี’’ติ? ‘‘สติ, มหาราช, อุปฺปชฺชมานา กุสลากุสลสาวชฺชานวชฺชหีนปฺปณีตกณฺหสุกฺกสปฺปฎิภาคธเมฺม อปิลาเปติ ‘อิเม จตฺตาโร สติปฎฺฐานา, อิเม จตฺตาโร สมฺมปฺปธานา, อิเม จตฺตาโร อิทฺธิปาทา, อิมานิ ปญฺจินฺทฺริยานิ, อิมานิ ปญฺจ พลานิ, อิเม สตฺต โพชฺฌงฺคา, อยํ อริโย  อฎฺฐงฺคิโก มโคฺค, อยํ สมโถ, อยํ วิปสฺสนา, อยํ วิชฺชา, อยํ วิมุตฺตี’ติฯ ตโต โยคาวจโร เสวิตเพฺพ ธเมฺม เสวติ, อเสวิตเพฺพ ธเมฺม น เสวติฯ ภชิตเพฺพ ธเมฺม ภชติ อภชิตฺตเพฺพ ธเมฺม น ภชติฯ เอวํ โข, มหาราช, อปิลาปนลกฺขณา สตี’’ติฯ</p>


<p>‘‘โอปมฺมํ กโรหี’’ติฯ ‘‘ยถา, มหาราช, รโญฺญ จกฺกวตฺติสฺส ภณฺฑาคาริโก ราชานํ จกฺกวตฺติํ สายํ ปาตํ ยสํ สราเปติ ‘เอตฺตกา, เทว, เต หตฺถี, เอตฺตกา อสฺสา, เอตฺตกา รถา, เอตฺตกา ปตฺตี, เอตฺตกํ หิรญฺญํ, เอตฺตกํ สุวณฺณํ, เอตฺตกํ สาปเตยฺยํ, ตํ เทโว สรตู’ติ รโญฺญ สาปเตยฺยํ อปิลาเปติฯ เอวเมว โข, มหาราช, สติ อุปฺปชฺชมานา กุสลากุสลสาวชฺชานวชฺชหีนปฺปณีตกณฺหสุกฺกสปฺปฎิภาคธเมฺม อปิลาเปติ ‘อิเม จตฺตาโร สติปฎฺฐานา, อิเม จตฺตาโร สมฺมปฺปธานา, อิเม จตฺตาโร อิทฺธิปาทา, อิมานิ ปญฺจินฺทฺริยานิ, อิมานิ ปญฺจ พลานิ, อิเม สตฺต โพชฺฌงฺคา, อยํ อริโย  อฎฺฐงฺคิโก มโคฺค, อยํ สมโถ, อยํ วิปสฺสนา, อยํ วิชฺชา, อยํ วิมุตฺตี’ติฯ ตโต โยคาวจโร เสวิตเพฺพ ธเมฺม เสวติ, อเสวิตเพฺพ ธเมฺม น เสวติฯ ภชิตเพฺพ ธเมฺม ภชติ, อภชิตเพฺพ ธเมฺม น ภชติฯ เอวํ โข, มหาราช, อปิลาปนลกฺขณา สตี’’ติฯ</p>


<p>‘‘กถํ, ภเนฺต, อุปคฺคณฺหนลกฺขณา สตี’’ติ? ‘‘สติ, มหาราช, อุปฺปชฺชมานา หิตาหิตานํ ธมฺมานํ คติโย สมเนฺวติ ‘อิเม ธมฺมา หิตา, อิเม ธมฺมา  อหิตาฯ อิเม ธมฺมา อุปการา, อิเม ธมฺมา อนุปการา’ติฯ ตโต โยคาวจโร อหิเต ธเมฺม อปนุเทติ, หิเต ธเมฺม อุปคฺคณฺหาติฯ อนุปกาเร ธเมฺม อปนุเทติ, อุปกาเร ธเมฺม อุปคฺคณฺหาติฯ เอวํ โข, มหาราช, อุปคฺคณฺหนลกฺขณา สตี’’ติฯ</p>


<p>‘‘โอปมฺมํ กโรหี’’ติฯ ‘‘ยถา, มหาราช, รโญฺญ จกฺกวตฺติสฺส ปริณายกรตนํ รโญฺญ หิตาหิเต ชานาติ ‘อิเม รโญฺญ หิตา, อิเม อหิตาฯ อิเม อุปการา, อิเม อนุปการา’ติฯ ตโต อหิเต อปนุเทติ, หิเต อุปคฺคณฺหาติฯ อนุปกาเร อปนุเทติ, อุปกาเร อุปคฺคณฺหาติฯ เอวเมว โข, มหาราช, สติ อุปฺปชฺชมานา หิตาหิตานํ ธมฺมานํ คติโย สมเนฺวติ ‘อิเม ธมฺมา หิตา, อิเม ธมฺมา อหิตาฯ อิเม ธมฺมา อุปการา, อิเม ธมฺมา อนุปการา’ติฯ ตโต โยคาวจโร อหิเต ธเมฺม อปนุเทติ, หิเต ธเมฺม อุปคฺคณฺหา’ติฯ อนุปกาเร ธเมฺม อปนุเทติ, อุปกาเร ทเมฺม อุปคฺคณฺหาติฯ เอวํ โข, มหาราช, อุปคฺคณฺหนลกฺขณา สติฯ ภาสิตเมฺปตํ, มหาราช, ภควตา – ‘สติญฺจ ขฺวาหํ, ภิกฺขเว, สพฺพตฺถิกํ วทามี’’’ติฯ</p>


<p>‘‘กโลฺลสิ , ภเนฺต นาคเสนา’’ติฯ</p>

</p>


<h3>๑๔. สมาธิปโญฺห</h3>
<p> ราชา อาห ‘‘ภเนฺต นาคเสน, กิํลกฺขโณ สมาธี’’ติ? ‘‘ปมุขลกฺขโณ, มหาราช, สมาธิ, เย เกจิ กุสลา ธมฺมา, สเพฺพ เต สมาธิปมุขา โหนฺติ สมาธินินฺนา สมาธิโปณา สมาธิปพฺภารา’’ติฯ</p>


<p>‘‘โอปมฺมํ  กโรหี’’ติฯ ‘‘ยถา, มหาราช, กูฎาคารสฺส ยา ยาจิ โคปานสิโย, สพฺพา ตา กูฎงฺคมา โหนฺติ กูฎนินฺนา กูฎสโมสรณา, กูฎํ ตาสํ อคฺคมกฺขายติฯ เอวเมว โข, มหาราช, เย เกจิ กุสลา ธมฺมา, สเพฺพ เต สมาธิปมุขา โหนฺติ สมาธินินฺนา สมาธิโปณา สมาธิปพฺภาราติฯ</p>


<p>‘‘ภิโยฺย โอปมฺมํ กโรหี’’ติฯ ‘‘ยถา, มหาราช, โกจิ ราชา จตุรงฺคินิยา เสนาย สทฺธิํ สงฺคามํ โอตเรยฺย, สพฺพาว เสนา หตฺถี จ อสฺสา จ รถา จ ปตฺตี จ ตปฺปมุขา  ภเวยฺยุํ ตนฺนินฺนา ตโปฺปณา ตปฺปพฺภารา ตํ เยว อนุปริยาเยยฺยุํฯ เอวเมว โข, มหาราช, เย เกจิ กุสลา ธมฺมา, สเพฺพ เต สมาธิปมุขา โหนฺติ สมาธินินฺนา สมาธิโปณา  สมาธิปพฺภาราฯ เอวํ โข, มหาราช, ปมุขลกฺขโณ สมาธิฯ ภาสิตเมฺปตํ, มหาราช, ภควตา – ‘‘สมาธิํ, ภิกฺขเว, ภาเวถ, สมาหิโต, ภิกฺขเว, ภิกฺขุ ยถาภูตํ ปชานาตี’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๑๕. ปญฺญาลกฺขณปโญฺห</h3>
<p> ราชา  อาห ‘‘ภเนฺต นาคเสน, กิํลกฺขณา ปญฺญา’’ติ? ‘‘ปุเพฺพว โข, มหาราช, มยา วุตฺตํ ‘เฉทนลกฺขณา ปญฺญา’ติ, อปิ จ โอภาสนลกฺขณา ปญฺญา’’ติฯ ‘‘กถํ, ภเนฺต, โอภาสนลกฺขณา ปญฺญา’’ติ? ‘‘ปญฺญา, มหาราช, อุปฺปชฺชมานา อวิชฺชนฺธการํ วิธเมติ, วิโชฺชภาสํ ชเนติ, ญาณาโลกํ วิทํเสติ, อริยสจฺจานิ ปากฎานิ กโรติฯ ตโต โยคาวจโร ‘อนิจฺจ’นฺติ วา ‘ทุกฺข’นฺติ วา ‘อนตฺตา’ติ วา สมฺมปฺปญฺญาย ปสฺสตี’’ติฯ</p>


<p>‘‘โอปมฺมํ กโรหี’’ติฯ ‘‘ยถา, มหาราช, ปุริโส อนฺธกาเร เคเห ปทีปํ ปเวเสยฺย, ปวิโฎฺฐ ปทีโป อนฺธการํ วิธเมติ, โอภาสํ ชเนติ, อาโลกํ วิทํเสติ, รูปานิ ปากฎานิ กโรติฯ เอวเมว โข, มหาราช, ปญฺญา  อุปฺปชฺชมานา อวิชฺชนฺธการํ วิธเมติ, วิโชฺชภาสํ ชเนติ, ญาณาโลกํ วิทํเสติ, อริยสจฺจานิ ปากฎานิ กโรติฯ ตโต โยคาวจโร ‘อนิจฺจ’นฺติ วา ‘ทุกฺข’นฺติ วา ‘อนตฺตา’ติ วา สมฺมปฺปญฺญาย ปสฺสติฯ เอวํ โข, มหาราช, โอภาสนลกฺขณา ปญฺญา’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๑๖. นานาธมฺมานํ เอกกิจฺจอภินิปฺผาทนปโญฺห</h3>
<p> ราชา อาห ‘‘ภเนฺต นาคเสน, อิเม ธมฺมา นานา สนฺตา เอกํ อตฺถํ อภินิปฺผาเทนฺตี’’ติ? ‘‘อาม, มหาราช, อิเม ธมฺมา นานา สนฺตา เอกํ อตฺถํ อภินิปฺผาเทนฺติ, กิเลเส หนนฺตี’’ติฯ</p>


<p>‘‘กถํ, ภเนฺต, อิเม ธมฺมา นานา สนฺตา เอกํ อตฺถํ อภินิปฺผาเทนฺติ, กิเลเส หนนฺติ? โอปมฺมํ กโรหี’’ติฯ ‘‘ยถา, มหาราช, เสนา นานา สนฺตา หตฺถี จ อสฺสา จ รถา จ ปตฺตี  จ เอกํ อตฺถํ อภินิปฺผาเทนฺติ, สงฺคาเม ปรเสนํ อภิวิชินนฺติฯ เอวเมว โข, มหาราช, อิเม ธมฺมา นานา สนฺตา เอกํ อตฺถํ อภินิปฺผาเทนฺติ, กิเลเส หนนฺตี’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>

</p>

</p>


<h2>๒. อทฺธานวโคฺค</h2>
<h3>๑. ธมฺมสนฺตติปโญฺห</h3>
<p> ราชา    อาห ‘‘ภเนฺต นาคเสน, โย อุปฺปชฺชติ, โส เอว โส, อุทาหุ อโญฺญ’’ติ? เถโร อาห ‘‘น จ โส, น จ อโญฺญ’’ติฯ</p>


<p>‘‘โอปมฺมํ กโรหี’’ติฯ ‘‘ตํ กิํ มญฺญสิ, มหาราช, ยทา ตฺวํ ทหโร ตรุโณ มโนฺท อุตฺตานเสยฺยโก อโหสิ, โส เยว ตฺวํ เอตรหิ มหโนฺต’’ติ? ‘‘น หิ, ภเนฺต, อโญฺญ โส ทหโร ตรุโณ มโนฺท อุตฺตานเสยฺยโก อโหสิ, อโญฺญ อหํ เอตรหิ มหโนฺต’’ติฯ ‘‘เอวํ สเนฺต โข, มหาราช, มาตาติปิ น ภวิสฺสติ, ปิตาติปิ น ภวิสฺสติ, อาจริโยติปิ น ภวิสฺสติ, สิปฺปวาติปิ น ภวิสฺสติ, สีลวาติปิ น ภวิสฺสติ, ปญฺญวาติปิ น ภวิสฺสติฯ กิํ นุ โข, มหาราช, อญฺญา เอว กลลสฺส มาตา, อญฺญา อพฺพุทสฺส มาตา, อญฺญา เปสิยา มาตา, อญฺญา ฆนสฺส มาตา, อญฺญา ขุทฺทกสฺส มาตา, อญฺญา มหนฺตสฺส มาตา, อโญฺญ สิปฺปํ สิกฺขติ, อโญฺญ สิกฺขิโต ภวติ, อโญฺญ ปาปกมฺมํ กโรติ, อญฺญสฺส หตฺถปาทา ฉิชฺชนฺตี’’ติ? ‘‘น หิ, ภเนฺตฯ ตฺวํ ปน, ภเนฺต, เอวํ วุเตฺต กิํ วเทยฺยาสี’’ติ? เถโร อาห ‘‘อหเญฺญว โข, มหาราช, ทหโร อโหสิํ ตรุโณ มโนฺท อุตฺตานเสยฺยโก, อหเญฺญว เอตรหิ มหโนฺต, อิมเมว กายํ นิสฺสาย สเพฺพ เต เอกสงฺคหิตา’’ติฯ</p>


<p>‘‘ภิโยฺย โอปมฺมํ กโรหี’’ติฯ ‘‘ยถา, มหาราช, โกจิเทว ปุริโส ปทีปํ ปทีเปยฺย, กิํ โส สพฺพรตฺติํ ปทีเปยฺยา’’ติ? ‘‘อาม, ภเนฺต, สพฺพรตฺติํ ปทีเปยฺยา’’ติฯ ‘‘กิํ นุ โข, มหาราช, ยา ปุริเม ยาเม อจฺจิ, สา มชฺฌิเม ยาเม อจฺจี’’ติ? ‘‘น หิ ภเนฺต’’ติฯ ‘‘ยา มชฺฌิเม ยาเม อจฺจิ, สา ปจฺฉิเม ยาเม อจฺจี’’ติ? ‘‘น หิ ภเนฺต’’ติฯ ‘‘กิํ นุ โข, มหาราช, อโญฺญ โส อโหสิ ปุริเม ยาเม ปทีโป, อโญฺญ มชฺฌิเม ยาเม ปทีโป, อโญฺญ  ปจฺฉิเม ยาเม ปทีโป’’ติ? ‘‘น หิ ภเนฺต, ตํ เยว นิสฺสาย สพฺพรตฺติํ ปทีปิโต’’ติฯ ‘‘เอวเมว โข, มหาราช, ธมฺมสนฺตติ สนฺทหติ, อโญฺญ อุปฺปชฺชติ, อโญฺญ นิรุชฺฌติ, อปุพฺพํ อจริมํ วิย สนฺทหติ, เตน น จ โส, น จ อโญฺญ, ปุริมวิญฺญาเณ ปจฺฉิมวิญฺญาณํ สงฺคหํ คจฺฉตี’’ติฯ</p>


<p>‘‘ภิโยฺย  โอปมฺมํ กโรหี’’ติฯ ‘‘ยถา, มหาราช, ขีรํ  ทุยฺหมานํ กาลนฺตเรน ทธิ ปริวเตฺตยฺย, ทธิโต นวนีตํ, นวนีตโต ฆตํ ปริวเตฺตยฺย, โย นุ โข, มหาราช, เอวํ วเทยฺย ‘ยํ เยว ขีรํ ตํ เยว ทธิ, ยํ เยว ทธิ ตํ เยว นวนีตํ, ยํ เยว นวนีตํ ตํ เยว ฆต’นฺติ, สมฺมา นุ โข โส, มหาราช, วทมาโน วเทยฺยา’’ติ? ‘‘น หิ ภเนฺต, ตํเยว นิสฺสาย สมฺภูต’’นฺติฯ ‘‘เอวเมว โข, มหาราช, ธมฺมสนฺตติ สนฺทหติ, อโญฺญ อุปฺปชฺชติ, อโญฺญ นิรุชฺฌติ, อปุพฺพํ อจริมํ วิย สนฺทหติ, เตน น จ โส, น จ อโญฺญ, ปุริมวิญฺญาเณ ปจฺฉิมวิญฺญาณํ สงฺคหํ คจฺฉตี’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๒. ปฎิสนฺทหนปโญฺห</h3>
<p> ราชา อาห ‘‘ภเนฺต นาคเสน, โย น ปฎิสนฺทหติ, ชานาติ โส ‘น ปฎิสนฺทหิสฺสามี’ติ? ‘‘อาม, มหาราช, โย น ปฎิสนฺทหติ, ชานาติ โส ‘น ปฎิสนฺทหิสฺสามี’ติฯ ‘‘กถํ, ภเนฺต, ชานาตี’’ติ? ‘‘โย เหตุ โย ปจฺจโย, มหาราช, ปฎิสนฺทหนาย, ตสฺส เหตุสฺส ตสฺส ปจฺจยสฺส อุปรมา ชานาติ โส ‘น ปฎิสนฺทหิสฺสามี’’’ติฯ</p>


<p>‘‘โอปมฺมํ กโรหี’’ติฯ ‘‘ยถา, มหาราช, กสฺสโก คหปติโก กสิตฺวา จ วปิตฺวา จ ธญฺญาคารํ ปริปูเรยฺยฯ โส อปเรน สมเยน เนว กเสฺสยฺย น วเปฺปยฺย, ยถาสมฺภตญฺจ ธญฺญํ ปริภุเญฺชยฺย วา วิสเชฺชยฺย วา ยถา ปจฺจยํ วา กเรยฺย, ชาเนยฺย โส, มหาราช, กสฺสโก คหปติโก ‘น เม ธญฺญาคารํ ปริปูเรสฺสตี’ติ? ‘‘อาม, ภเนฺต, ชาเนยฺยา’’ติฯ ‘‘กถํ  ชาเนยฺยา’’ติ? ‘‘โย เหตุ โย ปจฺจโย ธญฺญาคารสฺส ปริปูรณาย, ตสฺส เหตุสฺส ตสฺส ปจฺจยสฺส อุปรมา ชานาติ ‘น เม ธญฺญาคารํ ปริปูเรสฺสตี’’’ติฯ ‘‘เอวเมว โข, มหาราช, โย เหตุ โย ปจฺจโย ปฎิสนฺทหนาย, ตสฺส เหตุสฺส ตสฺส ปจฺจยสฺส อุปรมา ชานาติ โส ‘น ปฎิสนฺทหิสฺสามี’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๓. ญาณปญฺญาปโญฺห</h3>
<p> ราชา  อาห ‘‘ภเนฺต นาคเสน, ยสฺส ญาณํ อุปฺปนฺนํ, ตสฺส ปญฺญา อุปฺปนฺนา’’ติ? ‘‘อาม, มหาราช, ยสฺส ญาณํ อุปฺปนฺนํ, ตสฺส ปญฺญา อุปฺปนฺนา’’ติฯ ‘‘กิํ, ภเนฺต, ยเญฺญว  ญาณํ สา เยว ปญฺญา’’ติ? ‘‘อาม, มหาราช, ยเญฺญว ญาณํ สา เยว ปญฺญา’’ติฯ ‘‘ยสฺส ปน, ภเนฺต, ตเญฺญว ญาณํ สา เยว ปญฺญา อุปฺปนฺนา, กิํ สมฺมุเยฺหยฺย โส, อุทาหุ น สมฺมุเยฺหยฺยา’’ติ? ‘‘กตฺถจิ, มหาราช, สมฺมุเยฺหยฺย, กตฺถจิ น สมฺมุเยฺหยฺยา’’ติฯ ‘‘กุหิํ, ภเนฺต, สมฺมุเยฺหยฺยา’’ติ? ‘‘อญฺญาตปุเพฺพสุ วา, มหาราช, สิปฺปฎฺฐาเนสุ, อคตปุพฺพาย วา ทิสาย, อสฺสุตปุพฺพาย วา นามปญฺญตฺติยา สมฺมุเยฺหยฺยา’’ติฯ ‘‘กุหิํ น สมฺมุเยฺหยฺยา’’ติ? ‘‘ยํ โข ปน, มหาราช, ตาย ปญฺญาย กตํ ‘อนิจฺจ’นฺติ วา ‘ทุกฺข’นฺติ วา ‘อนตฺตา’ติ วา, ตหิํ น สมฺมุเยฺหยฺยา’’ติฯ ‘‘โมโห ปนสฺส, ภเนฺต, กุหิํ คจฺฉตี’’ติ? ‘‘โมโห โข, มหาราช, ญาเณ อุปฺปนฺนมเตฺต ตเตฺถว นิรุชฺฌตี’’ติฯ</p>


<p>‘‘โอปมฺมํ กโรหี’’ติฯ ‘‘ยถา, มหาราช, โกจิเทว ปุริโส อนฺธการเคเห ปทีปํ อาโรเปยฺย, ตโต อนฺธกาโร นิรุเชฺฌยฺย, อาโลโก ปาตุภเวยฺยฯ เอวเมว โข, มหาราช, ญาเณ อุปฺปนฺนมเตฺต โมโห ตเตฺถว นิรุชฺฌตี’’ติฯ</p>


<p>‘‘ปญฺญา ปน, ภเนฺต, กุหิํ คจฺฉตี’’ติ? ‘‘ปญฺญาปิ โข, มหาราช, สกิจฺจยํ กตฺวา ตเตฺถว นิรุชฺฌติ, ยํ ปน ตาย ปญฺญาย กตํ ‘อนิจฺจ’นฺติ วา ‘ทุกฺข’นฺติ วา ‘อนตฺตา’ติ วา, ตํ น นิรุชฺฌตี’’ติฯ</p>


<p>‘‘ภเนฺต  นาคเสน, ยํ ปเนตํ พฺรูสิ ‘ปญฺญา สกิจฺจยํ กตฺวา ตเตฺถว นิรุชฺฌติ, ยํ ปน ตาย ปญฺญาย กตํ ‘อนิจฺจ’นฺติ วา ‘ทุกฺข’นฺติ วา ‘อนตฺตา’ติ วา, ตํ น นิรุชฺฌตี’ติ, ตสฺส โอปมฺมํ กโรหี’’ติฯ ‘‘ยถา, มหาราช, โย โกจิ ปุริโส รตฺติํ เลขํ เปเสตุกาโม เลขกํ ปโกฺกสาเปตฺวา ปทีปํ อาโรเปตฺวา เลขํ ลิขาเปยฺย, ลิขิเต ปน เลเข ปทีปํ วิชฺฌาเปยฺย, วิชฺฌาปิเตปิ ปทีเป เลขํ น วินเสฺสยฺยฯ เอวเมว โข, มหาราช, ปญฺญา สกิจฺจยํ กตฺวา ตเตฺถว นิรุชฺฌติ, ยํ ปน ตาย ปญฺญาย กตํ ‘อนิจฺจ’นฺติ วา ‘ทุกฺข’นฺติ วา ‘อนตฺตา’ติ วา, ตํ น นิรุชฺฌตี’’ติฯ</p>


<p>‘‘ภิโยฺย  โอปมฺมํ กโรหี’’ติฯ ‘‘ยถา, มหาราช, ปุรตฺถิเมสุ ชนปเทสุ  มนุสฺสา อนุฆรํ ปญฺจ ปญฺจ อุทกฆฎกานิ ฐเปนฺติ อาลิมฺปนํ วิชฺฌาเปตุํ, ฆเร ปทิเตฺต ตานิ ปญฺจ อุทกฆฎกานิ ฆรสฺสูปริ ขิปนฺติ, ตโต อคฺคิ วิชฺฌายติ, กิํ นุ โข, มหาราช, เตสํ มนุสฺสานํ เอวํ โหติ ‘ปุน เตหิ ฆเฎหิ ฆฎกิจฺจํ กริสฺสามา’’’ติ? ‘‘น หิ, ภเนฺต, อลํ เตหิ ฆเฎหิ, กิํ เตหิ ฆเฎหี’’ติ? ‘‘ยถา, มหาราช, ปญฺจ อุทกฆฎกานิ, เอวํ ปญฺจินฺทฺริยานิ ทฎฺฐพฺพานิ สทฺธินฺทฺริยํ วีริยินฺทฺริยํ สตินฺทฺริยํ สมาธินฺทฺริยํ ปญฺญินฺทฺริยํฯ ยถา เต มนุสฺสา, เอวํ โยคาวจโร ทฎฺฐโพฺพฯ ยถา อคฺคิ, เอวํ กิเลสา ทฎฺฐพฺพาฯ ยถา ปญฺจหิ อุทกฆฎเกหิ อคฺคิ วิชฺฌาปียติ, เอวํ ปญฺจินฺทฺริเยหิ กิเลสา วิชฺฌาปิยนฺติ, วิชฺฌาปิตาปิ กิเลสา น ปุน สมฺภวนฺติฯ เอวเมว โข, มหาราช, ปญฺญา สกิจฺจยํ กตฺวา ตเตฺถว นิรุชฺฌติ, ยํ ปน ตาย ปญฺญาย กตํ ‘อนิจฺจ’นฺติ วา ‘ทุกฺข’นฺติ วา ‘อนตฺตา’ติ วา, ตํ น นิรุชฺฌตี’’ติฯ</p>


<p>‘‘ภิโยฺย โอปมฺมํ กโรหี’’ติฯ ‘‘ยถา, มหาราช, เวโชฺช ปญฺจมูลเภสชฺชานิ คเหตฺวา คิลานกํ อุปสงฺกมิตฺวา ตานิ ปญฺจมูลเภสชฺชานิ ปิสิตฺวา  คิลานกํ ปาเยยฺย, เตหิ จ โทสา นิทฺธเมยฺยุํ, กิํ นุ โข, มหาราช, ตสฺส เวชฺชสฺส เอวํ โหติ ‘ปุน เตหิ ปญฺจมูลเภสเชฺชหิ เภสชฺชกิจฺจํ กริสฺสามี’’’ติ? ‘‘น หิ, ภเนฺต, อลํ เตหิ ปญฺจมูลเภสเชฺชหิ, กิํ เตหิ ปญฺจมูลเภสเชฺชหี’’ติ? ‘‘ยถา, มหาราช, ปญฺจมูลเภสชฺชานิ, เอวํ ปญฺจินฺทฺริยานิ ทฎฺฐพฺพานิ สทฺธินฺทฺริยํ วีริยินฺทฺริยํ สตินฺทฺริยํ สมาธินฺทฺริยํ ปญฺญินฺทฺริยํ, ยถา เวโชฺช, เอวํ โยคาวจโร ทฎฺฐโพฺพฯ ยถา พฺยาธิ, เอวํ กิเลสา ทฎฺฐพฺพาฯ ยถา พฺยาธิโต ปุริโส, เอวํ ปุถุชฺชโน ทฎฺฐโพฺพฯ ยถา ปญฺจมูลเภสเชฺชหิ คิลานสฺส โทสา นิทฺธนฺตา, โทเส นิทฺธเนฺต คิลาโน อโรโค โหติ, เอวํ ปญฺจินฺทฺริเยหิ กิเลสา นิทฺธมียนฺติ, นิทฺธมิตา จ กิเลสา น ปุน สมฺภวนฺติฯ เอวเมว โข, มหาราช, ปญฺญา สกิจฺจยํ  กตฺวา ตเตฺถว นิรุชฺฌติ, ยํ ปน ตาย ปญฺญาย กตํ ‘อนิจฺจ’นฺติ วา  ‘ทุกฺข’นฺติ วา ‘อนตฺตา’ติ วา, ตํ น นิรุชฺฌตี’’ติฯ</p>


<p>‘‘ภิโยฺย โอปมฺมํ กโรหี’’ติฯ ‘‘ยถา, มหาราช, สงฺคามาวจโร โยโธ ปญฺจ กณฺฑานิ คเหตฺวา สงฺคามํ โอตเรยฺย ปรเสนํ วิเชตุํ, โส สงฺคามคโต ตานิ ปญฺจ กณฺฑานิ ขิเปยฺย, เตหิ จ ปรเสนา ภิเชฺชยฺย , กิํ นุ โข, มหาราช, ตสฺส สงฺคามาวจรสฺส โยธสฺส เอวํ โหติ ‘ปุน เตหิ กเณฺฑหิ กณฺฑกิจฺจํ กริสฺสามี’’’ติ? ‘‘น หิ, ภเนฺต, อลํ เตหิ กเณฺฑหิ, กิํ เตหิ กเณฺฑหี’’ติ? ‘‘ยถา, มหาราช, ปญฺจ กณฺฑานิ, เอวํ ปญฺจินฺทฺริยานิ ทฎฺฐพฺพานิ สทฺธินฺทฺริยํ วีริยินฺทฺริยํ สตินฺทฺริยํ สมาธินฺทฺริยํ ปญฺญินฺทฺริยํฯ ยถา, มหาราช, สงฺคามาวจโร โยโธ, เอวํ โยคาวจโร ทฎฺฐโพฺพฯ ยถา ปรเสนา, เอวํ กิเลสา ทฎฺฐพฺพาฯ ยถา ปญฺจหิ กเณฺฑหิ ปรเสนา ภิชฺชติ, เอวํ ปญฺจินฺทฺริเยหิ กิเลสา ภิชฺชนฺติ, ภคฺคา จ กิเลสา น ปุน สมฺภวนฺติฯ เอวเมว โข, มหาราช, ปญฺญา สกิจฺจยํ กตฺวา ตเตฺถว นิรุชฺฌติ, ยํ ปน ตาย ปญฺญาย กตํ ‘อนิจฺจ’นฺติ วา ‘ทุกฺข’นฺติ วา ‘อนตฺตา’ติ วา, ตํ น นิรุชฺฌตี’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๔. ปฎิสนฺทหนปุคฺคลเวทิยนปโญฺห</h3>
<p> ราชา อาห ‘‘ภเนฺต นาคเสน, โย น ปฎิสนฺทหติ, เวเทติ โส กิญฺจิ ทุกฺขํ เวทน’’นฺติ? เถโร อาห ‘‘กิญฺจิ เวเทติ, กิญฺจิ น เวเทตี’’ติฯ ‘‘กิํ เวเทติ, กิํ น เวเทตี’’ติ? ‘‘กายิกํ, มหาราช, เวทนํ เวเทติ, เจตสิกํ เวทนํ น เวเทตี’’ติฯ ‘‘กถํ, ภเนฺต, กายิกํ เวทนํ เวเทติ, กถํ เจตสิกํ เวทนํ น เวเทตี’’ติ? ‘‘โย เหตุ โย ปจฺจโย กายิกาย ทุกฺขเวทนาย อุปฺปตฺติยา, ตสฺส เหตุสฺส ตสฺส ปจฺจยสฺส อนุปรมา กายิกํ ทุกฺขเวทนํ เวเทติ, โย เหตุ โย ปจฺจโย เจตสิกาย ทุกฺขเวทนาย อุปฺปตฺติยา, ตสฺส เหตุสฺส ตสฺส ปจฺจยสฺส อุปรมา เจตสิกํ ทุกฺขเวทนํ น เวเทติฯ ภาสิตเมฺปตํ, มหาราช, ภควตา – ‘โส เอกํ เวทนํ เวเทติ กายิกํ น เจตสิก’’’นฺติฯ</p>


<p>‘‘ภเนฺต  นาคเสน, โย ทุกฺขํ เวทนํ เวเทติ, กสฺมา โส น ปรินิพฺพายตี’’ติ? ‘‘นตฺถิ, มหาราช, อรหโต อนุนโย วา ปฎิโฆ วา, น จ อรหโนฺต อปกฺกํ ปาเตนฺติ ปริปากํ อาคเมนฺติ ปณฺฑิตาฯ ภาสิตเมฺปตํ , มหาราช, เถเรน สาริปุเตฺตน ธมฺมเสนาปตินา –</p>


<p>
‘‘‘นาภินนฺทามิ  
มรณํ, นาภินนฺทามิ ชีวิตํ;  
  
กาลญฺจ ปฎิกงฺขามิ, นิพฺพิสํ ภตโก ยถาฯ  
</p>
  
<p>
‘‘‘นาภินนฺทามิ มรณํ, นาภินนฺทามิ ชีวิตํ;  
  
กาลญฺจ ปฎิกงฺขามิ, สมฺปชาโน ปติสฺสโต’’’ติฯ  
</p>
  
<p>‘‘กโลฺลสิ, ภเนฺต นาคเสนา’’ติ ฯ</p>

</p>


<h3>๕. เวทนาปโญฺห</h3>
<p> ราชา อาห ‘‘ภเนฺต นาคเสน, สุขา เวทนา กุสลา วา อกุสลา วา อพฺยากตา วา’’ติ? ‘‘สิยา, มหาราช, กุสลา, สิยา อกุสลา, สิยา อพฺยากตา’’ติฯ ‘‘ยทิ, ภเนฺต, กุสลา น ทุกฺขา, ยทิ ทุกฺขา น กุสลา, กุสลํ ทุกฺขนฺติ นุปฺปชฺชตี’’ติฯ ‘‘ตํ กิํ มญฺญสิ, มหาราช, อิธ ปุริสสฺส หเตฺถ ตตฺตํ อโยคุฬํ นิกฺขิเปยฺย, ทุติเย หเตฺถ สีตํ หิมปิณฺฑํ นิกฺขิเปยฺย, กิํ นุ โข, มหาราช, อุโภปิ เต ทเหยฺยุ’’นฺติ? ‘‘อาม, ภเนฺต, อุโภปิ เต ทเหยฺยุ’’นฺติฯ ‘‘กิํ นุ โข, เต มหาราช, อุโภปิ อุณฺหา’’ติ? ‘‘น หิ ภเนฺต’’ติฯ ‘‘กิํ ปน เต, มหาราช, อุโภปิ สีตลา’’ติ? ‘‘น หิ ภเนฺต’’ติฯ ‘‘อาชานาหิ นิคฺคหํ ยทิ ตตฺตํ ทหติ, น จ เต อุโภปิ อุณฺหา, เตน นุปฺปชฺชติฯ ยทิ สีตลํ ทหติ, น จ เต อุโภปิ สีตลา, เตน นุปฺปชฺชติฯ กิสฺส ปน เต, มหาราช, อุโภปิ ทหนฺติ, น จ เต อุโภปิ อุณฺหา, น จ เต อุโภปิ สีตลา? เอกํ อุณฺหํ, เอกํ สีตลํ, อุโภปิ เต ทหนฺติ, เตน นุปฺปชฺชตี’’ติฯ ‘‘นาหํ ปฎิพโล ตยา วาทินา สทฺธิํ สลฺลปิตุํ, สาธุ อตฺถํ ชเปฺปหี’’ติฯ ตโต เถโร อภิธมฺมสํยุตฺตาย กถาย ราชานํ มิลินฺทํ สญฺญาเปสิ –</p>


<p>‘‘ฉยิมานิ , มหาราช, เคหนิสฺสิตานิ โสมนสฺสานิ, ฉ เนกฺขมฺมนิสฺสิตานิ โสมนสฺสานิ, ฉ เคหนิสฺสิตานิ โทมนสฺสานิ, ฉ เนกฺขมฺมนิสฺสิตานิ โทมนสฺสานิ, ฉ เคหนิสฺสิตา อุเปกฺขา, ฉ เนกฺขมฺมนิสฺสิตา อุเปกฺขาติ, อิมานิ ฉ  ฉกฺกานิ, อตีตาปิ ฉตฺติํสวิธา เวทนา, อนาคตาปิ  ฉตฺติํสวิธา เวทนา, ปจฺจุปฺปนฺนาปิ ฉตฺติํสวิธา เวทนา, ตเทกชฺฌํ อภิสญฺญุหิตฺวา อภิสมฺปิเณฺฑตฺวา อฎฺฐสตํ เวทนา โหนฺตี’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๖. นามรูปเอกตฺตนานตฺตปโญฺห</h3>
<p> ราชา อาห ‘‘ภเนฺต นาคเสน, โก ปฎิสนฺทหตี’’ติ? เถโร อาห ‘‘นามรูปํ โข, มหาราช, ปฎิสนฺทหตี’’ติฯ ‘‘กิํ อิมํ เยว นามรูปํ ปฎิสนฺทหตี’’ติ? ‘‘น โข, มหาราช, อิมํ เยว นามรูปํ ปฎิสนฺทหติ, อิมินา ปน, มหาราช, นามรูเปน กมฺมํ กโรติ โสภนํ วา ปาปกํ วา, เตน กเมฺมน อญฺญํ นามรูปํ ปฎิสนฺทหตี’’ติฯ ‘‘ยทิ, ภเนฺต, น อิมํ เยว นามรูปํ ปฎิสนฺทหติ, นนุ โส มุโตฺต ภวิสฺสติ ปาปเกหิ กเมฺมหี’’ติ? เถโร อาห ‘‘ยทิ น ปฎิสนฺทเหยฺย, มุโตฺต ภเวยฺย ปาปเกหิ กเมฺมหิฯ ยสฺมา จ โข, มหาราช, ปฎิสนฺทหติ, ตสฺมา น มุโตฺต ปาปเกหิ กเมฺมหี’’ติฯ</p>


<p>‘‘โอปมฺมํ กโรหี’’ติฯ ‘‘ยถา, มหาราช, โกจิเทว ปุริโส อญฺญตรสฺส ปุริสสฺส อมฺพํ อวหเรยฺย, ตเมนํ อมฺพสามิโก คเหตฺวา รโญฺญ ทเสฺสยฺย ‘อิมินา เทว ปุริเสน มยฺหํ อมฺพา อวหฎา’ติ, โส เอวํ วเทยฺย ‘นาหํ, เทว, อิมสฺส อเมฺพ อวหรามิ, อเญฺญ เต อมฺพา, เย อิมินา โรปิตา, อเญฺญ เต อมฺพา, เย มยา อวหฎา, นาหํ ทณฺฑปฺปโตฺต’ติฯ กิํ นุ โข โส, มหาราช, ปุริโส ทณฺฑปฺปโตฺต ภเวยฺยา’’ติ? ‘‘อาม, ภเนฺต, ทณฺฑปฺปโตฺต ภเวยฺยา’’ติฯ ‘‘เกน การเณนา’’ติ? ‘‘กิญฺจาปิ โส เอวํ วเทยฺย, ปุริมํ, ภเนฺต, อมฺพํ อปฺปจฺจกฺขาย ปจฺฉิเมน อเมฺพน โส ปุริโส ทณฺฑปฺปโตฺต ภเวยฺยา’’ติฯ ‘‘เอวเมว โข, มหาราช, อิมินา นามรูเปน กมฺมํ กโรติ โสภนํ วา ปาปกํ วา, เตน กเมฺมน อญฺญํ นามรูปํ ปฎิสนฺทหติ, ตสฺมา น มุโตฺต ปาปเกหิ กเมฺมหี’’ติฯ</p>


<p>‘‘ภิโยฺย  โอปมฺมํ กโรหี’’ติฯ ‘‘ยถา, มหาราช, โกจิเทว ปุริโส อญฺญตรสฺส ปุริสสฺส สาลิํ อวหเรยฺย…เป.… อุจฺฉุํ อวหเรยฺย…เป.…  ยถา มหาราช โกจิ ปุริโส เหมนฺตกาเล อคฺคิํ ชาเลตฺวา วิสิเพฺพตฺวา   อวิชฺฌาเปตฺวา ปกฺกเมยฺย, อถ โข โส อคฺคิ อญฺญตรสฺส ปุริสสฺส เขตฺตํ ฑเหยฺย , ตเมนํ เขตฺตสามิโก คเหตฺวา รโญฺญ ทเสฺสยฺย ‘อิมินา, เทว, ปุริเสน มยฺหํ เขตฺตํ ทฑฺฒ’นฺติฯ โส เอวํ วเทยฺย ‘นาหํ, เทว, อิมสฺส เขตฺตํ ฌาเปมิ, อโญฺญ โส อคฺคิ, โย มยา อวิชฺฌาปิโต, อโญฺญ โส อคฺคิ, เยนิมสฺส เขตฺตํ ทฑฺฒํ, นาหํ ทณฺฑปฺปโตฺต’ติฯ กิํ นุ โข โส, มหาราช, ปุริโส ทณฺฑปฺปโตฺต ภเวยฺยา’’ติ? ‘‘อาม, ภเนฺต, ทณฺฑปฺปโตฺต ภเวยฺยา’’ติฯ ‘‘เกน การเณนา’’ติ? ‘‘กิญฺจาปิ โส เอวํ วเทยฺย, ปุริมํ, ภเนฺต, อคฺคิํ อปฺปจฺจกฺขาย ปจฺฉิเมน อคฺคินา โส ปุริโส ทณฺฑปฺปโตฺต ภเวยฺยา’’ติฯ ‘‘เอวเมว โข, มหาราช, อิมินา นามรูเปน กมฺมํ กโรติ โสภนํ วา ปาปกํ วา, เตน กเมฺมน อญฺญํ นามรูปํ ปฎิสนฺทหติ, ตสฺมา น มุโตฺต ปาปเกหิ กเมฺมหี’’ติฯ</p>


<p>‘‘ภิโยฺย โอปมฺมํ กโรหี’’ติฯ ‘‘ยถา, มหาราช, โกจิเทว ปุริโส ปทีปํ อาทาย ปาสาทํ อภิรูหิตฺวา ภุเญฺชยฺย, ปทีโป ฌายมาโน ติณํ ฌาเปยฺย, ติณํ ฌายมานํ ฆรํ ฌาเปยฺย, ฆรํ ฌายมานํ คามํ ฌาเปยฺย, คามชโน ตํ ปุริสํ คเหตฺวา เอวํ วเทยฺย ‘กิสฺส ตฺวํ, โภ ปุริส, คามํ ฌาเปสี’ติ, โส เอวํ วเทยฺย ‘นาหํ, โภ, คามํ ฌาเปมิ, อโญฺญ โส ปทีปคฺคิ, ยสฺสาหํ อาโลเกน ภุญฺชิํ, อโญฺญ โส อคฺคิ, เยน คาโม ฌาปิโต’ติ, เต วิวทมานา ตว สนฺติเก อาคเจฺฉยฺยุํ, กสฺส ตฺวํ, มหาราช, อฎฺฎํ  ธาเรยฺยาสี’’ติ? ‘‘คามชนสฺส ภเนฺต’’ติฯ ‘‘กิํ การณา’’ติ? ‘‘กิญฺจาปิ โส เอวํ วเทยฺย, อปิ จ ตโต เอว โส อคฺคิ นิพฺพโตฺต’’ติฯ ‘‘เอวเมว โข, มหาราช, กิญฺจาปิ อญฺญํ มารณนฺติกํ นามรูปํ, อญฺญํ ปฎิสนฺธิสฺมิํ นามรูปํ, อปิ จ ตโต เยว ตํ นิพฺพตฺตํ, ตสฺมา น มุโตฺต ปาปเกหิ กเมฺมหี’’ติฯ</p>


<p>‘‘ภิโยฺย โอปมฺมํ กโรหี’’ติฯ ‘‘ยถา, มหาราช, โกจิเทว ปุริโส ทหริํ ทาริกํ วาเรตฺวา สุงฺกํ ทตฺวา ปกฺกเมยฺยฯ สา อปเรน  สมเยน มหตี อสฺส วยปฺปตฺตา, ตโต อโญฺญ ปุริโส สุงฺกํ ทตฺวา วิวาหํ กเรยฺย, อิตโร อาคนฺตฺวา เอวํ วเทยฺย ‘กิสฺส ปน เม ตฺวํ, อโมฺภ ปุริส, ภริยํ เนสี’ติ? โส เอวํ วเทยฺย ‘นาหํ ตว ภริยํ เนมิ, อญฺญา สา ทาริกา ทหรี ตรุณี, ยา  ตยา วาริตา จ ทินฺนสุงฺกา จ, อญฺญายํ ทาริกา มหตี วยปฺปตฺตา มยา วาริตา จ ทินฺนสุงฺกา จา’ติ, เต วิวทมานา ตว สนฺติเก อาคเจฺฉยฺยุํฯ กสฺส ตฺวํ, มหาราช, อฎฺฎํ ธาเรยฺยาสี’’ติ? ‘‘ปุริมสฺส ภเนฺต’’ติฯ ‘‘กิํ การณา’’ติ? ‘‘กิญฺจาปิ  โส เอวํ วเทยฺย, อปิ จ ตโต เยว สา มหตี นิพฺพตฺตา’’ติฯ ‘‘เอวเมว โข, มหาราช, กิญฺจาปิ อญฺญํ มารณนฺติกํ นามรูปํ, อญฺญํ ปฎิสนฺธิสฺมิํ นามรูปํ, อปิ จ ตโต เยว ตํ นิพฺพตฺตํ, ตสฺมา นปริมุโตฺต ปาปเกหิ กเมฺมหี’’ติฯ</p>


<p>‘‘ภิโยฺย โอปมฺมํ กโรหี’’ติฯ ‘‘ยถา, มหาราช, โกจิเทว ปุริโส โคปาลกสฺส หตฺถโต ขีรฆฎํ กิณิตฺวา ตเสฺสว หเตฺถ นิกฺขิปิตฺวา ปกฺกเมยฺย ‘เสฺว คเหตฺวา คมิสฺสามี’ติ, ตํ อปรชฺชุ ทธิ สมฺปเชฺชยฺยฯ โส อาคนฺตฺวา เอวํ วเทยฺย ‘เทหิ เม ขีรฆฎ’นฺติฯ โส ทธิํ ทเสฺสยฺยฯ อิตโร เอวํ วเทยฺย ‘นาหํ ตว หตฺถโต ทธิํ กิณามิ, เทหิ เม ขีรฆฎ’นฺติฯ โส เอวํ วเทยฺย ‘อชานโต เต ขีรํ ทธิภูต’นฺติ เต วิวทมานา ตว สนฺติเก อาคเจฺฉยฺยุํ, กสฺส ตฺวํ มหาราช, อฎฺฎํ ธาเรยฺยาสี’’ติ? ‘‘โคปาลกสฺส ภเนฺต’’ติฯ ‘‘กิํ การณา’’ติ? ‘‘กิญฺจาปิ โส เอวํ วเทยฺย, อปิ จ ตโต เยว ตํ นิพฺพตฺต’’นฺติฯ ‘‘เอวเมว โข, มหาราช, กิญฺจาปิ อญฺญํ มารณนฺติกํ นามรูปํ, อญฺญํ ปฎิสนฺธิสฺมิํ นามรูปํ, อปิ จ ตโต เยว ตํ นิพฺพตฺตํ, ตสฺมา น ปริมุโตฺต ปาปเกหิ กเมฺมหี’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๗. เถรปฎิสนฺทหนาปฎิสนฺทหนปโญฺห</h3>
<p> ราชา อาห ‘‘ภเนฺต นาคเสน, ตฺวํ ปน ปฎิสนฺทหิสฺสสี’’ติ? ‘‘อลํ, มหาราช, กิํ เต เตน ปุจฺฉิเตน, นนุ มยา ปฎิกเจฺจว อกฺขาตํ ‘สเจ, มหาราช, สอุปาทาโน ภวิสฺสามิ , ปฎิสนฺทหิสฺสามิ, สเจ อนุปาทาโน ภวิสฺสามิ, น ปฎิสนฺทหิสฺสามี’’’ติฯ</p>


<p>‘‘โอปมฺมํ กโรหี’’ติฯ ‘‘ยถา, มหาราช, โกจิเทว ปุริโส รโญฺญ อธิการํ กเรยฺยฯ ราชา ตุโฎฺฐ อธิการํ ทเทยฺย, โส เตน อธิกาเรน ปญฺจหิ กามคุเณหิ สมปฺปิโต สมงฺคิภูโต ปริจเรยฺย, โส  เจ ชนสฺส อาโรเจยฺย ‘น เม ราชา กิญฺจิ ปฎิกโรตี’ ติฯ กิํ นุ โข โส, มหาราช, ปุริโส ยุตฺตการี ภเวยฺยา’’ติ? ‘‘น หิ ภเนฺต’’ติฯ ‘‘เอวเมว โข, มหาราช , กิํ เต เตน ปุจฺฉิเตน, นนุ มยา ปฎิกเจฺจว อกฺขาตํ ‘สเจ สอุปาทาโน ภวิสฺสามิ, ปฎิสนฺทหิสฺสามิ, สเจ อนุปาทาโน ภวิสฺสามิ, น ปฎิสนฺทหิสฺสามี’’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๘. นามรูปปฎิสนฺทหนปโญฺห</h3>
<p> ราชา อาห ‘‘ภเนฺต นาคเสน, ยํ ปเนตํ พฺรูสิ ‘นามรูป’นฺติ, ตตฺถ กตมํ นามํ, กตมํ รูป’’นฺติฯ ‘‘ยํ ตตฺถ, มหาราช, โอฬาริกํ, เอตํ รูปํ, เย ตตฺถ สุขุมา จิตฺตเจตสิกา ธมฺมา, เอตํ นาม’’นฺติฯ ‘‘ภเนฺต นาคเสน, เกน การเณน นามํ เยว น ปฎิสนฺทหติ, รูปํ เยว วา’’ติ? ‘‘อญฺญมญฺญูปนิสฺสิตา, มหาราช, เอเต ธมฺมา เอกโตว อุปฺปชฺชนฺตี’’ติฯ</p>


<p>‘‘โอปมฺมํ กโรหี’’ติฯ ‘‘ยถา, มหาราช, กุกฺกุฎิยา กลลํ น ภเวยฺย, อณฺฑมฺปิ น ภเวยฺย, ยญฺจ ตตฺถ กลลํ, ยญฺจ อณฺฑํ, อุโภเปเต อญฺญมญฺญูปนิสฺสิตา, เอกโตว เนสํ อุปฺปตฺติ โหติฯ เอวเมว โข, มหาราช, ยทิ ตตฺถ นามํ น ภเวยฺย, รูปมฺปิ น ภเวยฺย, ยเญฺจว ตตฺถ นามํ, ยเญฺจว รูปํ, อุโภเปเต อญฺญมญฺญูปนิสฺสิตา, เอกโตว เนสํ อุปฺปตฺติ โหติฯ เอวเมตํ ทีฆมทฺธานํ สนฺธาวิต’’นฺติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๙. อทฺธานปโญฺห</h3>
<p> ราชา อาห ‘‘ภเนฺต นาคเสน, ยํ ปเนตํ พฺรูสิ ‘ทีฆมทฺธาน’นฺติ, กิเมตํ อทฺธานํ นามา’’ติ ? ‘‘อตีโต, มหาราช, อทฺธา, อนาคโต อทฺธา, ปจฺจุปฺปโนฺน อทฺธา’’ติฯ ‘‘กิํ ปน, ภเนฺต, สเพฺพ อทฺธา อตฺถี’’ติ? ‘‘โกจิ, มหาราช , อทฺธา อตฺถิ, โกจิ นตฺถี’’ติฯ ‘‘กตโม ปน, ภเนฺต, อตฺถิ, กตโม  นตฺถี’’ติ? ‘‘เย เต, มหาราช, สงฺขารา อตีตา วิคตา นิรุทฺธา วิปริณตา, โส อทฺธา นตฺถิ, เย ธมฺมา วิปากา, เย จ วิปากธมฺมธมฺมา, เย จ อญฺญตฺร ปฎิสนฺธิํ เทนฺติ, โส อทฺธา อตฺถิฯ เย สตฺตา กาลงฺกตา อญฺญตฺร อุปฺปนฺนา, โส จ อทฺธา อตฺถิฯ เย สตฺตา กาลงฺกตา อญฺญตฺร อนุปฺปนฺนา, โส อทฺธา นตฺถิฯ เย จ สตฺตา ปรินิพฺพุตา, โส จ อทฺธา นตฺถิ ปรินิพฺพุตตฺตา’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>

</p>

</p>


<h2>๓. วิจารวโคฺค</h2>
<h3>๑. อทฺธานมูลปโญฺห</h3>
<p> ราชา   อาห ‘‘ภเนฺต นาคเสน, อตีตสฺส อทฺธานสฺส กิํ มูลํ, อนาคตสฺส อทฺธานสฺส กิํ มูลํ, ปจฺจุปฺปนฺนสฺส อทฺธานสฺส กิํ มูล’’นฺติ? ‘‘อตีตสฺส จ, มหาราช, อทฺธานสฺส อนาคตสฺส จ อทฺธานสฺส ปจฺจุปฺปนฺนสฺส จ อทฺธานสฺส อวิชฺชา มูลํฯ อวิชฺชาปจฺจยา สงฺขารา, สงฺขารปจฺจยา วิญฺญาณํ, วิญฺญาณปจฺจยา นามรูปํ, นามรูปปจฺจยา สฬายตนํ, สฬายตนปจฺจยา ผโสฺส, ผสฺสปจฺจยา เวทนา, เวทนาปจฺจยา ตณฺหา, ตณฺหาปจฺจยา อุปาทานํ, อุปาทานปจฺจยา ภโว, ภวปจฺจยา ชาติ, ชาติปจฺจยา ชรามรณํ โสกปริเทวทุกฺขโทมนสฺสุปายาสา สมฺภวนฺติฯ เอวเมตสฺส เกวลสฺส ทุกฺขกฺขนฺธสฺส อทฺธานสฺส  ปุริมา โกฎิ น ปญฺญายตี’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๒. ปุริมโกฎิปโญฺห</h3>
<p> ราชา อาห ‘‘ภเนฺต นาคเสน, ยํ ปเนตํ พฺรูสิ ‘ปุริมา โกฎิ น ปญฺญายตี’ติ, ตสฺส โอปมฺมํ กโรหี’’ติฯ ‘‘ยถา, มหาราช, ปุริโส ปริตฺตํ  พีชํ ปถวิยํ นิกฺขิเปยฺย, ตโต องฺกุโร อุฎฺฐหิตฺวา อนุปุเพฺพน วุฑฺฒิํ วิรูฬฺหิํ เวปุลฺลํ อาปชฺชิตฺวา ผลํ ทเทยฺยฯ ตโต พีชํ  คเหตฺวา ปุน โรเปยฺย, ตโตปิ องฺกุโร อุฎฺฐหิตฺวา อนุปุเพฺพน วุฑฺฒิํ วิรูฬฺหิํ เวปุลฺลํ อาปชฺชิตฺวา  ผลํ ทเทยฺยฯ เอวเมติสฺสา สนฺตติยา อตฺถิ อโนฺต’’ติ? ‘‘นตฺถิ ภเนฺต’’ติฯ ‘‘เอวเมว โข, มหาราช, อทฺธานสฺสาปิ ปุริมา โกฎิ น ปญฺญายตี’’ติฯ</p>


<p>‘‘ภิโยฺย โอปมฺมํ กโรหี’’ติฯ ‘‘ยถา, มหาราช, กุกฺกุฎิยา อณฺฑํ ภเวยฺย, อณฺฑโต กุกฺกุฎี กุกฺกุฎิยา อณฺฑนฺติฯ เอวเมติสฺสา สนฺตติยา อตฺถิ อโนฺต’’ติ? ‘‘นตฺถิ ภเนฺต’’ติฯ ‘‘เอวเมว โข, มหาราช, อทฺธานสฺสาปิ ปุริมา โกฎิ น ปญฺญายตี’’ติฯ</p>


<p>‘‘ภิโยฺย  โอปมฺมํ กโรหี’’ติฯ เถโร ปถวิยา จกฺกํ ลิขิตฺวา มิลินฺทํ ราชานํ เอตทโวจ ‘‘อตฺถิ, มหาราช, อิมสฺส จกฺกสฺส อโนฺต’’ติ? ‘‘นตฺถิ ภเนฺต’’ติฯ ‘‘เอวเมว โข, มหาราช, อิมานิ จกฺกานิ วุตฺตานิ ภควตา ‘จกฺขุญฺจ ปฎิจฺจ รูเป จ อุปฺปชฺชติ จกฺขุวิญฺญาณํ, ติณฺณํ สงฺคติ ผโสฺส, ผสฺสปจฺจยา เวทนา, เวทนาปจฺจยา ตณฺหา, ตณฺหาปจฺจยา อุปาทานํ, อุปาทานปจฺจยา กมฺมํ, กมฺมโต ปุน จกฺขุํ ชายตี’ติฯ เอวเมติสฺสา สนฺตติยา อตฺถิ อโนฺต’’ติ? ‘‘นตฺถิ ภเนฺต’’ติฯ</p>


<p>‘‘‘โสตญฺจ ปฎิจฺจ สเทฺท จ…เป.… มนญฺจ ปฎิจฺจ ธเมฺม จ อุปฺปชฺชติ มโนวิญฺญาณํ, ติณฺณํ สงฺคติ ผโสฺส, ผสฺสปจฺจยา เวทนา, เวทนาปจฺจยา ตณฺหา, ตณฺหาปจฺจยา อุปาทานํ, อุปาทานปจฺจยา กมฺมํ, กมฺมโต ปุน มโน ชายตี’ติฯ เอวเมติสฺสา สนฺตติยา อตฺถิ อโนฺต’’ติ? ‘‘นตฺถิ ภเนฺต’’ติฯ ‘‘เอวเมว โข, มหาราช, อทฺธานสฺสาปิ ปุริมา โกฎิ น ปญฺญายตี’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๓. โกฎิปญฺญายนปโญฺห</h3>
<p> ราชา อาห ‘‘ภเนฺต นาคเสน, ยํ ปเนตํ พฺรูสิ ‘ปุริมา โกฎิ น ปญฺญายตี’ติ, กตมา จ สา ปุริมา โกฎี’’ติ? ‘‘โย โข, มหาราช, อตีโต อทฺธา, เอสา ปุริมา โกฎี’’ติฯ ‘‘ภเนฺต นาคเสน, ยํ ปเนตํ พฺรูสิ ‘ปุริมา โกฎิ น ปญฺญายตี’ติ, กิํ ปน, ภเนฺต , สพฺพาปิ ปุริมา โกฎิ น ปญฺญายตี’’ติ? ‘‘กาจิ, มหาราช, ปญฺญายติ, กาจิ น ปญฺญายตี’’ติฯ ‘‘กตมา, ภเนฺต, ปญฺญายติ, กตมา น ปญฺญายตี’’ติ? ‘‘อิโต ปุเพฺพ, มหาราช, สเพฺพน สพฺพํ สพฺพถา สพฺพํ อวิชฺชา นาโหสีติ เอสา ปุริมา โกฎิ น ปญฺญายติ, ยํ อหุตฺวา สโมฺภติ, หุตฺวา ปฎิวิคจฺฉติ, เอสป ปุริมา โกฎิ ปญฺญายตี’’ติ ฯ</p>


<p>‘‘ภเนฺต นาคเสน, ยํ อหุตฺวา สโมฺภติ, หุตฺวา ปฎิวิคจฺฉติ, นนุ ตํ อุภโต ฉินฺนํ อตฺถํ คจฺฉตี’’ติ? ‘‘ยทิ, มหาราช, อุภโต ฉินฺนํ อตฺถํ คจฺฉติ, อุภโต  ฉินฺนา สกฺกา วเฑฺฒตุ’’นฺติ? ‘‘อาม, สาปิ สกฺกา วเฑฺฒตุ’’นฺติฯ’’นาหํ, ภเนฺต, เอตํ ปุจฺฉามิ โกฎิโต สกฺกา วเฑฺฒตุ’’นฺติ? ‘‘อาม สกฺกา วเฑฺฒตุ’’นฺติฯ</p>


<p>‘‘โอปมฺมํ กโรหี’’ติฯ เถโร ตสฺส รุกฺขูปมํ อกาสิ, ขนฺธา จ เกวลสฺส ทุกฺขกฺขนฺธสฺส พีชานี’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๔. สงฺขารชายมานปโญฺห</h3>
<p> ราชา อาห ‘‘ภเนฺต นาคเสน, อตฺถิ เกจิ สงฺขารา, เย ชายนฺตี’’ติ? ‘‘อาม, มหาราช, อตฺถิ สงฺขารา, เย ชายนฺตี’’ติฯ ‘‘กตเม เต, ภเนฺต’’ติ? ‘‘จกฺขุสฺมิญฺจ โข, มหาราช, สติ รูเปสุ จ จกฺขุวิญฺญาณํ โหติ, จกฺขุวิญฺญาเณ สติ จกฺขุสมฺผโสฺส โหติ, จกฺขุสมฺผเสฺส สติ เวทนา โหติ, เวทนาย สติ ตณฺหา โหติ, ตณฺหาย สติ อุปาทานํ โหติ, อุปาทาเน สติ ภโว โหติ, ภเว สติ ชาติ โหติ, ชาติยา สติ ชรามรณํ โสกปริเทวทุกฺขโทมนสฺสุปายาสา สมฺภวนฺติ, เอวเมตสฺส เกวลสฺส ทุกฺขกฺขนฺธสฺส สมุทโย โหติฯ จกฺขุสฺมิญฺจ โข, มหาราช, อสติ รูเปสุ จ อสติ จกฺขุวิญฺญาณํ น โหติ, จกฺขุวิญฺญาเณ อสติ จกฺขุสมฺผโสฺส น โหติ, จกฺขุสมฺผเสฺส อสติ เวทนา น โหติ, เวทนาย อสติ ตณฺหา น โหติ, ตณฺหาย อสติ อุปาทานํ น โหติ, อุปาทาเน อสติ  ภโว น โหติ, ภเว อสติ ชาติ น โหติ, ชาติยา อสติ ชรามรณํ โสกปริเทวทุกฺขโทมนสฺสุปายาสา น โหนฺติ, เอวเมตสฺส เกวลสฺส ทุกฺขกฺขนฺธสฺส นิโรโธ โหตี’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๕. ภวนฺตสงฺขารชายมานปโญฺห</h3>
<p> ราชา  อาห ‘‘ภเนฺต นาคเสน, อตฺถิ เกจิ สงฺขารา, เย อภวนฺตา ชายนฺตี’’ติ? ‘‘นตฺถิ, มหาราช, เกจิ สงฺขารา, เย อภวนฺตา ชายนฺติ, ภวนฺตา เยว โข, มหาราช, สงฺขารา ชายนฺตี’’ติฯ</p>


<p>‘‘โอปมฺมํ กโรหี’’ติฯ ‘‘ตํ กิํ มญฺญสิ, มหาราช, อิทํ เคหํ อภวนฺตํ ชาตํ, ยตฺถ ตฺวํ  นิสิโนฺนสี’’ติ? ‘‘นตฺถิ กิญฺจิ, ภเนฺต, อิธ อภวนฺตํ ชาตํ, ภวนฺตํ เยว ชาตํ, อิมานิ โข, ภเนฺต, ทารูนิ วเน อเหสุํ, อยญฺจ มตฺติกา ปถวิยํ อโหสิ, อิตฺถีนญฺจ ปุริสานญฺจ ตเชฺชน วายาเมน เอวมิทํ เคหํ นิพฺพตฺต’’นฺติฯ ‘‘เอวเมว โข, มหาราช, นตฺถิ เกจิ สงฺขารา, เย อภวนฺตา ชายนฺติ, ภวนฺตา เยว สงฺขารา ชายนฺตี’’ติฯ</p>


<p>‘‘ภิโยฺย โอปมฺมํ กโรหี’’ติฯ ‘‘ยถา, มหาราช, เย เกจิ พีชคามภูตคามา ปถวิยํ นิกฺขิตฺตา อนุปุเพฺพน วุฑฺฒิํ วิรูฬฺหิํ เวปุลฺลํ อาปชฺชมานา ปุปฺผานิ จ ผลานิ จ ทเทยฺยุํ, น เต รุกฺขา อภวนฺตา ชาตา, ภวนฺตา เยว เต รุกฺขา ชาตาฯ เอวเมว โข, มหาราช, นตฺถิ เกจิ สงฺขารา, เย อภวนฺตา ชายนฺติ, ภวนฺตา เยว เต สงฺขารา ชายนฺตี’’ติฯ</p>


<p>‘‘ภิโยฺย โอปมฺมํ กโรหี’’ติฯ ‘‘ยถา, มหาราช, กุมฺภกาโร ปถวิยา มตฺติกํ อุทฺธริตฺวา นานาภาชนานิ กโรติ, น ตานิ ภาชนานิ อภวนฺตานิ ชาตานิ, ภวนฺตานิ เยว ชาตานิฯ เอวเมว โข, มหาราช, นตฺถิ เกจิ สงฺขารา, เย อภวนฺตา ชายนฺติ, ภวนฺตา เยว สงฺขารา ชายนฺตี’’ติฯ</p>


<p>‘‘ภิโยฺย  โอปมฺมํ กโรหี’’ติฯ ‘‘ยถา, มหาราช, วีณาย ปตฺตํ น สิยา, จมฺมํ น สิยา, โทณิ น สิยา, ทโณฺฑ น สิยา, อุปวีโณ น สิยา, ตนฺติโย น สิยุํ, โกโณ น สิยา, ปุริสสฺส จ ตโชฺช วายาโม น สิยา, ชาเยยฺย สโทฺท’’ติ? ‘‘น หิ ภเนฺต’’ติฯ ‘‘ยโต จ โข, มหาราช, วีณาย ปตฺตํ สิยา, จมฺมํ สิยา, โทณิ สิยา, ทโณฺฑ สิยา, อุปวีโณ สิยา, ตนฺติโย สิยุํ, โกโณ สิยา, ปุริสสฺส จ ตโชฺช วายาโม สิยา, ชาเยยฺย สโทฺท’’ติ? ‘‘อาม, ภเนฺต, ชาเยยฺยา’’ติฯ ‘‘เอวเมว โข, มหาราช, นตฺถิ เกจิ สงฺขารา, เย อภวนฺตา ชายนฺติ, ภวนฺตา เยว โข สงฺขารา ชายนฺตี’’ติฯ</p>


<p>‘‘ภิโยฺย โอปมฺมํ กโรหี’’ติฯ ‘‘ยถา, มหาราช, อรณิ น สิยา, อรณิโปตโก น สิยา, อรณิโยตฺตกํ น สิยา, อุตฺตรารณิ น  สิยา, โจฬกํ น สิยา, ปุริสสฺส จ ตโชฺช วายาโม น สิยา, ชาเยยฺย โส อคฺคี’’ติ? ‘‘น หิ ภเนฺต’’ติฯ ‘‘ยโต จ โข, มหาราช, อรณิ สิยา, อรณิโปตโก สิยา, อรณิโยตฺตกํ สิยา, อุตฺตรารณิ สิยา, โจฬกํ สิยา, ปุริสสฺส จ ตโชฺช วายาโม สิยา, ชาเยยฺย โส อคฺคี’’ติ? ‘‘อาม, ภเนฺต , ชาเยยฺยา’’ติฯ ‘‘เอวเมว โข, มหาราช, นตฺถิ เกจิ สงฺขารา, เย อภวนฺตา ชายนฺติ, ภวนฺตา เยว โข สงฺขารา ชายนฺตี’’ติฯ</p>


<p>‘‘ภิโยฺย โอปมฺมํ กโรหี’’ติฯ ‘‘ยถา, มหาราช, มณิ น สิยา, อาตโป น สิยา, โคมยํ น สิยา, ชาเยยฺย โส อคฺคี’’ติ? ‘‘น หิ ภเนฺต’’ติฯ ‘‘ยโต จ โข, มหาราช, มณิ สิยา, อาตโป สิยา, โคมยํ สิยา, ชาเยยฺย โส อคฺคี’’ติ? ‘‘อาม, ภเนฺต, ชาเยยฺยา’’ติฯ ‘‘เอวเมว โข, มหาราช, นตฺถิ เกจิ สงฺขารา เย อภวนฺตา ชายนฺติ, ภวนฺตา เยว โข สงฺขารา ชายนฺตี’’ติฯ</p>


<p>‘‘ภิโยฺย โอปมฺมํ กโรหี’’ติฯ ‘‘ยถา, มหาราช, อาทาโส น สิยา, อาภา น สิยา, มุขํ น สิยา, ชาเยยฺย อตฺตา’’ติ? ‘‘น หิ, ภเนฺต’’ติฯ ‘‘ยโต จ โข, มหาราช, อาทาโส สิยา, อาภา สิยา, มุขํ สิยา, ชาเยยฺย อตฺตา’’ติ? ‘‘อาม, ภเนฺต, ชาเยยฺยา’’ติฯ ‘‘เอวเมว โข, มหาราช, นตฺถิ เกจิ สงฺขารา, เย อภวนฺตา ชายนฺติ, ภวนฺตา เยว โข สงฺขารา ชายนฺตี’’ติฯ</p>


<p>‘‘กโลฺลสิ , ภเนฺต นาคเสนา’’ติฯ</p>

</p>


<h3>๖. เวทคูปโญฺห</h3>
<p> ราชา อาห ‘‘ภเนฺต นาคเสน, เวทคู อุปลพฺภตี’’ติ? ‘‘โก ปเนส, มหาราช, เวทคู นามา’’ติ? ‘‘โย, ภเนฺต, อพฺภนฺตเร ชีโว จกฺขุนา รูปํ ปสฺสติ, โสเตน สทฺทํ สุณาติ, ฆาเนน คนฺธํ ฆายติ, ชิวฺหาย รสํ สายติ, กาเยน โผฎฺฐพฺพํ ผุสติ, มนสา ธมฺมํ วิชานาติ, ยถา มยํ อิธ ปาสาเท นิสินฺนา เยน เยน วาตปาเนน อิเจฺฉยฺยาม ปสฺสิตุํ, เตน เตน วาตปาเนน ปเสฺสยฺยาม, ปุรตฺถิเมนปิ วาตปาเนน ปเสฺสยฺยาม, ปจฺฉิเมนปิ  วาตปาเนน ปเสฺสยฺยาม, อุตฺตเรนปิ วาตปาเนน ปเสฺสยฺยาม, ทกฺขิเณนปิ วาตปาเนน ปเสฺสยฺยามฯ เอวเมว โข, ภเนฺต, อยํ อพฺภนฺตเร ชีโว เยน เยน ทฺวาเรน อิจฺฉติ ปสฺสิตุํ, เตน เตน ทฺวาเรน ปสฺสตี’’ติฯ</p>


<p>เถโร อาห ‘‘ปญฺจทฺวารํ, มหาราช, ภณิสฺสามิ, ตํ สุโณหิ, สาธุกํ มนสิกโรหิ, ยทิ อพฺภนฺตเร ชีโว จกฺขุนา รูปํ ปสฺสติ, ยถา มยํ อิธ ปาสาเท นิสินฺนา เยน เยน วาตปาเนน อิเจฺฉยฺยาม ปสฺสิตุํ, เตน เตน วาตปาเนน รูปํ เยว ปเสฺสยฺยาม, ปุรตฺถิเมนปิ วาตปาเนน รูปํ เยว ปเสฺสยฺยาม, ปจฺฉิเมนปิ  วาตปาเนน รูปํ เยว ปเสฺสยฺยาม, อุตฺตเรนปิ วาตปาเนน รูปํ เยว ปเสฺสยฺยาม, ทกฺขิเณนปิ วาตปาเนน รูปํ เยว ปเสฺสยฺยาม, เอวเมเตน อพฺภนฺตเร ชีเวน โสเตนปิ รูปํ เยว ปสฺสิตพฺพํ, ฆาเนนปิ รูปํ เยว ปสฺสิตพฺพํ, ชิวฺหายปิ รูปํ เยว ปสฺสิตพฺพํ, กาเยนปิ รูปํ เยว ปสฺสิตพฺพํ, มนสาปิ รูปํ เยว ปสฺสิตพฺพํ; จกฺขุนาปิ สโทฺท เยว โสตโพฺพ, ฆาเนนปิ สโทฺท เยว โสตโพฺพ, ชิวฺหายปิ สโทฺท เยว โสตโพฺพ, กาเยนปิ สโทฺท เยว โสตโพฺพ, มนสาปิ สโทฺท เยว โสตโพฺพ; จกฺขุนาปิ คโนฺธ เยว ฆายิตโพฺพ, โสเตนปิ คโนฺธ เยว ฆายิตโพฺพ, ชิวฺหายปิ คโนฺธ เยว ฆายิตโพฺพ, กาเยนปิ คโนฺธ เยว ฆายิตโพฺพ, มนสาปิ คโนฺธ เยว ฆายิตโพฺพ; จกฺขุนาปิ รโส เยว สายิตโพฺพ, โสเตนปิ รโส เยว สายิตโพฺพ, ฆาเนนปิ รโส เยว สายิตโพฺพ, กาเยนปิ รโส เยว สายิตโพฺพ, มนสาปิ รโส เยว สายิตโพฺพ; จกฺขุนาปิ โผฎฺฐพฺพํ เยว ผุสิตพฺพํ, โสเตนปิ โผฎฺฐพฺพํ เยว ผุสิตพฺพํ, ฆาเนนปิ โผฎฺฐพฺพํ เยว ผุสิตพฺพํ, ชิวฺหายปิ โผฎฺฐพฺพํ เยว  ผุสิตพฺพํ, มนสาปิ โผฎฺฐพฺพํ เยว ผุสิตพฺพํ; จกฺขุนาปิ ธมฺมํ เยว วิชานิตพฺพํ, โสเตนปิ ธมฺมํ เยว วิชานิตพฺพํ, ฆาเนนปิ ธมฺมํ เยว วิชานิตพฺพํ, ชิวฺหายปิ ธมฺมํ เยว วิชานิตพฺพํ, กาเยนปิ ธมฺมํ เยว วิชานิตพฺพ’’นฺติ? ‘‘น หิ ภเนฺต’’ติฯ</p>


<p>‘‘น โข เต, มหาราช, ยุชฺชติ ปุริเมน วา ปจฺฉิมํ, ปจฺฉิเมน วา ปุริมํ, ยถา วา ปน, มหาราช, มยํ อิธ ปาสาเท นิสินฺนา อิเมสุ ชาลวาตปาเนสุ อุคฺฆาฎิเตสุ มหเนฺตน อากาเสน พหิมุขา สุฎฺฐุตรํ รูปํ ปสฺสาม, เอวเมเตน อพฺภนฺตเร ชีเวนาปิ จกฺขุทฺวาเรสุ อุคฺฆาฎิเตสุ มหเนฺตน อากาเสน สุฎฺฐุตรํ รูปํ ปสฺสิตพฺพํ, โสเตสุ อุคฺฆาฎิเตสุ…เป.… ฆาเน  อุคฺฆาฎิเต…เป.… ชิวฺหาย อุคฺฆาฎิตาย…เป.… กาเย อุคฺฆาฎิเต มหเนฺตน อากาเสน สุฎฺฐุตรํ สโทฺท โสตโพฺพ, คโนฺธ ฆายิตโพฺพ, รโส สายิตโพฺพ, โผฎฺฐโพฺพ ผุสิตโพฺพ’’ติ? ‘‘น หิ ภเนฺต’’ติ ฯ</p>


<p>‘‘น โข เต, มหาราช, ยุชฺชติ ปุริเมน วา ปจฺฉิมํ, ปจฺฉิเมน วา ปุริมํ, ยถา วา ปน, มหาราช, อยํ ทิโนฺน นิกฺขมิตฺวา พหิทฺวารโกฎฺฐเก ติเฎฺฐยฺย, ชานาสิ ตฺวํ, มหาราช, ‘อยํ ทิโนฺน นิกฺขมิตฺวา พหิทฺวารโกฎฺฐเก ฐิโต’’’ติ? ‘‘อาม, ภเนฺต, ชานามี’’ติฯ ‘‘ยถา วา ปน, มหาราช, อยํ ทิโนฺน อโนฺต ปวิสิตฺวา ตว ปุรโต ติเฎฺฐยฺย, ชานาสิ ตฺวํ, มหาราช, ‘อยํ ทิโนฺน อโนฺต ปวิสิตฺวา มม ปุรโต ฐิโต’’’ติ? ‘‘อาม, ภเนฺต, ชานามี’’ติฯ ‘‘เอวเมว โข, มหาราช, อพฺภนฺตเร โส ชีโว ชิวฺหาย รเส นิกฺขิเตฺต ชาเนยฺย อมฺพิลตฺตํ วา ลวณตฺตํ วา ติตฺตกตฺตํ วา กฎุกตฺตํ วา กสายตฺตํ วา มธุรตฺตํ วา’’ติ? ‘‘อาม, ภเนฺต, ชาเนยฺยา’’ติฯ ‘‘เต รเส อโนฺต ปวิเฎฺฐ ชาเนยฺย อมฺพิลตฺตํ วา ลวณตฺตํ วา ติตฺตกตฺตํ วา กฎุกตฺตํ วา กสายตฺตํ วา มธุรตฺตํ วา’’ติฯ ‘‘น หิ ภเนฺต’’ติฯ</p>


<p>‘‘น โข เต, มหาราช, ยุชฺชติ ปุริเมน วา ปจฺฉิมํ, ปจฺฉิเมน วา ปุริมํ, ยถา, มหาราช, โกจิเทว ปุริโส มธุฆฎสตํ อาหราเปตฺวา มธุโทณิํ ปูราเปตฺวา ปุริสสฺส มุขํ ปิทหิตฺวา  มธุโทณิยา ปกฺขิเปยฺย, ชาเนยฺย, มหาราช, โส ปุริโส มธุํ สมฺปนฺนํ วา น สมฺปนฺนํ วา’’ติ? ‘‘น หิ ภเนฺต’’ติฯ ‘‘เกน การเณนา’’ติฯ ‘‘น หิ ตสฺส, ภเนฺต, มุเข มธุ ปวิฎฺฐ’’นฺติฯ</p>


<p>‘‘น  โข เต, มหาราช, ยุชฺชติ ปุริเมน วา ปจฺฉิมํ, ปจฺฉิเมน วา ปุริม’’นฺติฯ ‘‘นาหํ ปฎิพโล ตยา วาทินา สทฺธิํ สลฺลปิตุํ; สาธุ, ภเนฺต, อตฺถํ ชเปฺปหี’’ติฯ</p>


<p>เถโร อภิธมฺมสํยุตฺตาย กถาย ราชานํ มิลินฺทํ สญฺญาเปสิ – ‘‘อิธ, มหาราช, จกฺขุญฺจ ปฎิจฺจ รูเป จ อุปฺปชฺชติ จกฺขุวิญฺญาณํ, ตํสหชาตา ผโสฺส เวทนา สญฺญา เจตนา เอกคฺคตา ชีวิตินฺทฺริยํ มนสิกาโรติ เอวเมเต ธมฺมา ปจฺจยโต ชายนฺติ, น เหตฺถ เวทคู อุปลพฺภติ, โสตญฺจ ปฎิจฺจ สเทฺท จ…เป.… มนญฺจ ปฎิจฺจ ธเมฺม จ อุปฺปชฺชติ มโนวิญฺญาณํ, ตํสหชาตา ผโสฺส เวทนา สญฺญา เจตนา เอกคฺคตา  ชีวิตินฺทฺริยํ มนสิกาโรติ  เอวเมเต ธมฺมา ปจฺจยโต ชายนฺติ, น เหตฺถ เวทคู อุปลพฺภตี’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๗. จกฺขุวิญฺญาณาทิปโญฺห</h3>
<p> ราชา อาห ‘‘ภเนฺต นาคเสน, ยตฺถ จกฺขุวิญฺญาณํ อุปฺปชฺชติ, ตตฺถ มโนวิญฺญาณมฺปิ อุปฺปชฺชตี’’ติ? ‘‘อาม, มหาราช, ยตฺถ จกฺขุวิญฺญาณํ อุปฺปชฺชติ, ตตฺถ มโนวิญฺญาณมฺปิ อุปฺปชฺชตี’’ติฯ</p>


<p>‘‘กิํ นุ โข, ภเนฺต นาคเสน, ปฐมํ จกฺขุวิญฺญาณํ อุปฺปชฺชติ, ปจฺฉา มโนวิญฺญาณํ, อุทาหุ มโนวิญฺญาณํ ปฐมํ อุปฺปชฺชติ, ปจฺฉา จกฺขุวิญฺญาณ’’นฺติ? ‘‘ปฐมํ, มหาราช, จกฺขุวิญฺญาณํ อุปฺปชฺชติ, ปจฺฉา มโนวิญฺญาณ’’นฺติฯ</p>


<p>‘‘กิํ นุ โข, ภเนฺต นาคเสน, จกฺขุวิญฺญาณํ มโนวิญฺญาณํ อาณาเปติ ‘ยตฺถาหํ อุปฺปชฺชามิ, ตฺวมฺปิ ตตฺถ อุปฺปชฺชาหี’ติ, อุทาหุ มโนวิญฺญาณํ จกฺขุวิญฺญาณํ อาณาเปติ ‘ยตฺถ ตฺวํ อุปฺปชฺชิสฺสสิ, อหมฺปิ ตตฺถ อุปฺปชฺชิสฺสามี’’’ติ? ‘‘น หิ, มหาราช, อนาลาโป เตสํ อญฺญมเญฺญหี’’ติฯ</p>


<p>‘‘กถํ , ภเนฺต นาคเสน, ยตฺถ จกฺขุวิญฺญาณํ อุปฺปชฺชติ, ตตฺถ มโนวิญฺญาณมฺปิ อุปฺปชฺชตี’’ติ? ‘‘นินฺนตฺตา จ, มหาราช, ทฺวารตฺตา จ จิณฺณตฺตา จ สมุทาจริตตฺตา จา’’ติฯ</p>


<p>‘‘กถํ, ภเนฺต นาคเสน, นินฺนตฺตา ยตฺถ จกฺขุวิญฺญาณํ อุปฺปชฺชติ, ตตฺถ มโนวิญฺญาณมฺปิ อุปฺปชฺชติ? โอปมฺมํ กโรหี’’ติฯ ‘‘ตํ กิํ มญฺญสิ, มหาราช, เทเว วสฺสเนฺต กตเมน อุทกํ คเจฺฉยฺยา’’ติ? ‘‘เยน, ภเนฺต, นินฺนํ, เตน คเจฺฉยฺยา’’ติฯ ‘‘อถาปเรน สมเยน เทโว วเสฺสยฺย, กตเมน ตํ อุทกํ คเจฺฉยฺยา’’ติฯ ‘‘เยน, ภเนฺต, ปุริมํ อุทกํ คตํ, ตมฺปิ เตน คเจฺฉยฺยา’’ติฯ</p>


<p>‘‘กิํ นุํ โข, มหาราช, ปุริมํ อุทกํ ปจฺฉิมํ อุทกํ อาณาเปติ ‘เยนาหํ คจฺฉามิ, ตฺวมฺปิ เตน คจฺฉาหี’ติ, ปจฺฉิมํ วา อุทกํ ปุริมํ อุทกํ อาณาเปติ ‘เยน ตฺวํ คจฺฉิสฺสสิ, อหมฺปิ เตน คจฺฉิสฺสามี’’’ติฯ ‘‘น หิ, ภเนฺต, อนาลาโป  เตสํ อญฺญมเญฺญหิ, นินฺนตฺตา คจฺฉนฺตี’’ติฯ ‘‘เอวเมว โข, มหาราช, นินฺนตฺตา ยตฺถ จกฺขุวิญฺญาณํ อุปฺปชฺชติ, ตตฺถ มโนวิญฺญาณมฺปิ อุปฺปชฺชติ, น จกฺขุวิญฺญาณํ  มโนวิญฺญาณํ อาณาเปติ ‘ยตฺถาหํ อุปฺปชฺชามิ, ตฺวมฺปิ ตตฺถ อุปฺปชฺชาหี’ติ, นาปิ มโนวิญฺญาณํ จกฺขุวิญฺญาณํ อาณาเปติ ‘ยตฺถ ตฺวํ อุปฺปชฺชิสฺสสิ, อหมฺปิ ตตฺถ อุปฺปชฺชิสฺสามี’ติ, อนาลาโป เตสํ อญฺญมเญฺญหิ, นินฺนตฺตา อุปฺปชฺชนฺตี’’’ติฯ</p>


<p>‘‘กถํ, ภเนฺต นาคเสน, ทฺวารตฺตา ยตฺถ จกฺขุวิญฺญาณํ อุปฺปชฺชติ, ตตฺถ มโนวิญฺญาณมฺปิ อุปฺปชฺชติ? อเปปมฺมํ กโรหี’’ติฯ ‘‘ตํ กิํ มญฺญสิ, มหาราช, รโญฺญ ปจฺจนฺติมํ นครํ อสฺส ทฬฺหปาการโตรณํ เอกทฺวารํ, ตโต ปุริโส นิกฺขมิตุกาโม ภเวยฺย, กตเมน นิกฺขเมยฺยา’’ติ? ‘‘ทฺวาเรน, ภเนฺต, นิกฺขเมยฺยา’’ติฯ ‘‘อถาปโร ปุริโส นิกฺขมิตุกาโม ภเวยฺย, กตเมน โส นิกฺขเมยฺยา’’ติ? ‘‘เยน, ภเนฺต, ปุริโม ปุริโส นิกฺขโนฺต, โสปิ เตน นิกฺขเมยฺยา’’ติฯ</p>


<p>‘‘กิํ นุ โข, มหาราช, ปุริโม ปุริโส ปจฺฉิมํ ปุริสํ อาณาเปติ ‘เยนาหํ คจฺฉามิ, ตฺวมฺปิ เตน คจฺฉาหี’ติ, ปจฺฉิโม วา ปุริโส ปุริมํ ปุริสํ อาณาเปติ ‘เยน ตฺวํ คจฺฉิสฺสสิ, อหมฺปิ เตน คจฺฉิสฺสามี’ติฯ ‘‘น หิ, ภเนฺต, อนาลาโป เตสํ อญฺญมเญฺญหิ, ทฺวารตฺตา คจฺฉนฺตี’’ติฯ ‘‘เอวเมว โข, มหาราช, ทฺวารตฺตา ยตฺถ จกฺขุวิญฺญาณํ อุปฺปชฺชติ, ตตฺถ มโนวิญฺญาณมฺปิ อุปฺปชฺชติ, น จกฺขุวิญฺญาณํ มโนวิญฺญาณํ อาณาเปติ ‘ยตฺถาหํ อุปฺปชฺชามิ , ตฺวมฺปิ ตตฺถ อุปฺปชฺชาหี’ติ, นาปิ มโนวิญฺญาณํ จกฺขุวิญฺญาณํ อาณาเปติ ‘ยตฺถ ตฺวํ อุปฺปชฺชิสฺสสิ, อหมฺปิ ตตฺถ อุปฺปชฺชิสฺสามี’ติ, อนาลาโป เตสํ อญฺญมเญฺญหิ, ทฺวารตฺตา อุปฺปชฺชนฺตี’’ติฯ</p>


<p>‘‘กถํ, ภเนฺต นาคเสน, จิณฺณตฺตา ยตฺถ จกฺขุวิญฺญาณํ อุปฺปชฺชติ, ตตฺถ มโนวิญฺญาณมฺปิ อุปฺปชฺชติ?โอปมฺมํ กโรหี’’ติฯ ‘‘ตํ กิํ มญฺญสิ, มหาราช, ปฐมํ เอกํ สกฎํ คเจฺฉยฺย, อถ ทุติยํ สกฎํ กตเมน คเจฺฉยฺยา’’ติ? ‘‘เยน, ภเนฺต, ปุริมํ สกฎํ คตํ, ตมฺปิ เตน คเจฺฉยฺยา’’ติฯ</p>


<p>‘‘กิํ นุ โข, มหาราช, ปุริมํ สกฎํ ปจฺฉิมํ สกฎํ อาณาเปติ ‘เยนาหํ คจฺฉามิ, ตฺวมฺปิ เตน คจฺฉาหี’ติ, ปจฺฉิมํ วา  สกฎํ ปุริมํ สกฎํ  อาณาเปติ ‘เยน ตฺวํ คจฺฉิสฺสสิ, อหมฺปิ เตน คจฺฉิสฺสามี’’’ติฯ ‘‘น หิ, ภเนฺต, อนาลาโป เตสํ อญฺญมเญฺญหิ, จิณฺณตฺตา คจฺฉนฺตี’’ติฯ ‘‘เอวเมว โข, มหาราช, จิณฺณตฺตา ยตฺถ จกฺขุวิญฺญาณํ อุปฺปชฺชติ, ตตฺถ มโนวิญฺญาณมฺปิ อุปฺปชฺชติ, น จกฺขุวิญฺญาณํ มโนวิญฺญาณํ อาณาเปติ ‘ยตฺถาหํ อุปฺปชฺชามิ, ตฺวมฺปิ ตตฺถ อุปฺปชฺชาหี’ติ, นาปิ มโนวิญฺญาณํ จกฺขุวิญฺญาณํ อาณาเปติ ‘ยตฺถ ตฺวํ อุปฺปชฺชิสฺสสิ, อหมฺปิ ตตฺถ อุปฺปชฺชิสฺสามี’ติ, อนาลาโป เตสํ อญฺญมเญฺญหิ, จิณฺณตฺตา อุปฺปชฺชนฺตี’’ติฯ</p>


<p>‘‘กถํ, ภเนฺต นาคเสน, สมุทาจริตตฺตา ยตฺถ จกฺขุวิญฺญาณํ อุปฺปชฺชติ, ตตฺถ มโนวิญฺญาณมฺปิ อุปฺปชฺชติ? โอปมฺมํ กโรหี’’ติฯ ‘‘ยถา, มหาราช, มุทฺทาคณนาสงฺขฺยาเลขาสิปฺปฎฺฐาเนสุ อาทิกมฺมิกสฺส ทนฺธายนา ภวติ, อถาปเรน สมเยน นิสมฺมกิริยาย สมุทาจริตตฺตา อทนฺธายนา ภวติฯ เอวเมว โข, มหาราช, สมุทาจริตตฺตา ยตฺถ จกฺขุวิญฺญาณํ อุปฺปชฺชติ, ตตฺถ มโนวิญฺญาณมฺปิ อุปฺปชฺชติ, น จกฺขุวิญฺญาณํ มโนวิญฺญาณํ อาณาเปติ ‘ยตฺถาหํ อุปฺปชฺชามิ, ตฺวมฺปิ ตตฺถ อุปฺปชฺชาหี’ติ, นาปิ มโนวิญฺญาณํ จกฺขุวิญฺญาณํ อาณาเปติ ‘ยตฺถ ตฺวํ อุปฺปชฺชิสฺสสิ, อหมฺปิ ตตฺถ อุปฺปชฺชิสฺสามี’ติ, อนาลาโป เตสํ อญฺญมเญฺญหิ, สมุทาจริตตฺตา อุปฺปชฺชนฺตี’’ติฯ</p>


<p>‘‘ภเนฺต นาคเสน, ยตฺถ โสตวิญฺญาณํ อุปฺปชฺชติ, ตตฺถ มโนวิญฺญาณมฺปิ อุปฺปชฺชตีติ…เป.… ยตฺถ ฆานวิญฺญาณํ อุปฺปชฺชติ…เป.… ยตฺถ ชิวฺหาวิญฺญาณํ อุปฺปชฺชติ  …เป.… ยตฺถ กายวิญฺญาณํ อุปฺปชฺชติ, ตตฺถ มโนวิญฺญาณมฺปิ อุปฺปชฺชตี’’ติ? ‘‘อาม, มหาราช, ยตฺถ กายวิญฺญาณํ อุปฺปชฺชติ, ตตฺถ มโนวิญฺญาณมฺปิ อุปฺปชฺชตี’’ติฯ</p>


<p>‘‘กิํ นุ โข, ภเนฺต นาคเสน, ปฐมํ กายวิญฺญาณํ อุปฺปชฺชติ, ปจฺฉา มโนวิญฺญาณํ, อุทาหุ มโนวิญฺญาณํ ปฐมํ อุปฺปชฺชติ, ปจฺฉา กายวิญฺญาณ’’นฺติ? ‘‘กายวิญฺญาณํ, มหาราช, ปฐมํ อุปฺปชฺชติ, ปจฺฉา มโนวิญฺญาณ’’นฺติฯ</p>


<p>‘‘กิํ นุ โข, ภเนฺต นาคเสน,…เป.… อนาลาโป  เตสํ อญฺญมเญฺญหิ, สมุทาจริตตฺตา อุปฺปชฺชนฺตี’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๘. ผสฺสลกฺขณปโญฺห</h3>
<p> ราชา  อาห ‘‘ภเนฺต นาคเสน, ยตฺถ มโนวิญฺญาณํ อุปฺปชฺชติ, ผโสฺสปิ เวทนาปิ ตตฺถ อุปฺปชฺชตี’’ติ? ‘‘อาม, มหาราช, ยตฺถ มโนวิญฺญาณํ อุปฺปชฺชติ, ผโสฺสปิ ตตฺถ อุปฺปชฺชติ, เวทนาปิ ตตฺถ อุปฺปชฺชติ, สญฺญาปิ ตตฺถ อุปฺปชฺชติ, เจตนาปิ ตตฺถ อุปฺปชฺชติ, วิตโกฺกปิ ตตฺถ อุปฺปชฺชติ, วิจาโรปิ ตตฺถ อุปฺปชฺชติ, สเพฺพปิ ผสฺสปฺปมุขา ธมฺมา ตตฺถ อุปฺปชฺชนฺตี’’ติฯ</p>


<p>‘‘ภเนฺต นาคเสน, กิํลกฺขโณ ผโสฺส’’ติ? ‘‘ผุสนลกฺขโณ, มหาราช, ผโสฺส’’ติฯ</p>


<p>‘‘โอปมฺมํ กโรหี’’ติฯ ‘‘ยถา, มหาราช, เทฺว เมณฺฑา ยุเชฺฌยฺยุํ, เตสุ ยถา เอโก เมโณฺฑ, เอวํ จกฺขุ ทฎฺฐพฺพํ ยถา ทุติโย เมโณฺฑ, เอวํ รูปํ ทฎฺฐพฺพํฯ ยถา เตสํ สนฺนิปาโต, เอวํ ผโสฺส ทฎฺฐโพฺพ’’ติฯ</p>


<p>‘‘ภิโยฺย โอปมฺมํ กโรหี’’ติฯ ‘‘ยถา, มหาราช, เทฺว ปาณี วเชฺชยฺยุํ, เตสุ ยถา เอโก  ปาณิ, เอวํ จกฺขุ ทฎฺฐพฺพํฯ ยถา ทุติโย ปาณิ, เอวํ รูปํ ทฎฺฐพฺพํฯ ยถา เตสํ สนฺนิปาโต, เอวํ ผโสฺส ทฎฺฐโพฺพ’’ติฯ</p>


<p>‘‘ภิโยฺย โอปมฺมํ กโรหี’’ติฯ ‘‘ยถา, มหาราช, เทฺว สมฺมา วเชฺชยฺยุํ, เตสุ ยถา เอโก สโมฺม, เอวํ จกฺขุ ทฎฺฐพฺพํฯ ยถา ทุติโย สโมฺม, เอวํ รูปํ ทฎฺฐพฺพํฯ ยถา เตสํ สนฺนิปาโต, เอวํ ผโสฺส ทฎฺฐโพฺพ’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๙. เวทนาลกฺขณปโญฺห</h3>
<p> ‘‘ภเนฺต นาคเสน, กิํลกฺขณา เวทนา’’ติ? ‘‘เวทยิตลกฺขณา, มหาราช, เวทนา อนุภวนลกฺขณา จา’’ติฯ</p>


<p>‘‘โอปมฺมํ กโรหี’’ติฯ ‘‘ยถา, มหาราช, โกจิเทว ปุริโส รโญฺญ อธิการํ กเรยฺย, ตสฺส ราชา ตุโฎฺฐ อธิการํ ทเทยฺย, โส เตน อธิกาเรน ปญฺจหิ กามคุเณหิ สมปฺปิโต สมงฺคิภูโต ปริจเรยฺย, ตสฺส เอวมสฺส ‘มยา โข ปุเพฺพ รโญฺญ อธิกาโร กโต, ตสฺส เม ราชา  ตุโฎฺฐ อธิการํ อทาสิ, สฺวาหํ ตโตนิทานํ อิมํ เอวรูปํ เวทนํ เวทยามี’ติฯ</p>


<p>‘‘ยถา วา ปน, มหาราช, โกจิเทว  ปุริโส กุสลํ กมฺมํ กตฺวา กายสฺส เภทา ปรํ มรณา สุคติํ สคฺคํ โลกํ อุปปเชฺชยฺย, โส จ ตตฺถ ทิเพฺพหิ ปญฺจหิ กามคุเณหิ สมปฺปิโต สมงฺคิภูโต ปริจเรยฺย, ตสฺส เอวมสฺส ‘สฺวาหํ โข ปุเพฺพ กุสลํ กมฺมํ อกาสิํ, โสหํ ตโตนิทานํ อิมํ เอวรูปํ เวทนํ เวทยามี’ติ, เอวํ โข, มหาราช, เวทยิตลกฺขณา เวทนา อนุภวนลกฺขณา จา’’ติฯ</p>


<p>‘‘กโลฺลสิ , ภเนฺต นาคเสนา’’ติฯ</p>

</p>


<h3>๑๐. สญฺญาลกฺขณปโญฺห</h3>
<p> ‘‘ภเนฺต นาคเสน, กิํลกฺขณา สญฺญา’’ติ? ‘‘สญฺชานนลกฺขณา, มหาราช, สญฺญาฯ กิํ สญฺชานาติ? นีลมฺปิ สญฺชานาติ, ปีตมฺปิ สญฺชานาติ, โลหิตมฺปิ สญฺชานาติ, โอทาตมฺปิ สญฺชานาติ, มญฺชิฎฺฐมฺปิ  สญฺชานาติฯ เอวํ โข, มหาราช, สญฺชานนลกฺขณา สญฺญา’’ติฯ</p>


<p>‘‘โอปมฺมํ กโรหี’’ติฯ ‘‘ยถา, มหาราช, รโญฺญ ภณฺฑาคาริโก ภณฺฑาคารํ ปวิสิตฺวา นีลปีตโลหิโตทาตมญฺชิฎฺฐานิ  ราชโภคานิ รูปานิ ปสฺสิตฺวา สญฺชานาติฯ เอวํ โข, มหาราช, สญฺชานนลกฺขณา สญฺญา’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๑๑. เจตนาลกฺขณปโญฺห</h3>
<p> ‘‘ภเนฺต นาคเสน, กิํลกฺขณา เจตนา’’ติ? ‘‘เจตยิตลกฺขณา, มหาราช, เจตนา อภิสงฺขรณลกฺขณา จา’’ติฯ</p>


<p>‘‘โอปมฺมํ  กโรหี’’ติฯ ‘‘ยถา, มหาราช, โกจิเทว ปุริโส วิสํ อภิสงฺขริตฺวา อตฺตนา จ ปิเวยฺย, ปเร จ ปาเยยฺย, โส อตฺตนาปิ ทุกฺขิโต ภเวยฺย, ปเรปิ ทุกฺขิตา ภเวยฺยุํฯ เอวเมว โข, มหาราช, อิเธกโจฺจ ปุคฺคโล อกุสลํ กมฺมํ เจตนาย เจตยิตฺวา กายสฺส เภทา ปรํ มรณา อปายํ ทุคฺคติํ วินิปาตํ นิรยํ อุปปเชฺชยฺยฯ เยปิ ตสฺส อนุสิกฺขนฺติ , เตปิ กายสฺส เภทา ปรํ มรณา อปายํ ทุคฺคติํ วินิปาตํ นิรยํ อุปปชฺชนฺติฯ</p>


<p>‘‘ยถา วา ปน, มหาราช, โกจิเทว ปุริโส สปฺปินวนีตเตลมธุผาณิตํ เอกชฺฌํ อภิสงฺขริตฺวา อตฺตนา จ ปิเวยฺย, ปเร จ ปาเยยฺย, โส อตฺตนา สุขิโต ภเวยฺย, ปเรปิ สุขิตา ภเวยฺยุํฯ เอวเมว  โข, มหาราช, อิเธกโจฺจ ปุคฺคโล กุสลํ กมฺมํ เจตนาย เจตยิตฺวา กายสฺส เภทา ปรํ มรณา สุคติํ สคฺคํ โลกํ อุปปชฺชติฯ เยปิ ตสฺส อนุสิกฺขนฺติ, เตปิ กายสฺส เภทา ปรํ มรณา สุคติํ สคฺคํ โลกํ อุปปชฺชนฺติฯ เอวํ โข, มหาราช, เจตยิตลกฺขณา เจตนา อภิสงฺขรณลกฺขณา จา’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๑๒. วิญฺญาณลกฺขณปโญฺห</h3>
<p> ‘‘ภเนฺต นาคเสน, กิํลกฺขณํ วิญฺญาณ’’นฺติ? ‘‘วิชานนลกฺขณํ, มหาราช, วิญฺญาณ’’นฺติฯ</p>


<p>‘‘โอปมฺมํ กโรหี’’ติฯ ‘‘ยถา, มหาราช, นครคุตฺติโก มเชฺฌ นครสิงฺฆาฎเก นิสิโนฺน ปเสฺสยฺย ปุรตฺถิมทิสโต ปุริสํ อาคจฺฉนฺตํ, ปเสฺสยฺย ทกฺขิณทิสโต ปุริสํ อาคจฺฉนฺตํ, ปเสฺสยฺย ปจฺฉิมทิสโต ปุริสํ อาคจฺฉนฺตํ, ปเสฺสยฺย อุตฺตรทิสโต ปุริสํ อาคจฺฉนฺตํฯ เอวเมว โข, มหาราช, ยญฺจ ปุริโส จกฺขุนา รูปํ ปสฺสติ, ตํ วิญฺญาเณน วิชานาติฯ ยญฺจ โสเตน สทฺทํ สุณาติ, ตํ วิญฺญาเณน วิชานาติฯ ยญฺจ ฆาเนน คนฺธํ ฆายติ, ตํ วิญฺญาเณน วิชานาติฯ ยญฺจ ชิวฺหาย รสํ สายติ, ตํ วิญฺญาเณน  วิชานาติฯ ยญฺจ กาเยน โผฎฺฐพฺพํ ผุสติ, ตํ วิญฺญาเณน วิชานาติ, ยญฺจ มนสา ธมฺมํ วิชานาติ, ตํ วิญฺญาเณน วิชานาติฯ เอวํ โข, มหาราช, วิชานนลกฺขณํ วิญฺญาณ’’นฺติฯ</p>


<p>‘‘กโลฺลสิ , ภเนฺต นาคเสนา’’ติฯ</p>

</p>


<h3>๑๓. วิตกฺกลกฺขณปโญฺห</h3>
<p> ‘‘ภเนฺต นาคเสน, กิํลกฺขโณ วิตโกฺก’’ติ? ‘‘อปฺปนาลกฺขโณ มหาราช, วิตโกฺก’’ติฯ</p>


<p>‘‘โอปมฺมํ กโรหี’’ติฯ ‘‘ยถา, มหาราช, วฑฺฒกี สุปริกมฺมกตํ ทารุํ สนฺธิสฺมิํ อเปฺปติ, เอวเมว โข, มหาราช, อปฺปนาลกฺขโณ วิตโกฺก’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๑๔. วิจารลกฺขณปโญฺห</h3>
<p> ‘‘ภเนฺต นาคเสน, กิํลกฺขโณ วิจาโร’’ติ? ‘‘อนุมชฺชนลกฺขโณ, มหาราช, วิจาโร’’ติฯ</p>


<p>‘‘โอปมฺมํ กโรหี’’ติฯ ‘‘ยถา, มหาราช, กํสถาลํ อาโกฎิตํ ปจฺฉา อนุรวติ  อนุสนฺทหติ , ยถา, มหาราช, อาโกฎนา, เอวํ วิตโกฺก ทฎฺฐโพฺพฯ ยถา อนุรวนา , เอวํ วิจาโร ทฎฺฐโพฺพ’’ติฯ</p>


<p>‘‘กโลฺลสิ , ภเนฺต นาคเสนา’’ติฯ</p>

</p>

</p>

</p>


<h2>๔. นิพฺพานวโคฺค</h2>
<h3>๑. ผสฺสาทิวินิพฺภุชนปโญฺห</h3>
<p> ราชา   อาห ‘‘ภเนฺต นาคเสน, สกฺกา อิเมสํ ธมฺมานํ เอกโตภาวคตานํ วินิพฺภุชิตฺวา วินิพฺภุชิตฺวา นานากรณํ ปญฺญาเปตุํ ‘อยํ ผโสฺส, อยํ เวทนา, อยํ สญฺญา, อยํ เจตนา, อิทํ วิญฺญาณํ, อยํ วิตโกฺก, อยํ วิจาโร’ติ’’? ‘‘น สกฺกา, มหาราช, อิเมสํ ธมฺมานํ เอกโตภาวคตานํ วินิพฺภุชิตฺวา วินิพฺภุชิตฺวา นานากรณํ ปญฺญาเปตุํ ‘อยํ ผโสฺส, อยํ เวทนา, อยํ สญฺญา, อยํ เจตนา, อิทํ วิญฺญาณํ, อยํ วิตโกฺก, อยํ วิจาโร’’’ติฯ</p>


<p>‘‘โอปมฺมํ กโรหี’’ติฯ ‘‘ยถา, มหาราช, รโญฺญ สูโท อรสํ วา รสํ วา  กเรยฺย, โส ตตฺถ ทธิมฺปิ ปกฺขิเปยฺย, โลณมฺปิ ปกฺขิเปยฺย, สิงฺคิเวรมฺปิ ปกฺขิเปยฺย, ชีรกมฺปิ ปกฺขิเปยฺย, มริจมฺปิ ปกฺขิเปยฺย, อญฺญานิปิ ปการานิ ปกฺขิเปยฺย, ตเมนํ ราชา เอวํ วเทยฺย, ‘ทธิสฺส เม รสํ อาหร, โลณสฺส เม รสํ อาหร, สิงฺคิเวรสฺส เม รสํ อาหร, ชีรกสฺส เม รสํ อาหร, มริจสฺส เม รสํ อาหร, สเพฺพสํ เม ปกฺขิตฺตานํ รสํ อาหรา’ติฯ สกฺกา นุ โข, มหาราช, เตสํ รสานํ เอกโตภาวคตานํ วินิพฺภุชิตฺวา วินิพฺภุชิตฺวา รสํ อาหริตุํ อมฺพิลตฺตํ วา ลวณตฺตํ วา ติตฺตกตฺตํ วา กฎุกตฺตํ วา กสายตฺตํ วา มธุรตฺตํ วา’’ติ? ‘‘น หิ, ภเนฺต, สกฺกา เตสํ รสานํ เอกโตภาวคตานํ  วินิพฺภุชิตฺวา วินิพฺภุชิตฺวา รสํ อาหริตุํ อมฺพิลตฺตํ วา ลวณตฺตํ วา ติตฺตกตฺตํ วา กฎุกตฺตํ วา กสายตฺตํ วา มธุรตฺตํ วา, อปิ จ โข ปน สเกน สเกน ลกฺขเณน อุปฎฺฐหนฺตี’’ติฯ ‘‘เอวเมว โข, มหาราช, น สกฺกา อิเมสํ ธมฺมานํ เอกโตภาวคตานํ วินิพฺภุชิตฺวา วินิพฺภุชิตฺวา นานากรณํ ปญฺญาเปตุํ ‘อยํ ผโสฺส, อยํ เวทนา, อยํ สญฺญา, อยํ เจตนา, อิทํ วิญฺญาณํ, อยํ วิตโกฺก, อยํ วิจาโร’ติ, อปิ จ โข ปน สเกน สเกน ลกฺขเณน อุปฎฺฐหนฺตี’’ติฯ</p>


<p>‘‘กโลฺลสิ , ภเนฺต นาคเสนา’’ติฯ</p>

</p>


<h3>๒. นาคเสนปโญฺห</h3>
<p> เถโร  อาห ‘‘โลณํ, มหาราช, จกฺขุวิเญฺญยฺย’’นฺติฯ ‘‘อาม, ภเนฺต, จกฺขุวิเญฺญยฺย’’นฺติฯ ‘‘สุฎฺฐุ โข, มหาราช, ชานาหี’’ติฯ ‘‘กิํ ปน, ภเนฺต, ชิวฺหาวิเญฺญยฺย’’นฺติ? ‘‘อาม, มหาราช, ชิวฺหาวิเญฺญยฺย’’นฺติฯ ‘‘กิํ ปน, ภเนฺต, สพฺพํ โลณํ ชิวฺหาย วิชานาตี’’ติ? ‘‘อาม, มหาราช, สพฺพํ โลณํ ชิวฺหาย วิชานาติ’’ฯ</p>


<p>‘‘ยทิ, ภเนฺต, สพฺพํ โลณํ ชิวฺหาย วิชานาติ, กิสฺส ปน ตํ สกเฎหิ พลีพทฺทา  อาหรนฺติ, นนุ โลณเมว อาหริตพฺพ’’นฺติ? ‘‘น สกฺกา, มหาราช, โลณเมว อาหริตุํ เอกโตภาวคตา เอเต ธมฺมา โคจรนานตฺตคตา โลณํ ครุภาโว จาติฯ สกฺกา ปน, มหาราช, โลณํ ตุลาย ตุลยิตุ’’นฺติ? ‘‘อาม, ภเนฺต, สกฺกา’’ติฯ ‘‘น สกฺกา, มหาราช, โลณํ ตุลาย ตุลยิตุํ, ครุภาโว ตุลาย ตุลิยตี’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๓. ปญฺจายตนกมฺมนิพฺพตฺตปโญฺห</h3>
<p> ราชา  อาห ‘‘ภเนฺต นาคเสน, ยานิมานิ ปญฺจายตนานิ, กิํ นุ ตานิ นานากเมฺมหิ นิพฺพตฺตานิ, อุทาหุ เอเกน กเมฺมนา’’ติ? ‘‘นานากเมฺมหิ, มหาราช, นิพฺพตฺตานิ, น เอเกน กเมฺมนา’’ติฯ</p>


<p>‘‘โอปมฺมํ กโรหี’’ติฯ ‘‘ตํ กิํ มญฺญสิ, มหาราช, เอกสฺมิํ เขเตฺต นานาพีชานิ วเปฺปยฺยุํ , เตสํ นานาพีชานํ นานาผลานิ นิพฺพเตฺตยฺยุ’’นฺติ? ‘‘อาม, ภเนฺต, นิพฺพเตฺตยฺยุ’’นฺติฯ ‘‘เอวเมว โข, มหาราช, ยานิ ยานิ ปญฺจายตนานิ, ตานิ ตานิ นานากเมฺมหิ นิพฺพตฺตานิ, น เอเกน กเมฺมนา’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๔. กมฺมนานากรณปโญฺห</h3>
<p> ราชา  อาห ‘‘ภเนฺต นาคเสน, เกน การเณน มนุสฺสา น สเพฺพ สมกา, อเญฺญ อปฺปายุกา, อเญฺญ ทีฆายุกา, อเญฺญ พหฺวาพาธา อเญฺญ อปฺปาพาธา, อเญฺญ ทุพฺพณฺณา, อเญฺญ วณฺณวโนฺต, อเญฺญ อเปฺปสกฺขา, อเญฺญ มเหสกฺขา, อเญฺญ อปฺปโภคา, อเญฺญ มหาโภคา, อเญฺญ นีจกุลีนา, อเญฺญ มหากุลีนา, อเญฺญ ทุปฺปญฺญา, อเญฺญ ปญฺญวโนฺต’’ติ?</p>


<p>เถโร อาห ‘‘กิสฺส ปน, มหาราช, รุกฺขา น สเพฺพ สมกา, อเญฺญ อมฺพิลา, อเญฺญ ลวณา, อเญฺญ ติตฺตกา, อเญฺญ กฎุกา, อเญฺญ กสาวา, อเญฺญ มธุรา’’ติ? ‘‘มญฺญามิ, ภเนฺต, พีชานํ นานากรเณนา’’ติฯ ‘‘เอวเมว โข, มหาราช, กมฺมานํ นานากรเณน มนุสฺสา น สเพฺพ สมกา, อเญฺญ อปฺปายุกา, อเญฺญ ทีฆายุกา, อเญฺญ พหฺวาพาธา, อเญฺญ อปฺปาพาธา, อเญฺญ ทุพฺพณฺณา, อเญฺญ วณฺณวโนฺต, อเญฺญ อเปฺปสกฺขา, อเญฺญ มเหสกฺขา, อเญฺญ อปฺปโภคา, อเญฺญ มหาโภคา, อเญฺญ นีจกุลีนา, อเญฺญ มหากุลีนา, อเญฺญ ทุปฺปญฺญา, อเญฺญ ปญฺญวโนฺตฯ ภาสิตเมฺปตํ มหาราช ภควตา – ‘กมฺมสฺสกา, มาณว, สตฺตา กมฺมทายาทา กมฺมโยนี กมฺมพนฺธู กมฺมปฺปฎิสรณา, กมฺมํ สเตฺต วิภชติ ยทิทํ หีนปฺปณีตตายา’’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๕. วายามกรณปโญฺห</h3>
<p> ราชา  อาห ‘‘ภเนฺต นาคเสน, ตุเมฺห ภณถ ‘กินฺติ อิมํ ทุกฺขํ นิรุเชฺฌยฺย, อญฺญญฺจ ทุกฺขํ นุปฺปเชฺชยฺยา’ติ ฯ เอตทตฺถา, มหาราช, อมฺหากํ ปพฺพชฺชา’’ติฯ ‘‘กิํ ปฎิกเจฺจว วายมิเตน, นนุ สมฺปเตฺต กาเล วายมิตพฺพ’’นฺติ? เถโร อาห ‘‘สมฺปเตฺต กาเล, มหาราช, วายาโม อกิจฺจกโร ภวติ, ปฎิกเจฺจว วายาโม กิจฺจกโร ภวตี’’ติฯ</p>


<p>‘‘โอปมฺมํ กโรหี’’ติฯ ‘‘ตํ กิํ มญฺญสิ, มหาราช, ยทา ตฺวํ ปิปาสิโต ภเวยฺยาสิ, ตทา ตฺวํ อุทปานํ ขณาเปยฺยาสิ, ตฬากํ ขณาเปยฺยาสิ ‘ปานียํ ปิวิสฺสามี’ติ? ‘‘น หิ, ภเนฺต’’ติฯ ‘‘เอวเมว โข, มหาราช, สมฺปเตฺต กาเล  วายาโม อกิจฺจกโร ภวติ, ปฎิกเจฺจว วายาโม กิจฺจกโร ภวตี’’ติฯ</p>


<p>‘‘ภิโยฺย โอปมฺมํ กโรหี’’ติฯ ‘‘ตํ กิํ มญฺญสิ, มหาราช, ยทา ตฺวํ พุภุกฺขิโต ภเวยฺยาสิ, ตทา ตฺวํ เขตฺตํ กสาเปยฺยาสิ, สาลิํ โรปาเปยฺยาสิ, ธญฺญํ อติหราเปยฺยาสิ ‘ภตฺตํ ภุญฺชิสฺสามี’ติ? ‘‘น หิ, ภเนฺต’’ติฯ ‘‘เอวเมว โข, มหาราช, สมฺปเตฺต กาเล วายาโม อกิจฺจกโร ภวติ, ปฎิกเจฺจว วายาโม กิจฺจกโร ภวตีติฯ</p>


<p>‘‘ภิโยฺย โอปมฺมํ กโรหี’’ติฯ ‘‘ตํ กิํ มญฺญสิ, มหาราช, ยทา เต สงฺคาโม ปจฺจุปฎฺฐิโต ภเวยฺย, ตทา ตฺวํ ปริขํ ขณาเปยฺยาสิ, ปาการํ การาเปยฺยาสิ, โคปุรํ การาเปยฺยาสิ, อฎฺฎาลกํ การาเปยฺยาสิ, ธญฺญํ อติหราเปยฺยาสิ, ตทา ตฺวํ หตฺถิสฺมิํ สิเกฺขยฺยาสิ, อสฺสสฺมิํ สิเกฺขยฺยาสิ, รถสฺมิํ สิเกฺขยฺยาสิ, ธนุสฺมิํ สิเกฺขยฺยาสิ, ถรุสฺมิํ สิเกฺขยฺยาสี’’ติ? ‘‘น หิ, ภเนฺต’’ติฯ ‘‘เอวเมว โข, มหาราช, สมฺปเตฺต กาเล วายาโม อกิจฺจกโร ภวติ, ปฎิกเจฺจว วายาโม กิจฺจกโร ภวติฯ ภาสิตเมฺปตํ มหาราช ภควตา –</p>


<p>
‘‘‘ปฎิกเจฺจว ตํ กยิรา, ยํ ชญฺญา หิตมตฺตโน;  
  
น สากฎิกจินฺตาย, มนฺตา ธีโร ปรกฺกเมฯ  
</p>
  
<p>
‘‘‘ยถา  
สากฎิโก มฎฺฐํ  
นาม (สี. ปี. ก.) สํ. นิ. ๑.๑๐๓  
, สมํ หิตฺวา มหาปถํ;  
  
วิสมํ มคฺคมารุยฺห, อกฺขจฺฉิโนฺนว ฌายติฯ  
</p>
  
<p>
‘‘‘เอวํ  
ธมฺมา อปกฺกมฺม, อธมฺมมนุวตฺติย;  
  
มโนฺท มจฺจุ มุขํ ปโตฺต, อกฺขจฺฉิโนฺนว ฌายตี’’’ติ  
โสจตีติ (สพฺพตฺถ)  
ฯ  
</p>
  
<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๖. เนรยิกคฺคิอุณฺหภาวปโญฺห</h3>
<p> ราชา อาห ‘‘ภเนฺต นาคเสน, ตุเมฺห ภณถ ‘ปากติกอคฺคิโต เนรยิโก อคฺคิ มหาภิตาปตโร โหติ, ขุทฺทโกปิ ปาสาโณ  ปากติเก อคฺคิมฺหิ ปกฺขิโตฺต ทิวสมฺปิ ปจฺจมาโน  น วิลยํ คจฺฉติ, กูฎาคารมโตฺตปิ ปาสาโณ เนรยิกคฺคิมฺหิ ปกฺขิโตฺต ขเณน วิลยํ คจฺฉตี’ติ, เอตํ วจนํ น สทฺทหามิ, เอวญฺจ ปน วเทถ ‘เย จ ตตฺถ อุปฺปนฺนา สตฺตา, เต อเนกานิปิ วสฺสสหสฺสานิ นิรเย ปจฺจมานา น วิลยํ คจฺฉนฺตี’ติ, ตมฺปิ วจนํ น สทฺทหามี’’ติฯ</p>


<p>เถโร อาห ‘‘ตํ กิํ มญฺญสิ, มหาราช, ยา ตา สนฺติ มกรินิโยปิ สุสุมารินิโยปิ กจฺฉปินิโยปิ โมรินิโยปิ กโปตินิโยปิ, กิํนุ ตา กกฺขฬานิ ปาสาณานิ สกฺขราโย จ ขาทนฺตี’’ติ? ‘‘อาม, ภเนฺต, ขาทนฺตี’’ติฯ ‘‘กิํ ปน ตานิ ตาสํ กุจฺฉิยํ โกฎฺฐพฺภนฺตรคตานิ วิลยํ คจฺฉนฺตี’’ติ? ‘‘อาม, ภเนฺต, วิลยํ คจฺฉนฺตี’’ติฯ ‘‘โย ปน ตาสํ กุจฺฉิยํ คโพฺภ, โสปิ วิลยํ คจฺฉตี’’ติ? ‘‘น หิ ภเนฺต’’ติฯ ‘‘เกน การเณนา’’ติ? ‘‘มญฺญามิ, ภเนฺต, กมฺมาธิกเตน น วิลยํ คจฺฉตี’’ติฯ ‘‘เอวเมว โข, มหาราช, กมฺมาธิกเตน เนรยิกา สตฺตา อเนกานิปิ วสฺสสหสฺสานิ นิรเย ปจฺจมานา น วิลยํ คจฺฉนฺติฯ ภาสิตเมฺปตํ, มหาราช, ภควตา – ‘โส น ตาว กาลํ กโรติ, ยาว น ตํ ปาปกมฺมํ พฺยนฺตีโหตี’’’ติฯ</p>


<p>‘‘ภิโยฺย  โอปมฺมํ กโรหี’’ติฯ ‘‘ตํ กิํ มญฺญสิ, มหาราช, ยา ตา สนฺติ สีหินิโยปิ พฺยคฺฆินิโยปิ ทีปินิโยปิ กุกฺกุรินิโยปิ, กิํนุ ตา กกฺขฬานิ อฎฺฐิกานิ มํสานิ ขาทนฺตีติ? ‘‘อาม, ภเนฺต, ขาทนฺตี’’ติฯ ‘‘กิํ ปน ตานิ ตาสํ กุจฺฉิยํ  โกฎฺฐพฺภนฺตรคตานิ วิลยํ คจฺฉนฺตี’’ติ? ‘‘อาม, ภเนฺต, วิลยํ คจฺฉนฺตี’’ติฯ ‘‘โย ปน ตาสํ กุจฺฉิยํ คโพฺภ, โสปิ วิลยํ คจฺฉตี’’ติ? ‘‘น หิ ภเนฺต’’ติฯ ‘‘เกน การเณนา’’ติ? ‘‘มญฺญามิ, ภเนฺต, กมฺมาธิกเตน น วิลยํ คจฺฉตี’’ติฯ ‘‘เอวเมว โข, มหาราช, กมฺมาธิกเตน เนรยิกา สตฺตา อเนกานิปิ วสฺสสหสฺสานิ นิรเย ปจฺจมานา น วิลยํ คจฺฉนฺตี’’ติฯ</p>


<p>‘‘ภิโยฺย โอปมฺมํ กโรหี’’ติฯ ‘‘ตํ กิํ มญฺญสิ, มหาราช, ยา ตา สนฺติ โยนกสุขุมาลินิโยปิ ขตฺติยสุขุมาลินิโยปิ พฺราหฺมณสุขุมาลินิโยปิ คหปติสุขุมาลินิโยปิ, กิํนุ ตา กกฺขฬานิ ขชฺชกานิ มํสานิ ขาทนฺตี’’ติ? ‘‘อาม, ภเนฺต, ขาทนฺตี’’ติฯ ‘‘กิํ ปน ตานิ ตาสํ กุจฺฉิยํ โกฎฺฐพฺภนฺตรคตานิ วิลยํ คจฺฉนฺตี’’ติ? ‘‘อาม, ภเนฺต, วิลยํ คจฺฉนฺตี’’ติฯ ‘‘โย  ปน ตาสํ กุจฺฉิยํ คโพฺภ โสปิ วิลยํ คจฺฉตี’’ติ? ‘‘น หิ ภเนฺต’’ติฯ ‘‘เกน การเณนา’’ติฯ ‘‘มญฺญามิ, ภเนฺต, กมฺมาธิกเตน น วิลยํ คจฺฉตี’’ติฯ ‘‘เอวเมว โข, มหาราช, กมฺมาธิกเตน เนรยิกา สตฺตา อเนกานิปิ วสฺสสหสฺสานิ นิรเย ปจฺจมานา น วิลยํ คจฺฉนฺติฯ ภาสิตเมฺปตํ, มหาราช, ภควตา – ‘‘โส น ตาว กาลํ กโรติ, ยาว น ตํ ปาปกมฺมํ พฺยนฺตีโหตี’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๗. ปถวิสนฺธารกปโญฺห</h3>
<p> ราชา อาห ‘‘ภเนฺต นาคเสน, ตุเมฺห ภณถ ‘อยํ มหา ปถวี อุทเก ปติฎฺฐิตา, อุทกํ วาเต ปติฎฺฐิตํ, วาโต อากาเส ปติฎฺฐิโต’ติ, เอตมฺปิ วจนํ น สทฺทหามี’’ติฯ เถโร ธมฺมกรเกน  อุทกํ คเหตฺวา ราชานํ มิลินฺทํ สญฺญาเปสิ ‘‘ยถา, มหาราช, อิมํ อุทกํ วาเตน อาธาริตํ, เอวํ ตมฺปิ อุทกํ วาเตน อาธาริต’’นฺติฯ</p>


<p>‘‘กโลฺลสิ , ภเนฺต นาคเสนา’’ติฯ</p>

</p>


<h3>๘. นิโรธนิพฺพานปโญฺห</h3>
<p> ราชา อาห ‘‘ภเนฺต นาคเสน, นิโรโธ นิพฺพาน’’นฺติ? ‘‘อาม, มหาราช, นิโรโธ นิพฺพาน’’นฺติฯ ‘‘กถํ, ภเนฺต , นาคเสน, นิโรโธ นิพฺพาน’’นฺติ? ‘‘สเพฺพ พาลปุถุชฺชนา โข, มหาราช, อชฺฌตฺติกพาหิเร อายตเน อภินนฺทนฺติ อภิวทนฺติ อโชฺฌสาย ติฎฺฐนฺติ, เต เตน โสเตน วุยฺหนฺติ, น ปริมุจฺจนฺติ ชาติยา ชราย มรเณน โสเกน ปริเทเวน ทุเกฺขหิ โทมนเสฺสหิ อุปายาเสหิ น ปริมุจฺจนฺติ ทุกฺขสฺมาติ วทามิฯ สุตวา จ โข, มหาราช, อริยสาวโก อชฺฌตฺติกพาหิเร อายตเน  นาภินนฺทติ นาภิวทติ นาโชฺฌสาย ติฎฺฐติ, ตสฺส ตํ อนภินนฺทโต อนภิวทโต อนโชฺฌสาย ติฎฺฐโต ตณฺหา นิรุชฺฌติ, ตณฺหานิโรธา อุปาทานนิโรโธ, อุปาทานนิโรธา ภวนิโรโธ, ภวนิโรธา ชาตินิโรโธ, ชาตินิโรธา ชรามรณํ โสกปริเทวทุกฺขโทมนสฺสุปายาสา นิรุชฺฌนฺติ, เอวเมตสฺส เกวลสฺส ทุกฺขกฺขนฺธสฺส นิโรโธ โหติ, เอวํ โข, มหาราช, นิโรโธ นิพฺพาน’’นฺติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๙. นิพฺพานลภนปโญฺห</h3>
<p> ราชา อาห ‘‘ภเนฺต นาคเสน, สเพฺพว ลภนฺติ นิพฺพาน’’นฺติ? ‘‘น โข, มหาราช, สเพฺพว ลภนฺติ นิพฺพานํ, อปิ จ โข, มหาราช, โย สมฺมา ปฎิปโนฺน อภิเญฺญเยฺย ธเมฺม อภิชานาติ, ปริเญฺญเยฺย ธเมฺม ปริชานาติ, ปหาตเพฺพ ธเมฺม ปชหติ, ภาเวตเพฺพ ธเมฺม ภาเวติ, สจฺฉิกาตเพฺพ ธเมฺม สจฺฉิกโรติ, โส ลภติ นิพฺพาน’’นฺติฯ</p>


<p>‘‘กโลฺลสิ , ภเนฺต นาคเสนา’’ติฯ</p>

</p>


<h3>๑๐. นิพฺพานสุขชานนปโญฺห</h3>
<p> ราชา อาห ‘‘ภเนฺต นาคเสน, โย น ลภติ นิพฺพานํ, ชานาติ โส ‘สุขํ นิพฺพาน’’’นฺติ? ‘‘อาม, มหาราช, โย น ลภติ นิพฺพานํ, ชานาติ โส ‘สุขํ นิพฺพาน’’’นฺติฯ ‘‘กถํ, ภเนฺต นาคเสน, อลภโนฺต ชานาติ ‘สุขํ นิพฺพาน’’’นฺติ? ‘‘ตํ กิํ มญฺญสิ, มหาราช, เยสํ นจฺฉินฺนา หตฺถปาทา , ชาเนยฺยุํ เต, มหาราช, ‘ทุกฺขํ หตฺถปาทเจฺฉทน’’’นฺติ? ‘‘อาม, ภเนฺต, ชาเนยฺยุ’’นฺติฯ ‘‘กถํ ชาเนยฺยุ’’นฺติ? ‘‘อเญฺญสํ, ภเนฺต, ฉินฺนหตฺถปาทานํ ปริเทวิตสทฺทํ สุตฺวา ชานนฺติ ‘ทุกฺขํ หตฺถปาทเจฺฉทน’’’นฺติ ฯ ‘‘เอวเมว โข, มหาราช, เยสํ ทิฎฺฐํ นิพฺพานํ, เตสํ สทฺทํ สุตฺวา ชานาติ ‘สุขํ นิพฺพาน’’’นฺติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>

</p>

</p>


<h2>๕. พุทฺธวโคฺค</h2>
<h3>๑. พุทฺธสฺส อตฺถินตฺถิภาวปโญฺห</h3>
<p> ราชา   อาห ‘‘ภเนฺต นาคเสน, พุโทฺธ ตยา ทิโฎฺฐ’’ติ? ‘‘น หิ, มหาราชา’’ติฯ ‘‘อถ เต อาจริเยหิ พุโทฺธ ทิโฎฺฐ’’ติ? ‘‘น หิ, มหาราชา’’ติฯ ‘‘เตน หิ, ภเนฺต นาคเสน, นตฺถิ พุโทฺธ’’ติฯ ‘‘กิํ ปน, มหาราช, หิมวติ อูหา นที ตยา ทิฎฺฐา’’ติ? ‘‘น หิ, ภเนฺต’’ติฯ ‘‘อถ เต ปิตรา อูหา นที ทิฎฺฐา’’ติ? ‘‘น หิ, ภเนฺต’’ติฯ ‘‘เตน หิ, มหาราช, นตฺถิ อูหา นที’’ติฯ ‘‘อตฺถิ, ภเนฺต, กิญฺจาปิ มยา อูหา นที น ทิฎฺฐา, ปิตราปิ เม อูหา นที น ทิฎฺฐา, อปิ จ อตฺถิ อูหา นที’’ติฯ ‘‘เอวเมว โข, มหาราช, กิญฺจาปิ มยา ภควา น ทิโฎฺฐ, อาจริเยหิปิ เม ภควา น ทิโฎฺฐ, อปิ จ อตฺถิ ภควา’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๒. พุทฺธสฺส อนุตฺตรภาวปโญฺห</h3>
<p> ราชา อาห ‘‘ภเนฺต นาคเสน, พุโทฺธ อนุตฺตโร’’ติ? ‘‘อาม, มหาราช, ภควา อนุตฺตโร’’ติฯ ‘‘กถํ, ภเนฺต นาคเสน, อทิฎฺฐปุพฺพํ ชานาสิ ‘พุโทฺธ อนุตฺตโร’’’ติ? ‘‘ตํ กิํ มญฺญสิ, มหาราช, เยหิ อทิฎฺฐปุโพฺพ มหาสมุโทฺท, ชาเนยฺยุํ เต, มหาราช, มหโนฺต โข มหาสมุโทฺท คมฺภีโร อปฺปเมโยฺย ทุปฺปริโยคาโห, ยตฺถิมา ปญฺจ มหานทิโย สตตํ สมิตํ อเปฺปนฺติ, เสยฺยถิทํ, คงฺคา ยมุนา อจิรวตี สรภู มหี, เนว ตสฺส อูนตฺตํ วา ปูรตฺตํ วา ปญฺญายตี’’ติ ? ‘‘อาม, ภเนฺต, ชาเนยฺยุ’’นฺติฯ ‘‘เอวเมว โข, มหาราช, สาวเก มหเนฺต ปรินิพฺพุเต  ปสฺสิตฺวา ชานามิ ‘ภควา อนุตฺตโร’’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๓. พุทฺธสฺส อนุตฺตรภาวชานนปโญฺห</h3>
<p> ราชา  อาห ‘‘ภเนฺต นาคเสน, สกฺกา ชานิตุํ ‘พุโทฺธ อนุตฺตโร’’’ติ? ‘‘อาม, มหาราช, สกฺกา ชานิตุํ ‘ภควา อนุตฺตโร’’’ติฯ ‘‘กถํ, ภเนฺต นาคเสน, สกฺกา ชานิตุํ ‘พุโทฺธ อนุตฺตโร’’’ติฯ ‘‘ภูตปุพฺพํ, มหาราช, ติสฺสเตฺถโร นาม เลขาจริโย อโหสิ, พหูนิ วสฺสานิ อพฺภตีตานิ กาลงฺกตสฺส กถํ โส ญายตี’’ติฯ ‘‘เลเขน ภเนฺต’’ติฯ ‘‘เอวเมว โข, มหาราช, โย ธมฺมํ ปสฺสติ, โส ภควนฺตํ ปสฺสติ, ธโมฺม หิ, มหาราช, ภควตา เทสิโต’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๔. ธมฺมทิฎฺฐปโญฺห</h3>
<p> ราชา อาห ‘‘ภเนฺต นาคเสน, ธโมฺม ตยา ทิโฎฺฐ’’ติฯ ‘‘พุทฺธเนตฺติยา โข, มหาราช, พุทฺธปญฺญตฺติยา ยาวชีวํ สาวเกหิ วตฺติตพฺพ’’นฺติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๕. อสงฺกมนปฎิสนฺทหนปโญฺห</h3>
<p> ราชา  อาห ‘‘ภเนฺต นาคเสน, น จ สงฺกมติ ปฎิสนฺทหติ จา’’ติ? ‘‘อาม, มหาราช, น จ สงฺกมติ ปฎิสนฺทหติ จา’’ติฯ ‘‘กถํ, ภเนฺต นาคเสน, น จ สงฺกมติ ปฎิสนฺทหติ จ, โอปมฺมํ กโรหี’’ติ? ‘‘ยถา, มหาราช, โกจิเทว ปุริโส ปทีปโต ปทีปํ ปทีเปยฺย, กิํนุ โข โส, มหาราช, ปทีโป ปทีปมฺหา สงฺกโนฺต’’ติ? ‘‘น หิ, ภเนฺต’’ติฯ ‘‘เอวเมว โข, มหาราช, น จ สงฺกมติ ปฎิสนฺทหติ จา’’ติฯ</p>


<p>‘‘ภิโยฺย โอปมฺมํ กโรหี’’ติฯ ‘‘อภิชานาสิ นุ, ตฺวํ มหาราช, ทหรโก สโนฺต สิโลกาจริยสฺส สนฺติเก กิญฺจิ สิโลกํ คหิต’’นฺติ? ‘‘อาม, ภเนฺต’’ติ ฯ ‘‘กิํนุ โข, มหาราช, โส สิโลโก อาจริยมฺหา สงฺกโนฺต’’ติ? ‘‘น หิ, ภเนฺต’’ติฯ ‘‘เอวเมว โข, มหาราช, น จ สงฺกมติ ปฎิสนฺทหติ จาติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๖. เวทคูปโญฺห</h3>
<p> ราชา อาห ‘‘ภเนฺต นาคเสน, เวทคู อุปลพฺภตี’’ติ? เถโร อาห ‘‘ปรมเตฺถน โข, มหาราช, เวทคู นุปลพฺภตี’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๗. อญฺญกายสงฺกมนปโญฺห</h3>
<p> ราชา   อาห ‘‘ภเนฺต นาคเสน, อตฺถิ โกจิ สโตฺต โย อิมมฺหา กายา อญฺญํ กายํ สงฺกมตี’’ติ? ‘‘น หิ, มหาราชา’’ติฯ ‘‘ยทิ, ภเนฺต นาคเสน, อิมมฺหา กายา อญฺญํ กายํ สงฺกมโนฺต นตฺถิ, นนุ มุโตฺต ภวิสฺสติ ปาปเกหิ กเมฺมหี’’ติ? ‘‘อาม, มหาราช, ยทิ น ปฎิสนฺทเหยฺย, มุโตฺต ภวิสฺสติ ปาปเกหิ กเมฺมหีติ, ยสฺมา จ โข, มหาราช, ปฎิสนฺทหติ, ตสฺมา น ปริมุโตฺต ปาปเกหิ กเมฺมหี’’ติฯ</p>


<p>‘‘โอปมฺมํ กโรหี’’ติฯ ‘‘ยถา, มหาราช, โกจิเทว ปุริโส อญฺญตรสฺส ปุริสสฺส อมฺพํ อวหเรยฺย, กิํ โส ทณฺฑปฺปโตฺต ภเวยฺยา’’ติ? ‘‘อาม, ภเนฺต, ทณฺฑปฺปโตฺต ภเวยฺยา’’ติฯ ‘‘น โข โส, มหาราช, ตานิ อมฺพานิ อวหริ, ยานิ เตน โรปิตานิ, กสฺมา ทณฺฑปฺปโตฺต ภเวยฺยา’’ติ? ‘‘ตานิ, ภเนฺต, อมฺพานิ นิสฺสาย ชาตานิ, ตสฺมา ทณฺฑปฺปโตฺต ภเวยฺยา’’ติฯ ‘‘เอวเมว โข, มหาราช, อิมินา นามรูเปน กมฺมํ กโรติ โสภนํ วา อโสภนํ  วา, เตน กเมฺมน อญฺญํ นามรูปํ ปฎิสนฺทหติ, ตสฺมา น ปริมุโตฺต ปาปเกหิ กเมฺมหี’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๘. กมฺมผลอตฺถิภาวปโญฺห</h3>
<p> ราชา อาห ‘‘ภเนฺต นาคเสน, อิมินา นามรูเปน กมฺมํ กตํ กุสลํ วา อกุสลํ วา, กุหิํ ตานิ กมฺมานิ ติฎฺฐนฺตี’’ติ? ‘‘อนุพเนฺธยฺยุํ โข, มหาราช, ตานิ กมฺมานิ ฉายาว อนปายินี’’ติ ฯ ‘‘สกฺกา ปน, ภเนฺต, ตานิ กมฺมานิ ทเสฺสตุํ ‘อิธ วา อิธ วา ตานิ กมฺมานิ ติฎฺฐนฺตี’’’ติ? ‘‘น สกฺกา, มหาราช, ตานิ กมฺมานิ ทเสฺสตุํ ‘อิธ วา อิธ วา ตานิ กมฺมานิ ติฎฺฐนฺตี’’’ติฯ</p>


<p>‘‘โอปมฺมํ  กโรหี’’ติฯ ‘‘ตํ กิํ มญฺญสิ, มหาราช, ยานิมานิ รุกฺขานิ อนิพฺพตฺตผลานิ, สกฺกา เตสํ ผลานิ ทเสฺสตุํ ‘อิธ วา อิธ วา ตานิ ผลานิ ติฎฺฐนฺตี’’’ติฯ ‘‘น หิ, ภเนฺต’’ติฯ ‘‘เอวเมว โข, มหาราช, อโพฺพจฺฉินฺนาย สนฺตติยา น สกฺกา ตานิ กมฺมานิ ทเสฺสตุํ ‘อิธ วา อิธ วา ตานิ กมฺมานิ ติฎฺฐนฺตี’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๙. อุปฺปชฺชติชานนปโญฺห</h3>
<p> ราชา  อาห ‘‘ภเนฺต นาคเสน, โย อุปฺปชฺชติ, ชานาติ โส ‘อุปฺปชฺชิสฺสามี’’’ติ? ‘‘อาม, มหาราช, โย อุปฺปชฺชติ ชานาติ โส ‘อุปฺปชฺชิสฺสามี’’’ติฯ ‘‘โอปมฺมํ กโรหี’’ติฯ ‘‘ยถา, มหาราช, กสฺสโก คหปติโก พีชานิ ปถวิยํ นิกฺขิปิตฺวา สมฺมา เทเว วสฺสเนฺต ชานาติ ‘ธญฺญํ  นิพฺพตฺติสฺสตี’’’ติ? ‘‘อาม, ภเนฺต, ชาเนยฺยา’’ติฯ ‘‘เอวเมว โข, มหาราช, โย อุปฺปชฺชติ, ชานาติ โส ‘อุปฺปชฺชิสฺสามี’’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๑๐. พุทฺธนิทสฺสนปโญฺห</h3>
<p> ราชา อาห ‘‘ภเนฺต นาคเสน, พุโทฺธ อตฺถี’’ติ? ‘‘อาม, มหาราช, ภควา อตฺถี’’ติฯ ‘‘สกฺกา ปน, ภเนฺต นาคเสน, พุโทฺธ นิทเสฺสตุํ อิธวา อิธวา’’ติ? ‘‘ปรินิพฺพุโต, มหาราช, ภควา อนุปาทิเสสาย นิพฺพานธาตุยา, น สกฺกา ภควา นิทเสฺสตุํ ‘อิธ วา อิธ วา’’’ติฯ</p>


<p>‘‘โอปมฺมํ  กโรหี’’ติฯ ‘‘ตํ กิํ มญฺญสิ, มหาราช, มหโต อคฺคิกฺขนฺธสฺส ชลมานสฺส ยา อจฺจิ อตฺถงฺคตา, สกฺกา สา อจฺจิ ทเสฺสตุํ ‘อิธ วา อิธ วา’’’ติ? ‘‘น หิ, ภเนฺต, นิรุทฺธา สา อจฺจิ อปฺปญฺญตฺติํ คตา’’ติฯ ‘‘เอวเมว โข, มหาราช, ภควา อนุปาทิเสสาย นิพฺพานธาตุยา ปรินิพฺพุโต อตฺถงฺคโต, น สกฺกา ภควา นิทเสฺสตุํ ‘อิธ วา อิธ วา’ ติ, ธมฺมกาเยน ปน โข, มหาราช, สกฺกา ภควา นิทเสฺสตุํฯ ธโมฺม หิ, มหาราช, ภควตา เทสิโต’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>

</p>

</p>


<h2>๖. สติวโคฺค</h2>
<h3>๑. กายปิยายนปโญฺห</h3>
<p> ราชา   อาห ‘‘ภเนฺต นาคเสน, ปิโย ปพฺพชิตานํ กาโย’’ติ? ‘‘น โข, มหาราช, ปิโย ปพฺพชิตานํ กาโย’’ติฯ ‘‘อถ กิสฺส นุ โข, ภเนฺต, เกลายถ มมายถา’’ติ? ‘‘กิํ ปน เต, มหาราช, กทาจิ กรหจิ สงฺคามคตสฺส กณฺฑปฺปหาโร โหตี’’ติ? ‘‘อาม, ภเนฺต, โหตี’’ติฯ ‘‘กิํนุ โข , มหาราช, โส วโณ อาเลเปน จ อาลิมฺปียติ เตเลน จ มกฺขียติ สุขุเมน จ โจฬปเฎฺฎน ปลิเวฐียตี’’ติ? ‘‘อาม, ภเนฺต, อาเลเปน จ อาลิมฺปียติ เตเลน จ มกฺขียติ สุขุเมน จ โจฬปเฎฺฎน ปลิเวฐียตี’’ติฯ ‘‘กิํนุ โข, มหาราช, ปิโย เต วโณ, เตน อาเลเปน จ อาลิมฺปียติ เตเลน จ มกฺขียติ สุขุเมน จ โจฬปเฎฺฎน ปลิเวฐียตี’’ติ? ‘‘น เม, ภเนฺต, ปิโย วโณ, อปิ จ มํสสฺส รุหนตฺถาย อาเลเปน จ อาลิมฺปียติ เตเลน จ มกฺขียติ สุขุเมน จ โจฬปเฎฺฎน ปลิเวฐียตี’’ติฯ ‘‘เอวเมว โข, มหาราช, อปฺปิโย ปพฺพชิตานํ กาโย, อถ จ ปพฺพชิตา อนโชฺฌสิตา กายํ ปริหรนฺติ พฺรหฺมจริยานุคฺคหายฯ อปิ จ โข, มหาราช, วณูปโม กาโย วุโตฺต ภควตา, เตน ปพฺพชิตา วณมิว กายํ ปริหรนฺติ อนโชฺฌสิตาฯ ภาสิตเมฺปตํ มหาราช ภควตา –</p>


<p>
‘‘‘อลฺลจมฺมปฎิจฺฉโนฺน, นวทฺวาโร มหาวโณ;  
  
<p>
สมนฺตโต ปคฺฆรติ, อสุจิปูติคนฺธิโย’’’ติฯ  
  
<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๒. สพฺพญฺญูภาวปโญฺห</h3>
<p> ราชา อาห ‘‘ภเนฺต นาคเสน, พุโทฺธ สพฺพญฺญู สพฺพทสฺสาวี’’ติ? ‘‘อาม, มหาราช, ภควา  สพฺพญฺญู สพฺพทสฺสาวี’’ติฯ ‘‘อถ กิสฺส นุ โข, ภเนฺต นาคเสน, สาวกานํ อนุปุเพฺพน สิกฺขาปทํ ปญฺญเปสี’’ติ? ‘‘อตฺถิ ปน เต  มหาราช, โกจิ เวโชฺช, โย อิมิสฺสํ ปถวิยํ สพฺพเภสชฺชานิ ชานาตี’’ติ? ‘‘อาม, ภเนฺต, อตฺถี’’ติฯ ‘‘กิํนุ โข, มหาราช, โส เวโชฺช คิลานกํ สมฺปเตฺต กาเล เภสชฺชํ ปาเยติ, อุทาหุ อสมฺปเตฺต กาเล’’ติ? ‘‘สมฺปเตฺต กาเล, ภเนฺต, คิลานกํ เภสชฺชํ ปาเยติ, โน อสมฺปเตฺต กาเล’’ติ? ‘‘เอวเมว โข, มหาราช, ภควา สพฺพญฺญู สพฺพทสฺสาวี น อสมฺปเตฺต กาเล สาวกานํ สิกฺขาปทํ ปญฺญาเปติ, สมฺปเตฺต กาเล สาวกานํ สิกฺขาปทํ ปญฺญาเปติ ยาวชีวํ อนติกฺกมนีย’’นฺติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๓. มหาปุริสลกฺขณปโญฺห</h3>
<p> ราชา  อาห ‘‘ภเนฺต นาคเสน, พุโทฺธ ทฺวตฺติํสมหาปุริสลกฺขเณหิ สมนฺนาคโต อสีติยา จ อนุพฺยญฺชเนหิ ปริรญฺชิโต สุวณฺณวโณฺณ กญฺจนสนฺนิภตฺตโจ พฺยามปฺปโภ’’ติ? ‘‘อาม, มหาราช, ภควา ทฺวตฺติํสมหาปุริสลกฺขเณหิ สมนฺนาคโต อสีติยา จ อนุพฺยญฺชเนหิ ปริรญฺชิโต สุวณฺณวโณฺณ กญฺจนสนฺนิภตฺตโจ พฺยามปฺปโภ’’ติฯ</p>


<p>‘‘กิํ ปนสฺส, ภเนฺต, มาตาปิตโรปิ ทฺวตฺติํสมหาปุริสลกฺขเณหิ สมนฺนาคตา อสีติยา จ อนุพฺยญฺชเนหิ ปริรญฺชิตา สุวณฺณวณฺณา กญฺจนสนฺนิภตฺตจา พฺยามปฺปภา’’ติ? ‘‘โน จสฺส, มหาราช, มาตาปิตโร ทฺวตฺติํสมหาปุริสลกฺขเณหิ สมนฺนาคตา อสีติยา จ อนุพฺยญฺชเนหิ ปริรญฺชิตา สุวณฺณวณฺณา กญฺจนสนฺนิภตฺตจา พฺยามปฺปภา’’ติฯ</p>


<p>‘‘เอวํ สเนฺต โข, ภเนฺต นาคเสน, น อุปฺปชฺชติ พุโทฺธ ทฺวตฺติํสมหาปุริสลกฺขเณหิ สมนฺนาคโต อสีติยา จ อนุพฺยญฺชเนหิ ปริรญฺชิโต สุวณฺณวโณฺณ กญฺจนสนฺนิภตฺตโจ พฺยามปฺปโภติ, อปิ จ มาตุสทิโส วา ปุโตฺต โหติ มาตุปโกฺข วา, ปิตุสทิโส วา ปุโตฺต โหติ ปิตุปโกฺข วา’’ติฯ เถโร อาห ‘‘อตฺถิ ปน, มหาราช, กิญฺจิ ปทุมํ สตปตฺต’’นฺติ? ‘‘อาม, ภเนฺต, อตฺถี’’ติฯ ‘‘ตสฺส ปน กุหิํ สมฺภโว’’ติ? ‘‘กทฺทเม ชายติ อุทเก อาสียตี’’ติ ฯ ‘‘กิํนุ โข, มหาราช, ปทุมํ กทฺทเมน สทิสํ วเณฺณน วา คเนฺธน วา รเสน วา’’ติ? ‘‘น หิ, ภเนฺต’’ติฯ ‘‘อถ อุทเกน วา  คเนฺธน วา รเสน วา’’ติ? ‘‘น หิ, ภเนฺต’’ติฯ ‘‘เอวเมว โข, มหาราช, ภควา ทฺวตฺติํสมหาปุริสลกฺขเณหิ สมนฺนาคโต อสีติยา จ อนุพฺยญฺชเนหิ ปริรญฺชิโต สุวณฺณวโณฺณ กญฺจนสนฺนิภตฺตโจ พฺยามปฺปโภ, โน จสฺส มาตาปิตโร ทฺวตฺติํสมหาปุริสลกฺขเณหิ สมนฺนาคตา อสีติยา จ อนุพฺยญฺชเนหิ ปริรญฺชิตา สุวณฺณวณฺณา กญฺจนสนฺนิภตฺตจา พฺยามปฺปภา’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๔. ภควโต พฺรหฺมจาริปโญฺห</h3>
<p> ราชา อาห ‘‘ภเนฺต นาคเสน, พุโทฺธ พฺรหฺมจารี’’ติ? ‘‘อาม, มหาราช, ภควา พฺรหฺมจารี’’ติฯ ‘‘เตน หิ, ภเนฺต นาคเสน, พุโทฺธ พฺรหฺมุโน สิโสฺส’’ติ? ‘‘อตฺถิ ปน เต, มหาราช, หตฺถิปาโมโกฺข’’ติ? ‘‘อตฺถิ , ภเนฺต’’ติฯ ‘‘กิํนุ โข, มหาราช, โส หตฺถี กทาจิ กรหจิ โกญฺจนาทํ นทตีติ? ‘‘อาม, ภเนฺต, นทตี’’ติ ‘‘เตน หิ, มหาราช, โส หตฺถี โกญฺจสกุณสฺส สิโสฺส’’ติ? ‘‘น หิ, ภเนฺต’’ติฯ ‘‘กิํ ปน, มหาราช, พฺรหฺมา สพุทฺธิโก อพุทฺธิโก’’ติ? ‘‘สพุทฺธิโก, ภเนฺต’’ติฯ ‘‘เตน หิ, มหาราช, พฺรหฺมา ภควโต สิโสฺส’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๕. ภควโต อุปสมฺปทาปโญฺห</h3>
<p> ราชา อาห ‘‘ภเนฺต นาคเสน, อุปสมฺปทา สุนฺทรา’’ติ? ‘‘อาม, มหาราช, อุปสมฺปทา สุนฺทรา’’ติฯ ‘‘อตฺถิ ปน, ภเนฺต, พุทฺธสฺส อุปสมฺปทา, อุทาหุ นตฺถี’’ติ? ‘‘อุปสมฺปโนฺน โข, มหาราช , ภควา โพธิรุกฺขมูเล สห สพฺพญฺญุตญาเณน, นตฺถิ ภควโต อุปสมฺปทา อเญฺญหิ ทินฺนา, ยถา สาวกานํ, มหาราช, ภควา สิกฺขาปทํ ปญฺญเปติ ยาวชีวํ อนติกฺกมนีย’’นฺติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๖. อสฺสุเภสชฺชาเภสชฺชปโญฺห</h3>
<p> ราชา  อาห ‘‘ภเนฺต นาคเสน, โย จ มาตริ มตาย โรทติ, โย จ ธมฺมเปเมน โรทติ, อุภินฺนํ เตสํ โรทนฺตานํ กสฺส อสฺสุ เภสชฺชํ, กสฺส น เภสชฺช’’นฺติ? ‘‘เอกสฺส โข, มหาราช, อสฺสุ ราคโทสโมเหหิ สมลํ อุณฺหํ, เอกสฺส ปีติโสมนเสฺสน วิมลํ สีตลํฯ ยํ โข, มหาราช, สีตลํ, ตํ เภสชฺชํ, ยํ อุณฺหํ, ตํ น เภสชฺช’’นฺติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๗. สราควีตราคนานากรณปโญฺห</h3>
<p> ราชา อาห ‘‘ภเนฺต นาคเสน, กิํ นานากรณํ สราคสฺส จ วีตราคสฺส จา’’ติ? ‘‘เอโก โข, มหาราช, อโชฺฌสิโต, เอโก อนโชฺฌสิโต’’ติฯ ‘‘กิํ เอตํ, ภเนฺต, อโชฺฌสิโต อนโชฺฌสิโต นามา’’ติ? ‘‘เอโก โข, มหาราช, อตฺถิโก, เอโก อนตฺถิโก’’ติฯ ‘‘ปสฺสามหํ, ภเนฺต, เอวรูปํ โย จ สราโค, โย จ วีตราโค, สโพฺพเปโส โสภนํ เยว อิจฺฉติ ขาทนียํ วา โภชนียํ วา, น โกจิ ปาปกํ อิจฺฉตี’’ติฯ ‘‘อวีตราโค โข, มหาราช, รสปฎิสํเวที จ รสราคปฎิสํเวที จ โภชนํ ภุญฺชติ, วีตราโค ปน รสปฎิสํเวที  โภชนํ ภุญฺชติ, โน จ โข รสราคปฎิสํเวที’’ติฯ</p>


<p>‘‘กโลฺลสิ , ภเนฺต นาคเสนา’’ติฯ</p>

</p>


<h3>๘. ปญฺญาปติฎฺฐานปโญฺห</h3>
<p> ราชา อาห ‘‘ภเนฺต นาคเสน, ปญฺญา กุหิํ ปฎิวสตี’’ติ? ‘‘น กตฺถจิ มหาราชา’’ติฯ ‘‘เตน หิ, ภเนฺต นาคเสน, นตฺถิ ปญฺญา’’ติฯ ‘‘วาโต, มหาราช, กุหิํ ปฎิวสตี’’ติ? ‘‘น กตฺถจิ ภเนฺต’’ติฯ ‘‘เตน หิ, มหาราช, นตฺถิ วาโต’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๙. สํสารปโญฺห</h3>
<p> ราชา  อาห ‘‘ภเนฺต นาคเสน, ยํ ปเนตํ พฺรูสิ ‘สํสาโร’ติ, กตโม โส สํสาโร’’ติ? ‘‘อิธ, มหาราช, ชาโต อิเธว มรติ, อิธ มโต อญฺญตฺร อุปฺปชฺชติ, ตหิํ ชาโต ตหิํ เยว มรติ, ตหิํ มโต อญฺญตฺร อุปฺปชฺชติ, เอวํ โข, มหาราช, สํสาโร โหตี’’ติฯ ‘‘โอปมฺมํ กโรหี’’ติฯ ‘‘ยถา, มหาราช, โกจิเทว ปุริโส ปกฺกํ อมฺพํ ขาทิตฺวา อฎฺฐิํ โรเปยฺย, ตโต มหโนฺต อมฺพรุโกฺข นิพฺพตฺติตฺวา ผลานิ ทเทยฺย, อถ โส ปุริโส ตโตปิ ปกฺกํ อมฺพํ ขาทิตฺวา อฎฺฐิํ โรเปยฺย, ตโตปิ มหโนฺต อมฺพรุโกฺข นิพฺพตฺติตฺวา ผลานิ ทเทยฺย, เอวเมเตสํ รุกฺขานํ โกฎิ น ปญฺญายติ, เอวเมว โข, มหาราช, อิธ ชาโต อิเธว มรติ, อิธ มโต อญฺญตฺร อุปฺปชฺชติ, ตหิํ ชาโต ตหิํ เยว มรติ, ตหิํ มโต อญฺญตฺร อุปฺปชฺชติ, เอวํ โข, มหาราช, สํสาโร โหตี’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๑๐. จิรกตสรณปโญฺห</h3>
<p> ราชา  อาห ‘‘ภเนฺต นาคเสน, เกน อตีตํ จิรกตํ สรตี’’ติ? ‘‘สติยา, มหาราชา’’ติฯ ‘‘นนุ, ภเนฺต นาคเสน, จิเตฺตน สรติ โน สติยา’’ติ? ‘‘อภิชานาสิ นุ, ตฺวํ มหาราช, กิญฺจิเทว กรณียํ กตฺวา ปมุฎฺฐ’’นฺติ? ‘‘อาม ภเนฺต’’ติฯ ‘‘กิํ นุ โข, ตฺวํ มหาราช, ตสฺมิํ สมเย อจิตฺตโก อโหสี’’ติ? ‘‘น หิ, ภเนฺต, สติ ตสฺมิํ สมเย นาโหสี’’ติฯ ‘‘อถ กสฺมา, ตฺวํ มหาราช, เอวมาห ‘จิเตฺตน สรติ, โน สติยา’’’ติ?</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๑๑. อภิชานนฺตสติปโญฺห</h3>
<p> ราชา  อาห ‘‘ภเนฺต นาคเสน, สพฺพา สติ อภิชานนฺตี อุปฺปชฺชติ , อุทาหุ กฎุมิกาว สตี’’ติ? ‘‘อภิชานนฺตีปิ, มหาราช, กฎุมิกาปิ สตี’’ติฯ ‘‘เอวญฺหิ โข, ภเนฺต นาคเสน, สพฺพา สติ อภิชานนฺตี, นตฺถิ กฎุมิกา สตี’’ติ? ‘‘ยทิ นตฺถิ, มหาราช, กฎุมิกา สติ, นตฺถิ กิญฺจิ สิปฺปิกานํ กมฺมายตเนหิ วา สิปฺปายตเนหิ วา วิชฺชาฎฺฐาเนหิ วา กรณียํ, นิรตฺถกา อาจริยา, ยสฺมา จ โข, มหาราช, อตฺถิ กฎุมิกา สติ, ตสฺมา อตฺถิ กมฺมายตเนหิ วา สิปฺปายตเนหิ วา วิชฺชาฎฺฐาเนหิ วา กรณียํ, อโตฺถ จ อาจริเยหี’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>

</p>

</p>


<h2>๗. อรูปธมฺมววตฺตนวโคฺค</h2>
<h3>๑. สติอุปฺปชฺชนปโญฺห</h3>
<p> ราชา   อาห ‘‘ภเนฺต นาคเสน, กติหากาเรหิ สติ อุปฺปชฺชตี’’ติ? ‘‘สตฺตรสหากาเรหิ, มหาราช, สติ อุปฺปชฺชตี’’ติฯ ‘‘กตเมหิ สตฺตรสหากาเรหี’’ติ? ‘‘อภิชานโตปิ, มหาราช, สติ อุปฺปชฺชติ, กฎุมิกายปิ สติ อุปฺปชฺชติ, โอฬาริกวิญฺญาณโตปิ สติ อุปฺปชฺชติ, หิตวิญฺญาณโตปิ สติ อุปฺปชฺชติ, อหิตวิญฺญาณโตปิ สติ อุปฺปชฺชติ, สภาคนิมิตฺตโตปิ สติ อุปฺปชฺชติ, วิสภาคนิมิตฺตโตปิ สติ อุปฺปชฺชติ, กถาภิญฺญาณโตปิ สติ อุปฺปชฺชติ, ลกฺขณโตปิ สติ อุปฺปชฺชติ, สารณโตปิ สติ อุปฺปชฺชติ, มุทฺทาโตปิ สติ อุปฺปชฺชติ, คณนาโตปิ สติ อุปฺปชฺชติ, ธารณโตปิ สติ อุปฺปชฺชติ, ภาวนโตปิ สติ อุปฺปชฺชติ, โปตฺถกนิพนฺธนโตปิ สติ อุปฺปชฺชติ, อุปนิเกฺขปโตปิ สติ อุปฺปชฺชติ, อนุภูตโตปิ สติ อุปฺปชฺชตีติฯ</p>


<p>‘‘กถํ อภิชานโต สติ อุปฺปชฺชติ? ยถา, มหาราช, อายสฺมา จ อานโนฺท ขุชฺชุตฺตรา จ อุปาสิกา, เย วา ปน อเญฺญปิ  เกจิ ชาติสฺสรา ชาติํ สรนฺติ, เอวํ อภิชานโต สติ อุปฺปชฺชติฯ</p>


<p>‘‘กถํ กฎุมิกาย สติ อุปฺปชฺชติ? โย ปกติยา มุฎฺฐสฺสติโก, ปเร จ ตํ สราปนตฺถํ นิพนฺธนฺติ, เอวํ กฎุมิกาย สติ อุปฺปชฺชติฯ</p>


<p>‘‘กถํ โอฬาริกวิญฺญาณโต สติ อุปฺปชฺชติ? ยทา รเชฺช วา อภิสิโตฺต โหติ, โสตาปตฺติผลํ วา ปโตฺต โหติ, เอวํ โอฬาริกวิญฺญาณโต สติ อุปฺปชฺชติฯ</p>


<p>‘‘กถํ  หิตวิญฺญาณโต สติ อุปฺปชฺชติ? ยมฺหิ สุขาปิโต, ‘อมุกสฺมิํ เอวํ สุขาปิโต’ติ สรติ, เอวํ หิตวิญฺญาณโต สติ อุปฺปชฺชติฯ</p>


<p>‘‘กถํ อหิตวิญฺญาณโต สติ อุปฺปชฺชติ? ยมฺหิ ทุกฺขาปิโต, ‘อมุกสฺมิํ เอวํ ทุกฺขาปิโต’ติ สรติ, เอวํ อหิตวิญฺญาณโต สติ อุปฺปชฺชติฯ</p>


<p>‘‘กถํ สภาคนิมิตฺตโต สติ อุปฺปชฺชติ? สทิสํ ปุคฺคลํ ทิสฺวา มาตรํ วา ปิตรํ วา ภาตรํ วา ภคินิํ วา สรติ, โอฎฺฐํ วา โคณํ วา คทฺรภํ วา ทิสฺวา อญฺญํ ตาทิสํ โอฎฺฐํ วา โคณํ วา คทฺรภํ วา สรติ, เอวํ สภาคนิมิตฺตโต สติ อุปฺปชฺชติฯ</p>


<p>‘‘กถํ  วิสภาคนิมตฺตโต สติ อุปฺปชฺชติ? อสุกสฺส นาม วโณฺณ เอทิโส, สโทฺท เอทิโส, คโนฺธ เอทิโส, รโส เอทิโส, โผฎฺฐโพฺพ เอทิโสติ สรติ, เอวมฺปิ วิสภาคนิมิตฺตโตปิ ํสติ อุปฺปชฺชติฯ</p>


<p>‘‘กถํ กถาภิญฺญาณโต สติ อุปฺปชฺชติ? โย ปกติยา มุฎฺฐสฺสติโก โหติ, ตํ ปเร สราเปนฺติ, เตน โส สรติ, เอวํ กถาภิญฺญาณโต สติ อุปฺปชฺชติฯ</p>


<p>‘‘กถํ ลกฺขณโต สติ อุปฺปชฺชติ? โย ปกติยา พลีพทฺทานํ อเงฺคน ชานาติ, ลกฺขเณน ชานาติ, เอวํ ลกฺขณโต สติ อุปฺปชฺชติฯ</p>


<p>‘‘กถํ สารณโต สติ อุปฺปชฺชติ? โย ปกติยา มุฎฺฐสฺสติโก โหติ, โย ตํ ‘สราหิ โภ, สราหิ โภ’ติ ปุนปฺปุนํ สราเปติ, เอวํ สารณโต สติ อุปฺปชฺชติฯ</p>


<p>‘‘กถํ มุทฺทาโต สติ อุปฺปชฺชติ? ลิปิยา สิกฺขิตตฺตา ชานาติ ‘อิมสฺส อกฺขรสฺส อนนฺตรํ อิมํ อกฺขรํ กาตพฺพ’นฺติ เอวํ มุทฺทาโต สติ อุปฺปชฺชติฯ</p>


<p>‘‘กถํ คณนาโต สติ อุปฺปชฺชติ? คณนาย สิกฺขิตตฺตา คณกา พหุมฺปิ คเณนฺติ, เอวํ คณนาโต สติ อุปฺปชฺชติฯ</p>


<p>‘‘กถํ  ธารณโต สติ อุปฺปชฺชติ? ธารณาย สิกฺขิตตฺตา ธารณกา พหุมฺปิ ธาเรนฺติ , เอวํ ธารณโต สติ อุปฺปชฺชติฯ</p>


<p>‘‘กถํ ภาวนาโต สติ อุปฺปชฺชติ? อิธ ภิกฺขุ อเนกวิหิตํ ปุเพฺพนิวาสํ อนุสฺสรติ, เสยฺยถีทํ, เอกมฺปิ ชาติํ เทฺวปิ ชาติโย…เป.… อิติ สาการํ สอุเทฺทสํ ปุเพฺพนิวาสํ อนุสฺสรติ, เอวํ ภาวนาโต สติ อุปฺปชฺชติฯ</p>


<p>‘‘กถํ โปตฺถกนิพนฺธนโต สติ อุปฺปชฺชติ? ราชาโน อนุสาสนิยํ อสฺสรนฺตา  เอตํ โปตฺถกํ อาหรถาติ, เตน โปตฺถเกน อนุสฺสรนฺติ, เอวํ โปตฺถกนิพนฺธนโต สติ อุปฺปชฺชติฯ</p>


<p>‘‘กถํ อุปนิเกฺขปโต สติ อุปฺปชฺชติ? อุปนิกฺขิตฺตํ ภณฺฑํ ทิสฺวา สรติ, เอวํ อุปนิเกฺขปโต สติ อุปฺปชฺชติฯ</p>


<p>‘‘กถํ อนุภูตโต สติ อุปฺปชฺชติ? ทิฎฺฐตฺตา รูปํ สรติ, สุตตฺตา สทฺทํ สรติ, ฆายิตตฺตา คนฺธํ สรติ, สายิตตฺตา รสํ สรติ, ผุฎฺฐตฺตา โผฎฺฐพฺพํ  สรติ, วิญฺญาตตฺตา ธมฺมํ สรติ, เอวํ อนุภูตโต สติ อุปฺปชฺชติฯ อิเมหิ โข, มหาราช, สตฺตรสหากาเรหิ สติ อุปฺปชฺชตี’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๒. พุทฺธคุณสติปฎิลาภปโญฺห</h3>
<p> ราชา อาห ‘‘ภเนฺต นาคเสน, ตุเมฺห เอตํ ภณถ ‘โย วสฺสสตํ อกุสลํ กเรยฺย, มรณกาเล จ เอกํ พุทฺธคุณํ สติํ ปฎิลเภยฺย, โส เทเวสุ อุปฺปเชฺชยฺยา’ติ เอตํ น สทฺทหามิ, เอวญฺจ ปน วเทถ ‘เอเตน ปาณาติปาเตน นิรเย อุปฺปเชฺชยฺยา’ติ เอตมฺปิ น สทฺทหามี’’ติฯ</p>


<p>‘‘ตํ กิํ มญฺญสิ, มหาราช, ขุทฺทโกปิ ปาสาโณ วินา นาวาย อุทเก อุปฺปิลเวยฺยา’’ติ ฯ ‘‘น หิ, ภเนฺต’’ติฯ ‘‘กิํ นุ โข, มหาราช, วาหสตมฺปิ ปาสาณานํ นาวาย อาโรปิตํ อุทเก อุปฺปิลเวยฺยา’’ติ? ‘‘อาม, ภเนฺต’’ติฯ ‘‘ยถา, มหาราช, นาวา, เอวํ กุสลานิ กมฺมานิ ทฎฺฐพฺพานี’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๓. ทุกฺขปฺปหานวายมปโญฺห</h3>
<p> ราชา อาห ‘‘ภเนฺต นาคเสน, กิํ ตุเมฺห อตีตสฺส ทุกฺขสฺส ปหานาย วายมถา’’ติ? ‘‘น หิ, มหาราชา’’ติฯ ‘‘กิํ ปน, ภเนฺต, อนาคตสฺส ทุกฺขสฺส ปหานาย วายมถา’’ติ? ‘‘น หิ, มหาราชา’’ติฯ ‘‘กิํ ปน ปจฺจุปฺปนฺนสฺส ทุกฺขสฺส  ปหานาย วายมถา’’ติ? ‘‘น หิ, มหาราชา’’ติฯ ‘‘ยทิ ตุเมฺห น อตีตสฺส ทุกฺขสฺส ปหานาย วายมถ, น อนาคตสฺส ทุกฺขสฺส ปหานาย วายมถ, น ปจฺจุปฺปนฺนสฺส ทุกฺขสฺส ปหานาย วายมถ, อถ กิมตฺถาย วายมถา’’ติฯ เถโร อาห ‘กินฺติ, มหาราช, อิทญฺจ ทุกฺขํ นิรุเชฺฌยฺย, อญฺญญฺจ ทุกฺขํ นุปฺปเชฺชยฺยา’ติ เอตทตฺถาย วายมามา’’ติฯ</p>


<p>‘‘อตฺถิ  ปน เต, ภเนฺต นาคเสน, อนาคตํ ทุกฺข’’นฺติ? ‘‘นตฺถิ , มหาราชา’’ติ ‘‘ตุเมฺห โข, ภเนฺต นาคเสน, อติปณฺฑิตา, เย ตุเมฺห อสนฺตานํ อนาคตานํ ทุกฺขานํ ปหานาย วายมถา’’ติ? ‘‘อตฺถิ ปน เต, มหาราช, เกจิ ปฎิราชาโน ปจฺจตฺถิกา ปจฺจามิตฺตา ปจฺจุปฎฺฐิตา โหนฺตี’’ติ? ‘‘อาม, ภเนฺต, อตฺถี’’ติฯ ‘‘กิํนุ โข, มหาราช, ตทา ตุเมฺห ปริขํ ขณาเปยฺยาถ, ปาการํ จินาเปยฺยาถ โคปุรํ การาเปยฺยาถ, อฎฺฎาลกํ การาเปยฺยาถ, ธญฺญํ อติหราเปยฺยาถา’’ติ? ‘‘น หิ, ภเนฺต, ปฎิกเจฺจว ตํ ปฎิยตฺตํ โหตี’’ติฯ ‘‘กิํ ตุเมฺห, มหาราช, ตทา หตฺถิสฺมิํ สิเกฺขยฺยาถ, อสฺสสฺมิํ สิเกฺขยฺยาถ, รถสฺมิํ สิเกฺขยฺยาถ, ธนุสฺมิํ สิเกฺขยฺยาถ, ถรุสฺมิํ สิเกฺขยฺยาถา’’ติ? ‘‘น หิ, ภเนฺต, ปฎิกเจฺจว ตํ สิกฺขิตํ โหตี’’ติฯ ‘‘กิสฺสตฺถายา’’ติ? ‘‘อนาคตานํ, ภเนฺต, ภยานํ ปฎิพาหนตฺถายา’’ติฯ ‘‘กิํ นุ โข, มหาราช, อตฺถิ อนาคตํ ภย’’นฺติ? ‘‘นตฺถิ, ภเนฺต’’ติ ฯ ‘‘ตุเมฺห จ โข, มหาราช, อติปณฺฑิตา, เย ตุเมฺห อสนฺตานํ อนาคตานํ ภยานํ ปฎิพาหนตฺถาย ปฎิยาเทถา’’ติฯ</p>


<p>‘‘ภิโยฺย โอปมฺมํ กโรหีติฯ ‘‘ตํ กิํ มญฺญสิ, มหาราช, ยทา ตฺวํ ปิปาสิโต ภเวยฺยาสิ, ตทา ตฺวํ อุทปานํ ขณาเปยฺยาสิ, โปกฺขรณิํ ขณาเปยฺยาสิ, ตฬากํ ขณาเปยฺยาสิ ‘ปานียํ ปิวิสฺสามี’’’ติ? ‘‘น หิ, ภเนฺต, ปฎิกเจฺจว ตํ ปฎิยตฺตํ โหตี’’ติฯ ‘‘กิสฺสตฺถายา’’ติ? ‘‘อนาคตานํ, ภเนฺต, ปิปาสานํ ปฎิพาหนตฺถาย ปฎิยตฺตํ โหตี’’ติฯ ‘‘อตฺถิ ปน, มหาราช, อนาคตา ปิปาสา’’ติ? ‘‘นตฺถิ, ภเนฺต’’ติฯ ‘‘ตุเมฺห โข, มหาราช, อติปณฺฑิตา , เย ตุเมฺห อสนฺตานํ อนาคตานํ ปิปาสานํ ปฎิพาหนตฺถาย ตํ ปฎิยาเทถา’’ติฯ</p>


<p>‘‘ภิโยฺย โอปมฺมํ กโรหี’’ติฯ ‘‘ตํ กิํ มญฺญสิ, มหาราช, ยทา ตฺวํ พุภุกฺขิโต ภเวยฺยาสิ, ตทา ตฺวํ เขตฺตํ กสาเปยฺยาสิ, สาลิํ วปาเปยฺยาสิ ‘ภตฺตํ ภุญฺชิสฺสามี’’’ติ? ‘‘น หิ, ภเนฺต, ปฎิกเจฺจว ตํ ปฎิยตฺตํ โหตี’’ติฯ ‘‘กิสฺสตฺถายา’’ติฯ ‘‘อนาคตานํ, ภเนฺต, พุภุกฺขานํ ปฎิพาหนตฺถายา’’ติฯ ‘‘อตฺถิ ปน, มหาราช, อนาคตา พุภุกฺขา’’ติ? ‘‘นตฺถิ, ภเนฺต’’ติฯ ‘‘ตุเมฺห  โข, มหาราช, อติปณฺฑิตา, เย ตุเมฺห อสนฺตานํ อนาคตานํ พุภุกฺขานํ ปฎิพาหนตฺถาย ปฎิยาเทถา’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๔. พฺรหฺมโลกปโญฺห</h3>
<p> ราชา อาห ‘‘ภเนฺต นาคเสน, กีวทูโร อิโต พฺรหฺมโลโก’’ติ? ‘‘ทูโร โข, มหาราช, อิโต พฺรหฺมโลโก กูฎาคารมตฺตา สิลา ตมฺหา ปติตา อโหรเตฺตน อฎฺฐจตฺตาลีสโยชนสหสฺสานิ ภสฺสมานา จตูหิ มาเสหิ ปถวิยํ ปติฎฺฐเหยฺยา’’ติฯ</p>


<p>‘‘ภเนฺต นาคเสน, ตุเมฺห เอวํ ภณถ ‘เสยฺยถาปิ พลวา ปุริโส สมิญฺชิตํ วา พาหํ ปสาเรยฺย , ปสาริตํ วา พาหํ สมิเญฺชยฺย, เอวเมว อิทฺธิมา ภิกฺขุ เจโตวสิปฺปโตฺต ชมฺพุทีเป อนฺตรหิโต พฺรหฺมโลเก ปาตุภเวยฺยา’ติ เอตํ วจนํ น สทฺทหามิ, เอวํ อติสีฆํ ตาว พหูนิ โยชนสตานิ คจฺฉิสฺสตี’’ติฯ</p>


<p>เถโร อาห ‘‘กุหิํ ปน, มหาราช, ตว ชาตภูมี’’ติ? ‘‘อตฺถิ, ภเนฺต, อลสโนฺท นาม ทีโป, ตตฺถาหํ ชาโต’’ติฯ ‘‘กีว ทูโร, มหาราช, อิโต อลสโนฺท โหตี’’ติ? ‘‘ทฺวิมตฺตานิ, ภเนฺต, โยชนสตานี’’ติฯ ‘‘อภิชานาสิ นุ ตฺวํ, มหาราช, ตตฺถ กิญฺจิเทว กรณียํ กริตฺวา สริตา’’ติ? ‘‘อาม, ภเนฺต, สรามี’’ติฯ ‘‘ลหุํ โข ตฺวํ, มหาราช, คโตสิ ทฺวิมตฺตานิ โยชนสตานี’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๕. ทฺวินฺนํ โลกุปฺปนฺนานํ สมกภาวปโญฺห</h3>
<p> ราชา อาห ‘‘ภเนฺต นาคเสน, โย อิธ กาลงฺกโต พฺรหฺมโลเก อุปฺปเชฺชยฺย, โย จ อิธ กาลงฺกโต กสฺมีเร อุปฺปเชฺชยฺย, โก จิรตรํ โก สีฆตร’’นฺติ? ‘‘สมกํ, มหาราชา’’ติฯ</p>


<p>‘‘โอปมฺมํ  กโรหี’’ติฯ ‘‘กุหิํ ปน, มหาราช, ตว  ชาตนคร’’นฺติ? ‘‘อตฺถิ, ภเนฺต, กลสิคาโม นาม, ตตฺถาหํ ชาโต’’ติฯ ‘‘กีว ทูโร, มหาราช, อิโต กลสิคาโม โหตี’’ติฯ ‘‘ทฺวิมตฺตานิ, ภเนฺต, โยชนสตานี’’ติฯ ‘‘กีว ทูรํ, มหาราช, อิโต กสฺมีรํ โหตี’’ติ? ‘‘ทฺวาทส, ภเนฺต, โยชนานี’’ติฯ ‘‘อิงฺฆ, ตฺวํ มหาราช, กลสิคามํ จิเนฺตหี’’ติฯ ‘‘จินฺติโต, ภเนฺต’’ติฯ ‘‘อิงฺฆ, ตฺวํ มหาราช, กสฺมีรํ จิเนฺตหี’’ติฯ ‘‘จินฺติตํ ภเนฺต’’ติฯ ‘‘กตมํ นุ โข, มหาราช, จิเรน จินฺติตํ, กตมํ สีฆตร’’นฺติ? ‘‘สมกํ ภเนฺต’’ติฯ ‘‘เอวเมว โข, มหาราช, โย อิธ กาลงฺกโต พฺรหฺมโลเก อุปฺปเชฺชยฺย, โย จ อิธ กาลงฺกโต กสฺมีเร อุปฺปเชฺชยฺย, สมกํ เยว อุปฺปชฺชนฺตี’’ติฯ</p>


<p>‘‘ภิโยฺย โอปมฺมํ กโรหี’’ติฯ ‘‘ตํ กิํ มญฺญสิ, มหาราช, เทฺว สกุณา อากาเสน คเจฺฉยฺยุํ , เตสุ เอโก อุเจฺจ รุเกฺข นิสีเทยฺย, เอโก นีเจ รุเกฺข นิสีเทยฺย, เตสํ สมกํ ปติฎฺฐิตานํ กตมสฺส ฉายา ปฐมตรํ ปถวิยํ ปติฎฺฐเหยฺย, กตมสฺส ฉายา จิเรน ปถวิยํ ปติฎฺฐเหยฺยา’’ติ? ‘‘สมกํ, ภเนฺต’’ติฯ ‘‘เอวเมว โข, มหาราช, โย อิธ กาลงฺกโต พฺรหฺมโลเก อุปฺปเชฺชยฺย, โย จ อิธ กาลงฺกโต กสฺมีเร อุปฺปเชฺชยฺย, สมกํ เยว อุปฺปชฺชนฺตี’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๖. โพชฺฌงฺคปโญฺห</h3>
<p> ราชา อาห ‘‘กติ นุ โข, ภเนฺต นาคเสน, โพชฺฌงฺคา’’ติ? ‘‘สตฺต โข, มหาราช, โพชฺฌงฺคา’’ติฯ ‘‘กติหิ ปน, ภเนฺต, โพชฺฌเงฺคหิ พุชฺฌตี’’ติ? ‘‘เอเกน โข, มหาราช, โพชฺฌเงฺคน พุชฺฌติ ธมฺมวิจยสโมฺพชฺฌเงฺคนา’’ติฯ ‘‘อถ กิสฺส นุ โข, ภเนฺต, วุจฺจนฺติ ‘สตฺต โพชฺฌงฺคา’’’ติ? ‘‘ตํ กิํ มญฺญสิ, มหาราช, อสิ โกสิยา ปกฺขิโตฺต อคฺคหิโต หเตฺถน อุสฺสหติ เฉชฺชํ ฉินฺทิตุ’’นฺติฯ ‘‘น หิ, ภเนฺต’’ติฯ ‘‘เอวเมว โข, มหาราช, ธมฺมวิจยสโมฺพชฺฌเงฺคน วินา ฉหิ โพชฺฌเงฺคหิ น พุชฺฌตี’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๗. ปาปปุญฺญานํ อปฺปานปฺปภาวปโญฺห</h3>
<p> ราชา  อาห ‘‘ภเนฺต นาคเสน, กตรํ นุ โข พหุตรํ ปุญฺญํ วา อปุญฺญํ วา’’ติ? ‘‘ปุญฺญํ โข, มหาราช , พหุตรํ, อปุญฺญํ โถก’’นฺติฯ ‘‘เกน การเณนา’’ติ? ‘‘อปุญฺญํ โข, มหาราช, กโรโนฺต วิปฺปฎิสารี โหติ ‘ปาปกมฺมํ มยา กต’นฺติ, เตน ปาปํ น  วฑฺฒติฯ ปุญฺญํ โข, มหาราช, กโรโนฺต อวิปฺปฎิสารี โหติ, อวิปฺปฎิสาริโน ปาโมชฺชํ ชายติ, ปมุทิตสฺส ปีติ ชายติ, ปีติมนสฺส กาโย ปสฺสมฺภติ, ปสฺสทฺธกาโย สุขํ เวเทติ, สุขิโน จิตฺตํ สมาธิยติ, สมาหิโต ยถาภูตํ ปชานาติ, เตน การเณน ปุญฺญํ วฑฺฒติฯ ปุริโส โข, มหาราช, ฉินฺนหตฺถปาโท ภควโต เอกํ อุปฺปลหตฺถํ ทตฺวา เอกนวุติกปฺปานิ วินิปาตํ น คจฺฉิสฺสติฯ อิมินาปิ, มหาราช, การเณน ภณามิ ‘ปุญฺญํ พหุตรํ, อปุญฺญํ โถก’’’นฺติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๘. ชานนฺตาชานนฺตปาปกรณปโญฺห</h3>
<p> ราชา อาห ‘‘ภเนฺต นาคเสน, โย ชานโนฺต ปาปกมฺมํ กโรติ, โย อชานโนฺต ปาปกมฺมํ กโรติ, กสฺส พหุตรํ อปุญฺญ’’นฺติ? เถโร อาห ‘‘โย โข, มหาราช, อชานโนฺต ปาปกมฺมํ กโรติ, ตสฺส พหุตรํ อปุญฺญ’’นฺติฯ ‘‘เตน หิ, ภเนฺต นาคเสน, โย อมฺหากํ ราชปุโตฺต วา ราชมหามโตฺต วา อชานโนฺต ปาปกมฺมํ กโรติ, ตํ มยํ ทิคุณํ ทเณฺฑมา’’ติ? ‘‘ตํ กิํ มญฺญสิ, มหาราช, ตตฺตํ อโยคุฬํ อาทิตฺตํ สมฺปชฺชลิตํ สโชติภูตํ เอโก ชานโนฺต คเณฺหยฺย, เอโก อชานโนฺต คเณฺหยฺย, กตโม  พลวตรํ ฑเยฺหยฺยา’’ติฯ ‘‘โย โข, ภเนฺต, อชานโนฺต คเณฺหยฺย, โส  พลวตรํ ฑเยฺหยฺยา’’ติฯ ‘‘เอวเมว โข, มหาราช, โย อชานโนฺต ปาปกมฺมํ กโรติ, ตสฺส พหุตรํ อปุญฺญ’’นฺติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๙. อุตฺตรกุรุกาทิคมนปโญฺห</h3>
<p> ราชา   อาห ‘‘ภเนฺต นาคเสน, อตฺถิ โกจิ, โย อิมินา สรีเรน อุตฺตรกุรุํ วา คเจฺฉยฺย, พฺรหฺมโลกํ วา, อญฺญํ วา ปน ทีป’’นฺติ? ‘‘อตฺถิ, มหาราช, โย อิมินา จาตุมฺมหาภูติเกน กาเยน อุตฺตรกุรุํ วา คเจฺฉยฺย, พฺรหฺมโลกํ วา, อญฺญํ วา ปน ทีป’’นฺติฯ</p>


<p>‘‘กถํ, ภเนฺต นาคเสน, อิมินา จาตุมฺมหาภูติเกน กาเยน อุตฺตรกุรุํ วา คเจฺฉยฺย, พฺรหฺมโลกํ วา, อญฺญํ วา ปน  ทีป’’นฺติ? ‘‘อภิชานาสิ นุ, ตฺวํ มหาราช, อิมิสฺสา ปถวิยา วิทตฺถิํ วา รตนํ วา ลงฺฆิตา’’ติ? ‘‘อาม, ภเนฺต, อภิชานามิ ‘อหํ, ภเนฺต นาคเสน, อฎฺฐปิ รตนิโย ลเงฺฆมี’’’ติฯ ‘‘กถํ, ตฺวํ มหาราช, อฎฺฐปิ รตนิโย ลเงฺฆสี’’ติ? ‘‘อหญฺหิ, ภเนฺต, จิตฺตํ อุปฺปาเทมิ ‘เอตฺถ นิปติสฺสามี’ติ สห จิตฺตุปฺปาเทน กาโย เม ลหุโก โหตี’’ติฯ ‘‘เอวเมว โข, มหาราช, อิทฺธิมา ภิกฺขุ เจโตวสิปฺปโตฺต กายํ จิเตฺต สมาโรเปตฺวา จิตฺตวเสน เวหาสํ คจฺฉตี’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๑๐. ทีฆฎฺฐิปโญฺห</h3>
<p> ราชา อาห ‘‘ภเนฺต นาคเสน, ตุเมฺห เอวํ ภณถ ‘อฎฺฐิกานิ ทีฆานิ โยชนสติกานิปี’ติ, รุโกฺขปิ ตาว นตฺถิ โยชนสติโก, กุโต ปน อฎฺฐิกานิ ทีฆานิ โยชนสติกานิ ภวิสฺสนฺตี’’ติ?</p>


<p>‘‘ตํ กิํ มญฺญสิ, มหาราช, สุตํ เต ‘มหาสมุเทฺท ปญฺจโยชนสติกาปิ มจฺฉา อตฺถี’’’ติ? ‘‘อาม, ภเนฺต, สุต’’นฺติฯ ‘‘นนุ มหาราช, ปญฺจโยชนสติกสฺส มจฺฉสฺส อฎฺฐิกานิ ทีฆานิ ภวิสฺสนฺติ โยชนสติกานิปี’’ติ?</p>


<p>‘‘กโลฺลสิ , ภเนฺต นาคเสนา’’ติฯ</p>

</p>


<h3>๑๑. อสฺสาสปสฺสาสนิโรธปโญฺห</h3>
<p> ราชา  อาห ‘‘ภเนฺต นาคเสน, ตุเมฺห เอวํ ภณถ ‘สกฺกา อสฺสาสปสฺสาเส นิโรเธตุ’’’นฺติ? ‘‘อาม, มหาราช, สกฺกา อสฺสาสปสฺสาเส นิโรเธตุ’’นฺติฯ ‘‘กถํ, ภเนฺต นาคเสน, สกฺกา อสฺสาสปสฺสาเส นิโรเธตุ’’นฺติฯ ‘‘ตํ กิํ มญฺญสิ, มหาราช, สุตปุโพฺพ เต โกจิ กากจฺฉมาโน’’ติฯ ‘‘อาม, ภเนฺต, สุตปุโพฺพ’’ติฯ ‘‘กิํ นุ โข, มหาราช, โส สโทฺท กาเย นมิเต วิรเมยฺยา’’ติฯ ‘‘อาม, ภเนฺต, วิรเมยฺยา’’ติฯ ‘‘โส หิ นาม, มหาราช, สโทฺท อภาวิตกายสฺส อภาวิตสีลสฺส อภาวิตจิตฺตสฺส อภาวิตปญฺญสฺส กาเย นมิเต วิรมิสฺสติ, กิํ ปน ภาวิตกายสฺส ภาวิตสีลสฺส ภาวิตจิตฺตสฺส ภาวิตปญฺญสฺส จตุตฺถชฺฌานํ สมาปนฺนสฺส อสฺสาสปสฺสาสา น นิรุชฺฌิสฺสนฺตี’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๑๒. สมุทฺทปโญฺห</h3>
<p> ราชา อาห ‘‘ภเนฺต นาคเสน, ‘สมุโทฺท สมุโทฺท’ติ วุจฺจติ, เกน การเณน อุทกํ ‘สมุโทฺท’ติ วุจฺจตี’’ติ? เถโร  อาห ‘‘ยตฺตกํ, มหาราช, อุทกํ, ตตฺตกํ โลณํฯ ยตฺตกํ โลณํ, ตตฺตกํ อุทกํฯ ตสฺมา ‘สมุโทฺท’ติ วุจฺจตี’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๑๓. สมุทฺทเอกรสปโญฺห</h3>
<p> ราชา  อาห ‘‘ภเนฺต นาคเสน, เกน การเณน สมุโทฺท เอกรโส โลณรโส’’ติ? ‘‘จิรสณฺฐิตตฺตา โข, มหาราช, อุทกสฺส สมุโทฺท เอกรโส โลณรโส’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๑๔. สุขุมปโญฺห</h3>
<p> ราชา  อาห ‘‘ภเนฺต นาคเสน, สกฺกา สพฺพํ สุขุมํ ฉินฺทิตุ’’นฺติ? ‘‘อาม, มหาราช, สกฺกา สพฺพํ สุขุมํ ฉินฺทิตุ’’นฺติฯ ‘‘กิํ ปน, ภเนฺต, สพฺพํ สุขุม’’นฺติ? ‘‘ธโมฺม โข, มหาราช, สพฺพสุขุโม, น โข, มหาราช, ธมฺมา สเพฺพ สุขุมา, ‘สุขุม’นฺติ วา ‘ถูล’นฺติ วา ธมฺมานเมตมธิวจนํฯ ยํ กิญฺจิ ฉินฺทิตพฺพํ, สพฺพํ ตํ ปญฺญาย ฉินฺทติ, นตฺถิ ทุติยํ ปญฺญาย เฉทน’’นฺติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๑๕. วิญฺญาณนานตฺถปโญฺห</h3>
<p> ราชา อาห ‘‘ภเนฺต นาคเสน, ‘วิญฺญาณ’นฺติ วา ‘ปญฺญา’ติ วา ‘ภูตสฺมิํ ชีโว’ติ วา อิเม ธมฺมา นานตฺถา เจว นานาพฺยญฺชนา จ, อุทาหุ เอกตฺถา พฺยญฺชนเมว นาน’’นฺติ ? ‘‘วิชานนลกฺขณํ, มหาราช, วิญฺญาณํ, ปชานนลกฺขณา ปญฺญา, ภูตสฺมิํ ชีโว นุปลพฺภตี’’ติฯ ‘‘ยทิ ชีโว นุปลพฺภติ, อถ โก จรหิ จกฺขุนา รูปํ ปสฺสติ, โสเตน สทฺทํ สุณาติ, ฆาเนน คนฺธํ ฆายติ, ชิวฺหาย รสํ สายติ, กาเยน โผฎฺฐพฺพํ ผุสติ, มนสา ธมฺมํ วิชานาตี’’ติ? เถโร อาห ‘‘ยทิ ชีโว จกฺขุนา รูปํ ปสฺสติ…เป.… มนสา ธมฺมํ วิชานาติ, โส ชีโว จกฺขุทฺวาเรสุ อุปฺปาฎิเตสุ มหเนฺตน อากาเสน พหิมุโข สุฎฺฐุตรํ รูปํ ปเสฺสยฺย, โสเตสุ อุปฺปาฎิเตสุ, ฆาเน อุปฺปาฎิเต, ชิวฺหาย อุปฺปาฎิตาย, กาเย อุปฺปาฎิเต มหเนฺตน อากาเสน สุฎฺฐุตรํ สทฺทํ สุเณยฺย, คนฺธํ ฆาเยยฺย, รสํ สาเยยฺย, โผฎฺฐพฺพํ ผุเสยฺยา’’ติ? ‘‘น หิ , ภเนฺต’’ติฯ ‘‘เตน หิ, มหาราช, ภูตสฺมิํ ชีโว นุปลพฺภตี’’ติฯ</p>


<p>‘‘กโลฺลสิ, ภเนฺต นาคเสนา’’ติฯ</p>

</p>


<h3>๑๖. อรูปธมฺมววตฺถานทุกฺกรปโญฺห</h3>
<p> ราชา  อาห ‘‘ภเนฺต นาคเสน, ทุกฺกรํ นุ โข ภควตา กต’’นฺติ? เถโร อาห ‘‘ทุกฺกรํ, มหาราช, ภควตา กต’’นฺติฯ ‘‘กิํ ปน, ภเนฺต นาคเสน, ภควตา ทุกฺกรํ กต’’นฺติฯ ‘‘ทุกฺกรํ, มหาราช, ภควตา กตํ อิเมสํ อรูปีนํ จิตฺตเจตสิกานํ ธมฺมานํ เอการมฺมเณ วตฺตมานานํ ววตฺถานํ อกฺขาตํ ‘อยํ ผโสฺส, อยํ เวทนา, อยํ สญฺญา, อยํ เจตนา, อิทํ จิตฺต’’’นฺติฯ</p>


<p>‘‘โอปมฺมํ กโรหี’’ติฯ ‘‘ยถา, มหาราช, โกจิเทว ปุริโส นาวาย มหาสมุทฺทํ อโชฺฌคาเหตฺวา หตฺถปุเฎน อุทกํ คเหตฺวา ชิวฺหาย สายิตฺวา ชาเนยฺย นุ โข, มหาราช, โส ปุริโส ‘‘อิทํ คงฺคาย อุทกํ, อิทํ ยมุนาย อุทกํ, อิทํ อจิรวติยา อุทกํ, อิทํ สรภุยา อุทกํ, อิทํ มหิยา อุทก’’’นฺติ? ‘‘ทุกฺกรํ, ภเนฺต, ชานิตุ’’นฺติฯ ‘‘อิโต ทุกฺกรตรํ โข, มหาราช, ภควตา กตํ อิเมสํ อรูปีนํ จิตฺตเจตสิกานํ ธมฺมานํ เอการมฺมเณ วตฺตมานานํ ววตฺถานํ  อกฺขาตํ ‘อยํ ผโสฺส, อยํ เวทนา, อยํ สญฺญา, อยํ เจตนา, อิทํ จิตฺต’’’นฺติฯ ‘‘สุฎฺฐุ, ภเนฺต’’ติ ราชา อพฺภานุโมทีติฯ</p>

</p>

</p>

</p>


<h2>มิลินฺทปญฺหปุจฺฉาวิสชฺชนา</h2>
<p>เถโร   อาห ‘‘ชานาสิ โข, มหาราช, สมฺปติ กา เวลา’’ติ? ‘‘อาม, ภเนฺต, ชานามิ ‘สมฺปติ ปฐโม ยาโม อติกฺกโนฺต, มชฺฌิโม ยาโม ปวตฺตติ, อุกฺกา ปทีปียนฺติ, จตฺตาริ ปฎากานิ อาณตฺตานิ คมิสฺสนฺติ ภณฺฑโต ราชเทยฺยานี’’’ติฯ</p>


<p>โยนกา เอวมาหํสุ ‘‘กโลฺลสิ, มหาราช, ปณฺฑิโต เถโร’’ติฯ ‘‘อาม, ภเณ, ปณฺฑิโต เถโร, เอทิโส อาจริโย ภเวยฺย มาทิโส จ  อเนฺตวาสี, นจิรเสฺสว ปณฺฑิโต ธมฺมํ อาชาเนยฺยา’’ติฯ ตสฺส ปญฺหเวยฺยากรเณน ตุโฎฺฐ ราชา เถรํ นาคเสนํ สตสหสฺสคฺฆนเกน กมฺพเลน อจฺฉาเทตฺวา ‘‘ภเนฺต นาคเสน, อชฺชตเคฺค เต อฎฺฐสตํ ภตฺตํ ปญฺญเปมิ, ยํ กิญฺจิ อเนฺตปุเร กปฺปิยํ, เตน จ ปวาเรมี’’ติ อาหฯ อลํ มหาราช ชีวามี’’ติฯ ‘‘ชานามิ, ภเนฺต นาคเสน, ชีวสิ, อปิ จ อตฺตานญฺจ รกฺข, มมญฺจ รกฺขาหี’’ติฯ ‘‘กถํ อตฺตานํ รกฺขสิ, ‘นาคเสโน มิลินฺทํ ราชานํ ปสาเทติ, น จ กิญฺจิ อลภี’ติ ปราปวาโท  อาคเจฺฉยฺยาติ, เอวํ อตฺตานํ รกฺขฯ กถํ มมํ รกฺขสิ, ‘มิลิโนฺท ราชา ปสโนฺน ปสนฺนาการํ น กโรตี’ติ ปราปวาโท อาคเจฺฉยฺยาติ, เอวํ มมํ รกฺขาหี’’ติฯ ‘‘ตถา โหตุ, มหาราชา’’ติฯ ‘‘เสยฺยถาปิ, ภเนฺต, สีโห มิคราชา สุวณฺณปญฺชเร ปกฺขิโตฺตปิ พหิมุโข เยว โหติ, เอวเมว โข อหํ, ภเนฺต, กิญฺจาปิ อคารํ อชฺฌาวสามิ พหิมุโข เยว ปน อจฺฉามิฯ สเจ อหํ, ภเนฺต, อคารสฺมา อนาคาริยํ ปพฺพเชยฺยํ, น จิรํ ชีเวยฺยํ, พหู เม ปจฺจตฺถิกา’’ติฯ</p>


<p>อถ โข อายสฺมา นาคเสโน มิลินฺทสฺส รโญฺญ ปญฺหํ วิสเชฺชตฺวา อุฎฺฐายาสนา สงฺฆารามํ อคมาสิฯ อจิรปกฺกเนฺต จ อายสฺมเนฺต นาคเสเน มิลินฺทสฺส รโญฺญ เอตทโหสิ ‘‘กิํ มยา ปุจฺฉิตํ, กิํ ภทเนฺตน นาคเสเนน วิสชฺชิต’’นฺติ? อถ โข มิลินฺทสฺส รโญฺญ เอตทโหสิ ‘‘สพฺพํ มยา สุปุจฺฉิตํ, สพฺพํ ภทเนฺตน นาคเสเนน สุวิสชฺชิต’’นฺติฯ อายสฺมโตปิ นาคเสนสฺส สงฺฆารามคตสฺส เอตทโหสิ ‘‘กิํ มิลิเนฺทน  รญฺญา ปุจฺฉิตํ, กิํ มยา  วิสชฺชิต’’นฺติฯ อถ โข อายสฺมโต นาคเสนสฺส เอตทโหสิ ‘‘สพฺพํ มิลิเนฺทน รญฺญา สุปุจฺฉิตํ, สพฺพํ มยา สุวิสชฺชิต’’นฺติฯ</p>


<p>อถ โข อายสฺมา นาคเสโน ตสฺสา รตฺติยา อจฺจเยน ปุพฺพณฺหสมยํ นิวาเสตฺวา ปตฺตจีวรมาทาย เยน มิลินฺทสฺส รโญฺญ นิเวสนํ เตนุปสงฺกมิ, อุปสงฺกมิตฺวา ปญฺญเตฺต อาสเน นิสีทิฯ อถ โข มิลิโนฺท ราชา อายสฺมนฺตํ นาคเสนํ อภิวาเทตฺวา เอกมนฺตํ  นิสีทิ, เอกมนฺตํ นิสิโนฺน โข มิลิโนฺท ราชา อายสฺมนฺตํ นาคเสนํ เอตทโวจ –</p>


<p>‘‘มา โข ภทนฺตสฺส เอวํ อโหสิ ‘นาคเสโน มยา ปญฺหํ ปุจฺฉิโต’ติ เตเนว โสมนเสฺสน ตํ รตฺตาวเสสํ วีตินาเมสีติ น เต เอวํ ทฎฺฐพฺพํฯ ตสฺส มยฺหํ, ภเนฺต, ตํ รตฺตาวเสสํ เอตทโหสิ ‘กิํ มยา ปุจฺฉิตํ, กิํ ภทเนฺตน วิสชฺชิต’นฺติ, ‘สพฺพํ มยา สุปุจฺฉิตํ, สพฺพํ ภทเนฺตน สุวิสชฺชิต’’’นฺติฯ</p>


<p>เถโรปิ เอวมาห – ‘‘มา โข มหาราชสฺส เอวํ อโหสิ ‘มิลินฺทสฺส รโญฺญ มยา ปโญฺห วิสชฺชิโต’ติ เตเนว โสมนเสฺสน ตํ รตฺตาวเสสํ วีตินาเมสีติ น เต เอวํ ทฎฺฐพฺพํฯ ตสฺส มยฺหํ, มหาราช, ตํ รตฺตาวเสสํ เอตทโหสิ ‘กิํ มิลิเนฺทน รญฺญา ปุจฺฉิตํ, กิํ มยา วิสชฺชิต’นฺติ, ‘สพฺพํ มิลิเนฺทน รญฺญา สุปุจฺฉิตํ, สพฺพํ มยา สุวิสชฺชิต’’’นฺติ อิติห เต มหานาคา อญฺญมญฺญสฺส สุภาสิตํ สมนุโมทิํสูติฯ</p>

</p>


<h2>เมณฺฑกปญฺหารมฺภกถา</h2>
<h3>อฎฺฐมนฺตปริวชฺชนียฎฺฐานานิ</h3>
<p>
ภสฺสปฺปวาโท  
  
  
  
ภสฺสปฺปเวที (สี. ปี.)  
เวตณฺฑี, อติพุทฺธิ วิจกฺขโณ;  
  
มิลิโนฺท ญาณเภทาย, นาคเสนมุปาคมิฯ  
</p>
  
<p>
วสโนฺต ตสฺส ฉายาย, ปริปุจฺฉํ ปุนปฺปุนํ;  
  
ปภินฺนพุทฺธิ หุตฺวาน, โสปิ อาสิ ติเปฎโกฯ  
</p>
  
<p>
นวงฺคํ อนุมชฺชโนฺต, รตฺติภาเค รโหคโต;  
  
อทฺทกฺขิ เมณฺฑเก ปเญฺห, ทุนฺนิเวเฐ สนิคฺคเหฯ  
</p>
  
<p>
‘‘ปริยายภาสิตํ อตฺถิ, อตฺถิ สนฺธายภาสิตํ;  
  
สภาวภาสิตํ อตฺถิ, ธมฺมราชสฺส สาสเนฯ  
</p>
  
<p>
‘‘เตสมตฺถํ อวิญฺญาย, เมณฺฑเก ชินภาสิเต;  
  
อนาคตมฺหิ อทฺธาเน, วิคฺคโห ตตฺถ เหสฺสติฯ  
</p>
  
<p>
‘‘หนฺท กถิํ ปสาเทตฺวา, เฉชฺชาเปสฺสามิ เมณฺฑเก;  
  
ตสฺส นิทฺทิฎฺฐมเคฺคน, นิทฺทิสิสฺสนฺตฺยนาคเต’’ติฯ  
</p>
  
<p>อถ โข มิลิโนฺท ราชา ปภาตาย รตฺติยา อุทฺธเสฺต  อรุเณ สีสํ นฺหตฺวา สิรสิ อญฺชลิํ ปคฺคเหตฺวา อตีตานาคตปจฺจุปฺปเนฺน สมฺมาสมฺพุเทฺธ อนุสฺสริตฺวา อฎฺฐ วตฺตปทานิ สมาทิยิ ‘‘อิโต เม อนาคตานิ สตฺต ทิวสานิ อฎฺฐ คุเณ สมาทิยิตฺวา ตโป จริตโพฺพ ภวิสฺสติ , โสหํ จิณฺณตโป สมาโน อาจริยํ อาราเธตฺวา เมณฺฑเก ปเญฺห ปุจฺฉิสฺสามี’’ติฯ อถ โข มิลิโนฺท ราชา ปกติทุสฺสยุคํ อปเนตฺวา อาภรณานิ จ โอมุญฺจิตฺวา กาสาวํ นิวาเสตฺวา มุณฺฑกปฎิสีสกํ สีเส ปฎิมุญฺจิตฺวา มุนิภาวมุปคนฺตฺวา อฎฺฐ คุเณ สมาทิยิ ‘‘อิมํ สตฺตาหํ มยา น ราชโตฺถ อนุสาสิตโพฺพ, น ราคูปสญฺหิตํ จิตฺตํ อุปฺปาเทตพฺพํ, น โทสูปสญฺหิตํ จิตฺตํ อุปฺปาเทตพฺพํ, น โมหูปสญฺหิตํ จิตฺตํ อุปฺปาเทตพฺพํ, ทาสกมฺมกรโปริเส ชเนปิ นิวาตวุตฺตินา ภวิตพฺพํ, กายิกํ  วาจสิกํ  อนุรกฺขิตพฺพํ, ฉปิ อายตนานิ นิรวเสสโต อนุรกฺขิตพฺพานิ, เมตฺตาภาวนาย มานสํ ปกฺขิปิตพฺพ’’นฺติฯ อิเม อฎฺฐ คุเณ สมาทิยิตฺวา เตเสฺวว อฎฺฐสุ คุเณสุ มานสํ ปติฎฺฐเปตฺวา พหิ อนิกฺขมิตฺวา สตฺตาหํ วีตินาเมตฺวา อฎฺฐเม ทิวเส ปภาตาย รตฺติยา ปเคว ปาตราสํ กตฺวา โอกฺขิตฺตจกฺขุ มิตภาณี สุสณฺฐิเตน อิริยาปเถน อวิกฺขิเตฺตน จิเตฺตน หเฎฺฐน อุทเคฺคน วิปฺปสเนฺนน เถรํ นาคเสนํ อุปสงฺกมิตฺวา เถรสฺส ปาเท สิรสา วนฺทิตฺวา เอกมนฺตํ ฐิโต อิทมโวจ –</p>


<p>‘‘อตฺถิ เม, ภเนฺต นาคเสน, โกจิ อโตฺถ ตุเมฺหหิ สทฺธิํ มนฺตยิตโพฺพ, น ตตฺถ อโญฺญ โกจิ ตติโย อิจฺฉิตโพฺพ, สุเญฺญ โอกาเส ปวิวิเตฺต อรเญฺญ อฎฺฐงฺคุปาคเต สมณสารุเปฺปฯ ตตฺถ โส ปโญฺห ปุจฺฉิตโพฺพ ภวิสฺสติ, ตตฺถ เม คุยฺหํ น กาตพฺพํ น รหสฺสกํ, อรหามหํ รหสฺสกํ สุณิตุํ สุมนฺตเน อุปคเต, อุปมายปิ โส อโตฺถ อุปปริกฺขิตโพฺพ, ยถา กิํ วิย, ยถา นาม, ภเนฺต นาคเสน, มหาปถวี นิเกฺขปํ อรหติ นิเกฺขเป อุปคเตฯ เอวเมว โข, ภเนฺต นาคเสน, อรหามหํ รหสฺสกํ สุณิตุํ สุมนฺตเน อุปคเต’’ติฯ ครุนา สห ปวิวิตฺตปวนํ ปวิสิตฺวา อิทมโวจ – ‘‘ภเนฺต นาคเสน, อิธ ปุริเสน มนฺตยิตุกาเมน อฎฺฐ ฐานานิ ปริวชฺชยิตพฺพานิ ภวนฺติ, น เตสุ ฐาเนสุ วิญฺญู ปุริโส อตฺถํ มเนฺตติ, มนฺติโตปิ อโตฺถ ปริปตติ น สมฺภวติฯ กตมานิ อฎฺฐ ฐานานิ? วิสมฎฺฐานํ ปริวชฺชนียํ, สภยํ ปริวชฺชนียํ, อติวาตฎฺฐานํ ปริวชฺชนียํ, ปฎิจฺฉนฺนฎฺฐานํ ปริวชฺชนียํ, เทวฎฺฐานํ ปริวชฺชนียํ, ปโนฺถ ปริวชฺชนีโย, สงฺคาโม  ปริวชฺชนีโย, อุทกติตฺถํ ปริวชฺชนียํฯ อิมานิ อฎฺฐ ฐานานิ ปริวชฺชนียานี’’ติฯ</p>


<p>เถโร อาห ‘‘โก โทโส วิสมฎฺฐาเน, สภเย, อติวาเต, ปฎิจฺฉเนฺน, เทวฎฺฐาเน, ปเนฺถ, สงฺคาเม, อุทกติเตฺถ’’ติ? ‘‘วิสเม, ภเนฺต  นาคเสน, มนฺติโต อโตฺถ วิกิรติ วิธมติ ปคฺฆรติ น สมฺภวติ, สภเย มโน สนฺตสฺสติ, สนฺตสฺสิโต น สมฺมา อตฺถํ สมนุปสฺสติ, อติวาเต สโทฺท อวิภูโต โหติ, ปฎิจฺฉเนฺน อุปสฺสุติํ ติฎฺฐนฺติ, เทวฎฺฐาเน  มนฺติโต อโตฺถ ครุกํ  ปริณมติ, ปเนฺถ มนฺติโต อโตฺถ ตุโจฺฉ ภวติ, สงฺคาเม จญฺจโล ภวติ, อุทกติเตฺถ ปากโฎ ภวติฯ ภวตีห –</p>


<p>
‘‘‘วิสมํ สภยํ อติวาโต, ปฎิจฺฉนฺนํ เทวนิสฺสิตํ;  
  
ปโนฺถ จ สงฺคาโม ติตฺถํ, อเฎฺฐเต ปริวชฺชิยา’’’ติฯ  
</p>
  
อฎฺฐ มนฺตนสฺส ปริวชฺชนียฎฺฐานานิฯ  
</p>
  
<h3>อฎฺฐมนฺตวินาสกปุคฺคลา</h3>
<p>‘‘ภเนฺต นาคเสน, อฎฺฐิเม ปุคฺคลา มนฺติยมานา มนฺติตํ อตฺถํ พฺยาปาเทนฺติฯ กตเม อฎฺฐ? ราคจริโต โทสจริโต โมหจริโต มานจริโต ลุโทฺธ อลโส เอกจินฺตี พาโลติฯ อิเม อฎฺฐ ปุคฺคลา มนฺติตํ อตฺถํ พฺยาปาเทนฺตี’’ติฯ</p>


<p>เถโร อาห ‘‘เตสํ โก โทโส’’ติ? ‘‘ราคจริโต, ภเนฺต นาคเสน, ราควเสน มนฺติตํ อตฺถํ พฺยาปาเทติ, โทสจริโต โทสวเสน มนฺติตํ อตฺถํ พฺยาปาเทติ, โมหจริโต โมหวเสน มนฺติตํ อตฺถํ พฺยาปาเทติ, มานจริโต มานวเสน มนฺติตํ อตฺถํ พฺยาปาเทติ, ลุโทฺธ โลภวเสน มนฺติตํ อตฺถํ พฺยาปาเทติ, อลโส อลสตาย มนฺติตํ อตฺถํ พฺยาปาเทติ, เอกจินฺตี เอกจินฺติตาย มนฺติตํ อตฺถํ พฺยาปาเทติ, พาโล พาลตาย มนฺติตํ อตฺถํ พฺยาปาเทติฯ ภวตีห –</p>


<p>
‘‘‘รโตฺต ทุโฎฺฐ จ มูโฬฺห จ, มานี ลุโทฺธ ตถาลโส;  
  
เอกจินฺตี จ พาโล จ, เอเต อตฺถวินาสกา’’’ติฯ  
</p>
  
อฎฺฐ มนฺตวินาสกปุคฺคลาฯ  
</p>
  
<h3>นวคุยฺหมนฺตวิธํสกํ</h3>
<p>‘‘ภเนฺต นาคเสน, นวิเม ปุคฺคลา มนฺติตํ คุยฺหํ วิวรนฺติ น ธาเรนฺติฯ กตเม นว? ราคจริโต  โทสจริโต โมหจริโต ภีรุโก อามิสครุโก อิตฺถี โสโณฺฑ ปณฺฑโก ทารโก’’ติฯ</p>


<p>เถโร อาห ‘‘เตสํ โก โทโส’’ติ? ‘‘ราคจริโต, ภเนฺต นาคเสน, ราควเสน มนฺติตํ คุยฺหํ วิวรติ น ธาเรติ, โทสจริโต, ภเนฺต , โทสวเสน มนฺติตํ คุยฺหํ วิวรติ น ธาเรติ, มูโฬฺห โมหวเสน มนฺติตํ คุยฺหํ วิวรติ น  ธาเรติ, ภีรุโก ภยวเสน มนฺติตํ คุยฺหํ วิวรติ น ธาเรติ, อามิสครุโก อามิสเหตุ มนฺติตํ คุยฺหํ วิวรติ น ธาเรติ, อิตฺถี ปญฺญาย อิตฺตรตาย มนฺติตํ คุยฺหํ วิวรติ น ธาเรติ, โสณฺฑิโก สุราโลลตาย มนฺติตํ คุยฺหํ วิวรติ น ธาเรติ, ปณฺฑโก อเนกํสิกตาย มนฺติตํ คุยฺหํ วิวรติ น ธาเรติ, ทารโก จปลตาย มนฺติตํ คุยฺหํ วิวรติ น ธาเรติฯ ภวตีห –</p>


<p>
‘‘‘รโตฺต ทุโฎฺฐ จ มูโฬฺห จ, ภีรุ อามิสครุโก  
อามิสจกฺขุโก (สี. ปี.)  
;  
  
อิตฺถี โสโณฺฑ ปณฺฑโก จ, นวโม ภวติ ทารโกฯ  
</p>
  
<p>
‘‘นเวเต ปุคฺคลา โลเก, อิตฺตรา จลิตา จลา;  
  
เอเตหิ มนฺติตํ คุยฺหํ, ขิปฺปํ ภวติ ปากฎ’’’นฺติฯ  
</p>
  
นว คุยฺหมนฺตวิธํสกา ปุคฺคลาฯ  
</p>
  
<h3>อฎฺฐ ปญฺญาปฎิลาภการณํ</h3>
<p>‘‘ภเนฺต นาคเสน, อฎฺฐหิ การเณหิ พุทฺธิ ปริณมติ ปริปากํ คจฺฉติฯ กตเมหิ อฎฺฐหิ? วยปริณาเมน พุทฺธิ ปริณมติ ปริปากํ คจฺฉติ, ยสปริณาเมน พุทฺธิ ปริณมติ ปริปากํ คจฺฉติ, ปริปุจฺฉาย พุทฺธิ ปริณมติ ปริปากํ คจฺฉติ, ติตฺถสํวาเสน พุทฺธิ ปริณมติ ปริปากํ คจฺฉติ, โยนิโส มนสิกาเรน พุทฺธิ ปริณมติ ปริปากํ คจฺฉติ, สากจฺฉาย พุทฺธิ ปริณมติ ปริปากํ คจฺฉติ, เสฺนหูปเสวเนน พุทฺธิ ปริณมติ ปริปากํ คจฺฉติ, ปติรูปเทสวาเสน พุทฺธิ ปริณมติ ปริปากํ คจฺฉติฯ ภวตีห –</p>


<p>
‘‘‘วเยน  
ยสปุจฺฉาหิ, ติตฺถวาเสน โยนิโส;  
  
สากจฺฉา เสฺนหสํเสวา, ปติรูปวเสน จฯ  
</p>
  
<p>
‘‘เอตานิ อฎฺฐ ฐานานิ, พุทฺธิวิสทการณา;  
  
เยสํ เอตานิ สโมฺภนฺติ, เตสํ พุทฺธิ ปภิชฺชตี’’’ติฯ  
</p>
  
อฎฺฐ ปญฺญาปฎิลาภการณานิฯ  
</p>
  
<h3>อาจริยคุณํ</h3>
<p>‘‘ภเนฺต  นาคเสน, อยํ ภูมิภาโค อฎฺฐ มนฺตโทสวิวชฺชิโต, อหญฺจ โลเก ปรโม มนฺติสหาโย , คุยฺหมนุรกฺขี จาหํ ยาวาหํ ชีวิสฺสามิ ตาว คุยฺหมนุรกฺขิสฺสามิ, อฎฺฐหิ จ เม การเณหิ พุทฺธิ ปริณามํ คตา, ทุลฺลโภ เอตรหิ มาทิโส อเนฺตวาสี, สมฺมา  ปฎิปเนฺน อเนฺตวาสิเก เย อาจริยานํ ปญฺจวีสติ อาจริยคุณา, เตหิ คุเณหิ อาจริเยน สมฺมา ปฎิปชฺชิตพฺพํฯ กตเม ปญฺจวีสติ คุณา?</p>


<p>‘‘อิธ, ภเนฺต นาคเสน, อาจริเยน อเนฺตวาสิมฺหิ สตตํ สมิตํ อารกฺขา อุปฎฺฐเปตพฺพา, อเสวนเสวนา ชานิตพฺพา, ปมตฺตาปฺปมตฺตา ชานิตพฺพา, เสยฺยวกาโส ชานิตโพฺพ, เคลญฺญํ ชานิตพฺพํ, โภชนสฺส  ลทฺธาลทฺธํ ชานิตพฺพํ, วิเสโส ชานิตโพฺพ, ปตฺตคตํ สํวิภชิตพฺพํ, อสฺสาสิตโพฺพ ‘มา ภายิ, อโตฺถ เต อภิกฺกมตี’ติ, ‘อิมินา ปุคฺคเลน ปฎิจรตี’ติ  ปฎิจาโร ชานิตโพฺพ, คาเม ปฎิจาโร ชานิตโพฺพ, วิหาเร ปฎิจาโร ชานิตโพฺพ, น เตน หาโส ทโว กาตโพฺพ , เตน สห อาลาโป กาตโพฺพ, ฉิทฺทํ ทิสฺวา อธิวาเสตพฺพํ, สกฺกจฺจการินา ภวิตพฺพํ, อขณฺฑการินา ภวิตพฺพํ, อรหสฺสการินา ภวิตพฺพํ, นิรวเสสการินา ภวิตพฺพํ, ‘ชเนมิมํ  สิเปฺปสู’ติ ชนกจิตฺตํ อุปฎฺฐเปตพฺพํ, ‘กถํ อยํ น ปริหาเยยฺยา’ติ วฑฺฒิจิตฺตํ อุปฎฺฐเปตพฺพํ, ‘พลวํ อิมํ กโรมิ สิกฺขาพเลนา’ติ จิตฺตํ อุปฎฺฐเปตพฺพํ, เมตฺตจิตฺตํ อุปฎฺฐเปตพฺพํ, อาปทาสุ น วิชหิตพฺพํ, กรณีเย นปฺปมชฺชิตพฺพํ, ขลิเต ธเมฺมน ปคฺคเหตโพฺพติฯ อิเม โข, ภเนฺต, ปญฺจวีสติ อาจริยสฺส อาจริยคุณา, เตหิ คุเณหิ มยิ สมฺมา ปฎิปชฺชสฺสุ, สํสโย เม, ภเนฺต, อุปฺปโนฺน, อตฺถิ เมณฺฑกปญฺหา ชินภาสิตา , อนาคเต อทฺธาเน ตตฺถ วิคฺคโห อุปฺปชฺชิสฺสติ, อนาคเต จ อทฺธาเน ทุลฺลภา ภวิสฺสนฺติ ตุมฺหาทิสา พุทฺธิมโนฺต, เตสุ เม ปเญฺหสุ จกฺขุํ เทหิ ปรวาทานํ นิคฺคหายา’’ติฯ</p>


<h3>อุปาสกคุณํ</h3>
<p>เถโร ‘‘สาธู’’ติ สมฺปฎิจฺฉิตฺวา ทส อุปาสกสฺส อุปาสกคุเณ ปริทีเปสิฯ ‘‘ทส อิเม, มหาราช, อุปาสกสฺส อุปาสกคุณาฯ กตเม ทส , อิธ, มหาราช, อุปาสโก สเงฺฆน สมานสุขทุโกฺข โหติ, ธมฺมาธิปเตโยฺย โหติ, ยถาพลํ สํวิภาครโต โหติ, ชินสาสนปริหานิํ ทิสฺวา อภิวฑฺฒิยา วายมติฯ สมฺมาทิฎฺฐิโก โหติ, อปคตโกตูหลมงฺคลิโก ชีวิตเหตุปิ น อญฺญํ สตฺถารํ อุทฺทิสติ, กายิกวาจสิกญฺจสฺส รกฺขิตํ โหติ, สมคฺคาราโม โหติ สมคฺครโต, อนุสูยโก โหติ, น จ กุหนวเสน  สาสเน จรติ, พุทฺธํ สรณํ คโต โหติ, ธมฺมํ สรณํ คโต โหติ, สงฺฆํ สรณํ คโต โหติฯ อิเม โข, มหาราช, ทส อุปาสกสฺส อุปาสกคุณา, เต สเพฺพ คุณา ตยิ สํวิชฺชนฺติ, ตํ เต ยุตฺตํ ปตฺตํ อนุจฺฉวิกํ ปติรูปํ ยํ ตฺวํ ชินสาสนปริหานิํ ทิสฺวา อภิวฑฺฒิํ อิจฺฉสิ, กโรมิ เต โอกาสํ, ปุจฺฉ มํ ตฺวํ ยถาสุข’’นฺติฯ</p>

</p>





