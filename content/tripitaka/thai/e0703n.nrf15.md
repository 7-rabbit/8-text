<h1>โสฬสม ปริเจฺฉท</h1>
<h3>เจติยปพฺพตวิหาร ปฎิคฺคหโก</h3>
<ol>
<li>
ปุเร  
จริตฺวา ปิณฺฑาย, กริตฺวา ชนสงฺคหํ;  
  
ราชเคหมฺหิ ภุญฺชโนฺต, กาเรโนฺต ราชสงฺคหํฯ  
</li>
  
<li>
ฉพฺพสทิวเส เถโร, มหาเมฆวเน วสี;  
  
อาสฬฺหสุกฺกปกฺขสฺส, เตรเส ทิวเส ปนฯ  
</li>
  
<li>
ราชเคหมฺหิ ภุญฺชิตฺวา, มหารโญฺญ มหามติ;  
  
มหา’ปฺปมาทสุตฺตนฺตํ, เทสยิตฺวา ตโต จ โสฯ  
</li>
  
<li>
วิหารกรณํ อิจฺฉํ, ตตฺถ เจติยปพฺพเต;  
  
นิกฺขมฺม ปุริมทฺวารา, อคา เจติยปพฺพตํฯ  
</li>
  
<li>
เถรํ ตตฺถ คตํ สุตฺวา, รถํ อารุยฺห ภูปติ;  
  
เทวิโย เทฺว จ อาทาย, เถรสฺสานุปทํ อกาฯ  
</li>
  
<li>
เถรา นาคจตุกฺกมฺหิ, นหาตฺวา รหเท ตหิํ;  
  
ปพฺพตาโรหณตฺถาย, อฎฺฐํสุ ปฎิปาฎิยาฯ  
</li>
  
<li>
ราชา รถา ตโท’รุยฺห, สเพฺพ เถเร’ภิวาทยิ;  
  
อุเณฺห กิลเนฺต กิํราช, อาคโตสี’ติ อหุเตฯ  
</li>
  
<li>
ตุมฺหากํ คมนาสงฺกี, อาคโตมฺหี’ติ ภาสิเต;  
  
อิเธว วสฺสํ วสิตุํ, อาคตมฺหา’ติ ภาสิยฯ  
</li>
  
<li>
ตสฺสูปนายิกํ เถโร, ขนฺธกํ ขนฺธโกวิโท;  
  
กเถสิ รโญฺญ ตํ สุตฺวา, ภาคิเนโยฺย จ ราชิโนฯ  
</li>
  
<li>
มหาริโฎฺฐ มหามโจฺจ, ปญฺจปญฺญาสภาตุหิ;  
  
สทฺธิํ เชฎฺฐกนิเฎฺฐหิ, ราชานมภิโต ฐิโตฯ  
</li>
  
<li>
ยาจิตฺวา ตทหุ เจว, ปพฺพชุํ เถรสนฺติเก;  
  
ปตฺตารหตฺตํ สเพฺพปิ, เต ขุรเคฺค มหามตีฯ  
</li>
  
<li>
กนฺตกเจติยฐาเน, ปริโต ตทเหว โส;  
  
กมฺมานิ อารภาเปตฺวา, เลณานิ อฎฺฐสฎฺฐิโยฯ  
</li>
  
<li>
อคมาสิ  
ปุรํ ราชา, เถรา ตเตฺถว เต วสุํ;  
  
กาเล ปิณฺฑาย นครํ, ปวิสนฺตา’นุกมฺปกาฯ  
</li>
  
<li>
นิฎฺฐิเต เลณกมฺมมฺหิ, อาสฬฺหิปุณฺณมาสิยํ;  
  
คนฺตฺวา อทาสิ เถรานํ, ราชา วิหารทกฺขิณํฯ  
</li>
  
<li>
ทฺวตฺติํสมาฬกานญฺจ, วิหารสฺส จ ตสฺส โข;  
  
สีมํ สีมาติโค เถโร, พนฺธิตฺวา ตทเหว โสฯ  
</li>
  
<li>
เตสํ ปพฺพชฺชาเปกฺขานํ, อกาสิ อุปสมฺปทํ;  
  
สเพฺพสํ สพฺพปฐมํ, พเทฺธ ตุมฺพรุมาฬเกฯ  
</li>
  
<li>
เอเต ทฺวาสฎฺฐิ อรหโนฺต, สเพฺพ เจติยปพฺพเต;  
  
ตตฺถ วสฺสํ อุปคนฺตฺวา, อกํสุ ราชสงฺคหํฯ  
</li>
  
<li>
เทวมนุสฺสคณคณิตํ ตํ,  
  
ตญฺจ คณํ คุณวิตฺถตกิตฺติํ;  
  
ยานมุปจฺจ จ มานยมานา,  
  
ปุญฺญจยํ วิปุลํ อกริํสูติฯ  
</li>
  
สุชนปสาทสํเวคตฺถาย กเต มหาวํเส  
</li>
  
เจติยปพฺพตวิหารปฎิคฺคหโก นาม  
</li>
  
โสฬสโม ปริเจฺฉโทฯ  
</li>
  
  
  
  
  