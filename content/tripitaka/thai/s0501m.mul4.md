<h1>๕. มงฺคลสุตฺตํ</h1>
<p> เอวํ  เม สุตํ – เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ อถ โข อญฺญตรา เทวตา อภิกฺกนฺตาย รตฺติยา อภิกฺกนฺตวณฺณา เกวลกปฺปํ เชตวนํ โอภาเสตฺวา เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ อฎฺฐาสิฯ เอกมนฺตํ ฐิตา โข สา เทวตา ภควนฺตํ คาถาย อชฺฌภาสิ –</p>


<ol>
<li>
‘‘พหู  
เทวา มนุสฺสา จ, มงฺคลานิ อจินฺตยุํ;  
  
อากงฺขมานา โสตฺถานํ, พฺรูหิ มงฺคลมุตฺตมํ’’ฯ  
</li>
  
<li>
‘‘อเสวนา จ พาลานํ, ปณฺฑิตานญฺจ เสวนา;  
  
ปูชา จ ปูชเนยฺยานํ  
ปูชนียานํ (สี. สฺยา. กํ. ปี.)  
, เอตํ มงฺคลมุตฺตมํฯ  
</li>
  
<li>
‘‘ปติรูปเทสวาโส  
จ, ปุเพฺพ จ กตปุญฺญตา;  
  
อตฺตสมฺมาปณิธิ  
  
อตฺถสมฺมาปณีธี (กตฺถจิ)  
จ, เอตํ มงฺคลมุตฺตมํฯ  
</li>
  
<li>
‘‘พาหุสจฺจญฺจ สิปฺปญฺจ, วินโย จ สุสิกฺขิโต;  
  
สุภาสิตา จ ยา วาจา, เอตํ มงฺคลมุตฺตมํฯ  
</li>
  
<li>
‘‘มาตาปิตุ อุปฎฺฐานํ, ปุตฺตทารสฺส สงฺคโห;  
  
อนากุลา จ กมฺมนฺตา, เอตํ มงฺคลมุตฺตมํฯ  
</li>
  
<li>
‘‘ทานญฺจ ธมฺมจริยา จ, ญาตกานญฺจ สงฺคโห;  
  
อนวชฺชานิ กมฺมานิ, เอตํ มงฺคลมุตฺตมํฯ  
</li>
  
<li>
‘‘อารตี วิรตี ปาปา, มชฺชปานา จ สํยโม;  
  
อปฺปมาโท จ ธเมฺมสุ, เอตํ มงฺคลมุตฺตมํฯ  
</li>
  
<li>
‘‘คารโว  
จ นิวาโต จ, สนฺตุฎฺฐิ จ กตญฺญุตา;  
  
กาเลน ธมฺมสฺสวนํ  
ธมฺมสฺสาวณํ (ก. สี.), ธมฺมสวนํ (ก. สี.)  
, เอตํ มงฺคลมุตฺตมํฯ  
</li>
  
<li>
‘‘ขนฺตี จ โสวจสฺสตา, สมณานญฺจ ทสฺสนํ;  
  
กาเลน ธมฺมสากจฺฉา, เอตํ มงฺคลมุตฺตมํฯ  
</li>
  
<li>
‘‘ตโป จ พฺรหฺมจริยญฺจ, อริยสจฺจาน ทสฺสนํ;  
  
นิพฺพานสจฺฉิกิริยา จ, เอตํ มงฺคลมุตฺตมํฯ  
</li>
  
<li>
‘‘ผุฎฺฐสฺส โลกธเมฺมหิ, จิตฺตํ ยสฺส น กมฺปติ;  
  
อโสกํ วิรชํ เขมํ, เอตํ มงฺคลมุตฺตมํฯ  
</li>
  
<li>
‘‘เอตาทิสานิ กตฺวาน, สพฺพตฺถมปราชิตา;  
  
สพฺพตฺถ โสตฺถิํ คจฺฉนฺติ, ตํ เตสํ มงฺคลมุตฺตม’’นฺติฯ  
</li>
  
มงฺคลสุตฺตํ นิฎฺฐิตํฯ  
</li>
  
  
  
  
  