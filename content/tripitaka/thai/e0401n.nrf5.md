<h1>๖. รูปสงฺคหอนุทีปนา</h1>
<p> รูปสงฺคเห ฯ ‘‘จิตฺตเจตสิเก’’ติ จิตฺตเจตสิก ธเมฺมฯ ‘‘ทฺวีหิ ปเภทปฺปวตฺตีหี’’ติ ทฺวีหิ ปเภทสงฺคหปวตฺติ สงฺคเหหิฯ ‘‘เย วตฺตนฺตี’’ติ เย ธมฺมา วตฺตนฺติ ปวตฺตนฺติฯ ‘‘เอตฺตาวตา’’ติ เอตฺตเกน ‘ตตฺถ วุตฺตาภิธมฺมตฺถา’ติอาทิเกน วจนกฺกเมนฯ นิปาตํ อิจฺฉนฺตา เอตฺตเกหิ ปญฺจหิ ปริเจฺฉเทหีติ วเณฺณนฺติฯ วจนวิปลฺลาสํ อิจฺฉนฺตาติปิ ยุชฺชติฯ ‘‘สมุฎฺฐาตี’’ติ สุฎฺฐุ อุฎฺฐาติ, ปาตุพฺภวติ, วิชฺชมานตํ คจฺฉติฯ ‘‘กมฺมาที’’ติ กมฺมาทิปจฺจโยฯ ‘‘ปิณฺฑี’’ติ เอกคฺฆนตา วุจฺจติฯ อุปาทาย มหนฺตานิ เอว หุตฺวาติ สมฺพโนฺธฯ อินฺทฺริยพทฺธสนฺตานํ สตฺตสนฺตานํฯ อชฺฌตฺต สนฺตานํติปิ วุจฺจติฯ ‘‘วิสํวาทกเฎฺฐนา’’ติ วิราธกเฎฺฐนฯ ภูตญฺจ อภูตํ กตฺวา อภูตญฺจ ภูตํ กตฺวา สนฺทสฺสกเฎฺฐนาติ วุตฺตํ โหติฯ ภูตวชฺชปฺปฎิจฺฉาทนกมฺมํ มหามายา นามฯ มายํ กโรนฺตีติ มายาการาฯ อาวิสนํ นาม สตฺตานํ สรีเรสุ อาวิสนํฯ คหณํ นาม สตฺตานํ อตฺตโนวสํ วตฺตาปนํฯ ตทุภยํ กโรนฺตา กตฺถ ฐตฺวา กโรนฺติฯ อโนฺตวาฐตฺวา กโรนฺติ, พหิวา ฐตฺวา กโรนฺตีติ ปากติเกหิ มนุเสฺสหิ ชานิตุํ ปสฺสิตุํ อสกฺกุเณยฺยตฺตา อจิเนฺตยฺยฎฺฐานํ นามฯ ‘‘วญฺจกเฎฺฐนา’’ติ เอตา ปกติยา อติทุพฺพณฺณํ อตฺตานํ เทวจฺฉราวณฺณํ กตฺวา วเญฺจนฺติฯ วสนรุกฺขคุมฺพํปิ ทิพฺพวิมานํ กตฺวา วเญฺจนฺติฯ เอวรูเปน วญฺจกเฎฺฐนฯ ‘‘เตเนวเฎฺฐนา’’ติ วิสํวาทกฎฺฐาทินา ติวิเธเนว อเตฺถนฯ ตานิปิหิ อสตฺตภูตํเยว อตฺตานํ สโตฺตติ วิสํวาเทนฺติฯ อรุกฺขํเยว อตฺตานํ รุโกฺขติ วิสํวาเทนฺติฯ อนิฎฺฐํ, อกนฺตํ, อมนาปํเยว อตฺตานํ อิโฎฺฐ, กโนฺต, มนาโปติ วเญฺจนฺติ, ตถา สหชาตานญฺจ เตสํ อญฺญมญฺญสฺส อโนฺต วา ติฎฺฐนฺติฯ อุทาหุพหิวาติฎฺฐนฺตีติ ชานิตุํ ปสฺสิตุํ อสกฺกุเณยฺยํ ฐานํ โหตีติฯ ‘‘อุภยตฺถปี’’ติ มายาการาทิ มหาภูเตสุ จ ปถวิยาทิมหาภูเตสุ จฯ ‘‘อภูตานี’’ติ อสนฺตานิ, อสจฺจานิ ฯ‘‘อพฺภุตานี’’ติ อจฺฉริยกมฺมานิฯ ‘‘อิมสฺมิํ ปาเฐ’’ติ จตุนฺนํ มหาภูตานนฺติ เอวํ สมฺพนฺธ ปทสหิเต ปาเฐฯ อญฺญตฺถ ปน อุปาทารูปํ อนุปาทารูปนฺติอาทีสุ ยการ วิรโห ทิโฎฺฐติ อธิปฺปาโยฯ ธาตูนํ อเนกตฺถตฺตา ‘‘ปถยติ ปกฺขายตี’’ติ วุตฺตํฯ ‘‘ปุถู’’ติ ปาฎิปทิกปทํฯ ตเมว ชาตเตฺถ นิรุตฺตินเยน ปถวีติ สิทฺธนฺติ ทเสฺสตุํ ‘‘ปุถุมหนฺตี’’ติอาทิ วุตฺตํฯ ปกาเรน ถวียตีติ อเตฺถ ปถวีติ อิทํ อุชุกเมวฯ ‘‘อาเปตี’’ติ พฺยาเปติฯ ‘‘อปฺปายตี’’ติ ภุสํ ปายติ, วเฑฺฒติฯ เตนาห ‘‘สุฎฺฐุ พฺรูเหตี’’ติอาทิํฯ นิสานตฺถวเสเนว ปริปาจนโตฺถปิ ลพฺภตีติ อาห ‘‘ปริปาเจติวา’’ติฯ ‘‘สมีเรตี’’ติ สุฎฺฐุ อีเรติ กเมฺปติฯ วายติ วหตีติ วาโย อตฺถาติสฺสย นเยนฯ ‘‘วิตฺถมฺภนํ’’ติ วิวิเธน อากาเรน ภูตสงฺฆาฎานํ ถมฺภนํ วหนํ อภินีหรณํฯ กกฺขฬตา นาม ขรตา ผรุสตาฯ สหชาตรูปานํ ปติฎฺฐานตฺถาย ถทฺธตา ถูลตาฯ สา เสสภูเตสุ นตฺถีติ อาห ‘‘เสสภูตตฺตยํ อุปาทายา’’ติฯ ‘‘อนวฎฺฐานตา’’ติ เอตฺถ อวฎฺฐานํ นาม อจลฎฺฐานํฯ น อวฎฺฐานนฺติ อนวฎฺฐานํฯ จลนนฺติ วุตฺตํ โหติฯ เตนาห ‘‘มุทุภูตาปี’’ติอาทิํฯ อาพนฺธกํ นาม อาพนฺธิตเพฺพ วตฺถุมฺหิ มุทุมฺหิ สติ, ทฬฺหํ น พนฺธติฯ ถเทฺธสติ, ทฬฺหํ พนฺธตีติ อิทํ โลกโตว สิทฺธนฺติ อาห ‘‘อาพนฺธิตพฺพายา’’ติอาทิํฯ ‘‘ตพฺภาวํ’’ติ ปริณตภาวํฯ ‘‘ปริปาจกตา ทสฺสนโต’’ติ เหมเนฺต อโชฺฌหฎาหารานํ สุฎฺฐุปริปาจกตา ทสฺสนโตติ วทนฺติฯ อุสติ ทหตีติ อุณฺหํฯ ‘‘ทหตี’’ติ จ อุณฺหเตโชปิ อุณฺหภาเวน ทหติ, สีตเตโชปิ สีตภาเวน ทหติฯ อุเณฺหน ผุฎฺฐํ วตฺถุ อุณฺหตฺตํ คจฺฉติ, สีเตน ผุฎฺฐํ วตฺถุ สีตตฺตํ คจฺฉติฯ ยญฺจ อุณฺหตฺตํ คจฺฉติ, ตํ อุณฺหเตโช อุณฺหภาเวน ทหตินามฯ ยญฺจ สีตตฺตํ คจฺฉติ, ตํ สีตเตโช สีตภาเวน ทหตินามฯ เอวํ สีตเตโชปิ อุสติทหตีติ อเตฺถน อุณฺหตฺต ลกฺขโณนาม โหตีติฯ เอวํสเนฺต นีเลนวเณฺณน ผุฎฺฐํ วตฺถุ นีลํ โหติฯ ปีเตน ผุฎฺฐํ ปีตํ โหติฯ นีลํปิ ปีตํปิ ตํ วตฺถุํ ทหตินามาติ เจฯ นีเลน วเณฺณน ผุฎฺฐํนาม นตฺถิฯ ตถา ปีเตน ฯ กสฺมา, นีลาทีนํ อุปาทารูปานํ ผุสน กิจฺจา ภาวโตฯ สมฺมิสฺสิตํ นาม โหติฯ น จ สมฺมิสฺสนมเตฺตน ทหติฯ ผุสโนฺต เอว ทหติฯ ผุสนฺตานํปิ ปถวิวาตานํ ทหนกิจฺจํ นตฺถิฯ ปริปาจนกิจฺจํ นตฺถีติ อธิปฺปาโยฯ สเจ ฆนถเทฺธ สิลาถเมฺภ วิตฺถมฺภนํ อตฺถิ, สกโล สิลาถโมฺภ กปฺปาสปิจุคุโฬฺหวิย สิถิโล จ ลหุโก จ ภเวยฺยฯ นจ ภวติฯ ตสฺมา ตตฺถ วิตฺถมฺภนํ นตฺถีติ อธิปฺปาเยน ‘‘โส ปน ฆนถเทฺธสุ สิลาถมฺภาทีสุ น ลพฺภตี’’ติ โจเทติฯ ตตฺถ ปน วิตฺถมฺภนํ ลพฺภมานํ อธิมเตฺตน น ลพฺภติ, สหชาตภูตานํ อุปตฺถมฺภนมเตฺตน ลพฺภตีติ ทเสฺสโนฺต ‘‘นา’’ติ วตฺวา ‘‘ตตฺถหี’’ติอาทิมาหฯ ตตฺถ ‘‘วหตี’’ติ ถทฺธกกฺขฬ กิจฺจํ วหติฯ</p>


<p>ปสาทรูเปสุฯ ‘‘สมวิสมํ’’ติ สมฎฺฐานญฺจ วิสมฎฺฐานญฺจ, สมเทสญฺจ วิสมเทสญฺจ, สมปถญฺจ วิสมปถญฺจาติ เอวมาทิํ สมวิสมํฯ ‘‘อาจิกฺขตี’’ติ อาจิกฺขนฺตํ วิย ตํ ชานน กิจฺจํ สมฺปาเทติฯ เตนาห ‘‘สมวิสมชานนสฺส ตํ มูลกตฺตา’’ติฯ ‘‘อนิรากรณโต’’ติ อปฺปฎิกฺขิปนโตฯ ‘‘ตํ วา’’ติ รูปํ วาฯ สุณนฺติ ชนาฯ สุยฺยนฺติ ชเนหิฯ เอวํ ฆายนฺตีติอาทีสุฯ ‘‘ชีวิต นิมิตฺตํ’’ติ ชีวิตปฺปวตฺติการณภูโตฯ ‘‘นินฺนตายา’’ติ วิสยวิสยีภาวูปคมเนน นินฺนตายฯ ‘‘ชีวิตวุตฺติ สมฺปาทกตฺตา’’ติ นานาวจีเภทวจีกมฺมปฺปวตฺตเนนาติ อธิปฺปาโยฯ อิเม ปน ปญฺจ จกฺขุ ปสาทาทโยติ สมฺพโนฺธฯ ‘‘ทฎฺฐุกามตา’’ติ รูปตณฺหา วุจฺจติฯ อาทิสเทฺทน โสตุกามตา ฆายิตุกามตา สายิตุกามตา ผุสิตุกามตาโย สงฺคยฺหนฺติฯ อตฺถโต สทฺทตณฺหา คนฺธตณฺหา รสตณฺหา โผฎฺฐพฺพตณฺหา เอวฯ ‘‘นิทานํ’’ติ การณํฯ ทฎฺฐุกามตาทโย นิทาน มสฺสาติ วิคฺคโหฯ กุสลา กุสลกมฺมํฯ สมุฎฺฐาติ เอเตนาติ สมุฎฺฐานํฯ กมฺมเมวฯ ทฎฺฐุกามตาทินิทานกมฺมํ สมุฎฺฐานํ เยสนฺติ สมาโสฯ ปถวิอาทีนิ ภูตานิฯ เตสํ ปสาโท ลกฺขณํ เอเตสนฺติ วิคฺคโหฯ ทุตีย วิกเปฺปฯ รูปาทีนํ ปญฺจารมฺมณานํ อภิฆาตํ อรหตีติ รูปาทิอภิฆาตารโหฯ ภูตานํ ปสาโท ภูตปฺปสาโทฯ โส ลกฺขณํ เอเตสนฺติ วิคฺคโหฯ จกฺขุ อูกาสิรปฺปมาเณ ทิฎฺฐ มณฺฑเล  ติฎฺฐตีติ สมฺพโนฺธฯ ‘‘ทิฎฺฐมณฺฑเล’’ติ มหาชเนหิ ปกติ จกฺขุนา ทิเฎฺฐ ปสนฺนมณฺฑเลฯ เตลํ สตฺตปิจุปฎลานิ พฺยาเปตฺวา ติฎฺฐติวิยาติ โยชนาฯ ‘‘โสตพิลํ’’ นาม โสตกูโปฯ ‘‘องฺคุลิเวฐนา’’ นาม องฺคุลิมุทฺทิกาฯ ‘‘อุปจิตตนุตมฺพโลมํ’’ติ ราสีกตญฺจ วิรฬญฺจ ตมฺพโลหวณฺณญฺจ สุขุมโลมํฯ อุปจิตํ ราสีกตํ ตนุตมฺพโลมํ เอตฺถาติ วิคฺคโหฯ ‘‘อชปทสณฺฐานํ’’ติ อชสฺส ปาเทน อกฺกนฺตปทสณฺฐานวนฺตํฯ ‘‘อุปฺปลทลํ’’ นาม อุปฺปลปณฺณํฯ อุปฺปลทลสฺส อคฺคสณฺฐานวนฺตํฯ ‘‘วฎฺฎิ’’ นาม อิธ มนุสฺสานํ สรีราการสณฺฐิตา อายตปิณฺฑิฯ ‘‘สุกฺขจมฺมานิ จ ฐเปตฺวา’’ติ สมฺพโนฺธฯ เต ปน ปญฺจปฺปสาทาฯ สมุทีรณํ จญฺจลนํฯ ‘‘ยถาตํ’’ติ กตมํ วิย ตํฯ อิเม ปสาทา วิจิตฺตา, กถํวิจิตฺตาติ อาห ‘‘อญฺญมญฺญํ อสทิสา’’ติฯ กถํ อสทิสาติ อาห ‘‘เตหี’’ติอาทิํฯ</p>


<p>โคจรรูเปสุฯ ‘‘วณฺณวิเสสํ’’ติ วณฺณวิเสสตฺถํฯ วณฺณวิการนฺติ วุตฺตํ โหติฯ หทเย คโต ปวโตฺต ภาโว หทยงฺคตภาโวฯ ‘‘ภาโว’’ติ จ อธิปฺปาโย วุจฺจติฯ ตํ ปกาเสติ, มุเข วณฺณวิการํ ทิสฺวา อยํ เม ตุสฺสติ, อยํ เม รุจฺจติ, อยํ เม กุปฺปติ, อยํ โสมนสฺสิโต, อยํ โทมนสฺสิโตติ เอวํ ชานนปจฺจยตฺตาฯ ‘‘ปกติยา ปี’’ติ วณฺณวิเสสํ อนาปชฺชิตฺวาปีติ อธิปฺปาโยฯ ‘‘ยํ กิญฺจิทพฺพํ’’ติ สวิญฺญาณกวตฺถุํฯ สมวิสมํ ปุเพฺพ ปกาสิตํฯ ตํ ตํ อตฺถํ วา อาจิกฺขติ ตํ สุตฺวา ตสฺส ตสฺส อตฺถสฺส ชานนโตฯ อตฺตโน วตฺถุํ วา อาจิกฺขติ ตํ สุตฺวา ตสฺส วตฺถุสฺสปิ ชานนโตฯ ‘‘อตฺตโน วตฺถุํ สูเจตี’’ติ อิธ อิทํ นาม อตฺถีติ ปกาเสติฯ ‘‘ผุสียตี’’ติ ผุสิตฺวา วิชานียติฯ ‘‘ตํ’’ติ ผุสนํฯ ‘‘ตสฺสา’’ติ อาโปธาตุยาฯ ‘‘ทฺรวตาวา’’ติ อทฺทตินฺตรสตาวาฯ ผุสิตฺวา คยฺหติ, สา จ อาโปธาตุ สิยาติ โจเทติฯ วุจฺจเต ปริหาโรฯ เอวํ ปน น ลพฺภติ, ตสฺมา สา เตโชเยวฯ น อาโปติฯ เอตฺถ เอวํ อลพฺภมานาปิ สาสีตตา อาโปเยว, น เตโชฯ กสฺมา, อาปสฺสปิ สีตุณฺหวเสน ทุวิธตา สมฺภวโต ฯ ตสฺมิญฺหิ โลหรเส อุณฺหตา อุณฺหอาโป, สีตวตฺถูสุ สีตตา สีตอาโปติ เจฯ เอวํ ปน สติ เตโช นาม นตฺถีติ อาปชฺชตีติ ปริหาโรฯ ‘‘สห อปฺปวตฺตนโต’’ติ เอกโต อปฺปวตฺตนโตฯ ‘‘โอรปารานํ วิยา’’ติ นทิยํ ตีรํ นาม อิทํ โอริมตีรํ, อิทํ ปาริมนฺติ นิยมโต นตฺถิฯ ยตฺถ สยํ ติฎฺฐติ, ตํ โอริมนฺติ, อิตรํ ปาริมนฺติ โวหรติฯ เอวํ โอรปารานํ อนวฎฺฐานํ โหตีติฯ เอตฺถ จ ‘‘สีตุณฺหานํ สห อปฺปวตฺตนโต’’ติ เอเตน ยทิ เต สห ปวเตฺตยฺยุํฯ ตตฺถ สีตตา อาโปนาม, อุณฺหตา เตโชนามาติ วตฺตพฺพา สิยุํฯ น ปน เต สห ปวตฺตนฺติ, ตสฺมา ตถา น วตฺตพฺพา โหนฺตีติ ทเสฺสติฯ น น วตฺตพฺพาฯ กสฺมา, อุณฺหเตเชน ยุโตฺตหิ อาโป อุณฺหตฺตเมว คจฺฉติฯ ยถาตํ อุณฺหเตเชน ยุตฺตา ปถวีปิ วาโยปิ อุณฺหตฺตเมว คจฺฉนฺตีติฯ ตสฺมา เต สห น ปวตฺตนฺติฯ สห อปฺปวเตฺตสุปิ เตสุ อญฺญตฺถ สีตวตฺถูสุ สีตตา อาโปนามาติ วตฺตพฺพเมว โหตีติ โจทนาฯ เอวํสเนฺต ตสฺมิํ โลหรเส สเพฺพปิ รูปธมฺมา อุณฺหตฺตํ คจฺฉนฺตีติ สเพฺพปิ เตโชภาวํ ปาปุณนฺติฯ ‘อุณฺหตฺต ลกฺขโณ เตโช’ติหิ วุตฺตํฯ ยทิ จ สีตวตฺถูสุ สีตภาโว นาม สิยาฯ ตตฺถปิ เตน ยุตฺตา สเพฺพปิ รูปธมฺมา สีตตํ คจฺฉนฺติเยวฯ ตตฺถปิ ตวมติยา สเพฺพปิ อาโปภาวํ ปาปุณนฺติฯ น ปน สกฺกา ตถา ภวิตุํฯ น หิ เอวรูปํ ลกฺขณญฺญถตฺตํ นาม เตสํ อตฺถิฯ ภาวญฺญถตฺตเมว อตฺถิฯ ตตฺถ ‘‘ลกฺขณญฺญถตฺตํ’’ นาม ปถวี อาโปภาวํ คจฺฉติฯ อาโป ปถวิภาวํ คจฺฉตีติอาทิฯ ‘‘ภาวญฺญถตฺตํ’’ นาม ปถวี กทาจิ กกฺขฬา โหติฯ กทาจิ มุทุกาฯ อาโป กทาจิ อาพนฺธนมโตฺต โหติฯ กทาจิ ปคฺฆรณโกฯ เตโช กทาจิ อุโณฺห, กทาจิ สีโตฯ วาโย กทาจิ วิตฺถมฺภนมโตฺต, กทาจิ สมุทีรโณติฯ เอวํ เอกเมกสฺสา ธาตุยา ติกฺข มนฺท โอมตฺตาธิมตฺตวเสน กฺริยาสงฺกนฺติ นาม อตฺถีติฯ ตสฺมา ยํ วุตฺตํ ‘อุณฺหเตเชน ยุโตฺตหิ อาโป อุณฺหตฺตเมว คจฺฉติ, ยถา ตํ อุณฺหเตเชน ยุตฺตา ปถวีปิ วาโยปิ อุณฺหตฺตเมว คจฺฉนฺตี’ติฯ ตํ ลกฺขณญฺญถตฺตวจนํ โหติฯ น ยุชฺชติฯ น หิ อุณฺหเตเชน ยุตฺตา สเพฺพเตธมฺมา  อุณฺหตฺตํ คจฺฉนฺติฯ อตฺตโน อตฺตโน สภาวํ น วิชหนฺติฯ ตถาหิ ตสฺมิํ ปกฺกุถิเต สนฺตเตฺต โลหรเส ภาโว อุณฺหตฺตํ น คจฺฉติฯ อาพนฺธน สภาวํ วา ปคฺฆรณ สภาวํ วา น วิชหติฯ ยทิ อุณฺหตฺตํ คเจฺฉยฺย, ตํ สภาวํ วิชเหยฺยฯ เอวํสติ, ตสฺมิํ โลหรเส อาพนฺธนากาโร วา ปคฺฆรณากาโร วา น ปญฺญาเยยฺยฯ สเพฺพรูป ธมฺมา วิกฺกิเรยฺยุํฯ วิกฺกิริตฺวา อนฺตรธาเรยฺยุํฯ น จ น ปญฺญายติฯ นาปิ วิกฺกิรนฺติฯ โนจ ตตฺถ อาพนฺธนากาโร อุณฺหตฺตํ คจฺฉติฯ อโญฺญหิ อาพนฺธนากาโร, อญฺญํ อุณฺหตฺตํฯ อาพนฺธนากาโร อาโป, อุณฺหตฺตํ เตโชฯ ตตฺถ ปถวิวาเยสุปิ เอเสวนโยฯ ตสฺมา ยํ วุตฺตํ ‘‘ยทิ เต สห ปวเตฺตยฺยุํฯ ตตฺถ สีตตา อาโปนาม, อุณฺหตา เตโช นามาติ วตฺตพฺพา สิยุํฯ น ปน เต สห ปวตฺตนฺติฯ ตสฺมา ตถา น วตฺตพฺพา โหนฺตีติ ทเสฺสตี’’ติฯ ตํ สุวุตฺตเมวาติ ทฎฺฐพฺพํฯ ‘‘เตสํ อนวฎฺฐานโต’’ติ เอเตน สเจ เต สีตุณฺหา อวฎฺฐิตา สิยุํฯ อถ สพฺพกาเลปิ สีตตา อาโปนาม, อุณฺหตา เตโชนามาติ วตฺตพฺพา สิยุํฯ น ปน เต อวฎฺฐิตา โหนฺติฯ อนวฎฺฐิตา เอว โหนฺติฯ ตสฺมา ตถา น วตฺตพฺพา โหนฺตีติ ทเสฺสติฯ เอตฺถ จ อนวฎฺฐิเตสุ สเนฺตสุ ยทิ สีตตา อาโป นาม, อุณฺหตา เตโชนามาติ วเทยฺยุํฯ เอวญฺจสติ, อาปเตชาปิ อนวฎฺฐิตา สิยุํฯ โย อิทานิ อาโป, โสเยว ขณนฺตเร เตโช นามฯ โย วา อิทานิ เตโช, โสเยว ขณนฺตเร อาโป นามาติ อาปเชฺชยฺยุํฯ น จ สกฺกา ตถา ภวิตุํฯ ลกฺขณญฺญถเตฺต อสเนฺต โวหารญฺญถตฺตสฺสปิ อสมฺภวโตฯ เตน วุตฺตํ ‘‘โอรปารานํ วิย เตสํ อนวฎฺฐานโต จ วิญฺญายตี’’ติฯ ตตฺถ ‘‘วิญฺญายตี’’ติ สาสีตตา เตโชเยว, น อาโปติ วิญฺญายตีติฯ</p>


<p>‘‘อถ ปนา’’ติอาทีสุฯ ยํ ปุเพฺพ ปเรน วุตฺตํ ‘นนุ ทฺรวตา วา ผุสิตฺวา คยฺหตี’ติฯ ตํ วิจาเรตุํ ‘‘อถ ปนา’’ติอาทิ วุตฺตํฯ ตตฺถ ‘‘อถ ปนา’’ติ ยทิ ปน คยฺหติ, เอวํสตีติ จฯ เอวญฺจสติ อารมฺมณ ภูโต เอว สิยาติ สมฺพโนฺธฯ อยํ ปเนตฺถา ธิปฺปาโยฯ สเจ ทฺรวภาวภูโต อาโป ผุสิตฺวา คเยฺหยฺยฯ เอวํ สติ , อโยปิณฺฑาทีสุ อาพนฺธนมตฺตภูโต อาโปปิ ผุสิตฺวา คเหตโพฺพ สิยาฯ กสฺมา, อาปภาเวน เอกตฺตาฯ เอวญฺจสติ, เตสุ อโยปิณฺฑาทีสุ โส อาโป ตานิ หเตฺถน วา ปาเทน วา ผุสนฺตสฺส ปหรนฺตสฺส วินา อิตร มหาภูเตหิ วิสุํ กายิก สุขทุกฺขานํ อารมฺมณ ปจฺจโย สิยาฯ ยถาตํ, เตเสฺวว อโยปิณฺฑาทีสุ ปถวิมหาภูตํ วินา อิตรมหาภูเตหิ วิสุํ กายิกสุขทุกฺขานํ อารมฺมณ ปจฺจโย โหติฯ เอวํ เตโชวาเยสุปีติฯ น ปน โส วิสุํ กายิกสุขทุกฺขานํ อารมฺมณ ปจฺจโย โหติฯ ตสฺมา โส โผฎฺฐพฺพ สภาโว น โหติฯ ยถา จ โส โผฎฺฐพฺพสภาโว น โหติฯ ตถา ปกติ อุทกาทีสุ ทฺรวภาวภูโตปิ อาโป ตานิ ผุสนฺตสฺส ปหรนฺตสฺส กายิกสุขทุกฺขานํ อารมฺมณ ปจฺจโย น โหติฯ น จ โผฎฺฐพฺพ สภาโวติฯ เอวญฺจสติ, กถํ อโยปิณฺฑาทีสุ อาพนฺธนมตฺตภูโต อาโป กายิกสุขทุกฺขานํ ปจฺจโย น โหติฯ กถญฺจ เตสุ อิตรมหาภูตานิ วิสุํ วิสุํ กายิกสุขทุกฺขานํ ปจฺจยา โหนฺตีติฯ ตํ ทเสฺสตุํ ‘‘ยญฺหี’’ติอาทิมาหฯ ตตฺถ ‘‘สณฺหถทฺธตาวเสนวา’’ติ เตสุ ฐิตาย ปถวิธาตุยา สณฺหถทฺธตาวเสน วาฯ สณฺหปถวีสุขเวทนาย ถทฺธปถวีทุกฺขเวทนาย อารมฺมณ ปจฺจโยติ วุตฺตํ โหติฯ เอวํ เสเสสุฯ ‘‘อพฺภนฺตรตฺถมฺภนสฺสา’’ติ เตสํ อโยปิณฺฑาทีนํ อพฺภนฺตเร ฐิตสฺส วิตฺถมฺภน สภาวสฺสฯ ‘‘โน อญฺญถา’’ติ ตานิตีณิ การณานิ ฐเปตฺวา อาพนฺธน กฺริยํ ปฎิจฺจ กายิกสุขทุกฺขุปฺปตฺติ นาม นตฺถีติ อธิปฺปาโยฯ อิทานิ ปกติ อุทกาทีสุ ทฺรวภาวภูตํ อาโปธาตุมฺปิ ผุสิตฺวา ชานนฺตีติ มหาชนา มญฺญนฺติฯ ตพฺพิโสธเนน สห ลทฺธคุณํ ทเสฺสตุํ ‘‘ตสฺมา’’ติอาทิมาหฯ ตตฺถ ‘‘ปถมํ ทฺรวตา สหิตานิฯ ลฯ ชานนฺตี’’ติ อิทํ ปธาน วจนํฯ โลเก หเตฺถน ปรามสิตฺวา วา จกฺขุนา ทิสฺวา วา อิทํ รสฺสํ, อิทํ ทีฆํ, อิทํ วฎฺฎํ, อิทํ มณฺฑลนฺติอาทินา สณฺฐานํ ชานนฺตา หตฺถ ผุสเนน วา จกฺขุ ทสฺสเนน วา สเหว ตํ ชานนฺตีติ มญฺญนฺติฯ ตตฺถ ปน ปุริมภาเค กายทฺวารวีถิ จิเตฺตน ปจฺจุปฺปนฺนานิ ตีณิภูตานิ ผุสิตฺวา วา จกฺขุทฺวาร วีถิจิเตฺตน ปจฺจุปฺปนฺนํ  รูปํ ทิสฺวา วา ปจฺฉา วตฺถุคฺคหณวีถิยา อุปฺปนฺนาย เอว สณฺฐานํ ชานนฺติฯ เอเสวนโย รตฺติยํ อลาตจกฺกสณฺฐานํ ชานนฺตสฺสปิฯ ตตฺถ ปน พหูนิปิ ปุพฺพาปรวีถิจิตฺตสนฺตานานิ อิจฺฉิตพฺพานิฯ ตถา โลเก จกฺขุนา ทิสฺวา ทฺวารวาตปานาทีนํ ฉิทฺทวิวรานิ ชานนฺตา จกฺขุนา ทสฺสเนน สเหว ตานิ ชานนฺตีติ มญฺญนฺติฯ ตตฺถ ปน ปุริมภาเค จกฺขุทฺวาริกวีถิ จิเตฺตน ปจฺจุปฺปนฺนานิ กวาฎรูปภิตฺติ รูปานิ ปุนปฺปุนํ ทิสฺวา ปจฺฉา อลาตจกฺกสฺส มเชฺฌ วิวรํปิ ชานนฺตา วิย วิสุํ อุปฺปนฺนาย มโนทฺวาริก วิญฺญาณวีถิยา เอว ตํ ฉิทฺทวิวรภูตํ อากาสํ ชานนฺติฯ ตถา หเตฺถน อุทกํ ผุสนฺตสฺส ปถมํ ทฺรวสหิตานิ วิลีนานิ มุทูนิ ตีณิโผฎฺฐพฺพ มหาภูตานิ วิสุํ วิสุํ กายทฺวาริก วีถิ จิเตฺตหิ ผุสนกิเจฺจน อารมฺมณํ กริตฺวา ปจฺฉา วิสุํ สุทฺธาย มโนทฺวาริก วีถิยา เอว ทฺรวภาวสงฺขาตํ ปคฺฆรณก อาโปธาตุํ ชานนฺติฯ เอวํ สเนฺตปิ ตํ ทฺรวภาวํปิ หเตฺถน ผุสเนน สเหว ชานนฺตีติ มญฺญนฺตีติ อธิปฺปาโยฯ</p>


<p>คาโว จรนฺติ เอตฺถาติ อาห ‘‘คุนฺนํ จรณฎฺฐานํ’’ติฯ อกฺขร วิทู ปน โคสทฺทํ อินฺทฺริยเตฺถปิ อิจฺฉนฺตีติ อาห ‘‘โคติ วา’’ติอาทิํฯ ตานิ จกฺขาทีนิ เอเตสุ รูปาทีสุ จรนฺติ, เอตานิ วา รูปาทีนิ เตสุ จกฺขาทีสุ จรนฺติฯ ตตฺถ ปุริเมน คาโว อินฺทฺริยานิ จรนฺติ เอเตสูติ โคจรานีติ ทเสฺสติฯ ปจฺฉิเมน โคสุอินฺทฺริเยสุ จรนฺตีติ โคจรานีติฯ อิมานิ ปน ปญฺจ รูปาทีนิฯ</p>


<p>ภาวทฺวเยฯ อิจฺฉนเฎฺฐน ฐานเฎฺฐน ฐปนเฎฺฐน จ อิตฺถีฯ สาหิกามรติ อตฺถาย สยํปิ อญฺญํกามิกํ อิจฺฉติฯ สยญฺจ กามิเกน อิจฺฉียติฯ อโญฺญ จ กามิโก ฆราวาส สุขตฺถาย ตตฺถ ฐานํ อุเปติ, ปติฎฺฐาติฯ อายติญฺจ กุลวํสปฺปติฎฺฐานตฺถาย ตตฺถ กุลวํส พีชํ ฐเปตีติฯ ปูรณเฎฺฐน อิจฺฉนเฎฺฐน จ ปุริโสฯ โสหิ อตฺตหิตญฺจ ปูเรติ, ปรหิตญฺจ อิจฺฉติฯ อิธโลกหิตญฺจ ปูเรติ, ปรโลกหิตญฺจ อิจฺฉติฯ อุภยโลกหิตญฺจ ปูเรติ, โลกุตฺตรหิตญฺจ อิจฺฉติ, เอสติ, คเวสตีติฯ ปุมสฺสสกํ ปุํสกํฯ ปุริสลิงฺคาทิฯ นตฺถิ ปุํสกํ เอตสฺสาติ นปุํสกํฯ ‘‘ยสฺส ปน ธมฺมสฺสา’’ติ ภาวรูปธมฺมสฺสฯ ‘‘ตํ’’ติ ขนฺธปญฺจกํฯ มหาสณฺฐานํ  สตฺตานํ ชาติเภทํ ลิเงฺคติ ญาเปตีติ ลิงฺคํฯ ลกฺขณปาฐกา นิมินนฺติ สญฺชานนฺติ กลฺยาณ ปาปกํ กมฺมวิปากํ เอเตนาติ นิมิตฺตํฯ กิริยา กุตฺตํฯ อายุกนฺตํ กปฺปียติ สงฺขรียตีติ อากโปฺปฯ สเพฺพเปเตลิงฺคาทโยฯ โสจ อวิสทาทิภาโวฯ ‘‘วจเนสุจา’’ติ อิตฺถิสทฺทปุริสสทฺทาทีสุ จฯ ‘‘วจนเตฺถสุ จา’’ติ อิตฺถิ สณฺฐาน ปุริสสณฺฐานาทิ อเตฺถสุ จฯ ‘‘นิมิตฺตสโทฺท วิยา’’ติ นิมิตฺต สโทฺท องฺคชาเต ปากโฎ วิยาติฯ น ปากโฎ ทิโฎฺฐฯ อปากโฎ ปน กตฺถจิ ทิโฎฺฐติ อธิปฺปาโยฯ ‘‘ภวนฺติ สทฺทพุทฺธิโย’’ติ สทฺทสตฺถนโยฯ ‘‘ภวนฺติ ลิงฺคาทีนี’’ติ อฎฺฐกถานโยฯ ตตฺถ หิ อิตฺถิลิงฺคาทีนํ เหตุภาว ลกฺขณนฺติ วุตฺตํฯ ‘‘เอตสฺมิํ สตี’’ติ จ ชาติยา สติ, ชรามรณํ โหติฯ อสติ น โหตีติ เอตฺถวิย เหตุ ผลภาวปากฎตฺถํ วุตฺตํฯ</p>


<p>วตฺถุรูเปฯ นิรุตฺตินเยน วจนตฺถา ภวนฺติฯ ธาตุ ทฺวยํ นาม มโนธาตุ มโนวิญฺญาณธาตุ ทฺวยํฯ ‘‘อวตฺวา’’ติ หทย วตฺถุํ อวตฺวาฯ ‘‘ตํ’’ติ หทย วตฺถุ รูปํฯ ‘‘ปญฺจา’’ติ ปญฺจวตฺถูนิฯ ‘‘เตสํ’’ติ เตสํ กุสลาทีนํฯ ‘‘ตตฺถ วุตฺตํ’’ติ ปฎฺฐาเน วุตฺตํฯ ‘‘ยํ รูปํ นิสฺสายา’’ติ ยํ รูปํ นิสฺสาย มโนธาตุ จ มโนวิญฺญาณธาตุ จ วตฺตนฺตีติ อิมํ ปาฐํ นิทฺทิสติฯ ‘‘อนญฺญ สาธารเณสุ ฐาเนสู’’ติ จกฺขุ วตฺถาทีหิ อญฺญวตฺถูหิ อสาธารเณสุ กุสลากุสลฎฺฐาเนสุฯ</p>


<p>ชีวิตรูเปฯ ‘‘อาธิปฺปจฺจโยเคนา’’ติ อธิปติภาวโยเคนฯ ‘‘อธิปติภาโว’’ติ จ อินฺทฺริยปจฺจย กิจฺจํ วุจฺจติฯ น อธิปติ ปจฺจยกิจฺจํฯ ‘‘ชีวนฺตี’’ติ หริตภาวํ น วิชหนฺตีติ วุตฺตํ โหติฯ น หิ ตานิ เอกเนฺตน ชีวนฺตานิ นาม โหนฺติฯ ชีวิต รูปสฺส เอกนฺต กมฺมชสฺส พหิทฺธา อนุปลทฺธตฺตาฯ กมฺมชรูปานิ ชีวนฺติ เยวาติ สมฺพโนฺธฯ ‘‘กเมฺม อสเนฺตปี’’ติ กมฺมเจตนาย ปุเพฺพ นิรุทฺธตฺตา วุตฺตํฯ ตทตฺถํ พฺยติเรกโต ปากฎํ กโรโนฺต ‘‘ตถาหี’’ติอาทิมาหฯ ‘‘อิตร รูปานี’’ติ จิตฺตชรูปาทีนิฯ เอกวีถิวาโร นาม ปญฺจทฺวารวีถิวาโรฯ มโนทฺวารวีถิวาโร เอกชวน วาโรติ  วุโตฺตฯ ปริจฺฉินฺนํ โหติฯ กสฺมา, เอเกกสฺมิํ วีถิวาเร นิรุเทฺธ ภวงฺค สมเย อสทิสสฺส รูปสนฺตานสฺส ปาตุพฺภาวโตติ อธิปฺปาโยฯ ตญฺจ โข รูปวิเสสํ ชานนฺตเสฺสว ปากฎํ โหติฯ อชานนฺตสฺส ปน ตงฺขณมเตฺต อปากฎํฯ กสฺมา, ตาทิสสฺสปิ อุตุชรูปสนฺตานสฺส โถกํ ปวตฺตนโตฯ ยสฺสหิ โทส สมุฎฺฐิเตน รูปสนฺตาเนน มุขรูปํ ทุพฺพณฺณํ โหติฯ ตสฺส โทเส นิรุเทฺธปิ ตํ รูปํ โถกํ ทุพฺพณฺณเมว ขายตีติฯ ‘‘อุตุชาหารชานญฺจ สนฺตติ ปจฺจุปฺปนฺนํ’’ติ อธิกาโรฯ เอกํ อทฺธาปจฺจุปฺปนฺนเมว โหตีติ วุตฺตํฯ น นุ จกฺขุโสตาทีนิ กมฺมชรูปสนฺตานานิปิ ปวตฺติกาเล กทาจิ สุปฺปสนฺนานิ, กทาจิ ปสนฺนานิ, กทาจิ อปฺปสนฺนานิ ทิสฺสนฺตีติฯ สจฺจํ, ตถา ปวตฺติ ปน สนฺตาน วิเจฺฉเทน น โหติ, นานาวิจฺฉิเนฺน จ เอเกกสฺมิํ สนฺตาเน เตสํ ปุนฆฎนํ นาม นตฺถิฯ สกิํ อโนฺธ อโนฺธเยว โหติฯ พธิโรจ พธิโรเยวาติ อธิปฺปาโยฯ ‘‘ยทิ เอวํ’’ติ เอวํ ยทิ สิยาติ อโตฺถฯ ‘‘อรูป ธมฺมานํ สนฺตติ ปจฺจุปฺปนฺนํ’’ติ อธิกาโรฯ ‘‘วิปากานี’’ติ ภวงฺคภูตานิ วิปากานิฯ เอกสนฺตติวเสน ปวตฺติสฺสนฺติเยว, ตสฺมา เตสํ นานาสนฺตติ ปจฺจุปฺปนฺนํ นาม น วตฺตพฺพํฯ กสฺมา, ยาวชีวมฺปิ เอก กมฺมนิพฺพตฺตตฺตาติ อธิปฺปาโยฯ ‘‘อิตรานิ ปนา’’ติ กุสลา กุสล กฺริยจิตฺตานิ ปนฯ ‘‘ตทารมฺมณา’’ติ นิรุทฺธารมฺมณาฯ อทฺธานปฺผรณานุภาเวน ปวตฺตนฺติเยวฯ น ปน จิตฺตชรูปาทีนิ วิย อตฺตโน ชนกปจฺจเย นิรุเทฺธ นิรุชฺฌนฺติฯ อยํ อรูปธมฺมานํ ชีวนฺตเตฺต วิเสโสติ อธิปฺปาโยฯ ‘‘อยมโตฺถ วตฺตโพฺพ’’ติ อรูป ธมฺมานํ ชีวนฺตตาวิเสโส วตฺตโพฺพฯ ยถา รูปสนฺตติยํ อนนฺตร ปจฺจโย นาม นตฺถิฯ จุติกาเล ภวนฺตรรูปสนฺตานสฺส กิญฺจิ ปจฺจยตฺตํ อนุปคนฺตฺวา นิรุชฺฌติฯ เตน ภวนฺตร ปาตุพฺภาโว นาม เตสํ นตฺถิฯ น ตถา อรูปสนฺตติยํฯ ตตฺถ ปน จุติจิตฺตมฺปิ ปฎิสนฺธิยา อนนฺตร ปจฺจโย หุตฺวา นิรุชฺฌติฯ เตน ภวนฺตรปาตุพฺภาโว นาม เตสํ อตฺถิฯ อยมฺปิ อรูปธมฺมานํ ชีวนฺตเตฺต วิเสโสฯ ตสฺมา อรูปธมฺมานํปิ กมฺมชรูปานํ วิย นิจฺจํ ชีวิตโยเคน ชีวนฺตตฺตา สนฺตติ ปจฺจุปฺปนฺนํ นาม น ภเวยฺยาติ น โจเทตพฺพนฺติฯ กุสลา กุสล กฺริยจิตฺตานิ นาม  อกมฺมชานิ โหนฺติฯ จิตฺตชรูปาทีนิ วิย อตีตํ กมฺมํ อนเปกฺขิตฺวา ตงฺขณิเกหิ นานาปจฺจเยหิ อุปฺปชฺชนฺติฯ ตสฺมา เตสํ ชีวนฺตานํปิ สตํ อชีวนฺตานํ จิตฺตชรูปาทีนํ วิย นานาสนฺตติ ปจฺจุปฺปนฺนํ นาม อตฺถิฯ ชีวนฺตตา วิเสโสปิ อตฺถีติ อธิปฺปาโยฯ เอตฺถ เกจิ วทนฺติฯ รุกฺขาทีสุปิ ชีวิตํ นาม อตฺถิฯ ยโต เตสํ หริตตา จ อหริตตา จ รูหนญฺจ-อรูหนญฺจ ทิสฺสตีติฯ วุจฺจเต, ยทิ เตสํ ชีวิตํ นาม อตฺถิ, อรูปชีวิตํ วา สิยา, รูปชีวิตํ วาฯ ตตฺถ สเจ อรูปชีวิตํ โหติฯ ยถา เตน สมนฺนาคโต สโตฺต ปุนปฺปุนํ มริตฺวา ปุนปฺปุนํ ภวนฺตเร ปาตุพฺภวนฺติฯ ตถา รุกฺขาปิ มริตฺวา ภวนฺตเร ปาตุพฺภเวยฺยุํฯ อถ รูปชีวิตํ สิยาฯ ยถา สตฺตานํ จกฺขาทิ อเงฺคสุ ชีวิต สนฺตาเน ภิเนฺน ตานิ องฺคานิ ปุน ชีวนฺตานิ กาตุํ น สโกฺกนฺติฯ ตถา รุกฺขาปิ ขเนฺธสุ วา สาขาสุวา ฉิเนฺนสุ ชีวิตสนฺตาเน ภิเนฺน เตขนฺธาวา สาขาโย วา ปุน อญฺญตฺถ โรเปตุํ น สกฺกา ภเวยฺยุํฯ สกฺกา เอว ภวนฺติฯ ตสฺมา ตทุภยํปิ ชีวิตํ นาม เตสํ นตฺถีติ ทฎฺฐพฺพํฯ วิภาวนิปาเฐฯ น หิ เตสํ กมฺมํเยว ฐิติการณํ โหตีติ เอตฺถ กมฺมํ ฐิติการณํ เอว น โหตีติ โยเชตพฺพํฯ เตนาห ‘‘อาหารชาทีนํ’’ติอาทิํฯ เอกกลาเป คตา ปวตฺตา สหชาต ปจฺจยา, เตหิ อายตฺตา ปฎิพทฺธาติ วิคฺคโหฯ กมฺมาทีนํ รูปชนกปจฺจยานํ ชนกานุภาโว นาม รูปกลาปานํ อุปฺปาทกฺขเณ เอว ผรติ, น ฐิติกฺขเณฯ อุปจยสนฺตติโย จ อุปฺปาทกฺขเณ ลพฺภนฺติ, น ฐิติกฺขเณฯ ตสฺมา ตา ชนกปจฺจยานุภาวกฺขเณ ลทฺธตฺตา กุโตจิชาตนามํ ลภนฺติฯ ชรตาปน ฐิติกฺขเณ เอว ลพฺภติ, น อุปฺปาทกฺขเณฯ ตสฺมา สา กุโตจิชาต นามํ น ลภติฯ ยทิ ปน อาหารชาทีนํ รูปธมฺมานํ ฐิติ นาม อาหาราทิ ชนกปจฺจยายตฺตา ภเวยฺยฯ ชรตาปิ ชนกปจฺจยานุภาวกฺขเณว ลพฺภมานา สิยาฯ เอวญฺจสติ, สาปิ กุโตจิชาต นามํ ลเภยฺยฯ น ปน ลภติฯ ตสฺมา เตสํ ฐิติ นาม ชนกปจฺจยายตฺตา น โหตีติ อิมมตฺถํ ทเสฺสโนฺต ‘‘อิตรถา’’ติอาทิมาหฯ ‘‘อุปตฺถมฺภมานา’’ติ กลาปนฺตเร ฐตฺวา อุปตฺถมฺภมานาฯ ‘‘น ขณฐิติปฺปวตฺติยา’’ติ ขณฐิ ติภาเวน  ปวตฺติอตฺถาย อุปตฺถมฺภนฺติ, อนุปาเลตีติ โยชนาฯ สเพฺพสํปิ รูปารูปธมฺมานํฯ ‘‘ตํ’’ติ วิภาวนิวจนํฯ ‘‘อิทํ ปนา’’ติ ชีวิตรูปํ ปนฯ</p>


<p>อาหารรูเปฯ ‘‘สวตฺถุกวจนํ’’ติ โภชนาทิ วตฺถุนา สห ปวตฺตตีติ สวตฺถุกํฯ วจนํฯ น หิ นิพฺพตฺติตํ อาหาร รูปํ นาม กพฬํ กาตุํ สกฺกา โหตีติฯ ‘‘วิเวจิตานี’’ติ ปาจน กิเจฺจน วิภชิตานิฯ วิสุํ วิสุํ กตานิฯ ‘‘ปญฺจธา วิภาคํ คจฺฉนฺตี’’ติ เอกํ ภาคํ ปาณกา ขาทนฺติฯ เอกํ ภาคํ อุทรคฺคิ ฌาเปติฯ เอโก ภาโค มุตฺตํ โหติฯ เอโกภาโค กรีสํฯ เอโกภาโค รสภาวํ อาปชฺชิตฺวา โสณิตมํสาทีนิ อุปพฺรูหยตีติ เอวํ วุตฺตนเยน ปญฺจธา วิภาคํ คจฺฉนฺติฯ ‘‘โลเก’’ติ โลกิย คเนฺถฯ ‘‘ตโต’’ติ อามาสยโตฯ อนุผรโนฺต หุตฺวาฯ ‘‘ตสฺสา’’ติ รสภาคสฺสฯ ‘‘ภูเตสู’’ติ มหาภูเตสุฯ สห อินฺทฺริเยน วตฺตตีติ เสนฺทฺริโยฯ กาโยฯ อุทยตีติ โอชาฯ ทการสฺส ชกาโรฯ อวติ ชเนตีติ โอชาฯ อวสทฺทสฺส โอกาโรฯ ‘‘อตฺตโนวตฺถุํ’’ติ อตฺตโนนิสฺสยภูตํ รูปกายํฯ</p>


<p>‘‘อญฺญาปเทโส’’ นาม รูปสฺส ลหุตาติอาทีสุ อญฺญสฺส รูปสฺส กฺริยามตฺตภาเวน อปทิสนํ วุจฺจติฯ ‘‘อุชุกโตว นิปฺผาทิตํ’’ติ มุขฺยโตว ชนิตํฯ ยถาหิ สพฺพํ อนิปฺผนฺนรูปํ อชาติ ธมฺมตฺตา อุชุกโต กมฺมาทีหิ ชาตํ นาม น โหติฯ กมฺมาทีหิ ชาตํ ปน นิปฺผนฺนรูปํ นิสฺสาย ทิสฺสมานตฺตา ฐานูปจาเรน วิญฺญตฺติ ทฺวยํ จิตฺตชํติอาทินา วุจฺจติฯ น ตถา อิทํ นิปฺผนฺนรูปํฯ อิทํ ปน ชาติธมฺมตฺตา อุชุกโตว กมฺมาทีหิ ปจฺจเยหิ นิปฺผาทิตํ ชนิตนฺติ วุตฺตํ โหติฯ ‘‘รูปํ’’ติ วุเตฺต อนิปฺผนฺนรูปํปิ ลพฺภตีติ ตโต วิเสสนตฺถํ รูปรูปนฺติ วุจฺจตีติ อาห ‘‘รุปฺปนลกฺขณ สมฺปนฺนํ’’ติอาทิํฯ ตตฺถ ‘‘รุปฺปนลกฺขณํ’’ นาม สีตุณฺหาทีหิ วิการปตฺติลกฺขณํฯ ตมฺปน อนิปฺผนฺน รูเป มุขฺยโต น ลพฺภติฯ นิปฺผนฺนรูเป เอว ลพฺภติฯ กสฺมา, นิปฺผนฺนรูปสฺสหิ นานาวิกาโร วิการรูปนฺติ วุจฺจติฯ ลกฺขณํ ลกฺขณ รูปนฺติ วุจฺจติฯ วิการสฺส ปน วิกาโร นาม นตฺถิฯ ลกฺขณสฺส จ ลกฺขณํ  นาม นตฺถิฯ ยทิ อตฺถีติ วเทยฺยฯ วิการสฺส วิกาโร, ตสฺส จ วิกาโร, ตสฺส จ วิกาโรติ อปริยนฺตเมว สิยาฯ ตถา ลกฺขเณปีติฯ</p>


<p>อากาสธาตุยํฯ ‘‘ปกาสนฺตี’’ติ อิทํ เอกํ อิทํ เอกนฺติ ปญฺญายนฺติฯ ‘‘ปริจฺฉินฺทตี’’ติ อาห ‘‘ปริโต’’ติอาทิํฯ ‘‘อสมฺมิสฺสํ’’ติ วตฺวา ตทตฺถํ วิวรติ ‘‘เอกตฺตํ อนุปคมนํ’’ติฯ ปริจฺฉินฺทียตีติ ปริเจฺฉโทติ อาห ‘‘เตหิ วา’’ติอาทิํฯ ‘‘เตหิ วา’’ติ กลาปนฺตรภูเตหิ วาฯ ‘‘อตฺตโน วา ปเรสํ วา อกตฺวา’’ติ อตฺตโนปกฺขิกํ วา ปเรสํ ปกฺขิกํ วา อกตฺวาฯ ปริเจฺฉท กฺริยามตฺตํ ปริเจฺฉโทติ อาห ‘‘เตสํ วา’’ติอาทิํฯ ‘‘เตสํ วา’’ติ กลาปนฺตรภูตานํ วาฯ ‘‘อยํ ปนา’’ติ อยํ ปริเจฺฉโท ปนฯ ‘‘ตสฺสา’’ติ ปริเจฺฉทสฺสฯ โส ปาฬิยํ วุโตฺตติ สมฺพโนฺธฯ ‘‘อิติ กตฺวา’’ติ เอวํ มนสิกตฺวาฯ ‘‘เอเตหี’’ติ เอเตหิ มหาภูเตหิฯ ‘‘อญฺญมญฺญ อพฺยาปิตตา’’ติ ทฺวินฺนํ ติณฺณํ วา รูปกลาปานํ เอกกลาปตฺตูปคมนํ อญฺญมญฺญ พฺยาปิตา นาม, ตถา อนุปคมนํ อญฺญมญฺญ อพฺยาปิตตา นามฯ เตนาห ‘‘เอกตฺตํ’’ติอาทิํฯ ‘‘ตตฺถา’’ติ ติสฺสํ ปาฬิยํฯ ‘‘นานากลาปคตานํ ภูตานํ’’ติ เอเตน กลาปปริยนฺตตา เอว วุตฺตา โหติฯ</p>


<p>วิญฺญตฺติ ทฺวเยฯ ‘‘สยญฺจา’’ติ วิญฺญตฺติ สงฺขาตํ สยญฺจฯ ‘‘เตนา’’ติ จลมาเนน กายเงฺคนฯ ‘‘เตหี’’ติ ปจฺจเกฺข ฐิเตหิ ชเนหิฯ ตตฺถาติอาทีสุฯ ‘‘กายงฺควิการํ กโรนฺตสฺสา’’ติ อภิกฺกมนาทิ อตฺถาย หตฺถปาทาทีนํ กายงฺคานํ จลน สงฺขาตํ วิการํ กโรนฺตสฺสฯ อุปฺปชฺชนฺตา จ สเพฺพเต จิตฺตชวาตกลาปา ยถาธิเปฺปต ทิสาภิมุขา เอว อุปฺปชฺชนฺตีติ โยชนาฯ ‘‘ยถา วา ตถา วา อนุปฺปชฺชิตฺวา’’ติ อนิยมโต อนุปฺปชฺชิตฺวาติ วุตฺตํ โหติฯ ยสฺส โจปน กายสฺสฯ ‘‘เตหี’’ติ จิตฺตชวาตกลาเปหิฯ นิยามโก นาวานิโยชโกฯ ‘‘เต จา’’ติ เตจิตฺตชวาตกลาปสงฺฆาฎาฯ เอเตน สกลํ กายงฺคํ นิทเสฺสติฯ สกลกายงฺคํ นาวาสทิสนฺติ วุตฺตํ โหติฯ ‘‘จาเรตฺวา’’ติ วิยูหิตฺวาฯ กถํ ปน สา นิยามกสทิสี โหตีติ อาห  ‘‘ยถาหี’’ติอาทิฯ ยเทตํ สโกฺกตีติ วจนํ วุตฺตนฺติ สมฺพโนฺธฯ ‘‘กตีปยชวน วาเรหี’’ติ ทฺวตฺติ ชวนวาเรหิฯ ‘‘ตโต’’ติ ยสฺมิํ วาเร จลน สงฺขาตํ เทสนฺตร ปาปนํ ชายติฯ ตโต จลนวารโตฯ สนฺถมฺภน สนฺธารณานิ เอว สมฺปชฺชนฺติ, น จลนสงฺขาตํ เทสนฺตร ปาปนํฯ ‘‘เอตฺถา’’ติ เอติสฺสํ อฎฺฐกถายํฯ นานาชวนวีถีสุฯ ลฯ อุปตฺถมฺภเน จ ยุชฺชติเยวฯ น เอกิสฺสาย ชวนวีถิยํ เอว ยุชฺชตีติ อธิปฺปาโยฯ ยทิ นานาชวนวีถีสุ ตถา อุปตฺถมฺภนญฺจ คเยฺหยฺยฯ เอวํสติ, อนฺตรนฺตรา พหู ภวงฺควาราปิ สนฺติฯ ตตฺถ กถํ ตทุปตฺถมฺภนํ สมฺปเชฺชยฺยาติ อาห ‘‘ตถาหี’’ติอาทิํฯ ตตฺถ ‘‘อุตุชรูปสงฺฆาฎานิ ปี’’ติ ภวงฺคสมเย ปวตฺตานิ อุตุชรูปกลาปสนฺธานกานิฯ ‘‘ตทาการ วนฺตานี’’ติ ตสฺสา จิตฺตชรูปสนฺตติยา อาการ วนฺตานิฯ ปจฺฉิม ปจฺฉิมานํ รูปกลา ปสงฺฆาฎานํ อปราปรํ อุปฺปชฺชนนฺติ สมฺพโนฺธฯ ปุริมปุริมานํ รูปกลาปสงฺฆาฎานํ ขณิกธมฺมตา จ เตสํ น สิยาฯ น จ เต ขณิกธมฺมา น โหนฺติฯ อญฺญถา เทสนฺตร สงฺกมนสงฺขาตํ จลนํ เอว น สิยาฯ จลนํ ติหิ นานากฺริยานํ ปาตุพฺภาโว วุจฺจติฯ นานากฺริยา จ นาม นานาธมฺมา เอวฯ ยสฺมา จ องฺคปจฺจงฺคานํ ขเณขเณ จลนํ นาม โลเก ปจฺจกฺขโต ทิฎฺฐํฯ ตสฺมา เตสํ ขณิกธมฺมตาปิ ทฎฺฐพฺพา โหตีติฯ เอเตน เตสํ ขณิกมรณํ ทเสฺสติ, ยํ รูปารูปธมฺมานํ อนิจฺจลกฺขณนฺติ วุจฺจติฯ อพฺยาปาร ธมฺมตา จ อวสวตฺติตา จ เตสํ น สิยาฯ น จ เต อพฺยาปาร ธมฺมา, น อวสวตฺติ ธมฺมา จ น โหนฺติฯ อญฺญถา ปจฺจยายตฺต วุตฺติตา เอว เตสํ น สิยาฯ ปจฺจยายตฺต วุตฺติตาติ จ ปจฺจเย สติ, เต วตฺตนฺติ, อสติ น วตฺตนฺตีติ เอวํ ปวตฺตา ปจฺจยายตฺต วุตฺติตา ยสฺมา จ ปจฺจยสามคฺคิยํ สติ, เต วตฺตนฺติเยวฯ เตสํ วตฺตนตฺถาย เกนจิพฺยาปาเรน กิจฺจํ นตฺถิฯ เต มาวตฺตนฺตูติ จ อตฺตโน วเสน วตฺตนฺติฯ ปจฺจเย อสติ, น วตฺตนฺติเยวฯ เตสํ อวตฺตนตฺถาย เกนจิพฺยาปาเรน กิจฺจํ นตฺถิฯ เตมาวตฺตนฺตูติ จ อตฺตโน วเสนวตฺตนฺติฯ ยสฺมา จ เตสํ ปจฺจยายตฺต วุตฺติตา นาม โลเก วิญฺญูนํ ปจฺจกฺขโตทิฎฺฐาฯ ตสฺมา เตสํ อพฺยาปารตา จ  อวสวตฺติตา จ ทฎฺฐพฺพา โหติฯ เอเตน เตสํ สเพฺพหิ สตฺตปุคฺคล อตฺตากาเรหิ สพฺพโส สุญฺญํ ทเสฺสติ, ยํ รูปารูปธมฺมานํ อนตฺตลกฺขณนฺติ วุจฺจตีติฯ</p>


<p>‘‘วจีเภทํ’’ติ อกฺขร ปทภาวปตฺตํ วจีมยสทฺทปฺปการํฯ อุปาทินฺนกปถวีธาตุโย นาม กมฺมช ปถวีธาตุโยฯ ตาสุ สงฺฆฎฺฎนนฺติ สมฺพโนฺธฯ อตฺตนา สหชาเตนเยน อาการวิกาเรน อุปคจฺฉติ, เยน จ อุปลพฺภตีติ สมฺพโนฺธฯ อชฺฌตฺต สนฺตานคตา สเพฺพ จตุชรูปธมฺมาปิ กตฺถจิ อุปาทินฺนกาติ วุจฺจนฺตีติ อาห ‘‘จตุชภูตาย เอว วา’’ติฯ ทฺวีสุฐาน กรเณสุ กรณปเกฺข จลนาการปฺปวตฺตา จิตฺตชปถวีธาตุ ฐานปเกฺข ปถวิธาตุยํ สงฺฆฎฺฎยมานา กมฺมชปถวิยํ เอว ฆเฎฺฎติฯ อิตร ปถวิยํ น ฆเฎฺฎตีติ น สกฺกา วตฺตุํติ กตฺวา อิธ เอวคฺคหณํ กตํฯ ‘‘วิการ ทฺวยญฺจา’’ติ กายวิการ วจีวิการ ทฺวยญฺจฯ กถํ ปน อสมฺมิสฺสํ กตฺวา เวทิตพฺพนฺติ อาห ‘‘เอตฺถจา’’ติอาทิํฯ ยํ ปน ตาสํ ฆฎฺฎนปฺปการวิธานํ อตฺถีติ สมฺพโนฺธฯ ‘‘ตาสํ’’ จิตฺตชปถวีนํฯ ‘‘ตํ ตํ วณฺณตฺตปตฺติยา’’ติ ก, ขา, ทิวณฺณตฺตปตฺตตฺถายฯ ยํ ปน กายวิญฺญตฺติฎฺฐาเน ‘อยญฺจ อโตฺถ อุปริ อกฺขรุปฺปตฺติ วิจารณายํ ปากโฎ ภวิสฺสตี’ติ วุตฺตํฯ ตํ อิธ ปากฎํ กโรโนฺต ‘‘เอตฺถ จา’’ติอาทิมาหฯ เตเนว หิ มูลฎีกายํ วุตฺตนฺติ สมฺพโนฺธฯ ‘‘เอตฺถ จา’’ติ มูลฎีกาปาเฐฯ ‘‘ปุพฺพภาเค’’ติ ปริพฺยตฺต อกฺขรปฺปวตฺตวีถิโต ปุพฺพภาเคฯ ‘‘นานาชวนวีถีหี’’ติ นานปฺปกาเรหิ ชวนวีถิวาเรหิฯ ‘‘ปถมชวนจิตฺตสฺสปี’’ติ ปริพฺยตฺต อกฺขรปฺปวตฺติวีถิยํ อุปฺปนฺนปถมชวน จิตฺตสฺสปิฯ ตสฺส อาเสวนญฺจ นาม ตโต ปุริเมหิ วีถิวาเรหิ เอว ลทฺธํ สิยาติ อธิปฺปาโยฯ ‘‘อาเสวนํ’’ติ จ อุปจาร วจนํ ทฎฺฐพฺพนฺติ เหฎฺฐา วุตฺตเมวฯ ‘‘ตสฺสา’’ติ ปริพฺยตฺตกฺขรสฺสฯ วุตฺตญฺจ สทฺทสเตฺถสุฯ ‘‘ทีฆมุจฺจเร’’ติ ปญฺจทีฆา วุจฺจนฺติฯ มิถินฺท ปญฺหาปาเฐฯ ‘‘สาธิเก วีหิวาหสเต’’ติ วีหิธญฺญปูโร สกโฎ วีหิวาโห นามฯ วีหิวาหานํ สาธิเก สตสฺมิํฯ อภิมญฺญนํ อภิมาโนฯ ‘‘เสสเมตฺถ กายวิญฺญตฺติยํ วุตฺตนเย นา’’ติ  ตถาหิ จลนจิตฺตชรูปสนฺตติยํ ปวตฺตานีติอาทินา วุตฺต นเยนาติ อโตฺถฯ อิธ ปน วจีเภทกร จิตฺตชสทฺทสนฺตติยํ ปวตฺตานิ อุตุชรูปสงฺฆาฎานีติอาทินา วตฺตพฺพํฯ เตนาห ‘‘ยถาสมฺภวํ’’ติฯ ‘‘ปวตฺตนโตฺถ’’ติ อภิกฺกมนาทิ สชฺฌายนาทีนํ ปวตฺตาปนโตฺถฯ ‘‘เอตฺถ จา’’ติอาทีสุฯ ‘‘โพเธตุ กามตา รหิเตสู’’ติ อภิกฺกมนปฎิกฺกมนาทีสุ กายวิญฺญตฺติ จ, สุตฺตนฺต สชฺฌายนาทีสุ วจีวิญฺญตฺติ จ ปรํ โพเธตุกามตา รหิตาติ ทฎฺฐพฺพาฯ ‘‘ทฺวีสุ โพธกวิญฺญตฺตีสู’’ติ โพธกกายวิญฺญตฺติ โพธกวจี วิญฺญตฺตีสุฯ ปุริมา กายวิญฺญตฺติ, ปจฺฉิมา จ วจีวิญฺญตฺติฯ ปจฺฉา สุเทฺธน มโนทฺวาริก ชวเนน เอว วิญฺญายติ, น ปญฺจทฺวาริก ชวเนนาติ โยชนาฯ จกฺขุวิญฺญาณ วีถิยา คเหตฺวาติ สมฺพโนฺธฯ ‘‘กายวิญฺญาณ วีถิยา’’ติ วจีเภทํ อกตฺวา หตฺถคฺคหณาทิ วเสน อธิปฺปาย วิญฺญาปเน อยํ กายวิญฺญาณวีถิ ทฎฺฐพฺพาฯ กสฺมา ปน สยญฺจวิญฺญายตีติ วิญฺญตฺตีติ อยํ วิกโปฺป วุโตฺตติ อาห ‘‘สาหิ อตฺตานํ’’ติอาทิํฯ ‘‘มเชฺฌ’’ติ วิญฺญตฺติคฺคหณวีถิ อธิปฺปายคฺคหณวีถินํ มเชฺฌฯ กถํ ปวตฺตกวิญฺญตฺตีสุ อธิปฺปายํ วิญฺญาเปติ, สยญฺจวิญฺญายตีติ เทฺว อตฺถา ลพฺภนฺตีติ อาห ‘‘ทฺวีสุ ปนา’’ติอาทิํฯ อยํ อภิกฺกมติ, อยํ ปฎิกฺกมตีติ ชานนฺตา อภิกฺกมนปโยคญฺจ ตปฺปโยค ชนกจิตฺตญฺจ ชานนฺติฯ ‘‘ปรสฺสกถํ’’ติ โพเธตุกามตารหิตมฺปิ ปรสฺสวจนสทฺทํฯ ราคจิตฺตญฺจ ชานนฺติฯ เตน วุตฺตํ มูลฎีกายํ ปรํ โพเธตุกามตาย วินาปิ อภิกฺกมนาทิปฺปวตฺตเนน โสจิตฺตสหภุวิกาโร อธิปฺปายํฯ ลฯ ทฺวิธาปิ วิญฺญตฺติ เยวาติฯ</p>


<p>วิการรูเปสุฯ ‘‘กมฺมโยคฺยํ’’ติ อภิกฺกมนาทิกเมฺมสุ โยเชตุํ ยุตฺตํฯ อทนฺธตา วุจฺจติ สีฆปฺปวตฺติฯ สา ลกฺขณํ อสฺสาติ วิคฺคโหฯ สรีร กฺริยานุกุโล กมฺมญฺญภาโว ลกฺขณํ ยสฺสาติ สมาโสฯ ‘‘ธาตุโย’’ติ มหาภูตธาตุโย วา, ปิตฺตเสมฺหาทิธาตุโย วาฯ ปูติมุขสปฺปสงฺขาตสฺส อาปสฺส ปริยุฎฺฐานนฺติ วากฺยํฯ อสยฺหภาโร นาม วหิตุํ  อสกฺกุเณยฺยภาโรฯ ‘‘สา ปวตฺตตี’’ติ กายลหุตา ปวตฺตติฯ ถทฺธํ กโรนฺติ สรีรคตา ธาตุโยติ อธิกาโรฯ ภุสํ มาเรตีติ อามริโกฯ ทกาโร อาคโมฯ คามนิคมวิลุปฺปโก โจรคโณฯ ตสฺส ภเยน ปริยุฎฺฐิตํฯ ‘‘วิวฎฺฎมานํ’’ติ วิรูปํ หุตฺวา วฎฺฎนฺตํฯ ‘‘มูลภูตา โหตี’’ติ อสปฺปาย เสวเน สติ, สา ปถมํ ปริยุฎฺฐาติฯ สีตาธิกาวา โหติ, อุณฺหาธิกาวาฯ ตาย ปริยุฎฺฐิตาย เอว สพฺพปริยุฎฺฐานานิ ปวตฺตนฺตีติ วุตฺตํ โหติฯ ‘‘อิมาปนติโสฺส รูปชาติโย รูปกายสฺส วิเสสาการา โหนฺติฯ อิติ ตสฺมา วิการรูปํ นามาติ โยชนาฯ</p>


<p>ลกฺขณรูเปสุฯ ‘‘จยนํ’’ติ สญฺจิตภาวคมนํฯ ‘‘อาทิโต’’ติอาทิมฺหิฯ ‘‘อุปริโต’’ติ อุปริภาเคฯ ‘‘อาจโย’’ติอาทิมฺหิ จโยฯ ‘‘อุปจโย’’ติ อุปรูปริจโยฯ ‘‘อทฺธานปูรณวเสนา’’ติ วสฺสสตมฺปิ วสฺสสหสฺสมฺปิ ทีฆกาลํ อตฺตภาวํ ปูรณวเสนฯ ‘‘เตน ปริยาเยนา’’ติ อุปสทฺทสฺส อตฺถนานตฺตํ อจิเนฺตตฺวา นิพฺพตฺติํ วฑฺฒิยํ อโนฺตคธํ กตฺวา วุเตฺตน เตนปริยาเยนฯ ตสฺส จ เอเกกสฺส สนฺตติ ปจฺจุปฺปนฺนสฺสฯ ตตฺถ จิตฺตชรูเปสุ อสฺสาส ปสฺสาสานํ วา ปทวารหตฺถวาราทีนํ วา อกฺขรานํ วา นิพฺพตฺติ วฑฺฒิ ปวตฺติโย ทิสฺสนฺติเยวฯ ตถา นานาจิตฺตสมุฎฺฐิตานํ นานารูปสนฺตตีนํ ปีติฯ อุตุชรูเปสุ อิริยา ปถนานตฺตํ ปฎิจฺจ สุขทุกฺขชนกานํ นานารูปสนฺตตีนํ นิพฺพตฺติวฑฺฒิปวตฺติโย ทิสฺสนฺติเยวฯ ตถา พหิทฺธา ขาณุกณฺฎกาทิสมฺผเสฺสน สีตุณฺหาทิสมฺผเสฺสน วาตาตปาทิสมฺผเสฺสน วา สรีเร อุปฺปนฺนานํ นานารูปสนฺตตีนมฺปิ จกฺขุโรคาทิรูปานมฺปีติฯ อาหารชรูเปสุ อาหารนานตฺตํ ปฎิจฺจ สรีเร อุปฺปนฺนานํ สมวิสมรูปสนฺตตีนํติฯ ‘‘อยํ นโย’’ติ พหิทฺธาสนฺตาเน นิทสฺสน นโยฯ เตน อชฺฌตฺตสนฺตาเนปิ สตฺตสนฺตานานํ หตฺถปาทาทิสนฺตานานํ เกสโลมาทิ สนฺตานานญฺจ นิพฺพตฺติ วฑฺฒิปวตฺติโย นิทเสฺสติฯ ‘‘ชีรณํ’’ติ อภินวาวตฺถโต หายนํฯ ปาฬิปาเฐฯ ‘‘ฐิตสฺส อญฺญถตฺตํ’’ติ อโญฺญ ปกาโร อญฺญถาฯ อญฺญถา ภาโว อญฺญถตฺตํ ฯ เอเตน ชราวเสนวา นานาโรคาพาธาทิวเสน วา วิปริณาโม วุโตฺตฯ ‘‘ตถา อวตฺถาเภทโยคโต’’ติ ชาติรูปเมว อาทิมฺหิ นิพฺพตฺติ โหติฯ ตโตปรํ ตเมว วฑฺฒิ โหติฯ ตโต ปรํ ตเมว ปวตฺติ โหตีติ เอวํ ตถา อวตฺถาเภทโยคโตฯ เตนาห ‘‘สาหี’’ติอาทิํฯ ‘‘ปพนฺธยตี’’ติ ปพนฺธํ กโรติฯ สงฺคหคาถาทีสุ ปน สุวิเญฺญยฺยาฯ ‘‘เอตฺถ จ ปจฺฉิมานี’’ติอาทีสุฯ โวหารสิทฺธมตฺตภาวํ’’ติ ปุคฺคโล สโตฺต อตฺตา ชีโวติอาทิกา ปญฺญตฺติ นาม โวหาร สิทฺธมตฺตา โหติฯ สภาวสิทฺธา น โหติฯ สาหิ มหาชเนหิ ขนฺธ ปญฺจกํ อุปาทาย ปุคฺคโล นาม อตฺถีติ สมฺมตตฺตา โวหริตตฺตา โวหารสิทฺธา นามฯ สภาวสิทฺธา ปน น โหติฯ ตสฺมา อริยานํ โวหาเร ปุคฺคโล นาม นตฺถีติ สิชฺฌติฯ อิมานิ ปน รูปานิ สภาวสิทฺธตฺตา อริยานํ โวหาเรปิ อตฺถีติ สิชฺฌนฺติฯ เตนาห ‘‘ตาทิเสนา’’ติอาทิํฯ ‘‘สุทฺธธมฺมคติยา สิเทฺธนา’’ติ ปถวีธาตุ นาม สุทฺธธโมฺม โหติฯ สา อุปฺปาทมฺปิ คจฺฉติ, ชรมฺปิ คจฺฉติ, เภทมฺปิ คจฺฉติฯ ตสฺมา ตสฺสา อุปฺปาโทปิ ชราปิ เภโทปิ สุทฺธธมฺมคติยา สิโทฺธ นามฯ เอวํ ลกฺขณรูปานํ สุทฺธธมฺมคติสิทฺธํ ปรมตฺถลกฺขณํ เวทิตพฺพํฯ ตถา วิญฺญตฺติ ทฺวยสฺสปิ วิการรูปตฺตยสฺสปิ ปริเจฺฉท รูปสฺสปีติฯ ยถา จ อิเมสํ รูปานํฯ ตถา นิพฺพานสฺสปิ สุทฺธธมฺมคติสิทฺธํ ปรมตฺถลกฺขณํ อตฺถิเยวฯ กิเลสธมฺมาหิ อริยมเคฺค อภาวิเต ภวปรมฺปราย อุปฺปาทํ คจฺฉนฺติเยวฯ ภาวิเตปน อนุปฺปาทํ นิโรธํ คจฺฉนฺติเยวฯ ตสฺมา กิเลสธมฺมานํ อนุปฺปาทนิโรโธปิ สุทฺธธมฺมคติยา สิโทฺธ นามฯ เอวํ นิพฺพานสฺสปิ สุทฺธธมฺมคติสิทฺธํ ปรมตฺถลกฺขณํ เวทิตพฺพํฯ อตฺถิ ภิกฺขเว อชาตํ อภูตนฺติ อิทํ สุตฺตํปิ เอตฺถ วตฺตพฺพํฯ เอเตน อริยโวหาเร นิพฺพานสฺส เอกเนฺตน อตฺถิตา ภควตา วุตฺตา โหติฯ เตนาห ‘‘อิตรถา’’ติอาทิํฯ ‘‘นสภาวโต อนุปลทฺธตฺตา อนิปฺผนฺนานิ นาม โหนฺตี’’ติ เอเตน เอตานิ อสภาวรูปานีติ จ อลกฺขณ รูปานีติ จ อสมฺมสนรูปานีติ จ น สกฺกา วตฺตุํติปิ ทีเปติฯ กสฺมา, ยถาสกํ สภาเวหิ สภาววนฺตตฺตา ยถาสกํ ลกฺขเณ หิ สลกฺขณตฺตา  ปฎิสมฺภิทามเคฺค สมฺมสนญฺญาณ วิภเงฺค ชาติชรามรณานมฺปิ สมฺมสิตพฺพธเมฺมสุ อาคตตฺตาติฯ อฎฺฐสาลินิยมฺปิ อยมโตฺถ วุโตฺตเยวฯ ยถาห ปรินิปฺผนฺนนฺติ ปนฺนรสรูปานิ ปรินิปฺผนฺนานิ นามฯ ทสรูปานิ อปรินิปฺผนฺนานิ นามฯ ยทิ อปรินิปฺผนฺนานิ นามฯ เอวํสติ, อสงฺขตานิ นาม สิยุํฯ เตสํเยว ปนรูปานํ กายวิกาโร กายวิญฺญตฺติ นามฯ วจีวิกาโร วจีวิญฺญตฺติ นามฯ ฉิทฺทํ วิวรํ อากาสธาตุ นามฯ ลหุภาโว ลหุตา นามฯ มุทุภาโว มุทุตา นามฯ กมฺมญฺญภาโว กมฺมญฺญตา นามฯ นิพฺพตฺติ อุปจโย นามฯ ปวตฺติ สนฺตติ นามฯ ชีรณากาโร ชรตา นามฯ หุตฺวา อภาวากาโร อนิจฺจตา นามาติ สพฺพํ ปรินิปฺผนฺนํ สงฺขตเมวาติฯ ตตฺถ ‘‘เตสํเยว รูปานํ’’ติ นิทฺธารเณ ภุมฺมํฯ เตสํเยว ทสนฺนํ รูปานํ มเชฺฌติ วุตฺตํ โหติฯ ‘‘อิติสพฺพํ’’ติ อิทํ สพฺพํ ทสวิธํ รูปํ ปรินิปฺผนฺนเมว สงฺขตเมวาติ อโตฺถฯ ขนฺธวิภงฺคฎฺฐกถายมฺปิ วุโตฺตวฯ ยถาห ปญฺจวิปนขนฺธา ปรินิปฺผนฺนาว โหนฺติ, โน อปรินิปฺผนฺนาฯ สงฺขตาว, โน อสงฺขตาฯ อปิจ นิปฺผนฺนาปิ โหนฺติเยวฯ สภาวธเมฺมสุหิ นิพฺพานเมเวกํ อปรินิปฺผนฺนํ อนิปฺผนฺนญฺจาติ จฯ นิโรธสมาปตฺติ จ นาม ปญฺญตฺติ จ กถนฺติฯ นิโรธสมาปตฺติ โลกิยโลกุตฺตราติ วา สงฺขตาสงฺขตาติ วา ปรินิปฺผนฺนาปรินิปฺผนฺนาติ วา น วตฺตพฺพาฯ นิปฺผนฺนา ปน โหติฯ สมาปชฺชเนฺตน สมาปชฺชิตพฺพโตฯ ตถา นามปญฺญตฺติ, สาปิหิ โลกิยาทิเภทํ นลภติฯ นิปฺผนฺนา ปน โหติฯ โน อนิปฺผนฺนาฯ นามคฺคหณญฺหิ คณฺหโนฺตว คณฺหาตีติ จฯ เอเตน ลกฺขณรูปานมฺปิ นิปฺผนฺนตา สิทฺธา โหติฯ วิสุทฺธิ มเคฺคปน นิปฺผนฺนํ อนิปฺผนฺนํติทุกสฺส นิเทฺทเสฯ อฎฺฐารสวิธํ รูปํ ปริเจฺฉทวิการ ลกฺขณภาวํ อติกฺกมิตฺวา สภาเวเนว ปริคฺคเหตพฺพโต นิปฺผนฺนํ, เสสํ ตพฺพิปรีตตาย อนิปฺผนฺนนฺติ จฯ นิปฺผนฺนรูปํ ปน รูปรูปํ นามาติ จฯ ยํ จตูหิ กมฺมาทีหิ ชาตํ, ตํ จตุชํ นามฯ ตํ ลกฺขณ รูปวชฺชํ อวเสสรูปํฯ ลกฺขณรูปํ ปน น กุโตจิชาตนฺติ จ วุตฺตํฯ สพฺพเญฺจตํ อาจริเยหิ คหิตนามมตฺตตฺตา วตฺติจฺฉานุคตํ โหติฯ ยํ รุจฺจติ, ตํ คเหตฺวา กเถตพฺพนฺติฯ</p>

</p>


<p> รูปวิภาเค ฯ‘‘เอกวิธนยํ ตาว ทเสฺสตุํ’’ติ รูปวิภาคโต ปถมํ ทเสฺสตุํฯ เอเตน เอกวิธนโย รูปวิภาโค นาม น ตาว โหตีติ ทเสฺสติฯ ตํ น สเมติฯ เกน น สเมตีติ อาห ‘‘วกฺขติหี’’ติอาทิํฯ ‘‘อชฺฌตฺติกาทิเภเทน วิภชนฺติ วิจกฺขณา’’ติ เอเตน สพฺพํรูปํ อชฺฌตฺติกพาหิรวเสน ทุวิธนฺติอาทิโก ทุวิธนโย เอว รูปวิภาคนโย นามาติ วิญฺญายติฯ ตสฺมา เตน น สเมตีติ วุตฺตํ โหติฯ อปิจ ปาฬิยํฯ สเหตุกา ธมฺมา, อเหตุกา ธมฺมาติอาทิ ทุเกสุ สพฺพํรูปํ อเหตุกเมว, น สเหตุกนฺติอาทิ นิยมกรณมฺปิ รูปวิภาโค เอวาติ กตฺวา ตถา วุตฺตนฺติ คเหตพฺพํฯ ‘‘อิตรานิ ปนา’’ติ กามาวจรนฺติอาทีนิ ปนฯ ‘‘ชนเกน ปจฺจเยนา’’ติ ปธานวจนเมตํฯ อุปตฺถมฺภกาทิ ปจฺจยาปิ คเหตพฺพา เอวฯ ‘‘สงฺคมฺมา’’ติ สมาคนฺตฺวาฯ ‘‘กรียตี’’ติ นิปฺผาทียติฯ โยธโมฺมติอาทีสุฯ ‘‘ปหีโน ปี’’ติ ฉินฺทนภินฺทนาทิวเสน ปหีโนปิฯ ‘‘ตสฺมิํ สตี’’ติ สมุทยปฺปหาเน สติฯ กิจฺจปจฺจยานํ อรหตฺถสฺส จ สกฺกตฺถสฺส จ ทีปนโต ทุวิธํ อตฺถํ ทเสฺสตุํ ‘‘อฎฺฐานตฺตา’’ติอาทิ วุตฺตํฯ ‘‘ตพฺพิสยสฺสา’’ติ รูปวิสยสฺสฯ ‘‘เอวํ’’ติ เอวํสเนฺตฯ ‘‘ปหีนํ ภวิสฺสตี’’ติ อนาคตภเว ปุน อนุปฺปาทตฺถาย อิเธว ปหีนํ ภวิสฺสตีติ อโตฺถฯ เตนาห ‘‘อุจฺฉินฺนมูลํ’’ติอาทิํฯ ‘‘ตาลาวตฺถุกตํ’’ติ ฉินฺนตาลกฺขาณุกํ วิย กตํ ภวิสฺสติฯ ‘‘อนภาวํ กตํ’’ติ ปุน อภาวํ กตํฯ ‘‘ปากโฎ’’ติ ทสฺสนาทิกิจฺจวิเสเสหิ ปญฺญาโตฯ ‘‘ตทุปาทายา’’ติ ตํ อุปนิธายฯ วิภาวนิปาเฐฯ ‘‘อชฺฌตฺติกรูปํ’’ติ ปทุทฺธารณํฯ อตฺตานํ อธิกิจฺจ ปวตฺตํ อชฺฌตฺตํฯ อชฺฌตฺตเมว อชฺฌตฺติกนฺติ ทเสฺสติ ‘‘อตฺตภาวสงฺขาตํ’’ติอาทินาฯ ตํ น สุนฺทรํฯ กสฺมา, อชฺฌตฺตธมฺม อชฺฌตฺติก ธมฺมานญฺจ อวิเสโส อาปชฺชตีติ วกฺขมานการณตฺตาฯ ‘‘ทฺวารรูปํ นามา’’ติ ปทุทฺธารปทํฯ กสฺมา ทฺวารรูปํ นามาติ อาห ‘‘ยถากฺกมํ’’ติอาทิํฯ ปรโตปิ เอสนโยฯ ‘‘เทสนาเภท รกฺขณตฺถํ’’ติ ทุกเทสนาเภทโต รกฺขณตฺถํฯ ตตฺถ เทสนาเภโท นาม รูปกเณฺฑ ปญฺจวิญฺญาณานํ วตฺถุ รูปญฺจ, น วตฺถุ รูปญฺจ , อารมฺมณ รูปญฺจ, น อารมฺมณ รูปญฺจ วตฺวา มโนวิญฺญาณสฺส น วุตฺตํฯ ยทิ วุเจฺจยฺย, อารมฺมณทุเก มโนวิญฺญาณสฺส อารมฺมณ รูปํ, น อารมฺมณ รูปนฺติ ทุกปทํ น ลเพฺภยฺยฯ อยํ เทสนาเภโท นามฯ วตฺถุทุเกสุ หทยวตฺถุวเสน ลพฺภมานํ มโนวิญฺญาณทุกํ น วุตฺตนฺติฯ ‘‘ถูลสภาวตฺตา’’ติ สุขุมรูปํ อุปาทาย วุตฺตํฯ ‘‘ทูเร ปวตฺตสฺสปี’’ติ ยถา สุขุมรูปํ อตฺตโน สรีเร ปวตฺตมฺปิ ญาเณน สีฆํ ปริคฺคเหตุํ น สกฺกา โหติ, ตถา อิทํฯ อิมสฺส ปน ทูเร ปวตฺตสฺสปิฯ ‘‘คหณโยคฺยตฺตา’’ติ ญาเณน ปริคฺคหณปตฺตตฺตาติ อธิปฺปาโยฯ วิภาวนิปาเฐฯ ‘‘สยํนิสฺสยวเสน จา’’ติ สยญฺจ นิสฺสย มหาภูตวเสน จฯ ตตฺถ สยํ สมฺปตฺตา นาม โผฎฺฐพฺพธาตุโยฯ นิสฺสยวเสน สมฺปตฺตา นาม คนฺธรสาฯ อุภยถาปิ อสมฺปตฺตา นาม จกฺขุ รูป, โสต สทฺทาฯ โย ปฎิมุขภาโว อตฺถิ, ยํ อญฺญมญฺญปตนํ อตฺถีติ โยชนาฯ น จ ตานิ อญฺญปฺปการานิ เอว สกฺกา ภวิตุนฺติ สมฺพโนฺธฯ ‘‘อนุคฺคห อุปฆาตวเสนา’’ติ วฑฺฒนตฺถาย อนุคฺคหวเสน, หายนาทิ อตฺถาย อุปฆาตวเสนฯ ‘‘ยํ กิญฺจี’’ติ จตุสมุฎฺฐานิกรูปํ คณฺหาติฯ ‘‘อาทินฺนปรามฎฺฐตฺตา’’ติ ตณฺหามาเนหิ เอตํ มม เอโสหมสฺมีติอาทินฺนตฺตา, ทิฎฺฐิยา เอโส เม อตฺตาติ ปรามฎฺฐตฺตา จฯ ‘‘นิจฺจกาลํ ปวตฺติวเสนา’’ติ เอเกน ชนกกเมฺมน ปฎิสนฺธิกฺขณโต ปฎฺฐาย นิจฺจกาลํ ปวตฺติวเสนฯ ‘‘อุปจรียตี’’ติ โวหรียติฯ ‘‘อตฺถวิเสสโพโธ’’ติ รูปารมฺมณสฺส กิจฺจวิเสสโพโธฯ ‘‘อสมฺปตฺตวเสนา’’ติ วิสยฎฺฐานํ สยํ อสมฺปชฺชนวเสนฯ อตฺตโนฐานํ วา วิสยสฺส อสมฺปชฺชนวเสนฯ ตตฺถ วิสยสฺส อสมฺปตฺตํ ทเสฺสโนฺต ‘‘ตตฺถา’’ติอาทิมาหฯ ตถา โสตสเทฺทสุ จ อญฺญมญฺญํ ลคฺคิตฺวา อุปฺปชฺชมาเนสุฯ ‘‘สมฺปตฺติยา เอวา’’ติ สมฺปชฺชนตฺถาย เอวฯ ตถา อาโป จ สมฺปตฺติยา เอว ปจฺจโยติ โยชนาฯ ทุพฺพลปถวี เอว สนฺนิสฺสโย ยสฺสาติ วิคฺคโหฯ ‘‘อสฺสา’’ติ จกฺขุสฺสฯ ‘‘โสตสฺสปนกถํ’’ติ โสตสฺส อสมฺปตฺตคฺคหณํ กถํ ปากฎํฯ สมฺปตฺตคฺคหณํ เอว ปากฎนฺติ ทีเปติฯ เตนาห ‘‘ตตฺถหี’’ติอาทิํ ฯ ทกฺขิณปสฺสโต วา สุยฺยติ, เจติยาทิกสฺส ปุรตฺถิมทิสาภาเค ฐิตานนฺติ อธิปฺปาโยฯ ‘‘ปฎิฆฎฺฎนานิฆํโส’’ติ โสเตสุ ปฎิฆฎฺฎนเวโคฯ ‘‘เตสํ’’ติ อาสเนฺนวา ทูเร วา ฐิตานํฯ โหตุ ทูเร ฐิตานํ จิเรน สุโตติ อภิมาโนฯ กสฺมา ปน อุชุกํ อสุตฺวา ทกฺขิณปสฺสโตวา อุตฺตรปสฺสโต วา สุเณยฺย, อสุยฺยมาโน ภเวยฺยาติ ปุจฺฉาฯ ตํ กเถโนฺต ‘‘อปิจา’’ติอาทิมาหฯ วิภาวนิปาเฐฯ ‘‘คนฺตฺวา วิสยเทสํ ตํ, ผริตฺวา คณฺหตีติ เจ’’ติ ตํ จกฺขุโสต ทฺวยํ ทูเรวิสยานํ อุปฺปนฺนเทสํ ผริตฺวา คณฺหตีติ เจวเทยฺยาติ อโตฺถฯ ทูเรฐตฺวา ปสฺสโนฺต สุณโนฺต จ มหนฺตมฺปิปพฺพตํ เอกกฺขเณ ปสฺสติ, มหนฺตํปิ เมฆสทฺทํ เอกกฺขเณ สุณาติฯ ตสฺมา อุภยํ อสมฺปตฺตโคจรนฺติ วิญฺญายติฯ อิมสฺมิํ วจเน ฐตฺวา อิทํ ปริกปฺปวจนํ ทเสฺสติ ตํ ทฺวยํ วิสยปฺปเทสํ คนฺตฺวา มหนฺตํปิ ปพฺพตํ วา เมฆสทฺทํ วา ผริตฺวา คณฺหาติฯ ตสฺมา มหนฺตํปิ ปสฺสติ, สุณาติฯ น อสมฺปตฺตโคจรตฺตา มหนฺตํ ปสฺสติ สุณาตีติ โกจิ วเทยฺยาติ วุตฺตํ โหติฯ อธิฎฺฐานวิธาเนปิ ตสฺส โส โคจโร สิยาติฯ เอวํสติ, ทิพฺพจกฺขุ ทิพฺพโสตาภิญฺญานํ อธิฎฺฐานวิธาเนปิ โส รูปสทฺทวิสโย ตสฺส ปสาทจกฺขุโสตสฺส โคจโร สิยาติ อภิญฺญาธิฎฺฐาน กิจฺจํ นาม นตฺถิฯ จกฺขุโสตํ เทวโลกมฺปิ คนฺตฺวา ทิพฺพรูปมฺปิ ทิพฺพสทฺทมฺปิ คเณฺหยฺยฯ น ปน คณฺหาติฯ ตสฺมา ตสฺส วิสยเทสคมนญฺจ มหนฺตเทสผรณญฺจ น จิเนฺตตพฺพนฺติ วุตฺตํ โหติฯ</p>

</p>


<p> รูปสมุฎฺฐาเนฯ สุตฺตเนฺตสุ เจตนาสมฺปยุตฺตา อภิชฺฌาทโยปิ กมฺมนฺติ วุตฺตาฯ เต ปน ปฎฺฐาเน กมฺมปจฺจยํ ปตฺวา ตปฺปจฺจยกิจฺจํ น สาเธนฺติ, เจตนา เอว สาเธตีติ อาห ‘‘สา เยวา’’ติอาทิํฯ ‘‘ตํ สมุฎฺฐานานญฺจ รูปานํ’’ติ เหตูหิ จ เหตุสมฺปยุตฺตกธเมฺมหิ จ สมุฎฺฐานานญฺจ รูปานนฺติ อตฺถวเสน เจตสิกธมฺมานมฺปิ  รูปสมุฎฺฐาปกตา สิทฺธา โหติฯ โส หิ อุทยติ ปสวตีติ สมฺพโนฺธฯ ‘‘กปฺปสณฺฐาปนวเสนา’’ติ กปฺปปฺปติฎฺฐาปนวเสนฯ อชฺฌตฺติกสโทฺท ฉสุ จกฺขาทีสุ อชฺฌตฺติกายตเน เสฺวว ปวตฺตติฯ อิธ ปน สกลํ อชฺฌตฺตสนฺตานํ อธิเปฺปตนฺติ อาห ‘‘อชฺฌตฺต สนฺตาเนติ ปน วตฺตพฺพํ’’ติฯ ‘‘ขเณ ขเณ’’ติ วิจฺฉาวจนํฯ ‘‘วิจฺฉา’’ติ จ พหูสุขเณสุ พฺยาปนนฺติ อาห ‘‘ตีสุตีสุขเณสู’’ติฯ</p>


<p>ยมกปาเฐสุฯ ยสฺส วา ปน ปุคฺคลสฺสฯ ‘‘นิรุชฺฌตี’’ติ ภงฺคกฺขณ สมงฺคิตมาหฯ ‘‘อุปฺปชฺชตี’’ติ อุปฺปาทกฺขณ สมงฺคิตํฯ ‘‘อิตี’’ติ อยํ ปุจฺฉาฯ ‘‘โน’’ติ ปฎิเกฺขโปฯ สมุทยสจฺจสฺส ภงฺคกฺขเณ ทุกฺขสจฺจภูตสฺส รูปสฺสวา นามสฺสวา อุปฺปาโท นาม นตฺถีติ วุตฺตํ โหติฯ ยสฺส กุสลา ธมฺมา อุปฺปชฺชนฺติ, ยสฺส อกุสลา ธมฺมา อุปฺปชฺชนฺตีติ เทฺว ปาฐาคเหตพฺพาฯ ‘‘โน’’ติ กุสลากุสล ธมฺมานํ อุปฺปาทกฺขเณ อพฺยากตภูตานํ รูปานํ วา นามานํ วา นิโรโธ นาม นตฺถีติ วุตฺตํ โหติฯ เตสุปาเฐสุ เกสญฺจิวาทีนํ วจโนกาสํ ทเสฺสตุํ ‘‘อรูปภวํ’’ติอาทิ วุตฺตํฯ ‘‘เจ’’ติ โกจิวาที เจวเทยฺยฯ ‘‘นา’’ติ น วตฺตพฺพํฯ ‘‘อุปฺปชฺชตี’’ติ จ อุทฺธฎา สิยุนฺติ สมฺพโนฺธฯ ‘‘อิตรตฺถ จา’’ติ ตโต อิตรสฺมิํ ยสฺส กุสลา ธมฺมาติอาทิปาเฐ จฯ ‘‘ตมฺปิ นา’’ติ ตมฺปิ วจนํ น วตฺตพฺพนฺติ อโตฺถฯ ‘‘ปุริมโกฎฺฐาเส’’ติ อสญฺญสตฺตานํ เตสํ ตตฺถาติ อิมสฺมิํ ปุริมปเกฺขติ อธิปฺปาโยฯ ‘‘ปจฺฉิมโกฎฺฐาเส’’ติ สเพฺพสํ จวนฺตานํ ปวเตฺต จิตฺตสฺสภงฺคกฺขเณติ อิมสฺมิํ ปจฺฉิม ปเกฺขฯ จวนฺตานํ อิเจฺจว วุตฺตํ สิยา, น ปวเตฺต จิตฺตสฺส ภงฺคกฺขเณติ, โน จ น วุตฺตํ, ตสฺมา วิญฺญายติ ปวเตฺต จิตฺตสฺส ภงฺคกฺขเณ รูปชีวิตินฺทฺริยมฺปิ น อุปฺปชฺชตีติฯ รูปชีวิตินฺทฺริเย จ อนุปฺปชฺชมาเน สติ, สพฺพานิ กมฺมชรูปานิ อุตุชรูปานิ อาหารชรูปานิ จ จิตฺตสฺส ภงฺคกฺขเณ นุปฺปชฺชนฺตีติ วิญฺญาตพฺพํ โหตีติ อธิปฺปาโยฯ ‘‘ปจฺฉิมโกฎฺฐาเส’’ติ สเพฺพสํ จวนฺตานํ ปวเตฺต จิตฺตสฺส ภงฺคกฺขเณติ อิมสฺมิํ ปจฺฉิมปเกฺขฯ ตตฺถ จ ปวเตฺต จิตฺตสฺส ภงฺคกฺขเณติ อิทํ อธิเปฺปตํฯ เอวํ ปาฬิสาธกํ ทเสฺสตฺวา อิทานิ ยุตฺติสาธกํ ทเสฺสโนฺต  ‘‘ยสฺมา จา’’ติอาทิมาหฯ ‘‘ตสฺสา’’ติ อานนฺทา จริยสฺส มูลฎีกาการสฺสฯ วิภาวนิยํฯ ภเงฺค รูปสฺส นุปฺปาโท, จิตฺตชานํ วเสน วาฯ อารุปฺปํ วาปิ สนฺธาย, ภาสิโต ยมกสฺส หิฯ น จิตฺตฎฺฐิติ ภเงฺค จ, น รูปสฺส อสมฺภโวฯ ติ วุตฺตํฯ ตตฺถ ‘‘น หิ น จิตฺตฎฺฐิตี’’ติ จิตฺตสฺสฐิติ นาม น หิ นตฺถิฯ ‘‘ภเงฺคจา’’ติ จิตฺตสฺสภงฺคกฺขเณ จฯ ตํ อสมฺภาเวโนฺต ‘‘ยมกปาฬิโย ปนา’’ติอาทิมาหฯ ‘‘นานตฺถา นานาพฺยญฺชนา’’ติ เอเตน ปาฬิสํสนฺทนา นาม ครุกตฺตพฺพาติ ทีเปติฯ ‘‘คมฺภีโร จ สตฺถุ อธิปฺปาโย’’ติ เอเตน อตฺตานํ สตฺถุมตญฺญุํ กตฺวา อิทํ สนฺธาย เอตํ สนฺธายาติ วตฺตุํ ทุกฺกรนฺติ ทีเปติฯ ‘‘สุทฺธํ อรูปเมวา’’ติ สุทฺธํ อรูปปฺปฎิสนฺธิํ เอวฯ ฉ จตฺตาลีสจิตฺตานิ รูปํ ชเนตุํ น สโกฺกนฺติฯ เอวํ สติ อรูปวิปากวชฺชิตนฺติ กสฺมา วุตฺตนฺติ อาห ‘‘อรูปวิปากาปนา’’ติอาทิํฯ วิภาวนิปาเฐฯ ‘‘เหตุโน’’ติ รูปวิราคภาวนา กมฺมสงฺขาตสฺส เหตุสฺสฯ ‘‘ตพฺพีธุรตายา’’ติ รูปวิรุทฺธตายฯ รูปารูปวิราคภาวนาภูโต มโคฺคฯ เตน นิพฺพตฺตสฺสฯ รูโปกาโส นาม กามรูปภโวฯ วิภาวนิปาเฐฯ ‘‘เอกูน น วุติภวงฺคเสฺส วา’’ติ ปวตฺติกาเล รูปชนกสฺส เอกูน น วุติภวงฺค จิตฺตสฺสาติ อโตฺถฯ ตตฺถ ปน อรูปวิปากํ ปวตฺติกาเลปิ รูปชนกํ น โหตีติ อาห ‘‘ตตฺถา’’ติอาทิํฯ เกจิ ปน ปฎิสนฺธิ จิตฺตสฺส อุปฺปาทกฺขเณ รูปํ ปจฺฉาชาต ปจฺจยํ น ลภติฯ ฐิติกฺขเณ รูปํ ปรโต ภวงฺคจิตฺตโต ปจฺฉาชาตปจฺจยํ ลภตีติ วทนฺติฯ ตํ น คเหตพฺพนฺติ ทเสฺสตุํ ‘‘น หิ อตฺตนา’’ติอาทิ วุตฺตํฯ สยํ วิชฺชมาโน หุตฺวา อุปการโก ปจฺจโย อตฺถิปจฺจโยฯ ปจฺฉาชาโต จ ตสฺส เอกเทโสฯ ‘‘อายุสงฺขารานํ’’ติ อุสฺมาทีนํฯ ‘‘ตํ’’ติ ขีณาสวานํ จุติจิตฺตํฯ ‘‘ยถาหา’’ติ โส เถโร กิํ อาหฯ ‘‘วุตฺตํ’’ติ อฎฺฐกถายํ วุตฺตํฯ อิติ ปน วจนโต อเญฺญสํปิ จุติจิตฺตํ รูปํ น สมุฎฺฐาเปตีติ วิญฺญายตีติ ปธานวจนํฯ ปน สโทฺท อรุจิ โชตโกฯ ‘‘ตถา วุเตฺตปี’’ติ โชเตติฯ วจีสงฺขาโร นาม วิตกฺกวิจาโรฯ กายสงฺขาโร นาม อสฺสาสปสฺสาสวาโตฯ โส สเพฺพสํปิ กามสตฺตานํ จุติ จิตฺตสฺส  อุปฺปาทกฺขเณ จ ตโต ปุริมจิตฺตสฺส อุปฺปาทกฺขเณ จ นนิรุชฺฌตีติ วจเนน จุติจิตฺตโต ปุพฺพภาเคเยว อสฺสาสปสฺสาสานํ อภาวํ ญาเปติฯ นนุ อิมิสฺสํ ปาฬิยํ จุติกาเล อสฺสาสปสฺสาสสฺส อภาวํ วทติฯ อเญฺญสํ จิตฺตชรูปานํ อภาวํ น วทติฯ ตสฺมา อิมาย ปาฬิยา สเพฺพสมฺปิ จุติจิตฺตํ อสฺสาสปสฺสาสํ น ชเนตีติ วิญฺญายติฯ น อญฺญานิ จิตฺตชรูปานีติ โจทนาฯ ตํ ปริหรโนฺต ‘‘น หี’’ติอาทิมาหฯ น หิ รูปสมุฎฺฐาปกจิตฺตสฺส กายสงฺขาร สมุฎฺฐาปนํ อตฺถีติ สมฺพโนฺธฯ ‘‘คพฺภคมนาทิวินิพทฺธาภาเว’’ติ มาตุกุจฺฉิมฺหิ คตสฺส อสฺสาสปสฺสาโส น อุปฺปชฺชติ, ตถา อุทเก นิมุคฺคสฺสฯ พาฬฺหํ วิสญฺญีภูตสฺสฯ จตุตฺถชฺฌานํ สมาปชฺชนฺตสฺสฯ นิโรธสมาปตฺติํ สมาปชฺชนฺตสฺสฯ รูปารูปภเว ฐิตสฺสาติฯ ตสฺมา เอเตคพฺภคมนาทโย อสฺสาสปสฺสาสํ วินิพทฺธนฺติ นีวาเรนฺตีติ คพฺภคมนาทิวินิพทฺธาฯ เตสํ อภาโวติ วิคฺคโหฯ วินา อิเมหิ การเณหิ อสฺสาสปสฺสาสสฺส จ อญฺญจิตฺตชรูปานญฺจ วิเสโส นตฺถีติ วุตฺตํ โหติฯ อญฺญํปิ ยุตฺติํ ทเสฺสติ ‘‘จุโต จา’’ติอาทินาฯ จุโต จ โหติ, อสฺส จิตฺตสมุฎฺฐาน รูปญฺจ ปวตฺตตีติ น จ ยุตฺตนฺติ โยชนาฯ โส จ สุฎฺฐุ โอฬาริโก รูปธโมฺมฯ อิติ ตสฺมา น สกฺกา วตฺตุํติ สมฺพโนฺธฯ ‘‘อิมสฺส อตฺถสฺสา’’ติ วตฺวา ตํ อตฺถํ วทติ ‘‘โอฬาริกสฺสา’’ติอาทินาฯ ‘‘กตีปย ขณมตฺตํ’’ติ ปนฺนรสขณโสฬสขณมตฺตํฯ ‘‘จิตฺตชรูปปฺปวตฺติยา’’ติ จิตฺตชรูปปฺปวตฺตนโตฯ ทุพฺพลา โหนฺติ, ตทา ปญฺจารมฺมณานิปิ ปญฺจทฺวาเรสุ อาปาตํ นาคจฺฉนฺติฯ ‘‘ปจฺจยปริตฺตตาย วา’’ติ ตทา ปจฺฉาชาตปจฺจยสฺส อลาภโต วุตฺตํฯ ทุพฺพลา โหนฺติฯ ตทา ทุพฺพลตฺตา เอว ปญฺจารมฺมณานิ ปญฺจทฺวาเรสุ อาปาตํ นาคจฺฉนฺติฯ ปริโยสาเนปิ เอกจิตฺตกฺขณมเตฺตฯ วตฺถุสฺส อาทิอนฺตนิสฺสิตานิ ปฎิสนฺธิกฺขเณ อาทิมฺหิ นิสฺสิตานิฯ มรณาสนฺนกาเล อเนฺต นิสฺสิตานิฯ สมทุพฺพลานิ เอว โหนฺติฯ ตสฺมา ยถา สพฺพปฎิสนฺธิจิตฺตมฺปิ รูปํ น ชเนติ, ตถา สพฺพจุติจิตฺตมฺปิ รูปํ น ชเนตีติ สกฺกา วิญฺญาตุนฺติฯ ‘‘ปาฬิวิโรธํ’’ติ ปุเพฺพ ทสฺสิตาย สงฺขาร ยมกปาฬิยา วิโรธํ ฯ‘‘การณํ วุตฺตเมวา’’ติ จิตฺตญฺหิ อุปฺปาทกฺขเณ เอว ปริปุณฺณํ ปจฺจยํ ลภิตฺวา พลวํ โหตีติ วุตฺตเมวฯ ‘‘ตํ’’ติ อปฺปนาชวนํฯ อจลมานํ หุตฺวาฯ ‘‘อโพฺพกิเณฺณ’’ติ วีถิจิตฺต วาเรน อโวกิเณฺณฯ น ตถา ปวตฺตมาเนสุ องฺคานิ โอสีทนฺติ, ยถา ฐปิตาเนว หุตฺวา ปวตฺตนฺติฯ ‘‘น ตโตปรํ’’ติ ตโต อติเรกํ รูปวิเสสํ น ชเนติฯ ‘‘กิญฺจี’’ติ กิญฺจิจิตฺตํฯ ‘‘อุตฺตรกิจฺจํ’’ติ อุปรูปริกิจฺจํฯ ‘‘อฎฺฐ ปุถุชฺชนานํ’’ติ อฎฺฐ โสมนสฺส ชวนานิ หสนํปิ ชเนนฺติฯ ฉ ชวนานิ ปญฺจชวนานีติ อธิกาโรฯ เตสํ พุทฺธานํฯ สิตกมฺมสฺสาติ สมฺพโนฺธฯ สิตกมฺมํ นาม มิหิตกมฺมํฯ ‘‘การณํ วุตฺตเมวา’’ติ ‘รูปสฺส ปน อุปตฺถมฺภกภูตา อุตุอาหารา ปจฺฉาชาตปจฺจย ธมฺมา จ ฐิติกฺขเณ เอว ผรนฺตี’ติ เอวํ การณํ วุตฺตเมวฯ ‘‘อุตุโน พลวภาโว’’ติ รูปุปฺปาทนตฺถาย พลวภาโวฯ สนฺตติฐิติยา พลวภาโว ปน ปจฺฉาชาตปจฺจยายโตฺต โหติฯ รูปํ น สมุฎฺฐาเปยฺยฯ โน น สมุฎฺฐาเปตีติ อาห ‘‘วกฺขติ จา’’ติอาทิํฯ อชฺฌตฺต สนฺตานคโต จ พหิทฺธาสนฺตานคโต จ ทุวิธาหาโรติ สมฺพโนฺธฯ</p>


<p>เอตฺถจาติอาทีสุฯ อุตุ ปญฺจวิโธฯ อชฺฌตฺตสนฺตาเน จตุชวเสน จตุพฺพิโธ, พหิทฺธา สนฺตาเน อุตุชวเสน เอโกฯ ตถา อาหาโรปิ ปญฺจวิโธฯ เตสุ ฐเปตฺวา พหิทฺธาหารํ อวเสสานํ อชฺฌตฺต สนฺตาเน รูปสมุฎฺฐาปเน วิวาโท นตฺถิฯ พหิทฺธาหารสฺส ปน อชฺฌตฺตสนฺตาเน รูปสมุฎฺฐาปเน วิวาโท อตฺถีติ ตํ ทเสฺสตุํ ‘‘เอตฺถ จา’’ติอาทิมาหฯ ‘‘อุตุโอชานํ วิยา’’ติ อุตุโอชานํ อชฺฌตฺตสนฺตาเน รูปสมุฎฺฐาปนํ วิยฯ อฎฺฐกถาปาเฐฯ ‘‘ทนฺตวิจุณฺณิตํ ปนา’’ติ ทเนฺตหิ สงฺขาทิตฺวา วิจุณฺณํ กตํ ปนฯ ‘‘สิตฺถํ’’ติ ภตฺตจุณฺณสิตฺถํฯ ฎีกาปาเฐฯ ‘‘สา’’ติ พหิทฺธา โอชาฯ ‘‘นสงฺขาทิโต’’ติ น สุฎฺฐุขาทิโตฯ ‘‘ตตฺตเกนปี’’ติ มุเขฐปิตมเตฺตนปิฯ ‘‘อพฺภนฺตรสฺสา’’ติ อชฺฌตฺตาหารสฺสฯ ‘‘อฎฺฐอฎฺฐรูปานิ สมุฎฺฐาเปตี’’ติ อุปตฺถมฺภนวเสน สมุฎฺฐาเปติ, ชนน วเสน ปน อชฺฌตฺติกาหาโร เอว สมุฎฺฐาเปตีติ อธิปฺปาโยฯ ‘‘อุปาทินฺนกา’’ติ อชฺฌตฺต สมฺภูตา วุจฺจนฺติฯ พหิทฺธา โอชาปิ รูปํ สมุฎฺฐาเปติ  เยวาติ สมฺพโนฺธฯ ‘‘เตนอุตุนา’’ติ อชฺฌตฺต อุตุนาฯ ‘‘เสทิยมานา’’ติ อุสฺมาปิยมานาฯ ‘‘ตาย จ โอชายา’’ติ อชฺฌตฺต โอชายฯ ‘‘เมทสิเนหุปจย วเสนา’’ติ เมทโกฎฺฐาสรสสิเนห โกฎฺฐาสานํ วฑฺฒนวเสนฯ อิตรานิ ปน ตีณิรูปสมุฎฺฐานานิฯ ปาฬิปาเฐฯ ‘‘อินฺทฺริยานี’’ติ จกฺขาทีนิ อินฺทฺริย รูปานิฯ ‘‘วิหาโร’’ติ สมาปตฺติ เอว วุจฺจติฯ สมาปตฺติ จิเตฺตน ชาตตฺตา ตานิ อินฺทฺริยานิ วิปฺปสนฺน นีติ กตฺวา กสฺมา วุตฺตนฺติ ปุจฺฉติฯ ‘‘อุปจริตตฺตา’’ติ ฐานูปจาเรน โวหริตตฺตาฯ ‘‘เตสํ น วนฺนํ’’ติ อินฺทฺริยรูปานํฯ นิธิกณฺฑปาเฐฯ สุนฺทโร วโณฺณ ยสฺสาติ สุวโณฺณฯ สุวณฺณสฺส ภาโว สุวณฺณตาฯ ตถาสุสฺสรตาฯ ‘‘สโร’’ติ จ สโทฺท วุจฺจติฯ ‘‘สุสณฺฐานํ’’ติ องฺคปจฺจงฺคานํ สุฎฺฐุสณฺฐานํฯ ‘‘สุรูปตา’’ติ สุนฺทรรูปกายตาฯ ‘‘ยถา’’ติ เยนอากาเรน สณฺฐิเต สติฯ ตถา เตน อากาเรน สณฺฐิตา โหตีติ โยชนาฯ</p>


<p>ลหุตาทิตฺตเยฯ ทนฺธตฺตาทิกรานํ ธาตุโกฺขภานํ ปฎิปเกฺขหิ ปจฺจเยหิ สมุฎฺฐาตีติ วิคฺคโหฯ ‘‘เอตสฺสา’’ติ ลหุตาทิตฺตยสฺส วุตฺตาฯ ตสฺมา เอตํ ลหุตาทิตฺตยํ กมฺมสมุฎฺฐานนฺติ วตฺตพฺพนฺติ อธิปฺปาโยฯ ‘‘ยมเกสุปิ อทฺธาปจฺจุปฺปเนฺนเนว คหิโต’’ติ ยสฺส จกฺขายตนํ อุปฺปชฺชติ, ตสฺส โสตายตนํ อุปฺปชฺชตีติฯ สจกฺขุกานํ อโสตกานํ อุปปชฺชนฺตานํ เตสํ จกฺขายตนํ อุปฺปชฺชตีติอาทีสุ อุปฺปาทวาเร ปฎิสนฺธิวเสน, นิโรธวาเร จุติวเสน อทฺธาปจฺจุปฺปนฺนํว วุตฺตนฺติ อธิปฺปาโยฯ อกมฺมชานํ ปวตฺติกาเล กาลเภโท วุโตฺตติฯ ‘‘กมฺมวิปากชา อาพาธาติ วุตฺตํ’’ติ วีถิมุตฺตสงฺคเห อุปเจฺฉทกกมฺมทีปนิยํ ‘อตฺถิ วาต สมุฎฺฐิตา อาพาธาฯ ลฯ อตฺถิ กมฺมวิปากชา อาพาธา’ติ วุตฺตํฯ ตานิ อุปปีฬกุปฆาตก กมฺมานิปิ วิปตฺติโย ลภมานานิ เอว โขเภตฺวา นานาพาเธ อุปฺปาเทนฺตีติ สมฺพโนฺธฯ สรีเร ฐนฺติ ติฎฺฐนฺตีติ สรีรฎฺฐกาฯ ‘‘ตทนุคติกานิ เอว โหนฺตี’’ติ กมฺมชาทีนิปิ ขุพฺภิตานิ เอว โหนฺตีติ อธิปฺปาโยฯ เอเตน อฎฺฐสุ การเณสุ เยนเกนจิการเณน จกฺขุโรคาทิเก อาพาเธ  ชาเต ตสฺมิํ อเงฺค ปวตฺตานิ สพฺพานิ โรคสมุฎฺฐานานิ อาพาธภาวํ คจฺฉนฺติเยวฯ เอวํ สเนฺตปิ ตปฺปริยาปนฺนานิ กมฺมชรูปานิ ตทนุคติกภาเวน อาพาธภาวํ คจฺฉนฺติ, น อุชุกโต กมฺมวเสนาติ ทีเปติฯ กมฺมสมุฎฺฐาโน อาพาโธ นาม นตฺถิฯ ตถาปิ อฎฺฐสุ อาพาเธสุปิ อตฺถิ วาตสมุฎฺฐานา อาพาธาติอาทีสุ วิย อตฺถิ กมฺมสมุฎฺฐานา อาพาธาติ อวตฺวา อตฺถิ กมฺมวิปากชา อาพาธาติ วุตฺตํฯ ตตฺถ อุปปีฬโก ปฆาตกกมฺมานํวเสน อุปฺปโนฺน โยโกจิธาตุโกฺขโภ สุตฺตนฺตปริยาเย น กมฺมวิปาโกติ วุจฺจติเยวฯ ตโต ชาโต โยโกจิ อาพาโธ กมฺมวิปากโชติ วุโตฺตติฯ สุคมฺภีรมิทํฐานํฯ สุฎฺฐุวิจาเรตฺวา กเถตพฺพํฯ ‘‘ยโต’’ติ ยสฺมา กมฺมสมุฎฺฐานา พาธปจฺจยาฯ ลฯ ลพฺภมาโน สิยาฯ เกวลํ โส กมฺมสมุฎฺฐาโน อาพาโธ นาม นตฺถีติ โยชนาฯ ‘‘อวิหิํสา กมฺมนิพฺพตฺตา’’ติ เมตฺตากรุณากมฺมนิพฺพตฺตาฯ สุวิทูรตายเจว นิราพาธา โหนฺตีติ สมฺพโนฺธฯ ‘‘สณฺฐิติยา’’ติ ทุโกฺขภนีเย วิเสสนปทํฯ เหตุปทํ วา ทฎฺฐพฺพํฯ โขเภตุํ ทุกฺกรา ทุโกฺขภนียาฯ ‘‘กามํ’’ติ กิญฺจาปีติ อเตฺถ นิปาตปทํฯ เสสเมตฺถ สุวิเญฺญยฺยํฯ</p>


<p>‘‘วุจฺจเต’’ติอาทีสุฯ รูปปจฺจยธมฺมานํ ปจฺจยกิจฺจํ ติวิธํฯ ชนนญฺจ อุปตฺถมฺภนญฺจ อนุปาลนญฺจฯ ตตฺถ ชนนกิจฺจํ ชเนตพฺพานํ ชาติกฺขเณ เอว ลพฺภติฯ เสสทฺวยํ ปน ฐิติกฺขเณปิ ลพฺภติฯ ภงฺคกฺขเณ ปน สพฺพํ ปจฺจยกิจฺจํ นตฺถิฯ ตตฺถ ชนนกิจฺจวเสน วิจาเรโนฺต ‘‘รูปชนกานํ’’ติอาทิมาหฯ ‘‘อปิจา’’ติอาทีสุฯ ‘‘ตาสํ’’ติ อุปจยสนฺตตีนํ, ชรตา อนิจฺจตานญฺจฯ ‘‘เตสู’’ติ กุโตจิ สมุฎฺฐาเนสุฯ อิธ ปน อภิธมฺมตฺถ สงฺคเหปนฯ ‘‘เอวํ สเนฺตปี’’ติ ปจฺจยวิเสเสน อทิสฺสมานวิเสสเตฺถปิฯ ‘‘สารตร’’นฺติ อติสารภูตํฯ ‘‘เสโยฺย’’ติ เสโฎฺฐฯ</p>

</p>


<p> กลาปโยชนายํ ฯ ‘‘สงฺขาเน’’ติ คณเนฯ ‘‘เตนา’’ติ สงฺขานเฎฺฐน เอกสเทฺทน ทเสฺสตีติ สมฺพโนฺธฯ ‘‘ปิณฺฑี’’ติ เอกคฺฆโนฯ มูลฎีกาปาเฐฯ ‘‘อุปฺปาทาทิปฺปวตฺติโต’’ติ อุปฺปาทาทิวเสน ปวตฺตนโตฯ ‘‘อิตี’’ติ ตสฺมาฯ อุปาทารูปานิ เตฺวว วุจฺจนฺติฯ ‘‘เอวํ วิการปริเจฺฉท รูปานิ จ โยเชตพฺพานี’’ติ ปญฺจวิการรูปานิ กลาปเสฺสว โจปนาทิสภาวา โหนฺติ, น เอกเมกสฺส รูปสฺสฯ ตสฺมา ตานิ เอเกกสฺมิํ กลาเป เอเกกานิ เอว โหนฺติฯ ปริเจฺฉทรูปํ ปน กลาปปริยาปนฺนํ รูปํ น โหติฯ ตสฺมา ทฺวินฺนํ ทฺวินฺนํ กลาปานํ อนฺตรา ตํปิ เอเกกเมว โหตีติ ทฎฺฐพฺพํฯ ‘‘จตุนฺนํ มหาภูตานํ นิสฺสยตา สมฺภวโต’’ติ เอตฺถ จตุนฺนํ มหาภูตานํปิ ลกฺขณมเตฺตน นานตฺตํ โหติ, ปวตฺติวเสน ปน เอกคฺฆนตฺตา สงฺขานเฎฺฐนปิ เอโก นิสฺสโยติ วตฺตพฺพเมวฯ เอวญฺหิสติ เอกสทฺทสฺส อตฺถ จลนํ นตฺถีติฯ ‘‘เตน สเทฺทนา’’ติ จิตฺตชสเทฺทนฯ อตฺตานํ โมเจโนฺต ‘‘อธิปฺปาเยนา’’ติ อาหฯ เถรสฺส อธิปฺปาเยนาติ วุตฺตํ โหติฯ อตฺตโน อธิปฺปายํ ทเสฺสโนฺต ‘‘เอตฺถ ปนา’’ติอาทิมาหฯ ตตฺถ ‘‘สเทฺทนา’’ติ จิตฺตชสเทฺทนฯ ‘‘ตายวาจายา’’ติ วจีมยสเทฺทนาติ อโตฺถฯ ‘‘วิญฺญตฺตี’’ติ วิญฺญาปนํ อิเจฺจวโตฺถฯ วิญฺญาเปตีติ วิญฺญาปิโตฯ ตสฺส ภาโว วิญฺญาวิตตฺตํฯ วิตกฺกวิปฺผารสโทฺท นาม กสฺสจิ มหนฺตํ อตฺถํ จิเนฺตนฺตสฺส โสกวเสน วา ตุฎฺฐิวเสน วา พลววิตโกฺก ปวตฺตติฯ โส โสกํ วา ตุฎฺฐิํ วา สนฺธาเร ตุํ อสโกฺกโนฺต ทุตีเยน สทฺธิํ มเนฺตโนฺต วิย อตฺตโน มุเขเยว อพฺยตฺตํ สทฺทํ กตฺวา สมุทีรติฯ ปกติชโน ตํ สทฺทมตฺตํ สุณาติ วา น วาสุณาติฯ สุณโนฺตปิ อกฺขรํ วา อตฺถํ วา อธิปฺปายํ วา น ชานาติฯ ทิพฺพโสเตน วา วิชฺชาโสเตน วาสุณโนฺต อกฺขรํปิ อตฺถํปิ อธิปฺปายํปิ ชานาติฯ ชานิตฺวา เอวํปิ เต มโน, อิตฺถํปิ เต มโนติอาทิสติฯ อยํ วิตกฺกวิปฺผารสโทฺท นามฯ โส วิญฺญตฺติรหิโต โสตวิเญฺญโยฺยติ มหาอฎฺฐกถายํ วุโตฺตฯ สงฺคหกาโรปน วจีมยสโทฺทนาม วิญฺญตฺติรหิโตติ วา อโสตวิเญฺญโยฺยติ วา นตฺถีติ ปฎิกฺขิปติฯ ‘‘อาคเต’’ติ อฎฺฐกถาสุ  อาคเตฯ ‘‘ปเจฺจตพฺพา’’ติ สทฺธาตพฺพาฯ ‘‘ฎีกาสุปนสฺสา’’ติ อสฺสสจฺจสเงฺขปสฺส ทฺวีสุฎีกาสุฯ อกฺขรญฺจ ปทญฺจ พฺยญฺชนญฺจ อโตฺถ จาติ ทฺวโนฺทฯ อปฺปญฺญายมานา อกฺขรปทพฺยญฺชนตฺถา ยสฺสาติ วิคฺคโหฯ ‘‘อนฺธทมิฬาทีนํ’’ติ อนฺธชาติกทมิฬชาติกาทีนํ มิลกฺขูนํฯ ‘‘อุกฺกาสิตสโทฺท จ ขิปิตสโทฺท จ วมิตสโทฺท จ ฉฑฺฑิตสโทฺท จาติ ทฺวโนฺทฯ อาทิสเทฺทน ตาทิสา อุคฺคาร หิกฺการ หสิต โรทิตาทโย สงฺคณฺหาติฯ เสสเมตฺถสุวิเญฺญยฺยํฯ</p>

</p>


<p> รูปปฺปวตฺติกฺกเมฯ นปุคฺคลวเสน วิเสสนํ โหติฯ ภูมิวเสน วิเสสนํ โหติฯ ตญฺจ โข ปวตฺติกาลวเสนาติ อธิปฺปาโยฯ</p>


<p>เอตฺถจาติอาทีสุฯ ปุริเมสุ ทฺวีสุ โยนีสุ ปาฬินเยน เวทิตพฺพาติ สมฺพโนฺธฯ นิกฺขนฺตา, อิติ ตสฺมา อณฺฑชาติ จ ชลาพุชาติ จ วุจฺจนฺติฯ กถํ อยํ นโย ปาฬินโย นาม โหตีติฯ ปาฬิยํ อณฺฑโกสํ วตฺถิโกสํ อภินิพฺภิชฺช อภินิพฺภิชฺช ชายนฺตีติ วจเนน อณฺฑโต ชลาพุโต ชาตา วิชาตา นิกฺขนฺตาติ อโตฺถ วิญฺญายติฯ อฎฺฐกถายํ ปน อเณฺฑชาตา ชลาพุมฺหิชาตาติ วุตฺตํฯ คพฺภปลิเวฐนาสโย นาม เยน ปลิเวฐิโต คโพฺภ ติฎฺฐติฯ วิภาวนิปาเฐ ‘‘อุกฺกํสคติ ปริเจฺฉทวเสนา’’ติ อุกฺกฎฺฐปฺปวตฺตินิยมนวเสนฯ อุกฺกฎฺฐนยวเสนาติ วุตฺตํ โหติฯ อภิรูปสฺส กญฺญา ทาตพฺพาติ เอตฺถ กญฺญา ทาตพฺพาติ สามญฺญโต วุเตฺตปิ อภิรูปสฺส ปุริสสฺสาติ วุตฺตตฺตา กญฺญาปิ อภิรูปกญฺญา เอว วิญฺญายติฯ อยํ อุกฺกฎฺฐนโย นามฯ ‘‘ตตฺถ ตานิ สพฺพานี’’ติอาทีสุฯ ตานิสพฺพานิปิ จกฺขุ โสต ฆาน ภาว ทฺวยานิ น โอมเกน กเมฺมน ลพฺภติฯ อุกฺกเฎฺฐน กเมฺมน เอว ลพฺภตีติ อธิปฺปาโยฯ วิภงฺคปาเฐฯ สทฺทายตนํ นาม ปฎิสนฺธิกาเล น ลพฺภตีติ วุตฺตํ ‘‘เอกาทสายตนานี’’ติฯ จกฺขุเวกลฺลสฺส ทส, โสตเวกลฺลสฺส อปรานิทส, จกฺขุ โสตเวกลฺลสฺสนว , คพฺภเสยฺยสฺสวเสน สตฺตายตนานิฯ ปาฬิยํ โอปปาติ กคพฺภเสยฺยกานํ เอว วุตฺตตฺตา ‘‘ปาฬิยํ อวุตฺตํปิปนา’’ติ วุตฺตํฯ อวุตฺตมฺปิ จกฺขาทิเวกลฺลํฯ ‘‘อญฺญมญฺญํ อวินาภาววุตฺติตา วุตฺตา’’ติ กถํ วุตฺตา ยสฺส ฆานายตนํ อุปฺปชฺชติ, ตสฺส ชิวฺหายตนํ อุปฺปชฺชตีติ, อามนฺตาฯ ยสฺส วา ปน ชิวฺหายตนํ อุปฺปชฺชติ, ตสฺส ฆานายตนํ อุปฺปชฺชตีติ, อามนฺตาติอาทินา วุตฺตา เปยฺยาลมุเขนฯ อาจริยานนฺทเตฺถเร น ปน อิจฺฉิตนฺติ สมฺพโนฺธฯ ‘‘ชิวฺหาเวกลฺลตาวิยา’’ติ ชิวฺหาเวกลฺลตานาม นตฺถิ วิยฯ ‘‘ฆานเวกลฺลตาปิ อตฺถีติ ยุตฺตํ’’ติ เอตฺถ ปาฬิยํ อฆานกานํ อิตฺถีนํ ปุริสานํติ อิทํ มาตุคเพฺภ ฆานายตเน อนุปฺปเนฺนเยว ปุเรตรญฺจ วนฺตานํ อิตฺถิปุริสานํ วเสน วุตฺตํฯ น ฆานเวกลฺลานํ อตฺถิตายาติปิ วทนฺติฯ คเพฺภ เสนฺตีติ คพฺภสยาฯ คพฺภสยา เอว คพฺภเสยฺยาฯ</p>


<p>ปวตฺติกาเลติอาทีสุฯ มูลฎีกาปาเฐฯ ‘‘โอรโต’’ติ ปฎิสนฺธิํ อุปาทาย วุตฺตํฯ เอกาทสมสตฺตาเห อนาคเตติ วุตฺตํ โหติฯ รูปายตนํ นุปฺปชฺชิสฺสติฯ โน จ จกฺขายตนํ นุปฺปชฺชิสฺสตีติ อิทํ อทฺธาปจฺจุปฺปนฺนวเสน วุตฺตํฯ ตสฺมา ปฎิสนฺธิโต ปฎฺฐาย อุปฺปนฺนํ รูปายตนํ ยาวชีวํปิ อุปฺปนฺนเนฺตฺวว วุจฺจติฯ น อุปฺปชฺชิสฺสมานนฺติฯ จกฺขายตนํ ปน เอกาทสมสตฺตาหา โอรโต ฐิตสฺส น อุปฺปนฺนํฯ ตทา อนุปฺปนฺนตฺตา เอกาทสเม สตฺตาเห สมฺปเตฺต อุปฺปชฺชิสฺสตีติ วตฺตพฺพํ โหติฯ ปจฺฉิม ภวิกตฺตา ปน ตทุภยมฺปิ ภวนฺตเร นุปฺปชฺชิสฺสติเยวาติฯ ฆานายตนํ นิพฺพเตฺตตีติ ฆานายตนานิพฺพตฺตตํ, กมฺมํฯ เตน กเมฺมน คหิตปฺปฎิสนฺธิกานํฯ อิทญฺจ ยทิ ตนฺนิพฺพตฺตเกน กเมฺมน ปฎิสนฺธิํ คเณฺหยฺยุํฯ ฆานายตเน อนุปฺปเนฺน อนฺตรา น กาลงฺกเรยฺยุนฺติ กตฺวา วุตฺตํฯ ตนฺนิพฺพตฺตเกน กเมฺมน ปฎิสนฺธิํ คณฺหนฺตาปิ ตโต พลวเนฺต อุปเจฺฉทกกเมฺม อาคเต สติฯ ฆานายตนุปฺปตฺติกาลํ อปตฺวา อนฺตรา นกาลงฺกโรนฺตีติ นตฺถิฯ ‘‘จกฺขุฆาเนสุ วุเตฺตสู’’ติ ฎีกายํ วุเตฺตสุฯ ‘‘อตฺถโต สิทฺธา เอวา’’ติ เอกาทสมสตฺตาเห อุปฺปนฺนาติ สิทฺธา เอวฯ ‘‘อีทิเสสุฐาเนสู’’ติ สภาวํ วิจาเร ตุํ ทุกฺกเรสุ  ฐาเนสุฯ อฎฺฐกถาเยว ปมาณํ กาตุํ ยุตฺตาติ อธิปฺปาโยฯ อฎฺฐกถาปาเฐฯ ‘‘ปุริมํ ภวจกฺกํ’’ติ อวิชฺชามูลกํ เวทนาวสานํ ภวจกฺกํฯ ‘‘อนุปุพฺพปฺปวตฺติทีปนโต’’ติ ยถา ปจฺฉิเม ตณฺหามูลเก ภวจเกฺก อุปปตฺติภวปฺปวตฺติํ วทเนฺตน ภวปจฺจยาชาตีติ เอวํ เอกโต กตฺวา วุตฺตา, น ตถา ปุริเม ภวจเกฺกฯ ตตฺถ ปน สงฺขารปจฺจยา วิญฺญาณํ, วิญฺญาณ ปจฺจยา นาม รูปนฺติอาทินา อนุปุพฺพปฺปวตฺติทีปนโตฯ ‘‘โส ปฎิกฺขิโตฺตเยวา’’ติ อายตนานํ กมโต วินิจฺฉยฎฺฐาเน เทสนากฺกโมว ยุโตฺตติ วตฺวา โส อุปฺปตฺติกฺกโม ปฎิกฺขิโตฺตฯ</p>


<p>สํยุตฺตเก ยกฺขสํยุตฺตปาฬิยํฯ คาถาสุฯ ‘‘กลลา’’ติ กลลโตฯ ‘‘อพฺพุทา’’ติ อพฺพุทโตฯ ‘‘เปสิยา’’ติ เปสิโตฯ ‘‘ฆนา’’ติ ฆนโตฯ ‘‘ชาติอุณฺณํสูหี’’ติ สุทฺธชาติกสฺส เอลกสฺส โลมํสูหิฯ ‘‘ปริปกฺกสมูหกํ’’ติ กลลโต ปรํ โถกํ ปริปกฺกญฺจ สมูหาการญฺจ หุตฺวาฯ ‘‘วิวตฺตมานํ ตพฺภาวํ’’ติ กลลภาวํ วิชหิตฺวา วตฺตมานํฯ ‘‘วิลีนติ ปุสทิสา’’ติ อคฺคิมฺหิ วิลีนติปุรสสทิสาฯ ‘‘มุจฺจตี’’ติ กปาเล นลคฺคติฯ เอตานิชายนฺตีติ เอวํ อฎฺฐกถายญฺจ วุตฺตํฯ ‘‘ทฺวา จตฺตาลีสเม สตฺตาเห’’ติ นวมาเส อติกฺกมฺม วีสติเมทิวเสฯ ยทิ เอวํ, ปญฺจเมสตฺตาเห ปญฺจปฺปสาขา ชายนฺติ, เอกาทสเมสตฺตาเห จตฺตาริ อายตนานิ ชายนฺติ, มเชฺฌปน ปญฺจสตฺตาหา อตฺถิฯ ตตฺถ กถนฺติ อาห ‘‘เอตฺถ จา’’ติอาทิํฯ ‘‘ฉสตฺตาหา’’ติ เอกาทสเมน สทฺธิํ ฉสตฺตาหาฯ เอกาทสเมปิ หิ ปจฺฉิมทิวเส ชาตตฺตา ฉทิวสานิ อวสิฎฺฐานิ โหนฺติฯ ‘‘ปริณตกาลา’’ติ ปริปกฺกกาลาฯ ปริปากคตา เอว หิ กมฺมชมหาภูตา สุปฺปสนฺนา โหนฺติฯ เตสญฺจ ปสาทคุณา ปสาทรูปา โหนฺตีติฯ ‘‘ตสฺสา’’ติ กลลสฺสฯ วณฺณชาตํ วา สณฺฐานํ วาติ สมฺพโนฺธฯ ‘‘อากาสโกฎฺฐาสิโก’’ติ มนุเสฺสหิ อากาสโกฎฺฐาเส ฐปิโตฯ หุตฺวาติ ปาฐเสโสฯ กถํ ปรมาณุโต ปริตฺตกํ สิยาติ อาห ‘‘โสหี’’ติอาทิํฯ ‘‘โส’’ติ ปรมาณุฯ ปฎิสนฺธิกฺขเณ กลลรูปํ กลาปตฺตยปริมาณํฯ ปรมาณุ ปน  เอกูนปญฺญาสกลาปปริมาโณฯ ตสฺมา ตํ ตโต ปริตฺตกนฺติ วุตฺตํ โหติฯ ปฎิสนฺธิกฺขณโต ปรํ ปน ตํปิ ขเณขเณ อุปจิตเมว โหติฯ ‘‘ธาตูนํ’’ติ จตุธาตุววตฺถาเน อาคตานํ จตุนฺนํ มหาภูตานํฯ กลลสฺสวา อุปจิตปฺปมาณํ คเหตฺวา วุตฺตนฺติปิ ยุชฺชติฯ ‘‘วตฺถุสฺมิํ’’ติ อพฺพุทาทิวตฺถุมฺหิฯ ‘‘ชลาพุมูลานุสาเรนา’’ติ ชลาพุชาตกาเล ตสฺส มูลานุ สาเรนาติ อธิปฺปาโยฯ คาถายํฯ ‘‘มาตุติโร กุจฺฉิคโต’’ติ วตฺตเพฺพ คาถาพนฺธวเสน ‘‘มาตุกุจฺฉิคโต ติโร’’ติ วุตฺตํฯ เตนาห ‘‘มาตุยา ติโรกุจฺฉิ คโต’’ติฯ ‘‘ฉิโทฺท’’ติ สุขุเมหิ ฉิเทฺทหิ สมนฺนาคโตฯ ลทฺธํวา ปานโภชนํฯ ‘‘ตโต ปฎฺฐายา’’ติ สตฺตรสมภวงฺคจิตฺตโต ปฎฺฐายฯ ‘‘รูปสมุฎฺฐาเน วุตฺตเมวา’’ติ รูปสมุฎฺฐาเน มูลฎีกาวาท วิจารณายํ ‘ยํ ปิตตฺถ น จ ยุตฺต’นฺติอาทินา วุตฺตเมวฯ ‘‘อโชฺฌหฎาหาราภาวโต’’ติ พหิทฺธาหาราภาวโตติ อธิปฺปาโยฯ ‘‘ตตฺถา’’ติ รูปพฺรหฺมโลเกฯ อภาวํ วเณฺณติฯ กสฺมาปน วเณฺณติ, นนุ วเณฺณนฺตสฺส อฎฺฐกถา วิโรโธ สิยาติฯ วิโรโธ วา โหตุ, อวิโรโธ วาฯ ปาฬิเยว ปมาณนฺติ ทเสฺสโนฺต ‘‘รูปธาตุยา’’ติอาทินา วิภเงฺค ปาฬิํ อาหริฯ ตตฺถ ‘‘รูปธาตุยา’’ติ รูปโลกธาตุยาฯ รูป พฺรหฺมโลเกติ วุตฺตํ โหติฯ ‘‘อุปปตฺติกฺขเณ’’ติ ปฎิสนฺธิกฺขเณฯ อาจริยสฺส อธิปฺปายํ วิภาเวโนฺต ‘‘เอตฺถจา’’ติอาทิมาหฯ ‘‘โผฎฺฐเพฺพ ปฎิกฺขิเตฺตปี’’ติ ปญฺจายตนานีติ วา ปญฺจธาตุโยติ วา ปริเจฺฉทกรณเมว ปฎิกฺขิ ปนํ ทฎฺฐพฺพํฯ ‘‘กิจฺจนฺตร สพฺภาวา’’ติ โผฎฺฐพฺพกิจฺจโต กิจฺจนฺตรสฺส วิชฺชมานตฺตาฯ กิมฺปน กิจฺจนฺตรนฺติฯ รูปกายสฺส ปวตฺติยา เหตุปจฺจยกิจฺจํฯ มหาภูตา เหตู มหาภูตา ปจฺจยา รูปกฺขนฺธสฺส ปญฺญาปนายาติ หิ ภควตา วุตฺตํฯ ตตฺถ เหตุกิจฺจํ นาม รูปชนนกิจฺจํฯ ปจฺจย กิจฺจํ นาม รูปูปตฺถมฺภน กิจฺจํฯ กิจฺจนฺตรเมวนตฺถีติ ฆานาทีนํ วิสย โคจรภาวกิจฺจํ เตสํ กิจฺจํ นาม, ตโต อญฺญํ กิจฺจํ นาม นตฺถิฯ ‘‘เยนา’’ติ กิจฺจนฺตเรนฯ ‘‘เต’’ติ คนฺธาทโยฯ อิทานิ อฎฺฐก ตานุคตํ  วาทํ ทเสฺสโนฺต ‘‘ยถาปนา’’ติอาทิมาหฯ ‘‘เยน กิจฺจวิเสเสนา’’ติ วิสยโคจรภาวกิจฺจวิเสเสนฯ รูปชนนรูปูปตฺถมฺภน กิจฺจวิเสเสน จฯ ‘‘สพฺพตฺถา’’ติ สพฺพสฺมิํ ปาฬิปฺปเทเสฯ ‘‘เตสํ’’ติ คนฺธาทีนํฯ ‘‘ตตฺถา’’ติ รูปโลเกฯ ‘‘นิสฺสนฺท ธมฺมมตฺตภาเวนา’’ติ เอตฺถ ยถา อคฺคิมฺหิ ชาเต ตสฺส นิสฺสนฺทา นาม อิจฺฉนฺตสฺสปิ อนิจฺฉนฺตสฺสปิ ชายนฺติเยวฯ วโณฺณปิ ชายติ, โอภาโสปิ, คโนฺธปิ, รโสปิ, ธูโมปิ, ปุปฺผุลฺลานิปิ กทาจิ ชายนฺติเยวฯ เตหิ วณฺณาทีหิ กรณีเย กิจฺจวิเสเส สติปิ อสติปิฯ ตถา มหาภูเตสุ ชาเตสุ เตสํ นิสฺสนฺทา นาม อิจฺฉนฺตสฺสปิ อนิจฺฉนฺตสฺสปิ กิจฺจวิเสเส สติปิ อสติปิ ชายนฺติเยวฯ เอวํ นิสฺสนฺทธมฺมมตฺตภาเวนฯ อนุปฺปเวโส ยุโตฺต สิยา อชฺฌตฺต สนฺตาเนติ อธิปฺปาโยฯ พหิทฺธา สนฺตาเน ปน วตฺถา ภรณ วิมานาทีสุ เตสํ ภาโว อิจฺฉิ ตโพฺพ สิยาฯ อชฺฌเตฺตปิ วา กายํ โอฬาริกํ กตฺวา มาปิตกาเลติฯ เอตฺถ จ ‘‘ธมฺมายตน ธมฺมธาตูสุ อนุปฺปเวโส’’ติ เอตฺถ อฎฺฐสาลินิยํ ตาวฯ เย ปน อนาปาตาคตา รูปาทโยปิ ธมฺมารมฺมณมิเจฺจว วทนฺตีติ วุตฺตํฯ ตํ ตตฺถ ปฎิกฺขิตฺตํฯ อนาปาตาคมนํ นาม วิสยโคจร กิจฺจรหิตตา วุจฺจติฯ ตญฺจ มนุสฺสานมฺปิ เทวานมฺปิ พฺรหฺมานมฺปิ ปสาทรูเปสุ อนาปาตา คมนเมว อธิเปฺปตํฯ ตํ ปน อตฺถินตฺถีติ วิจาเรตฺวา กเถตพฺพํฯ อปิ จ นิสฺสนฺทธมฺมา นาม โอฬาริกานํ มหาภูตานํ วิวิธาการาปิ ภเวยฺยุํฯ พฺรหฺมานํ ปน อชฺฌตฺต รูปํ อปฺปนา ปตฺตกมฺมวิเสเสน ปวตฺตํ อติสุขุมํ โหติฯ ตสฺมา กามสตฺต สนฺตาเน วิย ตตฺถ ปริปุณฺณํ นิสฺสนฺทรูปํ นาม วิจาเรตพฺพเมวฯ ธมฺมา รมฺมณญฺจ มุขฺยธมฺมารมฺมณํ อนุโลม ธมฺมายตนนฺติ ปาฬิยํ วุตฺตํ นตฺถิ เยวาติฯ ‘‘ชีวิต ฉกฺกญฺจา’’ติ วตฺตพฺพํ รูปโลเกฯ ‘‘ตตฺถา’’ติ อสญฺญสเตฺตฯ กามโลเก ชีวิตนวกํ กสฺมา วิสุํ น วุตฺตนฺติฯ ปฎิสนฺธิกฺขเณ กสฺมา น วุตฺตํฯ ปวตฺติกาเลปิ วิสุํ น วุตฺตเมวฯ ‘‘อาหารูปตฺถมฺภกสฺสา’’ติ อาหารสงฺขาตสฺส รูปูปตฺถมฺภกสฺสฯ ‘‘สกลสรีร พฺยาปิโน อนุปาลกชีวิตสฺสา’’ติ กายทสกภาวทสเกสุ ปริยาปนฺนสฺส ชีวิตสฺสฯ ‘‘เอต เทวา’’ติ  ชีวิตนวกเมวฯ ‘‘ตตฺถา’’ติ รูปโลเกฯ อุทยภูตสฺสา’’ติ วฑฺฒิภูตสฺสฯ ‘‘ทฺวีสุ อคฺคีสู’’ติ ปาจกคฺคิสฺมิญฺจ กายคฺคิสฺมิญฺจฯ อาตโงฺก วุจฺจติ โรโคฯ พหุโก อาตโงฺก ยสฺสาติ วิคฺคโหฯ ‘‘วิสมเวปากินิยา’’ติ วิสมํ ปาเจนฺติยาฯ ‘‘คหณิยา’’ติ อุทรคฺคินาฯ ‘‘ปธานกฺขมายา’’ติ ปธาน สงฺขาตํ ภาวนารพฺภกิจฺจํ ขมนฺติยาฯ ‘‘เอตํ’’ติ ชีวิตนวกํฯ ‘‘เถเรน จา’’ติ อนุรุทฺธเตฺถเรน จฯ ‘‘เอตํ’’ติ ชีวิต นวกํฯ ‘‘นิโรธกฺกโม’’ติ มรณาสนฺนกาเล นิโรธกฺกโมฯ ‘‘เอตฺถา’’ติ รูปโลเกฯ กเฬวรํ วุจฺจติ มตสรีรํฯ ตสฺส นิเกฺขโป กเฬวรนิเกฺขโปฯ อเญฺญสญฺจ โอปปาติกานํ กเฬวรนิเกฺขโป นาม นตฺถิฯ กสฺมา ปน เตสํ กเฬวรนิเกฺขโป นาม นตฺถีติ อาห ‘‘เตสญฺหี’’ติอาทิํฯ วิภาวนิปาเฐฯ สเพฺพสํปิ รูปพฺรหฺมานํฯ อาหารสมุฎฺฐานานํ รูปานํ อภาวโต ติสมุฎฺฐานานีติ วุตฺตํฯ อสญฺญสเตฺต จิตฺตสมุฎฺฐานานมฺปิ อภาวโต ทฺวิสมุฎฺฐานานีติ วุตฺตํฯ ‘‘ตานี’’ติ มรณาสนฺน จิตฺตสมุฎฺฐานานิฯ ตํ ปริมาณํ อสฺสาติ ตาวตฺตกํฯ ‘‘ลหุกครุกตาทิวิกาโร’’ติ สกลรูปกายสฺส ลหุกครุกาทิวิกาโรฯ อปิ จ ตตฺถ ทนฺธตฺตาทิกร ธาตุโกฺขภปจฺจยานํ สพฺพโส อภาวโต นิจฺจกาลมฺปิ สกลสรีรสฺส ลหุตาทิคุโณ วตฺตติเยวฯ กิํ ตตฺถ ปฎิปกฺข ธมฺมปฺปวตฺติ จินฺตายฯ ตถา อสญฺญสเตฺตปิ รุปฺปนวิการ จินฺตายาติฯ</p>

</p>


<p> นิพฺพานสงฺคเหฯ ทฺวีสุ นิพฺพานปเทสุ ปถมปทํ อวิญฺญาตตฺถํ สามญฺญ ปทํฯ ทุตียํ วิญฺญา ตตฺถํ วิเสสปทํฯ กิเลเส สเมตีติ สมโณฯ อริยปุคฺคโลฯ สมณสฺส ภาโว สามญฺญํฯ อริยมโคฺคฯ สามญฺญสฺส ผลานิ สามญฺญผลานิฯ โลกโต อุตฺตรติ อติกฺกมตีติ โลกุตฺตรํฯ โลเก น ปญฺญาวียตีติ ปญฺญตฺตีติ อิมมตฺถํ สนฺธาย ‘‘นหี’’ติอาทิมาห ฯ จตฺตาริมคฺคญฺญาณานิ จตุมคฺคญฺญาณนฺติ เอวํ สมาสวเสน เอกวจนนฺตํ ปทํ วากฺยํ ปตฺวา พหุวจนนฺตํ โหตีติอาห ‘‘จตูหิ อริยมคฺคญฺญาเณหี’’ติฯ ‘‘ตาทิสมฺหา’’ติ อริยมคฺคสทิสมฺหาฯ ‘‘วิมุขานํ’’ติ ปรมฺมุขานํฯ ‘‘ชจฺจนฺธานํ วิยา’’ติ ชจฺจนฺธานํ จนฺทมณฺฑลสฺส อวิสยภาโว วิยฯ ‘‘ตสฺสา’’ติ นิพฺพานสฺสฯ ตตฺถ ‘‘ชจฺจนฺธานํ’’ติ อวิสยปเท สามิปทํฯ ‘‘ตสฺสา’’ติ ภาวปทํฯ ‘‘ยํ กิญฺจี’’ติ กิญฺจิยํ อตฺถชาตํฯ อสฺสนิพฺพานสฺส สิทฺธตนฺติ สมฺพโนฺธฯ อปากฎสฺส ธมฺมสฺสฯ วายาโมปิ นาม น อตฺถิฯ กุโต ตสฺส สจฺฉิกรณํ ภวิสฺสตีติ อธิปฺปาโยฯ ‘‘เยนา’’ติ วายาเมนฯ ‘‘นิพฺพาเนน วินา’’ติ นิพฺพานารมฺมณํ อลภิตฺวาติ วุตฺตํ โหติฯ ‘‘อกิจฺจสิทฺธิํ’’ติ กิเลสปฺปหาน กิจฺจสฺส อสิทฺธิํฯ ‘‘ตโต’’ติ ตสฺมาฯ ‘‘วธายา’’ติ วธิตุํฯ ‘‘ปริสกฺกนฺตา’’ติ วายมนฺตาฯ คาถายํฯ ‘‘อโนฺตชฎา’’ติ อชฺฌตฺตสนฺตาเน ตณฺหาชฎา, ตณฺหาวินทฺธาฯ ‘‘พหิชฎา’’ติ พหิทฺธาสนฺตาเน ตณฺหาชฎา, ตณฺหาวินทฺธาฯ ‘‘ตสฺสา’’ติ ตณฺหายฯ ‘‘วตฺถุโต’’ติ วิสุํวิสุํ ชาตสรูปโตฯ ปรินิพฺพายิํสุ, ปรินิพฺพายนฺติ, ปรินิพฺพายิสฺสนฺตีติ ปรินิพฺพุตาฯ ตการปจฺจยสฺส กาลตฺตเยปิ ปวตฺตนโตฯ ยถา ทิฎฺฐา, สุตา, มุตา, วิญฺญาตา,ติฯ วิสิฎฺฐํ กตฺวา ชานิตพฺพนฺติ วิญฺญาณํฯ น นิทสฺสิตพฺพนฺติ อนิทสฺสนํฯ นตฺถิ อโนฺต เอตสฺสาติ อนนฺตํฯ สพฺพโต ปวตฺตา คุณปฺปภา เอตสฺสาติ สพฺพโตปภํฯ ‘‘ภควตา วุตฺตํ’’ติ ทีฆนิกาเย เกวฎฺฎสุเตฺต วุตฺตํฯ ‘‘สวนฺติโย’’ติ มหานทิโย วา กุนฺนทิโย วาฯ ‘‘อเปฺปนฺตี’’ติ ปวิสนฺติฯ ‘‘ธาราติ’’ เมฆวุฎฺฐิธาราฯ พุเทฺธสุ อนุปฺปชฺชเนฺตสุ เอกสโตฺตปิ ปรินิพฺพาตุํ น สโกฺกตีติ อิทํ พุทฺธุปฺปาทกเปฺป เอว ปเจฺจก สมฺพุทฺธาปิ อุปฺปชฺชนฺตีติ กตฺวา วุตฺตํฯ อปทาน ปาฬิยํ ปน พุทฺธสุญฺญกเปฺปปิ ปเจฺจกสมฺพุทฺธานํ อุปฺปตฺติ อาคตา เอวฯ ‘‘เอกสโตฺตปี’’ติ วา สาวกสโตฺต คเหตโพฺพฯ เอวญฺหิ สติ อปทานปาฬิยา อวิโรโธ โหติฯ ‘‘อาราเธนฺตี’’ติ สาเธนฺติ ปฎิลภนฺติฯ สพฺพโต ปวตฺตา คุณปฺปภา เอตสฺสาติ อตฺถํ สนฺธาย ‘‘สพฺพโตปภา สมฺปนฺนํ’’ติ  วุตฺตํฯ ‘‘โชติ วนฺต ตโรวา’’ติ โอภาสวนฺตตโร วาฯ สพฺพตฺถ ปภวติ สํวิชฺชตีติ สพฺพโตปภนฺติ อิมมตฺถํ สนฺธาย สพฺพโต วา ปภุตเมว โหตีติ วุตฺตํฯ เตนาห ‘‘น กตฺถจิ นตฺถี’’ติฯ ‘‘เอวํสเนฺต ปี’’ติ เอวํ วุตฺตนเยน เอกวิเธ สเนฺตปิฯ ‘‘อุปจริตุํ’’ติ อุปจารวเสน โวหริตุํฯ ‘‘ยถาหา’’ติ ตสฺมิํ เยวสุเตฺต ปุน กิํ อาหฯ ภวํ เนตีติ ภวเนตฺติฯ ภวตณฺหา เอวฯ ‘‘สมฺปรายิกา’’ติ จุติอนนฺตเร ปตฺตพฺพาฯ ทฺวินฺนํ ขีณาสวานํ อนุปาทิเสสตา วุตฺตาติ สมฺพโนฺธฯ เอตฺถ ‘‘อนุปาทิเสสตา’’ติ อนุปาทิเสสนิพฺพานํ วุจฺจติฯ เสเกฺขสุ อรหตฺตมคฺคฎฺฐสฺส เสกฺขสฺส กิเลสุปาทิเสส วเสน อนุปาทิเสสตา วุตฺตาฯ ‘‘กิเลสุปาทิเสโส’’ติ จ กิเลส สงฺขาโต อุปาทิเสโสฯ ตถา ขนฺธุปาทิเสโสปิฯ อนฺตราปรินิพฺพายีติอาทีสุ ปรินิพฺพานํ นาม กิเลสปรินิพฺพานํ วุตฺตํฯ อุภโต ภาค วิมุตฺตาทีนํ ปทโตฺถ นวมปริเจฺฉเท อาคมิสฺสติฯ ‘‘กิเลสกฺขเยน สเหว ขิยฺยนฺตี’’ติ ปจฺจุปฺปนฺนภเว อรหตฺตมคฺคกฺขเณ กิเลสกฺขเยน สทฺธิํ เอว ขิยฺยนฺติฯ อนุปฺปาท ธมฺมตํ คจฺฉนฺติฯ ตถา อนาคามิ ปุคฺคลสฺส กามปฎิสนฺธิกฺขนฺธาปิ อนาคามิมคฺคกฺขเณ, โสตาปนฺนสฺส สตฺตภเวฐเปตฺวา อวเสส กามปฎิสนฺธิกฺขนฺธา โสตาปตฺติ มคฺคกฺขเณ ตํ ตํ กิเลสกฺขเย น สเหว ขิยฺยนฺตีติฯ ปจฺจุปฺปนฺนกฺขนฺธา ปน กิเลสกฺขเยน สหขิยฺยนฺติฯ ขนฺธุปาทิเสสา นาม หุตฺวา ยาวมรณกาลา ขีณาสวานมฺปิ ปวตฺตนฺติฯ กสฺมา ปวตฺตนฺตีติ อาห ‘‘ยาวจุติยา ปวตฺตมานํ’’ติอาทิํฯ ปจฺจุปฺปนฺนกฺขนฺธสนฺตานํ ปน ธมฺมตาสิทฺธนฺติ สมฺพโนฺธฯ ‘‘ผลนิสฺสนฺทภูตํ’’ติ วิปากผลภูตญฺจ นิสฺสนฺทผลภูตญฺจ หุตฺวาฯ ‘‘เตนสเหวา’’ติ กิเลสกฺขเยน สเหวฯ ‘‘ยสฺมาปนา’’ติอาทีสุฯ ปริสมนฺตโต พุนฺธนฺติ นีวาเรนฺติ, สนฺติสุขสฺส อนฺตรายํ กโรนฺตีติ ปลิโพธาฯ กิเลสาภิสงฺขรณ กิจฺจานิ, กมฺมาภิสงฺขรณกิจฺจานิ, ขนฺธาภิสงฺขรณ กิจฺจานิ จฯ ปลิโพเธหิ สห วตฺตนฺตีติ สปลิโพธาฯ สงฺขาร นิมิเตฺตหิ สห วตฺตนฺตีติ สนิมิตฺตาฯ ตณฺหาปณิธีหิ สห วตฺตนฺตีติ สปณิหิตา ฯ‘‘ตโต’’ติ ปาปกมฺมโต, อปายทุกฺขโต จฯ ‘‘โกจี’’ติ โกจิธโมฺมฯ ‘‘นิโรเธตุํ สโกฺกตี’’ติ สกฺกายทิฎฺฐิยา นิรุทฺธาย เต นิรุชฺฌนฺติฯ อนิรุทฺธาย นนิรุชฺฌนฺติฯ ตสฺมา สกฺกายทิฎฺฐิ นิโรโธ นิพฺยาปารธโมฺมปิ สมาโน เต ปลิโพเธ นิโรเธติ นามฯ ‘‘นิโรเธตุํ สโกฺกตี’’ติ จ อพฺยาปาเร พฺยาปารปริกปฺปนาติ ทฎฺฐพฺพํฯ สกฺกายทิฎฺฐินิโรโธเยว เต ปลิโพเธ นิโรเธตุํ สโกฺกตีติ เอตฺถ ทฺวินฺนมฺปิ นิโรโธ เอโกเยวฯ เอวํ สเนฺตปิ อวิชฺชา นิโรธา สงฺขาร นิโรโธติอาทีสุ วิย อเภเท เภทปริกปฺปนา โหตีติฯ อุปฺปาโท จ ปวโตฺต จ อุปฺปาทปฺปวตฺตาฯ เต มูลํ ยสฺสาติ วิคฺคโหฯ เยน โอฬาริกากาเรนฯ มาเรนฺตีติ มาราฯ วธกปจฺจตฺถิกาติ วุตฺตํ โหติฯ กิเลสมาราทโยฯ มารา ทหนฺติ ติฎฺฐนฺติ เอเตสูติ มารเธยฺยาฯ มาเรติ จาเวติ จาติ มจฺจุฯ มรณเมวฯ มจฺจุทหติ ติฎฺฐติ เอเตสูติ มจฺจุเธยฺยาฯ ‘‘นตฺถิ ตสฺมิํ นิมิตฺตํ’’ติ วุเตฺต ปญฺญตฺติธเมฺมสุปิ อุปฺปาทปฺปวตฺตมูลํ นิมิตฺตํ นาม นตฺถิฯ เอวํสติ, เตหิ นิพฺพานสฺส อวิเสโส อาปชฺชตีติ โจทนาฯ ตํ ปริหรโนฺต ‘‘ตญฺหี’’ติอาทิมาหฯ วิทฺธํเสตฺวาติ จ สาเธนฺตนฺติ จ อตฺถวิเสส ปากฎตฺถาย อพฺยาปาเร พฺยาปาร ปริกปฺปนา เอวฯ ปณีตาทิเภเทฯ อิทํ พุทฺธานํ นิพฺพานํ ปณีตํฯ อิทํ ปเจฺจกพุทฺธานํ นิพฺพานํ มชฺฌิมํฯ อิทํ พุทฺธสาวกานํ นิพฺพานํ หีนนฺติ ภินฺนํ น โหตีติ โยเชตพฺพํฯ นานปฺปกาเรน จิตฺตํ นิเธติ เอเตนาติ ปณิหิตํฯ ‘‘นิเธตี’’ติ อารมฺมเณสุ นินฺนํ โปณํ ปพฺภารํ กตฺวา ฐเปตีติ อโตฺถฯ ตถา ปณิธานปณิธีสุฯ อตฺถโต เอกํ อาสาตณฺหาย นามํฯ ‘‘ลพฺภมานาปี’’ติ ภวสมฺปตฺติ โภคสมฺปตฺติโย ลพฺภมานาปิฯ ‘‘ปิปาสวินย ธมฺมตฺตา’’ติ ปาตุํ ปริภุญฺชิตุํ อิจฺฉา ปิปาสาฯ ปิปาสํ วิเนติ วิคเมตีติ ปิปาสวินโยฯ ‘‘เวทยิตสุขํ’’ติ เวทนาสุขํฯ ‘‘กตมํ ตํ อาวุโส’’ติ ปาฬิปาเฐ ‘‘ตํ’’ติ ตสฺมาฯ ‘‘ยเทตฺถ เวทยิตํ นตฺถี’’ติ ยสฺมา เอตฺถ เวทยิตํ นตฺถิฯ ตสฺมา นิพฺพาเน สุขํ นาม กตมนฺติ โยชนาฯ ‘‘เอตฺถา’’ติ เอตสฺมิํ นิพฺพาเนฯ ‘‘เอตเทเวตฺถา’’ติอาทิมฺหิฯ ‘‘เอต เทวา’’ติ  เอโสเอวฯ ยสฺมา เอตฺถ เวทยิตํ นตฺถิฯ ตสฺมา เอโส เวทยิตสฺส นตฺถิภาโว เอว เอตฺถนิพฺพาเน สุขนฺติ โยชนาฯ</p>


<p>‘‘เอตฺถ จา’’ติอาทีสุฯ ยเทตํ ขิยฺยนํ นิรุชฺฌนํ อตฺถีติ สมฺพโนฺธฯ เกจิ ปน ตํขิยฺยน นิรุชฺฌน กฺริยามตฺตํ นิพฺพานํ น โหติฯ อภาว ปญฺญตฺติมตฺตํ โหตีติ วทนฺติฯ ตํ ปฎิเสเธโนฺต ‘‘น หิตํ’’ติอาทิมาหฯ ‘‘ปญฺญตฺติรูปํ’’ติ ปญฺญตฺติสภาโวฯ ปาฬิปาเฐฯ ‘‘ปทหตี’’ติ วีริยํ ทฬฺหํ กโรติฯ ปหิโต อตฺตา อเนนาติ ปหิตโตฺตฯ ‘‘ปหิโต’’ติ ปทหิโตฯ อนิวตฺตภาเว ฐปิโตฯ เปสิโตติปิ วเณฺณนฺติฯ ‘‘กาเยนา’’ติ นามกาเยนฯ ตณฺหาวเส วตฺตนฺตีติ ตณฺหาวสิกาฯ ‘‘เตสํ ปี’’ติ เตสํ วาเทปิฯ ตสฺมิํ ขย นิโรธมเตฺต อนนฺตคุณา นาม นตฺถีติ อิมํ วาทํ วิโสเธตุํ ‘‘นิพฺพานสฺส จา’’ติอาทิ วุตฺตํฯ ‘‘ปฎิปกฺขวเสน สิชฺฌนฺตี’’ติ เอเตน วฎฺฎธเมฺมสุ มหนฺตํ อาทีนวํ ปสฺสนฺตา เอว เตสํ นิโรเธ มหนฺตํ คุณานิสํสํ ปสฺสนฺตีติ ทีเปติฯ เย ปน ยถาวุตฺตํ ขยนิโรธํ ปรมตฺถนิพฺพานนฺติ น ชานนฺติ, เตสํ วตฺตพฺพเมว นตฺถิฯ เอวํ คุณปทานํ คมฺภีรตฺตา ตํขยนิโรธมตฺตํ อนนฺตคุณานํ วตฺถุ น โหตีติ มญฺญนฺติฯ อิทานิ นิพฺพานํ ปรมํ สุขนฺติ วุตฺตํฯ กถํ ตํ ขยนิโรธมตฺตํ ปรมสุขํ นาม ภเวยฺยาติ อิมํ วาทํ วิโสเธตุํ ‘‘สนฺติสุขญฺจนามา’’ติอาทิ วุตฺตํฯ อตฺถิภิกฺขเวติ สุเตฺตฯ ‘‘โนเจตํ อภวิสฺสา’’ติ เอตํ อชาตํ โนเจ สนฺตํ วิชฺชมานํ น ภเวยฺยฯ ‘‘นยิมสฺสา’’ติ น อิมสฺสฯ ปจฺจกฺขภูตํ ขนฺธปญฺจกํ ทเสฺสโนฺต ‘‘อิมสฺสา’’ติ วทติฯ นิสฺสกฺกเตฺถ จ สามิวจนํฯ อิมสฺมา ชาตา ภูตา กตา สงฺขตา สตฺตานํ นิสฺสรณํ นาม น ปญฺญาเยยฺยาติ โยชนาฯ ปรตฺถปิ เอสนโยฯ เอสนโย สเพฺพสูติอาทีสุฯ ทุจฺจริต ธมฺมา นาม ปจฺจเย สติ, ชายนฺติฯ อสติ, น ชายนฺตีติ เอวํ ชาตํ วิย อชาตมฺปิ เตสํ อตฺถิฯ ยทิ จ อชาตํ นาม นตฺถิฯ ชาตเมว อตฺถิฯ เอวํสติ, อตฺตนิ ทุจฺจริตานํ อชาตตฺถาย สมฺมาปฎิปชฺชนฺตานํปิ สเพฺพ ทุจฺจริต ธมฺมา อตฺตนิ ชาตาเยว สิยุํ, โน อชาตาฯ กสฺมา, อชาตสฺส นาม นตฺถิตายาติอาทินา โยเชตพฺพํฯ</p>


<p>‘‘เอตฺตาวตา’’ติ , อตฺถิ ภิกฺขเว อชาตํติอาทินา ปาฬิวจเนนฯ สเพฺพสงฺขารา สมนฺติ วูปสมนฺติ เอตฺถาติ สพฺพสงฺขาร สมโถฯ สเพฺพ อุปธโย เอตฺถ นิสฺสชฺชนฺติ อริยาชนาติ สพฺพุปธินิสฺสโคฺคฯ ‘‘อุปลพฺภมาโน’’ติ สนฺติลกฺขเณน ญาเณน อุปลพฺภมาโนฯ ‘‘เอสิํสู’’ติ กตฺวา เอสนกิจฺจสฺส สิขาปตฺตํ อตฺถํ ทเสฺสตุํ ‘‘อธิคจฺฉิํสู’’ติ วุตฺตํฯ</p>

</p>

</p>





