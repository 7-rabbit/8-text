<h1>๕. ณาทิกณฺฑ</h1>
<p>
สมาโส  
ปทสํเขโป, ปทปจฺจยสํหิตํ;  
  
ตทฺธิตํ นาม โหตีติ, วิเญฺญยฺยํ เตส+มนฺตรํฯ  
</p>
  
<h3>๑. โณ วา+ปเจฺจ</h3>
<p>ฉฎฺฐียนฺตา นามสฺมา วา ณปจฺจโย โหติ อปเจฺจ+ภิเธเยฺยฯ อปจฺจสทฺทสมฺพนฺธิเตฺตน อปจฺจวนฺตโต กตสรปจฺจโย สมตฺถฺยโต ฉฎฺฐฺยนฺตโต โหตีติ ‘‘ฉฎฺฐียนฺตา นามสฺมา’’ติ สุเตฺต อวุตฺตมฺปิ วุตฺตํฯ ณาทีนํ ตทฺธิตนฺติ ปุพฺพาจริยสญฺญาฯ ณกาโร วุทฺธฺยโตฺถฯ เอว+มญฺญตฺราปิฯ ณาทิวุตฺติตฺตา ‘‘เอกตฺถตายํ’’ติ วิภตฺติโลโปฯ</p>


<h3>๑๒๔. สราน+มาทิสฺสา+ยุวณฺณสฺสา+เอโอ ณานุพเนฺธ</h3>
<p>สราน+มาทิภูตา เย อการิ+วณฺณุ+วณฺณา, เตสํ อา+เอ+โอ วา โหนฺติ ยถากฺกมํ ณานุพเนฺธติ อการสฺส อากาโรฯ อา+เอ+โอนํ วุทฺธีติปิ ปุพฺพาจริยสญฺญาฯ วสิฎฺฐสฺสา+ปจฺจํ วาสิโฎฺฐฯ วีมฺหิ วาสิฎฺฐีฯ เวติ วสิฎฺฐสฺสา+ปจฺจํติ วากฺยสฺส จ วสิฎฺฐาปจฺจํติ สมาสสฺส จ วิกปฺปตฺถํฯ โส จ วาสโทฺท ยาว ‘‘สกเตฺถ’’ติ อธิกรียติฯ</p>


<p>
นปุํสเกน ลิเงฺคน, สโทฺท+ทาหุ ปุเมน วา;  
  
นิทฺทิสฺสตีติ ญาตพฺพ+มวิเสเส ปนิ+จฺฉิเตติ –  
</p>
  
<p>วุตฺตตฺถา อปจฺจสทฺทสฺส นปุํสกเตฺถปิ ปุตฺตปุตฺตีนํ ทฺวินฺนมฺปิ วาจโก โหติฯ</p>


<p>
ณาทโย+ภิเธยฺยลิงฺคา  
, อปเจฺจ ตฺว+นปุํสกา;  
  
นปุํสเก สกเตฺถ โณฺย, ภิโยฺย ภาวสมูหชา;  
  
ตา ตุ+ตฺถิย+มสํขฺยาเน, ตฺวาทิจีปจฺจยนฺตกาฯ  
</p>
  
<p>ภารทฺวาชสฺส อปจฺจํ=ปุโตฺต ภารทฺวาโช, เอวํ เวสฺสามิโตฺต, โคตโมฯ เอตฺถ จ อ+ยุวณฺณนฺตาภาวา อา+เอ+โอนํ น วุทฺธิฯ วาสุเทวสฺส อปจฺจํ วาสุเทโว, พลเทโวฯ จิตฺตโกติอาทีสุ ปน สํโยคนฺตตฺตา ‘‘สํโยเค กฺวจี’’ติ กฺวจิ น วุทฺธิฯ อุปคุโน อปจฺจํ โอปคโว โอปควีฯ เอตฺถ ‘‘อุวณฺณสฺสา+วง สเร’’ติ อุการสฺส อวงฯ</p>


<p>วจฺฉสฺสา+ปจฺจนฺติ วิคฺคยฺห ปุพฺพสุเตฺตน ณปจฺจเย กเต ปุน วจฺฉสฺสา+ปจฺจํติ วิคฺคโหฯ</p>


<h3>๒. วจฺฉาทิโต ณาน+ณายนา</h3>
<p>วจฺฉาทีหิ อปจฺจปจฺจยเนฺตหิ โคตฺตาทีหิ จ สเทฺทหิ ณาน+ณายนปจฺจยา วา โหนฺติ อปเจฺจฯ วจฺฉาโน, วจฺฉายโน, ‘‘สํโยเค กฺวจี’’ติ น วุทฺธิฯ กติสฺสา+ปจฺจํ กโจฺจ, ‘‘ณฺย ทิจฺจาทีหี’’ติ โณฺย, ‘‘โลโป+วณฺณิ+วณฺณานํ’’ติ อการโลเป จวคฺคปุพฺพรูปานิฯ กจฺจสฺสา+ปจฺจํ กจฺจาโน, กจฺจายโน, ยาคเม กาติยาโนฯ มุคฺคสฺสา+ปจฺจํ=นตฺตาทีติ วาเกฺย วุทฺธิ+อิการโลป+ปุพฺพรูปานิฯ โมคฺคลฺลสฺสา+ปจฺจํติ ปุนณาน+ณายนา โหนฺติ, โมคฺคลฺลาโน โมคฺคลฺลายโนฯ อิเม จตฺตาโร อปจฺจปจฺจยนฺตาฯ โคตฺตาทิโต ยถาสกฎสฺสา+ปจฺจํ นตฺตาทีหิ สกฎาโน สกฎายโนฯ กณฺหสฺสา+ปจฺจํ นตฺตาทิ กณฺหาโน กณฺหายโนฯ เอวํ อคฺคิเวสฺสาโน อคฺคิเวสฺสายโน , มุญฺชาโน มุญฺชายโน, กุญฺชาโน กุญฺชายโนฯ สพฺพตฺถ สํโยคตฺตา น วุทฺธิฯ อากติคโณ+ยํฯ</p>


<h3>๓. กตฺติกาวิธวาทีหิ เณยฺยเณรา</h3>
<p>กตฺติกาทีหิ วิธวาทีหิ จ เณยฺยเณรปฺปจฺจยา โหนฺติ วา ยถากฺกมํฯ กตฺติกาย อปจฺจํ กตฺติเกโยฺย, ครุโฬ วินตาย=สุปณฺณมาตุยา อปจฺจํ เวนเตโยฺยฯ โรหิณิยา อปจฺจํ โรหิเณโยฺย, คงฺคาย อปจฺจํ คเงฺคโยฺยฯ เอวํ ภาคิเนโยฺย, นาเทโยฺย, อเนฺตโยฺย, อาเหโยฺย, กาเปโยฺย, สุจิยา อปจฺจํ โสเจโยฺย, พาเลโยฺยฯ เณเร-วิธวาย อปจฺจํ เวธเวโรฯ พนฺธกิยา=อภิสาริกาย อปจฺจํ พนฺธ-เกโรฯ สมณสฺส อุปชฺฌายสฺสา+ปจฺจํ สามเณโร, นาฬิเกโร อิจฺจาทิฯ</p>


<h3>๔. ณฺย ทิจฺจาทีหิ</h3>
<p>ทิติปฺปภุตีหิ โณฺย โหติ อปเจฺจฯ</p>


<h3>๑๒๕. สํโยเค กฺวจิ</h3>
<p>สํโยควิสเย กฺวจิ อา+เอ+โอวุทฺธิโย โหนฺติ ณานุพเนฺธฯ</p>


<h3>๑๓๑. โลโป+วณฺณิ+วณฺณานํ</h3>
<p>อวณฺณิ+วณฺณานํ โลโป โหติ ยการาโท ปจฺจเยฯ ทิติยา=อสุรมาตุยา อปจฺจํ เทโจฺจ อาทิโจฺจฯ กุณฺฑนิยา อปจฺจํ โกณฺฑโญฺญ, นสฺส เญฺญ ปุพฺพรูปํฯ อทิตีติ เทวมาตาฯ</p>


<p>ภาตุโน  อปจฺจํ ภาตโพฺย, ‘‘ยมฺหิ โคสฺส จา’’ติ ยมฺหิ อุสฺส อวง อการโลปปุพฺพรูปานิฯ</p>


<h3>๕. อา ณิ</h3>
<p>อการนฺตโต ณิ วา โหต+ปเจฺจ พหุลํฯ อา=ติ นามวิเสสนตฺตา อ-การนฺตโตติ วุตฺตํฯ ทกฺขสฺสา+ปจฺจํ ทกฺขิ, ทตฺติ, โทณิ, วาสวิ, วารุณิฯ ชินทตฺตสฺสา+ปจฺจํ เชนทตฺติ, สุโทฺธทนิ, อานุรุทฺธิ อิจฺจาทิฯ</p>


<h3>๖. ราชโต โญฺญ ชาติยํ</h3>
<p>ราชโต โญฺญ วา โหต+ปเจฺจ ขตฺถิยชาติยํ คมฺยมานายํฯ รโญฺญ อปจฺจํ ราชโญฺญฯ ชาตียนฺติ กิํ, ราชาปจฺจํฯ</p>


<h3>๗. ขตฺตา ยิ+ยา</h3>
<p>ติชาติยํ อปเจฺจ ย+อิยา โหนฺติฯ ขตฺตสฺสา+ปจฺจํ ขโตฺย ขตฺติโยฯ ชาติยํ เตฺวว, ขตฺติฯ</p>


<h3>๘. มนุโต สฺส+สณ</h3>
<p>มนุโต ชาติสมุทาเย สฺส+สณ โหนฺตุ+ปเจฺจฯ มนุโน อปจฺจํ มนุโสฺส มานุโส, มนุสฺสี มานุสีฯ ชาติยํ เตฺวว, มานโว, นสฺส โณ, มาณโวฯ</p>


<h3>๙. ชนปทนามสฺมา ขตฺติยา รเญฺญ จ โณ</h3>
<p>ชนปทสฺส ยํ นามํ, ตํ นามสฺมา ขตฺติยา อปเจฺจ รเญฺญ จ โณ โหติฯ ปญฺจาลานํ อปจฺจํ ราชา วา ปญฺจาโล, โกสโล , มาคโธ, โอกฺกาโกฯ ชนปทนามสฺมาติ กิํ, ทาสรถิฯ ขตฺติยาติ กิํ, ปญฺจาลสฺส พฺราหฺมณสฺสา+ปจฺจํ ปญฺจาลิฯ</p>


<h3>๑๐. ณฺย กุรุสิวีหิ</h3>
<p>กุรุสิวีหิ อปเจฺจ รเญฺญ จ โณฺย โหติฯ กุรูนํ อปจฺจํ ราชา วา โกรโพฺยฯ ‘‘ยมฺหิ โคสฺส จา’’ติมินา อวง, พการปุพฺพรูปานิฯ เสโพฺพ, อิโลโปฯ (อปจฺจตทฺธิตํ)ฯ</p>


<h3>๑๑. ณ ราคา เตน รตฺตํ</h3>
<p>ราควาจีตติยนฺตโต รตฺต+มิเจฺจ+ตสฺมิํ อเตฺต โณ โหติฯ กุสุมฺภาทีหิ วณฺณนฺตรปตฺตํ รตฺตํ นามฯ กสาเวน รตฺตํ กาสาวํฯ เอวํ กุสุเมฺภน รตฺตํ โกสุมฺภํ, หาลิทฺทํ, ปตฺตงฺคํ, มเญฺชฎฺฐํ, กุงฺกุมํฯ อิธ น โหติ นีลํ ปีตนฺติ, คุณวจนตฺตา เณน วินาปิ ทพฺพสฺสา+ภิธานโตฯ</p>


<h3>๑๒. นกฺขเตฺตนิ+นฺทุยุเตฺตน กาเล</h3>
<p>ตติยนฺตโต นกฺขตฺตา เตน ลกฺขิเต กาเล โณ โหติ, ตํ เจ นกฺขตฺต+มินฺทุยุตฺตํ โหติฯ ผุเสฺสน อินฺทุยุเตฺตน ลกฺขิตา ปุณฺณมาสี ผุสฺสี รตฺติ, ผุโสฺส อโห, มฆาย อินฺทุยุตฺตาย ลกฺขิตา ปุณฺณมาสี มาฆี, มาโฆฯ</p>


<h3>๑๓. สา+สฺส เทวตา ปุณฺณมาสี</h3>
<p>เสติ ปฐมนฺตา อเสฺสติ ฉฎฺฐิยเตฺถ โณ โหติ, ยํ ปฐมนฺตํ, สา เจ เทวตา ปุณฺณมาสี วาฯ สุคโต เทวตา อสฺส โสคโต, มาหิโนฺท, ยาโม, วารุโณฯ พุโทฺธ อสฺส เทวตาติ  พุโทฺธฯ ผุสฺสี ปุณฺณมาสี อสฺส สมฺพนฺธินีติ ผุโสฺส มาโสฯ เอวํ มาโฆ, ผคฺคุโน, จิโตฺต, เวสาโข, เชฎฺฐมูโล, อาสาโฬฺห, สาวโณ, โปฎฺฐปาโท, อสฺสยุโช, กตฺติโก, มาคสิโรฯ ปุณฺณมาสี จ ภตกมาสสมฺพนฺธินี น โหติ, ปุโณฺณ มา อสฺสนฺติ นิพฺพจนา, อโต เอว นิปาตนา โณ, สาคโม จฯ</p>


<h3>๑๔. ต+มธีเต ตํ ชานาติ ก+ณิกา จ</h3>
<p>ทุติยนฺตโต ต+มธีเต ตํ ชานาตีติ เอเตสฺว+เตฺถสุ โณ โหติ โก ณิโก จฯ เอตฺถ จสโทฺท โก จณิโก จ โหตีติ สมุจฺจิโน, โน ณปจฺจยํฯ พฺยากรณ+มธีเต ชานาตีติ วา เวยฺยากรโณ, วิ+อา+กรณนฺติ วิจฺฉิชฺช กตยาเทสสฺสิ+การสฺส ‘‘ตทาเทสา ตทีว ภวนฺตี’’ติ ญายา ‘‘สราน’’มิจฺจาทินา เอกาเร ยาคมทฺวิตฺตานิฯ เอวํ โมหุโตฺต, เนมิโตฺต, องฺควิโชฺช, วตฺถุวิโชฺช, ฉนฺทโส, ‘‘มนา, ทีนํ สก’’ อิติ สกาคโมฯ กมโก, ปทโก, เวนยิโก, สุตฺตนฺติโก, อาภิธมฺมิโกฯ ทฺวิตคฺคหณํ อเชฺฌนชานเน จ วิสุํ วิสุํ ปจฺจยวิธานตฺถํ, อเชฺฌนวิสยทสฺสนตฺถํ, ปสิทฺธุปสํหรณตฺถญฺจฯ</p>


<h3>๑๕. ตสฺส วิสเย เทเส</h3>
<p>ฉฎฺฐิยนฺตา วิสเย เทสสรูเป โณ โหติฯ วสาตีนํ วิสโย เทโส วาสาโตฯ เทเสติ กิํ, จกฺขุสฺส วิสโย รูปํ, เทวทตฺตสฺส วิสโย+นุวาโกฯ</p>


<h3>๑๖. นิวาเส ตนฺนาเม</h3>
<p>ติ ตนฺนาเม  นิวาเส เทเส โณ โหติฯ สิวีนํ นิวาโส เทโส เสโพฺพฯ เอตฺถ ‘‘ยวา สเร’’ติ ยกาเร พการปุพฺพรูปานิฯ วาสาโตฯ</p>


<h3>๑๗. อทูรภเวติ</h3>
<p>โณ, วิทิสาย อทูรภวํ เวทิสํฯ</p>


<h3>๑๘. เตน นิพฺพเตฺตติ</h3>
<p>ตติยนฺตา นิพฺพตฺตเตฺถ โณ โหติฯ กุสเมฺพน นิพฺพตฺตา โกสมฺพี นครํ, เอวํ กากนฺที, มากนฺที, สหเสฺสน นิพฺพตฺตา สาหสฺสี ปริขา, เหตุมฺหิ กตฺตริ กรเณ จ ยถาโยคํ ตติยาฯ</p>


<h3>๑๙. ต+มิธ+ตฺถิ</h3>
<p>ตนฺติ ปฐมนฺตา อิธาติ สตฺตมฺยเตฺถ เทเส ตนฺนาเม โณ โหติ, ยํ ตํ ปฐมนฺต+มตฺถิ เจฯ อุทุมฺพรา อสฺมิํ เทเส สนฺตีติ โอทุมฺพโร, พาทโร, ปพฺพโชฯ</p>


<h3>๒๐. ตตฺร ภเวติ</h3>
<p>สตฺตมฺยนฺตา ภวเตฺถ โณฯ อุทเก ภโว โอทโก, โอรโส, ชานปโท, มาคโธ, กาปิลวตฺถโว, โกสโมฺพ, มนสิ ภวํ มานสํ สุขํ, สกาคโมฯ สารโส สกุโณ, สารสี สกุณี, สารสํ ปุปฺผํฯ มิเตฺต ภวา เมตฺตา เมตฺตี วาฯ ปุเร ภวา โปรี วาจาฯ ปาวุเส ภโว ปาวุโส เมโฆฯ ปาวุสา  รตฺติ, ปาวุสํ อพฺภํฯ สารโท, สารทา, สารทํ ปุปฺผํฯ มาธุโร ชโน, มาธุรา คณิกา, มาธุรํ วตฺถํฯ</p>


<h3>๒๑. อชฺชาทีหิ ตโนติ</h3>
<p>ภวเตฺถ ตโนฯ อชฺช ภโว อชฺชตโน, สฺวาตโน, หิยฺยตโนฯ ‘‘เอโอน+ม วเณฺณ’’ติ เอโอนํ อ โหติฯ</p>


<h3>๒๒. ปุราโต โณ จติ</h3>
<p>ภวเตฺถ โณ ตโน จฯ เอตฺถ ณกาโร อวยโว, เนวา+นุพโนฺธฯ ปุราโณ, ปุราตโนฯ</p>


<h3>๒๓. อมาตฺว+โจฺจติ</h3>
<p>ภวเตฺถ อโจฺจ โหติฯ อมา=สห ภโว อมโจฺจฯ</p>


<h3>๒๔. มชฺฌาทิตฺวิ+โมติ</h3>
<p>ภวเตฺถ อิโม, มเชฺฌ ภโว มชฺฌิโมฯ เอวํ อนฺติโม, เหฎฺฐิโม, อุปริโม, โอริโม, ปาริโม, ปจฺฉิโม, อพฺภนฺตริโธ, ปจฺจนฺติโมฯ</p>


<h3>๒๕. กณ+เณยฺย+เณยฺยก+ยิ+ยาติ</h3>
<p>ภวเตฺถ กณอาทโย โหนฺติฯ กณ-กุสินารายํ ภโว โกสินารโก, มาคธโก, อารญฺญโก วิหาโร, ราชคหโก, โกสมฺพโก, อินฺทปตฺตโก, กาปิลโก, ภารุกจฺฉโก, นาครโกฯ อเงฺคสุ ชาโต องฺคโก, โกสลโก, เวเทหโก, กโมฺพชโก, คนฺธารโก, โสวีรโก, สินฺธวโก, อสฺสโก อิจฺจาทิฯ เณยฺย-คเงฺคโยฺย, ปพฺพเตโยฺย, วาเนโยฺยฯ เณยฺยก-โกสเลยฺยโก , พาราณเสยฺยโก, จเมฺปยฺยโก, สิลาย ชาตํ เสเลยฺยกํ, มิถิเลยฺยโกฯ พาราณเสยฺยโกตฺยาทีสุ ‘‘ทิสฺสนฺต+เญฺญปิ ปจฺจยา’’ติ เอยฺยโก, เอวํ อุปริ สุเตฺต ทสฺสิตปจฺจยโต วิสุํ ปจฺจเย ทสฺสิเต อิมินา สุเตฺตนาติ ทฎฺฐพฺพํฯ ย-คโมฺม, ยมฺหิ อการโลเป ปุพฺพรูปํ รโสฺส จฯ ทิโพฺพฯ อิย-อุทริโย, ทิวิโย, ปญฺจาลิโย, โพธิปกฺขิโย, โลกิโยฯ</p>


<h3>๒๖. ณิโก</h3>
<p>สตฺตมฺยนฺตา ภวเตฺถ ณิโก โหติฯ สรเท ภโว สารทิโก ทิวโส, สารทิกา รตฺติฯ</p>


<h3>๒๗. ต+มสฺส สิปฺปํ สีลํ ปณฺยํ ปหรณํ ปโยชนํ</h3>
<p>ปฐมนฺตา สิปฺปาทิวาจกา อเสฺสติ ฉฎฺฐฺยเตฺถ ณิโก โหติฯ วีณาวาทนํ สิปฺป+มสฺส เวณิโก, วีณาวาทนํ อเภโทปจาเรน วีณา นามฯ โมทิงฺคิโก, วํสิโกฯ ปํสุกูลธารณํ สีล+มสฺส ปํสุกูลิโก, เตจีวริโกฯ คโนฺธ ปณฺย+มสฺส คนฺธิโก, เตลิโก, โคฬิโก, ปูวิโก, ปณฺณิโก, ตมฺพุลิโก, โลณิโกฯ จาโปปหรณ+มสฺส จาปิโก, โตมริโก, มุคฺคริโก, โมสลิโกฯ อุปธิ=กฺขนฺธาทิ ปโยชน+มสฺส โอปธิกํ, สาติกํ, สาหสฺสิกํฯ</p>


<h3>๒๘. ตํ หนฺต+รหติ คจฺฉตุ+ญฺฉติ+จรติ</h3>
<p>ทุติยนฺตา หนฺตีติ เอวมาทีสฺว+เตฺถสุ ณิโก โหติฯ ปกฺขิโน หนฺตีติ ปกฺขิโก, สากุณิโก, มายูริโก, มเจฺฉ หนฺตีติ มจฺฉิโก, เมนิโกฯ มิเค หนฺตีติ มาควิโก, วการาคโม ฯ มิคสฺส ‘‘ตทมินา’’ทินา มควาเทเสปิ มาควิโกฯ โอรพฺภิโก, หาริณิโกฯ สูกริโกติ อิโกฯ สต+มรหตีติ สาติกํ, สนฺทิฎฺฐิกํ, เอหิ ปสฺส วิธิํ อรหตีติ เอหิปสฺสิโกฯ เอตฺถ ตฺยาทฺยนฺตสมุทายโต อนุกรณตฺตา วา ตทฺธิตสฺส อภิธานลกฺขณตฺตา วา พหุลํวิธาเนน วา ปจฺจโยฯ สาหสฺสิโก, กุมฺภิโก, โทณิโก, อทฺธมาสิโก, กหาปณิโก, อาสีติกา คาถา, นาวุติกาฯ สหสฺสิโยติ อิโยฯ ปรทารํ คจฺฉตีติ ปารทาริโก, มคฺคิโก, ปญฺญาสโยชนิโก, ปถิโกฯ พทเร อุญฺฉตีติ พาทริโก, สามากิโกฯ ธมฺมํ จรตีติ ธมฺมิโก, อธมฺมิโกฯ</p>


<h3>๒๙. เตน กตํ กีตํ พทฺธ+มภิสงฺขตํ สํสฎฺฐํ หตํ หนฺติ ชิตํ ชยติ ทิพฺพติ ขนติ ตรติ จรติ วหติ ชีวติติ</h3>
<p>กตาทีสฺว+เตฺถสุ ณิโกฯ กาเยน กตํ กายิกํ, วาจสิกํ, มานสิกํติ สกาคโมฯ วาเตน กโต อาพาโธ วาติโต, เสมฺหิโก, ปิตฺติโกฯ สเตน กีตํ สาติกํ, สาหสฺสิกํ, วเตฺถน กีตํ วตฺถิกํ, กุมฺภิกํ, โสวณฺณิกํ, ฆาติกํฯ มูลโตว ปจฺจโย, อมูลวาจิตฺตา เทวทเตฺตน กีโตติ น โหติ, ตทตฺถาปฺปตีติยาฯ วรตฺถาย พโทฺธ วารตฺติโก, อายสิโก, ปาสิโก, สุตฺติโกฯ ฆเตน อภิสงฺขตํ สํสฎฺฐํ วา ฆาติกํ, โคฬิกํ, ทธิกํ, มารีจิกํฯ ชาเลน หโต หนฺตีติ วา ชาลิโก, พาลิสิโกฯ อเกฺขหิ ชิตํ อกฺขิกํ ธนํ, สาลากิกํ, ตินฺทุกิโก, อมฺพผลิโกฯ อเกฺขหิ ชยติ ทิพฺพติ วา อกฺขิโกฯ ขณิตฺติยา ขนตีติ  ขาณิตฺติโก, กุทฺทาลิโกฯ เทวทเตฺตน ชิตํ, องฺคุลฺยา ขนตีติ น โหติ, ตทตฺถานวคมาฯ อุฬุเมฺปน ตรตีติ โอฬุมฺปิโก, อุฬุมฺปิโกติ อิโกฯ กุลฺลิโก, โคปุจฺฉิโก, นาวิโกฯ สกเฎน จรตีติ สากฎิโก, รถิโกฯ ปรปฺปิโกติ อิโกฯ ขเนฺธน วหตีติ ขนฺธิโกฯ อํสิโก, สีสิโกติ อิโกฯ เวตเนน ชีวตีติ เวตนิโก, ภติโก, กยิโก, วิกฺกยิโก, กยวิกฺกยิโกติ อิโกฯ</p>


<h3>๓๐. ตสฺส สํวตฺตติ</h3>
<p>จตุตฺถฺยนฺตา สํวตฺตตีติ อสฺมิํ อเตฺถณิโก โหติฯ ปุนพฺภวาย สํวตฺตตีติ โปโนพฺภวิโก, อิตฺถิยํ โปโนพฺภวิกาฯ โลกาย สํวตฺตตีติ โลกิโกฯ สุฎฺฐุ อโคฺคติ สโคฺค, สคฺคาย สํวตฺตตีติ โสวคฺคิโก, สโสฺส+วก ตทมินาทีปาฐาฯ ธนาย สํวตฺตตีติ ธญฺญํฯ</p>


<h3>๓๑. ตโต สมฺภูต+มาคตํ</h3>
<p>ปญฺจมฺยนฺตา สมฺภูต+มาคตนฺติ เอเตสฺว+เตฺถสุ ณิโก โหติฯ มาติโต สมฺภูต+มาคตํวา+ติ เอตฺถ ‘‘มาติโต จ ภคินิยํโจฺฉ’’ติ ‘‘มาติโต’’ติ ภาเคน อุสฺส อิมฺหิ วากฺยํ, รสฺสทฺวิเตฺตสุ มตฺติกํ, เปตฺติกํฯ ณฺย+ริยณ+รฺยปจฺจยาปิ ทิสฺสนฺติฯ สุรภิโต สมฺภูตํ โสรภฺยํฯ ยมฺหิ ถญฺญํฯ อุภยตฺถ ‘‘โลโป+วณฺณิ+วณฺณานํ’’ติ โลโปฯ ริยณ-ปิตุโต สมฺภูโต เปตฺติโย, มาติโย, ‘‘รานุพเนฺธ+นฺตสราทิสฺสา’’ติ อุโลโป, มตฺติโยฯ รฺยมฺหิ-อุโลโป, จวคฺคปุพฺพรูปานิ, มโจฺจ วาฯ</p>


<h3>๓๒. ตตฺถ วสติ วิทิโต ภโตฺต นิยุโตฺต</h3>
<p>สตฺตมฺยนฺตา  วสตีเตฺววมาทีสฺว+เตฺถสุ ณิโก โหติฯ รุกฺขมูเล วสตีติ รุกฺขมูลิโก, อารญฺญิโก, ราชคหิโก, มาคธิโก, โสสานิโกฯ โลเก วิทิโต โลกิโกฯ จตุมหาราเชสุ ภตฺตา จาตุมฺมหาราชิกาฯ ทฺวาเร นิยุโตฺต โทวาริโก, ทโสฺสก ตทมินาทิปาฐาฯ ภณฺฑาคาริโกฯ อิเก-นวกมฺมิโก, อาทิกมฺมิโกฯ กิเย-ชาติกิโย, อนฺธกิโยฯ</p>


<h3>๓๓. ตสฺสิ+ทํ</h3>
<p>ฉฎฺฐิยนฺตา อิท+มิจฺจ+สฺมิํ อเตฺถ ณิโก โหติฯ สงฺฆสฺส อิทํ สงฺฆิกํ, ปุคฺคลิกํ, สกฺยปุตฺติโก, นาฎปุตฺติโก, เชนทตฺติโกฯ กิเย-สสฺส อิทํ สกิโย, ปรกิโยฯ นิเยอตฺตนิยํฯ เก-สโก, รโญฺญ อิทํ ราชกํ ภณฺฑํฯ</p>


<h3>๓๔. โณ</h3>
<p>ฉฎฺฐิยนฺตา อิท+มิจฺจ+สฺมิํ อเตฺถ โณ โหติฯ กจฺจายนสฺส อิทํ กจฺจายนํ, พฺยากรณํ, โสคตํ สาสนํ, มาหิสํ มํสาทิฯ</p>


<h3>๓๕. ควาทีหิ โย</h3>
<p>ควาทีหิ ฉฎฺฐิยเนฺตหิ อิท+มิจฺจ+สฺมิํ อเตฺถ โย โหติฯ คุนฺนํ อิทํ คพฺยํ, อวง, มํสาทิฯ อิโลเป กพฺพํฯ ทุโน อิทํ ทพฺพํฯ</p>


<h3>๓๖. ปิติโต ภาตริ เรยฺยณ</h3>
<p>‘‘ปิติโต  มาติโต’’ติ เตน เตน สุตฺตนิปาเตเนว อุสฺส อิฯ ปิตุสทฺทา ตสฺส ภาตริ เรยฺยณฯ ปิตุ ภาตา เปเตฺตโยฺยฯ</p>


<h3>๓๗. มาติโต จ ภคินิยํ โจฺฉ</h3>
<p>มาตุโต จ ปิตุโต จ เตสํ ภคินิยํ โจฺฉ โหติฯ มาตุ ภคินิ มาตุจฺฉา, ปิตุ ภคินิ ปิตุจฺฉาฯ กถํ ‘‘มาตุ ภาตา มาตุโล’’ติ, ‘‘มาตุลาทิตฺวานี’’ติ นิปาตนา ลปจฺจโยฯ</p>


<h3>๓๘. มาตาปิตูสฺวา+มโห</h3>
<p>มาตาปิตูหิ เตสํ มาตาปิตูสฺวา+มโห โหติฯ มาตุ มาตา มาตามหี, มาตุ ปิตา มาตามโหฯ ปิตุ มาตา ปิตามหี, ปิตุ ปิตา ปิตามโหฯ น ยถาสงฺขฺยํ ปเจฺจกาภิสมฺพนฺธโต วิสุํ วิสุํ มาตาปิตุสเทฺทหิ เตสํ มาตาปิตุนฺนํ อเตฺถ ปจฺจโย โหติฯ</p>


<h3>๓๙. หิเต เรยฺยณ</h3>
<p>มาตาปิตูหิ หิเต เรยฺยณ โหติฯ มาตุ หิโต มเตฺตโยฺย, เปเตฺตโยฺยฯ</p>


<h3>๔๐. นินฺทา+ญฺญาต+ปฺป ปฎิภาค รสฺส ทยา สญฺญาสุ โก</h3>
<p>นินฺทาทีสฺว+เตฺถสุ นามสฺมา โก โหติฯ นินฺทายํ-นินฺทิโต มุโณฺฑ มุณฺฑโก, เอวํ สมณโก, ปณฺฑิตโก, พฺราหฺมณโก , เวยฺยากรณโกฯ อญฺญาเต-กสฺสา+ยํ อโสฺส อสฺสโก, ปโยคสามตฺถิยา สมฺพนฺธิวิเสสานาวคโม+วคมฺยเตฯ อปฺปเตฺถ-อปฺปกํ เตลํ เตลกํ, ฆตกํฯ ปฎิภาคเตฺถ-หตฺถี วิย หตฺถิโก, อสฺสโก, พลีพทฺธโกฯ ‘‘อิเม โน หตฺถิกา อสฺสา, พลีพทฺธา จ โน อิเม’’ตฺยาทิปาเฐ ‘‘โลโป’’ติ กปจฺจยโลเปน วา อเภโทปจาเรน วา ทฎฺฐพฺพํ, อิเม จ ทารุอาทีหิ กตรูปานิฯ รเสฺสรโสฺส มานุโส มานุสโก, รุกฺขโก, ปิลกฺขโกฯ ทยายํ-ทยิโต=นุกมฺปิโต ปุโตฺต ปุตฺตโก, วจฺฉโกฯ สญฺญายํ-โมโร วิย โมรโก, กตโก, ภตโกฯ</p>


<h3>๔๑. ต+มสฺส ปริมาณํ ณิโก จ</h3>
<p>ปฐมนฺตา อเสฺสติ อสฺมิํ อเตฺถ ณิโก โหติ โก จ, ตเญฺจ ปฐมนฺตํ ปริมาณํ ภวติฯ โทณาทีนํ ปริมิตวีหาทีนํ กรณตฺตา ‘‘ปริมียนฺตฺย+เนนาติ ปริมาณ’’นฺติ โหติฯ โทโณ ปริมาณ+มสฺสาติ โทณิโก วีหิ, ขารสติโก, ขารสหสฺสิโก, อาสีติโก วโย, อุปฑฺฒกาโย ปริมาณ+มสฺส อุปฑฺฒกายิกํ พิโมฺพหนํฯ ปญฺจกํ, ฉกฺกํฯ</p>


<h3>๔๒. ย+เต+เตหิ+ตฺตโก</h3>
<p>ยาทีหิ ปฐมเนฺตหิ อเสฺสติ ฉฎฺฐฺยเตฺถ ตฺตโก โหติ, ตเญฺจ ปฐมนฺตํ ปริมาณํ ภวติฯ ยํ ปริมาณ+มสฺส ยตฺตกํ, ตตฺตกํ, ‘‘เอตเสฺสฎ ตฺตเก’’ติ เอตสฺส เอฎ, เอตฺตกํฯ อาวตเก-ยํ ปริมาณ+มสฺส ยาวตโก, ตาวตโกฯ</p>


<h3>๔๓. สพฺพา จา+วนฺตุ</h3>
<p>สพฺพโต  ปฐมนฺตา ยาทีหิ จ อเสฺสติ ฉฎฺฐฺยเตฺถ อาวนฺตุ โหติ, ตเญฺจ ปฐมนฺตํ ปริมาณํ ภวติฯ สพฺพํ ปริมาณ+มสฺส สพฺพาวนฺตํ, ‘‘อํงํ นปุํสเก’’ติ อํฯ ยาวนฺตํ, ตาวนฺตํฯ</p>


<h3>๔๔. กิมฺหา รติ+รีว+รีวตก+ริตฺตกา</h3>
<p>กิมฺหา ปฐมนฺตา อเสฺสติ ฉฎฺฐฺยเตฺถ รติ+รีว+รีวตก+ริตฺตกา โหนฺติฯ กิํสงฺขฺยานํ ปริมาณ+เมสํ กติ, รานุพนฺธตฺตา อิํภาคโลโปฯ กีว, กีวตกํ, กิตฺตกํฯ รีวโนฺต สภาวโต อสํโขฺยฯ</p>


<h3>๔๕. สญฺชาตํ ตารกาทิตฺวิ+โตติ</h3>
<p>สญฺชาตเตฺถ อิโตฯ ตารกา สญฺชาตา อสฺส ตารกิตํ คคนํ, ปุปฺผานิ สญฺชาตานิ อสฺส ปุปฺผิโต รุโกฺข, ปลฺลวิตา ลตาฯ</p>


<h3>๔๖. มาเน มโตฺต</h3>
<p>ปฐมนฺตา มานวุตฺติโต อเสฺสติ อสฺมิํ อเตฺถ มโตฺต โหติฯ ปลํ อุมฺมาน+มสฺส ปลมตฺตํฯ หโตฺถ ปณาม+มสฺส หตฺถมตฺตํฯ สตํ มาน+มสฺส สตมตฺตํฯ โทโณ ปริมาณ+มสฺส โทณมตฺตํฯ อเภโทปจารา โทโณติปิ โหติฯ มียเต+เนนาติ มานํ, มานสฺส สมฺพนฺธิตฺตา ฉฎฺฐฺยนฺตภูตานเมว วิธิ โหติฯ เอตฺถ จ –</p>


<p>
อุทฺธมานนฺตุ  
อุมฺมานํ, ปริมาณนฺตุ สพฺพโต;  
  
ปมาณํ โหติ อายาโม, สํขฺยาเสโส ตุ สพฺพโตฯ  
</p>
  
<h3>๔๗. ตโคฺฆ จุ+ทฺธํ</h3>
<p>อุทฺธมานวุตฺติโต ตโคฺฆ โหติ มโตฺต จฯ ชณฺณุ ปริมาณ+มสฺส ชณฺณุตคฺฆํ, ชณฺณุมตฺตํฯ</p>


<h3>๔๘. โณ จ ปุริสาติ</h3>
<p>ปุริสา โณ โหติ มตฺตาทโย จฯ ปุริโส ปริมาณ+มสฺส โปริสํ, ปุริสมตฺตํ+ปุริสตคฺฆํฯ</p>


<h3>๔๙. อยุ+ภทฺวิตีหํ+เส</h3>
<p>อุภทฺวิตีหิ อวยววุตฺตีหิ อโย โหติฯ อุโภ อํสา อสฺส อุภยํ, ทฺวยํ, ตยํฯ อํสสมฺพเนฺธน สมุทาเย วิธิ โหตีติ น อุภยาทิโต พหุวจนนฺติ เจ, ‘‘ราหุโน สิโร’’ ตฺยาโท อเภเทปิ เภทวิวกฺขาย ลพฺภมานโต พหุวจนํ โหเตวฯ</p>


<h3>๕๐. สงฺขฺยาย สจฺจุ+ตี+สา+ส+ทสนฺตายา+ธิกา+สฺมิํ สตสหเสฺส โฑ</h3>
<p>สตฺยนฺตาย อุตฺยนฺตาย อีสนฺตาย อาสนฺตาย ทสนฺตาย สงฺขฺยาย ปฐมนฺตาย อสฺมินฺติ สตฺตมฺยเตฺถ โฑ โหติ, สา เจ  สงฺขฺยา อธิกา โหติ, ย+ทสฺมินฺติ, ตํ เจ สตํ สหสฺสํ สตสหสฺสํ วา โหติฯ วีสติ อธิกา อสฺมิํ สเตติ วีสํสตํฯ</p>


<h3>๑๓๙. เฑ สติสฺส ติสฺสติ</h3>
<p>เฑ ปเร สตฺยนฺตสฺส ติการสฺส โลโป โหติฯ เอกวีสํสตํ สหสฺสํ สตสหสฺสํ วาฯ ติํสติ อธิกา อสฺมิํ สตาทิเกติ ติํสสตํ เอกติํสสตํ อิจฺจาทิฯ อุตฺยนฺตายนวุติ อธิกา อสฺมิํ สตาทิเกติ นวุตํสตํ สหสฺสํ สตสหสฺสํ วาฯ อีสนฺตาย-จตฺตาลีสํ อธิกา อสฺมิํ สเต สหเสฺส สตสหเสฺสติ จตฺตาลีสสต+มิจฺจาทิฯ อาสนฺตาย เอวํ, ปญฺญาสํสต+มิจฺจาทิฯ ทสนฺตาย-เอกาทสํสต+มิจฺจาทิฯ</p>


<h3>๕๑. ตสฺส ปูรเณ+กาทสาทิโต วา</h3>
<p>ฉฎฺฐิยนฺตาเย+กาทสาทิกาย สํขฺยาย โฑ โหติ ปูรณเตฺถ วิภาสาฯ สา สํขฺยา ปูริยเต เยน ตํ ปูรณํฯ เอกาทสนฺนํ ปูรโณ เอกาทโสฯ อญฺญตฺร ‘‘ม ปญฺจาทิกตีหี’’ติ โม, เอกาทสโมฯ วีสติยา ปูรโณ วีโส วีสติโม, ติํโส, ติํสติโมฯ วาสทฺทสฺส ววตฺถิตวิภาสตฺตา นิจฺจํ จตฺตาลีโส ปญฺญาโสฯ</p>


<h3>๕๒. ม ปญฺจาทิกตีหิติ</h3>
<p>มปจฺจเย ปญฺจโม, ปญฺจมีฯ สตฺตโม, สตฺตมีฯ อฎฺฐโม, อฎฺฐมีฯ กติโม, กติมี อิจฺจาทิฯ</p>


<h3>๕๓. สถาทีน+มิ จติ</h3>
<p>สตาทีนํ  โม จ อนฺตาเทโส อิ จฯ สตสฺส ปูรโณ สติโม, สหสฺสิโมฯ</p>


<h3>๕๔. ฉา ฎฺฐ+ฎฺฐมาติ</h3>
<p>ฉสทฺทา ปูรณเตฺถ ฎฺฐ+ฎฺฐมาฯ ฉนฺนํ ปูรโณ ฉโฎฺฐ, ฉฎฺฐโมฯ อิตฺถิยํ ฉฎฺฐี, ฉฎฺฐมีฯ ‘‘จตุตฺถทุติเยเสฺว+สํ ตติยปฐมา’’ติ นิปาตนา ปูรณเตฺถ ทฺวิโต ติโย ทฺวิสฺส ทุ จ, ติจตูหิ ติสฺส อ, ติย+ตฺถา จ ยถากฺกมํ, ทุติโย ตติโย, จตุโตฺถฯ</p>


<h3>๕๕. เอกา กา+กฺย+สหาเย</h3>
<p>‘‘สติ พฺยภิจาเร วิเสสนํ สาตฺถกํ’’ติ ญายา สํขฺยาโต วิเสเสตุํ ‘‘อสหาเย’’ติ วุตฺตํฯ เอกสฺมา อสหายเตฺถ ก+อากี โหนฺติ วาฯ เอโกว เอกโก, เอกากี, เอโก วาฯ</p>


<h3>๕๖. วจฺฉาทีหิ ตนุเตฺต ตโร</h3>
<p>วจฺฉาทีนํ สภาวสฺส ตนุเตฺต=กิญฺจิมตฺตาวเสเส ตโร โหติฯ โส=สโก ภาโว สภาโว อตฺตนิยปวตฺตินิมิตฺตํฯ สุสุตฺตสฺส ตนุเตฺต วจฺฉตโร, อิตฺถิยํ วจฺฉตรีฯ โยพฺพนสฺส ตนุเตฺต โอกฺขตโรฯ โอกฺขา=ทุติยวยฎฺฐโคโณฯ อสฺสภาวสฺส ตนุเตฺต อสฺสตโรฯ คาโวติ ชาติสามตฺถิยสฺส ตนุเตฺต อุสภตโรฯ เอตฺถ ตนุตฺตํ อปฺปพลตาฯ</p>


<h3>๕๗. กิมฺหา นิทฺธารเณ รตร+รตมา</h3>
<p>กิํสทฺทา  นิทฺธารเณ รตร+รตมา โหนฺติฯ โก เอวาติ กตโร ภวตํ เทวทโตฺต, กตโร ภวตํ กโฎฺฐฯ กตโม ภวตํ เทวทโตฺต, กตโม ภวตํ กโฎฺฐฯ ภารทฺวาชานํ กตโม+สิ พฺรเหฺมฯ</p>


<h3>๕๘. เตน ทเตฺต ลิ+ยาติ</h3>
<p>ทเตฺต+ภิเธเยฺย ล+อิยา โหนฺติ พหุลาธิการา มนุสฺสสญฺญายํฯ เทเวน ทโตฺต เทวโล เทวิโย, พฺรหฺมโล พฺรหฺมิโยฯ สีวโล สีวิโย สิสฺส ทีโฆฯ เทว+พฺรหฺม+สิวาติ ตนฺนามกา มนุสฺสาฯ (รตฺตมิจฺจาทิอเนกตฺถตทฺธิตํ)ฯ</p>


<h3>๕๙. ตสฺส ภาวกเมฺมสุตฺต+ตา+ตฺตน+ณฺย+เณยฺย+ณิ+ย+ณิยา</h3>
<p>ฉฎฺฐิยนฺตา ภาเว กเมฺม จ ตฺตาทโย โหนฺติ พหุลํฯ น สเพฺพ ปจฺจยา สพฺพโต โหนฺติ อญฺญตฺรตฺต+ตาหิฯ ภวนฺติ เอตสฺมา พุทฺธิสทฺทาติ ภาโว สทฺทปวตฺตินิมิตฺตํฯ วุตฺตญฺจ –</p>


<p>
โหนฺตฺย+สฺมา สทฺทพุทฺธีติ, ภาโว ตํ สทฺทวุตฺติยา;  
  
นิมิตฺตภูตํ นามญฺจ, ชาติ ทพฺพํ กฺริยา คุโณติฯ  
</p>
  
<p>นีลสฺส ปฎสฺส ภาโว นีลตฺตํ นีลตาติ คุโณ ภาโวฯ เอตฺถ นีลคุณวเสน ปเฎ นีลสทฺทสฺส วุตฺติยา ปฎพุทฺธิยา นิมิตฺตํ ภาโว นามฯ นีลสฺส คุณสฺส ภาโว นีลตฺตํ นีลตาติ นีลคุณชาติ, เอตฺถ นีลคุณชาติ นิมิตฺตํ หุตฺวา นีลสทฺทสฺส คุณวุตฺติยา  นีลคุณชาติ นิมิตฺตํฯ โคตฺตํ โคตาติ โคชาติ, เอตฺถ ชาติสทฺทานํ ทพฺพวุตฺติยา สติ ชาติ นิมิตฺตํฯ ปาจกสฺส ภาโว ปาจกตฺตํติ กฺริยาสมฺพนฺธิตฺตํ ภาโว, เอตฺถ ปจนกฺริยาสมฺพนฺธิตฺตํ ภาโวฯ ทณฺฑิตฺตํ วิสาณิตฺตํ ราชปุริสตฺตํติ ทณฺฑ+วิสาณ+ราชทพฺพานํ สมฺพนฺธิตฺตํ ภาโว, ทณฺฑีตฺยาทิสทฺทปวตฺติยา นิมิตฺตตฺตาฯ</p>


<p>เทวทตฺตสฺส ภาโว เทวทตฺตตฺตํ, จนฺทตฺตํ, สูริยตฺตํติ ตทวตฺถา วิเสสสามญฺญํ, เทวทตฺตสฺส พาลตาทิอวตฺถาเภโท, จนฺทสฺส กลาทิอวตฺถเภโท จ, สูริยสฺส มนฺทปฎุตาทิอวตฺถาเภโท จ สามญฺญํ, ตเทตฺถ นิมิตฺตํฯ เอตฺถ วิชฺชมานปทตฺถานํ วิสยภูตสญฺญาสทฺทานํ ปวตฺตินิมิตฺตํ วุตฺตํฯ อากาสตฺตํ อภาวตฺตํติ, ตตฺถ ฆฎากาส+ปีฐรากาส, ปฎาภาว+ฆฎาภาวาทินา อุปจริตเภทสามญฺญํ ภาโวฯ</p>


<p>ตฺตน-ปุถุชฺชนตฺตนํฯ เวทนาย ภาโว เวทนตฺตนํ, รโสฺสฯ เอวํ ชายตฺตนํ, ชารตฺตนํฯ</p>


<p>ณฺย-อลสสฺส ภาโว กมฺมํ วา อาลสฺยํ, เอตฺถ ‘‘โลโป+วณฺณิ+วณฺณานํ’’ติ อ-โลเป ‘‘สราน+มาทิสฺสา’’ทินา อากาโร, เอว+มุปริ จฯ พฺราหฺมณสฺส ภาโว พฺรหฺมญฺญํ, ญฺญการปุพฺพรูปานิฯ จาปลฺยํ, เนปุญฺญํ, เปสุญฺญํ, รโญฺญ ภาโว รชฺชํ, อาธิปจฺจํ, ทายชฺชํ, เวสมฺมํ, เวสมํ, ณปจฺจโยฯ สขิโน ภาโว สขฺยํ, วาณิชฺชํ, อาโรคฺยํ, โอทคฺยํ, อานณฺยํ, ทุพฺพลฺยํ, พลฺยํ, ปณฺฑิจฺจํ, พาหุสฺสจฺจํ, โปโรหิจฺจํฯ มุฎฺฐสฺสติสฺส ภาโว มุฎฺฐสฺสจฺจํ, อิโลโปฯ โกสลฺลํ, เวปุลฺลํฯ สมานสฺส ภาโว สามญฺญํ, เปริสฺสํ, โสมนสฺสํ, โทมนสฺสํ, โสวจสฺสํ, โทวจสฺสํ, นิปกสฺส  ภาโว เนปกฺกํ, อาธิกฺกํ, ทุภคสฺส ภาโว โทภคฺคํ, สรูปสฺส ภาโว สารุปฺปํ, โอปมฺมํ, โสขุมฺมํ, ตถสฺส ภาโว ตจฺฉํฯ ทุเมฺมธสฺส ภาโว ทุเมฺมชฺฌํฯ เภสชสฺส ภาโว เภสชฺชํ, พฺยาวฎสฺส กมฺมํ เวยฺยาวจฺจํ ยถา เวยฺยากรณํฯ</p>


<p>เณยฺย-สุจิโน ภาโว โสเจยฺยํ, อาธิปเตยฺยํ, กปิสฺส ภาโว กาเปยฺยํฯ สฐสฺส ภาโว กมฺมํ วา สาเฐยฺยํฯ</p>


<p>ณ-ครูนํ ภาโว คารวํ, อุ อวงฯ ปาฎวํ, อชฺชวํ, มทฺทวํ, ‘‘โกสชฺชา’’ทินา อุสฺส อตฺตํ ทฺวิตฺตญฺจฯ ปรมานํ ภาโว ปารมี, วีปจฺจโยฯ สมคฺคานํ ภาโว สามคฺคีฯ</p>


<p>อิย-อธิปติโน ภาโว อธิปติยํ, ปณฺฑิติยํ, พหุสฺสุติยํ, นคฺคิยํ, สูริยํฯ</p>


<p>ณิย-อลสสฺส ภาโว กมฺมํ วา อาลสิยํ, ตาลุสิยํ, มนฺทิยํ, ทกฺขิยํ, โปโรหิติยํ, เวยฺยตฺติยํฯ</p>


<p>กถํ รามณียกํติ, สกเตฺถ กนฺตา เณน สิทฺธาฯ กมฺมํ=กฺริยา, ตตฺถ อลสสฺส กมฺมํ อลสตฺตํ อลสตา อลสตฺตนํ อาลสฺยํ อาลสิยํ วาฯ</p>


<h3>๑๒๒. สกเตฺถติ</h3>
<p>สกเตฺถปิ ยถาโยคํ ตฺตาทโย โหนฺติฯ ยถาภูตเมว ยถาภุจฺจํ, การุญฺญํ, ปตฺตกลฺลํฯ อากาสานนฺตเมว อากาสานญฺจํ, เอตฺถ อการโลโป, ตสฺส เจ ปุพฺพรูเป จ กเต ‘‘ตทมินา’’ทินา นสฺส โญฺญ จ โลโป จ โหติ, กายปาคุญฺญตาฯ</p>


<h3>๖๐. พฺย วทฺธทาสา วา</h3>
<p>ฉฎฺฐิยนฺตา  วทฺธา ทาสา จ โพฺย โหติ ภาวกเมฺมสุฯ วทฺธสฺส ภาโว กมฺมํ วา วทฺธพฺยํ, วทฺธตาฯ ทาสสฺส ภาโว กมฺมํ วา ทาสพฺยํ, ทาสฺยํ, ทาสตาฯ กถํ วทฺธวํติ, เณ วาคโมฯ</p>


<h3>๖๑. นส ยุวา โพ จ วสฺส</h3>
<p>ฉฎฺฐิยนฺตา ยุวสทฺทา ภาวกเมฺมสุ นณ วา โหติ วสฺส โพ จฯ ยุวสฺส ภาโว โยพฺพนํ, ยุวตฺตํ ยุวตา วาฯ</p>


<h3>๖๒. อณฺวาทิตฺวิ+โมติ</h3>
<p>ภาเว วา อิโมฯ อณุโน ภาโว อณิมา, ลฆิมา, มหโต ภาโว มหิมาฯ กิสสฺส ภาโว กสิมาฯ</p>


<h3>๑๓๓. กิส+มหต+มิเม กส, มหาติ</h3>
<p>อิมมฺหิ มหโต มโห จ กิสสฺส กสาเทโส จ โหติฯ</p>


<h3>๖๓. ภาวา เตน นิพฺพเตฺตติ</h3>
<p>กฺริยาวาจกสทฺทโต อิโม, ปาเกน นิพฺพตฺตํ ปากิมํ, เสกิมํฯ</p>


<h3>๑๒๗. โกสชฺชา+ชฺชว+ปาริสชฺช+โสหชฺช+มทฺทวา+ริสฺสา+สภา+ชญฺญ+เถยฺย+ พาหุสจฺจา</h3>
<p>เอเต สทฺทา นิปจฺจเนฺต ณานุพเนฺธฯ กุสีตสฺส ภาโวติ ภาเว โณฺย โหติ, อิมินา อีสฺส อกาเร จ ตสฺส เช จ  กเต ยสฺส ปุพฺพรูปํ, โกสชฺชํฯ อุชุโน ภาเว อชฺชวํติ โณ, อิมินา อุสฺส อตฺตํ, ‘‘อุวณฺณสฺสา+วง สเร’’ติ อวงอาเทเส ชสฺส ทฺวิตฺตํฯ ปริสาสุ สาธูติ วาเกฺย ‘‘โณฺย ตตฺถ สาธู’’ติ โณฺย, อิมินา ชาคโม จ, ‘‘พฺยญฺชเน ทีฆรสฺสา’’ติ อาสฺส รเสฺส จ กเต ชสฺส ปุพฺพรูปํ, ปาริสโชฺชฯ อิมินา กเมน วาเกฺยเนว สทฺทสิทฺธิ เวทิตพฺพาฯ สุหทโยว สุหโชฺช, ตสฺส ภาโว โสหชฺชํ, อิมินา อยโลโปฯ มุทุโน ภาโว มทฺทวํ, อิมินา อุสฺส อตฺตํฯ อิสิโน อิทํ ภาโว วา อาริสฺสํ, ณฺยปจฺจเย อิมินา อารญาคเม ‘‘โลโป+วณฺณิ+วณฺณานํ’’ติ อนฺตอิการโลโป จฯ อุสภสฺส อิทํ ภาโว วา อาสภํ, อิมินา อุสฺส อาฯ อาชานียสฺส ภาโว อาชญฺญํ, อิมินา ยโลเป ‘‘โลโป+วณฺณิ+วณฺณานํ’’ติ อีการโลโปฯ เถนสฺส ภาโว เถยฺยํ, อิมินา นสฺส ยกาโรฯ พหุสฺสุตสฺส ภาโว พาหุสจฺจํ, อิมินา อุสฺส อกาโร สํโยคาทิโลโปฯ (ภาวตทฺธิตํ)ฯ</p>


<h3>๖๔. ตร+ตมิ+สฺสิกิ+ยิ+ฎฺฐา+ติสเย</h3>
<p>อติสเย วตฺตมานโต โหเนฺต+เต ปจฺจยาฯ อติสเยน ปาโป ปาปตโร ปาปตโม ปาปิสฺสิโต ปาปิโย ปาปิโฎฺฐ, อิตฺถิยํ ปาปตรา อิจฺจาทิฯ อติสยปฺปจฺจยนฺตาปิ อติสยปฺปจฺจโย, อติสเยน ปาปิโฎฺฐ ปาปิฎฺฐตโร ปาปิฎฺฐตโมฯ เอวํ ปฎุตโร ปฎุตโม, ปฎิสฺสิโก, ปฎิโย, ปฎิโฎฺฐ, วรตโร อิจฺจาทิ ปณีตตโร อิจฺจาทิ จฯ</p>


<h3>๑๓๕. โช วุทฺธสฺสิ+ยิ+เฎฺฐสุ</h3>
<p>วุทฺธสฺส  โช โหติ อิยอิเฎฺฐสุฯ อติสเยน วุโทฺธ เชโยฺย เชโฎฺฐ, ชาเทเส ปุพฺพสรโลเป ลุตฺตา สรา อิสฺส เอกาเร จ ยสฺส ทฺวิตฺตํฯ</p>


<h3>๑๓๖. พาฬฺห+นฺติก+ปสตฺถานํ สาธ+เนท+สา</h3>
<p>อิยอิเฎฺฐสุ พาฬฺห+นฺติก+ปสตฺถานํ สาธ+เนท+สา โหนฺติ ยถากฺกมํฯ อติสเยน พาโฬฺห สาธิโย สาธิโฎฺฐฯ อติสเยน อนฺติโก เนทิโย เนทิโฎฺฐฯ อติสเยน ปสโตฺถ เสโยฺย เสโฎฺฐ, ปุเพฺพว สเร ลุเตฺต อิสฺส เอ ทฺวิตฺตญฺจฯ</p>


<h3>๑๓๗. กณ+กน+ปฺป+ยุวานํ</h3>
<p>อิยอิเฎฺฐสุ อปฺปยุวานํ กณ+กนา โหนฺติ ยถากฺกมํฯ อติสเยน อโปฺป กณิโย กณิโฎฺฐฯ อติสเยน ยุวา กนิโย กนิโฎฺฐฯ</p>


<h3>๑๓๘. โลโป วี+มนฺตุ+วนฺตูนนฺติ</h3>
<p>อิยอิเฎฺฐสุ วี+มนฺตุ+วนฺตูนํ โลโปฯ อติสเยน เมธาวี เมธิโย เมธิโฎฺฐฯ อติสเยน สติมา สติโย สติโฎฺฐฯ อติสเยน คุณวา คุณิโย คุณิโฎฺฐฯ เอตฺถ ยถากฺกมํ มนฺตฺวเตฺถ วี+มนฺตุ+วนฺตุ โหติฯ</p>


<h3>๖๕. ตนฺนิสฺสิเต โลฺล</h3>
<p>ลฺลปจฺจโย  โหติ ทุติยนฺตา ตนฺนิสฺสิตเตฺถฯ เวทํ นิสฺสิตํ เวทลฺลํฯ ทุฎฺฐุ นิสฺสิตํ ทุฎฺฐุลฺลํฯ เวทนฺติ ตุฎฺฐิฯ อิเลฺล สงฺขารํ นิสฺสิตํ สงฺขาริลฺลํฯ</p>


<h3>๖๖. ตสฺส วิการาวยเวสุ ณ+ณิก+เณยฺย+มยา</h3>
<p>ปกติยา อุตฺตร+มวตฺถนฺตรํ วิกาโรฯ ฉฎฺฐิยนฺตา นามสฺมา วิกาเร+วยเว จ ณาทโย โหนฺติ พหุลํฯ ณ-อยโส วิกาโร อายสํ พนฺธนํ, สกาคโมฯ อุทุมฺพรสฺส อวยโว วิกาโร วา โอทุมฺพรํ ภสฺมํ ปณฺณํ วาฯ กาโปตํ มํสํ สตฺติ วาฯ ณิก-กปฺปาสสฺส วิกาโร กปฺปาสิกํ วตฺถํฯ เณยฺย-เอณิสฺส วิกาโร+วยโว วา เอเณยฺยํฯ โกสานํ วิกาโร โกเสยฺยํ วตฺถํฯ มย-ติณานํ วิกาโร ติณมยํ, ทารุมยํ, นฬมยํ, มตฺติกามยํ, สุวณฺณมโย รโถ, รูปิยมยํฯ ‘‘อญฺญสฺมิํ’’ติ มโย, คุนฺนํ กรีสํ โคมยํฯ</p>


<h3>๖๗. ชตุโต สฺสณ วา</h3>
<p>วิการาวยเวสุ ชตุโต สฺสณ วา โหติฯ เอตฺถ ‘‘วิการาวยเวสู’’ติ วตฺตเนฺตสุปิ พหุลาธิการา วิกาเรเยว โหติฯ ชตุโน วิกาโร ชาตุสฺสํ ชตุมยํฯ</p>


<h3>๑๒๓. โลโปติ</h3>
<p>พหุลํ ปจฺจยโลโปปิฯ ‘‘ผลิตสฺส รุกฺขสฺส ผล+มวยโว วิกาโร จ, ปลฺลวิตเสฺสว ปลฺลวํ’’ติ วุตฺตตฺตา ผลาทโย  อวยวา วิการา จ โหนฺติ, ตสฺมา อิทํ วุจฺจติ ผลปุปฺผมูเลสุ วิการาวยเวสุ-ปิยาลสฺส ผลานิ ปิยาลานิ, มลฺลิกาย ปุปฺผานิ มลฺลิกา, อุสีรสฺส มูลํ อุสีรํฯ ตํสเทฺทน วา ตทภิธานํ อเภโทปจาเรน, ตสฺมา ปจฺจยโลปํ วินาปิ สิชฺฌติฯ</p>


<h3>๖๘. สมูเห กณ+ณ+ณิกา</h3>
<p>ฉฎฺฐิยนฺตา สมูเห กณ+ณ+ณิกา โหนฺติฯ โคตฺตปจฺจยนฺตา กณ-ราชญฺญานํ สมูโห ราชญฺญกํ, มานุสกํฯ อุกฺขาทีหิ อุกฺขานํ สมูโห โอกฺขกํ, ‘‘สํโยเค กฺวจี’’ติ โอกาโรฯ โอฎฺฐกํฯ อุรพฺภานํ สมูโห โอรพฺภกํฯ ราชกํ, ราชปุตฺตกํ, หตฺถิกํ, เธนุกํ, มายูรกํ, กาโปตกํ, มาหิสกํฯ ณ-กากานํ สมูโห กากํ, ภิกฺขํฯ ณิก อจิตฺตา-อปูปานํ สมูโห อาปูปิกํ, สํกุลิกํฯ</p>


<h3>๖๙. ชนาทีหิ ตาติ</h3>
<p>สมูหเตฺถ ตาฯ ชนานํ สมูโห ชนตา, คชตา, พนฺธุตา, คามตา, สหายตา, นาครตาฯ ตานฺตา สภาวโต อิตฺถิลิงฺคาฯ</p>


<p>มทนียนฺติ กรเณ+ธิกรเณ วา อนีเยน สิทฺธํฯ ธูมายิตตฺตนฺติกฺตนฺตา นามธาตุโต เตฺตน สิทฺธํ, ธูโม วิย อาจรตีติ ‘‘กตฺตุตา+โย’’ติ อาเย ‘‘คมนตฺถากมฺมกาธาเร จา’’ติ กฺตปจฺจเย อูอาคเม จ กเต ธูมายิตสฺส ภาโวติ ธูมายิตตฺตํฯ</p>


<h3>๗๐. อิโย หิเตติ</h3>
<p>หิตเตฺถ  อิโยฯ อุปาทานานํ หิตํ อุปาทานิยํฯ</p>


<h3>๗๑. จกฺขาทิโต โสฺสติ</h3>
<p>หิตเตฺถ โสฺสฯ จกฺขุโน หิตํ จกฺขุสฺสํ, อายุสฺสํฯ</p>


<h3>๗๒. โณฺย ตตฺถ สาธุ</h3>
<p>สตฺตมฺยนฺตา ตตฺถ สาธูติ อสฺมิํ อเตฺถ โณฺย โหติฯ สาธูติ กุสโล โยโคฺค หิโต วาฯ สภายํ กุสโล สโพฺภ, อาการโลโปฯ ปริสายํ สาธุ ปาริสโชฺช, ‘‘โกสชฺชา’’ทินา ชาคเม อการวุทฺธิฯ เมธาย หิตํ เมชฺฌํ ฆตํฯ ปาทานํ หิตํ ปชฺชํ เตลํฯ ‘‘อญฺญสฺมิํ’’ติ โณฺย, รถํ วหตีติ รจฺฉาฯ</p>


<h3>๗๓. กมฺมา นิย+ญฺญาติ</h3>
<p>กมฺมสทฺทา สาธฺวเตฺถ นิย+ญฺญา โหนฺติฯ กเมฺม สาธุ กมฺมนิยํ กมฺมญฺญํฯ</p>


<h3>๗๔. กถาทิตฺวิ+โกติ</h3>
<p>อิโกฯ กถายํ กุสโล กถิโกฯ ธมฺมกถิโก, สงฺคามิโก, ปวาสิโก, อุปวาสิโกฯ</p>


<h3>๗๕. ปถาทีหิ เณโยฺยติ</h3>
<p>เณโยฺยฯ ปเถ หิตํ ปาเถยฺยํ, สปติสฺมิํ หิตํ สาปเตยฺยํ ธนํฯ ปทีเปยฺยํ เตลํฯ</p>


<h3>๗๖. ทกฺขิณายา+รเหติ</h3>
<p>อรหเตฺถ  เณโยฺยฯ ทกฺขิณํ อรหตีติ ทกฺขิเณโยฺยฯ</p>


<h3>๗๗. ราโย ตุมนฺตาติ</h3>
<p>อรหเตฺถ ตุมนฺตา ราโย วาฯ ฆาเตตุํ อรหตีติ ฆาเตตายํ, ‘‘รานุพเนฺธ+นฺตสราทิสฺสา’’ติ อุํโลโปฯ ชาเปตายํ, ปพฺพาเชตายํฯ วาติ กิํ, ฆาเตตุํฯ (สํกิณฺณตทฺธิตํ)ฯ</p>


<h3>๗๘. ต+เมตฺถ+สฺส+ตฺถีติ มนฺตุ</h3>
<p>ปฐมนฺตา เอตฺถ อสฺส อตฺถีติ เอเตสฺว+เตฺถสุ มนฺตุ โหติฯ คาโว เอตฺถ เทเส อสฺส วา ปุริสสฺส สนฺตีติ โคมา, โคมโนฺต อิจฺจาทิ คุณวนฺตุสมํฯ</p>


<p>อตฺถีติ วตฺตมานกาโลปาทานโต ภูตาหิ ภวิสฺสนฺตีหิ วา โคหิ น โคมาฯ กถํ โคมา อาสิ, โคมา ภวิสฺสตีติฯ ตทาปิ วตฺตมานาหิเยว โคหิ โคมา, อาสิ ภวิสฺสตีติ ปทนฺตรา กาลนฺตรํฯ อิติสทฺทโต วิสยนิยโมฯ วุตฺตญฺหิ –</p>


<p>
ปหูเต จ ปสํสายํ, นินฺทายญฺจา+ติสายเน;  
  
นิจฺจโยเค จ สํสเคฺค, โหนฺติ+เม มนฺตุอาทโยติฯ  
</p>
  
<h3>๑๓๔. อายุสฺสา+ยส มนฺตุมฺหิ</h3>
<p>มนฺตุมฺหิ อายุสฺส อายสาเทโส โหติฯ อายุ อสฺส อตฺถีติ อายสฺมาฯ โค อโสฺสติ ชาติสทฺทานํ ทพฺพาภิธาน- สามตฺถิยา  มนฺตฺวาทโย น โหนฺติ, ตถา คุณสทฺทานํ เสโต ปโฎติฯ เยสํ ตุ คุณสทฺทานํ ทพฺพาภิธานสามตฺถิยํ นตฺถิ, เตหิ โหเนฺตว, พุทฺธิ อสฺส อตฺถีติ พุทฺธิมาฯ ‘‘วนฺตฺว+วณฺณา’’ติ วนฺตุมฺหิ รูปวา รสวา คนฺธวา สทฺทวาฯ ‘‘ทณฺฑาทิตฺวิ+กอี วา’’ติ อิก+อี, รสี รสิโก, รูปี รูปิโก, คนฺธี คนฺธิโกติฯ</p>


<h3>๗๙. วนฺตฺว+วณฺณาติ</h3>
<p>วนฺตุฯ ปสตฺถํ สีล+มสฺส อตฺถีติ สีลวาฯ ปหุตา ปสตฺถา วา ปญฺญา อสฺส อตฺถีติ ปญฺญวาฯ</p>


<h3>๘๐. ทณฺฑาทิตฺวิ+ก+อี วาติ</h3>
<p>อิก+อี โหนฺติ วา มนฺตเตฺถฯ พหุลํวิธานา กุโตจิสทฺทโต เทฺว โหนฺติ, กุโต เจ+กเมกํวฯ นิจฺจยุโตฺต ทโณฺฑ อสฺส อตฺถีติ ทณฺฑิโก ทณฺฑีฯ คนฺธิโก คนฺธีฯ วาเตฺวว, ทณฺฑวาฯ</p>


<p>‘‘อุตฺตมิเณว ธนา อิโก’’ติ คณสุเตฺตน อิโก ธนิโกฯ อโญฺญ ธนี ธนวาฯ</p>


<p>‘‘อสนฺนิหิเต อตฺถา’’ อสนฺนิหิโต อโตฺถ อสฺส อตฺถีติ อตฺถิโก อตฺถีฯ สนฺนิหิเต อตฺถวาฯ ‘‘ตทนฺตา จ’’ ปุญฺญโตฺถ อสฺส อตฺถีติ ปุญฺญตฺถิโก ปุญฺญตฺถีฯ</p>


<p>‘‘วณฺณนฺตา อีเยว’’ฯ พฺรหฺมวณฺณํ อสฺส อตฺถีติ พฺรหฺมวณฺณี, เทววณฺณีฯ</p>


<p>‘‘หตฺถทเนฺตหิ  ชาติยํ’’ฯ หตฺถ+มสฺส อตฺถีติ หตฺถี, ทนฺตีฯ อญฺญตฺร หตฺถวา ทนฺตวาฯ</p>


<p>‘‘วณฺณโต พฺรหฺมจาริมฺหิ’’ฯ วโณฺณ อสฺส อตฺถีติ วณฺณิโก พฺรหฺมจารีฯ</p>


<p>‘‘โปกฺขราทิโต เทเส’’ฯ โปกฺขรํ ชลํ ปทุมํ วา อสฺส อตฺถีติ โปกฺขรี, ‘‘ยุวเณฺณหิ นี’’ติ นีมฺหิ ‘‘ฆรณฺยาทโย’’ติ อีสฺส อตฺตํ, นสฺส โณ จ, โปกฺขรณี, อุปฺปลินี, กุมุทินี, ภิสินี, มุลาลินี, สาลุกินีฯ</p>


<p>‘‘กฺวจา+เทเสปิ’’ฯ ปทุม+มสฺส อตฺถีติ ปทุมี ปทุมินี ปทุมินีปณฺณํฯ เทสโต+ญฺญตฺร โปกฺขรวา หตฺถีฯ</p>


<p>‘‘นาวายิ+โก’’ นาวิโกฯ สิขี, พาลี, สีลี, พลีฯ</p>


<p>‘‘สุขทุกฺขา อี’’ฯ สุขี ทุกฺขีฯ ‘‘พลา พาหูรุปุพฺพา จ’’ฯ พาหุพลี, อูรุพลีฯ</p>


<h3>๘๑. ตปาทีหิ สฺสีติ</h3>
<p>สฺสีฯ ตโป อสฺส อตฺถีติ ตปสฺสี, ยสสฺสี, เตชสฺสี, มนสฺสี, ปยสฺสีฯ วาเตฺวว, ยสวาฯ</p>


<h3>๘๒. มุขาทิโต โรติ</h3>
<p>โรฯ นินฺทิตํ มุข+มสฺส อตฺถีติ มุขโรฯ สุสิ=ฉิทฺทํ อสฺส อตฺถีติ สุสิโรฯ อูโส=ขารมตฺติกา อสฺมิํ อตฺถีติ อูสโร ฯ มธุโร คุโฬ, มธุรา สกฺขรา, มธุรํ ขีรํฯ ขํ=คีวาย วิวรํ อสฺส อตฺถีติ ขโร คทฺรโภฯ กุโญฺช=หนุ อสฺส อตฺถีติ กุญฺชโรฯ นคโรฯ</p>


<p>‘‘ทนฺตสฺส จ อุนฺนตทเนฺต’’ติ คณสุเตฺตน ทนฺตสฺส อุ จ, อุนฺนตํ ทนฺต+มสฺส อตฺถีติ ทนฺตุโรฯ</p>


<h3>๘๓. ตุฎฺฐฺยาทีหิ โภติ</h3>
<p>โภ วาฯ ตุฎฺฐิ อสฺส อตฺถีติ ตุฎฺฐิโภ, สาลิโภ, วาลิโภฯ</p>


<h3>๘๔. สทฺธาทิตฺว</h3>
<p>อิติ วา อ โหติฯ อติสยา สทฺธา อสฺส อตฺถีติ สโทฺธ, ปโญฺญ, ปญฺญวา, สทฺธา กญฺญา, สทฺธํ กุลํฯ</p>


<h3>๘๕. โณ ตปาติ</h3>
<p>โณ, ตาปโส, สกาคโมฯ ตาปสีฯ</p>


<h3>๘๖. อาลฺว+ภิชฺฌาทีหิติ</h3>
<p>อาลุ วาฯ อภิชฺฌา อสฺส อตฺถีติ อภิชฺฌาลุ, สีตาลุ, ธชาลุ, ทยาลุ, ทยาวาฯ อภิชฺฌาลุ เอว อภิชฺฌาลุโกฯ</p>


<h3>๘๗. ปิจฺฉาทิตฺวิ+โลติ</h3>
<p>อิโล วาฯ ปิจฺฉ+มสฺส อตฺถีติ ปิจฺฉิโล, ปิจฺฉวาฯ เผณิโล, ชฎิโล, ตุณฺฑิโลฯ นินฺทิตา วาจา อสฺส อตฺถีติ วาจาโลติ ปรสฺสรโลโปฯ</p>


<h3>๘๘. สีลาทิโต โวติ</h3>
<p>โว  โหติ วาฯ สีลโว, สีลวาฯ เกสโว, เกสวาฯ</p>


<p>‘‘อณฺณา นิจฺจํ’’ อณฺณโวฯ ‘‘คณฺฑีราชีหิ สญฺญายํ’’ คณฺฑี=เมณฺฑสิงฺคํ อสฺส อตฺถีติ คณฺฑีวํ ธนุ, ราชีวํ ปงฺกชํฯ</p>


<h3>๘๙. มายา เมธาหิ วีติ</h3>
<p>วีฯ มายาวี, เมธาวี ปุมาฯ นีมฺหิ เมธาวินีฯ เมธาวี กุลํ, ‘‘เอกวจนโยสฺว+โฆนํ’’ติ สิมฺหิ รโสฺสฯ เอวํ มายาวีฯ</p>


<h3>๙๐. สิ+สฺสเร อามฺยุ+วามี</h3>
<p>อิสฺสเร+ภิเธเยฺย สสทฺทา อามี+อุวามี โหนฺติ มนฺตฺวเตฺถฯ สํ=อายตฺตํ อสฺส อตฺถีติ สามี สุวามีฯ สุวามินี กญฺญาฯ</p>


<h3>๙๑. ลกฺขฺยา โณ อ จ</h3>
<p>ลกฺขีสทฺทา โณ โหติ มนฺตฺวเตฺถ อ จ+นฺตสฺสฯ ลกฺขี อสฺส อตฺถีติ ลกฺขโณฯ</p>


<h3>๙๒. องฺคา โน กลฺยาเณติ</h3>
<p>องฺคสฺมา โน โหติฯ กลฺยาณานิ โสภณานิ องฺคานิ อสฺสา อตฺถีติ องฺคนาฯ</p>


<h3>๙๓. โส โลมาติ</h3>
<p>โลมา  โส, ปหูตา โลมา อสฺส อตฺถีติ โลมโส, โลมสา กญฺญาฯ</p>


<h3>๙๔. อิมิ+ยาติ</h3>
<p>อิม+อิยา โหนฺติ, ปุโตฺต อสฺส อตฺถีติ ปุตฺติโม, กิตฺติโม, ปุตฺติโย, กปฺปิโย, ชฎิโย, หานภาคิโย, เสนิโยฯ (อตฺถฺยตฺถตทฺธิตํ)ฯ</p>


<h3>๙๕. โต ปญฺจมฺยา</h3>
<p>ปญฺจมฺยนฺตา พหุลํ โต โหติ วาฯ โตอาทิปจฺจยนฺตา นิปฺผนฺนนิปาตา, เตหิ ปราสํ วิภตฺตีนํ ‘‘อสํเขฺยหิ สพฺพาสํ’’ติ โลโปวฯ คามโต อาคจฺฉตีติ คามสฺมา อาคจฺฉติ, โจรโต ภายตีติ โจเรหิ ภายติ, สตฺถโต ปริหีโน สตฺถา ปริหีโนฯ เอวํ ปุริสโต, ราชโต, อคฺคิโต, หตฺถิโต, เหตุโต, ยุตฺติโต, อิตฺถิโต, ภิกฺขุนิโต, ยาคุโต, ชมฺพุโต, จิตฺตโต, อายุโตฯ สพฺพาทิโต-สพฺพโต, ยโต, ตโต อิจฺจาทิฯ</p>


<h3>๙๖. อิโต+เต+โตฺต กุโต</h3>
<p>โตมฺหิ อิมสฺส ฎิ นิปจฺจเต เอตสฺส ฎ+เอฎ กิํ สทฺทสฺส กุตฺตญฺจฯ อิโต อิมสฺมา, อโต เอโตฺต เอตสฺมา, กุโต กสฺมาฯ</p>


<h3>๙๗. อภฺยาทีหิติ</h3>
<p>โตฯ อภิโต, ปริโต, ปจฺฉโต, เหฎฺฐโตฯ</p>


<h3>๙๘. อาทฺยาทีหิติ</h3>
<p>สตฺตมฺยเนฺตหิ  โต โหติฯ อาโท อาทิโต, มชฺฌโต, อนฺตโต, ปิฎฺฐิโต, ปสฺสโต, มุขโตฯ ปฐมนฺตา ยโต+ทกํ ต+ทาทิตฺตํ, ยํ อุทกํ, ตเทวา+ทิตฺตนฺติ อโตฺถฯ</p>


<h3>๙๙. สพฺพาทิโต สตฺตมฺยา ตฺร+ตฺถา</h3>
<p>สพฺพาทีหิ สตฺตมฺยเนฺตหิ ตฺร+ตฺถา วา โหนฺติฯ สพฺพตฺร สพฺพตฺถ สพฺพสฺมิํ, ยตฺร ยตฺถ, ตตฺร ตตฺถ อิจฺจาทิฯ พหุลาธิการา น ตุมฺหอเมฺหหิฯ</p>


<h3>๑๐๐. กเตฺถ+ตฺถ+กุตฺรา+ตฺร เกฺว+หิ+ธ</h3>
<p>เอเตหิ ‘‘สพฺพาทิโต’’ติอาทินา ตฺร+ตฺถาฯ เสสาเทสา จ ปจฺจยา จ อิมินาว นิปจฺจเนฺตฯ อิมินา กิสฺส ก+กุ จ, เอตสฺส เฎ+ฎา จ, วปจฺจเย กิสฺส อิโลโป จ, ห+ธปจฺจเยสุ อิมสฺส ฎิ จ นิปจฺจเตฯ กสฺมิํ กตฺถ กุตฺร กฺว, เอตสฺมิํ เอตฺถ อตฺร, อิมสฺมิํ อิห อิธฯ</p>


<h3>๑๐๑. ธิ สพฺพา วาติ</h3>
<p>สพฺพสฺมา ธิ วาฯ สพฺพสฺมิํ สพฺพธิ สพฺพตฺรฯ</p>


<h3>๑๐๒. ยา หินฺติ</h3>
<p>ยสทฺทา หิํ, ยสฺมิํ ยหิํ ยตฺรฯ</p>


<h3>๑๐๓. ตา หญฺจติ</h3>
<p>ตสทฺทา หํ โหติ หิญฺจฯ ตหํ ตหิํ ตตฺรฯ</p>


<h3>๑๐๔. กุหิํ กหนฺติ</h3>
<p>หิํ  หํ นิปจฺจเนฺต กิสฺส กุ+กา จฯ กุหิํ กหํฯ กุหิญฺจนํติ นิปาตนฺตรํฯ</p>


<h3>๑๐๕. สเพฺพ+ก+ญฺญ+ย+เตหิ กาเล ทา</h3>
<p>เอเตหิ กาเล ทา โหติ วาฯ สพฺพสฺมิํ กาเล สพฺพทา, เอกทา, อญฺญทา, ยทา, ตทาฯ</p>


<h3>๑๐๖. กทา กุทา สทา+ธุเน+ทานิ</h3>
<p>เอเต สทฺทา นิปจฺจเนฺตฯ กสฺมิํกาเล กทา กุทา, สพฺพสฺมิํ กาเล สทา, อิมสฺมิํ กาเล อธุนา อิทานิฯ</p>


<h3>๑๐๗. อชฺช สชฺชฺว+ปรเชฺชฺว+ตรหิ กรหา</h3>
<p>ปกติ ปจฺจโย อาเทโส กาลวิเสโสติ สพฺพ+เมตํ นิปาตนา ลพฺภติฯ อิมสฺส โฎ โชฺช จา+หนิ นิปจฺจเนฺต, อสฺมิํ อหนิ อชฺชฯ สมานสฺส ส-ภาโว ชฺชุ จา+หนิฯ สมาเน อหนิ สชฺชุฯ อปรสฺมา ชฺชุ, อปรสฺมิํ อหนิ อปรชฺชุฯ อิมสฺส เอโต, กาเล รหิ จ, อิมสฺมิํกาเล เอตรหิฯ กิํ สทฺทสฺส โก, รห จา+นชฺชตเนฯ กสฺมิํ กาเล กรหฯ</p>


<h3>๑๐๘. สพฺพาทีหิ ปกาเร ถา</h3>
<p>สามญฺญสฺส เภทโก วิเสโส ปกาโร, ตสฺมิํ ถาปจฺจโย โหติฯ สเพฺพน ปกาเรน สพฺพถา, ยถา, ตถาฯ</p>


<h3>๑๐๙. กถ+มิตฺถํ</h3>
<p>กิ+มิเมหิ  ถํปจฺจโย, ก+อิตฺตํ เตสํ ยถากฺกมํฯ เกน ปกาเรน กถํ, อิมินา ปกาเรน อิตฺถํฯ</p>


<h3>๑๑๐. ธา สงฺขฺยาหิติ</h3>
<p>ปกาเร ธา โหติฯ ทฺวีหิ ปกาเรหิ เทฺว วา ปกาเร กโรติ ทฺวิธา กโรติ, พหุธา กโรติ, เอกํ ราสิํ ปญฺจปฺปการํ กโรติ ปญฺจธา กโรติฯ ปญฺจปฺปการ+เมกปฺปการํ กโรติ เอกธา กโรติฯ</p>


<h3>๑๑๑. เว+กา+ชฺฌนฺติ</h3>
<p>เอกสฺมา ปกาเร ชฺฌํ วา โหติฯ เอเกน ปกาเรน เอกํ วา ปการํ กโรติ เอกชฺฌํ กโรติ, เอกธา กโรติ วาฯ</p>


<h3>๑๑๒. ทฺวิตีเห+ธาติ</h3>
<p>เอธา วาฯ ทฺวีหิ ปกาเรหิ เทฺว วา ปกาเร กโรติ เทฺวธา, เตธาฯ ทฺวิธา ติธาฯ</p>


<h3>๑๑๓. ตพฺพติ ชาติโย</h3>
<p>ปการวติ ตํสามญฺญวาจกา สทฺทา ชาติโย โหติฯ ปฎุชาติโย, มุทุชาติโยฯ</p>


<h3>๑๑๔. วารสงฺขฺยาย กฺขตฺตุํ</h3>
<p>วารสมฺพนฺธินิยา สํขฺยาย กฺขตฺตุํ โหติฯ เทฺว วาเร ภุญฺชติ ทฺวิกฺขตฺตุํ ทิวสสฺส ภุญฺชติฯ วารคฺคหณํ กิํ, ปญฺจ ภุญฺชติฯ สงฺขฺยายาติ กิํ, ปหูเต วาเร ภุญฺชติฯ</p>


<h3>๑๑๕. กติมฺหาติ</h3>
<p>กฺขตฺตุํ  โหติฯ กติ วาเร ภุญฺชติ กติกฺขตฺตุํ ภุญฺชติฯ</p>


<h3>๑๑๖. พหุมฺหา ธา จ ปจฺจาสตฺติยํ</h3>
<p>วารสมฺพนฺธินิยา พหุสํขฺยาย ธา โหติ กฺขตฺตุญฺจ, วารานํ เจ ปจฺจาสตฺติ โหติฯ พหุวาเร ภุญฺชติ พหุธา ทิวสสฺส ภุญฺชติ, พหุกฺขตฺตุํ วาฯ ปจฺจาสตฺติยํติ กิํ, พหุกฺขตฺตุํ มาสสฺส ภุญฺชติฯ</p>


<h3>๑๑๗. ส กิํ วาติ</h3>
<p>กิํปจฺจโย เอกสฺส สาเทโส จ นิปจฺจเตฯ เอกํ วารํ ภุญฺชติ สกิํ ภุญฺชติ, เอกกฺขตฺตุํ วาฯ</p>


<h3>๑๑๘. โส วิจฺฉา+ปกาเรสุ</h3>
<p>วิจฺฉายํ ปกาเร จ โส โหติฯ ขณฺฑํ ขณฺฑํ กโรติ ขณฺฑโส กโรติฯ ปุถุปฺปกาเรน ปุถุโสฯ สเพฺพน ปกาเรน สพฺพโสฯ</p>


<h3>๑๑๙. อภูตตพฺภาเว กรา+ส+ภูโยเค วิการา จี</h3>
<p>อวตฺถาวโต+วตฺถนฺตเรนา+ภูตสฺส ตายา+วตฺถาย ภาเว กรา+ส+ภูหิ สมฺพเนฺธ สติ วิการวาจกาจี โหติฯ อธวลํ ธวลํ กโรติ ธวลี กโรติฯ อธวโล ธวโล สิยา ธวลี สิยาฯ อธวโล ธวโล ภวติ ธวลี ภวติฯ อภูตตพฺภาเวติ กิํ, ฆฎํ กโรติ, ทธิ อตฺถิ, ฆโฎ ภวติ ฯ กราสภูโยเคติ กิํ, อธวโล ธวโล ชายเตฯ วิการาติ กิํ, ปกติยา มา โหตุ, สุวณฺณํ กุณฺฑลี กโรติฯ (นิปาตตทฺธิตํ)ฯ</p>


<h3>๑๒๐. ทิสฺสนฺต+เญฺญปิ ปจฺจยาติ</h3>
<p>วุตฺตโต+เญฺญปิ ปจฺจยา ทิสฺสนฺติฯ วิวิธา มาตโร วิมาตโรติ วิเสสนสมาโส, ตาสํ ปุตฺตา เวมาติกาติ ริกณปจฺจเย รานุพนฺธตฺตา อุโลเป วุทฺธิมฺหิ กเต เวมาติกาฯ ปถํ คจฺฉนฺตีติ ปถาวิโน, อาวีฯ อิสฺสา อสฺส อตฺถีติ อิสฺสุกี, อุกีฯ ธุรํ วหนฺตีติ โธรยฺหา, ยฺหณฯ</p>


<p>
สามญฺญญฺจ วิเสโส จ, ภาวโช จ นิปาตโช;  
  
อิติ วิญฺญูหิ วิเญฺญโยฺย, ตทฺธิโต ตุ จตุพฺพิโธฯ  
</p>
  
อิติ ปโยคสิทฺธิยํ ณาทิกโณฺฑ ปญฺจโมฯ  
</p>
  
  
  
  
  