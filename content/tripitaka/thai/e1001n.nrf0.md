<h2>กวิทปฺปณนีติ</h2>
<h1>มาติกา</h1>
<p>
ยถาธมฺมิกราชูนํ, อมจฺจา จ ปุโรหิตา;  
  
นีติสตฺถํ สุนิสฺสาย, นิจฺฉยนฺติ วินิจฺฉยํฯ  
</p>
  
<p>
องฺคานิ เวทา จตฺตาโร, มีมํสานฺยาย วิตฺถาโร;  
  
ธมฺมสตฺถํ ปุราณญฺจ, วิชฺชา เหตา จตุทฺทสฯ  
</p>
  
<p>
อายุเพฺพโท มนุเพฺพโท, คนฺธโพฺพ เจติ เต ตโย;  
  
อตฺถสตฺถํ จตุตฺถญฺจ, วิชฺชาหฺยาฎฺฐรส มตาฯ  
</p>
  
<p>
สุติสมุติสงฺขฺยา จ, โรคานีติ วิเสสกา;  
  
คนฺธพฺพา คณิกา เจว, ธนุเพฺพทา จ ปูรณาฯ  
</p>
  
<p>
ติกิจฺฉา อิติหาโส จ, โชติมายา จ ฉนฺทติ;  
  
เกตุมนฺตา จ สทฺทา จ, สิปฺปาฎฺฐารสกา อิเมฯ  
</p>
  
<p>
ทโม ทโณฺฑ อิติขฺยาโต, ตฎฺฐาทโณฺฑ มหีปติ;  
  
ตสฺส นีติ ทณฺฑนีติ, นยนานีติ วุจฺจติฯ  
</p>
  
<p>
ทเณฺฑน นียเต เจทํ, ทณฺฑํ นยติ วา ปุน;  
  
ทณฺฑนีติ อิติขฺยาโต, ติโลกา นติ วตฺตเตฯ  
</p>
  
<p>
นานาสโตฺถทฺธตํ วเกฺข, ราชนีติ สมุจฺจยํ;  
  
สพฺพพีชมิทุํ สตฺถํ, จาณกฺย สารสงฺคหํฯ  
</p>
  
<p>
มูลสุตฺตํ ปวกฺขามิ, จาณเกฺยน ยโถทิตํ;  
  
ยสฺสํ วิญฺญาตมเตฺตน, มูโฬฺห ภวติ ปณฺฑิโตฯ  
</p>
  
<p>
มิตฺตลาโภ สุหทเภโท, วิคฺคโห สนฺธิเรว จ;  
  
ปญฺจตนฺทฺรา ตถาญฺญสฺมา, คนฺถา กสฺสิยลิขฺยเตฯ  
</p>
  
<p>โลกนีติมฺหา –</p>


<p>(๑) ปณฺฑิตกณฺฑฯ (๒) สุชนกณฺฑฯ (๓) พาลทุชฺชน กณฺฑฯ (๔) มิตฺตกณฺฑฯ (๕) อิตฺถิกณฺฑฯ (๖) ราชกณฺฑฯ (๗) ปกิณฺณก กณฺฑ-</p>


<p>โลกนีติ –</p>


<p>
ปณฺฑิโต สุชโน กโณฺฑ, ทุชฺชโน มิตฺตอิตฺถี จ;  
  
ราชปกิณฺณโก จาติ, สตฺตกเณฺฑ วิภูสิโนฯ  
</p>
  
<p>
จกฺกินฺทาภิสิรินายํ, โสธิโต กาสิเก สาเก;  
  
ฉโนตฺยํ ทุติยาสเฬฺห, กาฬสตฺตม อาทิเหฯ  
</p>
  
<p>
โลกนีติํ ปวกฺขามิ, นานาสตฺถสมุทฺธฎํ;  
  
มาคเธเนว สเงฺขปํ, วนฺทิตฺวา รตนตฺตยํฯ  
</p>
  
<p>
นีติ โลเก ปุริสสฺส สาโร,  
  
มาตา ปิตา อาจริโย มิโตฺต;  
  
ตสฺมา หิ นีติํ ปุริโส วิชญฺญา,  
  
ญาณีมหา โหติ พหุสฺสุโตฯ  
</p>
  
<p>มหารหนีติ –</p>


<p>(๑) ปณฺฑิตกถาฯ (๒) สเมฺภทกถาฯ (๓) มิตฺตกถาฯ (๔) นายก กถาฯ (๕) อิตฺถิกถา</p>


<p>
มหารห รหํสกฺย-มุนิํ นีวรณา ตณฺหา;  
  
มุตฺตํ มุตฺตํ สุทสฺสนํ, วเนฺท โพธิวรํ วรํฯ  
</p>
  
<p>
นีติธ ชนฺตูนํ สาโร, มิตฺตาจริยา จ ปิตโร;  
  
นีติมา สุพุทฺธิพฺยโตฺต, สุตวา อตฺถทสฺสิมาฯ  
</p>
  
<p>ธมฺมนีติ –</p>


<p>(๑) อาจริยกถา (๒) สิปฺปกถา (๓) ปญฺญากถา (๔) สุตกถา (๕) กถานกถา (๖) ธนกถา (๗) เทสกถา (๘) นิสฺสยกถา (๙) มิตฺตกถา (๑๐) ทุชฺชนกถา (๑๑) สุชนกถา (๑๒) พลกถา (๑๓) อิตฺถิกถา (๑๔) ยุตฺตกถา (๑๕) ทาสกถา (๑๖) ฆราวาสกถา (๑๗) กาตพฺพกถา (๑๘) อกาตพฺพกถา (๑๙) ญาตพฺพกถา (๒๐) อลงฺการกถา (๒๑) ราชธมฺมกถา (๒๒) อุปเสวกกถา (๒๓) ทุกฺขาทิมิสฺสกกถา (๒๔) ปกิณฺณกกถา</p>


<p>
จกฺกาติจกฺกจกฺกิโนฺท, เทวาติเทวาเทวิโนฺท,  
  
พฺรหฺมาติ พฺรหฺมพฺรหฺมิโนฺท, ชิโน ปูเรตุ เม ภาวํฯ  
</p>
  
<p>
จิรํ ติฎฺฐตุ โลกมฺหิ, ธํสกํ สพฺพปาณินํ;  
  
มหาโมหตมํ ชยํ, โชตนฺตํ ชินสาสนํฯ  
</p>
  
<p>
วนฺทิตฺวา รตนํ เสฎฺฐํ, นิสฺสาย ปุพฺพเก ครุ;  
  
นีติธมฺมํ ปวกฺขามิ, สพฺพโลก สุขาวหํฯ  
</p>
  
<p>
อาจริโย จ สิปฺปญฺจ, ปญฺญาสุตกถาธนํ;  
  
เทสญฺจ นิสฺสโย มิตฺตํ, ทุชฺชโน สุชโน พลํฯ  
</p>
  
<p>
อิตฺถี ปุโตฺต จ ทาโส จ, ฆราวาโส กตากโต;  
  
ญาตโพฺพ จ อลงฺกาโร, ราชธมฺมา ปเสวโก;  
  
ทุกฺขาทิมิสฺสโก เจว, ปกิณฺณกาติ มาติกาฯ  
</p>
  
<p>ราชนีติ –</p>


<p>
สีหา เอกํ พกา เอกํ, สิเกฺข จตฺตาริ กุกฺกุฎา;  
  
ปญฺจ กากา ราชา นาม, ฉ สุนกฺขา ตีณิ คทฺรภาฯ  
</p>
  
<ol>
<li>
มหากมฺมํ ขุทฺทกํ วา, ยํ กมฺมํ กาตุมิจฺฉติ;  
  
สพฺพารเมฺภน กาตพฺพํ, สีหา เอกํ ตทา ภเวฯ  
</li>
  
<li>
อินฺทฺริยานิ สุสํยม, พโกว ปณฺฑิโต ภเว;  
  
เทสก โลมปนฺนานิ, สพฺพกมฺมานิ สาธเยฯ  
</li>
  
<li>
ปุพฺพฎฺฐานญฺจ ยุทฺธญฺจ, สํวิภาคญฺจ พนฺธุ หิ;  
  
ถิยา อกฺกมฺม ภุตฺตญฺจ, สิเกฺข จตฺตาริ กุกฺกุโฎฯ  
</li>
  
<li>
คุเยฺห เมถุนํ เปกฺขิตฺวา, โภชนํ ญาติสงฺคโห;  
  
วิโลกา เปกฺขนาลสฺยํ, ปญฺจ สิเกฺขยฺย วายสาฯ  
</li>
  
<li>
อนาลสฺสํติสวนฺตาโส, สุนิทฺธา สุปฺปโพธนา;  
  
ทฬฺหภตฺติ จ สูรญฺจ, ฉ เอเตสฺวานโต คุโณฯ  
</li>
  
<li>
ขิโนฺนว วหเต ภารํ, สีตุณฺหญฺจ น จินฺตยี;  
  
สนฺตุโฎฺฐ จ ภเว นิจฺจํ, ตีณิ สิเกฺขยฺย คทฺรภาฯ  
</li>
  
<li>
วีสติ ตานิ คุณานิ, จเรยฺย อิห ปณฺฑิโต;  
  
วิเชยฺย ริปู สเพฺพปิ, เตชสฺสี โส ภวิสฺสติฯ  
</li>
  
<p>(๑) ปณฺฑิตกณฺฑ (๒) สุชนกณฺฑ (๓) พาลทุชฺชนกณฺฑ (๔) มิตฺตกณฺฑ (๕) ราชกณฺฑ (๖) นายกกณฺฑ (๗) ปุตฺตกณฺฑ (๘) เวชฺชาจริยกณฺฑ (๙) ทาสกกณฺฑ (๑๐) อิตฺถิกณฺฑ (๑๑) ปกิณฺณกกณฺฑ
</ol></p>


<p>
กวิทปฺปณนีติํโย, วาจุคฺคตํ กโรติ เจ;  
  
ภุวนมเชฺฌ เอโส หิ, วิญฺญู ปณฺฑิตชาติโกฯ  
</p>
  
<h3>กวิทปฺปณนีติ</h3>