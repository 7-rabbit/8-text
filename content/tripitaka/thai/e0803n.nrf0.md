<h2>สทฺทนีติปฺปกรณํ (ปทมาลา)</h2>
<h3>คนฺถารมฺภกถา</h3>
<p>
ธีเรหิ  
มคฺคนาเยน, เยน พุเทฺธน เทสิตํ;  
  
สิตํ ธมฺมมิธญฺญาย, ญายเต อมตํ ปทํฯ  
</p>
  
<p>
ตํ นมิตฺวา มหาวีรํ, สพฺพญฺญุํ โลกนายกํ;  
  
มหาการุณิกํ เสฎฺฐํ, วิสุทฺธํ สุทฺธิทายกํฯ  
</p>
  
<p>
สทฺธมฺมญฺจสฺส ปูเชตฺวา, สุทฺธํ สนฺตมสงฺขตํ;  
  
อตกฺกาวจรํ สุฎฺฐุ, วิภตฺตํ มธุรํ สิวํฯ  
</p>
  
<p>
สงฺฆสฺส จ’ญฺชลิํ กตฺวา, ปุญฺญเกฺขตฺตสฺส ตาทิโน;  
  
สีลสมาธิปญฺญาทิ-วิสุทฺธคุณโชติโนฯ  
</p>
  
<p>
นมสฺสนาทิปุญฺญสฺส, กตสฺส รตนตฺตเย;  
  
เตชสาหํ ปหนฺตฺวาน, อนฺตราเย อเสสโตฯ  
</p>
  
<p>
โลกนีติวิยตฺตสฺส, สตฺถุ สทฺธมฺมนีติโน;  
  
สาสนตฺถํ ปวกฺขามิ,  
สทฺทนีติ  
มนากุลํฯ  
</p>
  
<p>
อาสวกฺขยลาเภน, โหติ สาสนสมฺปทา;  
  
อาสวกฺขยลาโภ จ, สจฺจาธิคมเหตุโกฯ  
</p>
  
<p>
สจฺจาธิคมนํ  
ตญฺจ, ปฎิปตฺติสฺสิตํ มตํ;  
  
ปฎิปตฺติ จ สา กามํ, ปริยตฺติปรายณาฯ  
</p>
  
<p>
ปริยตฺตาภิยุตฺตานํ, วิทิตฺวา สทฺทลกฺขณํ;  
  
ยสฺมา น โหติ สโมฺมโห, อกฺขเรสุ ปเทสุ จฯ  
</p>
  
<p>
ยสฺมา จาโมหภาเวน, อกฺขเรสุ ปเทสุ จ;  
  
ปาฬิยตฺถํ วิชานนฺติ, วิญฺญู สุคตสาสเนฯ  
</p>
  
<p>
ปาฬิยตฺถาวโพเธน, โยนิโส สตฺถุสาสเน;  
  
สปฺปญฺญา ปฎิปชฺชนฺติ, ปฎิปตฺติมตนฺทิกาฯ  
</p>
  
<p>
โยนิโส ปฎิปชฺชิตฺวา, ธมฺมํ โลกุตฺตรํ วรํ;  
  
ปาปุณนฺติ วิสุทฺธาย, สีลาทิปฎิปตฺติยาฯ  
</p>
  
<p>
ตสฺมา ตทตฺถิกา สุทฺธํ, นยํ นิสฺสาย วิญฺญุนํ;  
  
ภญฺญมานํ มยา  
สทฺท-นีติํ  
คณฺหนฺตุ สาธุกํฯ  
</p>
  
<p>
ธาตุ ธาตูหิ นิปฺผนฺน-รูปานิ จ สลกฺขโณ;  
  
สนฺธินามาทิเภโท จ, ปทานํ ตุ วิภตฺติ จฯ  
</p>
  
<p>
ปาฬินยาทโยเจฺจว-เมตฺถ นานปฺปการโต;  
  
สาสนโสฺสปการาย, ภวิสฺสติ วิภาวนาฯ  
</p>
  
  
  
  
  