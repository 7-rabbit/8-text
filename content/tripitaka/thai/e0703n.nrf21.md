<h1>พาวีสติม ปริเจฺฉท</h1>
<h3>คามณิกุมาร สุติ</h3>
<ol>
<li>
เอฬารํ ฆาตยิตฺวาน, ราชา’หุ ทุฎฺฐคามณิ;  
  
ตทตฺถ ทีปนตฺถาย, อนุปุพฺพกถา อยํฯ  
</li>
  
<li>
เทวานํ ปิยติสฺสสฺส, รโญฺญ ทุติยภาติโก;  
  
อุปราชา มหานาโค, นามานุ ภาตุโน ปิโยฯ  
</li>
  
<li>
รโญฺญ เทวี สปุตฺตสฺส, พาลา รชฺชาภิกามินิ;  
  
อุปราชวธตฺถาย, ชาตจิตฺตา นิรนฺตรํฯ  
</li>
  
<li>
วาปิํ ตรจฺฉนามํ สา, การาเปนฺตสฺส ปาหิณิ;  
  
อมฺพํ วิเสน โยเชตฺวา, ฐเปตฺวา อมฺพมตฺถเกฯ  
</li>
  
<li>
ตสฺสา ปุโตฺต สหคโต, อุปราเชน พาลโก;  
  
ภาชเน วิวเฎเยว, ตํ อมฺพํ ขาทิยา’มริฯ  
</li>
  
<li>
อุปราชา ตโตเยว, สทาร พล วาหโน;  
  
รกฺขิหุํ สกมตฺตานํ, โรหณา’ภิมุโข อคาฯ  
</li>
  
<li>
ยฎฺฐาลย วิหารสฺมิํ, มเหสี ตสฺส คพฺภินี;  
  
ปุตฺตํ ชเนสิ โส ตสฺส, ภาตุ นาม มการยิฯ  
</li>
  
<li>
ตโต  
คนฺตฺวา โรหณํ โส,  
  
อิสฺสโร โรหเณ’ขิโล;  
  
มหา ภาโค มหา คาเม,  
  
รชฺชํ กาเรสิ ขตฺติโยฯ  
</li>
  
<li>
กาเรสิ โส นาคมหา-วิหารํ สกนามกํ;  
  
อุทฺธกนฺทรกาที จ, ปิหาเร การยี พหูฯ  
</li>
  
<li>
ยฎฺฐาลย กติโสฺส โส, ตสฺส ปุโตฺต ตทจฺจเย;  
  
หเตฺถว รชฺชํ กาเรสิ, ตสฺส ปุโตฺต’ภโย ตถาฯ  
</li>
  
<li>
โคฎฺฐาภยสุโต กาก-วณฺณติโสฺสติ วิสฺสุโห;  
  
ตทจฺจเย ตตฺถ รชฺชํ, โส อกาเรสิ ขตฺติโยฯ  
</li>
  
<li>
วิหารเทวิ นามา’สิ, มเหสี ตสฺส ราชิโน;  
  
สทฺธสฺส สทฺธาสมฺปนฺนา, ธีตา กลฺยาณิ ราชิโนฯ  
</li>
  
<li>
กลฺยาณิยํ นริโนฺท หิ, ติโสฺส นามาสิ ขตฺติโย;  
  
เทวิสโญฺญคชนิต-โก โปตสฺส กนิฎฺฐโกฯ  
</li>
  
<li>
ภีโต ตโต ปลายิตฺวา, อยฺยอุตฺติย นามโก;  
  
อญฺญตฺถ วสิ โส เทโส, เตน ตํ นามโก อหุฯ  
</li>
  
<li>
ทตฺวา รหสฺสเลขํ โส, ภิกฺขุเวสธรํ นรํ;  
  
ปาเหสิ เทวิยา คนฺตฺวา, ราชทฺวาเร ฐิโต ตุโสฯ  
</li>
  
<li>
ราช เคเห อรหตา, ภุญฺชมาเนน สพฺพทา;  
  
อญฺญายมาโน เถเรน, รโญฺญ ฆรมุปาคมิฯ  
</li>
  
<li>
เถเรน สทฺธิํ ภุญฺชิตฺวา, รโญฺญ สห วินิคฺคเม;  
  
ปาเตสิ ภูมิยํ เลขํ, เปกฺขมานาย เทวิยาฯ  
</li>
  
<li>
สเทฺทน เตน ราชานํ, นิวตฺติตฺวา วิโลกยํ;  
  
ญตฺวาน เลขสเนฺทสํ, กุโทฺธ เถรสฺส ทุมฺมติฯ  
</li>
  
<li>
เถรํ ตํ ปุริสํ ตญฺจ, มาราเปตฺวาน โกธสา;  
  
สมุทฺทสฺมิํ ขิปาเปสิ, กุชฺฌิตฺวา เตน เทวตาฯ  
</li>
  
<li>
สมุเทฺทโน’ตฺถรา เปสุํ, ตํ เทสํ โสตุภูปติ;  
  
อตฺตโน ธีตรํ ยุทฺธํ, เทวิํ นาม สุรุปินิํฯ  
</li>
  
<li>
ลิขิตฺวา ราชธีตาติ, โสวณฺณกฺขลิยา ลหุํ;  
  
นิสีทาปิย ตเตฺถว, สมุทฺทสฺมิํ วิสฺสชฺชยิฯ  
</li>
  
<li>
โอกฺกนฺตํ  
ตํ ตโต ลํเก-กากวโณฺณ มหีปติ;  
  
อภิเสจยิ เตนา’สิ, วิหาโรปปทวฺหยาฯ  
</li>
  
<li>
ติสฺส มหาวิหารญฺจ, ตถา จิตฺตลปพฺพตํ;  
  
คมิตฺถวาลิํ กุฎาลิํ, วิหาเร เอวมาทิเกฯ  
</li>
  
<li>
กาเรตฺวา สุปสเนฺนน, มนสารตนตฺตเย;  
  
อุปฎฺฐหิ ตทา สงฺฆํ, ปจฺจเยหิ จตูหิ โสฯ  
</li>
  
<li>
โกฎิปพฺพต นามมฺหิ, วิหาเร สีลวตฺติมา;  
  
ตทา อหุ สามเณโร, นานาปุญฺญกโร สทาฯ  
</li>
  
<li>
สุเขนาโรหณตฺถาย, อกาส เจติยงฺคเณ;  
  
ฐเปสิ ตีณิ ปาสาเณ, ปาสาณ ผลกานิ โสฯ  
</li>
  
<li>
อทา ปานีย ทานญฺจ, วตฺตํ สงฺฆสฺส จา’กริ;  
  
สทา กิลนฺตกายสฺส, ตสฺสา’โพโธ มหา อหุฯ  
</li>
  
<li>
สิวิกาย กมาเนตฺวา, ภิกฺขโว กตเวทิโน;  
  
สิลาปสฺสย ปริเวเณ, ติสฺสาราเม อุปฎฺฐหุํฯ  
</li>
  
<li>
สทา วิหารเทวีสา, ราชเคเห สุสงฺขเต;  
  
ปุเรภตฺตํ มหาทานํ, ทตฺวา สงฺฆสฺส สญฺญตาฯ  
</li>
  
<li>
ปจฺฉาภตฺตํ คนฺธมาลํ, เภสชฺชวสนานิ จ;  
  
คาหยิตฺวา คตา’รามํ, สกฺกโรติ ยถารหํฯ  
</li>
  
<li>
ตทา ตเถว กตฺวา สา, สงฺฆเตฺถรสฺส สนฺติเก;  
  
นิสีทิ ธมฺมํ เทเสโนฺต, เถโร ตํ อิธ มพฺรวิฯ  
</li>
  
<li>
‘‘มหาสมฺปตฺติ ตุเมฺหหิ, ลทฺธา’ยํ ปุญฺญกมฺมุนา;  
  
อปฺปมาโท’ว กาตโพฺพ, ปุญฺญกเมฺม อิทานิปิ’’ฯ  
</li>
  
<li>
เอวํ วุเตฺต ตุ สา อาห, ‘‘กิํ สมฺปตฺติ อยํ อิธ;  
  
เยสํ โน ทารกา นตฺถิ, วญฺฌาสมฺปตฺติ เตน โน’’ฯ  
</li>
  
<li>
ฉฬภิโญฺญ มหาเถโร, ปุตฺตลาภมเวกฺขิย;  
  
‘‘คิลานํ สามเณรํ ตํ, ปสฺสเทวี’’ติ อพฺรวิฯ  
</li>
  
<li>
สา คนฺตฺวา’สนฺน มรณํ, สามเณรมโวจ ตํ;  
  
‘‘ปเตฺถหิ มม ปุตฺตตฺตํ, สมฺปตฺตี มหตี หิ โน’’ฯ  
</li>
  
<li>
น  
อิจฺฉตีติ ญตฺวาน, ตทตฺถํ มหติํ สุภํ;  
  
ปุปฺผปูชํ การยิตฺวา, ปุน ยาจิ สุเมธสาฯ  
</li>
  
<li>
เอวมฺป’นิจฺฉมานสฺส, อตฺถายุ’ปายโกวิทา;  
  
นานา เภสชฺช วตฺถานิ, สเงฺฆ ทตฺวา’ถ ยาจิตํฯ  
</li>
  
<li>
ปเตฺถสิ โส ราชกุลํ, สา ตํ ฐานํ อเนกธา;  
  
อลงฺกริตฺวา วนฺทิตฺวา, ยานมารุยฺห ปกฺกมิฯ  
</li>
  
<li>
ตโต จุโต สามเณโร, คจฺฉมานาย เทวิยา;  
  
ตสฺสา กุจฺฉิมฺหิ นิพฺพตฺติ, ตํ ชานิย นิวตฺติสาฯ  
</li>
  
<li>
รโญฺญ ตํ สาสนํ ทตฺวา, รญฺญา สห ปุนา’คมา;  
  
สรีรกิจฺจํ กาเรตฺวา, สามเณรสฺสุ’โภปิเตฯ  
</li>
  
<li>
ตสฺมิํเยว ปริเวเณ, วสนฺตา สนฺตมานสา;  
  
มหาทานํ ปวเตฺตสุํ, ภิกฺขุสงฺฆสฺส สพฺพทาฯ  
</li>
  
<li>
ตเสฺส’วํ โทหโฬ อาหิ, มหา ปุญฺญาย มาตุยา;  
  
‘‘อุสภมตฺตํ มธุคณฺฑํ, กตฺวา อุสฺสีสเก สยํฯ  
</li>
  
<li>
วาเมตเรน ปเสฺสน, นิปนฺนาสยเน สุเภ;  
  
ทฺวาทสนฺนํ สหสฺสานํ, ภิกฺขูนํ ทินฺนเสสกํฯ  
</li>
  
<li>
มธุํ ภุญฺชิตุกามา’สิ, อถ เอฬาร ราชิโน;  
  
โยธาน มคฺคโยธสฺส, สีสจฺฉินฺนาสิเทวนํฯ  
</li>
  
<li>
ตเสฺสว สีเส ฐตฺวาน, ปาตุเญฺจว อกามยิ;  
  
อนุราธ ปุรเสฺสว, อุปฺปลเกฺขตฺตโต ปนฯ  
</li>
  
<li>
อานีตุปฺปลมาลญฺจ, อมิลา ตํ ปิลนฺธิตุํ;  
  
ตํ เทวี ราชิโน อาห, เนมิเตฺต ปุจฺฉิ ภูปติฯ  
</li>
  
<li>
ตํ สุตฺวา อาหุ เนมิตฺตา, ‘‘เทวิปุโตฺต นิฆาติย;  
  
ทมิเฬ กเตฺว’กรชฺชํ, สาสนํ โชตยิสฺสติ’’ฯ  
</li>
  
<li>
เอทิสํ มธุคณฺฑํ โส, ทเสฺสติ ตสฺส อีทิสิํ;  
  
สมฺปตฺติํ เทติ ราชา’’ติ, โฆสาเปสิ มหีปติฯ  
</li>
  
<li>
โคฎฺฐสมุทฺทเวลเนฺต, มธุปุณฺณํ นิกุชฺชิตํ;  
  
นาวํ ญตฺวาน อาจิกฺขิ, รโญฺญ ชนปเท นโรฯ  
</li>
  
<li>
ราชา  
เทวิํ ตหิํ เนตฺวา, มณฺฑปมฺหิ สุสงฺขเต;  
  
ยถิจฺฉิถํ ตาย มธุํ, ปริโภคมการยิฯ  
</li>
  
<li>
อิตเร โทหเฬ ตสฺสา, สมฺปาเทตุํ มหีปติ;  
  
เวฬุสุมน นามํ ตํ, โยธํ ตตฺถ นิโยชยิฯ  
</li>
  
<li>
โส’นุราธปุรํ คนฺตฺวา, รโญฺญ มงฺคลวาชิโน;  
  
โคปเกน อกา เมตฺติํ, ตสฺส กิจฺจญฺจ สพฺพทาฯ  
</li>
  
<li>
ตสฺส วิสฺสตฺถ ตํ ญตฺวา, ปาโตว อุปฺปลาน’สิํ;  
  
กทมฺพนทิยา ตีเร, ฐเปตฺวาน อสงฺกิโตฯ  
</li>
  
<li>
อสฺสํ เนตฺวา ตมารุยฺห, คณฺหิตฺวาน อุปฺปลาน’สิํ;  
  
นิเวทยิตฺวาน อตฺตานํ, อสฺสเวเคน ปกฺกมิฯ  
</li>
  
<li>
สุตฺวา ราชา คเหตุํ ตํ, มหา โยธานเปสยิ;  
  
ทุติยํ สมฺมถํ อสฺสํ, อารุยฺห โสนุธาปิตํฯ  
</li>
  
<li>
โส คุมฺพนิสฺสิโต อสฺส-ปิเฎฺฐเยว นิสีทิย;  
  
เอนฺตสฺส ปิฎฺฐิโต ตสฺส, อุพฺพยฺหา’สิํ ปสารยิฯ  
</li>
  
<li>
อสฺสเวเคนยนฺตสฺส, สีสํ ฉิชฺช อุโภหเย;  
  
สีสญฺจา’ทาย สายํ โส, มหาคามมุปาคมิฯ  
</li>
  
<li>
โทหเฬ เต จ สา เทวี, ปริภุญฺชิ ยถารุจิ;  
  
ราชา โยธสฺส สกฺการํ, การาเปสิ ยถารหํฯ  
</li>
  
<li>
สา เทวี สมเย ธญฺญํ, ชนยี ปุตฺตมุตฺตมํ;  
  
มหาราชกุเล ตสฺมิํ, อานโนฺท จ มหา อหุฯ  
</li>
  
<li>
ตสฺส ปุญฺญานุภาเวน, ตทเหว อุปาคมุํ;  
  
นานารตนสมฺปุณฺณา, สตฺตนาวา ตโต ตโตฯ  
</li>
  
<li>
ตเสฺสว ปุญฺญเตเชน, ฉทฺทนฺตกุลโต กรี;  
  
หตฺถิจฺฉาปํ อาหริตฺวา, ฐเปตฺวา อิธ ปกฺกมิฯ  
</li>
  
<li>
ตํ ติตฺถสรตีรมฺหิ, ทิสฺวา คุมฺพนฺตเร ฐิตํ;  
  
กณฺฑุลโวฺห พาลิสิโก, รโญฺญ อาจิกฺขิ ตาวเทฯ  
</li>
  
<li>
เปเสตฺวา’จริเย ราชา, ตมาณาปิย โปสยิ;  
  
กณฺฑุโล อิติ ญายิตฺถ, ทิฎฺฐตฺตา กณฺฑุเลน โสฯ  
</li>
  
<li>
‘‘สุวณฺณภาชนาทีนํ  
, ปุณฺณา นาวา อิธาคตา’’;  
  
อิติ รโญฺญ นิเวทสุํ, ราชา ตานา’หราปยิฯ  
</li>
  
<li>
ปุตฺตสฺส นามกรเณ, มงฺคลมฺหิ มหีปติ;  
  
ทฺวาทส สหสฺสสงฺขํ, ภิกฺขุสงฺฆํ นิมนฺติยฯ  
</li>
  
<li>
เอวํ จิเนฺตสิ ‘‘ยทิเม, ปุโตฺต ลํกาตเล’ขิเล;  
  
รชฺชํ คเหตฺวา สมฺพุทฺธ-สาสนํ โชตยิสฺสติฯ  
</li>
  
<li>
อฎฺฐุตฺตรสหสฺสญฺจ, ภิกฺขโว ปวิสนฺตุ จ;  
  
สเพฺพ เต อุทฺธปตฺตญฺจ, จีวรํ ปารปนฺตุ จฯ  
</li>
  
<li>
ปฐมํ ทกฺขิณํ ปาทํ, อุมฺมารโนฺต ฐเปนฺตุ จ;  
  
เอกจฺฉตฺตยุตํ ธมฺม-กรณํ นีหรนฺตุ จฯ  
</li>
  
<li>
โคตโม นาม เถโร จ, ปติคฺคณฺหาตุ ปุตฺตกํ;  
  
โส จ สรณสิกฺขา โย, เทตุ’’ สพฺพํ ตถา อหุฯ  
</li>
  
<li>
สพฺพํ นิมิตฺตํ ทิสฺวาน, ตุฎฺฐจิโตฺต มหีปติ;  
  
ทตฺวา สงฺฆสฺส ปายาสํ, นามํ ปุตฺตสฺส การยิฯ  
</li>
  
<li>
มหาคาเม นายกตฺตํ, ปิตุนามญฺจ เอกโต;  
  
อุโภ กตฺวาน เอกชฺฌํ, คามณิอภโย อิติฯ  
</li>
  
<li>
มหาคามํ ปวิสิตฺวา, นวเม ทิวเส ตโต;  
  
สงฺคมํ เทวิยา กาสิ, เตน คพฺภมคณฺหิ สาฯ  
</li>
  
<li>
กาเล ชาตํ สุตํ ราชา, ติสฺสนามํ อการยิ;  
  
มหตา ปริหาเรน, อุภโต วฑฺฒิํสุ ทารกาฯ  
</li>
  
<li>
สิตฺถปฺปเวสมงฺคล-กาเล ทฺวินฺนมฺปิ สาทโร;  
  
ภิกฺขุสตานํ ปญฺจนํ, ทาปยิตฺวาน ปายสํฯ  
</li>
  
<li>
เตหิ อุปเฑฺฒ ภุตฺตมฺหิ, คเหตฺวา โถกโถกกํ;  
  
โสวณฺณสรเกเน’สํ, เทวิยา สห ภูปติฯ  
</li>
  
<li>
‘‘สมฺพุทฺธสาสนํ ตุเมฺห, ยทิ ฉเฑฺฑถ ปุตฺตกา;  
  
มา ชีรตุ กุจฺฉิคตํ, อิทํ โว’’ติ อปาปยิฯ  
</li>
  
<li>
วิญฺญาย ภาสิตตฺถํ เต, อุโภ ราชกุมารกา;  
  
ปายาสํ ตํ อภุญฺชิํสุ, ตุฎฺฐจิตฺตา’มตํ วิยฯ  
</li>
  
<li>
ทส ทฺวาทสวเสฺสสุ, เตสุ วีมํสนตฺถิโก;  
  
ตเถว ภิกฺขู โภเชตฺวา, เตสํ อุจฺฉิฎฺฐโมทนํฯ  
</li>
  
<li>
คาหยิตฺวา  
ตฎฺฎเกน, ฐปาเปตฺวา ตทนฺติเก;  
  
ติภาคํ การยิตฺวาน, อิธ มาห มหีปติฯ  
</li>
  
<li>
‘‘กุลเทวตานํ โน ตาตา, ภิกฺขูนํ วิมุขา มยํ;  
  
น เหสฺสามา’’ติ จิเนฺตตฺวา, ภาคํ ภุญฺชถิ’มนฺติ จฯ  
</li>
  
<li>
‘‘เทฺว ภาตโร มยํ นิจฺจํ, อญฺญมญฺญมทูภกา;  
  
ภวิสฺสามา’’ติ จิเนฺตตฺวา, ภาคํ ภุญฺชิถิ’มนฺติ จฯ  
</li>
  
<li>
อมตํ วิย ภุญฺชิํสุ, เต เทฺว ภาเค อุโภปิ จ;  
  
‘‘น ยุชฺฌิสฺสาม ทมิเฬหิ’’, อิติ ภุญฺชถิ’มํ อิติฯ  
</li>
  
<li>
เอวํ วุเตฺตตุ ติโสฺส โส, ปาณินา ขิปิ โภชนํ;  
  
คามณิภตฺตปิณฺฑํ ตุ, ขิปิตฺวา สยนํ คโตฯ  
</li>
  
<li>
สํกุจิตฺวา หตฺถปาทํ, นิปชฺชิ สเยน สยํ;  
  
เทวี คนฺตฺวา โตสยนฺตี, คามณิํ เอตทพฺรวิฯ  
</li>
  
<li>
ปสาริตโงฺค สยเน, กิํ นเสสิ สุขํ สุต;  
  
‘‘คงฺคาปารมฺหิ ทมีฬา, อิโต โคฎฺฐมโหทธิฯ  
</li>
  
<li>
กถํ ปสาริตโงฺค’หํ, นิปชฺชามี’ติ โส พฺรวิ;  
  
สุตฺวาน ตสฺสาธิปฺปายํ, ตุณฺหี อาสิ มหีปติฯ  
</li>
  
<li>
โส กเมนา’ภิวฑฺฒโนฺต, อหุ โสฬสวสฺสิโก;  
  
ปุญฺญวา ยสวา ธีมา, เตโช พลปรกฺกโมฯ  
</li>
  
<li>
จลาจลายํ คติยญฺหิ ปาณิโน,  
  
อุเปนฺติ ปุเญฺญน ยถารุจิํ คติํ;  
  
อิตีติ มเนฺตตฺวา สตตํ มหาทโร,  
  
ภเวยฺย ปุญฺญปจยมฺหิ พุทฺธิมาติฯ  
</li>
  
สุชนปฺปสาทสํเวคตฺถาย กเต มหาวํเส  
</li>
  
คามณิกุมารสูติ นาม  
</li>
  
พาวีสติโม ปริเจฺฉโทฯ  
</li>
  
  
  
  
  