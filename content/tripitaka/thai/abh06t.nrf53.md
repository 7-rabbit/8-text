<h1>ทฺวาทสโม ปริเจฺฉโท</h1>
<h3>๑๒. ราสิวินิจฺฉยกถา</h3>
<ol>
<li>
ตตฺถ วิญฺญาณกายา ฉ, สตฺต วิญฺญาณธาตุโย;  
  
ผสฺสา จกฺขาทิสมฺผสฺสา, ฉพฺพิธา สตฺตธาปิ จฯ  
</li>
  
<li>
จกฺขุสมฺผสฺสชาทีหิ  
  
, เภเทหิ ปน เวทนา;  
  
สญฺญา จ เจตนา เจว, ภินฺนา ฉธา จ สตฺตธาฯ  
</li>
  
<li>
จิตฺตุปฺปาเทสุ ธมฺมา จ, ขนฺธายตนธาตุโย;  
  
อาหารา จ ยถาโยคํ, ผสฺสปญฺจกราสิยํฯ  
</li>
  
<li>
สเพฺพ สงฺคหิตา โหนฺติ, ตสฺมา นามปริคฺคโห;  
  
มูลราสิ จ โส สพฺพ-สงฺคโหติ ปวุจฺจติฯ  
</li>
  
<li>
ฌานราสิมฺหิ ปเญฺจว, ธมฺมา สตฺตปฺปเภทโต;  
  
อินฺทฺริยานิ จ พาวีส, ธมฺมโต ปน โสฬสฯ  
</li>
  
<li>
นว มคฺคงฺคธมฺมา จ, ภินฺนา ทฺวาทสธาปิ เต;  
  
ฉเฬว เหตุโย ตตฺถ, เทสิตา กงฺขิตุทฺธวาฯ  
</li>
  
<li>
ทส กมฺมปถา ธมฺมา, ฉเฬว ปน เทสิตา;  
  
เสสาว ทสธเมฺมหิ, สมานา จตุราสโยฯ  
</li>
  
<li>
ปญฺญา ทสวิธา ตตฺถ, เวทนา นวธา ฐิตา;  
  
สมาธิ สตฺตธา โหติ, วีริยํ ปน ปญฺจธาฯ  
</li>
  
<li>
สติ ภินฺนา จตุธาว, วิตโกฺก ติวิโธ มโต;  
  
ทฺวิธา จิตฺตาทโย โหนฺติ, ทสปเญฺจว สมฺภวาฯ  
</li>
  
<li>
เสสา ทฺวตฺติํส สเพฺพปิ, ธมฺมา เอเกกธาปิ จ;  
  
หิตฺวา รูปินฺทฺริยาเนเต, วิภาคา อฎฺฐธา กถํฯ  
</li>
  
<li>
ผโสฺส จ เจตนา สญฺญา, วิจาโร ปีติ ชีวิตํ;  
  
นิรวชฺชา ฉ ยุคฬา, สาวชฺชโมหกงฺขิตาฯ  
</li>
  
<li>
เยวาปนกธมฺมา จ, วิรตุทฺธจฺจวชฺชิตา;  
  
ทฺวาทสา เจติ สเพฺพปิ, ทฺวตฺติํสเกกธา ตถาฯ  
</li>
  
<li>
จิตฺตํ มนินฺทฺริยํ จิตฺตํ, สทฺธา สทฺธินฺทฺริยํ พลํ;  
  
พเลสุ โลกิยา วุตฺตา, โลกิเย จ ทุกทฺวเยฯ  
</li>
  
<li>
โลภาโลภาทิกา  
  
เทฺว เทฺว,  
  
จตฺตาโร เหตุราสิยํ;  
  
มิจฺฉาทิฎฺฐิ จ มคฺคเงฺค,  
  
ปญฺจกมฺมปเถปิ เตฯ  
</li>
  
<li>
เยวาปนกราสิมฺหิ, เทสิตา วิรตุทฺธวา;  
  
มคฺคเหตูสุ เจเวติ, ทฺวิธา ปญฺจทส ฐิตาฯ  
</li>
  
<li>
วิตโกฺก ฌานมเคฺคสุ, ติวิธา นวธา ปน;  
  
เวทนา มูลราสิมฺหิ, ตถา ฌานินฺทฺริเยสุ จฯ  
</li>
  
<li>
อินฺทฺริยมคฺคราสิมฺหิ, พลปิฎฺฐิทุกตฺติเก;  
  
จตุธา สติ ตเตฺถว, วีริยมฺปิ จ ปญฺจธาฯ  
</li>
  
<li>
สมาธิ สตฺตธา วุโตฺต, ฌานเงฺคสุ จ ตตฺถ จ;  
  
ตเตฺถว ทสธา ปญฺญา, เหตุกมฺมปเถสุ จฯ  
</li>
  
<li>
ทสนวสตฺตปญฺจจตุติเทฺวกธา ฐิตา;  
  
ฉเฬกกา ปญฺจทส, ทฺวตฺติํส จ ยถากฺกมํฯ  
</li>
  
<li>
อฎฺฐ วิภาคสเงฺขปา, ปทานิ ทสธา สิยุํ;  
  
เตปญฺญาเสว ธมฺมา จ, อฎฺฐารส จ ราสโยฯ  
</li>
  
<li>
อิติ ธมฺมววตฺถาเน,  
ธมฺมสงฺคณิยํ  
ปน;  
  
จิตฺตุปฺปาทปริเจฺฉเท, อุเทฺทสนยสงฺคโหฯ  
</li>
  
<li>
ปทานิ จตุราสีติ, เทสิตานิ สรูปโต;  
  
เยวาปนกนาเมน, โสฬเสว ยถารหํฯ  
</li>
  
<li>
ตตฺถานิยตนามานิ, ปทาเนกาทเสว ตุ;  
  
วุตฺตาเนกูนนวุติ, นิยตาเนว สมฺภวาฯ  
</li>
  
<li>
อสมฺภินฺนปทาเนตฺถ, เตปญฺญาเสว สพฺพถา;  
  
จิตฺตเจตสิกานํ ตุ, วเสน ปริทีปเยฯ  
</li>
  
<li>
วิภาคปทธมฺมานํ  
  
, วเสเนวํ ปกาสิโต;  
  
จิตฺตเจตสิกานํ ตุ, กมโต ราสินิจฺฉโยติฯ  
</li>
  
อิติ เจตสิกวิภาเค ราสิวินิจฺฉยกถา นิฎฺฐิตาฯ  
</li>
  
ทฺวาทสโม ปริเจฺฉโทฯ  
</li>
  
  
  
  
  