<h1>๙. นวโม ปริเจฺฉโท</h1>
<h3>ปุญฺญวิปากปจฺจยนิเทฺทโส</h3>
<ol>
<li>
พาตฺติํส  
ปากจิตฺตานิ, โลกิกาเนว ยานิ หิ;  
  
เอเตสํ ปากจิตฺตานํ, ปฎิสนฺธิปวตฺติสุฯ  
</li>
  
<li>
ปุญฺญาปุญฺญาทิสงฺขารา, ยถา เยสญฺจ ปจฺจยา;  
  
ภวาทีสุ ตถา เตปิ, วิญฺญาตพฺพา วิภาวินาฯ  
</li>
  
<li>
ตโย ภวา จตโสฺส จ, โยนิโย คติปญฺจกํ;  
  
วิญฺญาณฎฺฐิติโย สตฺต, สตฺตาวาสา นเวริตาฯ  
</li>
  
<li>
  
กาเม  
  
ปุญฺญาภิสงฺขาร-สญฺญิตา อฎฺฐ เจตนา;  
  
นวนฺนํ ปากจิตฺตานํ, กาเม สุคติยํ ปนฯ  
</li>
  
<li>
นานากฺขณิกกมฺมูป-นิสฺสยปจฺจเยหิ จ;  
  
เทฺวธา หิ ปจฺจยา เตสํ, ภวนฺติ ปฎิสนฺธิยํฯ  
</li>
  
<li>
อุเปกฺขาสหิตาเหตุ-มโนวิญฺญาณธาตุยา  
;  
  
วินา ปริตฺตปากานํ, โหนฺติ เทฺวธา ปวตฺติยํฯ  
</li>
  
<li>
ตาเยว เจตนา รูป-ภเว เทฺวธาว ปจฺจยา;  
  
ปญฺจนฺนํ ปากจิตฺตานํ, ภวนฺติ หิ ปวตฺติยํฯ  
</li>
  
<li>
อฎฺฐนฺนํ ตุ ปริตฺตานํ, กาเม ทุคฺคติยํ ตถา;  
  
ปวเตฺต ปจฺจยา โหนฺติ, น โหนฺติ ปฎิสนฺธิยํฯ  
</li>
  
<li>
โหนฺติ วุตฺตปฺปการาว, กาเม สุคติยํ ตถา;  
  
โสฬสนฺนํ วิปากานํ, ปวเตฺต ปฎิสนฺธิยํฯ  
</li>
  
<li>
  
รูเป  
ปุญฺญาภิสงฺขารา, รูปาวจรภูมิยํ;  
  
ปญฺจนฺนํ ปากจิตฺตานํ, ปจฺจยา ปฎิสนฺธิยํฯ  
</li>
  
<li>
โหนฺติมาปุญฺญสงฺขารา, กาเม ทุคฺคติยํ ทฺวิธา;  
  
วิญฺญาณสฺส ปเนกสฺส, ปจฺจยา ปฎิสนฺธิยํฯ  
</li>
  
<li>
ฉนฺนํ ปน ปวเตฺตว, โหนฺติ โน ปฎิสนฺธิยํ;  
  
สตฺตนฺนมฺปิ ภวเนฺตว, ปวเตฺต ปฎิสนฺธิยํฯ  
</li>
  
<li>
กาเม สุคติยํ เตสํ, สตฺตนฺนมฺปิ ตเถว จ;  
  
ปวเตฺต ปจฺจยา โหนฺติ, น โหนฺติ ปฎิสนฺธิยํฯ  
</li>
  
<li>
วิญฺญาณานํ จตุนฺนมฺปิ, เตสํ รูปภเว ตถา;  
  
ปวเตฺต ปจฺจยา โหนฺติ, น โหนฺติ ปฎิสนฺธิยํฯ  
</li>
  
<li>
โส  
จ กามภเวนิฎฺฐ-รูปาทิอุปลทฺธิยํ;  
  
อนิฎฺฐรูปาทโย ปน, พฺรหฺมโลเก น วิชฺชเรฯ  
</li>
  
<li>
ตเถวาเนญฺชสงฺขาโร  
,  
อรูปาวจร  
ภูมิยํ;  
  
จตุนฺนํ ปากจิตฺตานํ, ปวเตฺต ปฎิสนฺธิยํฯ  
</li>
  
<li>
เอวํ  
ตาว ภเวเสฺวเต, ปฎิสนฺธิปวตฺติสุ;  
  
ยถา จ ปจฺจยา โหนฺติ, ตถา เญยฺยา วิภาวินาฯ  
</li>
  
<li>
เอเสว จ นโย เญโยฺย, โยนิอาทีสุ ตตฺริทํ;  
  
อาทิโต ปน ปฎฺฐาย, มุขมตฺตนิทสฺสนํฯ  
</li>
  
<li>
อวิเสเสน ปุญฺญาภิ-สงฺขาโร ทฺวิภเวสุปิ;  
  
ทตฺวาน ปฎิสนฺธิํ ตุ, สพฺพปากํ ชเนติ โสฯ  
</li>
  
<li>
ตถา จตูสุ วิเญฺญโยฺย, อณฺฑชาทีสุ โยนิสุ;  
  
พหุเทวมนุสฺสานํ, คตีสุ ทฺวีสุ เอว จฯ  
</li>
  
<li>
ตถา นานตฺตกายาทิ-วิญฺญาณานํ ฐิตีสุปิ;  
  
ตถา วุตฺตปฺปการสฺมิํ, สตฺตาวาเส จตุพฺพิเธฯ  
</li>
  
<li>
เอวํ ปุญฺญาภิสงฺขาโร, ภวาทีสุ ยถารหํ;  
  
เอกวีสติปากานํ, ปจฺจโย โหติ จ ทฺวิธาฯ  
</li>
  
<li>
กาเม อปุญฺญสงฺขาโร, ภเว จตูสุ โยนิสุ;  
  
ตีสุ คตีสุ เอกิสฺสา, วิญฺญาณฎฺฐิติยาปิ จฯ  
</li>
  
<li>
สตฺตาวาเส ปเนกสฺมิํ,  
  
อุโหติ โส ปจฺจโย ทฺวิธา;  
  
สตฺตนฺนํ ปากจิตฺตานํ,  
  
ปวเตฺต ปฎิสนฺธิยํฯ  
</li>
  
<li>
ตเถวาเนญฺชสงฺขาโร, เอการูปภเว ปุน;  
  
เอกิสฺสา โยนิยา เจว, เอกิสฺสา คติยาปิ จฯ  
</li>
  
<li>
ตีสุ จิตฺตฎฺฐิตีเสฺวว, สตฺตาวาเส จตุพฺพิเธ;  
  
จตุนฺนํ ปากจิตฺตานํ, เทฺวธา โส โหติ ปจฺจโยฯ  
</li>
  
<li>
ปฎิสนฺธิปวตฺตีนํ  
, วเสเนว ภวาทิสุ;  
  
วิชานิตพฺพา สงฺขารา, ยถา เยสญฺจ ปจฺจยาฯ  
</li>
  
<li>
น  
รูปารูปธมฺมานํ, สงฺกนฺติ ปน วิชฺชติ;  
  
สงฺกนฺติภาเว อสติ, ปฎิสนฺธิ กถํ สิยาฯ  
</li>
  
<li>
นตฺถิ จิตฺตสฺส สงฺกนฺติ, อตีตภวโต อิธ;  
  
ตโต เหตุํ วินา ตสฺส, ปาตุภาโว น วิชฺชติฯ  
</li>
  
<li>
สุลทฺธปจฺจยํ รูปา-รูปมตฺตํ ตุ ชายติ;  
  
อุปฺปชฺชมานเมวํ ตุ, ลภิตฺวา ปจฺจยํ ปนฯ  
</li>
  
<li>
ภวนฺตรมุเปตีติ, สมญฺญาย ปวุจฺจติ;  
  
น จ สโตฺต น จ ชีโว, น อตฺตา วาปิ วิชฺชติฯ  
</li>
  
<li>
ตยิทํ ปากฎํ กตฺวา, ปฎิสนฺธิกฺกมํ ปน;  
  
ทสฺสยิสฺสามหํ สาธุ, นิโพธถ สุทุพฺพุธํฯ  
</li>
  
<li>
อตีตสฺมิํ  
ภเว ตสฺส, อาสนฺนมรณสฺส หิ;  
  
หริตํ ตาลปณฺณํว, ปกฺขิตฺตํ อาตเป ปนฯ  
</li>
  
<li>
สุสฺสมาเน สรีรสฺมิํ, นเฎฺฐ จกฺขุนฺทฺริยาทิเก;  
  
หทยวตฺถุมตฺตสฺมิํ, ฐิเต กายปฺปสาทิเกฯ  
</li>
  
<li>
วตฺถุสนฺนิสฺสิตํ จิตฺตํ, โหติ ตสฺมิํ ขเณปิ จ;  
  
ปุพฺพานุเสวิตํ กมฺมํ, ปุญฺญํ วาปุญฺญเมว วาฯ  
</li>
  
<li>
กมฺมํ กมฺมนิมิตฺตํ วา, อาลมฺพิตฺวา ปวตฺตติ;  
  
เอวํ ปวตฺตมานํ ตํ, วิญฺญาณํ ลทฺธปจฺจยํฯ  
</li>
  
<li>
อวิชฺชาย ปฎิจฺฉนฺนา-ทีนเว วิสเย ปน;  
  
ตณฺหา นเมติ สงฺขารา, ขิปนฺติ สหชา ปนฯ  
</li>
  
<li>
น มียมานํ ตณฺหาย, ตํ สนฺตติวสา ปน;  
  
โอริมา ปน ตีรมฺหา, อาลมฺพิตฺวาน รชฺชุกํฯ  
</li>
  
<li>
มาติกาติกฺกโมเวตํ  
  
, ปุริมํ ชหติ นิสฺสยํ;  
  
อปรํ กมฺมสมฺภูตํ, ลมฺพิตฺวา วาปิ นิสฺสยํฯ  
</li>
  
<li>
ตํ ปนารมฺมณาทีหิ, ปจฺจเยหิ ปวตฺตติ;  
  
ปุริมํ จวนํ เอตฺถ, ปจฺฉิมํ ปฎิสนฺธิ ตุฯ  
</li>
  
<li>
ตเทตํ นาปิ ปุริมา, ภวโตปิ อิธาคตํ;  
  
กมฺมาทิญฺจ วินา เหตุํ, ปาตุภูตํ น เจว ตํฯ  
</li>
  
<li>
เอตฺถ เจตสฺส จิตฺตสฺส, ปุริมา ภวโต ปน;  
  
อิธานาคมเนตีต-ภวเหตูหิ สมฺภเวฯ  
</li>
  
<li>
ปฎิโฆสทีปมุทฺทาที, ภวเนฺตตฺถ นิทสฺสนา;  
  
ยถา อาคนฺตฺวา อญฺญตฺร, โหนฺติ สทฺทาทิเหตุกาฯ  
</li>
  
<li>
เอวเมว จ วิญฺญาณํ, เวทิตพฺพํ วิภาวินา;  
  
สนฺตานพนฺธโต นตฺถิ, เอกตา วาปิ นานตาฯ  
</li>
  
<li>
สติ สนฺตานพเนฺธ ตุ, เอกเนฺตเนกตา สิยา;  
  
ขีรโต ทธิสมฺภูตํ, น ภเวยฺย กทาจิปิฯ  
</li>
  
<li>
อถาปิ ปน เอกนฺต-นานตา สา ภเวยฺย เจ;  
  
ขีรสามี นโร เนว, ทธิสามี ภเวยฺย โสฯ  
</li>
  
<li>
ตสฺมา เอตฺถ ปเนกนฺต-เอกตานานตาปิ วา;  
  
น เจว อุปคนฺตพฺพา, วิญฺญุนา สมยญฺญุนาฯ  
</li>
  
<li>
นนุ เอวมสงฺกนฺติ-ปาตุภาเว ตสฺส สติ;  
  
เย อิมสฺมิํ มนุสฺสตฺต-ภาเว ขนฺธาภิสมฺภวาฯ  
</li>
  
<li>
เตสํ อิธ นิรุทฺธตฺตา, กมฺมสฺส ผลเหตุโน;  
  
ปรตฺถาคมโต เจว, อิธ ตสฺส กตสฺส หิฯ  
</li>
  
<li>
อญฺญสฺส  
อญฺญโต เจว, กมฺมโต ตํ ผลํ สิยา;  
  
ตสฺมา น สุนฺทรํ เอตํ, วิธานํ สพฺพเมว จฯ  
</li>
  
<p>เอตฺถาห  –
</ol></p>


<ol>
<li>
สนฺตาเน  
ยํ ผลํ เอตํ, นาญฺญสฺส น จ อญฺญโต;  
  
พีชานํ อภิสงฺขาโร, เอตสฺสตฺถสฺส สาธโกฯ  
</li>
  
<li>
เอกสฺมิํ ปน สนฺตาเน, วตฺตมานํ ผลํ ปน;  
  
อญฺญสฺสาติปิ วา เนว, อญฺญโต วา น โหติ ตํฯ  
</li>
  
<li>
พีชานํ อภิสงฺขารา, เอตสฺสตฺถสฺส สาธโก;  
  
พีชานํ อภิสงฺขาเร, กเต ตุ มธุอาทินาฯ  
</li>
  
<li>
ตสฺส พีชสฺส สนฺตาเน, ปฐมํ ลทฺธปจฺจโย;  
  
มธุโร ผลโส ตสฺส, โหติ กาลนฺตเร ปนฯ  
</li>
  
<li>
น หิ ตานิ หิ พีชานิ, อภิสงฺขรณมฺปิ วา;  
  
ปาปุณนฺติ ผลฎฺฐานํ, เอวํ เญยฺยมิทมฺปิ จฯ  
</li>
  
<li>
พาลกาเล ปยุเตฺตน, วิชฺชาสิโปฺปสธาทินา;  
  
ทีเปตโพฺพ อยํ วุทฺธ-กาลสฺมิํ ผลทายินาฯ  
</li>
  
<li>
เอวํ สเนฺตปิ ตํ กมฺมํ, วิชฺชมานมฺปิ วา ปน;  
  
ผลสฺส ปจฺจโย โหติ, อถ วาวิชฺชมานกํฯ  
</li>
  
<li>
วิชฺชมานํ สเจ โหติ, ตปฺปวตฺติกฺขเณ ปน;  
  
ภวิตพฺพํ วิปาเกน, สทฺธิเมว จ เหตุนาฯ  
</li>
  
<li>
อถ วาวิชฺชมานํ ตํ, นิรุทฺธํ ปจฺจโย ภเว;  
  
ปวตฺติกฺขณโต ปุเพฺพ, ปจฺฉา นิจฺจผลํ สิยาฯ  
</li>
  
<p>วุจฺจเต  –
</ol></p>


<ol>
<li>
กฎตฺตา ปจฺจโย กมฺมํ, ตสฺมา นิจฺจผลํ น จ;  
  
ปาฎิโภคาทิกํ กมฺมํ, เวทิตพฺพํ นิทสฺสนํฯ  
</li>
  
<li>
กฎตฺตาเยว  
ตํ กมฺมํ, ผลสฺส ปน ปจฺจโย;  
  
น จสฺส วิชฺชมานตฺตํ, ตสฺส วาวิชฺชมานตาฯ  
</li>
  
<li>
อภิธมฺมาวตาโรยํ, ปรมตฺถปกาสโน;  
  
โสตโพฺพ ปน โสตูนํ, ปีติพุทฺธิวิวฑฺฒโนฯ  
</li>
  
อิติ อภิธมฺมาวตาเร ปุญฺญวิปากปจฺจยนิเทฺทโส นาม  
</li>
  
นวโม ปริเจฺฉโทฯ  
</li>
  
  
  
  
  