<h2>ธาตุวํโส</h2>
<h1>๑. ตถาคตสฺสาคมนกถา</h1>
<p>
สมฺพุทฺธมตุลํ สุทฺธํ ธมฺมํ สงฺฆํ อนุตฺตรํ,  
  
นมสฺสิตฺวา ปวกฺขามิ ธาตุวํสปฺปกาสนํ;  
  
ติกฺขตฺตุมคมา นาโถ ลงฺกาทีปํ มโนรมํ,  
  
สตฺตานํ หิตมิจฺฉโนฺต สาสนสฺส จิรฎฺฐิติํฯ  
</p>
  
<p>ตตฺถ ติกฺขตฺตุมคมา นาโถ’ติ อนมตเคฺค สํสารวเฎฺฎ ปรินาเมตฺวา อปฺปติสรณภาวปฺปตฺตานํ โลกิยโลกุตฺตรสุขนิปฺผาทนภาเวน นาโถ ปติสรณ ภูโต ภควา พุทฺธธมฺมสงฺฆรตนตฺตยมคฺคํ อาจิกฺขโนฺต ลงฺกาทีปํ ติกฺขตฺตุํ คโตฯ ตตฺถ ปฐมคมเน ตาว โพธิมณฺฑํ อารุยฺห ปุรตฺถีมาภิมุโข นิสีทิตฺวา สูริเย อนตฺถมิเตเยว มารพลํ วิธเมตฺวา, ปฐมยาเม ปุเพฺพนิวาสญาณํ อนุสฺสริตฺวา มชฺฌิมยาเม จุตุปปาตญาณํ ปตฺวา ปจฺฉิมยามาวสาเน ปจฺจยากาเร ญาณํ โอตาเรตฺวา ทสพลจตุเวสารชฺชาทิ คุณปติมณฺฑิตํ สพฺพญฺญุตญาณํ ปฎิวิชฺฌิตฺวา โพธิมณฺฑปฺปเทเส อนุกฺกเมน สตฺตสตฺตาหํ วีตินาเมตฺวา อฎฺฐเม สตฺตาเห อชปาลนิโคฺรธมูเล นิสิโนฺน ธมฺมคมฺภิรตํ ปจฺจเวกฺขเนน อโปฺปสฺสุกฺกตํ อาปชฺชมาโน ทสสหสฺส พฺรหฺมปริวาเรน สหมฺปติมหาพฺรหฺมุนา อายาจิตธมฺมเทสโน หุตฺวา  พุทฺธจกฺขุนา โลกํ โอโลเกโนฺต ปญฺจวคฺคิยานํ ภิกฺขุนํ พหูปการกํ อนุสฺสริตฺวา อุฎฺฐายาสนา กาสีนํ ปุรํ คนฺตฺวา อญฺญาโกณฑญฺญปฺปมุเข อฎฺฐารส พฺรหฺมโกฎิโย อมตํ ปาเยโนฺต ธมฺมจกฺกํ ปวเตฺตตฺวา ปกฺขสฺส ปญฺจมิยํ ปญฺจวคฺคิเย สเพฺพปิ เต อรหเนฺต ปติฎฺฐาเปตฺวา ตํ ทิวสเมว ยสกุลปุตฺตสฺส รตฺติภาเค โสตาปตฺติผลํ ทตฺวา ปุนทิวเส อรหนฺตํ ทตฺวา ตสฺส สหายเก จตุปญฺญาสชเน อรหนฺตํ ปาเปตฺวา เอวํ โลเก เอกสฎฺฐิยา อรหเนฺตสุ ชาเตสุ วุตฺถวโสฺส ปวาเรตฺวา, ‘จรถ ภิกฺขเว จาริก’ นฺติ ภิกฺขุ ทิสาสุ เปเสตฺวา สยํ อุรุเวลํ คจฺฉโนฺต อนฺตรามเคฺค กปฺปาสิกวนสเณฺฑ ภทฺทวคฺคิเย กุมาเร ติํสชเน วิเนตฺวา เอหิภิกฺขุภาเวน ปพฺพาเชตฺวา อุรุเวลํ คนฺตฺวา อฑฺฒุฑฺฒานิ ปาฎิหาริยสหสฺสานิ ทเสฺสโนฺต อุรุเวลกสฺสปาทโย สหสฺสชฎิลปริวาเร เตภาติกชฎิเล วิเนโนฺต ตเตฺถว วิหาสิฯ อปรภาเค องฺคมคธรฎฺฐวาสิโน อุรุเวลกสฺสปสฺส มหายญฺญํ อุปฎฺฐาเปสุํฯ โส ปน อิจฺฉาจาราภิภูโต จิเนฺตสิ? ‘‘สจายํ มหาสมโณ อิมสฺส สมาคมสฺส มเชฺฌ ปาฎิหาริยํ กเรยฺย ลาภสกฺกาโร เม ปริหายิสฺสติ’’ติฯ ตเสฺสวํ ปวตฺตอชฺฌาสยํ ญตฺวา ปาโตว อุตฺตรกุรุโต ภิกฺขํ อาหริตฺวา อโนตเตฺต อาหารํ ปริภุญฺชิตฺวา สายนฺห สมเย ผุสฺสปุณฺณมีอุโปสถทิวเส ลงฺกาทีปสฺสตฺถาย ลงฺกาทีปมุปาคมิฯ</p>


<p>ตสฺส ปน ทีปสฺส มหาคงฺคาย ทกฺขิณปเสฺส อายามโต ติโยชเน ปุถุลโต เอกโยชนปฺปมาเณ มหานาควนุยฺยาเน ยกฺขสมาคมสฺส มเชฺฌ ตสฺส อุปริ มหิยงฺคณถูปสฺส ปติฎฺฐานฎฺฐาเน อากาเสเยว ฐีโต วุฎฺฐิวาตนฺธการํ ทเสฺสตฺวา เตสํ ภยํ อุปฺปาเทสิฯ เต ภเยน อุปทฺทุตา ‘‘กสฺส นุ โข อิมํ กมฺม’’นฺติ อิโต จิโต โอโลเกโนฺต อทฺทสํสุ ภควนฺตํ อากาเส นิสินฺนํฯ ทิสฺวาน ภควนฺตํ อภยํ ยาวิํสุฯ เตสํ ภควา อาห?</p>


<p>‘‘สเจ  ตุเมฺห อภยํ อิจฺฉถ มยฺหํ นิสชฺชฎฺฐานสฺส โอกาสํ เทถา’’ติฯ สเพฺพปิ เต ตสฺส นิสชฺชฎฺฐานํ อทํสุฯ ภควา นิสชฺชาย โอกาสํ คเหตฺวา เตสํ ภยํ วิโนเทตฺวา เตหิ ทิเนฺน ภุมิภาเค จมฺมขณฺฑํ ปตฺถริตฺวา นิสีทิฯ นิสิโนฺนว ปน ภควา จมฺมขณฺฑํ ปสาเรสิฯ เต ยกฺขา ภีตตสิตา อญฺญตฺถ คนฺตุํ อสหมานา สมนฺตโต สาครตีเร ราสิภูตา อเหสุํฯ สตฺถา คิริทีปํ อิทฺธานุภาเวน อาหริตฺวา ทเสฺสสิฯ เตสุ ตตฺถ ปติฎฺฐิเตสุ ปุน ยถาฎฺฐาเนว ฐเปตฺวา ปตฺถริตจมฺมขณฺฑมฺปิ สํขิปิฯ ตสฺมิํ ขเณ ตโต ตโต เทวา สนฺนิปติํสุฯ เตสํ สมาคเม ธมฺมํ เทเสสิฯ อเนเกสํ ปาณโกฎีนํ ธมฺมาภิสมโย อโหสิฯ สรเณสุ จ สีเลสุ จ ปติฎฺฐิตา อสเงฺขยฺยา อเหสุํฯ สุมนกูเฎ ปน มหาสุมนเทโว โสตาปตฺติผลํ ปตฺวา อตฺตโน ปูชนียํ ภควนฺตํ ยาจิฯ ภควา เตน ยาจิโต สีสํ ปาณินา ปรามสิตฺวา เกสธาตุํคเหตฺวา ตสฺส อทาสิฯ ทตฺวา จ ปน ลงฺกาทีปํ ติกฺขตฺตุํ ปทกฺขิณํ กตฺวา ปริตฺตํ กตฺวา อารกฺขํ สํวิธาย ปุน อุรุเวลเมว อาคโตฯ โส ปน เกสธาตุโย สุวณฺณจโงฺคฎเกนาทาย สตฺถุ นิสินฺนฎฺฐาเน นานารตเนหิ วิจิตฺตํ ถูปํ ปติฎฺฐาเปตฺวา อุปริ อินฺทนีลมณิถูปิกาหิ ปิทหิตฺวา คนฺธมาลาทีหิ ปูเชโนฺต วิหาสิฯ ปรินิพฺพุเต ปน ภควติ สาริปุตฺตสฺส อเนฺตวาสิโก สรภู นาม เถโร ขีณาสโว จิตกโต อิทฺธิยา ตถาคตสฺส คีวฎฺฐิํ อาทาย ตสฺมิํ อินฺทนีลมณิถูเป ปติฎฺฐาเปตฺวา เมฆวณฺณปาสาเณหิ ทฺวาทสหตฺถํ ถูปํ การาเปตฺวา คโตฯ ตโต เทวานมฺปิยติสฺสรโญฺญ ภาตา จูฬาภโย นาม กุมาโร ตมพฺภุตํ เจติยํ ทิสฺวา อภิปฺปสโนฺน ตํ ปฎิจฺฉาเทโนฺต ติํสหตฺถํ เจติยํ ปติฎฺฐาเปสิฯ ปุน ทุฎฺฐคามณี อภยมหาราชา ตํ ปฎิจฺฉาเทตฺวา อสีติหตฺถํ กญฺจุกเจติยํ การาเปสิฯ มหิยงฺคณ  ถูปสฺส ปติฎฺฐานาธิกาโร เอวํ วิตฺถารโต เวทิตโพฺพ?</p>


<p>โพธิํ ปตฺวาน สมฺพุโทฺธ โพธิมูเล นราสโภ</p>


<p>นิสีทิตฺวาน สตฺตาหํ ปาฎิหีรํ ตโต อกาฯ</p>


<p>ตโต ปุพฺพุตฺตเร ฐตฺวา ปลฺลงฺกา อีสเก ชิโน</p>


<p>อนิมิเสน เนเตฺตน สตฺตาหํ ตํ อุทิกฺขยิฯ</p>


<p>จงฺกมิตฺวาน สตฺตาหํ จกฺขเม รตนามเย</p>


<p>วิจินิตฺวา ชิโน ธมฺมํ วรํ โส รตนาฆเรฯ</p>


<p>อชปาลมฺหิ สตฺตาหํ อนุโภสิ สมาธิชํ</p>


<p>รเมฺม จ มุจลินฺทสฺมิํ วิมุตฺติสุขมุตฺตมํฯ</p>


<p>ราชายตนมูลมฺหิ สตฺตรตฺตินฺทิวํ วสี</p>


<p>ทนฺตโปโนทกํ สโกฺก อทาสิ สตฺถุโน ตทาฯ</p>


<p>จตุหิ โลกปาเลหิ สิลาปตฺตํ สมาหฎํ จตุกฺกเมกกํ กตฺวา อธิฎฺฐาเนน นายโกฯ</p>


<p>วาณิเชหิ ตทา ทินฺนํ มนฺถญฺจ มธุปิณฺฑิกํ</p>


<p>ตหิํ ปน คเหตฺวาน ภตฺตกิจฺจํ อกา ชิโนฯ</p>


<p>คณฺหิํสุ สรณํ ตสฺส ตปุสฺสภลฺลิกา อุโภ</p>


<p>สรณํ อคมุํ เต ตํ สตฺถุ ทินฺนสิโรรุหาฯ</p>


<p>คนฺตฺวาน เต สกํ รฎฺฐํ ถูปํ กตฺวา มโนรมํ</p>


<p>นมสฺสิํสุ จ ปูเชสุํ เทฺวภาติโกปาสกาฯ</p>


<p>อิติ โส สตฺตสตฺตาหํ วีตินาเมสิ นายโก?</p>


<p>พฺรหฺมุนา ยาจิโต สตฺถา ธมฺมจกฺกํ ปวตฺติตุํฯ</p>


<p>ตโต พาราณสิํ คนฺตฺวา ธมฺมจกฺกํ ปวตฺตยิ</p>


<p>โกณฺฑโญฺญ เทสิเต ธเมฺม โสตาปตฺติผลํ ลภิฯ</p>


<p>พฺรหฺมาโน’ฎฺฐารสโกฎี เทวตา จ อสงฺขิยา</p>


<p>โสตาปตฺติผลํ ปตฺตา ธมฺมจเกฺก ปวตฺติเตฯ</p>


<p>
ปโตฺต  
ปาฎิปเท วโปฺป ภทฺทิโย ทุติเย ผลํ,  
  
ตติเย จ มหานาโม อสฺสชี จ จตุตฺถียํฯ  
</p>
  
<p>
เต สเพฺพ สนฺนิปาเตตฺวา ปญฺจ’เม ปญฺจวคฺคิเย,  
  
อนตฺตสุตฺตํ เทเสตฺวา โพธิยคฺค ผเลน เตฯ  
</p>
  
<p>
โพธิํ ปาเปตฺวา ปญฺจาเห ยสเตฺถราทิเก ชเน,  
  
ตโต มคฺคนฺตเร ติํสกุมาเร ภทฺทวคฺคิเยฯ  
</p>
  
<p>
อุรุเวลํ ตโต คนฺตฺวา อุรุเวลาย สญฺญิตํ,  
  
อุรุเวเลนนุญฺญาโต อุรุเวลนาคํ ทมิฯ  
</p>
  
<p>
ตํ ตํ ทมี ชิโน นาคํ ทมเนน อุราทิคํ,  
  
ตถาคตํ นิมนฺติํสุ ทิสฺวา เต ปาฎิหาริยํฯ  
</p>
  
<p>
อิเธว วนสณฺฑสฺมิํ วิหาเรตฺวา มหามุนี,  
  
อุปฎฺฐาหามเส สเพฺพ นิจฺจภเตฺตน ตํ มยํฯ  
</p>
  
<p>
อุรุเวลกสฺสปสฺส มหายเญฺญ อุปฎฺฐิเต,  
  
ตสฺส’ตฺตโน นาคมเน อิจฺฉาจารํ วิชานิยฯ  
</p>
  
<p>
อุตฺตรกุรุโต ภิกฺขํ หริตฺวา ทิปทุตฺตโม,  
  
อโนตตฺตทเห ภุตฺวา สายนฺห สมเย สยํฯ  
</p>
  
<p>
โพธิโต นวเม มาเส ผุสฺสปุณฺณมิยํ ชิโน,  
  
ลงฺกาทีปํ วิโสเธตุํ ลงฺกาทีปมุปาคมิฯ  
</p>
  
<p>
ยเกฺข ทมิตฺวา สมฺพุโทฺธ ธาตุํ ทตฺวาน นายโก,  
  
คนฺตฺวาน อุรุเวลํ โส วสี ตตฺถ วเน ชิโนฯ  
</p>
  
ปฐมคมนกถา สมตฺตาฯ  
</p>
  
<p>ทุติยคมเน ปน โพธิโต ปญฺจเม วเสฺส เชตวนมหาวิหาเร วสโนฺต จูโฬทร’มโหทรานํ มาตุลภาคิเนยฺยานํ นาคานํ มณิปลฺลงฺกํ นิสฺสาย สงฺคามํ ปจฺจุปฎฺฐิตํ ทิสฺวา สยํ ปตฺตจีวรมาทาย จิตฺตมาสสฺส กาฬปเกฺข อุโปสถทิวเส  นาคทีปํ คนฺตฺวา เตสํ สงฺคามมเชฺฌ อากาเส นิสิโนฺน อนฺธการํ อกาสิฯ เต อนฺธการาภิภูเต สมสฺสาเสตฺวา อาโลกํ ทเสฺสตฺวา อตฺตโน สรณภูตานํ เตสํ สามคฺคิกรณตฺถํ ผลภริตรุกฺขํ จาเลโนฺต วิย ธมฺมํ เทเสสิฯ เต อุโภปิ ธเมฺม ปสีทิตฺวา ตมฺปิ ปลฺลงฺกํ ตถาคตสฺส อทํสุฯ ภควา ปลฺลเงฺก นิสิโนฺน ทิพฺพนฺนปาเนหิ สนฺตปฺปิโต ภตฺตานุโมทนํ กตฺวา อสีติโกฎิโย นาเค สรเณสุ จ สีเลสุ จ ปติฎฺฐาเปสิฯ ตสฺมิํ สมาคเม มโหทรสฺส มาตุโล มณิอกฺขิโก นาม นาคราชา ภควนฺตํ ปุน กลฺยาณิเทสมาคมนตฺถํฯ อยาจิฯ ภควา ปน ตุณฺหีภาเวน อธิวาเสตฺวา ‘‘เชตวนเมว คโตฯ</p>


<p>
เอวญฺหิ โส นาคทีปํ อุเปโต,  
  
มาราภิภุ สพฺพวิทุ สุเมโธ;  
  
ทเมตฺว นาเค กรุณายุเปโต,  
  
คนฺตฺวา วสี เชตวเน มุนิโนฺทฯ  
</p>
  
ทุติยคมนกถา สมตฺตาฯ  
</p>
  
<p>ตติยคมเน ปน โพธิโต อฎฺฐเม วเสฺส เชตวนมหาวิหาเร วิหรโนฺต ภควา? ‘‘มม ปรินิพฺพานโต ปจฺฉา ตมฺพปณฺณิทีเป สาสนํ ปติฎฺฐหิสฺสติ, โส ทีโป พหุ ภิกฺขุภิกฺขุนีอุปาสโกปาสิกาทิ อริยคณเสวิโต กาสาวปโชฺชโต ภวิสฺสติ, มยฺหํ จตุนฺนํ ทาฐาธาตุนํ อนฺตเร เอกา ทาฐา จ ทกฺขิณอกฺขธาตุ จ นลาฎธาตุ จ รามคามวาสีหิ ลโทฺธ เอกโกฎฺฐาโส จ อเญฺญ พหุสรีรธาตุ จ เกสธาตุโย จ ตเตฺถว ปติฎฺฐหิสฺสนฺติ อเนกานิ สงฺฆารามสหสฺสานิ จฯ พุทฺธธมฺมสงฺฆรตเน ปติฎฺฐิตสโทฺธ มหาชโน ภวิสฺสติฯ ตสฺมา ลงฺกาทีปํ คนฺตฺวา ตตฺถ สมาปตฺติํ สมาปชฺชิตฺวา อาคนฺตุํ วฎฺฎตี ‘‘ติ จิเนฺตตฺวา อานนฺทเตฺถรํ อามเนฺตสิ? ‘‘อานนฺท จตุปฎิสมฺภิทปฺปตฺตานํ ปญฺจสตมหาขีณาสวานํ ภิกฺขูนํ ปฎิเวเทสิฯ อเมฺหหิ สทฺธิํ คนฺตพฺพ ‘‘นฺติฯ อานนฺทเตฺถโร กปิลวตฺถุโกฬิย นครวาสีนํ ปญฺจสตมหาขีณาสวานํ ภิกฺขูนํ ปฎิเวเทสิฯ เต ปฎิเวทิตา ปญฺจสตขีณาสวา ปตฺตจีวรธารา หุตฺวา สตฺถารํ วนฺทิตฺวา  อญฺชลิํ ปคฺคยฺห นมสฺสมานา อฎฺฐํสุฯ สตฺถุโน ปน สลลาย นาม คนฺธกุฎิยา อวิทูเร รตฺตเสตนีลุปฺปลกุมุทปทุมปุณฺฑรีกสตปตฺตสหสฺสปตฺตชลเชหิ โสคนฺธิก นานาปุเปฺผหิ สญฺจนฺนา,สุภโสปานา, ปสาทิตสมติตฺติกกากเปยฺยสุรมณียสีตลมธุโรทกา สุผุลฺลปุปฺผผลธาริต นานาวิธวิจิตฺตสาลสลลจมฺปกาโสกรุกฺขานาครุกฺขาทีหิ สุสชฺชิตภูมิปเทสา อจฺจนฺตรมณิยา โปกฺขรณี อตฺถิฯ ตตฺถ อธิวโตฺถ มหานุภาโว สุมโนนาม นาคราชา โสฬสสหสฺสมตฺตาหิ นาคมาณวิกาหิ ปริวุโต มหนฺตํ สิริสมฺปตฺติํ อนุภวมาโน ตถาคตสฺส รูปโสภคฺคปฺปตฺตํ อตฺตภาวํ โอโลเกตฺวา มหนฺตํ สุขโสมนสฺสํ อนุภวมาโน อตฺตโน มาตรํ นนฺทนาคมานวิกํ ครุฎฺฐาเน ฐเปตฺวา ตสฺสา เวยฺยาวจฺจํ กุรุมาโน ตสฺมิํเยว โปกฺขรณิํ อชฺฌาวสติฯ สตฺถา ปน อตฺตโน คมนํ สํวิธานานนฺตเร สุมนํ นาคราชานํ อวิทุเร ฐิตํ อามเนฺตตฺวา สปริวาโร อาคจฺฉา หีติ อาหฯ โส สาธุติ สมฺปฎิจฺฉิตฺวา อตฺตโน ปริวาเร ฉโกฎิมเตฺต นาเค คเหตฺวา สุปุปฺปีตจมฺปกรุกฺขํ ตถาคตสฺส สูริยรํสินิวารณตฺถํ ฉตฺตํ กตฺวา คณฺหิฯ อถ ภควา รวิรสฺมิปตฺถฎสุวณฺณปพฺพโต วิย วิโรจมาโน อตฺตโน ปตฺตจีวรมาทาย อากาสํ อพฺภูคฺคญฺฉิฯ สตฺถารํ ปริวาเรตฺวา ฐีตา เต ปญฺจสตขีณาสวาปิ สกํ สกํ ปตฺตจีวรมาทาย อากาสํ อุคฺคนฺตฺวา สตฺถารํ ปริวารยิํสุฯ สตฺถา ปญฺจสตขีณาสวปริวุโต วิสาขปุณฺณมุโปสถทิวเส กลฺยาณิยํ คนฺตฺวา มหารเห มณฺฑปมเชฺฌ ปญฺญตฺตวร พุทฺธาสเน ปญฺจสตขีณาสวปริวุโต หุตฺวา นิสีทิฯ</p>


<p>อถ มณิอกฺขิโก นาม นาคราชา พุทฺธปมุขํ ภิกฺขุ สงฺฆํ อเนเกหิ ทิเพฺพหิ ขชฺชโภเชฺชหิ สนฺตเปฺปตฺวา เอกมนฺตํ นิสีทิฯ สตฺถา ตสฺส ภตฺตานุโมทนํ กตฺวา สุมนกุเฎ ปทลญฺฉนํ ทเสฺสตฺวา ตสฺมิํ ปพฺพตปาเท อเนกปาทปากิณฺณภูมิปฺปเทเส นิสิโนฺน ทิวาวิหารํ กตฺวา ตโต วุฎฺฐาย ทีฆวาปิเจติยฎฺฐาเน สมาปตฺติํ สมาปชฺชิฯ มหาปถวี อุทกปริยนฺตํ กตฺวา สตวารํ สหสฺสวารํ สงฺกมฺปิฯ ตตฺถ มหาเสนํ นาม เทวปุตฺตํ อารกฺขตฺถาย นิวเตฺตตฺวา ตโต  วุฎฺฐาย มหาถูปฎฺฐาเน ตเถว สมาปตฺติํ สมาปชฺชิฯ มหาปถวิ ตเถว กมฺปิฯ ตตฺราปิ วิสาลรูป เทวปุตฺตํ อารกฺขํ คณฺหนตฺถาย ฐเปตฺวา ตโต วุฎฺฐาย ถูปาราม เจติยฎฺฐาเน ตเถว นิโรธสมาปตฺติํ สมาปชฺชิฯ มหาปถวี ตเถว กมฺปิฯ ตตฺถ จ ปถวิปาล เทวปุตฺตํ อารกฺขตฺถายฯ นิวเตฺตตฺวา ตโต วุฎฺฐาย มริจวฎฺฎิเจติยฎฺฐานํ คนฺตฺวา ปญฺจหิ ภิกฺขุสเตหิ สทฺธิํ สมาปตฺติํ อปฺปยิฯ ปถวิ ตเถว กมฺปิฯ ตสฺมิํ ฐาเน อินฺทกเทวปุตฺตํ อารกฺขํ คณฺหนตฺถาย ฐเปสิฯ ตโต วุฎฺฐาย กาจรคามเจติยฎฺฐาเน ตเถว สมาปตฺติํ สมาปชฺชิฯ ปถวิ ตเถว กมฺปิฯ (ตสฺมิํ ฐาเน มหาโฆส เทวปุตฺตํ อารกฺขํ คณฺหนตฺถาย นิยฺยาเทสิ) เอตสฺมิํ มหาเจติยฎฺฐาเน มหาโฆสํ นาม เทวปุตฺตํ อารกฺขํ คหณตฺถาย นิวเตฺตตฺวา ตโต วุฎฺฐาย ติสฺสมหาวิหารเจติยฎฺฐาเน ตเถว สมาปตฺติํ สมาปชฺชิฯ ปถวิ ตเถว กมฺปิฯ ตตฺถ มณิเมขลํ นาม เทวธีตรํ อารกฺขํ คาหาเปตฺวา ตโต นาคมหาวิหารเจติยฎฺฐาเน ตเถว สมาปตฺติํ สมาปชฺชิฯ ปถวิ ตเถว กมฺปิฯ ตสฺมิมฺปิ มหินฺทํ นาม เทวปุตฺตํ อารกฺขํ คหณตฺถาย ฐเปสิฯ ตโต วุฎฺฐาย มหาคงฺคาย ทกฺขิณทิสาภาเค เสรุ นาม ทหสฺส อเนฺต วราห นาม โสณฺฑิมตฺถเก อติมโนรมํ อุทกพุพฺพุฬเกลาสกูฎปฎิภาคํ เจติยํ ปติฎฺฐหิสฺสตี’ติ ปญฺจสตขีณาสเวหิ สทฺธิํ นิโรธสมาปตฺติํ สมาปชฺชิฯ พหลฆนมหาปถวิ ปริพฺภมิตกุมฺภการจกฺกํ วิย ปภินฺตมทมหา หตฺถินาคสฺส กุญฺจนาทกรณํ วิย อุจฺฉุโกฎฺฎน ยนฺต-มุขสโทฺท  วิย (จ) สตวารํ สหสฺสวารํ นทมานา โสมนสฺสปฺปตฺตา วิย สกลลงฺกาทีปํ อุนฺนาทํ กุรุมานา สํกมฺปิฯ ตโต วุฎฺฐาย สุมนนาครโญฺญ หเตฺถสุ ฐิต จมฺปกรุกฺขโต ปุปฺผานิ อาทาย ตตฺถ ปูเชตฺวา ปุนปฺปุนํ ตํ โอโลเกสิฯ โส สตฺถารํ วนฺทิตฺวา มยา ภเนฺต กิํ กตฺตพฺพนฺติ ปุจฺฉิฯ อิมสฺส ฐานสฺส อารกฺขํ กโรหีติ อาหฯ โส ตํ สุตฺวา ภเนฺต ตุมฺหากํ คนฺธกุฎิํ มม อารกฺขํ กโรนฺตสฺส รูปโสภคฺคปฺปตฺตํ อสีตฺยานุพฺยญฺชนพฺยามปฺปภาทฺวตฺติํสมหาปุริสลกฺขณวิจิตฺตํ ทสฺสนานุตฺตริยภูตํ ปสฺสนฺตสฺส มโนสิลาตเล สีหนาทํ นทโนฺต ตรุณสีโห วิย คชฺชโนฺต ปาวุสฺสกมหาเมโฆ วิย อากาสคงฺคํ โอตรโนฺต วิย รตนทามํ คเนฺถโนฺต วิย จ อฎฺฐงฺคสมนฺนาคตํ สวนียสรํ วิสฺสเชฺชตฺวา พฺรมฺหโฆสํ นิจฺฉาเรโนฺต นานานเยหิ วิจิตฺตกถํ กถยมานานํ สวนานุริตฺตยภูตํ สํสารณฺณวนิมุคฺคานํ ตารณสมตฺถํ มธุร ธมฺมเทสนํ สุณนฺตสฺส, ญาณิทฺธิยา โกฎิปฺปเตฺต สาริปุตฺตโมคฺคลฺลานาทโย อสีติมหาสาวเก ปสฺสนฺตสฺส, ตเตฺถว มยฺหํ วสนํ รุจฺจติฯ น สโกฺกมิ อญฺญตฺถ ตุเมฺหหิ วินา วสิตุนฺติ อาหฯ ภควา ตสฺส กถํ สุตฺวา นคราช, อิมํ ปเทสํ ตยา จิรํ วสิตฎฺฐานํฯ กกุสนฺธสฺส ภควโต ธาตุ อิมสฺมิํเยว ฐาเน ปติฎฺฐิตา, ตฺวเมว ตสฺมิํ กาเล วรนิโทฺท นาม นาคราชา หุตฺวา ตสฺสา ธาตุยา อารกฺขํ คเหตฺวา คนฺธมาลาทีหิ ปูชํ กโรโนฺต จิรํ วิหาสิฯ ปุน โกณาคมนสฺส ภควโต ธาตุ อิมสฺมิํเยว ฐาเน ปติฎฺฐิตา ตฺวเมว ตสฺมิํ กาเล ชยเสโน นาม เทวปุโตฺต หุตฺวา ตสฺสา ธาตุยา อารกฺขํ คเหตฺวา คนฺธมาลาทีหิ ปูชํ กตฺวา ตเตฺถว จิรํ วิหาสิฯ ปุน กสฺสปสฺส ภควโต ธาตุ อิมสฺมิํเยว ฐาเน ปติฎฺฐิตาฯ ตฺวเมว ตสฺมิํ กาเล ทีฆสาโล นาม นาคราชา หุตฺวา ตาย ธาตุยา อารกฺขํ คเหตฺวา คนฺธมาลาทีหิ ปูชํ กโรโนฺต วิหาสิฯ มยิ ปน ปรินิพฺพุเต กากวณฺณติสฺสมหาราชา มยฺหํ นลาฎธาตุํ อิมสฺมิํเยว  ฐาเน ปติฎฺฐาเปสฺสติ, ตสฺมา ตฺวํ อิมสฺส ฐานสฺส อารกฺขํ กโรหีติ วตฺวา ปญฺจสีเลสุ ปติฎฺฐาเปตฺวา ปญฺจสตขีณาสเวหิ สทฺธิํ เจติยฎฺฐานํ ปทกฺขิณํ กตฺวา ตฺวํ อปฺปมโตฺต โหหีติ วตฺวา อากาสํ อุปฺปติตฺวา เชตวนเมว คโตฯ</p>


<p>ตสฺส ปน นาครโญฺญ มาตา อินฺทมานวิกา นาม อาคนฺตฺวา ตถาคตํ วนฺทิตฺวา เอกมนฺตํ ฐิตา, ภเนฺต มม ปุโตฺต สุมโน นาม นาคราชา กุหินฺติ อาหฯ ตว ปุโตฺต ตมฺพปณฺณิทีเป มหาวาลุกคงฺคาย ทกฺขิณภาเค เสรุ นาม ทหสฺส สมีเป วราห นาม โสณฺฑิยํ สมาธิ อปฺปิตตฺตา อตฺตโน ปริวาเร ฉโกฎิมเตฺต นาเค คเหตฺวา สตฺถารํ วนฺทิตฺวา ภเนฺต อิโต ปฎฺฐาย ตุมฺหากํ ทสฺสนํ ทุลฺลภํ, ขมถ เมติ อจฺจยํ เทเสตฺวา มหติํ นาคสมฺปตฺติํ คเหตฺวา ปุตฺตสฺส สุมนนาคราชสฺส สนฺติกํ คนฺตฺวา มหติํ อิสฺสริยสมฺปตฺติํ อนุภวนฺติ ตเตฺถว อารกฺขํ คเหตฺวา จิรํ วิหาสิฯ</p>


<p>
มหาปโญฺญ มหาสโทฺธ มหาวีโร มหาอิสิ,  
  
มหาพเลน สมฺปโนฺน มหนฺตคุณภุสิโต;  
  
คนฺตฺวาน ตมฺพปณฺณิํ โส สตฺตานุทฺทยมานโส,  
  
คนฺตฺวา นาควรํ ทีปํ อคา เชตวนํ วิทุฯ  
</p>
  
<p>
อติสยมติสาโร สารทานํ กโรโนฺต,  
  
อติอธิรมณิโย สพฺพโลเกกเนโตฺต;  
  
อติคุณธรณีโย สพฺพสเตฺต ตมคฺคํ,  
  
อติวิปุลทโย ตาเนตุมาคา สุทีปํฯ  
</p>
  
ตติยคมนกถา สมตฺตาฯ  
</p>
  
<p>อิติ อริยชนปสาทนตฺถาย กเต ธาตุวํเส ตถาคตสฺส คมนํ นาม ปฐโม ปริเจฺฉโทฯ</p>


<p>อาคนฺตฺวา ตมฺพปณฺณิํ โส สตฺตานุทฺทยมานโส</p>


<p>ปุน คนฺตฺวา นาคทีปํ อคา เชตวนํ วรํ</p>


<p>อติสยมติสาโร สารทาเนก รโตฺต</p>


<p>อติธิติรมณิโย สพฺพโลเกกเนโตฺต</p>


<p>อติคุณรมณียํ สพฺพสเนฺตกมคฺคํ</p>


<p>อติวิปุลทยตฺตา ลงฺกมาคา สุทีปํ</p>

</p>





