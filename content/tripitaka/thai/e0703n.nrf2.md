<h1>ตติย ปริเจฺฉท</h1>
<h3>ปฐมธมฺมสํคีติ</h3>
<ol>
<li>
ปญฺจเนโตฺต  
ชิโน ปญฺจ-จตฺตาลีสสมา’สโม;  
  
ฐตฺวา สพฺพานิ กิจฺจานิ, กตฺวา โลกสฺส สพฺพถาฯ  
</li>
  
<li>
กุสินารายยมก-สาลานมนฺตเร วเร;  
  
เวสาขปุณฺณมายํ โส, ทีโป โลกสฺส นิพฺพุโตฯ  
</li>
  
<li>
สงฺขฺยาปถมติกฺกนฺตา, ภิกฺขู ตตฺถ สมาคตา;  
  
ขตฺติยา พฺราหฺมณา วสฺสา, สุทฺธา เทวา ตเถว จฯ  
</li>
  
<li>
สตฺตสตสหสฺสานิ, เตสุ ปาโมกฺขภิกฺขโว;  
  
เถโร มหากสฺสโปว, สงฺฆเตฺถโร ตทา อหุฯ  
</li>
  
<li>
สตฺถุสรีรสารีร-ธาตุกิจฺจานิ การิย;  
  
อิจฺฉโนฺต โส มหาเถโร, สตฺถุ ธมฺมจิรฎฺฐิติํฯ  
</li>
  
<li>
โลกนาเถ ทสพเล, สตฺตาหปรินิพฺพุเต;  
  
ทุพฺภาสิตํ สุภทฺทสฺส, พุทฺธสฺส วจนํ สรํฯ  
</li>
  
<li>
สรํ จีวรทานญฺจ, สมเตฺต ฐปนํ ตถา;  
  
สทฺธมฺมฐปนตฺถาย, มุนินา’นุคฺคหํ กตํฯ  
</li>
  
<li>
กาตุํ สทฺธมฺมสํคีติํ, สมฺพุทฺธานมเต ยติ;  
  
นวงฺคสาสนธเร, สพฺพงฺคสมุปาคเตฯ  
</li>
  
<li>
ภิกฺขู ปญฺจสเตเยว, มหาขีณาสเว วเร;  
  
สมฺมนฺนิ เอเกนูเน ตุ, อานนฺทเตฺถรการณาฯ  
</li>
  
<li>
ปุน อานนฺทเตฺถรา’ปิ, ภิกฺขูหิ อภิยาจิโต;  
  
สมฺมนฺนิ กาตุํ สํคีติํ, สา น สกฺกา หิ ตํ วินาฯ  
</li>
  
<li>
สาธุกีฬนสตฺตาหํ, สตฺตาหํ ธาตุภาชนํ;  
  
อิจฺจทฺธมาสํ เขเปตฺวา, สพฺพโลกานุกมฺปกาฯ  
</li>
  
<li>
วสฺสํ วสํ ราชคเห, กสฺสาม ธมฺมสงฺคหํ;  
  
นาเญฺญหิ ตตฺต วตฺถพฺพ-มิติ กตฺวาน นิจฺฉยํฯ  
</li>
  
<li>
โสกาตุรํ  
ตตฺถ ตตฺถ, อสฺสาเสโนฺต มหาชนํ;  
  
ชมฺพุทีปมฺหิ เต เถรา, วิจริตฺวาน จาริกํฯ  
</li>
  
<li>
อาสฬฺหิสุกฺกปกฺขมฺหิ, สุกฺกปกฺขฐิตตฺถิกา;  
  
อุปาคมุํ ราชคหํ, สมฺปนฺนจตุปจฺจยํฯ  
</li>
  
<li>
ตเตฺถว วสฺสูปคตา, เต มหากสฺสปาทโย;  
  
เถรา ถิรคุณูเปตา, สมฺพุทฺธมตโกวิทาฯ  
</li>
  
<li>
วสฺสานํ ปฐมํ มาสํ, สพฺพเสนาสเนสุ’ปิ;  
  
กาเรสุํ ปฎิสงฺขารํ, วตฺวานา’ชาตสตฺตุโนฯ  
</li>
  
<li>
วิหารปฎิสงฺขาเร, นิฎฺฐิเต อหุ ภูปติ;  
  
อิทานิ ธมฺมสํคีติํ, กริสฺสามิ มยํ อิติฯ  
</li>
  
<li>
กตฺตพฺพํ กินฺติปุฎฺฐสฺส, นิสชฺชฐานมาทิสุํ;  
  
ราชา กตฺถาติ ปุจฺฉิตฺวา, วุตฺตฐานมฺหิ เตหิ โสฯ  
</li>
  
<li>
สีฆํ เวภารเสลสฺส, ปเสฺส กาเรสิ มณฺฑปํ;  
  
สตฺตปณฺณิคุหาทฺวาเร, รมฺมํ เทวสโภปมํฯ  
</li>
  
<li>
สพฺพถา มณฺฑยิตฺวา ตํ, อตฺถราเปสิ ตตฺถ โส;  
  
ภิกฺขูนํ คณนาเยว, อนคฺฆตฺถรณานิ จฯ  
</li>
  
<li>
นิสฺสาย ทกฺขิณํ ภาคํ, อุตฺตรามุขมุตฺตมํ;  
  
เถราสนํ สุปญฺญตฺตํ, อาสิ ตตฺถ มหารหํฯ  
</li>
  
<li>
ตสฺมิํ มณฺฑปมชฺฌสฺมิํ, ปุรตฺถมุขมุตฺตมํ;  
  
ธมฺมาสนํ สุปญฺญตฺตํ, อโหสิ สุคตารหํฯ  
</li>
  
<li>
ราชา’โรจยิ เถรานํ, กมฺมํ โน นิฎฺฐิตํ อิติ;  
  
เต เถรา เถรมานนฺท-มานนฺทกรมพฺรวุํฯ  
</li>
  
<li>
เสฺว สนฺนิปาโต อานนฺท, เสเขน คมนํ ตหิํ;  
  
น ยุตฺตเนฺต สทเตฺถ ตฺวํ, อปฺปมโตฺต ตโต ภวฯ  
</li>
  
<li>
อิเจฺจวํ โจทิโต เถโร, กตฺวาน วีริยํ สมํ;  
  
อิริยาปถโต มุตฺตํ, อรหตฺตมปาปุณิฯ  
</li>
  
<li>
วสฺสานํ ทุติเย มาเส, ทุติเย ทิวเส ปน;  
  
รุจิเร มณฺฑเป ตสฺมิํ, เถรา สนฺนิปติํสุ เตฯ  
</li>
  
<li>
ฐเปตฺวา’นนฺทเตฺถรสฺส, อนุจฺฉวิกมาสนํ;  
  
อาสเนสุ นิสีทิํสุ, อรหโนฺต ยถารหํฯ  
</li>
  
<li>
เถโร’รหตฺตปตฺติํ  
โส, ญาเปตุํ เตหิ นาคมา;  
  
กุหิํ อานนฺทเตฺถโร’ติ, วุจฺจมาเน ตุ เกหิจิฯ  
</li>
  
<li>
นิมฺมุชฺชิตฺวา ปถวิยา, คนฺตฺวา โชติปเถน วา;  
  
นิสีทิ เถโร อานโนฺท, อตฺตโน ฐปิตาสเนฯ  
</li>
  
<li>
อุปาลิเถโร วินเย, เสสธเมฺม อเสสเก;  
  
อานนฺทเตฺถรมกรุํ, สเพฺพ เถรา ธุรนฺธเรฯ  
</li>
  
<li>
มหาเถโร สกตฺตานํ, วินยํ ปุจฺฉิตุํ สยํ;  
  
สมฺมนฺนุ’ปาลิเถโร จ, วิสฺสเชฺชตุํ ตเมว ตุฯ  
</li>
  
<li>
เถราสเน นิสีทิตฺวา, วินยํ ตมปุจฺฉิ โส;  
  
ธมฺมาสเน นิสีทิตฺวา, วิสฺสเชฺชสิ ตเมว โสฯ  
</li>
  
<li>
วินยญฺญูนมเคฺคน, วิสฺสชฺชิตกเมน เต;  
  
สเพฺพ สชฺฌายมกรุํ, วินยํ นยโกวิทาฯ  
</li>
  
<li>
อคฺคํ พหุสฺสุตาทีนํ, โกสารกฺขํ มเหสิโน;  
  
สมฺมนฺนิตฺวาน อตฺตานํ, เถโร ธมฺมมปุจฺฉิ โสฯ  
</li>
  
<li>
ตถา สมฺมนฺนิย’ตฺตานํ, ธมฺมาสนาคโต สยํ;  
  
วิสฺสเชฺชสิ ตมานนฺท-เตฺถโร ธมฺมมเสสโตฯ  
</li>
  
<li>
เวเทหมุนินา เตน, วิสฺสชฺชิตกเมน เต;  
  
สเพฺพ สชฺฌายมกรุํ, ธมฺมํ ธมฺมตฺถโกวิทาฯ  
</li>
  
<li>
เอวํ สตฺตหิ มาเสหิ, ธมฺมสํคีติ นิฎฺฐิตา;  
  
สพฺพโลกหิตตฺถาย, สพฺพโลกหิ เตหิ สาฯ  
</li>
  
<li>
มหากสฺสปเถเรน, อิทํ สุคตสาสนํ;  
  
ปญฺจวสฺสสหสฺสานิ, สมตฺถํ วตฺตเน กตํฯ  
</li>
  
<li>
อตีว ชาตปาโมชฺชา, สนฺธารกชลนฺติกา;  
  
สํคีติปริโยสาเน, ฉทฺธากมฺปิ มหามหีฯ  
</li>
  
<li>
อจฺฉริยานิ จา’เหสุํ, โลเกเนกานิเนกธา;  
  
เถเรเหว กตตฺตา จ, เถริยายํ ปรมฺปราฯ  
</li>
  
<li>
ปฐมํ สงฺคหํ กตฺวา, สพฺพโลกหิตํ พหุํ;  
  
เต ยาวตายุกํ ฐตฺวา, เถรา สเพฺพปิ นิพฺพุตาฯ  
</li>
  
<li>
เถรา’ปิ  
เต มติปทีปหตนฺธการา,  
  
โลกนฺธการหนนมฺหิ มหาปทีปา;  
  
นิพฺพาปิตา มรณโฆรมหานิเลน,  
  
เตนาปิ ชีวิตมทํ มติมา ชเหยฺยาติฯ  
</li>
  
สุชนปฺปสาทํสํเวคตฺถาย กเต มหาวํเส  
</li>
  
ปฐมธมฺมสํคีตินาม  
</li>
  
ตติโย ปริเจฺฉโทฯ  
</li>
  
  
  
  
  