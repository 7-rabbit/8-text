<h1>๑. ปฐโม สญฺญาทิกโณฺฑ</h1>
<p>
สิทฺธมิทฺธคุณํ สาธุ, นมสฺสิตฺวา ตถาคตํ;  
  
สธมฺมสงฺฆํ ภาสิสฺสํ, มาคธํ สทฺทลกฺขณํฯ  
</p>
  
<p> ออาทโย  ติตาลีส วณฺณาฯ</p>


<p>อการาทโย นิคฺคหีตนฺตา เตจตฺตาลีส-กฺขรา วณฺณา นาม โหนฺติฯ อ อา อิ อี อุ อู เอ เอ โอ โอ, ก ข ค ฆ ง จ ฉ ช ฌ ญฺญ, ฎ ฐ ฑ ฒ ณ, ต ถ ท ธ น, ป ผ พ ภ ม, ย ร ล ว ส ห ฬ อํฯ เตน กฺวโตฺถ? ‘‘เอ โอ น มวเณฺณ’’ ๑. ๓๗ฯ ติตาลีสาภิ วจนํ กตฺถจิ วณฺณโลปํ ญาเปติฯ เตน ‘ปฎิสงฺขา โยนิโส’ติอาทิ สิทฺธํฯ</p>


<p> ทสาโท สราฯ</p>


<p>ตตฺถาทิมฺหิ ทส วณฺณา สรา นาม โหนฺติฯ เตน กฺวโตฺถ? ‘‘สโร โลโป สเร’’ ๑, ๒๖ อิจฺจาทิฯ</p>


<p> เทฺวเทฺว สวณฺณาฯ เตสุ เทฺวเทฺว สรา สวณฺณา นาม โหนฺติฯ เตน กฺวโตฺถ? ‘‘วณฺณปเรน สวโณฺณปิ’’ ๑, ๒๔ฯ</p>


<p> ปุโพฺพ รโสฺสฯ</p>


<p>เตสุ  ทฺวีสุ โย โย ปุโพฺพ, โส โส รสฺสสโญฺญ โหติฯ เตสุ เอ.โอ.สํโยคโต ปุพฺพาว ทิสฺสนฺติฯ เตน กฺวโตฺถ? ‘‘รโสฺส วา’’ ๒,๖๒ อิจฺจาทิฯ</p>


<p> ปโร ทีโฆฯ</p>


<p>เต เสฺวว ทฺวีสุโย โย ปโร, โส โส ทีฆสโญฺญ โหติฯ เตน กฺวโตฺถ? ‘‘โย โล ปนิสุ ทีโฆ’’ ๒,๘๘ อิจฺจาทิฯ</p>


<p> กาทโย พฺยญฺชนาฯ</p>


<p>กการาทโย วณฺณา นิคฺคหีตปริยนฺตา พฺยญฺชนสญฺญาโหนฺติฯ เตน กฺวโตฺถ? ‘‘พฺยญฺชเน ทีฆรสฺสา’’ ๑,๓๓ อิจฺจาทิฯ</p>


<p> ปญฺจ ปญฺจกา วคฺคาฯ</p>


<p>กาทโย ปญฺจ ปญฺจกา วคฺค, นาม โหนฺติฯ เตน กฺวโตฺถ? ‘‘วเคฺค วคฺคโนฺต’’ ๑,๔๑ อิจฺจาทิฯ</p>


<p> พินฺทุ นิคฺคหีตํฯ</p>


<p>ยฺวายํ วโณฺณ พินฺทุมโตฺต, โส นิคฺคหีตสโญฺญ โหติฯ เตน กฺวโตฺถ? ‘‘นิคฺคหีตํ’’ ๑,๓๘ อิจาทิฯ ครุสญฺญากรณํ อนฺวตฺถสญฺญตฺถํฯ</p>


<p> อิยุวณฺณา  ฌลา นามสฺสเนฺตฯ</p>


<p>นามํ ปาฎิปทิกํ, ตสฺสอเนฺต วตฺตมานา อิวณฺณุวณฺณา ฌลสญฺญา โหนฺติ ยถากฺกมํฯ เตน กฺวโตฺถ? ‘‘ฌลา วา’’ ๒,๑๑๑ อิจฺจาทิฯ</p>


<p> ปิตฺถิยํฯ</p>


<p>อิตฺถิยํ วตฺตมานสฺส นามสฺส-เนฺต วตฺตมานา อิวณฺณุวณฺณา ปสญฺญา โหนฺติฯ เตน กฺวโตฺถ? เย ปสฺสิวณฺณสฺส’’ ๒,๑๑๖ อิจฺจาทิฯ</p>


<p> ฆาฯ</p>


<p> วตฺตมานสฺส นามสฺส-เนฺต วตฺถมาโน อากาโร ฆสโญฺญ โหติฯ เตน กฺวโตฺถ? ‘‘ฆพฺรหฺมาทิเต’’ ๒,๖๐ อิจฺจาทิฯ</p>


<p> โค สฺยาลปเนฯ</p>


<p>อาลปเน สิ คสโญฺญ โหติฯ</p>


<p>เตน กฺวโตฺถ? ‘‘เควา’’ ๒,๖๕ อิจฺจาทิฯ</p>


<p>(สญฺญา)</p>


<p> วิธิพฺพิเสสนนฺตสฺสฯ</p>


<p>ยํ วิเสสนํ, ตทนฺตสฺส วิธิ ญาตโพฺพ ‘‘อโต โยนํ ฎาเฎ’’ ๒,๔๑ นรานเรฯ</p>


<p> สตฺตมิยํ ปุพฺพสฺสฯ</p>


<p>สตฺตมีนิเทฺทเส  ปุพฺพเสฺสว การิยํ ญาตพฺพํ ‘‘สโร โลโป สเร’’ ๑,๒๖ เวฬคฺคํฯ ‘ตมห’นฺตีธ กสฺมา น โหติ?, สเรโตปสิเลสิกาธาโร ตเตฺถตาว วุจฺจเต ‘ปุพฺพเสฺสว โหติ น ปรสฺสา’ติฯ</p>


<p> ปญฺจมิยํ ปรสฺสฯ</p>


<p>ปญฺจมีนิเทฺทเส ปรสฺส การิยํ ญาตพฺพํ ‘‘อโตโยนํ ฎาเฎ’’ ๒,๔๑ นรานเรฯ อิธ น โหตํ ‘ชนฺตุโห อนตฺตา’ฯ อิธ กสฺมา น โหติ? โอสโขฺย, อนนฺตเร กตตฺถตาย น พฺยวหิตสฺส การิยํฯ</p>


<p> อาทิสฺสฯ</p>


<p>ปรสฺส สฺสิสฺสมานํ การิยมาทิวณฺณสฺส ญาตพฺพํ ‘‘ร สงฺขฺยาโต วา’’ ๓,๑๐๓ เตรสฯ</p>


<p> ฉฎฺฐิยนฺตสฺสฯ</p>


<p>ฉฎฺฐีนิทฺทิฎฺฐสฺส ยํ การิยํ, ตทนฺตสฺส วณฺณสฺส วิเญฺญยฺยํ ‘‘ราชสฺสิ นามฺหิ’’ ๒,๒๓ ราชินาฯ</p>


<p> งานุพโนฺธฯ</p>


<p>งกาโร อนุพโนฺธ ยสฺส, โส อนฺตสฺส โหติ ‘‘โคสฺสา วง’’ ๑,๓๒ ควาสฺสํฯ</p>


<p> ฎานุพนฺธาเนกวณฺณา สพฺพสฺสฯ</p>


<p>ฎกาโร-นุพโนฺธ  ยสฺส, โส-เนกกฺขโร จาเทโส สพฺพสฺส โหติ ‘‘อิมสฺสานิตฺถิยํ เฎ’’ ๒,๑๒๘ เอสุ, ‘‘นามฺห-นิมิ’’ ๒,๑๒๖ อเนนฯ</p>


<p> ญกานุพนฺธาทฺยนฺตาฯ</p>


<p>ฉฎฺฐีนิทฺทิฎฺฐสฺส ญานุพนฺธกานุพนฺธา อาทฺยนฺตา โหนฺติ ‘‘พฺรูโต ติสฺสีญ’’ ๖,๓๖ พฺรวีติ, ‘‘ภูสฺส วุก’’ ๖,๑๗ พภูวฯ</p>


<p> มานุพโนฺธ สรานมนฺตา ปโรฯ</p>


<p>มกาโร-นุพโนฺธ ยสฺส, โส สรา นมนฺตา สรา ปโร โหติ ‘‘มญฺจ รุธาทีนํ’’ ๕-๑๙ รุนฺธติฯ</p>


<p> วิปฺปฎิเสเธฯ</p>


<p>ทฺวินฺนํ สาวกาสานเมกตฺถปฺปสเงฺค ปโร โหติฯ ยถา ทฺวินฺนํ ติณฺณํ วาปุริสานํ สหปฺปตฺติยํ ปโร, โส จ (คจฺฉติ) ตฺวํ จ (คจฺฉสิ, ตุเมฺห) คจฺฉถฯ โส จ (คจฺฉติ,) ตฺวํ จ (คจฺฉสิ,) อหํ จ (คจฺฉามิ, มยํ) คจฺฉามฯ</p>


<p> สเงฺกโต-นวยโว-นุพโนฺธฯ</p>


<p>โย นวยวภูโตสเงฺกโต, โส-นุพโนฺธติ ญาตโพฺพ, ‘‘ลุปิตาทีนมาสิมฺหิ’’ ๒-๕๗ กตฺตาฯ</p>


<p>สเงฺกตคฺคหณํ กิํ? ปกติยาทิสมุทายสฺสานุพนฺธตา มา โหตูติ, อนวยโวหิ สมุทาโย… สมุทายรูปตฺตาเยวฯ</p>


<p>อนวยวคฺคหณํ กิํ? ‘‘อเตน’’ ๒-๑๐๘ ชเนนฯ อิมินาว โลปสฺสาวคตตฺตา นานุพนฺธโลปาย วจนมารทฺธํฯ</p>


<p> วณฺณปเรน สวโณฺณปิฯ</p>


<p>วณฺณสโทฺท  ปโร ยสฺมา เตน สวโณฺณปิ คยฺหติ สํจ รูปํ ‘‘ยุวณฺณานเมโอ ลุตฺตา’’ ๑-๒๙ วาเกริตํ, สโมนาฯ</p>


<p> นฺตุ วนฺตุมนฺตฺวาวนฺตุตวนฺตุสมฺพนฺธีฯ</p>


<p>วนฺตฺวาทิสมฺพนฺธีเยวนฺตุ คยฺหติ, ‘‘นฺตนฺตูนํ โนฺต โยมฺหิ ปฐเม’’ ๒-๒๑๕ คุณวโนฺตฯ</p>


<p>วนฺตฺวาทิสมฺพนฺธีติ กิํ? ชนฺตู ตนฺตูฯ</p>


<p>(ปริภาสาโยฯ)</p>


<p> สโร โลโป สเรฯ</p>


<p>สเร สโร โลปนีโย โหติฯ ตตฺริ-เม, สทฺธิ-นฺทฺริยํ, โนเห-ตํ, ภิกฺขุโน-วาโท, สเมตา-ยสฺมา, อภิภา-ยตนํ, ปุตฺตาม-ตฺถิ, อสเนฺต-ตฺถฯ</p>


<p> ปโร กฺวจิฯ</p>


<p>สรมฺหา ปโร สโร กฺวจิ โลปนีโย โหติฯ โส-ปิ, สาว, ยโต-ทกํ, ตโต-วฯ กฺวจีติกิํ? สทฺธิ-นฺทฺริยํ, อยมธิกาโร อาปริเจฺฉทาวสานา, เตน นาติปฺปสโงฺคฯ</p>


<p> น เทฺววาฯ</p>


<p>ปุพฺพปรสรา เทฺวปิ วา กฺวจิ น ลุปฺยเนฺต, ลตา อิว, ลเต-ว, ลตา-วฯ</p>


<p> ยุวณฺณานเมโอ ลุตฺตาฯ</p>


<p>ลุตฺตา  สรา ปเรสํ อิวณฺณุวณฺณานํ เอโอ โหนฺติ วา ยถากฺกมํฯ</p>


<p>ตเสฺส-ทํ, วาเต-ริตํ, โน-เปติ, วาโม-รู, อเต-วเญฺญหิ, โว-ทกํฯ กถํ ‘‘ปโจฺจรสฺมิ’’นฺติ? โยควิภาคาฯ วาเตฺวว? ตสฺสิทํฯ</p>


<p>ลุเตฺตติ กิํ? ลตา อิวฯ</p>


<p> ยวา สเรฯ</p>


<p>สเร ปเร อิวณฺณุวณฺณานํ ยการวการา โหนฺติ วา ยถากฺกมํฯ พฺยากโต, อิจฺจสฺส, อชฺฌิณมุโตฺต, สฺวาคตํ, สฺวาปนลานิลํ, วาเตฺวว? อิติ-สฺสฯ กฺวจิเตฺวว? ยานี-ธ, สู-ปฎฺฐิตํฯ</p>


<p> เอโอนํฯ</p>


<p>ยวาโยนฺติ วา สเร ยถากฺกมํฯ ตฺยชฺช เต-ชฺช, สฺวาหํ โส-หํฯ กฺวจิเตฺวว? ปุตฺตาม-ตฺถิ, อสเนฺต-ตฺถฯ</p>


<p> โคสฺสา-วงฯ</p>


<p>สเร โคสฺส อวง โหติฯ ควา-สฺสํฯ ‘ยถรีว, ตถริเว’ติ นิปาตาว, ‘ภุสามิเว’ติ อิวสโทฺท เอวโตฺถฯ</p>


<p> พฺยญฺชเน ทีฆรสฺสาฯ</p>


<p>รสฺสทีฆานํ  กฺวจิ ทีฆรสฺสา โหนฺติ พฺยญฺชเนฯ ตตฺรา-ยํ, มุนีจเร, สมฺมเทว, มาลภารีฯ</p>


<p> สรมฺหา เทฺวฯ</p>


<p>สรมฺหา ปรสฺส พฺยญฺชนสฺส กฺวจิ เทฺว รูปานิ โหนฺติฯ ปคฺคโหฯ สรมฺหาติ กิํ? ตํ ขณํฯ</p>


<p> จตุตฺถทุติเยเสฺวสํ ตติยปฐมาฯ</p>


<p>จตุตฺถทุติเยสุ ปเรเสฺวสํ จตุตฺถทุติยานํ ตพฺพเคฺค ตติย ปฐมา โหนฺติฯ ปจฺจาสตฺถฺยา, นิโคฺฆโส, อกฺขนฺติ, โพชฺฌงฺคา, เสตจฺฉตฺตํ, ทโฑฺฒ, นิฎฺฐานํ, มหทฺธโน, ยสเตฺถโร, อปฺผุฎํ, อพฺภุคฺคโตฯ เอสฺวีติ กิํ? เถโรฯ เอสนฺติ กิํ? ปโตฺถฯ</p>


<p> วิติเสฺสเว วาฯ</p>


<p>เอวสเทฺท ปเร อิติสฺส โว โหติ วาฯ อิเตฺวว, อิเจฺจวฯ เอเวติ กิํ? อิจฺจาหฯ</p>


<p> เอโอนม วเณฺณฯ</p>


<p>เอโอนํ วเณฺณ กฺวจิ อ โหติ วาฯ ทิสฺวา ยาจก มาคเต, อกรมฺหส เต, เอส อโตฺถ, เอส ธโมฺม, อคฺคมกฺขายติ, สฺวาตนํ , หิยฺยตฺตนํ, กรสฺสุฯ วาเตฺวว? ยาจเก อาคเต เอโส ธโมฺมฯ วเณฺณติ กิํ? โสฯ</p>


<p> นิคฺคหีตํฯ</p>


<p>นิคฺคหีตมาคโม โหติ วา กฺวจิฯ จกฺขุํ อุทปาทิ จกฺขุอุทปาทิ, ปุริมํ ชาติํ ปุริมชาติํ, กตฺตพฺพํ กุสลํ พหุํฯ อวํสิโรติอาทีสุ นิจฺจํ… ววตฺถิตวิภาสตฺตา วาธิการสฺส, สามตฺติเยนาคโมว, ส จ รสฺส สรเสฺสว โหติ… ตสฺส รสฺสานุคตตฺตาฯ</p>


<p> โลโปฯ</p>


<p>นิคฺคหีตสฺส โลโป โหติ วา กฺวจิฯ กฺยาหํ กิมหํสารโตฺต สํรโตฺตฯ สเลฺล โข-คนฺตุกาโม คนฺตุมโนติ, อาทีสุ นิจฺจํฯ</p>


<p> ปรสรสฺสฯ</p>


<p>นิคฺคหีตมฺหา ปรสฺส สรสฺส โลโป โหติ วา กฺวจิฯ ตฺวํ-สิ ตฺวมสิฯ</p>


<p> วเคฺค วคฺคโนฺตฯ</p>


<p>นิคฺคหีตสฺส โข วเคฺค วคฺคโนฺต วา โหติ ปจฺจาสตฺตฺยาฯ ตงฺกโรติ ตํ กโรติ, ตญฺจรติ ตํ จรติ, ตณฺฐานํ ตํ ฐานํ, ตนฺธนํ ตํ ธนํ, ตมฺปาติ ตํ ปาติฯ นิจฺจํ ปทมเชฺฌ คนฺตฺวา, กฺวจญฺญาตฺรปิ สนฺติฎฺฐติฯ</p>


<p> เยวหิสุ โญฯ</p>


<p>ย  เอว หิ สเทฺทสุ นิคฺคหีตสฺส วา โญ โหติฯ ยญฺญเทว, ตเญฺญว, ตญฺหิ, วาเตฺวว? ยํ ยเทวฯ</p>


<p> เย สํสฺสฯ</p>


<p>สํสทฺทสฺส ยํ นิคฺคหีตํ ตสฺส วา โญ โหติ ยกาเรฯ สญฺญโม สํยโมฯ</p>


<p> มยทา สเรฯ</p>


<p>นิคฺคหีตสฺส มยทา โหนฺติ วา สเร กฺวจิฯ ตมหํ, ตยิทํ, ตทลํฯ วา เตฺวว? ตํ อหํฯ</p>


<p> วนตรคา จาคมาฯ</p>


<p>เอเต มยทา จ อาคมา โหนฺติ สเร วา กฺวจิฯ ติวงฺคิกํ, อิโต นายติ, จินิตฺวา, ตสฺมาติห, นิโรชํ, ปุถเคว, อิธมาหุ, ยถยิทํ, อตฺตทตฺถํฯ วา เตฺวว? อตฺตตฺถํฯ ‘อติปฺปโค โข ตาวา’ติ-ปฐมโนฺต ปคสโทฺทวฯ</p>


<p> ฉา โฬฯ</p>


<p>ฉสทฺทา ปรสฺส สรสฺส ฬกาโร อาคโม โหติ วาฯ ฉฬงฺคํ, ฉฬายตนํฯ วาเตฺวว? ฉอภิญฺญาฯ</p>


<p> ตทมินาทีนิฯ</p>


<p>ตทมินาทีนิ  สาธูนิ ภวนฺติฯ ตํ อิมินา ตทมินา, สกิํ อาคามี สกทาคามี, เอกํ อิธ อหํ เอกมิทาหํ, สํวิธาย อวหาโร สํวิทาวหาโร, วาริโน วาหโก วลาหโก, ชีวนสฺส มูโต ชีมูโต, ฉวสฺส สยนํ สุสานํ, อุทฺธํ ขมสฺส อุทุกฺขลํ, ปิสิตาโส ปิสาโจ, มหิยํ รวตีติ มยูโร, เอวมเญฺญปิ ปโยคโต-นุคนฺตพฺพา, ปเรสํ ปิโสทราทิมิเวทํ ทฎฺฐพฺพํฯ</p>


<p> ตวคฺควรณานํ เย จวคฺคพยญาฯ</p>


<p>ตวคฺควรณานํ กฺวจิ จวคฺคพยญา โหนฺติ ยถากฺกมํ ยกาเรฯ อปุจฺจณฺฑตาย, ตจฺฉํ, ยเชฺชวํ, อชฺฌตฺตํ, ถญฺญํ, ทิพฺพํ, ปโยฺยสนา, โปกฺขรโญฺญฯ กฺวจิเตฺวว? รตฺตฺยา</p>


<p> วคฺคลเสหิ เตฯ</p>


<p>วคฺคลเสหิ ปรสฺส ยการสฺส กฺวจิ เต วคฺคลสา โหนฺติฯ</p>


<p>สกฺกเต, ปจฺจเต, อฎฺฎเต, กุปฺปเต, ผลฺลเต, อสฺสเตฯ กฺวจิเตฺวว? กฺยาหํฯ</p>


<p> หสฺส วิปลฺลาโสฯ</p>


<p>หสฺส วิปลฺลาโส โหติ ยกาเรฯ คุยฺหํฯ</p>


<p> เว วาฯ</p>


<p>หสฺส วิปลฺลาโส โหติ วา วกาเรฯ พวฺหาพาโธ พวฺหาพาโธฯ</p>


<p> ตถานรานํ ฎฐณลา</p>


<p>ตถนรานํ  ฎฐณลา โหนฺติ วาฯ ทุกฺกฎํ, อฎฺฐกถา, คหณํ, ปลิโฆ, ปลายติฯ วาเตฺวว? ทุกฺกตํฯ กฺวจิเตฺวว? สุคโตฯ</p>


<p> สํโยคาทิ โลโปฯ</p>


<p>สํโยคสฺส โย อาทีภูโต-วยโว ตสฺส วา กฺวจิ โลโป โหติฯ ปุปฺผํ-สา ชายเต-คินิฯ</p>


<p> วิจฺฉาภิกฺขเญฺญสุ เทฺวฯ</p>


<p>วิจฺฉายมาภิกฺขเญฺญ จ ยํ วตฺตเต, ตสฺส เทฺว รูปานิ โหนฺติฯ กฺริยาย คุเณน ทเพฺพน วา ภิเนฺน อเตฺถ พฺยาปิตุมิจฺฉา วิจฺฉาฯ รุกฺขํ รุกฺขํ สิญฺจติ, คาโม คาโม รมณีโย, คาเม คาเม ปานียํ, เคเห เคเห อิสฺสโร, รสํ รสํ ภกฺขยติ, กิริยํ กิริยมารภเตฯ</p>


<p>อตฺถิเยวา-นุปุพฺพิเยปิ วิจฺฉา มูเล มูเล ถูลา, อเคฺค อเคฺค สุขุมา, ยทิ หิ เอตฺถ มูลคฺคเภโท น สิยา, อานุปุพฺพิยมฺปิ น ภเวยฺยฯ มาสกํ มาสกํ อิมมฺหา กหาปณา ภวนฺถานํ ทฺวินฺนํ เทหีติ มาสกํ มาสกมิเจฺจตสฺมา วิจฺฉาคมฺยเต, สทฺทนฺตรโต ปน อิมมฺหา กหาปณาติ อวธารณํฯ ปุพฺพํ ปุพฺพํ ปุปฺผนฺติ, ปฐมํ ปฐมํ ปจฺจนฺตีตฺยตฺราปิ วิจฺฉาวฯ อิเม อุโภ อฑฺฒา กตรา กตรา เอสํ ทฺวินฺนมฑฺฒตา, สเพฺพ อิเม อฑฺฒา กตมา กตมา อิเมสํ อฑฺฒุตา อิหาปิ  วิจฺฉาวฯ อาภิกฺขญฺญํ โปโนปุญฺญํ ปจติ ปจติ, ปปจติ ปปจติ, ลุนาหิ ลุนาหิเตฺววายํ ลุนาติ, ภุตฺวา ภุตฺวา คจฺฉติ, ปฎปฎา กโรติ, ปฎปฎายติฯ</p>


<p> สฺยาทิโลโป ปุพฺพเสฺสกสฺสฯ</p>


<p>วิจฺฉายเมกสฺส ทฺวิเตฺต ปุพฺพสฺส สฺยาทิโลโป โหติฯ เอเกกสฺสฯ กถํ มตฺถกมตฺถเกนาติ? ‘สฺยาทิโลโป ปุพฺพสฺสา’ติ โยควิภาคา, นาจาติปฺปสโงฺค โยควิภาคา อิฎฺฐปฺปสิทฺธีติฯ</p>


<p> สพฺพาทีนํ วีติหาเรฯ</p>


<p>สพฺพาทีนํ วีติหาเร เทฺว ภวนฺติ ปุพฺพสฺส สฺยาทิโลโป จฯ อญฺญมญฺญสฺส โภชกา, อิตรีตรสฺส โภชกาฯ</p>


<p> ยาวโพธํ สมฺภเมฯ</p>


<p>ตุริเตนาปายเหตุปทสฺสนํ สมฺภโม, ตสฺมิํสติ วตฺถุ ยาวเนฺตหิ สเทฺทหิ โส-โตฺถ วิญฺญายเต, ตาวโนฺต สทฺทา ปยุชฺชเนฺตฯ สโปฺป สโปฺป สโปฺป, พุชฺฌสฺสุ พุชฺฌสฺสุ พุชฺฌสฺสุ, ภิโนฺน ภิกฺขุสโงฺฆ ภิโนฺน ภิกฺขุสโงฺฆฯ</p>


<p> พหุลํฯ</p>


<p>อยมธิกาโร อาสตฺถปริสมตฺติยาฯ เตน นาติปฺปสโงฺค อิฎฺฐปฺปสิทฺธิ จฯ</p>

</p>

</p>





