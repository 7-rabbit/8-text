<h2>ขุทฺทกนิกาเย</h2>
<h2>อุทาน-อฎฺฐกถา</h2>
<h1>คนฺถารมฺภกถา</h1>
<p>
มหาการุณิกํ  
  
  
  
นาถํ,  
เญยฺยสาครปารคุํ;  
  
วเนฺท นิปุณคมฺภีร-วิจิตฺรนยเทสนํฯ  
</p>
  
<p>
วิชฺชาจรณสมฺปนฺนา, เยน นียนฺติ โลกโต;  
  
วเนฺท ตมุตฺตมํ  
ธมฺมํ,  
สมฺมาสมฺพุทฺธปูชิตํฯ  
</p>
  
<p>
สีลาทิคุณสมฺปโนฺน, ฐิโต มคฺคผเลสุ โย;  
  
วเนฺท  
อริยสงฺฆํ  
ตํ, ปุญฺญเกฺขตฺตํ อนุตฺตรํฯ  
</p>
  
<p>
วนฺทนาชนิตํ ปุญฺญํ, อิติ ยํ รตนตฺตเย;  
  
หตนฺตราโย สพฺพตฺถ, หุตฺวาหํ ตสฺส เตชสาฯ  
</p>
  
<p>
เตน  
เตน นิทาเนน, เทสิตานิ หิเตสินา;  
  
ยานิ สุทฺธาปทาเนน, อุทานานิ มเหสินาฯ  
</p>
  
<p>
ตานิ สพฺพานิ เอกชฺฌํ, อาโรเปเนฺตหิ สงฺคหํ;  
  
อุทานํ  
นาม สงฺคีตํ, ธมฺมสงฺคาหเกหิ ยํฯ  
</p>
  
<p>
ชินสฺส ธมฺมสํเวค-ปาโมชฺชปริทีปนํ;  
  
โสมนสฺสสมุฎฺฐาน-คาถาหิ ปฎิมณฺฑิตํฯ  
</p>
  
<p>
ตสฺส คมฺภีรญาเณหิ, โอคาเหตพฺพภาวโต;  
  
กิญฺจาปิ ทุกฺกรา กาตุํ, อตฺถสํวณฺณนา มยาฯ  
</p>
  
<p>
สหสํวณฺณนํ  
  
ยสฺมา, ธรเต สตฺถุสาสนํ;  
  
ปุพฺพาจริยสีหานํ, ติฎฺฐเตว วินิจฺฉโยฯ  
</p>
  
<p>
ตสฺมา ตํ อวลมฺพิตฺวา, โอคาเหตฺวาน ปญฺจปิ;  
  
นิกาเย อุปนิสฺสาย, โปราณฎฺฐกถานยํฯ  
</p>
  
<p>
สุวิสุทฺธํ อสํกิณฺณํ, นิปุณตฺถวินิจฺฉยํ;  
  
มหาวิหารวาสีนํ,  
สมยํ อวิโลมยํฯ  
</p>
  
<p>
ปุนปฺปุนาคตํ อตฺถํ, วชฺชยิตฺวาน สาธุกํ;  
  
ยถาพลํ กริสฺสามิ,  
อุทานสฺสตฺถวณฺณนํ  
ฯ  
</p>
  
<p>
อิติ อากงฺขมานสฺส, สทฺธมฺมสฺส จิรฎฺฐิติํ;  
  
วิภชนฺตสฺส ตสฺสตฺถํ, สาธุ คณฺหนฺตุ สาธโวติฯ  
</p>
  
<p>ตตฺถ นฺติ เกนเฎฺฐน อุทานํ? อุทานนเฎฺฐนฯ กิมิทํ อุทานํ นาม? ปีติเวคสมุฎฺฐาปิโต อุทาหาโรฯ ยถา หิ ยํ เตลาทิ มินิตพฺพวตฺถุ มานํ คเหตุํ น สโกฺกติ, วิสฺสนฺทิตฺวา คจฺฉติ, ตํ ‘‘อวเสโก’’ติ วุจฺจติฯ ยญฺจ ชลํ ตฬากํ คเหตุํ น สโกฺกติ, อโชฺฌตฺถริตฺวา  คจฺฉติ, ตํ ‘‘โอโฆ’’ติ วุจฺจติฯ เอวเมว ยํ ปีติเวคสมุฎฺฐาปิตํ วิตกฺกวิปฺผารํ อโนฺตหทยํ สนฺธาเรตุํ น สโกฺกติ, โส อธิโก หุตฺวา อโนฺต อสณฺฐหิตฺวา พหิ วจีทฺวาเรน นิกฺขโนฺต ปฎิคฺคาหกนิรเปโกฺข อุทาหารวิเสโส นฺติ วุจฺจติฯ ธมฺมสํเวควเสนปิ อยมากาโร ลพฺภเตวฯ</p>


<p>ตยิทํ กตฺถจิ คาถาพนฺธวเสน กตฺถจิ วากฺยวเสน ปวตฺตํฯ ยํ ปน อฎฺฐกถาสุ ‘‘โสมนสฺสญาณมยิกคาถาปฎิสํยุตฺตา’’ติ อุทานลกฺขณํ วุตฺตํ, ตํ เยภุยฺยวเสน วุตฺตํฯ เยภุเยฺยน หิ อุทานํ คาถาพนฺธวเสน ภาสิตํ ปีติโสมนสฺสสมุฎฺฐาปิตญฺจฯ อิตรมฺปิ ปน ‘‘อตฺถิ, ภิกฺขเว, ตทายตนํ, ยตฺถ เนว ปถวี น อาโป’’ติอาทีสุ (อุทา. ๗๑) ‘‘สุขกามานิ ภูตานิ, โย ทเณฺฑน วิหิํสตี’’ติ (ธ. ป. ๑๓๑), ‘‘สเจ ภายถ ทุกฺขสฺส, สเจ โว ทุกฺขมปฺปิย’’นฺติ เอวมาทีสุ (อุทา. ๔๔; เนตฺติ. ๙๑) จ ลพฺภติฯ</p>


<p>เอวํ ตยิทํ สพฺพญฺญุพุทฺธภาสิตํ, ปเจฺจกพุทฺธภาสิตํ, สาวกภาสิตนฺติ ติวิธํ โหติฯ ตตฺถ ปเจฺจกพุทฺธภาสิตํ – ‘‘สเพฺพสุ  ภูเตสุ นิธาย ทณฺฑํ, อวิเหฐยํ  อญฺญตรมฺปิ เตส’’นฺติอาทินา (สุ. นิ. ๓๕; จูฬนิ. ขคฺควิสาณสุตฺตนิเทฺทส ๑๒๑) ขคฺควิสาณสุเตฺต อาคตเมวฯ สาวกภาสิตานิปิ –</p>


<p>
‘‘สโพฺพ ราโค ปหีโน เม, สโพฺพ โทโส สมูหโต;  
  
สโพฺพ เม วิหโต โมโห, สีติภูโตสฺมิ นิพฺพุโต’’ติฯ (เถรคา. ๗๙) –  
</p>
  
<p>อาทินา เถรคาถาสุ –</p>


<p>
‘‘กาเยน สํวุตา อาสิํ, วาจาย อุท เจตสา;  
  
สมูลํ ตณฺหมพฺพุยฺห, สีติภูตาสฺมิ นิพฺพุตา’’ติฯ (เถรีคา. ๑๕) –  
</p>
  
<p>อาทินา เถรีคาถาสุ จ อาคตานิฯ ตานิ ปน เตสํ เถรานํ เถรีนญฺจ น เกวลํ อุทานานิ เอว, อถ โข สีหนาทาปิ โหนฺติฯ สกฺกาทีหิ เทเวหิ ภาสิตานิ ‘‘อโห ทานํ ปรมทานํ, กสฺสเป สุปฺปติฎฺฐิต’’นฺติอาทีนิ (อุทา. ๒๗), อารามทณฺฑพฺราหฺมณาทีหิ มนุเสฺสหิ จ ภาสิตานิ ‘‘นโม ตสฺส ภควโต’’ติอาทีนิ (อ. นิ. ๒.๓๘) ติโสฺส สงฺคีติโย อารูฬฺหานิ อุทานานิ สนฺติ เอว, น ตานิ อิธ อธิเปฺปตานิฯ ยานิ ปน สมฺมาสมฺพุเทฺธน สามํ  อาหจฺจ ภาสิตานิ ชินวจนภูตานิ, ยานิ สนฺธาย ภควตา ปริยตฺติธมฺมํ นวธา วิภชิตฺวา อุทฺทิสเนฺตน อุทานนฺติ วุตฺตานิ, ตาเนว ธมฺมสงฺคาหเกหิ นฺติ สงฺคีตนฺติ ตเทเวตฺถ สํวเณฺณตพฺพภาเวน คหิตํฯ</p>


<p>ยา ปน ‘‘อเนกชาติสํสาร’’นฺติอาทิคาถาย ทีปิตา ภควตา โพธิมูเล อุทานวเสน ปวตฺติตา อเนกสตสหสฺสานํ สมฺมาสมฺพุทฺธานํ อวิชหิตอุทานคาถา จ, เอตา อปรภาเค ปน ธมฺมภณฺฑาคาริกสฺส ภควตา เทสิตตฺตา ธมฺมสงฺคาหเกหิ อุทานปาฬิยํ สงฺคหํ อนาโรเปตฺวา ธมฺมปเท สงฺคีตาฯ ยญฺจ ‘‘อญฺญาสิ วต, โภ โกณฺฑโญฺญ, อญฺญาสิ วต, โภ โกณฺฑโญฺญ’’ติ (มหาว. ๑๗; สํ. นิ. ๕.๑๐๘๑; ปฎิ. ม. ๒.๓๐) อุทานวจนํ ทสสหสฺสิโลกธาตุยา เทวมนุสฺสานํ ปเวทนสมตฺถนิโคฺฆสวิปฺผารํ ภควตา ภาสิตํ, ตทปิ ธมฺมจกฺกปฺปวตฺตนสุตฺตนฺตเทสนาปริโยสาเน อตฺตนา  อธิคตธเมฺมกเทสสฺส ยถาเทสิตสฺส อริยมคฺคสฺส  สาวเกสุ สพฺพปฐมํ เถเรน อธิคตตฺตา อตฺตโน ปริสฺสมสฺส สผลภาวปจฺจเวกฺขณเหตุกํ ปฐมโพธิยํ สเพฺพสํ เอว ภิกฺขูนํ สมฺมาปฎิปตฺติปจฺจเวกฺขณเหตุกํ ‘‘อาราธยิํสุ วต มํ ภิกฺขู เอกํ สมย’’นฺติอาทิวจนํ (ม. นิ. ๑.๒๒๕) วิย ปีติโสมนสฺสชนิตํ อุทาหารมตฺตํ, ‘‘ยทา หเว ปาตุภวนฺติ ธมฺมา’’ติอาทิวจนํ (มหาว. ๑-๓; อุทา. ๑-๓) วิย ปวตฺติยา นิวตฺติยา วา น ปกาสนนฺติ, น ธมฺมสงฺคาหเกหิ อุทานปาฬิยํ สงฺคีตนฺติ ทฎฺฐพฺพํฯ</p>


<p>ตํ ปเนตํ  วินยปิฎกํ, สุตฺตนฺตปิฎกํ, อภิธมฺมปิฎกนฺติ ตีสุ ปิฎเกสุ สุตฺตนฺตปิฎกปริยาปนฺนํ, ทีฆนิกาโย, มชฺฌิมนิกาโย, สํยุตฺตนิกาโย, องฺคุตฺตรนิกาโย, ขุทฺทกนิกาโยติ ปญฺจสุ นิกาเยสุ ขุทฺทกนิกายปริยาปนฺนํ, สุตฺตํ, เคยฺยํ, เวยฺยากรณํ, คาถา, อุทานํ, อิติวุตฺตกํ, ชาตกํ, อพฺภุตธมฺมํ, เวทลฺลนฺติ นวสุ สาสนเงฺคสุ อุทานสงฺคหํฯ</p>


<p>
‘‘ทฺวาสีติ พุทฺธโต คณฺหิํ, เทฺว สหสฺสานิ ภิกฺขุโต;  
  
จตุราสีติ สหสฺสานิ, เย เม ธมฺมา ปวตฺติโน’’ติฯ (เถรคา. ๑๐๒๗) –  
</p>
  
<p>เอวํ ธมฺมภณฺฑาคาริเกน ปฎิญฺญาเตสุ จตุราสีติยา ธมฺมกฺขนฺธสหเสฺสสุ กติปยธมฺมกฺขนฺธสงฺคหํฯ โพธิวโคฺค, มุจลินฺทวโคฺค, นนฺทวโคฺค, เมฆิยวโคฺค, โสณวโคฺค, ชจฺจนฺธวโคฺค, จูฬวโคฺค, ปาฎลิคามิยวโคฺคติ วคฺคโต อฎฺฐวคฺคํ; สุตฺตโต อสีติสุตฺตสงฺคหํ, คาถาโต ปญฺจนวุติอุทานคาถาสงฺคหํฯ ภาณวารโต อฑฺฒูนนวมตฺตา ภาณวาราฯ อนุสนฺธิโต โพธิสุเตฺต  ปุจฺฉานุสนฺธิวเสน เอกานุสนฺธิ, สุปฺปวาสาสุเตฺต ปุจฺฉานุสนฺธิยถานุสนฺธิวเสน เทฺว อนุสนฺธี, เสเสสุ ยถานุสนฺธิวเสน เอเกโกว อนุสนฺธิ, อชฺฌาสยานุสนฺธิ ปเนตฺถ นตฺถิฯ เอวํ สพฺพถาปิ เอกาสีติอนุสนฺธิสงฺคหํฯ ปทโต สตาธิกานิ เอกวีส ปทสหสฺสานิ, คาถาปาทโต เตวีสติ จตุสฺสตาธิกานิ อฎฺฐ สหสฺสานิ , อกฺขรโต สตฺตสหสฺสาธิกานิ สฎฺฐิ สหสฺสานิ ตีณิ จ สตานิ ทฺวาสีติ จ อกฺขรานิฯ เตเนตํ วุจฺจติ –</p>


<p>
‘‘อสีติ เอว สุตฺตนฺตา, วคฺคา อฎฺฐ สมาสโต;  
  
คาถา จ ปญฺจนวุติ, อุทานสฺส ปกาสิตาฯ  
</p>
  
<p>
‘‘อฑฺฒูนนวมตฺตา  
จ, ภาณวารา ปมาณโต;  
  
เอกาธิกา ตถาสีติ, อุทานสฺสานุสนฺธิโยฯ  
</p>
  
<p>
‘‘เอกวีสสหสฺสานิ, สตเญฺจว วิจกฺขโณ;  
  
ปทาเนตานุทานสฺส, คณิตานิ วินิทฺทิเส’’ฯ  
</p>
  
<p>คาถาปาทโต ปน –</p>


<p>
‘‘อฎฺฐสหสฺสมตฺตานิ, จตฺตาเรว สตานิ จ;  
  
ปาทาเนตานุทานสฺส, เตวีสติ จ นิทฺทิเสฯ  
</p>
  
<p>
‘‘อกฺขรานํ สหสฺสานิ, สฎฺฐิ สตฺต สตานิ จ;  
  
ตีณิ ทฺวาสีติ จ ตถา, อุทานสฺส ปเวทิตา’’ติฯ  
</p>
  
<p>ตสฺส อฎฺฐสุ วเคฺคสุ  อาทิ, สุเตฺตสุ ปฐมํ  ตสฺสาปิ นฺติอาทิกํ อายสฺมตา อานเนฺทน ปฐมมหาสงฺคีติกาเล วุตฺตนิทานมาทิฯ สา ปนายํ ปฐมมหาสงฺคีติ วินยปิฎเก (จูฬว. ๔๓๗) ตนฺติมารูฬฺหา เอวฯ โย ปเนตฺถ นิทานโกสลฺลตฺถํ วตฺตโพฺพ กถามโคฺค โสปิ สุมงฺคลวิลาสินิยํ ทีฆนิกายฎฺฐกถายํ (ที. นิ. อฎฺฐ. ๑.นิทานกถา) วุโตฺต เอวาติ ตตฺถ วุตฺตนเยเนว เวทิตโพฺพฯ</p>





