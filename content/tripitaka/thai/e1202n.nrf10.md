<h1>มรีจวฎฺฎิ วิหารกถา</h1>
<p> ตโต ราชา จิเนฺตสิ มหามหิณฺทเตฺถโร กิร มม อยฺยกสฺส เทวานมฺปิยติสฺส รโญฺญ เอวมาหฯ นตฺตา เต มหาราช ทุฎฺฐคามณิ อภโย วิสํ หตฺถสติกํ โสวณฺณมาลิํ ถูปํ กาเรสฺสติฯ สงฺฆสฺส จ อุโปสถาคารภูตํ นวภูมกํ โลหปาสาทํ กาเรสฺสตีติ จิเนฺตตฺวา จ ปน โอโลเกโนฺต ราชเคเห กรณฺฑเก ฐปิตํ สุวณฺณปฎฺฎเลขํ ทิสฺวา ตํ วาเจสิฯ อนาคเต จตฺตาลีสํ วสฺสสตํ อติกฺกมฺม กากวณฺณติสฺสสฺส ปุโตฺต ทุฎฺฐคามณิ อภโย อิทญฺจิทญฺจ กาเรสฺสตีติ สุตฺวา หโฎฺฐ อุทโคฺค อโปฺปเฐสิ-อเยฺยน กิร วตมฺหิ ทิโฎฺฐ มหา มหิเณฺทนาติฯ</p>


<p>ตโต ปาโตว มหาเมฆวนํ คนฺตฺวา ภิกฺขุสงฺฆํ สนฺนิปาเตตฺวา เอตทโวจ? ภเนฺต ภิกฺขุสงฺฆสฺส อุโปสถาคารํ กตฺวา เทววิมาน สทิสํ ปาสาทํ กาเรสฺสามิ เทวโลกํ เปเสตฺวา ปเฎ วิมานาการํ ลิขาเปตฺวา เม เทถาติ? สโงฺฆ อฎฺฐ ขีณาสเว เปเสสิฯ เต ตาวติํสภวนํ คนฺตฺวา ทฺวาทสโยชนุเพฺพธา อฎฺฐจตฺตาลีส โยชน ปริเกฺขปํ กูฎาคารํ สหสฺส ปติมณฺฑิตํ นวภูมกํ สหสฺสคพฺภํ ขีรณ เทวธีตาย ปุญฺญานุภาวนิพฺพตฺตํ อากาสฎฺฐํ รตนปาสาทํ โอโลเกตฺวา หิงฺคุลเกน ปเฎ ตทาการํ ลิขิตฺวา อาเนตฺวา ภิกฺขุสงฺฆสฺส อทํสุ สโงฺฆ รโญฺญ ปาเหสิฯ</p>


<p>ตํ ทิสฺวา ราชา ตุฎฺฐมานโส ตทา ตํ เลขตุลฺยํ โลหปาสาทํ กาเรสิฯ กมฺมนฺตารมฺภ กาเล ปน จตุสุ ทฺวาเรสุ อฎฺฐสตสหสฺสานิ หิรญฺญานิ ฐปาเปสิ ตทา จตุสุ ทฺวาเรสุ สหสฺส สหสฺสํ วตฺถปุฎานิ เจว คุฬ-เตล-สกฺขร-มธุปุรา อเนกสหสฺสจาฎิโย จ  ฐปาเปสิฯ ปาสาเท อมูลเกน กมฺมํ น กาตพฺพนฺติ เภริํ จารเปตฺวา อมูลเกน กตกมฺมํ อคฺฆาเปตฺวา การกานํ มูลํ ทาเปสิฯ ปาสาโท เอเกเกน ปเสฺสน หตฺถสต หตฺถสตปฺปมาโณ อโหสิ ตถา อุเพฺพธน, นวภูมาโย จสฺส อเหสุํ เอเกกิสฺสา ภูมิยา สตํ สตํ กูฎาคารานิ, ตานิ สพฺพานิปิ รตนขจิตานิ เจว สุวณฺณ กิงฺกิณิกาปนฺติ ปริกฺขิตฺตานิ จ อเหสุํ เตสํ กูฎาคารานิ นานารตน ภูสิกา ปวาฬ เวทิกา เจว, ตาสํ ปทุมานิ จ นานารตน วิจิตฺตาเนว อเหสุํฯ ตถา สหสฺสคพฺภา จ นานารตน ขจิตา สียปญฺชร วิภูสิตา จฯ เวสฺสวนสฺส นาริวาภนยานํ สุตฺวา ตทาการํ มเชฺฌ รตน มณฺฑปํ กาเรสิฯ</p>


<p>โส อเนเกหิ รตนตฺถเมฺภหิ สีหวฺยคฺฆาทิ รูเปหิ เทวตา รูเปหิ จ ปติมณฺฑิโต สมนฺตโต โอลมฺพก มุตฺตา ชาเลน จ ปริกฺขิโตฺต อโหสิ ปวาฬเวทิกา จสฺส ปุเพฺพ วุตฺตปฺปการาว สตฺตรตน วิจิตฺตมณฺฑป มเชฺฌ ปน เอฬิกมย ภูมิยา ทนฺตมย ปลฺลโงฺก อโหสิ อปเสฺสนมฺปิ ทนฺตมยเมว, โส สุวณฺณสูริยมณฺฑเลหิ รชต จณฺท มณฺฑเลหิ มุตฺตามย ตารกาหิ จ วิจิโตฺต ตตฺถ ตตฺถ ยถารหํ นานารตนมย ปทุมานิ เจว ปสาท ชนกานิ จ ชาตกานิ อนฺตรนฺตรา สุวณฺณลตาโย จ กาเรสิฯ ตตฺถ มหคฺฆํ ปจฺจตฺถรณํ อตฺถริตฺวา มนุญฺญํ ทนฺต วิชนิํ ฐเปสิฯ ปวาฬมย ปาทุกา กาเรสิฯ ตถา ปลฺลงฺกโสฺสปริ เอฬิกภูมิยา ปติฎฺฐิตํ รชตมยทณฺฑํ เสตจฺจตฺตํ กาเรสิฯ ตตฺถ สตฺตรตนมยานิ อฎฺฐมงฺคลานิ อนฺตรนฺตรา จ มณิมุตฺตามยา จตุปฺปาท ปนฺติโย จ กาเรสิฯ ฉตฺตเนฺต จสฺส รตนมย ฆณฺฎาปนฺติโย โอลมฺพิํสุฯ</p>


<p>ปาสาโท ฉตฺตํ ปลฺลโงฺก มณฺฑโป จาติ จตฺตาโร อนคฺฆา อเหสุํ มหคฺฆานิ มญฺจปีฐานิ ปญฺญโตฺว ตตฺถ มหคฺฆานิ กมฺพลานิ ภุมฺมตฺถรณานิ อตฺถราเปสิ อาวมน กุมฺหิ อุฬุโงฺก จ โสวณฺณมยาเยว อเหสุํฯ เสส ปริโภค ภเณฺฑสุ วตฺตพฺพเมว นตฺถิ ทฺวารโกฎฺฐโกปิ มโนหร ปากาเรน ปริกฺขิโตฺตฯ ตมฺพโลหิฎฺฐิกาภิ ปน ฉาทิตตฺตา ปาสาทสฺส โลหปาสาโทติ โวหาโร อโหสิฯ</p>


<p>เอวํ ตาวติํสภวเน เทวสภา วิย ปาสาทํ นิฎฺฐาเปตฺวา สงฺฆํ สนฺนิปาเตสิฯ มริจวฎฺฎิ วิหารมเค วิย สโงฺฆ สนฺนิปติฯ ปฐมภูมิยํ ปุถุชฺชนาเยว อฎฺฐํสุ ทุติยภูมิยา เตปิฎกา, ตติยาทิสุ ตีสุ ภูมิสุ กเมน โสตาปนฺน - สกทาคามิ - อนาคามิโน, อุปริ จตุสุ ภูมิสุ ขีณาสวาเยว อฎฺฐํสุฯ เอวํ สงฺฆํ สนฺนิปาเตตฺวา สงฺฆสฺส ปาสาทํ ทตฺวา มริจวฎฺฎิ วิหารมเห วิย สตฺตาหํ มหาทานมทาสีติฯ</p>


<p>
‘‘ปาสาทเหตุ  
จตฺตานิ-มหาจาเคน ราชินา,  
  
อนคฺฆานิ ฐเปตฺวาน-อเหสุํ ติํสโกฎิโย;’’  
</p>
  
<p>
ปหาย คมนียนฺตํ-ทตฺวาน ธนสญฺจยํ,  
  
อนุคามิธนํ ทานํ-เอวํ กุพฺพนฺติ ปณฺฑิตา;  
</p>
  
<p> อเถกทิวสํ ราชา สตสหสฺสํ วิสฺสเชฺชตฺวา มหาโพธิ ปูชํ กาเรตฺวา นครํ ปวิสโนฺต ถูปฎฺฐาเน ปติฎฺฐิตํ สิลาถูปํ ทิสฺวา มหิณฺทเตฺถเรน วุตฺตวจนํ อนุสฺสริตฺวา มหาถูปํ กาเรสฺสามีติ กตสนฺนิฎฺฐาโน นครํ ปวิสิตฺวา มหํตลํ อารุยฺห สุโภชนํ ภุญฺชิตฺวา สิริสยนคโต เอวํ จิเนฺตสิ มยา ทมิเฬ มทฺทมาเนน อยํ โลโก อติวิย ปีฬิโต, เกน นุ โข อุปาเยน โลกสฺส ปิฬนํ อกตฺวา ธเมฺมน สเมน มหา เจติยสฺส อนุจฺฉวิกํ อิฎฺฐกา อุปฺปาเทสฺสามีติ ตํ จินฺติตํ ฉตฺตํ อธิวตฺถา เทวตา ชานิตฺวา ราชา เอวํ จิเนฺตสีติ อุโคฺฆเสสิฯ</p>


<p>ปรมฺปราย เทวโลเกปิ โกลาหลมโหสิ ตํ ญตฺวา สโกฺก เทวราชํ วิสฺสกมฺมํ อามเนฺตตฺวา’ตาต! วิสฺส กมฺม! ทุฎฺฐคามณิ อภย มหาราชา มหา เจติยสฺส อิฎฺฐกตฺถาย จิเนฺตสิฯ ตฺวํ คนฺตฺวา อุตฺตรปเสฺส นครโต โยชนปฺปมาเณ ฐาเน คมฺภิร นทิยา ตีเร อิฎฺฐกา มาเปตฺวา เอหิ’ติ เปเสสิฯ</p>


<p>ตํ ญตฺวา วิสฺสกมฺม เทวปุโตฺต อาคนฺตฺวา ตเตฺถว มหาเจติยานุจฺฉวิกํ อิฎฺฐกา มาเปตฺวา เทวปุรเมว คโตฯ ปุน ทิวเส เอโก สุนขลุโทฺท สุนเข คเหตฺวา อรญฺญํ คนฺตฺวา ตตฺถ ตตฺถ วิจรโนฺต ตํ ฐานํ ปตฺวา อิฎฺฐกา อทิสฺวา จ นิกฺขมิฯ ตสฺมิํ ขเณ เอกา ภุมฺมา เทวตา ตสฺส อิฎฺฐกา ทเสฺสตุํ มหนฺตํ โคธาวณฺณํ คเหตฺวา ลุทฺทสฺส สุนขานญฺจ อตฺตานํ ทเสฺสตฺวา เตหิ อนุพโทฺธ อิฎฺฐกาภิมุขํ อตฺตฺวา อนฺตรธายิฯ</p>


<p>สุนขลุโทฺท อิฎฺฐกา ทิสฺวา อมฺหากํ ราชา ถูปํ กาเรตุกาโม, มหโนฺต วต โน ปณฺณากาโร ลโทฺธติ หฎฺฐมานโส ปุน ทิวเส ปาโตจ อาคนฺตฺวา อตฺตนา ทิฎฺฐํ อิฎฺฐก ปณฺณาการํ รโญฺญ นิเวเทสิฯ ราชา ตํ สาสนํ สุตฺวา อตฺตมโน หุตฺวา ตสฺส มหนฺตํ สกฺการํ กาเรตฺวา ตํเยว อิฎฺฐก โคปนํ กาเรสิฯ ตโต ราชา อหเมว อิฎฺฐโกโลกนตฺถาย คจฺฉามิ - กุนฺตํ วเฑฺฒถาติ อาหฯ</p>


<p>ตสฺมิํเยว ขเณ ปุน อญฺญํ สาสนํ อาหริํสุฯ นครโต ติโยชนมตฺถเก ฐาเน ปุพฺพุตฺตรกเณฺณ อาจาร วิฎฺฐิคาเม ติยามรตฺติํ อภิปฺปวเฎฺฎ เทเว โสฬส กรีสปฺปมาเณ ปเทเส สุวณฺณพีชานิ อุฎฺฐหิํสุฯ ตานิ ปมาณโต อุกฺกฎฺฐานิ วิทตฺถิปฺปมาณานิฯ โอมกานิ อฎฺฐงฺคุลปฺปมาณานิ อเหสุํ, อถ วิภาตาย รตฺติยา  คามวาสิโน สุวณฺณพิชานิ ทิสฺวา ราฉา’รหํ วต ภณฺฑํ อุปฺปนฺนนฺติ สมนฺตโต อารกฺขา สํวิทหิตฺวา สุวณฺณพีชานิ ปาติยํ ปูเรตฺวา อาคนฺตฺวา รโญฺญ ทเสฺสสุํ ราชา เตสมฺปิ ยถารหํ สกฺการํ กาเรตฺวา เตเยว สุวณฺณ โคปเก อกาสิฯ</p>


<p>อถ ตสฺมิํเยว ขเณ อญฺญํ สาสนํ อาหริํสุฯ นครโต ปาจีนปเสฺส สตฺตโยชน มตฺถโก ฐาเน ปารคงฺคาย ตมฺพวิฎฺฐิ นาม ชนปเท ตมฺพโลหํ อุปฺปชฺชิฯ คามิกา ปาติํ ปูเรตฺวา ตมฺพโลหํ คเหตฺวา อาคนฺตฺวา รโญฺญ ทเสฺสสุํ ราชา ยถานุรูปํ สกฺการํ เตสมฺปิ กาเรตฺวา เตเยว โคปเก อกาสิฯ</p>


<p>ตทนนฺตรํ อญฺญํ สาสนํ อาหริํสุฯ ปุรโต จตุโยชนมตฺถโก ฐาเน ปุพฺพทกฺขิณ กเณฺณ สุมนวาปิคาเม อุปฺปลกุรุวิณฺท มิสฺสกา พหู มณโย อุปฺปชฺชิํสุ คามิกา ปาติํ ปูเรตฺวา อาคนฺตฺวา มานโย รโญฺญ ทเสฺสสุํฯ ราชา เตสมฺปิ สกฺการํ กาเรตฺวา เตเยว โคปเก อกาสิฯ</p>


<p>ตทนนฺตรํ อญฺญมฺปิ สาสนํ อาหริํสุฯ นครโต ทกฺขิณ ปเสฺส อฎฺฐโยชน มตฺถเก ฐาเน อมฺพฎฺฐโกล ชนปเท เอกสฺมิํ เลเณ รชตํ อุปฺปชฺชิ ตสฺมิํ สมเย นครวาสิโก เอโก วาณิโช พหูหิ สกเฎหิ หฬิทฺทิ สิงฺคิเวราทีนมตฺถาย มลยํ คโต, เลณสฺส อวิทูเร สกฎานิ มุญฺจิตฺวา ปโตททารุํ ปริเยสโนฺต ตํ ปพฺพตํ อภิรูโฬฺห เอกํ ปณสยฎฺฐิํ อทฺทสฯ</p>


<p>ตสฺส มหนฺตํ จาฎิปฺปมาณํ เอกเมว ปณส ผลํ นรุณยฎฺฐิํ นาเมตฺวา เหฎฺฐา ปาสาณปิฎฺฐิยํ อฎฺฐาสิฯ โส ตํ ผลภาเรน นมิตํ ทิสฺวา อุปคนฺตฺวา หเตฺถน ปรามสิตฺวา ปกฺกภาวํ ญตฺวา วณฺฎํ ฉิณฺทิ ปณสยฎฺฐิ อุคฺคนฺตฺวา ยฎาฎฺฐานํ อฎฺฐาสิ วาณิโช อคฺคํ ทตฺวา ภุญฺชิสฺสามีติ จิเนฺตตฺวา กาลํ โฆเสสิฯ ตทา จตฺตาโร ขีณาสว อาคนฺตฺวา ตสฺส ปุรโต ปาตุรเหสุํฯ วาณิโช เต ทิสฺวา อตฺตมโน ปาเท วณฺทิตฺวา นิสีทาเปตฺวา ตสฺส ผลสฺส วณฺฎาสมนฺตา วาสิยา ตเจฺฉตฺวา อปสฺสยํ ลุญฺจิตฺวา อปนาเมสิฯ สมนฺตโต ยุสํ โอตริตฺวา อปสฺสยานิตํ อาวาฎํ ปูเรสิ วาณิโช มโนสิโลทกวณฺณ ปณสยุสํ ปเตฺต ปูเรตฺวา อทาสิฯ เต ขีณาสวา ตสฺส ปสฺสนฺตเสฺสว อากาสมพฺภุคฺคนฺตฺวา ปกฺกมิํสุฯ</p>


<p>โส ปุน กาลํโฆเสสิ อเญฺญ จตฺตโร ขีณาสวา อาคมิํสุฯ เตสมฺปิ หตฺถโต ปเตฺต คเหตฺวา สุวณฺณวเณฺณหิ ปน สมิเญฺชหิ ปูเรตฺวา อทาสิ เตสุ ตโย เถรา อากาเสน ปกฺกมิํสุ อิตโร อิณฺทคุตฺตเตฺถโร นาม ขีณาสโว ตสฺส ตํ รชตํ  ทเสฺสตุกาโม อุปริ ปพฺพตา โอตริตฺวา ตสฺส เลณสฺส อวิทูเร นิสีทิตฺวา ปณส มิญฺชํ ปริภุญฺชติ อุปาสโก เถรสฺส คตกาเล อวเสส มิญฺชํ อตฺตนาปิ ขาทิตฺวา เสสกํ ภณฺฑิกํ กตฺวา อาทาย คจฺฉโนฺต เถรํ ทิสฺวา อุทกญฺจ ปตฺตโธวนสาขญฺจ อทาสิฯ</p>


<p>เถโรปิ เลณทฺวาเรน สกฎ สมีปคามิ มคฺคํ มาเปตฺวา อิมินา มเคฺคน คจฺฉ อุปาสกาติ อาหฯ โส เถรํ วณฺทิตฺวา เตน มเคฺคน คจฺฉโนฺต เลณทฺวารํ ปตฺวา สมนฺตา เลณํ โอโลเกโนฺต ตํ รชตราสิํ ทิสฺวา รชตปิณฺฑํ คเหตฺวา จาสิยา ฉิณฺทิตฺวา รชตภาวํ ญตฺวา มหนฺตํ สชฺฌปิณฺฑํ คเหตฺวา สกฎ สนฺติกํ คนฺตฺวา ติโณทก สมฺปเนฺน ฐาเน สกฎานิ นิเวเสตฺวา ลหุํ อนุราธปุรํ คนฺตฺวา รโญฺญฺญ ทเสฺสตฺวา ตมตฺถํ นิเวเทสิ ราชา ตสฺสาปิ ยถารหํ สกฺการํ กาเรสิฯ</p>


<p>ตทนฺตรํ อญฺญมฺปิ สาสนํ อาหริํสุ นครโต ปจฺฉิม ทิสาภาเค ปญฺจ โยชน มตฺถเก ฐาเน อุรุเวล ปพฺพต มหามลกมตฺตา ปจาฬ มิสฺสกา สฎฺฐิ สกฎปฺปมาณมุตฺตา สมุทฺทโต ถลมุคฺคมิํสุ เกวฎฺฎา ทิสฺวา ราชารหํ วต ภณฺฑํ อุปฺปนฺนนฺติ ราสิํ กตฺวา อารกฺขํ ทตฺวา ปาติํ ปูเรตฺวา อาคนฺตฺวา รโญฺญ ทเสฺสตฺวา ตมตฺถํ นิเวเทสุํฯ ราชา เตสมฺปิ ยถารหํ สกฺการํ กาเรสิฯ</p>


<p>ปุน อญฺญํ สาสนํ อาหริํสุ นครโต ปจฺฉิมุตฺตร กเณฺณ สตฺตโยชน มตฺถเก ฐาเน เปฬิวาปิ คามสฺส วาปิยา โอติณฺณ กณฺทเร ปุลิน ปุเฎฺฐ นิสทโปตปฺปมาณ ทีฆโต วิทตฺถิจตุรงฺคุลา อุมฺมาปุปฺผวณฺณา จตฺตาโร มหามณิ อุปฺปชฺชิํสุฯ อเถโก มโตฺต นาม สุนขลุโทฺท สุนเข คเหตฺวา ตตฺถ วิจรโนฺต ตํ ฐานํ ปตฺวา ทิสฺวา ราชารหํ วต ภณฺฑนฺติ วาลิกาหิ ปฎิจฺฉาเทตฺวา อาคนฺตฺวา รโญฺญ นิเวเทสิฯ ราชา ตสฺสาปิ ยถารหํ สกฺการํ กาเรสิฯ เอวํ ราชา ถูปตฺถาย อุปฺปนฺนานิ อิฎฺฐกาทีนิ ตทเหว อโสฺสสิ อิฎฺฐก รชตานํ อุปฺปนฺนฎฺฐานํ เตเนว นามํ ลภิฯ</p>





