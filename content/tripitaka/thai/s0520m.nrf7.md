<h1>๘. สุตฺตเวภงฺคิยํ</h1>
<p> ปุพฺพา   โกฎิ น ปญฺญายติ อวิชฺชาย จ ภวตณฺหาย จฯ ตตฺถ อวิชฺชานีวรณานํ ตณฺหาสํโยชนานํ สตฺตานํ ปุพฺพโกฎิ น ปญฺญายติฯ ตตฺถ เย สตฺตา ตณฺหาสํโยชนา, เต อโชฺฌสานพหุลา มนฺทวิปสฺสกาฯ เย ปน อุสฺสนฺนทิฎฺฐิกา สตฺตา, เต วิปสฺสนาพหุลา มนฺทโชฺฌสานาฯ</p>


<p>ตตฺถ ตณฺหาจริตา สตฺตา สตฺตสญฺญาภินิวิฎฺฐา อนุปฺปาทวยทสฺสิโนฯ เต ปญฺจสุ ขเนฺธสุ อตฺตานํ สมนุปสฺสนฺติ ‘‘รูปวนฺตํ วา อตฺตานํ, อตฺตนิ วา รูปํ, รูปสฺมิํ วา อตฺตาน’’นฺติฯ เอวํ ปญฺจกฺขนฺธาฯ อเญฺญหิ ขเนฺธหิ อตฺตานํ สมนุปสฺสนฺติ ตสฺส อุสฺสนฺนทิฎฺฐิกา สตฺตา วิปสฺสมานา ขเนฺธ อุชุํ อตฺตโต สมนุปสฺสนฺติฯ เต รูปํ อตฺตโก สมนุปสฺสนฺติฯ ยํ รูปํ, โส อตฺตาฯ โย อหํ, ตํ รูปํฯ โส รูปวินาสํ ปสฺสติ, อยํ อุเจฺฉทวาที ฯ อิติ ปญฺจนฺนํ ขนฺธานํ ปฐมาภินิปาตา สกฺกายทิฎฺฐิโย ปญฺจ อุเจฺฉทํ ภชนฺติ ‘‘ตํ ชีวํ ตํ สรีร’’นฺติฯ เอกเมกมฺหิ ขเนฺธ ตีหิ ปเทหิ ปจฺฉิมเกหิ สสฺสตํ ภชติ ‘‘อญฺญํ ชีวํ อญฺญํ สรีร’’นฺติฯ อิโต พหิทฺธาเต ปพฺพชิตา ตณฺหาจริตา กามสุขลฺลิกานุโยคมนุยุตฺตา วิหรนฺติฯ เตน เย จ นิสฺสเนฺทน ทิฎฺฐิจริตา อตฺตกิลมถานุโยคมนุยุตฺตา  วิหรนฺติฯ เตน เยว ทิฎฺฐิสุเขน เอตฺตาวตา พาหิรโก ปโยโคฯ</p>


<p>ตตฺถ ทิฎฺฐิจริตา สตฺตา เย อริยธมฺมวินยํ โอตรนฺติ, เต ธมฺมานุสาริโน โหนฺติฯ เย ตณฺหาจริตา สตฺตา อริยํ ธมฺมวินยํ โอตรนฺติ, เต สทฺธานุสาริโน โหนฺติฯ</p>


<p>ตตฺถ เย ทิฎฺฐิจริตา สตฺตา, เต กาเมสุ โทสทิฎฺฐี, น จ เย กาเมสุ อนุสยา สมูหตา, เต อตฺตกิลมถานุโยคมนุยุตฺตา วิหรนฺติฯ เตสํ สตฺถา ธมฺมํ เทเสติฯ อโญฺญ วา สาวโก กาเมหิ นตฺถิ อโตฺถติ เต จ ปุเพฺพเยว กาเมหิ อนตฺถิกา อิติ กาเม อปฺปกสิเรน ปฎินิสฺสชฺชนฺติฯ เต เจตสิเกน ทุเกฺขน อนโชฺฌสิตาฯ เตน วุจฺจติ ‘‘สุขา ปฎิปทา’’ติ ฯ เย ปน ตณฺหาจริตา สตฺตา, เต กาเมสุ อโชฺฌสิตา, เตสํ สตฺถา วา ธมฺมํ เทเสติฯ อญฺญตโร วา ภิกฺขุ กาเมหิ นตฺถิ อโตฺถติ, เต ปิยรูปํ ทุเกฺขน ปฎินิสฺสชฺชนฺติฯ เตน วุจฺจติ ‘‘ทุกฺขา ปฎิปทา’’ติฯ อิติ อิเม สพฺพสตฺตา ทฺวีสุ ปฎิปทาสุ สโมสรณํ คจฺฉนฺติ ทุกฺขายญฺจ สุขายญฺจฯ</p>


<p>ตตฺถ เย ทิฎฺฐิจริตา สตฺตา, เต ทฺวิธา มุทินฺทฺริยา จ ติกฺขินฺทฺริยา จฯ ตตฺถ เย ทิฎฺฐิจริตา สตฺตา ติกฺขินฺทฺริยา สุเขน ปฎินิสฺสชฺชนฺติ, ขิปฺปญฺจ อภิสเมนฺติ, เตน วุจฺจติ ‘‘ขิปฺปาภิญฺญา สุขา ปฎิปทา’’ติฯ ตตฺถ เย ทิฎฺฐิจริตา สตฺตา มุทินฺทฺริยา ปฐมํ ติกฺขินฺทฺริยํ อุปาทาย ทนฺธตรํ อภิสเมนฺติ, เต สุเขน ปฎินิสฺสชฺชนฺติ, ทนฺธญฺจ อภิสเมนฺติฯ เตน วุจฺจติ ‘‘สุขา ปฎิปทา ทนฺธาภิญฺญา’’ติฯ ตตฺถ ตณฺหาจริตา สตฺตา ทฺวิธา ติกฺขินฺทฺริยา จ มุทินฺทฺริยา จฯ ตตฺถ  เย ตณฺหาจริตา สตฺตา ติกฺขินฺทฺริยา ทุเกฺขน ปฎินิสฺสชฺชนฺติ, ขิปฺปญฺจ อภิสเมนฺติฯ เตน วุจฺจติ ‘‘ทุกฺขา ปฎิปทา ขิปฺปาภิญฺญา’’ติฯ ตตฺถ เย ตณฺหาจริตา สตฺตา มุทินฺทฺริยา ปฐมํ ติกฺขินฺทฺริยํ อุปาทาย ทนฺธตรํ อภิสเมนฺติ, เต ทุเกฺขน ปฎินิสฺสชฺชนฺติ, ทนฺธญฺจ อภิสเมนฺติฯ เตน วุจฺจติ ‘‘ทุกฺขา ปฎิปทา ทนฺธาภิญฺญา’’ติฯ อิมา จตโสฺส ปฎิปทาโย อปญฺจมา อฉฎฺฐาฯ เย หิ เกจิ นิพฺพุตา นิพฺพายิสฺสนฺติ  วา อิมาหิ จตูหิ ปฎิปทาหิ อนญฺญาหิ อยํ ปฎิปทาจตุเกฺกน กิเลเส นิทฺทิสติฯ ยา จตุกฺกมเคฺคน อริยธเมฺมสุ นิทฺทิสิตพฺพา, อยํ วุจฺจติ สีหวิกฺกีฬิโต นาม นโยฯ</p>


<p> ตตฺริเม จตฺตาโร อาหาราฯ จตฺตาโร วิปลฺลาสา อุปาทานา โยคา คนฺถา อาสวา โอฆา สลฺลา วิญฺญาณฎฺฐิติโย อคติคมนาติ, เอวํ อิมานิ สพฺพานิ ทส ปทานิฯ อยํ สุตฺตสฺส สํสนฺทนาฯ</p>


<p>จตฺตาโร อาหาราฯ ตตฺถ โย จ กพฬีกาโร อาหาโร โย จ ผโสฺส อาหาโร, อิเม ตณฺหาจริเตน ปหาตพฺพาฯ ตตฺถ โย จ มโนสเญฺจตนาหาโร โย จ วิญฺญาณาหาโร, อิเม ทิฎฺฐิจริเตน ปหาตพฺพาฯ</p>


<p>ปฐโม อาหาโร ปฐโม วิปลฺลาโส, ทุติโย อาหาโร ทุติโย วิปลฺลาโส, ตติโย อาหาโร ตติโย วิปลฺลาโส, จตุโตฺถ อาหาโร จตุโตฺถ วิปลฺลาโสฯ อิเม จตฺตาโร วิปลฺลาสา อปญฺจมา อฉฎฺฐาฯ อิทญฺจ ปมาณา จตฺตาโร อาหาราฯ</p>


<p>ตตฺถ  ปฐเม วิปลฺลาเส ฐิโต กาเม อุปาทิยติ, อิทํ กามุปาทานํฯ ทุติเย วิปลฺลาเส ฐิโต อนาคตํ ภวํ อุปาทิยติ, อิทํ สีลพฺพตุปาทานํฯ ตติเย วิปลฺลาเส ฐิโต วิปรีโต ทิฎฺฐิํ อุปาทิยติ, อิทํ ทิฎฺฐุปาทานํฯ จตุเตฺถ  วิปลฺลาเส ฐิโต ขเนฺธ อตฺตโต อุปาทิยติ, อิทํ อตฺตวาทุปาทานํฯ</p>


<p>ตตฺถ กามุปาทาเน ฐิโต กาเม อภิชฺฌายติ คนฺถติ, อยํ อภิชฺฌากายคโนฺถฯ สีลพฺพตุปาทาเน ฐิโต พฺยาปาทํ คนฺถติ, อยํ พฺยาปาทกายคโนฺถฯ ทิฎฺฐุปาทาเน ฐิโต ปรามาสํ คนฺถติ, อยํ ปรามาสกายคโนฺถฯ อตฺตวาทุปาทาเน ฐิโต ปปญฺจโนฺต คนฺถติ, อยํ อิทํสจฺจาภินิเวโส กายคโนฺถฯ</p>


<p>ตสฺส คนฺถิตา กิเลสา อาสวนฺติฯ กิญฺจิ ปน วุจฺจติ วิปฺปฎิสาโรฯ เย วิปฺปฎิสารา  เต อนุสยาฯ ตตฺถ อภิชฺฌากายคเนฺถน กามาสโว, พฺยาปาทกายคเนฺถน ภวาสโว, ปรามาสกายคเนฺถน ทิฎฺฐาสโว, อิทํ สจฺจาภินิเวสกายคเนฺถน อวิชฺชาสโวฯ</p>


<p>เต  จตฺตาโร อาสวา เวปุลฺลภาวํ คตา โอฆา โหนฺติ, เตน วุจฺจนฺติ ‘‘โอฆา’’ติฯ ตตฺถ กามาสโว กาโมโฆ, ภวาสโว ภโวโฆ, อวิชฺชาสโว อวิโชฺชโฆ, ทิฎฺฐาสโว ทิโฎฺฐโฆฯ</p>


<p>เต จตฺตาโร โอฆา อาสยมนุปวิฎฺฐา อนุสยสหคตา วุจฺจนฺติฯ สลฺลาติ หทยมาหจฺจ ติฎฺฐนฺตาฯ ตตฺถ กาโมโฆ ราคสลฺลํ, ภโวโฆ โทสสลฺลํ, อวิโชฺชโฆ โมหสลฺลํ, ทิโฎฺฐโฆ ทิฎฺฐิสลฺลํฯ</p>


<p>อิเมหิ จตูหิ สเลฺลหิ ปริยาทินฺนํ วิญฺญาณํ จตูสุ ธเมฺมสุ ติฎฺฐติ รูเป เวทนาย สญฺญาย สงฺขาเรสุฯ อิมา จตโสฺส วิญฺญาณฎฺฐิติโยฯ ตตฺถ ราคสเลฺลน นนฺทูปเสจนํ รูปูปคํ วิญฺญาณํ ติฎฺฐติฯ โทสสเลฺลน เวทนูปคํ โมหสเลฺลน สญฺญูปคํ  ทิฎฺฐิสเลฺลน นนฺทูปเสจนํ สงฺขารูปคํ วิญฺญาณํ ติฎฺฐติฯ</p>


<p>จตูหิ วิญฺญาณฎฺฐิตีหิ จตุพฺพิธํ อคติํ คจฺฉนฺติ ฉนฺทา โทสา ภยา โมหาฯ ราเคน ฉนฺทา อคติํ คจฺฉติ, โทเสน โทสา อคติํ คจฺฉติ, โมเหน โมหา อคติํ คจฺฉติ, ทิฎฺฐิยา ภยา อคติํ คจฺฉติฯ อิติ อิทญฺจ กมฺมํ อิเม จ กิเลสาฯ อยํ สํสารสฺส เหตุฯ</p>


<p> ตตฺถิมา  จตโสฺส ทิสา กพฬีการาหาโร ‘‘อสุเภ สุภ’’นฺติ วิปลฺลาโส กามุปาทานํ กามโยโค อภิชฺฌากายคโนฺถ กามาสโว กาโมโฆ ราคสลฺลํ รูปูปคา วิญฺญาณฎฺฐิติ ฉนฺทา อคติคมนํฯ อยํ ปฐมา ทิสาฯ</p>


<p>ผโสฺส อาหาโร ‘‘ทุเกฺข สุข’’นฺติ วิปลฺลาโส สีลพฺพตุปาทานํ ภวโยโคพฺยาปาโท กายคโนฺถ ภวาสโว ภโวโฆ โทสสลฺลํ เวทนูปคา วิญฺญาณฎฺฐิติ โทสา อคติคมนํ, อยํ ทุติยา ทิสาฯ</p>


<p>มโนสเญฺจตนาหาโร ‘‘อนตฺตนิ อตฺตา’’ติ วิปลฺลาโส ทิฎฺฐุปาทานํ ทิฎฺฐิโยโค ปรามาสกายคโนฺถ ทิฎฺฐาสโว ทิโฎฺฐโฆ ทิฎฺฐิสลฺลํ สญฺญูปคา วิญฺญาณฎฺฐิติ ภยา อคติคมนํฯ อยํ ตติยา ทิสาฯ</p>


<p>วิญฺญาณาหาโร ‘‘อนิเจฺจ นิจฺจ’’นฺติ วิปลฺลาโส อตฺตวาทุปาทานํ อวิชฺชาโยโค อิทํสจฺจาภินิเวโส กายคโนฺถ อวิชฺชาสโว อวิโชฺชโฆ โมหสลฺลํ สงฺขารูปคา วิญฺญาณฎฺฐิติ โมหา อคติคมนํ, อยํ  จตุตฺถี ทิสาฯ อิติ อิเมสํ ทสนฺนํ สุตฺตานํ ปฐเมน ปเทน ปฐมาย ทิสาย อาโลกนํฯ อยํ วุจฺจติ ทิสาโลกนาฯ</p>


<p>จตูหิ  วิปลฺลาเสหิ อกุสลปเกฺข ทิสาวิโลกนา กิเลสํ สํโยเชตฺวา อยํ อกุสลปเกฺข ทิสาวิโลกนาย ภูมิ ปญฺจนฺนํ ทสนฺนํ สุตฺตานํ ยานิ ปฐมานิ ปทานิ อิเมสํ ธมฺมานํ โก อโตฺถ? เอโก อโตฺถ, พฺยญฺชนเมว นานํฯ เอวํ ทุติยา เอวํ ตติยา เอวํ จตุตฺถีฯ อยํ ปฐมา สํสนฺทนาฯ</p>


<p>อิมินา เปยฺยาเลน สเพฺพ กิเลสา จตูสุ ปเทสุ ปกฺขิปิตพฺพาฯ ตโต กุสลปเกฺข จตโสฺส ปฎิปทา จตฺตาริ ฌานานิ จตฺตาโร สติปฎฺฐานา จตฺตาโร วิหารา ทิโพฺพ พฺรหฺมา อริโย อาเนโญฺช จตฺตาโร สมฺมปฺปธานา จตฺตาโร อจฺฉริยา อพฺภุตธมฺมา จตฺตาโร อธิฎฺฐานา จตฺตาโร สมาธโย ฉนฺทสมาธิ วีริยสมาธิ จิตฺตสมาธิ วีมํสาสมาธิฯ จตฺตาโร ธมฺมา สุขภาคิยา นาญฺญตฺร โพชฺฌงฺคา นาญฺญตฺร ตปสา นาญฺญตินฺทฺริยสํวรา นาญฺญตฺร สพฺพนิสฺสคฺคา จตฺตาริ อปฺปมาณานิฯ</p>


<p>ตตฺถ ทุกฺขา ปฎิปทา ทนฺธาภิญฺญา ภาวิยมานา พหุลีกริยมานา ปฐมํ ฌานํ ปริปูเรติ, ปฐมํ ฌานํ ปริปุณฺณํ ปฐมํ สติปฎฺฐานํ ปริปูเรติ , ปฐมํ สติปฎฺฐานํ ปริปุณฺณํ ปฐมํ วิหารํ ปริปูเรติ, ปฐโม วิหาโร ปริปุโณฺณ ปฐมํ สมฺมปฺปธานํ ปริปูเรติ, ปฐมํ สมฺมปฺปธานํ ปริปุณฺณํ ปฐมํ อจฺฉริยํ อพฺภุตธมฺมํ ปริปูเรติ, ปฐโม อจฺฉริโย อพฺภุโต ธโมฺม ปริปุโณฺณ ปฐมํ อธิฎฺฐานํ ปริปูเรติ, ปฐมํ อธิฎฺฐานํ ปริปุณฺณํ ฉนฺทสมาธิํ ปริปูเรติ, ฉนฺทสมาธิ ปริปุโณฺณ อินฺทฺริยสํวรํ ปริปูเรติ, อินฺทฺริยสํวโร ปริปุโณฺณ ปฐมํ เมตฺตาอปฺปมาณํ ปริปูเรติฯ เอวํ ยาว สพฺพนิสฺสโคฺค จตุตฺถํ อปฺปมาณํ ปริปูเรติฯ</p>


<p>ตตฺถ ปฐมา จ ปฎิปทา ปฐมญฺจ ฌานํ ปฐมญฺจ สติปฎฺฐานํ ปฐโม จ วิหาโร ปฐมญฺจ สมฺมปฺปธานํ  ปฐโม จ อจฺฉริโย อพฺภุโต ธโมฺม สจฺจาธิฎฺฐานญฺจ ฉนฺทสมาธิ จ อินฺทฺริยสํวโร จ เมตฺตา จ อปฺปมาณํฯ อยํ ปฐมา ทิสาฯ</p>


<p>ทุกฺขา จ  ปฎิปทา ขิปฺปาภิญฺญา ทุติยํ ฌานํ ทุติยญฺจ สติปฎฺฐานํ ทุติโย จ วิหาโร ทุติยญฺจ สมฺมปฺปธานํ ทุติโย จ อจฺฉริโย อพฺภุโต  ธโมฺม จาคาธิฎฺฐานํ จิตฺตสมาธิ จตฺตาโร อิทฺธิปาทา กรุณา จ อปฺปมาณํ, อยํ ทุติยา ทิสาฯ</p>


<p>สุขา จ  ปฎิปทา ทนฺธาภิญฺญา ตติยญฺจ ฌานํ ตติยญฺจ สติปฎฺฐานํ ตติโย จ วิหาโร ตติยญฺจ สมฺมปฺปธานํ ตติโย จ อจฺฉริโย อพฺภุโต ธโมฺม ปญฺญาธิฎฺฐานญฺจ วีริยสมาธิ จ โพชฺฌงฺคา จ มุทิตา จ อปฺปมาณํฯ อยํ ตติยา ทิสาฯ</p>


<p>สุขา จ  ปฎิปทา ขิปฺปาภิญฺญา จตุตฺถํ ฌานํ จตุตฺถญฺจ สติปฎฺฐานํ จตุโตฺถ จ วิหาโร จตุตฺถญฺจ สมฺมปฺปธานํ จตุโตฺถ จ อจฺฉริโย อพฺภุโต ธโมฺม อุปสมาธิฎฺฐานญฺจ วีมํสาสมาธิ จ สพฺพนิสฺสโคฺค จ อุเปกฺขา อปฺปมาณญฺจฯ อยํ จตุตฺถี ทิสาฯ อิมาสํ จตสฺสนฺนํ ทิสานํ อาโลกนาฯ อยํ วุจฺจติ ทิสาโลกโน นาม นโยฯ</p>


<p>ตตฺถายํ โยชนาฯ จตฺตาโร จ อาหารา จตโสฺส จ ปฎิปทา, จตฺตาโร จ วิปลฺลาสา จตฺตาโร จ สติปฎฺฐานา, จตฺตาริ จ อุปาทานานิ จตฺตาริ จ ฌานานิ จตฺตาโร จ โยคา วิหารา จ, คนฺถา จ สมฺมปฺปธานา จ, อาสวา จ อจฺฉริยา อพฺภุตธมฺมา จ, โอฆา จ อธิฎฺฐานานิ จ, สลฺลา จ สมาธโย, วิญฺญาณฎฺฐิติโย  จตฺตาโร จ สุขภาคิยา ธมฺมา, จตฺตาริ จ อคติคมนานิ จตฺตาริ จ อปฺปมาณานิ อิติ กุสลากุสลานํ ปฎิปกฺขวเสน โยชนา, อยํ วุจฺจติ ทิสาโลกโน นโยฯ</p>


<p>ตสฺส  จตฺตาริ สามญฺญผลานิ ปริโยสานํ, โย จ ธโมฺม กุสลากุสลนิเทฺทเส ปฐโม ทิสานิเทฺทโส, อิมสฺส โสตาปตฺติผลํ ปริโยสานํ ทุติยํ สกทาคามิผลํ, ตติยํ อนาคามิผลํ, จตุตฺถํ อรหตฺตผลํฯ</p>


<p>ตตฺถ กตโม ติปุกฺขโล นโย? เย จ ทุกฺขาย ปฎิปทาย ทนฺธาภิญฺญาย ขิปฺปาภิญฺญาย จ นิยฺยนฺติ เทฺว ปุคฺคลา, เย จ สุขาย ปฎิปทาย ทนฺธาภิญฺญาย ขิปฺปาภิญฺญาย จ นิยฺยนฺติ เทฺว ปุคฺคลาฯ</p>


<p>อิเมสํ จตุนฺนํ ปุคฺคลานํ โย ปุคฺคโล สุขาย ปฎิปทาย ทนฺธาภิญฺญาย นิยฺยาติ, โย จ ปุคฺคโล ทุกฺขาย ปฎิปทาย ขิปฺปาภิญฺญาย นิยฺยาติฯ อิเม เทฺว ปุคฺคลา ภวนฺติฯ ตตฺถ โย สุขาย ปฎิปทาย ขิปฺปาภิญฺญาย นิยฺยาติ , อยํ อุคฺฆฎิตญฺญูฯ โย ปจฺฉิโม ปุคฺคโล สาธารโณ, อยํ วิปญฺจิตญฺญูฯ โย ปุคฺคโล ทนฺธาภิญฺญาย ทุกฺขาย ปฎิปทาย นิยฺยาติ, อยํ เนโยฺยฯ อิเม จตฺตาโร ภวิตฺวา ตีณิ โหนฺติ, ตตฺถ อุคฺฆฎิตญฺญุสฺส สมถปุพฺพงฺคมา วิปสฺสนา, เนยฺยสฺส วิปสฺสนาปุพฺพงฺคโม สมโถ, วิปญฺจิตญฺญุสฺส สมถวิปสฺสนา ยุคนทฺธาฯ อุคฺฆฎิตญฺญุสฺส มุทุกา เทสนา, เนยฺยสฺส ติกฺขา เทสนา, วิปญฺจิตญฺญุสฺส ติกฺขมุทุกา เทสนาฯ</p>


<p>อุคฺฆฎิตญฺญุสฺส อธิปญฺญาสิกฺขา, เนยฺยสฺส อธิจิตฺตสิกฺขา, วิปญฺจิตญฺญุสฺส อธิสีลสิกฺขาฯ อิติ อิเมสํ ปุคฺคลานํ จตูหิ ปฎิปทาหิ นิยฺยานํฯ</p>


<p>ตตฺถ  อยํ สํกิเลโส, ตีณิ อกุสลมูลานิ ตโย ผสฺสา ติโสฺส เวทนา ตโย อุปวิจารา ตโย สํกิเลสา ตโย วิตกฺกา ตโย ปริฬาหา ตีณิ สงฺขตลกฺขณานิ ติโสฺส ทุกฺขตาติฯ</p>


<p>ตีณิ อกุสลมูลานีติ โลโภ อกุสลมูลํ, โทโส อกุสลมูลํ, โมโห อกุสลมูลํฯ ตโย ผสฺสาติ สุขเวทนีโย ผโสฺส, ทุกฺขเวทนีโย ผโสฺส, อทุกฺขมสุขเวทนีโย ผโสฺสฯ ติโสฺส เวทนาติ สุขา เวทนา ทุกฺขา เวทนา อทุกฺขมสุขา เวทนาฯ ตโย อุปวิจาราติ โสมนโสฺสปวิจาโร โทมนโสฺสปวิจาโร อุเปโกฺขปวิจาโรฯ ตโย สํกิเลสาติ ราโค โทโส โมโหฯ ตโย วิตกฺกาติ กามวิตโกฺก พฺยาปาทวิตโกฺก วิหิํสาวิตโกฺกฯ ตโย ปริฬาหาติ  ราคโช โทสโช โมหโชฯ ตีณิ สงฺขตลกฺขณานีติ อุปฺปาโท ฐิติ วโยฯ ติโสฺส ทุกฺขตาติ ทุกฺขทุกฺขตา วิปริณามทุกฺขตา สงฺขตทุกฺขตาฯ</p>


<p>ตตฺถ โลโภ อกุสลมูลํ กุโต สมุฎฺฐิตํ? ติวิธํ อารมฺมณํ มนาปิกํ อมนาปิกํ อุเปกฺขาฐานิยญฺจฯ ตตฺถ มนาปิเกน อารมฺมเณน โลโภ อกุสลมูลํ สมุฎฺฐหติฯ อิติ มนาปิกา อารมฺมณา สุขเวทนีโย ผโสฺส, สุขเวทนียํ ผสฺสํ ปฎิจฺจ อุปฺปชฺชเต สุขเวทนา, สุขเวทนํ ปฎิจฺจ อุปฺปชฺชเต โสมนสฺสูปวิจาโร, โสมนสฺสูปวิจารํ ปฎิจฺจ อุปฺปชฺชเต ราโค, ราคํ ปฎิจฺจ อุปฺปชฺชเต กามวิตโกฺก, กามวิตกฺกํ ปฎิจฺจ อุปฺปชฺชเต ราคโช ปริฬาโห  ราคชํ ปริฬาหํ ปฎิจฺจ อุปฺปชฺชเต อุปฺปาโท สงฺขตลกฺขโณ, อุปฺปาทํ สงฺขตลกฺขณํ ปฎิจฺจ อุปฺปชฺชเต วิปริณามทุกฺขตาฯ</p>


<p>โทโส  อกุสลมูลํ กุโต สมุฎฺฐิตํ? อมนาปิเกน อารมฺมเณน โทโส อกุสลมูลํ สมุฎฺฐิตํฯ อิติ อมนาปิกา อารมฺมณา ทุกฺขเวทนีโย ผโสฺส, ทุกฺขเวทนียํ ผสฺสํ ปฎิจฺจ อุปฺปชฺชเต ทุกฺขเวทนา, ทุกฺขเวทนํ ปฎิจฺจ อุปฺปชฺชเต โทมนสฺสูปวิจาโร, โทมนสฺสูปวิจารํ ปฎิจฺจ อุปฺปชฺชเต โทโส, โทสํ ปฎิจฺจ อุปฺปชฺชเต พฺยาปาทวิตโกฺก, พฺยาปาทวิตกฺกํ ปฎิจฺจ อุปฺปชฺชเต โทสโช ปริฬาโห, โทสชํ ปริฬาหํ ปฎิจฺจ อุปฺปชฺชเต ฐิตสฺส อญฺญถตฺตํ สงฺขตลกฺขณํ, ฐิตสฺส อญฺญถตฺตํ สงฺขตลกฺขณํ ปฎิจฺจ อุปฺปชฺชเต ทุกฺขทุกฺขตา เวทนาฯ</p>


<p>โมโห อกุสลมูลํ กุโต สมุฎฺฐิตํ? อุเปกฺขาฐานิเยน อารมฺมเณน โมโห อกุสลมูลํ สมุฎฺฐิตํฯ อิติ อุเปกฺขาฐานิยา อารมฺมณา อทุกฺขมสุขเวทนีโย ผโสฺส, อทุกฺขมสุขเวทนียํ ผสฺสํ ปฎิจฺจ อุปฺปชฺชเต อทุกฺขมสุขา เวทนา, อทุกฺขมสุขเวทนํ ปฎิจฺจ อุปฺปชฺชเต อุเปกฺขูปวิจาโร, อุเปกฺขูปวิจารํ ปฎิจฺจ อุปฺปชฺชเต โมโห, โมหํ ปฎิจฺจ อุปฺปชฺชเต วิหิํสาวิตโกฺก, วิหิํสาวิตกฺกํ ปฎิจฺจ อุปฺปชฺชเต โมหโช ปริฬาโห, โมหชํ ปริฬาหํ ปฎิจฺจ อุปฺปชฺชเต วโย สงฺขตลกฺขณํ, วยํ สงฺขตลกฺขณํ ปฎิจฺจ อุปฺปชฺชเต สงฺขตทุกฺขตา, อิติ อยํ ติณฺณํ กิเลสานํ นิเทฺทโส, อยํ วุจฺจเต กุสลปเกฺข ติปุกฺขโล นโยฯ</p>


<p>อิติ ตีณิ อกุสลมูลานิ น จตุตฺถานิ น ปญฺจมานิ, ตโย ผสฺสาติ ติโสฺส เวทนา ยาว สงฺขตทุกฺขตาติ, โย  โกจิ อกุสลปโกฺข, สโพฺพ โส ตีสุ อกุสลมูเลสุ สโมสรติฯ</p>


<p>ตตฺถ  กตโม กุสลปโกฺข? ตีณิ กุสลมูลานิ, ติโสฺส ปญฺญา สุตมยี ปญฺญา จินฺตามยี ปญฺญา ภาวนามยี ปญฺญาฯ ตโย สมาธี สวิตกฺกสวิจาโร…เป.… ติโสฺส สิกฺขา อธิสีลสิกฺขา…เป.… สิกฺขาฯ ตีณิ นิมิตฺตานิ สมถนิมิตฺตํ ปคฺคหนิมิตฺตํ อุเปกฺขานิมิตฺตํฯ ตโย วิตกฺกา เนกฺขมฺมวิตโกฺก…เป.… อวิหิํสาวิตโกฺกฯ ตีณิ อินฺทฺริยานิ อนญฺญาตญฺญสฺสามีตินฺทฺริยนฺติ วิตฺถาโรฯ ตโย อุปวิจารา เนกฺขมฺมูปวิจาโร อพฺยาปาทูปวิจาโร อวิหิํสูปวิจาโรฯ ติโสฺส เอสนา กาเมสนา ภเวสนา พฺรหฺมจริเยสนาฯ ตโย ขนฺธา สีลกฺขโนฺธ สมาธิกฺขโนฺธ ปญฺญากฺขโนฺธฯ</p>


<p>ตตฺถ  ยํ อโลโภ กุสลมูลํ, ตํ สุตมยิปญฺญํ ปริปูเรติ, สุตมยี ปญฺญา ปริปุณฺณา สวิตกฺกํ สวิจารํ สมาธิํ ปริปูเรติ, สวิตโกฺก สวิจาโร สมาธิ ปริปุโณฺณ อธิจิตฺตสิกฺขํ ปริปูเรติ, อธิจิตฺตสิกฺขา ปริปุณฺณา สมถนิมิตฺตํ ปริปูเรติ, สมถนิมิตฺตํ ปริปุณฺณํ เนกฺขมฺมวิตกฺกํ ปริปูเรติ, เนกฺขมฺมวิตโกฺก ปริปุโณฺณ อนญฺญาตญฺญสฺสามีตินฺทฺริยํ ปริปูเรติ, อนญฺญาตญฺญสฺสามีตินฺทฺริยํ ปริปุณฺณํ เนกฺขมฺมูปวิจารํ ปริปูเรติ, เนกฺขมฺมูปวิจาโร ปริปุโณฺณ กาเมสนํ ปชหติ, กาเมสนปฺปหานํ สมาธิกฺขนฺธํ ปริปูเรติฯ</p>


<p>อโทโส กุสลมูลํ จินฺตามยิปญฺญํ ปริปูเรติ, จินฺตามยี ปญฺญา ปริปุณฺณา อวิตกฺกวิจารมตฺตํ สมาธิํ ปริปูเรติ ฯ อวิตกฺกวิจารมโตฺต สมาธิ ปริปุโณฺณ อธิสีลสิกฺขํ ปริปูเรติ, อธิสีลสิกฺขา ปริปุณฺณา อุเปกฺขานิมิตฺตํ ปริปูเรติ, อุเปกฺขานิมิตฺตํ ปริปุณฺณํ อพฺยาปาทวิตกฺกํ ปริปูเรติ, อพฺยาปาทวิตโกฺก ปริปุโณฺณ อญฺญินฺทฺริยํ ปริปูเรติ, อญฺญินฺทฺริยํ ปริปุณฺณํ อพฺยาปาทูปวิจารํ ปริปูเรติ, อพฺยาปาทูปวิจาโร ปริปุโณฺณ ภเวสนํ ปชหติ, ภเวสนปฺปหานํ สีลกฺขนฺธํ ปริปูเรติฯ</p>


<p>อโมโห กุสลมูลํ ภาวนามยิปญฺญํ ปริปูเรติ, ภาวนามยีปญฺญา ปริปุณฺณา อวิตกฺกอวิจารํ สมาธิํ ปริปูเรติ, อวิตโกฺก อวิจาโร สมาธิ ปริปุโณฺณ อธิปญฺญาสิกฺขํ ปริปูเรติ, อธิปญฺญาสิกฺขา ปริปุณฺณา ปคฺคหนิมิตฺตํ ปริปูเรติ, ปคฺคหนิมิตฺตํ ปริปุณฺณํ อญฺญาตาวิโน อินฺทฺริยํ ปริปูเรติ, อญฺญาตาวิโน อินฺทฺริยํ ปริปุณฺณํ อวิหิํสูปวิจารํ ปริปูเรติ, อวิหิํสูปวิจาโร ปริปุโณฺณ พฺรหฺมจริเยสนํ ปริปูเรติ, พฺรหฺมจริเยสนา ปริปุณฺณา ปญฺญากฺขนฺธํ ปริปูเรติฯ</p>


<p>อิติ อิเม ตโย ธมฺมา กุสลปกฺขิกา สเพฺพ กุสลา ธมฺมา ตีหิ ติกนิเทฺทเสหิ นิทฺทิสิยนฺติ  ตีณิ วิโมกฺขมุขานิ ตสฺส ปริโยสานํฯ ตตฺถ ปฐเมน อปฺปณิหิตํ, ทุติเยน สุญฺญตํ, ตติเยน อนิมิตฺตํฯ อยํ วุจฺจติ ทุติโย ติปุกฺขโล นาม นโยฯ</p>


<p>ตตฺถ เย อิเม ตโย ปุคฺคลา อุคฺฆฎิตญฺญู วิปญฺจิตญฺญู เนโยฺยติฯ อิเมสํ ติณฺณํ ปุคฺคลานํ เย จ ปุคฺคลา สุขาย ปฎิปทาย ขิปฺปาภิญฺญาย, สุขาย ปฎิปทาย ทนฺธาภิญฺญาย จ นิยฺยนฺติ, เต เทฺว ปุคฺคลาฯ เย จ เทฺว ปุคฺคลา ทุกฺขาย  ปฎิปทาย ขิปฺปาภิญฺญาย, ทุกฺขาย ปฎิปทาย ทนฺธาภิญฺญาย จ นิยฺยนฺติ , อิเม จตฺตาโร เตน วิเสเสน เทฺว ภวนฺติ ทิฎฺฐิจริโต จ ตณฺหาจริโต จฯ อิเม จตฺตาโร ภวิตฺวา ตโย ภวนฺติ, ตโย ภวิตฺวา เทฺว ภวนฺติฯ อิเมสํ ทฺวินฺนํ ปุคฺคลานํ อยํ สํกิเลโส, อวิชฺชา จ ตณฺหา จ, อหิริกญฺจ อโนตฺตปฺปญฺจ, อสฺสติ จ อสมฺปชญฺญญฺจ, นีวรณานิ จ สํโยชนานิ จ, อโชฺฌสานญฺจ อภินิเวโส จ, อหํกาโร จ มมํกาโร จ, อสฺสทฺธิยญฺจ โทวจสฺสญฺจ, โกสชฺชญฺจ อโยนิโส จ มนสิกาโร, วิจิกิจฺฉา จ อภิชฺฌา จ, อสทฺธมฺมสฺสวนญฺจ อสมาปตฺติ จฯ</p>


<p>ตตฺถ อวิชฺชา จ อหิริกญฺจ อสฺสติ จ นีวรณานิ จ อโชฺฌสานญฺจ อหํกาโร จ อสฺสทฺธิยญฺจ โกสชฺชญฺจ วิจิกิจฺฉา จ อสทฺธมฺมสฺสวนญฺจ, อยํ เอกา ทิสาฯ</p>


<p>ตณฺหา จ อโนตฺตปฺปญฺจ อสมฺปชญฺญญฺจ สํโยชนานิ จ อภินิเวโส จ มมํกาโร จ โทวจสฺสตา จ อโยนิโส มนสิกาโร จ อภิชฺฌา จ อสมาปตฺติ จ, อยํ ทุติยา ทิสาฯ ทสนฺนํ ทุกานํ ทส ปทานิ ปฐมานิ กาตพฺพานิฯ สํขิเตฺตน อตฺถํ ญาเปนฺติ ปฎิปเกฺข กณฺหปกฺขสฺส สเพฺพสํ ทุกานํ ทส ปทานิ ทุติยกานิ, อยํ ทุติยา ทิสาฯ</p>


<p>อิติ อกุสลานํ ธมฺมานํ ทุกฺขนิเทฺทโส, อยํ สมุทโยฯ ยํ ตํ ธมฺมํ อชฺฌาวสติ นามญฺจ รูปญฺจ อิทํ ทุกฺขํ อิติ อยญฺจ สมุทโย, อิทญฺจ ทุกฺขํ, อิมานิ เทฺว สจฺจานิ ทุกฺขญฺจ สมุทโย จ นนฺทิยาวฎฺฎสฺส นยสฺส ปฐมนิเทฺทโสฯ</p>


<p>ตตฺถ กตโม กุสลปโกฺข? สมโถ จ วิปสฺสนา จ, วิชฺชา จ จรณญฺจ, สติ จ สมฺปชญฺญญฺจ, หิรี จ โอตฺตปฺปญฺจ, อหํการปฺปหานญฺจ  มมํการปฺปหานญฺจ, สมฺมาวายาโม จ โยนิโส จ มนสิกาโร, สมฺมาสติ จ สมฺมาสมาธิ จ, ปญฺญา จ นิพฺพิทา จ, สมาปตฺติ จ สทฺธมฺมสฺสวนญฺจ, โสมนสฺสญฺจ ธมฺมานุธมฺมปฺปฎิปตฺติ จฯ</p>


<p>ตตฺถ  สมโถ จ วิชฺชา จ สติ จ หิรี จ อหํการปฺปหานญฺจ สมฺมาวายาโม จ สมฺมาสติ จ ปญฺญา จ สมาปตฺติ จ โสมนสฺสญฺจ, อิเม ธมฺมา เอกา ทิสาฯ วิปสฺสนา จ จรณญฺจ สมฺปชญฺญญฺจ โอตฺตปฺปญฺจ มมํการปฺปหานญฺจ โยนิโส มนสิกาโร จ สมฺมาสมาธิ จ นิพฺพิทา จ สทฺธมฺมสฺสวนญฺจ ธมฺมานุธมฺมปฺปฎิปตฺติ จ, อยํ ทุติยา ทิสาฯ อิติ กุสลปเกฺข จ อกุสลปเกฺข จ นนฺทิยาวฎฺฎสฺส ปน นยสฺส จตโสฺส ทิสาฯ</p>


<p>ตาสุ  ยานิ อกุสลปกฺขสฺส ปฐมานิ ปทานิ อกุสลานิ กุสเลหิ ปหานํ คจฺฉนฺติ, ตานิ กุสลปเกฺข ทุติเยหิ ปเทหิ ปหานํ คจฺฉนฺติฯ เตสํ ปหานา ราควิราคา เจโตวิมุตฺติ ยานิ อกุสลปกฺขสฺส ทุติยานิ อกุสลปทานิ ปหานํ คจฺฉนฺติ, ตานิ กุสลปกฺขสฺส ปฐเมหิ ปเทหิ ปหานํ คจฺฉนฺติฯ เตสํ ปหานา อวิชฺชาวิราคา ปญฺญาวิมุตฺติ ปริโยสานํฯ อิเมสํ ติณฺณํ นยานํ ปฐโม นโย สีหวิกฺกีฬิโต นามฯ อฎฺฐ ปทานิ จตฺตาริ จ กุสลานิ จตฺตาริ จ อกุสลานิ อิมานิ อฎฺฐ ปทานิ มูลปทานิ, อตฺถนเยน ทุติโย ติปุกฺขโลฯ โส ฉหิ ธเมฺมหิ เนติ กุสลมูลานิ จ เนติ อกุสลมูลานิ จ, อิติ อิมานิ ฉ ปทานิ ปุริมกานิ จ อฎฺฐ มูลปทานิ อิมานิ จุทฺทส ปทานิ อฎฺฐารสนฺนํ มูลปทานํฯ ตตฺถ  โย ปจฺฉิมโก นโย นนฺทิยาวโฎฺฎ, โส จตูหิ ธเมฺมหิ เนติฯ อวิชฺชาย จ ตณฺหาย จ สมเถน จ วิปสฺสนาย จ, อิเม จตฺตาโร ธมฺมา อิมานิ อฎฺฐารส มูลปทานิ ตีสุ นเยสุ นิทฺทิฎฺฐานิฯ</p>


<p>ตตฺถ ยานิ นว ปทานิ กุสลานิ, ตตฺถ สพฺพํ กุสลํ สโมสรติฯ เตสญฺจ นวนฺนํ มูลานํ จตฺตาริ ปทานิ สีหวิกฺกีฬิตนเย ตีณิ ติปุกฺขเล เทฺว นนฺทิยาวเฎฺฎ, อิเจฺจเต กุสลสฺส ปกฺขาฯ ตตฺถ ยานิ นว ปทานิ กุสลานิ, ตตฺถ สพฺพํ กุสลํ ยุชฺชติฯ ตตฺถ สีหวิกฺกีฬิเต นเย จตฺตาริ ปทานิ ตีณิ ติปุกฺขเล เทฺว นนฺทิยาวเฎฺฎ อิมานิ นว ปทานิ กุสลานิ นิทฺทิฎฺฐานิฯ</p>


<p>ตตฺถ ยานิ นนฺทิยาวเฎฺฎ นเย จตฺตาริ ปทานิ, ตตฺถ อฎฺฐารส มูลปทานิ สโมสรนฺติฯ ยถา กถํ, สมโถ จ อโลโภ จ อโทโส จ อสุภสญฺญา จ ทุกฺขสญฺญา จ อิมานิ กุสลปเกฺข ปญฺจ ปทานิ สมถํ ภชนฺติฯ วิปสฺสนา จ อโมโห จ อนิจฺจสญฺญา จ อนตฺตสญฺญา จ อิมานิ จตฺตาริ ปทานิ วิปสฺสนํ ภชนฺติฯ อิมานิ นว ปทานิ กุสลานิ ทฺวีสุ ปเทสุ โยชิตานิ, ตตฺถ อกุสลปเกฺข นวนฺนํ อกุสลมูลปทานํ ยา จ ตณฺหา โย จ โลโภ โย จ โทโส ยา จ สุภสญฺญา ยา จ สุขสญฺญา, อิมานิ ปญฺจ ปทานิ ตณฺหํ ภชนฺติ ฯ ยา จ อวิชฺชา โย จ โมโห ยา จ นิจฺจสญฺญา ยา จ อตฺตสญฺญา, อิมานิ จตฺตาริ ปทานิ อวิชฺชํ ภชนฺติฯ เอตานิ นว ปทานิ อกุสลานิ สุสํขิตฺตานิฯ อิติ ตโย นยา เอกํ นยํ น ปวิฎฺฐาฯ เอวํ อฎฺฐารส มูลปทานิ นนฺทิยาวฎฺฎนเย นิทฺทิสิตพฺพานิฯ</p>


<p>กถํ  อฎฺฐารส มูลปทานิ, ติปุกฺขเล  นเย ยุชฺชนฺติ? นวนฺนํ ปทานํ กุสลานํ, วิปสฺสนา จ อโมโห จ อนิจฺจสญฺญา จ อนตฺตสญฺญา จ, อิมานิ จตฺตาริ ปทานิ; อโมโห จ สมโถ จ อโลโภ จ อสุภสญฺญา จ, อิมานิ จตฺตาริ ปทานิ; โลโภ จ โทโส จ, เอวํ อิมานิ นว ปทานิ ตีสุ กุสเลสุ โยเชตพฺพานิฯ ตตฺถ นวนฺนํ ปทานํ อกุสลานํ ตณฺหา จ โลโภ จ สุภสญฺญา จ สุขสญฺญา จ, อิมานิ จตฺตาริ ปทานิ โลโภ อกุสลมูลํ; อวิชฺชา จ โมโห จ นิจฺจสญฺญา จ อตฺตสญฺญา จ อยํ โมโห อยํ โทโส, เย จ อิมานิ นว ปทานิ ตีสุ อกุสเลสุ โยชิตานิฯ เอวํ อฎฺฐารส มูลปทานิ กุสลมูเลสุ จ โยเชตฺวา ติปุกฺขเลน นเยน นิทฺทิสิตพฺพานิฯ</p>


<p>กถํ อฎฺฐารส มูลปทานิ สีหวิกฺกีฬิเต นเย ยุชฺชนฺติ? ตณฺหา จ สุภสญฺญา จ, อยํ ปฐโม วิปลฺลาโสฯ โลโภ จ สุขสญฺญา จ, อยํ ทุติโย วิปลฺลาโสฯ อวิชฺชา จ นิจฺจสญฺญา จ, อยํ ตติโย วิปลฺลาโสฯ โมโห จ อตฺตสญฺญา จ, อยํ จตุโตฺถ วิปลฺลาโสฯ อิติ นว ปทานิ อกุสลมูลานิ จตูสุ ปเทสุ โยชิตานิฯ ตตฺถ นวนฺนํ มูลปทานํ กุสลานํ สมโถ จ อสุภสญฺญา จ, อิทํ ปฐมํ สติปฎฺฐานํฯ อโลโภ จ ทุกฺขสญฺญา จ, อิทํ ทุติยํ สติปฎฺฐานํฯ วิปสฺสนา จ อนิจฺจสญฺญา จ, อิทํ ตติยํ สติปฎฺฐานํฯ อโมโห จ อนตฺตสญฺญา จ, อิทํ จตุตฺถํ สติปฎฺฐานํฯ อิมานิ อฎฺฐารส มูลปทานิ สีหวิกฺกีฬิตนยํ อนุปวิฎฺฐานิฯ อิเมสํ ติณฺณํ นยานํ ยา ภูมิ จ โย ราโค จ โย โทโส จ เอกํ นยํ ปวิสติฯ เอกสฺส นยสฺส อกุสเล วา ธเมฺม กุสเล วา ธเมฺม วิญฺญาเต ปฎิปโกฺข อเนฺวสิตโพฺพ, ปฎิปเกฺข อเนฺวสิตฺวา โส นโย นิทฺทิสิตโพฺพ, ตมฺหิ นเย  นิทฺทิโฎฺฐฯ ยถา เอกมฺหิ นเย สเพฺพ นยา ปวิฎฺฐา ตถา นิทฺทิสิตพฺพาฯ เอกมฺหิ จ นเย อฎฺฐารส มูลปทานิ ปวิฎฺฐานิ, ตมฺหิ ธเมฺม วิญฺญาเต สเพฺพ ธมฺมา วิญฺญาตา โหนฺติฯ อิเมสํ ติณฺณํ นยานํ สีหวิกฺกีฬิตนยสฺส จตฺตาริ ผลานิ ปริโยสานํฯ ปฐมาย ทิสาย ปฐมํ ผลํ, ทุติยาย ทิสาย ทุติยํ ผลํ, ตติยาย ทิสาย ตติยํ ผลํ, จตุตฺถาย ทิสาย จตุตฺถํ ผลํฯ ติปุกฺขลสฺส นยสฺส ตีณิ วิโมกฺขมุขานิ ปริโยสานํฯ ปฐมาย ทิสาย อปฺปณิหิตํ, ทุติยาย ทิสาย สุญฺญตํ, ตติยาย ทิสาย อนิมิตฺตํฯ นนฺทิยาวฎฺฎสฺส นยสฺส ราควิราคา เจโตวิมุตฺติ อวิชฺชาวิราคา จ ปญฺญาวิมุตฺติ ปริโยสานํ ฯ ปฐมาย ทิสาย ราควิราคา  เจโตวิมุตฺติ, ทุติยาย ทิสาย อวิชฺชาวิราคา ปญฺญาวิมุตฺติฯ อิเม ตโย นยา อิเมสํ ติณฺณํ นยานํ อฎฺฐารสนฺนํ มูลปทานํ อาโลกนา, อยํ วุจฺจติ ทิสาโลกโน  นโยฯ อาโลเกตฺวาน ชานาติ ‘‘อยํ ธโมฺม อิมํ ธมฺมํ ภชตี’’ติ สมฺมา โยชนาฯ กุสลปเกฺข อกุสลปเกฺข จ อยํ นโย องฺกุโส นามฯ อิเม ปญฺจ นยาฯ</p>


<h3>ตตฺถิมา อุทฺทานคาถา</h3>
<p>
ตณฺหา จ อวิชฺชาปิ จ, โลโภ โทโส ตเถว โมโห จ;  
  
จตฺตาโร จ วิปลฺลาสา, กิเลสภูมี นว ปทานิฯ  
</p>
  
<p>
เย  
จ สติปฎฺฐานา, สมโถ จ วิปสฺสนา กุสลมูลา;  
  
เอตํ สพฺพํ กุสลํ, อินฺทฺริยภูมี นว ปทานิฯ  
</p>
  
<p>
สพฺพกุสลํ นวหิ ปเทหิ ยุชฺชติ, นวหิ เจว อกุสลํ;  
  
เอเต เต มูลปทา, อุภโต อฎฺฐารส ปทานิฯ  
</p>
  
<p>
ตณฺหา เจว อวิชฺชา จ, สมโถ จ วิปสฺสนา;  
  
โย เนติ สเพฺพสุ โยคยุโตฺต, อยํ นโย นนฺทิยาวโฎฺฎฯ  
</p>
  
<p>
ยํ กุสลมูเลหิ, นยติ กุสลอกุสลมูเลหิ;  
  
ภูตํ ตถํ อวิตถํ, ติปุกฺขลํ ตํ นยํ อาหุฯ  
</p>
  
<p>
โส เนติ วิปลฺลาเสหิ, กิเลสอินฺทฺริเยหิ จ;  
  
ธเมฺม ตํ นยํ วินยมาหุ, สีหวิกฺกีฬิตํ นามฯ  
</p>
  
<p>
เวยฺยากรเณ วุเตฺต, กุสลตาหิ อกุสลตาหิ จ;  
  
ตโย อาโลกยติ, อยํ นโย ทิสาโลจโน นามฯ  
</p>
  
<p>
โอโลเกตฺวา ทิสาโลจเนน, อุกฺขิปิย ยํ สมาเนติ;  
  
สเพฺพ กุสลากุสเล, อยํ นโย องฺกุโส นามฯ  
</p>
  
นยสมุฎฺฐานํฯ  
</p>
  
เปฎโกปเทเส  
มหากจฺจายนสฺส เถรสฺส สุตฺตวิภงฺคสฺส  
</p>
  
<p> ทสฺสนํ สมตฺตํฯ</p>


<p>ยานิ  จตุกฺกานิ อกุสลานิ กุสลานิ จ สีหวิกฺกีฬิเต นเย นิทฺทิฎฺฐานิ, ติกานิ กุสลานิ จ อกุสลานิ จ ติปุกฺขเล นเย นิทฺทิฎฺฐานิ, ทุกานิ กุสลานิ จ อกุสลานิ จ นนฺทิยาวเฎฺฎ นเย นิทฺทิฎฺฐานิฯ เยสุ  ทฺวีสุ ธเมฺมสุ  กุสเลสุ โส อโตฺถ ติเกสุ วิภชฺชมานสฺส ภวภูมิ, อถ จ สโพฺพ  จ อโตฺถ ตีหิ พฺยญฺชเนหิ นิทฺทิสติฯ ตตฺตกานิ วุจฺจติฯ โย อโตฺถ จตูหิ ปเทหิ อฎฺฐวีสติภาเคหิ นตฺถิภูมิ นิทฺทิสิตุํ, อวจรโนฺตว จตูหิ ปเทหิ นิทฺทิสติฯ อิติ ยํ ยถานิทฺทิฎฺฐสฺส อวิโกสนา อิทํ ปมาณํฯ ยถา สเพฺพ สมาธโย ตีสุ สมาธีสุ ปริเยสิตพฺพา, สวิตกฺกสวิจาเร อวิตกฺกวิจารมเตฺต อวิตกฺกอวิจาเร อิทํ ปมาณํ, นตฺถิ จตุโตฺถ สมาธิฯ ตถา ติโสฺส ปญฺญา จินฺตามยี สุตมยี ภาวนามยี สพฺพาสุ ปญฺญาสุ นิทฺทิสติ, นตฺถิ จตุตฺถี ปญฺญา น จินฺตามยี น สุตมยี น ภาวนามยี, ปญฺญา นาสฺส อตฺถิ อิเมสํ ธมฺมานํ ยา อวิเกฺขปนา, อิทํ วุจฺจติ ปมาณนฺติฯ</p>

</p>


<p>สมโตฺตฯ</p>

</p>





