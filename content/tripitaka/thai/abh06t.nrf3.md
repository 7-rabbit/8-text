<h1>๓. ตติโย ปริเจฺฉโท</h1>
<h3>เจตสิกวิภาคนิเทฺทโส</h3>
<ol>
<li>
สเพฺพ  
  
เจตสิกา วุตฺตา, พุเทฺธนาทิจฺจพนฺธุนา;  
  
นามสามญฺญโตเยว, เทฺวปญฺญาส ภวนฺติ เตฯ  
</li>
  
<p>เสยฺยถิทํ – ผโสฺส เวทนา สญฺญา เจตนา วิตโกฺก วิจาโร ปีติ จิเตฺตกคฺคตา วีริยํ ชีวิตํ ฉโนฺท อธิโมโกฺข มนสิกาโร ตตฺรมชฺฌตฺตตา สทฺธา สติ หิรี โอตฺตปฺปํ อโลโภ อโทโส อโมโห กายปฺปสฺสทฺธิอาทีนิ ฉ ยุคานิ, ติโสฺส วิรติโย, กรุณา มุทิตา โลโภ โทโส โมโห อุทฺธจฺจํ มาโน ทิฎฺฐิ อิสฺสา มจฺฉริยํ กุกฺกุจฺจํ ถินํ มิทฺธํ วิจิกิจฺฉา อหิริกํ อโนตฺตปฺปญฺจาติฯ
</ol></p>


<ol>
<li>
จตุปญฺญาสธา  
กาเม, รูเป ปญฺจทเสริตา;  
  
เต โหนฺติ ทฺวาทสารูเป, จตฺตาลีสมนาสวาฯ  
</li>
  
<li>
เอกวีสสตํ สเพฺพ, จิตฺตุปฺปาทา สมาสโต;  
  
เอเตสุ เตสมุปฺปตฺติํ, อุทฺธริตฺวา ปเนกกํฯ  
</li>
  
<li>
ผสฺสาทีนํ ตุ ธมฺมานํ, ปวกฺขามิ อิโต ปรํ;  
  
ปาฎวตฺถาย ภิกฺขูนํ, จิตฺตเจตสิเกสฺวหํฯ  
</li>
  
<li>
เอกคฺคตา มนกฺกาโร, ชีวิตํ ผสฺสปญฺจกํ;  
  
อเฎฺฐเต อวินิโพฺภคา, เอกุปฺปาทา สหกฺขยาฯ  
</li>
  
<li>
ผโสฺส จ เวทนา สญฺญา, เจตนา ชีวิตินฺทฺริยํ;  
  
เอกคฺคตา มนกฺกาโร, สพฺพสาธารณา อิเมฯ  
</li>
  
<li>
วิตโกฺก ปญฺจปญฺญาส-จิเตฺตสุ สมุทีริโต;  
  
จาโร ฉสฎฺฐิจิเตฺตสุ, ชายเต นตฺถิ สํสโยฯ  
</li>
  
<li>
เอกปญฺญาสจิเตฺตสุ  
, ปีติ เตสฎฺฐิยา สุขํ;  
  
อุเปกฺขา ปญฺจปญฺญาส-จิเตฺต ทุกฺขํ ตุ ตีสุ หิฯ  
</li>
  
<li>
โหติ ทฺวาสฎฺฐิจิเตฺตสุ, โสมนสฺสินฺทฺริยํ ปน;  
  
ทุกฺขินฺทฺริยํ ปเนกสฺมิํ, ตเถกมฺหิ สุขินฺทฺริยํฯ  
</li>
  
<li>
ปญฺจุตฺตรสเต  
จิเตฺต, วีริยํ อาห นายโก;  
  
จตุตฺตรสเต จิเตฺต, สมาธินฺทฺริยมพฺรวิฯ  
</li>
  
<li>
สพฺพาเหตุกจิตฺตานิ, ฐเปตฺวา เจกเหตุเก;  
  
เอกุตฺตรสเต จิเตฺต, ฉนฺทสฺสุปฺปตฺติมุทฺทิเสฯ  
</li>
  
<li>
ฐเปตฺวา ทส วิญฺญาเณ, วิจิกิจฺฉายุตมฺปิ จ;  
  
ทสุตฺตรสเต จิเตฺต, อธิโมโกฺข อุทีริโตฯ  
</li>
  
<li>
สทฺธา  
สติ หิโรตฺตปฺปํ, อโลภาโทสมชฺฌตา;  
  
ฉเฬว ยุคฬา จาติ, ธมฺมา เอกูนวีสติฯ  
</li>
  
<li>
เอกนวุติยา จิเตฺต, ชายนฺติ นิยตา อิเม;  
  
อเหตุเกสุ จิเตฺตสุ, อปุเญฺญสุ น ชายเรฯ  
</li>
  
<li>
เอกูนาสีติยา จิเตฺต, ปญฺญา ชายติ สพฺพทา;  
  
อฎฺฐวีสติยา จิเตฺต, กรุณามุทิตา สิยุํฯ  
</li>
  
<li>
กามาวจรปุเญฺญสุ, สพฺพโลกุตฺตเรสุ จ;  
  
จตฺตาลีสวิเธ จิเตฺต, สาฎฺฐเก วิรติตฺตยํฯ  
</li>
  
<li>
สทฺธา สติ หิโรตฺตปฺปํ, อโลภาทิตฺตยมฺปิ จ;  
  
ยุคฬานิ ฉ มชฺฌตฺตํ, กรุณามุทิตาปิ จฯ  
</li>
  
<li>
ตถา วิรติโย ติโสฺส, สเพฺพ เต ปญฺจวีสติ;  
  
กุสลาพฺยากตา จาปิ, กุสเลน ปกาสิตาฯ  
</li>
  
<li>
อหิรีกมโนตฺตปฺปํ, โมโห อุทฺธจฺจเมว จ;  
  
ทฺวาทสาปุญฺญจิเตฺตสุ, นิยตาเยว ชายเรฯ  
</li>
  
<li>
โลโภ  
โทโส จ โมโห จ, มาโน ทิฎฺฐิ จ สํสโย;  
  
มิทฺธมุทฺธจฺจกุกฺกุจฺจํ, ถินํ มจฺฉริยมฺปิ จฯ  
</li>
  
<li>
อหิรีกมโนตฺตปฺปํ, อิสฺสา จ โทมนสฺสกํ;  
  
เอเต อกุสลา วุตฺตา, เอกเนฺตน มเหสินาฯ  
</li>
  
<li>
โลโภ อฎฺฐสุ นิทฺทิโฎฺฐ, วุตฺตา จตูสุ ทิฎฺฐิตุ;  
  
มาโน ทิฎฺฐิวิยุเตฺตสุ, โทโสทฺวีเสฺวว ชายเตฯ  
</li>
  
<li>
อิสฺสามเจฺฉรกุกฺกุจฺจา, ทฺวีสุ ชายนฺติ โน สห;  
  
วิจิกิจฺฉา ปเนกสฺมิํ, ถินมิทฺธํ ตุ ปญฺจสุฯ  
</li>
  
<li>
ผโสฺส  
จ เวทนา สญฺญา, เจตนา ชีวิตํ มโน;  
  
วิตโกฺก จ วิจาโร จ, ปีติ วีริยสมาธิ จฯ  
</li>
  
<li>
ฉโนฺท เจวาธิโมโกฺข จ, มนสิกาโร จ จุทฺทส;  
  
กุสลากุสลา เจว, โหนฺติ อพฺยากตาปิ จฯ  
</li>
  
<li>
เอกูนติํสจิเตฺตสุ, ฌานํ ปญฺจงฺคิกํ มตํ;  
  
จตุฌานงฺคยุตฺตานิ, สตฺตติํสาติ นิทฺทิเสฯ  
</li>
  
<li>
เอกาทสวิธํ จิตฺตํ, ติวงฺคิกมุทีริตํ;  
  
จตุติํสวิธํ จิตฺตํ, ทุวงฺคิกมุทีริตํฯ  
</li>
  
<li>
สภาเวนาวิตเกฺกสุ  
, ฌานงฺคานิ น อุทฺธเร;  
  
สพฺพาเหตุกจิเตฺตสุ, มคฺคงฺคานิ น อุทฺธเรฯ  
</li>
  
<li>
ตีณิ โสฬสจิเตฺตสุ, อินฺทฺริยานิ วเท พุโธ;  
  
เอกสฺมิํ ปน จตฺตาริ, ปญฺจ เตรสสุทฺธเรฯ  
</li>
  
<li>
สตฺต ทฺวาทสจิเตฺตสุ, อินฺทฺริยานิ ชิโนพฺรวิ;  
  
เอเกนูเนสุ อเฎฺฐว, จตฺตาลีสมเนสุ จฯ  
</li>
  
<li>
จตฺตาลีสาย  
จิเตฺตสุ, นวกํ นายโกพฺรวิ;  
  
เอวํ อินฺทฺริยโยโคปิ, เวทิตโพฺพ วิภาวินาฯ  
</li>
  
<li>
อมคฺคงฺคานิ นาเมตฺถ, อฎฺฐารส อเหตุกา;  
  
ฌานงฺคานิ น วิชฺชนฺติ, วิญฺญาเณสุ ทฺวิปญฺจสุฯ  
</li>
  
<li>
เอกํ จิตฺตํ ทุมคฺคงฺคํ, ติมคฺคงฺคานิ สตฺตสุ;  
  
จตฺตาลีสาย จิเตฺตสุ, มโคฺค โส จตุรงฺคิโกฯ  
</li>
  
<li>
ปญฺจทฺทสสุ จิเตฺตสุ, มโคฺค ปญฺจงฺคิโก มโต;  
  
วุโตฺต ทฺวตฺติํสจิเตฺตสุ, มโคฺค สตฺตงฺคิโกปิ จฯ  
</li>
  
<li>
มโคฺค  
อฎฺฐสุ จิเตฺตสุ, มโต อฎฺฐงฺคิโกติ หิ;  
  
เอวํ ตุ สพฺพจิเตฺตสุ, มคฺคงฺคานิ สมุทฺธเรฯ  
</li>
  
<li>
พลานิ เทฺว ทฺวิจิเตฺตสุ, เอกสฺมิํ ตีณิ ทีปเย;  
  
เอกาทสสุ จตฺตาริ, ฉ ทฺวาทสสุ นิทฺทิเสฯ  
</li>
  
<li>
เอกูนาสีติยา สตฺต, โสฬเสวาพลานิ ตุ;  
  
จิตฺตเมวํ ตุ วิเญฺญยฺยํ, สพลํ อพลมฺปิ จฯ  
</li>
  
<li>
ฌานงฺคมคฺคงฺคพลินฺทฺริยานิ,  
  
จิเตฺตสุ ชายนฺติ หิ เยสุ ยานิ;  
  
มยา สมาเสน สมุทฺธริตฺวา,  
  
วุตฺตานิ สพฺพานิปิ ตานิ เตสุฯ  
</li>
  
อิติ อภิธมฺมาวตาเร เจตสิกวิภาคนิเทฺทโส นาม  
</li>
  
ตติโย ปริเจฺฉโทฯ  
</li>
  
  
  
  
  