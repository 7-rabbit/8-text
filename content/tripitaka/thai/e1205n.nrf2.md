<h1>๓.</h1>
<h1>ธาตุปรมฺปรากถา</h1>
<p>ธาตุสุ ปน วิภชิตฺวา ทียมาเนสุ สตฺถุโน นลาฎธาตุ โกสินารกานํ มลฺลานํ ลทฺธโกฎฺฐาเสเยว อโหสิฯ มหากสฺสปเตฺถโร เต อุปสงฺกมิตฺวา สตฺถุโน นลาฎธาตุ ตุมฺหากํ โกฎฺฐาเส อโหสิ, ตํ คเหตุํ อาคโต, ภควา หิ ธรมาเนเยว ตมฺพปณฺณิทีปสฺส อนุชานิ, ‘ตสฺมา ตํ อมฺหากํ เทถา’ติฯ ตํ สุตฺวา มลฺลราชาโน?’เอวํ ปติคณฺหถ ภเนฺต ธาตุ’ติ มหากสฺสปเตฺถรสฺส อทํสุฯ โส อตฺตโน สทฺธิวิหาริกํ มหานนฺทเตฺถรํ ปโกฺกสาเปตฺวา นลาฎธาตุํ เถรสฺส นิยฺยาเทตฺวา’ อิมํ ธาตุํ ตมฺพปณฺณิ ทีเป มหาวาลุกคงฺคาย ทกฺขิณภาเค เสรุนาม ทหสฺส อเนฺต วราห นาม โสณฺฑิมตฺถเก กากวณฺณติโสฺส นาม ราชา ปติฎฺฐาเปสฺสติ, เจติยํ สงฺฆารามํ การาเปสฺสติ, ตฺวํ อิมํ ธาตุํ คเหตฺวา เวสาลิยํ อุปนิสฺสาย มหาวนวิหาเร กุฎาคารสาลายํ สตฺถุโน วสิตคนฺธกุฎิยํ ฐเปตฺวา ธาตุปูชํ กตฺวา อายุสงฺขาเร โอสฺสเฎฺฐ ปรินิพฺพาปยมาเน อตฺตโน สทฺธิวิหาริกสฺส จนฺทคุตฺตเตฺถรสฺส ธาตุวํสํ กเถตฺวา อปฺปมโตฺต โหหี’ติ วตฺวา ธาตุํ เถรสฺส ทตฺวา อนุปาทิเสสนิพฺพานธาตุยา ปรินิพฺพายิฯ</p>


<p>
สาวโก สตฺถุกโปฺป โส ปภีนฺนปฎิสมฺภิโท;  
  
คเหตฺวา มานยี ธาตุํ มหานโนฺท มหาวเนฯ  
</p>
  
<p>ตสฺส เถรสฺส สทฺธิวิหาริโก จนฺทคุตฺตเตฺถโร ธาตุํ คเหตฺวา อากาสํ อุคฺคนฺตฺวา สาวตฺถียํ เชตวนมหาวิหาเร ทสพเลน วสิตคนฺธกุฎิยํ ฐเปตฺวา ธาตุปูชํ กตฺวา จิรํ วิหาสิฯ โสปิ อายุสงฺขาเร โอสฺสเฎฺฐ ปรินิพฺพาปยมาเน อตฺตโนฯ สทฺธิวิหาริกํ ภทฺทเสนเตฺถรํ ปโกฺกสาเปตฺวา ธาตุํ เถรสฺส นิยฺยาเทตฺวา ธาตุวํสํ กเถตฺวา อนุสาสิตฺวา อนุปาทิเสสาย นิพฺพานธาตุยา ปรินิพฺพายิฯ</p>


<p>
จนฺทคุโตฺต มหาปโญฺญ ฉฬภิโญฺญ วิสารโท;  
  
รเมฺม เชตวเน ธาตุํ ฐเปตฺวา วนฺทนํ อกาฯ  
</p>
  
<p>ตสฺส  สิโสฺส ภทฺทเสนเตฺถโร ธาตุํ คเหตฺวา อากาเสน คนฺตฺวา ธมฺมจกฺกปฺปวตฺตเน อิสิปตเน มหา วิหาเร สตฺถุโน วสิตคนฺธกุฎิยํ ฐเปตฺวา คนฺธมาลาทีหิ ปูเชตฺวา จิรํ วิหาสิฯ โส ปรินิพฺพาปยมาโน อตฺตโน สทฺธิวิหาริกสฺส ชยเสนเตฺถรสฺส ธาตุํ นิยฺยาเทตฺวา ธาตุวํสํ กเถตฺวา อนุปาทิเสสาย นิพฺพานธาตุยา ปรินิพฺพายิฯ</p>


<p>
ภทฺทเสโน มหาเถโร กตกิโจฺจ มหาอิสิ;  
  
ธาตุํ ฐเปตฺวา อิสิปตเน วนฺทิตฺวา นิพฺพุติํ คโตฯ  
</p>
  
<p>โส ปน ชยเสนเตฺถโร ตํ ธาตุํ คเหตฺวา เวลุวนมหาวิหาเร สตฺถุโน วสิตคนฺธกุฎิยํ ฐเปตฺวา คนฺธมาลาทีหิ ปูเชตฺวา จิรํ วสิตฺวา ปรินิพฺพาปยมาโน อตฺตโน สทฺธิวิหาริกสฺส มหาสงฺฆรกฺขิตเตฺถรสฺส ธาตุํ นิยฺยาเทตฺวา ธาตุวํสํ กเถตฺวา อนุปาทิเสสาย นิพฺพานธาตุยา ปรินิพฺพายิฯ</p>


<p>
คเหตฺวาน ธาตุวรํ ชยเสโน มหามุนิ;  
  
นิธาย เวลุวเน รเมฺม อกา ปูชํ มโนรมํฯ  
</p>
  
<p>โส ปนายสฺมา สงฺฆรกฺขิตเตฺถโร ธาตุํ คเหตฺวา อากาเสน อาคนฺตฺวา โกสมฺพิํ อุปนิสฺสาย โฆสิต เสฎฺฐินา การาปิเต โฆสิตาราเม ภควโต วสิตคนฺธกุฎิยํ ฐเปตฺวา คนฺธมาลาทีหิ ปูชํ กตฺวา จิรํ วิหาสิฯ โส’ปิ ปรินิพฺพาปยมาโน อตฺตโน สทฺธิวิหาริกํ มหาเทวเตฺถรํ ปโกฺกสาเปตฺวา ธาตุวํสํ กเถตฺวา อปฺปมโตฺต โหหี’ติ วตฺวา อนุปาทิเสสาย นิพฺพานธาตุยา ปรินิพฺพายิฯ</p>


<p>
สงฺฆรกฺขิตวฺหโย เถโร จโนฺท วิย สุปากโฎ;  
  
ฐเปตฺวา โฆสิตาราเม อกา ปูชํ มโนรมํฯ  
</p>
  
<p>ตสฺส เถรสฺส สทฺธิวิหาริโก มหาเทวเตฺถโร ธาตุํ คเหตฺวา เทวานมฺปิยติสฺสสฺส มหารโญฺญ ภาตุ มหานาคสฺส อุปราชสฺส มหาคาเม เสตจฺฉตฺตํ อุสฺสาปิตกาเล หโตฺถฎฺฐ นามชนปเท กุกฺกุฎปพฺพตนฺตเร มหาสาลรุกฺขมูเล อากาสโต โอตริตฺวา นิสีทิฯ ตสฺมิํ สมเย มหากาโฬ นาม อุปาสโก อตฺตโน ปุตฺตทาเรหิ สทฺธิํ มาลาคนฺธวิเลปนํ ธชปตากาทีนิ คาหาเปตฺวา ทิวสสฺส ติกฺขตฺตุํ มหเนฺตหิ ปูชาวิธาเนหิ ธาตุํ ปริหริตฺวา จิรํ วสิฯ มาสสฺส อฎฺฐ-อุโปสถทิวเส  ธาตุโต ฉพฺพณฺณรํสิโย อุคฺคจฺฉิํสุฯ ตสฺมิํ สมเย โส ปเทโส พุทฺธสฺส ธรมานกาโล วิย อโหสิฯ ชนปทวาสี มนุสฺสาปิ เถรสฺส สนฺติเก สีลานิ คณฺหนฺติ, อุโปสถวาสํ วสนฺติ, ทานํ เทนฺติ, เจติยสฺส มหนฺตํ ปูชํ กโรนฺตีฯ ตโต อปรภาเค อุปราชา มหาคาเม วิหรโนฺต เภริํ จราเปสิ? โย อมฺหากํ ทสพลสฺส ธาตุํ คเหตฺวา อิธาคโต, ตสฺส มหนฺตํ สมฺปตฺติํ ทสฺสามีติฯ ตสฺมิํ กาเล กุฎุมฺพิโก มหากาโฬ อุปราชํ ปสฺสิสฺสามีติ ตสฺส อนุจฺฉวิกํ ปณฺณาการํ คเหตฺวา ราชทฺวาเร ฐตฺวา สาสนํ ปหิณิฯ อุปราชา ตํ ปโกฺกสาเปสิฯ โส คนฺตฺวา วนฺทิตฺวา ฐิโต ตํ ปณฺณาการํ ราชปุริสานํ ปฎิจฺฉาเปสิฯ อุปราชา? มาตุล มหากาฬ, ตุมฺหากํ ชนปเท อมฺหากํ สตฺถุโน ธาตุ อตฺถี’ติ อาหฯ มหากาโฬ อุป ราชสฺส กถํ สุตฺวา อตฺถิ เทว, มยฺหํ กุลุปคเตฺถรสฺส สนฺติเก อาทาสมณฺฑลปฺปมาณํ สตฺถุโน นลาฎธาตุ ฉพฺพณฺณรํสีหิ อากาสปฺปเทเส สูริยสหสฺสจนฺทสหสฺสานํ อุฎฺฐิตกาโล วิย โอภาเสติฯ โส ชนปโท พุทฺธสฺส อุปฺปนฺนกาโล วิย อโหสีติ อาหฯ ตสฺส กุฎุมฺพิกสฺส กถํ สุณนฺตสฺสเอว รโญฺญ สกลสรีรํ ปญฺจวณฺณาย ปีติยา ปริปุณฺณํ อโหสิฯ อติวิย โสมนสฺสปฺปโตฺต ราชา มยฺหํ มาตุลสฺส มหากาฬสฺส สตสหสฺสํ กหาปณานิ จ จตุสินฺธวยุตฺตรถญฺจ สุวณฺณาลงฺกาเรหิ สุสชฺชิตํ เอกํ อสฺสญฺจ อุทกผาสุกฎฺฐานเก เขตฺตญฺจ ปญฺจทาสีสตญฺจ เทถา’ติ วตฺวา อญฺญญฺจ ปสาทํ ทาเปสิฯ โส อุปราชา เอตฺตกํ กุฎุมฺพิกสฺส ทาเปตฺวา ตํ ทิวสเมว นคเร เภริํ จราเปตฺวา หตฺถสฺสรถยานานิ คเหตฺวา กุฎุมฺพิกํ มคฺคเทสกํ กตฺวา อนุปุเพฺพน หโตฺถฎฺฐชนปทํ ปตฺวา รมณีเย ภูมิปฺปเทเส ขนฺธาวารํ พนฺธิตฺวา อมจฺจคณปริวุโต กุฎุมฺพิกํ คเหตฺวา เถรสฺส วสนฎฺฐานํ คนฺตฺวา วนฺทิตฺวา เอกมนฺตํ อฎฺฐาสิฯ เสสา อมจฺจา กุฎุมฺพิโก จ เถรํ วนฺทิตฺวา เอกมนฺตํ  อฎฺฐํสุฯ อุปราชา เถรํ วนฺทิตฺวา สาราณียํ กถํ กตฺวา เอกมนฺตํ นิสิโนฺน ปฎิสนฺถารมกาสิฯ มหาเทวเตฺถโรปิ สโมฺมทนียํ กถํ กตฺวา กิสฺส ตฺวํ มหาราช อิธาคโตสิ อาคตการณํ เม อาโรเจหี’ติ อาหฯ ภเนฺต ตุมฺหากํฯ สนฺติเก อมฺหากํ ภควโต นลาฎธาตุ อตฺถี กิรฯ ตํ วนฺทิสฺสามิ’ติ อาคโตมฺหี’ติ อาหฯ เถโร? ภทฺทกํ มหา ราช ตยา กตนฺติ วตฺวา ธาตุฆรทฺวารํ วิวริตฺวา มหาราช พุทฺธสฺส นลาฎธาตุ อติทุลฺลภา’ติ อาหฯ ราชา โสฬเสหิ คโนฺธทเกหิ นหายิตฺวา สพฺพาลงฺการปติมณฺฑิโต เอกํสํ อุตฺตราสงฺคํ กริตฺวา อญฺชลิํ ปคฺคยฺห นมสฺสมาโน อฎฺฐาสิฯ พุทฺธารมฺมณาย ปีติยา สกลสรีรํ ผุฎํ อโหสิฯ</p>


<p>
(ราชา ปีติเวเคน อิมา คาถา อาห;  
  
นมามิ วีร ปาเท เต จกฺกงฺกิต ตเล สุเภ;  
  
วนฺทิเต นรเทเวหิ อมตํ เทหิ วนฺทิเตฯ  
</p>
  
<p>
โลกนาถ ตุวํ เอโก สรณํ สพฺพปาณินํ;  
  
โลเก ตยา สโม นตฺถิ ตาเรหิ ชนตํ พหุํฯ  
</p>
  
<p>
มหณฺณเว มยํ ภเนฺต นิมุคฺคา ทีฆสมฺภเว;  
  
อปฺปติสฺสา อปฺปติฎฺฐา สํสราม จิรํ ตหิํฯ  
</p>
  
<p>
เอตรหิ ตุเมฺห อาปชฺช ปติฎฺฐํ อธิคจฺฉเร;  
  
ตุมฺหากํ วนฺทนํ กตฺวา อุตฺติณฺณมฺห ภวณฺณวา’ติฯ)  
</p>
  
<p>ตสฺมิํ ขเณ ธาตุโต รสฺมิโย นิกฺขมิํสุฯ สกล ลงฺกาทีปํ สุวณฺณรสธาราหิ สญฺฉนฺนํ วิย อโหสิฯ มหนฺตํ ปีติโสมนสฺสํ อุปฺปชฺชิฯ ราชา มหนฺตํ โสมนสฺสํ ปโตฺต หุตฺวา หฎฺฐตุโฎฺฐ อโหสิฯ โส ธาตุฆรโต นิกฺขมิตฺวา เถเรน สทฺธิํ อลงฺกตมณฺฑเป เอกมนฺตํ นิสีทิฯ เอกมนฺตํ นิสิโนฺน (นิสชฺชาโทเส วเชฺชตฺวา เสยฺยถิทํ? อติทุรจฺจาสนฺต-อุปริวาต-อุนฺนตปฺปเทส-อติสมฺมุข-อติปจฉา’ติฯ  อติทูเร นิสิโนฺน สเจ กเถตุกาโม อุจฺจาสเทฺทน กเถตพฺพํ โหติฯ อจฺจาสเนฺน นิสิโนฺน สงฺกรํ กโรติฯ อุปริวาเต นิสิโนฺน สรีรคโนฺธ วายติฯ อุนฺนตปฺปเทเส นิสิโนฺน อคารวํ กโรติฯ อติสมฺมุเข นิสิโนฺน จกฺขุนา จกฺขุํ ปหริตฺวา ทฎฺฐพฺพํ โหติฯ อติปจฺฉา นิสิโนฺน คีวํ ปริวเตฺตตฺวา ทฎฺฐพฺพํ โหติฯ อิติ นิสชฺชาโทสํ วเชฺชตฺวา นิสิโนฺน)ฯ เอวมาหฯ ภเนฺต อิมํ ธาตุํ มยฺหํ เทถฯ มหนฺตํ ปูชาสกฺกรํ กตฺวา ปริหรามีติฯ ภทฺทกํ มหาราช อิมาย ธาตุยา สมฺมาสมฺพุโทฺธ ธรมาโนเยว วฺยากรณํ อกาสิฯ ตุมฺหากํ วํเส ชาโต กากวณฺณติโสฺส นาม ราชา อิมสฺมิํ ทีเป มหาวาลุกคงฺคาย ทกฺขิณตีเร เสรุ นาม ทหสฺส อเนฺต วราห นาม โสณฺฑิยา มตฺถเก ปติฎฺฐเปตฺวา มหนฺตํ ถูปํ กริสฺสตี’ติ วตฺวา สตฺถา ตตฺถ สมาปตฺติํ สมาปชฺชิตฺวา ปญฺจสตขีณาสเวหิ สทฺธิํ ติกฺขตฺตุํ ปทกฺขิณํ กตฺวา คโตฯ ตสฺมา คณฺหถ มหาราชา’ติ วตฺวา ธาตุํ อทาสิฯ</p>


<p>ราชา ธาตุํ คเหตฺวา จตุรสฺสปลฺลเงฺก ธาตุกรณฺฑกํ นิทหิตฺวา กรณฺฑเก ธาตุํ ปติฎฺฐาเปตฺวา ตํ กุมุทปตฺตสนฺนิหมงฺคลสินฺธวยุตฺตรเถ ฐเปตฺวา สมนฺตา อารกฺขํ สํวิทหิตฺวา (ราชา ธาตุํ คเหตฺวา) ปญฺจงฺคตุริเย ปคฺคณฺหาปยมาโน ปจฺฉา อาคจฺฉตุ’ติ มหาชนสฺส สาสนํ วตฺวา มหาเทวเตฺถรสฺส สนฺติกํ คนฺตฺวา? ตุเมฺห ภเนฺต, ธาตุยา อุปฎฺฐานํ กโรโนฺต อาคจฺฉถา’ติ อาหฯ เถโร ตสฺส กถํ สุตฺวา;’มหาราช อยํ ธาตุ ปรมฺปรา อาคตาฯ อหํ ภควโต ธมฺมภณฺฑาคาริกอานนฺทเตฺถโร วิย อิมํ ธาตุํ ปริหริสฺสามี’ติ วตฺวา อตฺตโน ปจฺจยทายกํ กุฎุมฺพิกํ อาปุจฺฉิตฺวา ปตฺตจีวรมาทาย ธาตุํ อุปฎฺฐหิยมาโน ปจฺฉโต ปจฺฉโต คจฺฉติฯ ราชา ธาตุํ คเหตฺวา อนุปุเพฺพน มหาคามํ ปโตฺต มหาเสนคุตฺตํ ปโกฺกสาเปตฺวา นครํ อลงฺกราเปหี’ติ อาหฯ โส นคเร เภริํ จราเปตฺวา อฎฺฐารส วีถิโย สมฺมชฺชนฺตุ, ปุณฺณฆเฎ ฐเปนฺตุ, ธชปตากาทโย อุสฺสาเปนฺตุ, โตรณานิ อุสฺสาเปนฺตุ, ปญฺจวณฺณานิ ปุปฺผานิ  โอกิรนฺตุ, สกลนครํ อลงฺกโรนฺตุ, คนฺธมาลาทโย คเหตฺวา สุทฺธุตฺตราสงฺคา หุตฺวา สกลนาครา ปฎิปถํ อาคจฺฉนฺตุติ อาณาเปสิฯ ตโต มหาชโน สพฺพตุริยานิ โฆสาปยมาโน คนฺธมาลาทิหโตฺถ ปฎิปถํ นิกฺขโนฺตฯ เทวมนุสฺสา ภิกฺขุภิกฺขุนิโย อุปาสโกปาสิกา อปฺปมาณา อเหสุํฯ (คนฺธมาลาทิ ปุณฺณฆฎสมุสฺสิตธชากิณฺณา) ปริสา เวลุเกฺขปสหสฺสานิ ปวตฺตยิํสุฯ สุคนฺธวาตาภิฆาตสมุทฺทโฆโส วิย สกลนครํ เอกนินฺนาทชาตํฯ โส ราชา นคเร พนฺธนาคาเร สพฺพสเตฺต พนฺธนา มุญฺจนฺตุ, ธเมฺมน สเมน อนุสาสนฺตุติ วตฺวา ธาตุํ คเหตฺวา อตฺตโน นครํ ปเวเสตฺวา อตฺตโน ราชนิเวสนํ อาคนฺตฺวา นาฎกีนํ สญฺญมทาสิ ธาตุํ วนฺทนฺตุติฯ นาฎกี นานาภรเณหิ ปติมณฺฑิตา ราชเคหโต นิกฺขมิตฺวา ธาตุํ วนฺทิตฺวา อตฺตโน อตฺตโน หตฺถคตานิ ตุริยภณฺฑานิ สาธุกํ ปคฺคณฺหิตฺวา มหนฺตํ ปูชมกํสุฯ</p>


<p>ตโต วฑฺฒกิํ ปโกฺกสาเปตฺวา ราชนิเวสนโต นาติทูเร นาจฺจาสเนฺต สุภุมิตเล ธาตุฆรํ การาเปตฺวา มาลากมฺมลตากมฺมาทิํ ปติฎฺฐาเปตฺวา ธาตุฆเร วิจิตฺตมณฺฑปํ การาเปตฺวาน สตฺตรตนมยํ ธาตุกรณฺฑกํ การาเปตฺวา ธาตุกรณฺฑเก ธาตุํ ฐเปตฺวา รตนปลฺลงฺก มตฺถเก ธาตุํ ฐเปตฺวา อุปริ วิจิตฺตวิตานํ พนฺธิตฺวา สาณิยา ปริกฺขิปาเปตฺวา มหเนฺตน ปริวาเรน มหนฺตํ ธาตุปูชํ อกาสิฯ มหาชนา คนฺธมาลํ คเหตฺวา มาสสฺส อฎฺฐูโปสถทิวเส ธาตุยา มหนฺตํ ปูชํ อกํสุฯ ธาตุโต รํสิโย สมุคฺคจฺฉนฺติฯ มหาชนา วิมฺภยชาตา สาธุการํ กโรนฺติฯ โสมนสฺสภูตา สกลนครวาสิโน พุทฺธารมฺมณ ปีติํ คเหตฺวา ทิวเส ทิวเส ธาตุยา มหนฺตํ ปูชํ กโรนฺตา วีตินาเมนฺติฯ ปญฺจสีลานิ รกฺขนฺติ, พุทฺธมามกา ธมฺมมามกา สงฺฆมามกา หุตฺวา สรณานิ คจฺฉนฺติฯ ราชา มหาชนสฺส โอวทติฯ ‘‘เมตฺตํ ภาเวถ, กรุณํ มุทิตํ อุเปกฺขํ ภาเวถ, กุเล เชฎฺฐาปจายนกมฺมํ กโรถา‘‘ติฯ โอวทิตฺวา ภิกฺขุสงฺฆสฺสปิ จตฺตาโร ปจฺจเย คงฺคาย มโห-ฆปฺปวตฺตนกาโล  วิย มหาทานํ ปวเตฺตสิฯ มาตาปิตุฎฺฐาเน ฐตฺวา ภิกฺขุสงฺฆํ สงฺคณฺหิฯ มหาชนา ตสฺส โอวาเท ฐตฺวา ทานาทีนิ ปุญฺญานิ กตฺวา เยภุเยฺยน ตสฺมิํ กาเล มตา สคฺคํ คตาฯ</p>


<p>
กลฺยาณวคฺคมฺหิ ปติฎฺฐิตา ชนา,  
  
ทานาทิ ปุญฺญานิ กริตฺว สพฺพทา;  
  
จุตา จุตา สพฺพชนา สุมานสา,  
  
คตา อเสสํ สุคติํ สุเภ รตาฯ  
</p>
  
<p>ราชา ธาตุยา มหนฺตํ ปูชํ กโรโนฺต มหคาเม วิหาสิฯ เตน ปติฎฺฐาปิตวิหารา กเถตพฺพา? กถํ? เลนวิหารํ จนฺทคิริวิหารํ โกฎิปพฺพตวิหารํ นครงฺคณวิหารํ เสลกา วิหารํ ตลากาวิหารนฺติ เอวมาทโย วิหาเร ปติฎฺฐาเปตฺวา ติปิฎกมหาอริฎฺฐเตฺถรสฺส ทกฺขิโณทกํ ทตฺวา มหาวิหาเร นิยฺยาเทสิฯ เอวํ โส ราชา ยาวชีวํ ธาตุํ ปริหริตฺวา ปจฺฉิเม กาเล มรณมเญฺจ นิปโนฺน อตฺตโน ปุตฺตํ ยฎาลติสฺส กุมารํ ปโกฺกสาเปตฺวา; ตาต ติสฺส, อเมฺหหิ ปริหริต นลาฎธาตุ ปูเชหี’ติ ธาตุวํสํ กเถตฺวา ปุตฺตํ อนุสาสิตฺวา กาลํ กตฺวา สคฺคปุรํ คโตฯ</p>


<p>
ราชา มหานาควโร ยสสฺสิ,  
  
กตฺวาปิ รชฺชํ มติมา สุสโทฺธ;  
  
มาเนตฺว สงฺฆํ จตุปจฺจเยหิ,  
  
อคา อโสโก วรเทวโลกํ;  
</p>
  
<p>ตสฺส ปุโตฺต ยฎาลติสฺสกุมาโร ปิตุ อจฺจเยน ปิตรา วุตฺตนิยาเมเนว ธาตุยา มหนฺตํ ปูชํ กาเรสิฯ โส’ปิ ทิวสสฺส ตโย วาเร ธาตุปฎฺฐานํ กโรโนฺต รชฺชํ กาเรตฺวา จิรํ วิหาสิฯ อิมินา’ปิ ปติฎฺฐาปิตวิหารา กเถตพฺพา; ธมฺมสาลวิหารํ มหาธมฺมสาลวิหารํ เสลาภยวิหารนฺติ เอวมาทโย  ปติฎฺฐาเปตฺวา-ติปิฎกมหาอริฎฺฐเตฺถรสฺส สทฺธิวิหาริโก ติปิฎกมหาอภยเตฺถโร อุปราชสฺส มหานาคสฺส อยฺยโกฯ ตสฺส เถรสฺส ทกฺขิโณทกํ อทาสิฯ โส’ปิ ราชา ยาวชีวํ ธาตุํ ปริหริตฺวา ปจฺฉิเม กาเล มรณมเญฺจ นิปโนฺน อตฺตโน ปุตฺตํ โคฐาภยกุมารํ ปโกฺกสาเปตฺวา’ธาตุยา มหนฺตํ ปูชํ กโรโนฺต อปฺปมโตฺต โหหี’ติ วตฺวา ธาตุวํสํ กเถตฺวา กาลํ กตฺวา สเคฺค นิพฺพตฺติฯ</p>


<p>
ยฎฺฐาลโก นาม มหามหีปติ,  
  
มหาชนสฺสตฺถกโร คุณาลโย;  
  
โส ธาตุปูชํ วิปุลํ อเนกธา,  
  
กตฺวา คโต เทวปุรํ อนินฺทิโตฯ  
</p>
  
<p>ตสฺส ปุโตฺต โคฐาภยกุมาโร ปิตุ อจฺจเยน ปิตรา วุตฺตนิยาเมเนว ธาตุยา มหนฺตํ ปูชํ กตฺวา โคฐาภย มหาราชา หุตฺวา รชฺชํ กโรโนฺต กาจรคาเม ทสภาติเก ราชาโน ฆาเตตฺวา ทณฺฑกมฺมตฺถาย โคฐาภยมหาเถรสฺส หโตฺถฎฺฐชนปเท วสนฺตสฺส มตฺติกเลนวิหารํ ขีรสาล วิหารํ นาคมหาวิหารํ กุมฺภเสลวิหารํ เจติยปพฺพตวิหารํ สานุปพฺพตวิหารํ กณิการ เสลวิหารํ อมฺพเสล วิหารํ ตินฺทุกเลน วิหารํ กรณฺฑกวิหารํ โคธสาลวิหารํ วาลุกติตฺถวิหารนฺติ เอวมาทโย คงฺคาย ปรตีเร ปญฺจสตวิหาเร โอริมตีเร ปญฺจสตวิหาเร จา’ติ วิหารสหสฺสํ กาเรตฺวา อตฺตโน สทิสนามสฺส โคฐาภยเตฺถรสฺส ทกฺขิโณทกํ ทตฺวา อทาสิฯ โส ยาวชีวํ ธาตุปูชํ กตฺวา ปจฺฉิเม กาเล มรณมเญฺจ นิปโนฺน อตฺตโน ปุตฺตํ กากวณฺณติสฺส กุมารํ ปโกฺกสาเปตฺวา อาลิงฺคิตฺวา;’ตาต ติสฺส, อยํ นลาฎธาตุ อมฺหากํ ปรมฺปราย อาคตาฯ ตฺวํ กิร ธาตุํ คเหตฺวา มหาคงฺคาย ปเสฺส เสรุ นาม ทหสฺส อเนฺต วราห นาม โสณฺฑิยา มตฺถเก ปติฎฺฐาเปตฺวา สงฺฆารามํ การาเปสฺสสี’ติ สตฺถา ชีวมาโน วฺยากรณมกาสิฯ ตสฺมา ตฺวํ อิมํ ธาตุํ คเหตฺวา มมจฺจเยน ตสฺมิํ ฐาเน ปติฎฺฐาเปหี’ติ ปุตฺตํ อนุสาสิตฺวา กาลกิริยํ กตฺวา สเคฺค นิพฺพตฺติฯ</p>


<p>
โคฐาภโย  
นาม มหีปติสฺสโร,  
  
มหาชเน โตสยิ อปฺปมโตฺต;  
  
โส ธาตุปูชํ วิปุลํ กริตฺวา,  
  
อคา อโสโก วรเทวโลกํฯ  
</p>
  
<p>
มหานโนฺท มหาปโญฺญ จนฺทคุโตฺต พหุสฺสุโต;  
  
ภทฺทเสโน มหาเถโร ภทฺทธเมฺม วิสารโทฯ  
</p>
  
<p>
ชยเสโน จ โส วีโร เถโร โส สงฺฆรกฺขิโต;  
  
เทวเตฺถโร จ เมธาวี รกฺขกา ธาตุ ภทฺทกาฯ  
</p>
  
<p>
อุปราชา มหานาโค ยฎฺฐาลโก มหาพโล;  
  
โคฐาภโย มหาปุโญฺญ กากวโณฺณ จ วีริยวาฯ  
</p>
  
<p>
เอเต เถรา จ ราชาโน ปุญฺญวโนฺต สุมานสา;  
  
ธาตุ ปรมฺปรานีตา ธาตา ธาตุสุโกวิทาฯ  
</p>
  
<p>
กสฺสปาทีนเถรานํ ปรมฺปรายมาคตา;  
  
มหานาคาทิ หตฺถโต ยาว ติสฺสมุปาคตาฯ  
</p>
  
อิติ อริยชนปฺปสาทนตฺถาย กเต ธาตุวํเส  
</p>
  
ธาตุปรมฺปรา กถา นาม  
</p>
  
ตติโย ปริเจฺฉโทฯ  
</p>
  
  
  
  
  