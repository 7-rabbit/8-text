<h1>๒. สุเมธปตฺถนากถา</h1>
<ol>
<li>
กเปฺป  
จ สตสหเสฺส, จตุโร จ อสงฺขิเย;  
  
อมรํ นาม นครํ, ทสฺสเนยฺยํ มโนรมํฯ  
</li>
  
<li>
ทสหิ สเทฺทหิ อวิวิตฺตํ, อนฺนปานสมายุตํ;  
  
หตฺถิสทฺทํ อสฺสสทฺทํ, เภริสงฺขรถานิ จ;  
  
ขาทถ ปิวถ เจว, อนฺนปาเนน โฆสิตํฯ  
</li>
  
<li>
นครํ  
สพฺพงฺคสมฺปนฺนํ, สพฺพกมฺมมุปาคตํ;  
  
สตฺตรตนสมฺปนฺนํ, นานาชนสมากุลํ;  
  
สมิทฺธํ เทวนครํว, อาวาสํ ปุญฺญกมฺมินํฯ  
</li>
  
<li>
นคเร อมรวติยา, สุเมโธ นาม พฺราหฺมโณ;  
  
อเนกโกฎิสนฺนิจโย, ปหูตธนธญฺญวาฯ  
</li>
  
<li>
อชฺฌายโก  
  
มนฺตธโร, ติณฺณํ เวทาน ปารคู;  
  
ลกฺขเณ อิติหาเส จ, สธเมฺม ปารมิํ คโตฯ  
</li>
  
<li>
รโหคโต นิสีทิตฺวา, เอวํ จิเนฺตสหํ ตทา;  
  
‘‘ทุโกฺข ปุนพฺภโว นาม, สรีรสฺส จ เภทนํฯ  
</li>
  
<li>
‘‘ชาติธโมฺม ชราธโมฺม, พฺยาธิธโมฺม สหํ  
จหํ (สี. สฺยา.)  
ตทา;  
  
อชรํ อมตํ เขมํ, ปริเยสิสฺสามิ นิพฺพุติํฯ  
</li>
  
<li>
‘‘ยํนูนิมํ ปูติกายํ, นานากุณปปูริตํ;  
  
ฉฑฺฑยิตฺวาน คเจฺฉยฺยํ, อนเปโกฺข อนตฺถิโกฯ  
</li>
  
<li>
‘‘อตฺถิ เหหิติ โส มโคฺค, น โส สกฺกา น เหตุเย;  
  
ปริเยสิสฺสามิ ตํ มคฺคํ, ภวโต ปริมุตฺติยาฯ  
</li>
  
<li>
‘‘ยถาปิ ทุเกฺข วิชฺชเนฺต, สุขํ นามปิ วิชฺชติ;  
  
เอวํ ภเว วิชฺชมาเน, วิภโวปิ อิจฺฉิตพฺพโกฯ  
</li>
  
<li>
‘‘ยถาปิ อุเณฺห วิชฺชเนฺต, อปรํ วิชฺชติ สีตลํ;  
  
เอวํ ติวิธคฺคิ วิชฺชเนฺต, นิพฺพานํ อิจฺฉิตพฺพกํฯ  
</li>
  
<li>
‘‘ยถาปิ ปาเป วิชฺชเนฺต, กลฺยาณมปิ วิชฺชติ;  
  
เอวเมว ชาติ วิชฺชเนฺต, อชาติปิจฺฉิตพฺพกํฯ  
</li>
  
<li>
‘‘ยถา คูถคโต ปุริโส, ตฬากํ ทิสฺวาน ปูริตํ;  
  
น คเวสติ ตํ ตฬากํ, น โทโส ตฬากสฺส โสฯ  
</li>
  
<li>
‘‘เอวํ กิเลสมลโธว, วิชฺชเนฺต อมตนฺตเฬ;  
  
น คเวสติ ตํ ตฬากํ, น โทโส อมตนฺตเฬฯ  
</li>
  
<li>
‘‘ยถา อรีหิ ปริรุโทฺธ, วิชฺชเนฺต คมนมฺปเถ;  
  
น ปลายติ โส ปุริโส, น โทโส อญฺชสสฺส โสฯ  
</li>
  
<li>
‘‘เอวํ  
กิเลสปริรุโทฺธ, วิชฺชมาเน สิเว ปเถ;  
  
น คเวสติ ตํ มคฺคํ, น โทโส สิวมญฺชเสฯ  
</li>
  
<li>
‘‘ยถาปิ  
พฺยาธิโต ปุริโส, วิชฺชมาเน ติกิจฺฉเก;  
  
น ติกิจฺฉาเปติ ตํ พฺยาธิํ, น โทโส โส ติกิจฺฉเกฯ  
</li>
  
<li>
‘‘เอวํ  
กิเลสพฺยาธีหิ, ทุกฺขิโต ปริปีฬิโต;  
  
น คเวสติ ตํ อาจริยํ, น โทโส โส วินายเกฯ  
</li>
  
<li>
‘‘ยถาปิ กุณปํ ปุริโส, กเณฺฐ พนฺธํ ชิคุจฺฉิย;  
  
โมจยิตฺวาน คเจฺฉยฺย, สุขี เสรี สยํวสีฯ  
</li>
  
<li>
‘‘ตเถวิมํ ปูติกายํ, นานากุณปสญฺจยํ;  
  
ฉฑฺฑยิตฺวาน คเจฺฉยฺยํ, อนเปโกฺข อนตฺถิโกฯ  
</li>
  
<li>
‘‘ยถา อุจฺจารฎฺฐานมฺหิ, กรีสํ นรนาริโย;  
  
ฉฑฺฑยิตฺวาน คจฺฉนฺติ, อนเปกฺขา อนตฺถิกาฯ  
</li>
  
<li>
‘‘เอวเมวาหํ อิมํ กายํ, นานากุณปปูริตํ;  
  
ฉฑฺฑยิตฺวาน คจฺฉิสฺสํ, วจฺจํ กตฺวา ยถา กุฎิํฯ  
</li>
  
<li>
‘‘ยถาปิ ชชฺชรํ นาวํ, ปลุคฺคํ อุทคาหินิํ  
อุทกคาหิณิํ (สี.), อุทกคาหินิํ (สฺยา.)  
;  
  
สามี ฉเฑฺฑตฺวา คจฺฉนฺติ, อนเปกฺขา อนตฺถิกาฯ  
</li>
  
<li>
‘‘เอวเมวาหํ  
อิมํ กายํ, นวจฺฉิทฺทํ ธุวสฺสวํ;  
  
ฉฑฺฑยิตฺวาน คจฺฉิสฺสํ, ชิณฺณนาวํว สามิกาฯ  
</li>
  
<li>
‘‘ยถาปิ ปุริโส โจเรหิ, คจฺฉโนฺต ภณฺฑมาทิย;  
  
ภณฺฑเจฺฉทภยํ ทิสฺวา, ฉฑฺฑยิตฺวาน คจฺฉติฯ  
</li>
  
<li>
‘‘เอวเมว อยํ กาโย, มหาโจรสโม วิย;  
  
ปหายิมํ คมิสฺสามิ, กุสลเจฺฉทนา ภยา’’ฯ  
</li>
  
<li>
เอวาหํ  
จินฺตยิตฺวาน, เนกโกฎิสตํ ธนํ;  
  
นาถานาถานํ ทตฺวาน, หิมวนฺตมุปาคมิํฯ  
</li>
  
<li>
หิมวนฺตสฺสาวิทูเร, ธมฺมิโก นาม ปพฺพโต;  
  
อสฺสโม สุกโต มยฺหํ, ปณฺณสาลา สุมาปิตาฯ  
</li>
  
<li>
จงฺกมํ ตตฺถ มาเปสิํ, ปญฺจโทสวิวชฺชิตํ;  
  
อฎฺฐคุณสมูเปตํ, อภิญฺญาพลมาหริํฯ  
</li>
  
<li>
สาฎกํ ปชหิํ ตตฺถ, นวโทสมุปาคตํ;  
  
วากจีรํ นิวาเสสิํ, ทฺวาทสคุณมุปาคตํฯ  
</li>
  
<li>
อฎฺฐโทสสมากิณฺณํ  
  
, ปชหิํ ปณฺณสาลกํ;  
  
อุปาคมิํ รุกฺขมูลํ, คุเณ ทสหุปาคตํฯ  
</li>
  
<li>
วาปิตํ โรปิตํ ธญฺญํ, ปชหิํ นิรวเสสโต;  
  
อเนกคุณสมฺปนฺนํ, ปวตฺตผลมาทิยิํฯ  
</li>
  
<li>
ตตฺถปฺปธานํ ปทหิํ, นิสชฺชฎฺฐานจงฺกเม;  
  
อพฺภนฺตรมฺหิ สตฺตาเห, อภิญฺญาพลปาปุณิํฯ  
</li>
  
<li>
เอวํ เม สิทฺธิปฺปตฺตสฺส, วสีภูตสฺส สาสเน;  
  
ทีปงฺกโร นาม ชิโน, อุปฺปชฺชิ โลกนายโกฯ  
</li>
  
<li>
อุปฺปชฺชเนฺต จ ชายเนฺต, พุชฺฌเนฺต ธมฺมเทสเน;  
  
จตุโร นิมิเตฺต นาทฺทสํ, ฌานรติสมปฺปิโตฯ  
</li>
  
<li>
ปจฺจนฺตเทสวิสเย, นิมเนฺตตฺวา ตถาคตํ;  
  
ตสฺส อาคมนํ มคฺคํ, โสเธนฺติ ตุฎฺฐมานสาฯ  
</li>
  
<li>
อหํ  
เตน สมเยน, นิกฺขมิตฺวา สกสฺสมา;  
  
ธุนโนฺต วากจีรานิ, คจฺฉามิ อมฺพเร ตทาฯ  
</li>
  
<li>
เวทชาตํ ชนํ ทิสฺวา, ตุฎฺฐหฎฺฐํ ปโมทิตํ;  
  
โอโรหิตฺวาน คคนา, มนุเสฺส ปุจฺฉิ ตาวเทฯ  
</li>
  
<li>
‘‘ตุฎฺฐหโฎฺฐ ปมุทิโต, เวทชาโต มหาชโน;  
  
กสฺส โสธียติ มโคฺค, อญฺชสํ วฎุมายนํ’’ฯ  
</li>
  
<li>
เต เม ปุฎฺฐา วิยากํสุ, ‘‘พุโทฺธ โลเก อนุตฺตโร;  
  
ทีปงฺกโร นาม ชิโน, อุปฺปชฺชิ โลกนายโก;  
  
ตสฺส โสธียติ มโคฺค, อญฺชสํ วฎุมายนํ’’ฯ  
</li>
  
<li>
พุโทฺธติวจนํ  
พุโทฺธติ มม (สี. สฺยา. ก.)  
สุตฺวาน, ปีติ อุปฺปชฺชิ ตาวเท;  
  
พุโทฺธ พุโทฺธติ กถยโนฺต, โสมนสฺสํ ปเวทยิํฯ  
</li>
  
<li>
ตตฺถ ฐตฺวา วิจิเนฺตสิํ, ตุโฎฺฐ สํวิคฺคมานโส;  
  
‘‘อิธ  
พีชานิ โรปิสฺสํ, ขโณ เว มา อุปจฺจคาฯ  
</li>
  
<li>
‘‘ยทิ พุทฺธสฺส โสเธถ, เอโกกาสํ ททาถ เม;  
  
อหมฺปิ โสธยิสฺสามิ, อญฺชสํ วฎุมายนํ’’ฯ  
</li>
  
<li>
อทํสุ  
เต มโมกาสํ, โสเธตุํ อญฺชสํ ตทา;  
  
พุโทฺธ พุโทฺธติ จิเนฺตโนฺต, มคฺคํ โสเธมหํ ตทาฯ  
</li>
  
<li>
อนิฎฺฐิเต  
มโมกาเส, ทีปงฺกโร มหามุนิ;  
  
จตูหิ สตสหเสฺสหิ, ฉฬภิเญฺญหิ ตาทิหิ;  
  
ขีณาสเวหิ วิมเลหิ, ปฎิปชฺชิ อญฺชสํ ชิโนฯ  
</li>
  
<li>
ปจฺจุคฺคมนา  
วตฺตนฺติ, วชฺชนฺติ เภริโย พหู;  
  
อาโมทิตา นรมรู, สาธุการํ ปวตฺตยุํฯ  
</li>
  
<li>
เทวา มนุเสฺส ปสฺสนฺติ, มนุสฺสาปิ จ เทวตา;  
  
อุโภปิ เต ปญฺชลิกา, อนุยนฺติ ตถาคตํฯ  
</li>
  
<li>
เทวา ทิเพฺพหิ ตุริเยหิ, มนุสฺสา มานุเสหิ จ  
มานุสฺสเกหิ จ มานุสเกหิ จ (สฺยา. ก.)  
;  
  
อุโภปิ เต วชฺชยนฺตา, อนุยนฺติ ตถาคตํฯ  
</li>
  
<li>
ทิพฺพํ มนฺทารวํ ปุปฺผํ, ปทุมํ ปาริฉตฺตกํ;  
  
ทิโสทิสํ โอกิรนฺติ, อากาสนภคตา มรูฯ  
</li>
  
<li>
ทิพฺพํ จนฺทนจุณฺณญฺจ, วรคนฺธญฺจ เกวลํ;  
  
ทิโสทิสํ โอกิรนฺติ, อากาสนภคตา  
อากาเส นภคา (สฺยา.)  
มรูฯ  
</li>
  
<li>
จมฺปกํ สรลํ นีปํ, นาคปุนฺนาคเกตกํ;  
  
ทิโสทิสํ อุกฺขิปนฺติ, ภูมิตลคตา นราฯ  
</li>
  
<li>
เกเส มุญฺจิตฺวาหํ ตตฺถ, วากจีรญฺจ จมฺมกํ;  
  
กลเล ปตฺถริตฺวาน, อวกุโชฺช นิปชฺชหํฯ  
</li>
  
<li>
‘‘อกฺกมิตฺวาน มํ พุโทฺธ, สห สิเสฺสหิ คจฺฉตุ;  
  
มา นํ กลเล อกฺกมิตฺถ, หิตาย เม ภวิสฺสติ’’ฯ  
</li>
  
<li>
ปถวิยํ นิปนฺนสฺส, เอวํ เม อาสิ เจตโส;  
  
‘‘อิจฺฉมาโน อหํ อชฺช, กิเลเส ฌาปเย มมฯ  
</li>
  
<li>
‘‘กิํ เม อญฺญาตเวเสน, ธมฺมํ สจฺฉิกเตนิธ;  
  
สพฺพญฺญุตํ ปาปุณิตฺวา, พุโทฺธ เหสฺสํ สเทวเกฯ  
</li>
  
<li>
‘‘กิํ  
เม เอเกน ติเณฺณน, ปุริเสน ถามทสฺสินา;  
  
สพฺพญฺญุตํ ปาปุณิตฺวา, สนฺตาเรสฺสํ สเทวกํฯ  
</li>
  
<li>
‘‘อิมินา  
เม อธิกาเรน, กเตน ปุริสุตฺตเม;  
  
สพฺพญฺญุตํ ปาปุณิตฺวา, ตาเรมิ ชนตํ พหุํฯ  
</li>
  
<li>
‘‘สํสารโสตํ ฉินฺทิตฺวา, วิทฺธํเสตฺวา ตโย ภเว;  
  
ธมฺมนาวํ สมารุยฺห, สนฺตาเรสฺสํ สเทวกํ’’ฯ  
</li>
  
<li>
มนุสฺสตฺตํ  
ลิงฺคสมฺปตฺติ, เหตุ สตฺถารทสฺสนํ;  
  
ปพฺพชฺชา คุณสมฺปตฺติ, อธิกาโร จ ฉนฺทตา;  
  
อฎฺฐธมฺมสโมธานา, อภินีหาโร สมิชฺฌติฯ  
</li>
  
<li>
ทีปงฺกโร โลกวิทู, อาหุตีนํ ปฎิคฺคโห;  
  
อุสฺสีสเก มํ ฐตฺวาน, อิทํ วจนมพฺรวิฯ  
</li>
  
<li>
‘‘ปสฺสถ อิมํ ตาปสํ, ชฎิลํ อุคฺคตาปนํ;  
  
อปริเมยฺยิโต  
กเปฺป, พุโทฺธ โลเก ภวิสฺสติฯ  
</li>
  
<li>
‘‘อหุ กปิลวฺหยา รมฺมา, นิกฺขมิตฺวา ตถาคโต;  
  
ปธานํ ปทหิตฺวาน, กตฺวา ทุกฺกรการิกํฯ  
</li>
  
<li>
‘‘อชปาลรุกฺขมูลสฺมิํ, นิสีทิตฺวา ตถาคโต;  
  
ตตฺถ ปายาสํ ปคฺคยฺห, เนรญฺชรมุเปหิติฯ  
</li>
  
<li>
‘‘เนรญฺชราย ตีรมฺหิ, ปายาสํ อท โส ชิโน;  
  
ปฎิยตฺตวรมเคฺคน, โพธิมูลมุเปหิติฯ  
</li>
  
<li>
‘‘ตโต ปทกฺขิณํ กตฺวา, โพธิมณฺฑํ อนุตฺตโร  
อนุตฺตรํ (สฺยา. กํ.)  
;  
  
อสฺสตฺถรุกฺขมูลมฺหิ, พุชฺฌิสฺสติ มหายโสฯ  
</li>
  
<li>
‘‘อิมสฺส ชนิกา มาตา, มายา นาม ภวิสฺสติ;  
  
ปิตา สุโทฺธทโน นาม, อยํ เหสฺสติ โคตโมฯ  
</li>
  
<li>
‘‘อนาสวา วีตราคา, สนฺตจิตฺตา สมาหิตา;  
  
โกลิโต  
อุปติโสฺส จ, อคฺคา เหสฺสนฺติ สาวกา;  
  
อานโนฺท นามุปฎฺฐาโก, อุปฎฺฐิสฺสติมํ  
อุปฎฺฐิสฺสติ ตํ (สี.)  
ชินํฯ  
</li>
  
<li>
‘‘เขมา อุปฺปลวณฺณา จ, อคฺคา เหสฺสนฺติ สาวิกา;  
  
อนาสวา วีตราคา, สนฺตจิตฺตา สมาหิตา;  
  
โพธิ ตสฺส ภควโต, อสฺสโตฺถติ ปวุจฺจติฯ  
</li>
  
<li>
‘‘จิโตฺต  
จ หตฺถาฬวโก  
หตฺถาลวโก (สี.)  
, อคฺคา เหสฺสนฺตุปฎฺฐกา;  
  
อุตฺตรา นนฺทมาตา จ, อคฺคา เหสฺสนฺตุปฎฺฐิกา’’ฯ  
</li>
  
<li>
อิทํ สุตฺวาน วจนํ, อสมสฺส มเหสิโน;  
  
อาโมทิตา นรมรู, พุทฺธพีชํ กิร  
พุทฺธพีชงฺกุโร (สี. สฺยา.)  
อยํฯ  
</li>
  
<li>
อุกฺกุฎฺฐิสทฺทา วตฺตนฺติ, อโปฺผเฎนฺติ  
อโปฺผเฐนฺติ (สี.)  
หสนฺติ จ;  
  
กตญฺชลี นมสฺสนฺติ, ทสสหสฺสี สเทวกาฯ  
</li>
  
<li>
‘‘ยทิมสฺส  
โลกนาถสฺส, วิรชฺฌิสฺสาม สาสนํ;  
  
อนาคตมฺหิ อทฺธาเน, เหสฺสาม สมฺมุขา อิมํฯ  
</li>
  
<li>
‘‘ยถา มนุสฺสา นทิํ ตรนฺตา, ปฎิติตฺถํ วิรชฺฌิย;  
  
เหฎฺฐาติเตฺถ คเหตฺวาน, อุตฺตรนฺติ มหานทิํฯ  
</li>
  
<li>
‘‘เอวเมว มยํ สเพฺพ, ยทิ มุญฺจามิมํ ชินํ;  
  
อนาคตมฺหิ อทฺธาเน, เหสฺสาม สมฺมุขา อิมํ’’ฯ  
</li>
  
<li>
ทีปงฺกโร  
โลกวิทู, อาหุตีนํ ปฎิคฺคโห;  
  
มม กมฺมํ ปกิเตฺตตฺวา, ทกฺขิณํ ปาทมุทฺธริฯ  
</li>
  
<li>
เย ตตฺถาสุํ ชินปุตฺตา, ปทกฺขิณมกํสุ  
สเพฺพ ปทกฺขิณมกํสุ (สฺยา. ก.)  
มํ;  
  
เทวา มนุสฺสา อสุรา จ, อภิวาเทตฺวาน ปกฺกมุํฯ  
</li>
  
<li>
ทสฺสนํ เม อติกฺกเนฺต, สสเงฺฆ โลกนายเก;  
  
สยนา วุฎฺฐหิตฺวาน, ปลฺลงฺกํ อาภุชิํ ตทาฯ  
</li>
  
<li>
สุเขน สุขิโต โหมิ, ปาโมเชฺชน ปโมทิโต;  
  
ปีติยา จ อภิสฺสโนฺน, ปลฺลงฺกํ อาภุชิํ ตทาฯ  
</li>
  
<li>
ปลฺลเงฺกน นิสีทิตฺวา, เอวํ จิเนฺตสหํ ตทา;  
  
‘‘วสีภูโต  
อหํ ฌาเน, อภิญฺญาสุ ปารมิํคโต  
อภิญฺญาปารมิํ คโต (สี.)  
ฯ  
</li>
  
<li>
‘‘สหสฺสิยมฺหิ โลกมฺหิ, อิสโย นตฺถิ เม สมา;  
  
อสโม อิทฺธิธเมฺมสุ, อลภิํ อีทิสํ สุขํฯ  
</li>
  
<li>
‘‘ปลฺลงฺกาภุชเน มยฺหํ, ทสสหสฺสาธิวาสิโน;  
  
มหานาทํ ปวเตฺตสุํ, ‘ธุวํ พุโทฺธ ภวิสฺสสิฯ  
</li>
  
<li>
‘‘‘ยา  
ปุเพฺพ โพธิสตฺตานํ, ปลฺลงฺกวรมาภุเช;  
  
นิมิตฺตานิ ปทิสฺสนฺติ, ตานิ อชฺช ปทิสฺสเรฯ  
</li>
  
<li>
‘‘‘สีตํ พฺยปคตํ โหติ, อุณฺหญฺจ อุปสมฺมติ;  
  
ตานิ อชฺช ปทิสฺสนฺติ, ธุวํ พุโทฺธ ภวิสฺสสิฯ  
</li>
  
<li>
‘‘‘ทสสหสฺสี โลกธาตู, นิสฺสทฺทา โหนฺติ นิรากุลา;  
  
ตานิ อชฺช ปทิสฺสนฺติ, ธุวํ พุโทฺธ ภวิสฺสสิฯ  
</li>
  
<li>
‘‘‘มหาวาตา  
น วายนฺติ, น สนฺทนฺติ สวนฺติโย;  
  
ตานิ อชฺช ปทิสฺสนฺติ, ธุวํ พุโทฺธ ภวิสฺสสิฯ  
</li>
  
<li>
‘‘‘ถลชา  
ทกชา ปุปฺผา, สเพฺพ ปุปฺผนฺติ ตาวเท;  
  
เตปชฺช ปุปฺผิตา  
ปุปฺผิตานิ (อฎฺฐ.)  
สเพฺพ, ธุวํ พุโทฺธ ภวิสฺสสิฯ  
</li>
  
<li>
‘‘‘ลตา วา ยทิ วา รุกฺขา, ผลภารา โหนฺติ ตาวเท;  
  
เตปชฺช ผลิตา สเพฺพ, ธุวํ พุโทฺธ ภวิสฺสสิฯ  
</li>
  
<li>
‘‘‘อากาสฎฺฐา จ ภูมฎฺฐา, รตนา โชตนฺติ ตาวเท;  
  
เตปชฺช รตนา โชตนฺติ, ธุวํ พุโทฺธ ภวิสฺสสิฯ  
</li>
  
<li>
‘‘‘มานุสฺสกา จ ทิพฺพา จ, ตุริยา วชฺชนฺติ ตาวเท;  
  
เตปชฺชุโภ อภิรวนฺติ, ธุวํ พุโทฺธ ภวิสฺสสิฯ  
</li>
  
<li>
‘‘‘วิจิตฺรปุปฺผา คคนา, อภิวสฺสนฺติ ตาวเท;  
  
เตปิ อชฺช ปวสฺสนฺติ, ธุวํ พุโทฺธ ภวิสฺสสิฯ  
</li>
  
<li>
‘‘‘มหาสมุโทฺท อาภุชติ, ทสสหสฺสี ปกมฺปติ;  
  
เตปชฺชุโภ อภิรวนฺติ, ธุวํ พุโทฺธ ภวิสฺสสิฯ  
</li>
  
<li>
‘‘‘นิรเยปิ ทสสหเสฺส, อคฺคี นิพฺพนฺติ ตาวเท;  
  
เตปชฺช นิพฺพุตา อคฺคี, ธุวํ พุโทฺธ ภวิสฺสสิฯ  
</li>
  
<li>
‘‘‘วิมโล โหติ สูริโย, สพฺพา ทิสฺสนฺติ ตารกา;  
  
เตปิ อชฺช ปทิสฺสนฺติ, ธุวํ พุโทฺธ ภวิสฺสสิฯ  
</li>
  
<li>
‘‘‘อโนวเฎฺฐน  
อโนวุเฎฺฐน (สฺยา. ก.)  
อุทกํ, มหิยา อุพฺภิชฺชิ ตาวเท;  
  
ตมฺปชฺชุพฺภิชฺชเต มหิยา, ธุวํ พุโทฺธ ภวิสฺสสิฯ  
</li>
  
<li>
‘‘‘ตาราคณา  
  
วิโรจนฺติ, นกฺขตฺตา คคนมณฺฑเล;  
  
วิสาขา จนฺทิมา ยุตฺตา, ธุวํ พุโทฺธ ภวิสฺสสิฯ  
</li>
  
<li>
‘‘‘พิลาสยา ทรีสยา, นิกฺขมนฺติ สกาสยา;  
  
เตปชฺช อาสยา ฉุทฺธา, ธุวํ พุโทฺธ ภวิสฺสสิฯ  
</li>
  
<li>
‘‘‘น โหนฺติ อรตี สตฺตานํ, สนฺตุฎฺฐา โหนฺติ ตาวเท;  
  
เตปชฺช สเพฺพ สนฺตุฎฺฐา, ธุวํ พุโทฺธ ภวิสฺสสิฯ  
</li>
  
<li>
‘‘‘โรคา ตทุปสมฺมนฺติ, ชิฆจฺฉา จ วินสฺสติ;  
  
ตานิ  
อชฺช ปทิสฺสนฺติ, ธุวํ พุโทฺธ ภวิสฺสสิฯ  
</li>
  
<li>
‘‘‘ราโค ตทา ตนุ โหติ, โทโส โมโห วินสฺสติ;  
  
เตปชฺช วิคตา สเพฺพ, ธุวํ พุโทฺธ ภวิสฺสสิฯ  
</li>
  
<li>
‘‘‘ภยํ  
ตทา น ภวติ, อชฺชเปตํ ปทิสฺสติ;  
  
เตน ลิเงฺคน ชานาม, ธุวํ พุโทฺธ ภวิสฺสสิฯ  
</li>
  
<li>
‘‘‘รโชนุทฺธํสติ อุทฺธํ, อชฺชเปตํ ปทิสฺสติ;  
  
เตน ลิเงฺคน ชานาม, ธุวํ พุโทฺธ ภวิสฺสสิฯ  
</li>
  
<li>
‘‘‘อนิฎฺฐคโนฺธ ปกฺกมติ, ทิพฺพคโนฺธ ปวายติ;  
  
โสปชฺช วายติ คโนฺธ, ธุวํ พุโทฺธ ภวิสฺสสิฯ  
</li>
  
<li>
‘‘‘สเพฺพ เทวา ปทิสฺสนฺติ, ฐปยิตฺวา อรูปิโน;  
  
เตปชฺช สเพฺพ ทิสฺสนฺติ, ธุวํ พุโทฺธ ภวิสฺสสิฯ  
</li>
  
<li>
‘‘‘ยาวตา นิรยา นาม, สเพฺพ ทิสฺสนฺติ ตาวเท;  
  
เตปชฺช สเพฺพ ทิสฺสนฺติ, ธุวํ พุโทฺธ ภวิสฺสสิฯ  
</li>
  
<li>
‘‘‘กุฎฺฎา  
  
กุฑฺฑา (สี.)  
กวาฎา เสลา จ, น โหนฺตาวรณา ตทา;  
  
อากาสภูตา เตปชฺช, ธุวํ พุโทฺธ ภวิสฺสสิฯ  
</li>
  
<li>
‘‘‘จุตี จ อุปปตฺติ จ, ขเณ ตสฺมิํ น วิชฺชติ;  
  
ตานิปชฺช ปทิสฺสนฺติ, ธุวํ พุโทฺธ ภวิสฺสสิฯ  
</li>
  
<li>
‘‘‘ทฬฺหํ ปคฺคณฺห วีริยํ, มา นิวตฺต อภิกฺกม;  
  
มยเมฺปตํ วิชานาม, ธุวํ พุโทฺธ ภวิสฺสสิ’’’ฯ  
</li>
  
<li>
พุทฺธสฺส  
วจนํ สุตฺวา, ทสสหสฺสีนจูภยํ;  
  
ตุฎฺฐหโฎฺฐ ปโมทิโต, เอวํ จิเนฺตสหํ ตทาฯ  
</li>
  
<li>
‘‘อเทฺวชฺฌวจนา พุทฺธา, อโมฆวจนา ชินา;  
  
วิตถํ นตฺถิ พุทฺธานํ, ธุวํ พุโทฺธ ภวามหํฯ  
</li>
  
<li>
‘‘ยถา ขิตฺตํ นเภ เลฑฺฑุ, ธุวํ ปตติ ภูมิยํ;  
  
ตเถว พุทฺธเสฎฺฐานํ, วจนํ ธุวสสฺสตํ;  
  
วิตถํ นตฺถิ พุทฺธานํ, ธุวํ พุโทฺธ ภวามหํฯ  
</li>
  
<li>
‘‘ยถาปิ สพฺพสตฺตานํ, มรณํ ธุวสสฺสตํ;  
  
ตเถว พุทฺธเสฎฺฐานํ, วจนํ ธุวสสฺสตํ;  
  
วิตถํ นตฺถิ พุทฺธานํ, ธุวํ พุโทฺธ ภวามหํฯ  
</li>
  
<li>
‘‘ยถา รตฺติกฺขเย ปเตฺต, สูริยุคฺคมนํ ธุวํ;  
  
ตเถว พุทฺธเสฎฺฐานํ, วจนํ ธุวสสฺสตํ;  
  
วิตถํ นตฺถิ พุทฺธานํ, ธุวํ พุโทฺธ ภวามหํฯ  
</li>
  
<li>
‘‘ยถา  
นิกฺขนฺตสยนสฺส, สีหสฺส นทนํ ธุวํ;  
  
ตเถว พุทฺธเสฎฺฐานํ, วจนํ ธุวสสฺสตํ;  
  
วิตถํ นตฺถิ พุทฺธานํ, ธุวํ พุโทฺธ ภวามหํฯ  
</li>
  
<li>
‘‘ยถา  
อาปนฺนสตฺตานํ, ภารโมโรปนํ ธุวํ;  
  
ตเถว  
พุทฺธเสฎฺฐานํ, วจนํ ธุวสสฺสตํ;  
  
วิตถํ นตฺถิ พุทฺธานํ, ธุวํ พุโทฺธ ภวามหํฯ  
</li>
  
<li>
‘‘หนฺท พุทฺธกเร ธเมฺม, วิจินามิ อิโต จิโต;  
  
อุทฺธํ อโธ ทส ทิสา, ยาวตา ธมฺมธาตุยา’’ฯ  
</li>
  
<li>
วิจินโนฺต ตทา ทกฺขิํ, ปฐมํ ทานปารมิํ;  
  
ปุพฺพเกหิ มเหสีหิ, อนุจิณฺณํ มหาปถํฯ  
</li>
  
<li>
‘‘อิมํ ตฺวํ ปฐมํ ตาว, ทฬฺหํ กตฺวา สมาทิย;  
  
ทานปารมิตํ คจฺฉ, ยทิ โพธิํ ปตฺตุมิจฺฉสิฯ  
</li>
  
<li>
‘‘ยถาปิ กุโมฺภ สมฺปุโณฺณ, ยสฺส กสฺสจิ อโธ กโต;  
  
วมเต วุทกํ นิเสฺสสํ, น ตตฺถ ปริรกฺขติฯ  
</li>
  
<li>
‘‘ตเถว  
ยาจเก ทิสฺวา, หีนมุกฺกฎฺฐมชฺฌิเม;  
  
ททาหิ ทานํ นิเสฺสสํ, กุโมฺภ วิย อโธ กโตฯ  
</li>
  
<li>
‘‘นเหเต เอตฺตกาเยว, พุทฺธธมฺมา ภวิสฺสเร;  
  
อเญฺญปิ วิจินิสฺสามิ, เย ธมฺมา โพธิปาจนา’’ฯ  
</li>
  
<li>
วิจินโนฺต ตทา ทกฺขิํ, ทุติยํ สีลปารมิํ;  
  
ปุพฺพเกหิ มเหสีหิ, อาเสวิตนิเสวิตํฯ  
</li>
  
<li>
‘‘อิมํ ตฺวํ ทุติยํ ตาว, ทฬฺหํ กตฺวา สมาทิย;  
  
สีลปารมิตํ คจฺฉ, ยทิ โพธิํ ปตฺตุมิจฺฉสิฯ  
</li>
  
<li>
‘‘ยถาปิ จมรี วาลํ, กิสฺมิญฺจิ ปฎิลคฺคิตํ;  
  
อุเปติ มรณํ ตตฺถ, น วิโกเปติ วาลธิํฯ  
</li>
  
<li>
‘‘ตเถว  
ตฺวํ จตูสุ ภูมีสุ, สีลานิ ปริปูรย;  
  
ปริรกฺข สพฺพทา สีลํ, จมรี วิย วาลธิํฯ  
</li>
  
<li>
‘‘นเหเต เอตฺตกาเยว, พุทฺธธมฺมา ภวิสฺสเร;  
  
อเญฺญปิ วิจินิสฺสามิ, เย ธมฺมา โพธิปาจนา’’ฯ  
</li>
  
<li>
วิจินโนฺต  
ตทา ทกฺขิํ, ตติยํ เนกฺขมฺมปารมิํ;  
  
ปุพฺพเกหิ มเหสีหิ, อาเสวิตนิเสวิตํฯ  
</li>
  
<li>
‘‘อิมํ ตฺวํ ตติยํ ตาว, ทฬฺหํ กตฺวา สมาทิย;  
  
เนกฺขมฺมปารมิตํ คจฺฉ, ยทิ โพธิํ ปตฺตุมิจฺฉสิฯ  
</li>
  
<li>
‘‘ยถา อนฺทุฆเร ปุริโส, จิรวุโตฺถ ทุขฎฺฎิโต;  
  
น ตตฺถ ราคํ ชเนสิ, มุตฺติํเยว คเวสติฯ  
</li>
  
<li>
‘‘ตเถว ตฺวํ สพฺพภเว, ปสฺส อนฺทุฆเร วิย;  
  
เนกฺขมฺมาภิมุโข โหหิ, ภวโต ปริมุตฺติยาฯ  
</li>
  
<li>
‘‘นเหเต เอตฺตกาเยว, พุทฺธธมฺมา ภวิสฺสเร;  
  
อเญฺญปิ วิจินิสฺสามิ, เย ธมฺมา โพธิปาจนา’’ฯ  
</li>
  
<li>
วิจินโนฺต ตทา ทกฺขิํ, จตุตฺถํ ปญฺญาปารมิํ;  
  
ปุพฺพเกหิ มเหสีหิ, อาเสวิตนิเสวิตํฯ  
</li>
  
<li>
‘‘อิมํ ตฺวํ จตุตฺถํ ตาว, ทฬฺหํ กตฺวา สมาทิย;  
  
ปญฺญาปารมิตํ  
คจฺฉ, ยทิ โพธิํ ปตฺตุมิจฺฉสิฯ  
</li>
  
<li>
‘‘ยถาปิ  
ภิกฺขุ ภิกฺขโนฺต, หีนมุกฺกฎฺฐมชฺฌิเม;  
  
กุลานิ น วิวเชฺชโนฺต, เอวํ ลภติ ยาปนํฯ  
</li>
  
<li>
‘‘ตเถว  
ตฺวํ สพฺพกาลํ, ปริปุจฺฉํ พุธํ ชนํ;  
  
ปญฺญาปารมิตํ คนฺตฺวา, สโมฺพธิํ ปาปุณิสฺสสิฯ  
</li>
  
<li>
‘‘นเหเต เอตฺตกาเยว, พุทฺธธมฺมา ภวิสฺสเร;  
  
อเญฺญปิ วิจินิสฺสามิ, เย ธมฺมา โพธิปาจนา’’ฯ  
</li>
  
<li>
วิจินโนฺต ตทา ทกฺขิํ, ปญฺจมํ วีริยปารมิํ;  
  
ปุพฺพเกหิ มเหสีหิ, อาเสวิตนิเสวิตํฯ  
</li>
  
<li>
‘‘อิมํ ตฺวํ ปญฺจมํ ตาว, ทฬฺหํ กตฺวา สมาทิย;  
  
วีริยปารมิตํ คจฺฉ, ยทิ โพธิํ ปตฺตุมิจฺฉสิฯ  
</li>
  
<li>
‘‘ยถาปิ สีโห มิคราชา, นิสชฺชฎฺฐานจงฺกเม;  
  
อลีนวีริโย โหติ, ปคฺคหิตมโน สทาฯ  
</li>
  
<li>
‘‘ตเถว ตฺวํ  
ตฺวํปิ (สี.)  
สพฺพภเว, ปคฺคณฺห วีริยํ ทฬฺหํ;  
  
วีริยปารมิตํ คนฺตฺวา, สโมฺพธิํ ปาปุณิสฺสสิฯ  
</li>
  
<li>
‘‘นเหเต  
เอตฺตกาเยว, พุทฺธธมฺมา ภวิสฺสเร;  
  
อเญฺญปิ วิจินิสฺสามิ, เย ธมฺมา โพธิปาจนา’’ฯ  
</li>
  
<li>
วิจินโนฺต ตทา ทกฺขิํ, ฉฎฺฐมํ ขนฺติปารมิํ;  
  
ปุพฺพเกหิ มเหสีหิ, อาเสวิตนิเสวิตํฯ  
</li>
  
<li>
‘‘อิมํ ตฺวํ ฉฎฺฐมํ ตาว, ทฬฺหํ กตฺวา สมาทิย;  
  
ตตฺถ อเทฺวชฺฌมานโส, สโมฺพธิํ ปาปุณิสฺสสิฯ  
</li>
  
<li>
‘‘ยถาปิ ปถวี นาม, สุจิมฺปิ อสุจิมฺปิ จ;  
  
สพฺพํ สหติ นิเกฺขปํ, น กโรติ ปฎิฆํ ตยาฯ  
</li>
  
<li>
‘‘ตเถว  
ตฺวมฺปิ สเพฺพสํ, สมฺมานาวมานกฺขโม;  
  
ขนฺติปารมิตํ คนฺตฺวา, สโมฺพธิํ ปาปุณิสฺสสิฯ  
</li>
  
<li>
‘‘นเหเต เอตฺตกาเยว, พุทฺธธมฺมา ภวิสฺสเร;  
  
อเญฺญปิ วิจินิสฺสามิ, เย ธมฺมา โพธิปาจนา’’ฯ  
</li>
  
<li>
วิจินโนฺต  
ตทา ทกฺขิํ, สตฺตมํ สจฺจปารมิํ;  
  
ปุพฺพเกหิ มเหสีหิ, อาเสวิตนิเสวิตํฯ  
</li>
  
<li>
‘‘อิมํ ตฺวํ สตฺตมํ ตาว, ทฬฺหํ กตฺวา สมาทิย;  
  
ตตฺถ อเทฺวชฺฌวจโน, สโมฺพธิํ ปาปุณิสฺสสิฯ  
</li>
  
<li>
‘‘ยถาปิ โอสธี นาม, ตุลาภูตา สเทวเก;  
  
สมเย อุตุวเสฺส วา, น โวกฺกมติ วีถิโตฯ  
</li>
  
<li>
‘‘ตเถว ตฺวมฺปิ สเจฺจสุ, มา โวกฺกม หิ วีถิโต;  
  
สจฺจปารมิตํ คนฺตฺวา, สโมฺพธิํ ปาปุณิสฺสสิฯ  
</li>
  
<li>
‘‘นเหเต เอตฺตกาเยว, พุทฺธธมฺมา ภวิสฺสเร;  
  
อเญฺญปิ วิจินิสฺสามิ, เย ธมฺมา โพธิปาจนา’’ฯ  
</li>
  
<li>
วิจินโนฺต ตทา ทกฺขิํ, อฎฺฐมํ อธิฎฺฐานปารมิํ;  
  
ปุพฺพเกหิ  
มเหสีหิ, อาเสวิตนิเสวิตํฯ  
</li>
  
<li>
‘‘อิมํ ตฺวํ อฎฺฐมํ ตาว, ทฬฺหํ กตฺวา สมาทิย;  
  
ตตฺถ ตฺวํ อจโล หุตฺวา, สโมฺพธิํ ปาปุณิสฺสสิฯ  
</li>
  
<li>
‘‘ยถาปิ ปพฺพโต เสโล, อจโล สุปฺปติฎฺฐิโต;  
  
น กมฺปติ ภุสวาเตหิ, สกฎฺฐาเนว ติฎฺฐติฯ  
</li>
  
<li>
‘‘ตเถว  
  
ตฺวมฺปิ อธิฎฺฐาเน, สพฺพทา อจโล ภว;  
  
อธิฎฺฐานปารมิตํ คนฺตฺวา, สโมฺพธิํ ปาปุณิสฺสสิฯ  
</li>
  
<li>
‘‘นเหเต เอตฺตกาเยว, พุทฺธธมฺมา ภวิสฺสเร;  
  
อเญฺญปิ วิจินิสฺสามิ, เย ธมฺมา โพธิปาจนา’’ฯ  
</li>
  
<li>
วิจินโนฺต ตทา ทกฺขิํ, นวมํ เมตฺตาปารมิํ;  
  
ปุพฺพเกหิ มเหสีหิ, อาเสวิตนิเสวิตํฯ  
</li>
  
<li>
‘‘อิมํ ตฺวํ นวมํ ตาว, ทฬฺหํ กตฺวา สมาทิย;  
  
เมตฺตาย อสโม โหหิ, ยทิ โพธิํ ปตฺตุมิจฺฉสิฯ  
</li>
  
<li>
‘‘ยถาปิ อุทกํ นาม, กลฺยาเณ ปาปเก ชเน;  
  
สมํ ผรติ สีเตน, ปวาเหติ รโชมลํฯ  
</li>
  
<li>
‘‘ตเถว ตฺวํ หิตาหิเต, สมํ เมตฺตาย ภาวย;  
  
เมตฺตาปารมิตํ คนฺตฺวา, สโมฺพธิํ ปาปุณิสฺสสิฯ  
</li>
  
<li>
‘‘นเหเต  
เอตฺตกาเยว, พุทฺธธมฺมา ภวิสฺสเร;  
  
อเญฺญปิ วิจินิสฺสามิ, เย ธมฺมา โพธิปาจนา’’ฯ  
</li>
  
<li>
วิจินโนฺต ตทา ทกฺขิํ, ทสมํ อุเปกฺขาปารมิํ;  
  
ปุพฺพเกหิ มเหสีหิ, อาเสวิตนิเสวิตํฯ  
</li>
  
<li>
‘‘อิมํ ตฺวํ ทสมํ ตาว, ทฬฺหํ กตฺวา สมาทิย;  
  
ตุลาภูโต ทโฬฺห หุตฺวา, สโมฺพธิํ ปาปุณิสฺสสิฯ  
</li>
  
<li>
‘‘ยถาปิ ปถวี นาม, นิกฺขิตฺตํ อสุจิํ สุจิํ;  
  
อุเปกฺขติ อุโภเปเต, โกปานุนยวชฺชิตาฯ  
</li>
  
<li>
‘‘ตเถว  
ตฺวํ สุขทุเกฺข, ตุลาภูโต สทา ภว;  
  
อุเปกฺขาปารมิตํ คนฺตฺวา, สโมฺพธิํ ปาปุณิสฺสสิฯ  
</li>
  
<li>
‘‘เอตฺตกาเยว เต โลเก, เย ธมฺมา โพธิปาจนา;  
  
ตตุทฺธํ นตฺถิ อญฺญตฺร, ทฬฺหํ ตตฺถ ปติฎฺฐห’’ฯ  
</li>
  
<li>
อิเม ธเมฺม สมฺมสโต, สภาวสรสลกฺขเณ;  
  
ธมฺมเตเชน วสุธา, ทสสหสฺสี ปกมฺปถฯ  
</li>
  
<li>
จลตี รวตี ปถวี, อุจฺฉุยนฺตํว ปีฬิตํ;  
  
เตลยเนฺต ยถา จกฺกํ, เอวํ กมฺปติ เมทนีฯ  
</li>
  
<li>
ยาวตา ปริสา อาสิ, พุทฺธสฺส ปริเวสเน;  
  
ปเวธมานา สา ตตฺถ, มุจฺฉิตา เสติ ภูมิยํฯ  
</li>
  
<li>
ฆฎาเนกสหสฺสานิ, กุมฺภีนญฺจ สตา พหู;  
  
สญฺจุณฺณมถิตา ตตฺถ, อญฺญมญฺญํ ปฆฎฺฎิตาฯ  
</li>
  
<li>
อุพฺพิคฺคา  
ตสิตา ภีตา, ภนฺตา พฺยาถิตมานสา;  
  
มหาชนา  
สมาคมฺม, ทีปงฺกรมุปาคมุํฯ  
</li>
  
<li>
‘‘กิํ ภวิสฺสติ โลกสฺส, กลฺยาณมถ ปาปกํ;  
  
สโพฺพ อุปทฺทุโต โลโก, ตํ วิโนเทหิ จกฺขุม’’ฯ  
</li>
  
<li>
เตสํ ตทา สญฺญเปสิ, ทีปงฺกโร มหามุนิ;  
  
‘‘วิสฎฺฐา โหถ มา เภถ  
ภาถ (สพฺพตฺถ)  
, อิมสฺมิํ ปถวิกมฺปเนฯ  
</li>
  
<li>
‘‘ยมหํ  
อชฺช พฺยากาสิํ, พุโทฺธ โลเก ภวิสฺสติ;  
  
เอโส สมฺมสติ ธมฺมํ, ปุพฺพกํ ชินเสวิตํฯ  
</li>
  
<li>
‘‘ตสฺส  
สมฺมสโต ธมฺมํ, พุทฺธภูมิํ อเสสโต;  
  
เตนายํ กมฺปิตา ปถวี, ทสสหสฺสี สเทวเก’’ฯ  
</li>
  
<li>
พุทฺธสฺส วจนํ สุตฺวา, มโน นิพฺพายิ ตาวเท;  
  
สเพฺพ มํ อุปสงฺกมฺม, ปุนาปิ อภิวนฺทิสุํฯ  
</li>
  
<li>
สมาทิยิตฺวา พุทฺธคุณํ, ทฬฺหํ กตฺวาน มานสํ;  
  
ทีปงฺกรํ นมสฺสิตฺวา, อาสนา วุฎฺฐหิํ ตทาฯ  
</li>
  
<li>
ทิพฺพํ มานุสกํ ปุปฺผํ, เทวา มานุสกา อุโภ;  
  
สโมกิรนฺติ ปุเปฺผหิ, วุฎฺฐหนฺตสฺส อาสนาฯ  
</li>
  
<li>
เวทยนฺติ จ เต โสตฺถิํ, เทวา มานุสกา อุโภ;  
  
‘‘มหนฺตํ ปตฺถิตํ ตุยฺหํ, ตํ ลภสฺสุ ยถิจฺฉิตํฯ  
</li>
  
<li>
‘‘สพฺพีติโย วิวชฺชนฺตุ, โสโก โรโค วินสฺสตุ;  
  
มา เต ภวนฺตฺวนฺตรายา  
ภวตฺวนฺตราโย (สี. สฺยา.)  
, ผุส ขิปฺปํ โพธิมุตฺตมํฯ  
</li>
  
<li>
‘‘ยถาปิ สมเย ปเตฺต, ปุปฺผนฺติ ปุปฺผิโน ทุมา;  
  
ตเถว ตฺวํ มหาวีร, พุทฺธญาเณน ปุปฺผสิฯ  
</li>
  
<li>
‘‘ยถา เย เกจิ สมฺพุทฺธา, ปูรยุํ ทส ปารมี;  
  
ตเถว ตฺวํ มหาวีร, ปูรย ทส ปารมีฯ  
</li>
  
<li>
‘‘ยถา เย เกจิ สมฺพุทฺธา, โพธิมณฺฑมฺหิ พุชฺฌเร;  
  
ตเถว ตฺวํ มหาวีร, พุชฺฌสฺสุ ชินโพธิยํฯ  
</li>
  
<li>
‘‘ยถา เย เกจิ สมฺพุทฺธา, ธมฺมจกฺกํ ปวตฺตยุํ;  
  
ตเถว ตฺวํ มหาวีร, ธมฺมจกฺกํ ปวตฺตยฯ  
</li>
  
<li>
‘‘ปุณฺณมาเย  
  
ยถา จโนฺท, ปริสุโทฺธ วิโรจติ;  
  
ตเถว ตฺวํ ปุณฺณมโน, วิโรจ ทสสหสฺสิยํฯ  
</li>
  
<li>
‘‘ราหุมุโตฺต ยถา สูริโย, ตาเปน อติโรจติ;  
  
ตเถว โลกา มุญฺจิตฺวา, วิโรจ สิริยา ตุวํฯ  
</li>
  
<li>
‘‘ยถา  
ยา กาจิ นทิโย, โอสรนฺติ มโหทธิํ;  
  
เอวํ สเทวกา โลกา, โอสรนฺตุ ตวนฺติเก’’ฯ  
</li>
  
<li>
เตหิ ถุตปฺปสโตฺถ โส, ทส ธเมฺม สมาทิย;  
  
เต ธเมฺม ปริปูเรโนฺต, ปวนํ ปาวิสี ตทาติฯ  
</li>
  
สุเมธปตฺถนากถา นิฎฺฐิตาฯ  
</li>
  
  
  
  
  