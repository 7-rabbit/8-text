<h1>สามญฺญผลสุตฺต</h1>
<p> เตนาวุโส  ภควตา…เป.… สมฺมาสมฺพุเทฺธน สามญฺญผลสุตฺตํ กตฺถ ภาสิตํฯ</p>


<p> ราชคเห ภเนฺต ชีวกสฺส โกมารภจฺจสฺส อมฺพวเน ภาสิตํฯ</p>


<p> เกนาวุโส สทฺธิํ ภควตา ภาสิตํฯ</p>


<p> รญฺญา ภเนฺต มาคเธน อชาตสตฺตุนา เวเทหิปุเตฺตน สทฺธิํ ภาสิตํฯ</p>


<p> ตํ  ปนาวุโส สุตฺตํ จตุนฺนํ สุตฺตนิเกฺขปานํ กตเรน สุตฺตนิเกฺขเปน ภควตา นิกฺขิตฺตํฯ</p>


<p> จตุนฺนํ ภเนฺต สุตฺตนิเกฺขปานํ ปุจฺฉาวสิเกน สุตฺตนิเกฺขเปน นิกฺขิตํ ภควตาฯ</p>


<h3>อชาตสตฺตุ</h3>
<p> สา ปนาวุโส ปุจฺฉา เกนากาเรน สมุปฺปนฺนาฯ</p>


<p> ราชา ภเนฺต มาคโธ อชาสตฺตุ เวเทหิปุโตฺต ตทหุโปสเถ ปนฺนรเส โกมุทิยา จาตุมาสินิยา ปุณฺณาย ปุณฺณมาย รตฺติยา เยน ภควา เตนุปสํกมิ, อุปสํกมิตฺวา ภควนฺตํ ทิเฎฺฐว ธเมฺม สํทิฎฺฐิกํ สามญฺญผลํ ปุจฺฉิ, เอวํ โข สา ภเนฺต ปุจฺฉา อุปฺปนฺนาฯ</p>


<p>รมฺมณียา  วต โภ โทสินา รตฺติ, อภิรูปา วต โภ โทสินา รตฺติ, ทสฺสนียา วต โภ โทสินา รตฺติ, ปาสาทิกา วต โภ โทสินา รตฺติ, ลกฺขญฺญา วต โภ โทสินา รตฺติ….</p>


<p>กํ นุขฺวชฺช สมณํ วา พฺราหฺมณํ วา ปยิรุปาเสยฺยาม….</p>


<p>ยํ  โน ปยิรุปสโต จิตฺตํ ปสีเทยฺย….</p>


<h3>ฉราชีวก</h3>
<p>ตฺวํ ปน สมฺม ชีวก กิํ ตุณฺหีสิ –</p>


<p>อยํ  เทว อมฺหากํ ภควา อรหํ สมฺมาสมฺพุโทฺธ อมฺหากํ อมฺพวเน วิหรติฯ</p>


<p>ตํ โข ปน ภควนฺตํ เอวํ กลฺยาโณ กิตฺติสโทฺท อพฺภุคฺคโต ‘‘อิติปิ โส ภควา อรหํ สมฺมาสมฺพุโทฺธ วิชฺชาจรณสมฺปโนฺน สุคโต โลกวิทู อนุตฺตโรปุริสทมฺมสารถิ สตฺถาเทวมนุสฺสานํ พุโทฺธ ภควา’’ติฯ</p>


<p>ตํ เทโว ภควนฺตํ ปยิรุปาสตุ, อเปฺปวนาม เทวสฺส ภควนฺตํ ปยิรุปาสโต จิตฺตํ ปสีเทยฺยฯ</p>


<p>เตน หิ สมฺม ชีวก หตฺถิยานานิ กปฺปาเปหิฯ</p>


<p>กปฺปิตานิ  โข เต เทว หตฺถิยานานิ, ยสฺส ทานิ กาลํ มญฺญสิฯ</p>


<h3>อชาตสตฺตุ</h3>
<p>กิจฺจิ มํ สมฺม ชีวก น วเญฺจสิ, กจฺจิ มํ สมฺม ชีวก น ปลเมฺภสิ….</p>


<p>มา ภายิ มหาราช, มา ภายิ มหาราช….</p>


<p>น ตํ เทว วเญฺจมิ, น ตํ เทว ปลมฺภามิ….</p>


<h3>อชาตสตฺต</h3>
<p>เอโส  มหาราช ภควา, เอโส มหาราช ภควา มชฺฌิมํ ถมฺภํ นิสฺสาย ปุรตฺถาภิมุโข นิสิโนฺน ปุรกฺขโต ภิกฺขุสงฺฆสฺส….</p>


<p>อิมินา เม อุปสเมน อุทยภโทฺท กุมาโร สมนฺนาคโต โหตุ…</p>


<p>อคมา  โข ตฺวํ มหาราช ยถา เปมํฯ</p>


<p>ปุเจฺฉยฺยามหํ ภเนฺต ภควนฺตํ กิญฺจิเทว เทสํ สเจ เม ภควา โอกาสํ กโรติ ปญฺหสฺส เวยฺยากรณายฯ</p>


<p>ปุจฺฉ มหาราช ยทากงฺขสิฯ</p>


<p>ยถา  นุ โข อิมานิ ภเนฺต ปุถุสิปฺปายตนานิ, เสยฺยถิทํ, หตฺถาโรหา อสฺสาโรหา รถิกา ธนุคฺคหา เจลกา จลกา ปิณฺฑทายกา (เปยฺยาล) คณกา มุทฺทิกา, อญฺญานิปิ เอวํ คติกานิ ปุถุสิปฺปายตนานิ, เต เตน สิเปฺปน สนฺทิฎฺฐิกํ สิปฺปผลํ ชีวนฺติ, เต เตน อตฺตานํ สุเขนฺติ ปีเณนฺติ, มาตาปิตโร สุเขนฺติ, ปีเณนฺติ, ปุตฺตทารํ สุเขนฺติ ปีเณนฺติ, มิตฺตามเจฺจ สุเขนฺติ ปีเณนฺติ สมณพฺราหฺมเณสุ อุทฺธคฺคิกํ ทกฺขิณํ ปติฎฺฐเปนฺติ โสวคฺคิกํ สุขวิปากํ สคฺคสํวตฺตนิกํ, สกฺกา นุ โข ภเนฺต เอวเมว ทิเฎฺฐว ธเมฺม สนฺทิฎฺฐิกํ สามญฺญผลํ ปญฺญเปตุํฯ</p>


<p> ตทา  อาวุโส กถํ ภควตา ราชา อชาตสตฺตุ เวเทหิ ปุโตฺต ปฎิปุจฺฉิโต กถญฺจ เตน ภควโต อาโรจิตํฯ</p>


<p> ‘‘อภิชานาสิ โน ตฺวํ มหาราช อิมํ ปญฺหํ อเญฺญ สมณพฺราหฺมเณ ปุจฺฉิตาติ, อภิชานามหํ ภเนฺต อเญฺญ สมณพฺราหฺมเณ ปุจฺฉิตาติ, ยถากถํ ปน เต มหาราช พฺยากริํสุ, สเจ เต อครุ, ภาสสฺสูติ น โข เม ภเนฺต ครุ, ยตฺถสฺส ภควา นิสิโนฺน ภวนฺตรูโป วาติ, เตเนหิ มหาราช ภาสสฺสู’’ติ, เอวํ โข ภเนฺต ตทา ภควตา ราชา มาคโธ อชาตสตฺตุ เวเทหิ ปุโตฺต ปฎิปุจฺฉิโต, เอวํ โข ภเนฺต เตน ตทา ภควโต อาโรจิตํฯ</p>


<h3>ปูรณกสฺสป อยูวาท</h3>
<p> กถญฺจาวุโส  ปูรณกสฺสปสฺส สนฺติเก ปุจฺฉาวิสฺสชฺชนา อโหสิฯ</p>


<p> เอกมิทํ ภเนฺต สมยํ ราชา มาคโธ อชาตสตฺตุ เวเทหิปุโตฺต เยน ปูรโณ กสฺสโป เตนุปสงฺกมิ, อุปสงฺกมิตฺวา ปูรณํ กสฺสปํ สนฺทิฎฺฐิกํ สามญฺญผลํ ปุจฺฉิ, อถ โข ภเนฺต ปูรโณ กสฺสโป กโรโต โข มหาราช การยโต, ฉินฺทโต เฉทาปยโต, ปจโต ปาจาปยโต, โสจยโต โสจาปยโต (เปยฺยาล) กโรโต น กรียติ ปาปํ ตฺยาทินา รโญฺญ มาคธสฺส อชาตสตฺตุสฺส เวเทหิปุตฺตสฺส สํทิฎฺฐิ กํ สามญฺญผลํ ปุโฎฺฐ สมาโน อกิริยํ พฺยากาสิ, เอวํ โข ภเนฺต ปูรณสฺส กสฺสปสฺส สนฺติเก ปุจฺฉาวิสฺสชฺชนา อโหสิฯ</p>


<h3>ปูรณกสฺสปวาท</h3>
<p>นิสฺสิริโก  วต อาวุโส ปูรณสฺส กสฺสปสฺส วาโท อนตฺถสํหิโต ชิคุจฺฉนีโย อติวิย ภยานโก, เย ตสฺส วจนํ โสตพฺพํ สทฺธาตพฺพํ มเญฺญยฺยุํ, เตสํ ตํ อสฺส ทีฆรตฺตํ อหิตาย ทุกฺขาย, เอตฺตเกเนว อชฺช มยํ ปุจฺฉาวิสฺสชฺชนํ ถเปสฺสามฯ</p>


<h3>มกฺขลิโคสาล อยูวาท</h3>
<p> ปุริมทิวเส อาวุโส มยา สามญฺญผลสุตฺตสฺส นิทานปริยาปนฺนานิ ปุจฺฉิตพฺพฎฺฐานานิ กานิจิ กานิจิ ปุจฺฉิตานิ, ตยา จ สุฎฺฐุ วิสฺสชฺชิตานิ, อชฺช ปน ยถานุปฺปตฺตมกฺขลิโคสาย วาทโต ปฎฺฐาย ปุจฺฉิสฺสามิ, มกฺขลิ ปน อาวุโส</p>


<p>โคสาโล  รญฺญา มาคเธน อชาตสตฺตุนา เวเทหิปุเตฺตน สนฺทิฎฺฐิกํ สามญฺญผลํ ปุโฎฺฐ กถํ พฺยากาสิฯ</p>


<p> เอกมิทํ ภเนฺต สมยํ ราชา มาคโธ อชาตสตฺตุ เวเทหิปุโตฺต เยน มกฺขลิโคสาโล เตนุปสํกมิ, อุปสํกมิตฺวา มกฺขลิํ โคสาลํ สนฺทิฎฺฐิกํ สามญฺญผลํ ปุจฺฉิ, อถ โข ภเนฺต มกฺขลิโคสาโล ราชานํ มาคธํ อชาตสตฺตุํ เวเทหิปุตฺตํ เอตทโวจ ‘‘นตฺถิ มหาราช เหตุ นตฺถิ ปจฺจโย สตฺตานํ สํกิเลสาย, อเหตู อปจฺจยา สตฺตา สํกิลิสฺสนฺติฯ นตฺถิ มหาราช เหตุ นตฺถิ ปจฺจโย สตฺตานํ วิสุทฺธิยา, อเหตู อปจฺจยา สตฺตา วิสุชฺฌนฺติ, (เปยฺยาล) จุลฺลาสีติ มหากปฺปิโน สตสหสฺสานิ, ยานิ พาเล จ ปณฺฑิเต จ สนฺธาวิตฺวา สํสริตฺวา ทุกฺขสฺสนฺตํ กริสฺสนฺติ, ตตฺถ นตฺถิ ‘อิมินาหํ สีเลน วา วเตน วา ตเปน วา พฺรหฺมจริเยน วา อปริปกฺกํ วา กมฺมํ ปริปาเจสฺสามิ, ปริปกฺกํ วา กมฺมํ ผุสฺส ผุสฺส พฺยนฺติํ กริสฺสามี’ติ เหวํ นตฺถิฯ โทณมิเต สุขทุเกฺข, ปริยนฺตกเต สํสาเร นตฺถิ หายนวฑฺฒเน, นตฺถิ อุกฺกํสาวกํเสฯ เสยฺยถาปิ นาม สุตฺตปุเฎฺฐ ขิเตฺต นิเพฺพฐิยมานเมว ปเลติ, เอวเมว พาเล จ ปณฺฑิเต จ สนฺธาวิตฺวา สํสริตฺวา ทุกฺขสฺสนฺตํ กริสฺสนฺตี’’ติ, อิตฺถํ โข ภเนฺต รโญฺญ มาคธสฺส อชาตสตฺตุสฺส เวเทหิปุตฺตสฺส มกฺขลิโคสาโล สนฺทิฎฺฐิกํ สามญฺญผลํ ปุโฎฺฐ สมาโน สํสารสุทฺธิํ พฺยากาสิฯ</p>


<h3>มกฺขลิโคสาลวาท</h3>
<p>อยมฺปิ  อาวุโส วาโท นิสฺสิริโกเยว อนตฺถสํหิโต ชิคุจฺฉนีโย อติ วิย ภยานโก, เย ตสฺส วจนํ โสตพฺพํ สทฺธาตพฺพํ มเญฺญยฺยุํ, เตสํ ตํ อสฺส ทีฆรตฺตํ อหิตาย ทุกฺขายฯ</p>


<h3>อชิตเกสกมฺพลวาท</h3>
<p> อถาปรมฺปิ  ปุจฺฉามิ, อชิโต ปน อาวุโส เกสกมฺพโล รญฺญา มาคเธน อชาตสตฺตุนา เวเทหิปุเตฺตน สนฺทิฎฺฐิกํ สามญฺญผลํ ปุโฎฺฐ กถํ พฺยากาสิฯ</p>


<p> เอกมิทํ ภเนฺต สมยํ ราชา มาคโธ อชาตสตฺตุ เวเทหิปุโตฺต เยน อชิโต เกสกมฺพโล เตนุปสงฺกมิ, อุปสงฺกมิตฺวา อชิตํ เกสกมฺพลํ สนฺทิฎฺฐิกํ สามญฺญผลํ ปุจฺฉิ, อถ โข ภเนฺต อชิโต เกสกมฺพโล ราชานํ มาคธํ อชาตสตฺตุํ เวเทหิปุตฺตํ เอตทโวจ ‘‘นตฺถิ มหาราช ทินฺนํ, นตฺถิ ยิฎฺฐํ, นตฺถิ หุตํ, นตฺถิ สุกตทุกฺกฎานํ กมฺมานํ ผลํ วิปาโก, นตฺถิ อยํ โลโก, นตฺถิ ปโร โลโก, นตฺถิ มาตา, นตฺถิ ปิตา, นตฺถิ สตฺตา โอปปาติกา, นตฺถิ โลเก สมณพฺราหฺมณา สมฺมคฺคตา สมฺมาปฎิปนฺนา, เย อิมญฺจ โลกํ ปรญฺจ โลกํ สยํ อภิญฺญา สจฺฉิกตฺวา ปเวเทนฺติฯ (เปยฺยาล) พาเล จ ปณฺฑิเต จ กายสฺส เภทา อุจฺฉิชฺชนฺติ วินสฺสนฺตี’’ติฯ อิตฺถํ โข ภเนฺต รโญฺญ มาคธสฺส อชาตสตฺตุสฺส เวเทหิปุตฺตสฺส อชิโต เกสกมฺพโล  สนฺทิฎฺฐิกํ สามญฺญผลํ ปุโฎฺฐ สมาโน อุเจฺฉทํ พฺยากาสิฯ</p>


<h3>อชิตเกสกมฺพล</h3>
<p>อยมฺปิ  โข อาวุโส นิสฺสิริโกเยว, อนตฺถสํหิโต ชิคุจฺฉนีโย อติ วิย ภยานโก, เย ตสฺส วจนํ โสตพฺพํ สทฺธาตพฺพํ มเญฺญยฺยุํ, เตสํ ตํ อสฺส ทีฆรตฺตํ อหิตาย ทุกฺขายฯ</p>


<h3>ปกุธกจฺจายนวาท</h3>
<p> อถาปรมฺปิ  ปุจฺฉามิ, ปกุโธ ปน อาวุโส กจฺจายโน รญฺญา มาคเธน อชาตสตฺตุนา เวเทหิปุเตฺตน สนฺทิฎฺฐิกํ สามญฺญผลํ ปุโฎฺฐ กถํ พฺยากาสิฯ</p>


<p> เอกมิทํ ภเนฺต สมยํ ราชา มาคโธ อชาตสตฺตุ เวเทหิปุโตฺต เยน ปกุโธ กจฺจายโน เตนุปสงฺกมิ, อุปสงฺกมิตฺวา ปกุธํ กจฺจายนํ สนฺทิฎฺฐิกํ สามญฺญผลํ ปุจฺฉิ, อถ โข ภเนฺต ปกุโธ กจฺจายโน ราชานํ มาคธํ อชาสตฺตุํ เวเทหิปุตฺตํ เอตทโวจ ‘‘สตฺติเม มหาราช กายา อกฎา อกฎวิธา อนิมฺมิตา อนิมฺมาตา วญฺจา กูฎฎฺฐา เอสิกฎฺฐายิตา, เต น อิญฺชนฺติ, น วิปริณาเมนฺติ, น อญฺญมญฺญํ พฺยาพาเธนฺติ, นาลํ อญฺญมญฺญสฺส สุขาย วา ทุกฺขาย วา สุขทุกฺขาย วาฯ กตเม สตฺต, ปถวีกาโย, อาโปกาโย, เตโชกาโย  วาโยกาโย, สุเข, ทุเกฺข, ชีเว สตฺตเมฯ อิเม สตฺตกายา อกฎา อกฎวิธา อนิมฺมิตา อนิมฺมาตา วญฺจฺยา กูฎฎฺฐา เอสิกฎฺฐายิตา, เต น อิญฺชนฺติ, น วิปริณาเมนฺติ, น อญฺญมญฺญํ พฺยาพาเธนฺติ, นาลํ อญฺญมญฺญสฺส สุขาย วา ทุกฺขาย วา สุขทุกฺขาย วาฯ ตตฺถ นตฺถิ หนฺตา วา ฆาเตตา วา, โสตา วา สาเวตา วา, วิญฺญาตา วา วิญฺญาเปตา วา, โยปิ ติเณฺหน สเตฺถน สีสํ ฉินฺทติ, น โกจิ กิญฺจิ ชิวิตา โวโรเปติ, สตฺตนฺนํเตฺวว กายานมนฺตเรน สตฺถํ วิวรมนุปตตี’’ติฯ อิตฺถํ โข ภเนฺต รโญฺญ มาคธสฺส อชาตสตฺตุสฺส เวเทหิปุตฺตสฺส ปกุโธ กจฺจายโน สามญฺญผลํ ปุโฎฺฐ สมาโน อเญฺญน อญฺญํ พฺยากาสิฯ</p>


<h3>ปกุธกจฺจายนวาท</h3>
<p>อยมฺปิ  โข อาวุโส วาโท ปุริมวาโทวิย นิสฺสิริโกเยว อนตฺถสํหิโต ชิคุจฺฉนีโย อติวิย ภยานโกฯ</p>


<h3>นิคณฺฐนาฎปุตฺตวาท</h3>
<p> อถาปรมฺปิ ปุจฺฉามิ, นิคโณฺฐ ปนาวุโส นาฎปุโตฺต รญฺญา มาคเธน อชาตสตฺตุนา เวเทหิปุเตฺตน สนฺทิฎฺฐิกํ สามญฺญผลํ ปุโฎฺฐ กถํ พฺยากาสิฯ</p>


<p> เอกมิทํ ภเนฺต สมยํ ราชา มาคโธ อชาตสตฺตุ เวเทหิปุโตฺต เยน นิคโณฺฐ นาฎปุโตฺต เตนุปสํกมิ, อุปสํกมิตฺวา นิคณฺฐํ นาฎปุตฺตํ สนฺทิฎฺฐิกํ สามญฺญผลํ ปุจฺฉิ, อถ โข นิคโณฺฐ นาฎปุโตฺต ราชานํ มาคธํ อชาตสตฺตุํ เวเทหิปุตฺตํ เอตทโวจ, ‘‘อิธ มหาราช นิคโณฺฐ จาตุยามสํวรสํวุโต โหติ, กถญฺจ มหาราช</p>


<p>นิคโณฺฐ  จาตุยามสํวรสํวุโต โหติ, อิธ มหาราช นิคโณฺฐ สพฺพวาริวาริโต จ โหติ, สพฺพวาริยุโตฺต จ, สพฺพวาริธุโต จ, สพฺพวาริผุโฎ จฯ เอวํ โข มหาราช นิคโณฺฐ จาตุยามสํวรสํวุโต โหติ, ยโต โข มหาราช นิคโณฺฐ เอวํ จาตุยามสํวรสํวุโต โหติฯ อยํ วุจฺจติ มหาราช นิคโณฺฐ คตโตฺต จ ยตโตฺต จ ฐิตโตฺต จา’’ติฯ อิตฺถํ โข ภเนฺต รโญฺญ มาคธสฺส อชาตสตฺตุสฺส เวเทหิปุตฺตสฺส นิคโณฺฐ นาฎปุโตฺต สนฺทิฎฺฐิกํ สามญฺญผลํ ปุโฎฺฐ สมาโน จาตุยามสํวรํ พฺยากาสิฯ</p>


<h3>นิคณฺฐวาท</h3>
<p>เอตสฺส  ปนาวุโส วาเท โกจิ สาสนานุโลมวาโท อตฺถิ, อสุทฺธลทฺธิตาย ปน เอโสปิ วาโท ชิคุจฺฉนีโยเยว, เสยฺยถาปิ โภชนํ คูถมิสฺสํ คารโยฺหเยว อารกา ปริวชฺชิตโพฺพเยว, เสยฺยถาปิ วิสสํสโฎฺฐ อาปานียกํโสฯ</p>


<h3>สิญฺจญฺญวาท</h3>
<p> อถาปรมฺปิ  ปุจฺฉามิ, สญฺจโย ปนาวุโส เพลฎฺฐปุโตฺต สนฺทิฎฺฐิกํ สามญฺญผลํ ปุโฎฺฐ กถํ พฺยากาสิฯ</p>


<p> เอกมิทํ ภเนฺต สมยํ ราชา มาคโธ อชาตสตฺตุ เวเทหิปุโตฺต เยน สญฺจโย เพลฎฺฐปุโตฺต เตนุปสงฺกมิ, อุปสงฺกมิตฺวา สญฺจยํ เพลฎฺฐปุตฺตํ เอตทโวจ, ‘‘ยถา นุ โข อิมานิ โภ สญฺจย ปุถุสิปฺปายตนานิ, เสยฺยถิทํ, หตฺถาโรหา อสฺสโรหา…เป.… สกฺกา นุ โข โภ สญฺจย เอวเมว ทิเฎฺฐว ธเมฺม สนฺทิฎฺฐิกํ สามญฺญผลํ ปญฺญเปตุ’’นฺติ, เอวํ วุเตฺต ภเนฺต สญฺจโย เพลฎฺฐปุโตฺต ราชานํ มาคธํ อชาตสตฺตุํ เวเทหิปุตฺตํ เอตทโวจฯ</p>


<p>‘‘อตฺถิ ปโรโลโกติ อิติ เจ มํ ปุจฺฉสิ, อตฺถิ ปโร โลโกติ อิติ เจ เม อสฺส, อตฺถิ ปโร</p>


<p>โลโกติ  อิติ เต นํ พฺยากเรยฺยํ, เอวนฺติปิ เม โน, ตถาติปิ เม โน, อญฺญถาติปิ เม โน, โนติปิ เม โน, โน โนติปิ เม โน…เป.… เนว โหติ น น โหติ ตถาคโต ปรํ มรณาติ อิติ เจ มํ ปุจฺฉสิ, เนว โหติ น น โหติ ตถาคโต ปรํ มรณาติ อิติ เจ เม อสฺส, เนว โหติ น น โหติ ตถาคโต ปรํ มรณาติ อิติ เต นํ พฺยากเรยฺยํ, เอวนฺติปิ เม โน, ตถาติปิ เม โน, อญฺญถาติปิ เม โน, โนติปิ เม โน, โน โนติปิ เม โน’’ติฯ อิตฺถํ โข ภเนฺต รโญฺญ มาคธสฺส อชาตสตฺตุสฺส เวเทหิปุตฺตสฺส สญฺจโย เพลฎฺฐปุโตฺต สนฺทิฎฺฐิกํ สามญฺญผลํ ปุโฎฺฐ สมาโน วิเกฺขปํ พฺยากาสิฯ</p>


<h3>ติตฺถิอยูวาท</h3>
<p>สเพฺพปิ  อาวุโส เอเต ฉนฺนํ สตฺถารานํ วาทา นิสฺสิริกาเยว ชิคุจฺฉนียาเยว อนตฺถสํหิตาเยว, พาลานํ ภิโยฺยโส มตฺตาย สโมฺมหาย สํวตฺตนฺติ อนตฺถายฯ</p>


<p>อชฺช  ปน อาวุโส กาโล อติกฺกโนฺต, เสฺวเยว ภควตา วุตฺตํ ปณีตํ ปสฎฺฐํ สนฺทิฎฺฐิกผลํ ปุจฺฉามฯ</p>


<p> ปุริมทิวเสสุ อาวุโส สามญฺญผลสุตฺตสฺส ปุพฺพภาเค ยาว ฉสตฺถารมิจฺฉาวาทปริโยสานํ ปุจฺฉนวิสฺสชฺชนํ อเมฺหหิ กตํ, อชฺช ปน ยถานุปฺปตฺตํ ภควตา เทสิตสามญฺญผลสุตฺตาธิกาเร ปุจฺฉาวิสฺสชฺชนํ กริสฺสามฯ ภควา ปน อาวุโส รญฺญา มาคเธน อชาตสตฺตุนา เวเทหิปุเตฺตน สนฺทิฎฺฐิกํ สามญฺญผลํ ปุโฎฺฐ กถํ พฺยากาสิฯ</p>


<p> ภควา ภเนฺต ติธา วิภชิตฺวา รโญฺญ มาคธสฺส อชาตสตฺตุสฺส เวเทหิปุตฺตสฺส สนฺทิฎฺฐิกํ สามญฺญผลํ ปุโฎฺฐ พฺยากาสิฯ</p>


<p> กถญฺจาวุโส  ภควา รโญฺญ มาคธสฺส อชาตสตฺตุโน เวเทหิปุตฺตสฺส ปฐมํ สนฺทิฎฺฐิกํ สามญฺญผลํ เทเสสิฯ</p>


<p> ทาสํ ภเนฺต ปพฺพชิตํ อุปมาภาเวน นิทฺทิสิตฺวา รโญฺญ มาคธสฺส อชาตสตฺตุสฺส เวเทหิปุตฺตสฺส ภควา ปฐมํ สนฺทิฎฺฐิกํ สามญฺญผลํ เทเสสิฯ</p>


<p>โสหํ  ภเนฺต ภควนฺตมฺปิ ปุจฺฉามิ, ยถา นุ โข อิมานิ ภเนฺต ปุถุสิปฺปายตนานิ เสยฺยถิทํ…เป.… สกฺกา นุ โข ภเนฺต เอว เมว ทิเฎฺฐว ธเมฺม สนฺทิฎฺฐิกํ สามญฺญผลํ ปญฺญเปตุํ –</p>


<p>อจฺฉริยํ  อาวุโส อพฺภุตํ อาวุโส, ยาว สฺวาขาตสฺส พุทฺธสาสนสฺส มหิทฺธิกตา มหานุภาวตา, ยตฺรหิ นาม ทาโสปิ นิหีนชโจฺจ เอวํ สฺวาขาเต พุทฺธสาสเน ปพฺพชิตฺวา อตฺตโน อิสฺสรภูเตน รญฺญาปิ วนฺทนียตฺตํ ครุกรณียตฺตํ ปาปุณิสฺสติ, สุปญฺญตฺตเมตํ ภควตา ปฐมํ สนฺทิฎฺฐิกผลํฯ</p>


<p> กถํ  ปนาวุโส ภควา รโญฺญ มาคธสฺส อชาตสตฺตุโน เวเทหิปุตฺตสฺส ทุติยํ สนฺทิฎฺฐิกํ สามญฺญผลํ เทเสสิฯ</p>


<p> กสฺสกํ ภเนฺต ปพฺพชิตํ อุปมาภาเวน ทเสฺสตฺวา ภควา รโญฺญ มาคธสฺส อชาตสตฺตุสฺส เวเทหิปุตฺตสฺส สนฺทิฎฺฐิกํ สามญฺญผลํ เทเสสิฯ</p>


<p>อจฺฉริยํ  อาวุโส อพฺภุตํ อาวุโส, ยาว พุทฺธสาสนสฺส สฺวาขาตตา มหิทฺธิกตา มหานุภาวตา, ยตฺรหิ นาม กสฺส โกปิ คุณรหิโต เอวํ สฺวาขาเต พุทฺธสาสเน ปพฺพชิตฺวา รฎฺฐธิปตินา มนุสฺสโลเก เทวภูเตน รญฺญาปิ ครุกรณียตํ วนฺทนียตํ ปาปุณิสฺสติ, สุปญฺญตฺตเมตํ อาวุโส ภควตา ทุติยํ สนฺทิฎฺฐิกผลํฯ</p>


<p> กถญฺจา  ปนาวุโส ภควา ปุริเมหิ สนฺทิฎฺฐิกสามญฺญผเลหิ อภิกฺกนฺตตรญฺจ ปณีตตรญฺจ สนฺทิฎฺฐิกํ สามญฺญผลํ รโญฺญ เทเสสิฯ</p>


<p> ภควา ภเนฺต พุทฺธุปฺปาทโต ปฎฺฐาย กุลปุตฺตสฺส ปพฺพชิต ภาวํ, ตสฺส จ สีลสมฺปทํ, ตสฺส จ อินฺทฺริเยสุ คุตฺตทฺวารตํ, อริยญฺจสติสมฺปชญฺญํ, อริยญฺจ สนฺตุฎฺฐิํ, ปญฺจนฺนญฺจ นีวรณานํ ปหานํ, จตฺตาริ จ ฌานานิ, อฎฺฐ จ วิชฺชาโย, ตาหิ ตาหิ อุปมาหิ วิตฺถารโต วิภชิตฺวา รโญฺญ มาคธสฺส อชาตสตฺตุสฺส เวเทหิปุตฺตสฺส สนฺทิฎฺฐิกํ สามญฺญผลํ ปุริเมหิ สนฺทิฎฺฐิเกหิ สามญฺญผเลหิ อภิกฺกนฺตตรญฺจ ปณีตตรญฺจ เทเสสิฯ</p>


<p>สกฺกา  ปน ภเนฺต ทิเฎฺฐว ธเมฺม สนฺทิฎฺฐิกํ สามญฺญผลํ, ปุริเมหิ สนฺทิฎฺฐิเกหิ สามญฺญผเลหิ อภิกฺกนฺตตรญฺจ ปณีตตรญฺจ ปญฺญเปตุํฯ</p>


<p>สกฺกา มหาราชา, เตน หิ มหาราช สุโณหิ สาธุกํ มนสิกโรหิ ภาสิสฺสามิฯ</p>


<p> กถญฺจ  ปนาวุโส ภิกฺขุ สีลสมฺปโนฺน โหติ, กถญฺจ ภควา รโญฺญ มาคธสฺส อชาตสตฺตุโน เวเทหิปุตฺตสฺส จูฬสีลํ วิภชิตฺวา เทเสสิฯ</p>


<p> ‘‘กถญฺจ  มหาราช ภิกฺขุ สีลสมฺปโนฺน โหติฯ อิธ มหาราช ภิกฺขุ ปาณาติปาตํ ปหาย ปาณาติปาตา ปฎิวิรโต โหติ นิหิตทโณฺฑ นิหิตสโตฺถ ลชฺชี ทยาปโนฺน, สพฺพปาณภูตหิตานุกมฺปี วิหรติฯ อิทมฺปิสฺส โหติ สีลสฺมิํ’’ เอวมาทินา ภเนฺต ภควา รโญฺญ มาคธสฺส อชาตสตฺตุสฺส เวเทหิปุตฺตสฺส ฉพฺพีสติยา อากาเรหิ จูฬสีลํ วิภชิตฺวา เทเสสิฯ</p>


<p>สาธุ  สาธุ อาวุโส, สาธุ สาธุ อาวุโส ยํ ภิกฺขุ เอวํ สฺวาขาเต พุทฺธสาสเน สทฺธาปพฺพาชิโต อิมินา จ จูฬสีเลน สมนฺนาคโต วิหเรยฺยฯ</p>


<p>อิทานิ  ปน กาโล อติกฺกโนฺตฯ</p>


<p>สุเว ยถานุปฺปตฺตฎฺฐานโต ปฎฺฐาย ปุจฺฉาวิสฺสชฺชนํ กริสฺสามฯ</p>


<p> กถํ ปนาวุโส รโญฺญ มาคธสฺส อชาตสตฺตุโน เวเทหิปุตฺตสฺส มชฺฌิมสีลญฺจ มหาสีลญฺจ วิภชิตฺวา เทเสสิฯ</p>


<p> ‘‘ยถา วา ปเนเก โภโนฺต สมณพฺราหฺมณา สทฺธาเทยฺยานิ โภชนานิ ภุญฺชิตฺวา เต เอวรูปํ พีชคามภูตคามสมารมฺภํ อนุยุตฺตา วิหรนฺติฯ เสยฺยถิทํฯ มูลพีชํ ขนฺธพีชํ ผฬุพีชํ อคฺคพีชํ พีชพีชเมว ปญฺจมํ, อิติ เอวรูปา พีชคามภูตคามสมารมฺภา ปฎิวิรโต โหติฯ อิทมฺปิสฺส โหติ สีลสฺมิํ’’ เอวมาทินา ภเนฺต ภควา รโญฺญ มาคธสฺส อชาตสตฺตุสฺส เวเทหิปุตฺตสฺส มชฺฌิมสีลญฺจ มหาสีลญฺจ วิตฺถารโต วิภชิตฺวา เทเสสิฯ</p>


<p>สาธุ  สาธุ อาวุโส, สาธุ โข อาวุโส ยํ ภิกฺขุ เอวํ สฺวาขาเต พุทฺธสาสเน สทฺธาปพฺพชิโต เอวํ อริเยน สีเลน สมนฺนาคโต วิหเรยฺยฯ</p>


<p> กถํ ปนาวุโส อริยํ อินฺทฺริยสํวรญฺจ อริยํ สติสมฺปชญฺญญฺจ อริยํ สโนฺตสญฺจ ภควา รโญฺญ มาคธสฺส อชาตสตฺตุสฺส วิภชิตฺวา เทเสสิฯ</p>


<p> อิธ มหาราช ภิกฺขุ จกฺขุนา รูปํ ทิสฺวา น นิมิตฺตคฺคาหี โหติ นนุพฺยญฺชนคฺคาหี, ยตฺวาธิกรณเมนํ จกฺขุนฺทฺริยํ อสํวุตํ วิหรนฺตํ อภิชฺฌาโทมนสฺสา ปาปกา อกุสลา ธมฺมา อนฺวาสฺสเวยฺยุํ, ตสฺส สํวราย ปฎิปชฺชติ, รกฺขติ จกฺขุนฺทฺริยํ, จกฺขุนฺทฺริเย สํวรํ อาปชฺชติ, เอวมาทินา จฯ</p>


<p>อิธ มหาราช ภิกฺขุ สติสมฺปชเญฺญน สมนฺนาคโต โหติ, อภิกฺกเนฺต ปฎิกฺกเนฺต สมฺปชนการี โหติ,</p>


<p>อาโลกิเต  วิโลกิเต สมฺปชานการี โหติ, สมิญฺชิเต ปสาริเต สมฺปชานการี โหติ, สงฺฆาฎิปตฺตจีวรธารเณ สมฺปชานการี โหติ, อสิเต ปีเต ขายิเต สายิเต สมฺปชานการี โหติ, อุจฺจารปสฺสาวกเมฺม สมฺปชานการี โหติ, คเต ฐิเต นิสิเนฺน สุเตฺต ชาคริเต ภาสิเต ตุณฺหีภาเว สมฺปชานการี โหติ, เอวํ โข มหาราช ภิกฺขุ สติสมฺปชเญฺญน สมนฺนาคโต โหติฯ</p>


<p>กถญฺจ มหาราช ภิกฺขุ สนฺตุโฎฺฐ โหติ, อิธ มหาราช ภิกฺขุ สนฺตุโฎฺฐ โหติ กายปริหาริเกน จีวเรน กุจฺฉิปริหาริเกน ปิณฺฑปาเตนฯ</p>


<p>เอวมาทินา ภเนฺต ภควา รโญฺญ มาคธสฺส อชาตสตฺตุสฺส เวเทหิปุตฺตสฺส อริยญฺจ อินฺทฺริเยสุคุตฺตทฺวารตํ อริยญฺจ สติสมฺปชญฺญํ อริยญฺจ สโนฺตสํ วิภชิตฺวา เทเสสิฯ</p>


<p>สาธุ  สาธุ อาวุโส, สาธุ โข อาวุโส ยํ ภิกฺขุ เอวํ สฺวาขาเต พุทฺธสาสเน สทฺธาปพฺพชิโต อิมินา จ อริเยน อินฺทฺริยสํวเรน สมนฺนาคโต, อิมินา จ อริเยน สติสมฺปชเญฺญน</p>


<p>สมนฺนาคโต , อิมาย จ อริยาย สนฺตุฎฺฐิยา สมนฺนาคโต วิหเรยฺยฯ</p>


<p> กถํ ปนาวุโส ภควา รโญฺญ มาคธสฺส อชาตสตฺตุสฺส เวเทหิปุตฺตสฺส นีวรณปหานํ วิภชิตฺวา เทเสสิฯ</p>


<p> โส เอวํ อริเยน สีลกฺขเนฺธน สมนฺนาคโต, อริเยน อินฺทฺริยสํวเรน สมนฺนาคโต, อริเยน สติสมฺปชเญฺญน สมนฺนาคโต, อริยาย สนฺตุฎฺฐิยา สมนฺนาคโต, วิวิตฺตํ เสนาสนํ ภชติ อรญฺญํ รุกฺขมูลํ ปพฺพตํ กนฺทรํ คิริคุหํ สุสานํ วนปตฺตํ อโพฺภกาสํ ปลาลปุญฺชํฯ โส ปจฺฉาภตฺตํ ปิณฺฑปาตปฎิกฺกโนฺต นิสีทติ ปลฺลงฺกํ อาภุญฺชิตฺวา อุชุํ กายํ ปณิธาย ปริมุขํ สติํ อุปฎฺฐเปตฺวาฯ โส อภิชฺฌํ โลเก ปหาย วิคตาภิเชฺฌน เจตสา วิหรติ…เป.… ตสฺสิเม ปญฺจ นีวรเณ ปหีเน อตฺตนิ สมนุปสฺสโต ปาโมชฺชํ ชายติ, ปมุทิตสฺส ปีติ ชายติ, ปีติมนสฺส กาโย ปสฺสมฺภติ, ปสฺสทฺธกาโย  สุขํ เวเทหิ, สุขิโน จิตฺตํ สมาธิยติฯ เอวํ โข ภเนฺต ภควา รโญฺญ มาคธสฺส อชาตสตฺตุสฺส เวเทหิปุตฺตสฺส นีวรณปฺปหานํ วิภชิตฺวา วิตฺถารโต เทเสสิฯ</p>


<p>สาธุ  สาธุ อาวุโส, สาธุ โข อาวุโส ยํ ภิกฺขุ เอวํ สฺวาขาเต พุทฺธสาสเน สทฺธาปพฺพชิโต เอวํ ปญฺจนีวรเณ ปชหิตฺวา เตหิ จิตฺตํ วิโสเธตฺวา วิหเรยฺยฯ</p>


<p> กถญฺจาวุโส  ภควา รโญฺญ มาคธสฺส อชาตสตฺตุสฺส เวเทหิปุตฺตสฺส ปฐมํ สนฺทิฎฺฐิกํ สามญฺญผลํ เทเสสิ, ปุริเมหิ สนฺทิฎฺฐิเกหิ สามญฺญผเลหิ อภิกฺกนฺตตรญฺจ ปณีตตรญฺจฯ</p>


<p> โส วิวิเจฺจว กาเมหิ วิวิจฺจ อกุสเลหิ ธเมฺมหิ สวิตกฺกํ สวิจารํ วิเวกชํ ปีติสุขํ ปฐมํ ฌานํ อุปสมฺปชฺช วิหรติ…เป.… อิทมฺปิ โข มหาราช สนฺทิฎฺฐิกํ สามญฺญผลํ ปุริเมหิ สนฺทิฎฺฐิเกหิ สามญฺญผเลหิ อภิกฺกนฺตตรญฺจ</p>


<p>ปณีตตรญฺจ ฯ เอวํ โข ภเนฺต ภควา รโญฺญ มาคธสฺส อชาตสตฺตุสฺส เวเทหิปุตฺตสฺส ปฐมํ สนฺทิฎฺฐิกํ สามญฺญผลํ ปุริเมหิ สนฺทิฎฺฐิเกหิ สามญฺญผเลหิ อภิกฺกนฺตตรญฺจ ปณีตตรญฺจ เทเสสิฯ</p>


<p>สาธุ  สาธุ อาวุโส, สาธุ โข อาวุโส ยํ ภิกฺขุ เอวํ สฺวาขาเต พุทฺธสาสนสงฺขาเต ธมฺมวินเย ปพฺพชิตฺวา เอวํ ปฐมํ ฌานํ</p>


<p>อุปสมฺปชฺช  วิเวกเชน ปีติสุเขน อตฺตโน กายํ อภิสเนฺทยฺย ปริสเนฺทยฺย ปริปูเรยฺยฯ</p>


<p> กถญฺจาวุโส  ภควา ทุติยญฺจ ตติยญฺจ จตุตฺถญฺจ สนฺทิฎฺฐิกํ สามญฺญผลํ เทเสสิ, ปุริเมหิ สนฺทิฎฺฐิเกหิ สามญฺญผเลหิ อภิกฺกนฺตตรญฺจ ปณีตตรญฺจฯ</p>


<p> ปุน จ ปรํ มหาราช ภิกฺขุ วิตกฺกวิจารานํ วูปสมา อชฺฌตฺตํ สมฺปสาทนํ เจตโส เอโกทิภาวํ อวิตกฺกํ อวิจารํ สมาธิชํ ปีติสุขํ ทุติยํฌานํ อุปสมฺปชฺช วิหรติ เอวมาทินา ภเนฺต ภควา รโญฺญ มาคธสฺส อชาตสตฺตุสฺส เวเทหิปุตฺตสฺส ทุติยญฺจ ตติยญฺจ จตุตฺถญฺจ สนฺทิฎฺฐิกํ สามญฺญผลํ ปุริเมหิ สนฺทิฎฺฐิเกหิ สามญฺญผเลหิ อภิกฺกนฺตตรญฺจ ปณีตตรญฺจ เทเสสิฯ</p>


<p>สาธุ  สาธุ อาวุโส, สาธุ โข อาวุโส ยํ ภิกฺขุ เอวํ สฺวาขาเต พุทฺธสาสนสงฺขาเต ธมฺมวินเย สทฺธาปพฺพชิโต เอวํ ทุติยฌานญฺจ ตติยฌานญฺจ จตุตฺถฌานญฺจ อุปสมฺปชฺช เตหิ ฌานสุเขหิ อตฺตโน กายํ อภิสเนฺทตฺวา ปริสเนฺทตฺวา ปริปูเรตฺวา วิหเรยฺยฯ</p>


<p> กถญฺจ  ปนาวุโส ภควา รโญฺญ มาคธสฺส อชาตสตฺตุสฺส เวเทหิปุตฺตสฺส อปรมฺปิ สนฺทิฎฺฐิกํ สามญฺญผลํ เทเสสิ, ปุริเมหิ สนฺทิฎฺฐิเกหิ สามญฺญผเลหิ อภิกฺกนฺตตรญฺจ ปณีตตรญฺจฯ</p>


<p> โส เอวํ สมาหิเต จิเตฺต ปริสุเทฺธ ปริโยทาเต อนงฺคเณ วิคตูปกฺกิเลเส มุทุภูเต กมฺมนิเย ฐิเต อานญฺชปฺปเตฺต ญาณทสฺสนาย จิตฺตํ อภินีหรติ อภินินฺนาเมติ, โส เอวํ ปชานาติ ‘‘อยํ โข เม กาโย รูปี จาตุมหาภูติโก มาตาเปตฺติกสมฺภโว โอทนกุมฺมาสูปจโย อนิจฺจุจฺฉาทนปริมทฺทนเภทนวิทฺธํสนธโมฺม, อิทญฺจ ปน เม วิญฺญาณํ เอตฺถ สิตํ เอตฺถ ปฎิพนฺธนฺติ…เป.… อิทมฺปิ โข มหาราช สนฺทิฎฺฐิกํ สามญฺญผลํ ปุริเมหิ สนฺทิฎฺฐิเกหิ สามญฺญผเลหิ อภิกฺกนฺตตรญฺจ ปณีตตรญฺจฯ เอวํ โข ภเนฺต ภควา รโญฺญ มาคธสฺส อชาตสตฺตุสฺส เวเทหิปุตฺตสฺส อปรมฺปิ สนฺทิฎฺฐิกํ สามญฺญผลํ ปุริเมหิ สนฺทิฎฺฐิเกหิ สามญฺญผเลหิ อภิกฺกนฺตตรญฺจ ปณีตตรญฺจ เทเสสิฯ</p>


<p>สุญฺญารํคา  ปวิฎฺฐสฺส, สนฺตจิตฺตสฺส ภิกฺขุโนฯ อมานุสี รตี โหติ, สมฺมาธมฺมํ วิปสฺสโตฯ</p>


<p>สาธุ  สาธุ อาวุโส, สาธุ โข อาวุโส ยํ ภิกฺขุ เอวํ สฺวาขาเต พุทฺธสาสนสงฺขาเต ธมฺมวินเย สทฺธาปพฺพชิโต เอวํ ญาณทสฺสนํ อุปฺปาเทตฺวา เอวํ ญาณทสฺสเนน สมนฺนาคโต หุตฺวา วิหเรยฺยฯ</p>


<p> กถญฺจาวุโส  ภควา อปรมฺปิ สนฺทิฎฺฐิกํ สามญฺญผลํ เทเสสิ, ปุริเมหิ สนฺทิฎฺฐิเกหิ สามญฺญผเลหิ อภิกฺกนฺตตรญฺจ ปณีตตรญฺจฯ</p>


<p> โส เอวํ สมาหิเต จิเตฺต ปริสุเทฺธ ปริโยทาเต อนงฺคเณ วิคตูปกฺกิเลเส มุทุภูเต กมฺมนิเย ฐิเต อานญฺชปฺปเตฺต มโนมยํ กายํ อภินิมฺมานาย จิตฺตํ อภินีหรติ อภินินฺนาเมติ, โส อิมมฺหา กายา อญฺญํ กายํ อภินิมฺมินาติ รูปิํ มโนมยํ สพฺพงฺคปจฺจงฺคิํ อหีนินฺทฺริยํ เอวมาทินา ภเนฺต ภควา รโญฺญ มาคธสฺส อชาตสตฺตุสฺส เวเทหิปุตฺตสฺส อปรมฺปิ สนฺทิฎฺฐิกํ สามญฺญผลํ ปุริเมหิ สนฺทิฎฺฐิเกหิ สามญฺญผเลหิ อภิกฺกนฺตตรญฺจ ปณีตตรญฺจ เทเสสิฯ</p>


<p>สาธุ  สาธุ อาวุโส, สาธุ โข อาวุโส ยํ ภิกฺขุ เอวํ สฺวาขาเต พุทฺธสาสนสงฺขาเต ธมฺมวินเย สทฺธาปพฺพชิโต เอวํ วิเสเสน มโนมยญาเณน สมนฺนาคโต วิหเรยฺยฯ</p>


<p> ภควา  อาวุโส รโญฺญ มาคธสฺส อชาตสตฺตุสฺส เวเทหิปุตฺตสฺส ฌานจตุกฺกสงฺขาตญฺจ ปฐม ทุติย วิชฺชาสงฺขาตญฺจ สนฺทิฎฺฐิกํ สามญฺญผลํ ทเสฺสตฺวา, อปรํ กีทิสํ สํนฺทิฎฺฐิกํ สามญฺญผลํ เทเสสิ, ปุริเมหิ สนฺทิฎฺฐิเกหิ สามญฺญผเลหิ อภิกฺกนฺตตรญฺจ ปณีตตรญฺจฯ</p>


<p> โส เอวํ สมาหิเต จิเตฺต ปริสุเทฺธ ปริโยทาเต อนงฺคเณ วิคตูปกฺกิเลเส มุทุภูเต กมฺมนิเย ฐิเต อานญฺชปฺปเตฺต อิทฺธิวิธาย จิตฺตํ อภินีหรติ อภินินฺนาเมติ, โส อเนกวิหิตํ อิทฺธิวิธํ ปจฺจนุโภติ, เอโกปิ หุตฺวา พหุธา โหติ, พหุธาปิ หุตฺวา เอโก โหติ…เป.… อิทมฺปิ โข มหาราช สนฺทิฎฺฐิกํ สามญฺญผลํ ปุริเมหิ สนฺทิฎฺฐิเกหิ สามญฺญผเลหิ อภิกฺกนฺตตรญฺจ ปณีตตรญฺจาติฯ อิตฺถํ โข ภเนฺต ภควา รโญฺญ มาคธสฺส อชาตสตฺตุสฺส เวเทหิปุตฺตสฺส อปรมฺปิ สนฺทิฎฺฐิกํ สามญฺญผลํ ปุริเมหิ สนฺทิฎฺฐิเกหิ สามญฺญผเลหิ อภิกฺกนฺตตรญฺจ ปณีตตรญฺจ เทเสสิฯ</p>


<p>อจฺฉริยํ  อาวุโส อพฺภุตํ อาวุโส, ยาว พุทฺธสาสนสฺส สฺวาขาตตา, ยตฺรหิ นาม เอวํ สฺวาขาเต พุทฺธสาสเน ปพฺพชิตฺวา สาวโกปิ สมฺมาปฎิปโนฺน เอวํ มหิทฺธิกํ เอวํ มหานุภาวํ อิทฺธิวิธญาณมฺปิ ปจฺจนุโภสฺสติฯ</p>


<p> กถํ  ปนาวุโส ภควา อปรมฺปิ สนฺทิฎฺฐิกํ สามญฺญผลํ เทเสสิ, ปุริเมหิ สนฺทิฎฺฐิเกหิ สามญฺญผเลหิ อภิกฺกนฺตตรญฺจ ปณีตตรญฺจฯ</p>


<p> โส เอวํ สมาหิเต จิเตฺต ปริสุเทฺธ ปริโยทาเต อนงฺคเณ วิคตูปกฺกิเลเส มุทุภูเต กมฺมนิเย ฐิเต อานญฺชปฺปเตฺต ทิพฺพาย โสตธาตุยา จิตฺตํ อภินีหรติ อภินินฺนาเมติ, โส ทิพฺพาย โสตธาตุยา วิสุทฺธาย อติกฺกนฺต มานุสิกาย อุโภ สเทฺท สุณาติ ทิเพฺพ จ มานุเส จ เย ทูเร สนฺติเก จ…เป.… อิทมฺปิ โข มหาราช สนฺทิฎฺฐิกํ สามญฺญผลํ ปุริเมหิ สนฺทิฎฺฐิเกหิ สามญฺญผเลหิ อภิกฺกนฺตตรญฺจ ปณีตตรญฺจฯ เอวํ โข ภเนฺต ภควา รโญฺญ มาคธสฺส อชาตสตฺตุสฺส เวเทหิปุตฺตสฺส อปรมฺปิ สนฺทิฎฺฐิกํ สามญฺญผลํ ปุริเมหิ สนฺทิฎฺฐิเกหิ สามญฺญผเลหิ อภิกฺกนฺตตรญฺจ ปณีตตรญฺจ เทเสสิฯ</p>


<p>อจฺฉริยํ  อาวุโส, อพฺภุตํ อาวุโส, ยาว พุทฺธสาสนสฺส สฺวาขาตตา, ยตฺรหิ นาม เอวํ สฺวาขาเต พุทฺธสาสเน สทฺธาปพฺพชิโต สมฺมาปฎิปโนฺน สาวโกปิ เอวํ วิเสสํ ทิพฺพโสตญาณํ ปฎิลภิสฺสติฯ</p>


<p> กถํ ปนาวุโส ภควา อปรมฺปิ สนฺทิฎฺฐิกํ สามญฺญผลํ เทเสสิ, ปุริเมหิ สนฺทิฎฺฐิเกหิ สามญฺญผเลหิ อภิกฺกนฺตตรญฺจ ปณีตตรญฺจฯ</p>


<p> โส เอวํ สมาหิเต จิเตฺต ปริสุเทฺธ ปริโยทาเตฯ อนงฺคเณ วิคตูปกฺกิเลเส มุทุภูเต กมฺมนิเย ฐิเต</p>


<p>อานญฺชปฺปเตฺต  เจโตปริยญาณาย จิตฺตํ อภินีหรติ อภินินฺนาเมติ, โส ปรสตฺตานํ ปรปุคฺคลานํ เจตสา เจโต ปริจฺจ ปชานาติ, สราคํ วา จิตฺตํ สราคํ จิตฺตนฺติ ปชานาติ, วีตราคํ วา จิตฺตํ วีตราคํ จิตฺตนฺติ ปชานาติ…เป.… อิทมฺปิ โข มหาราช สนฺทิฎฺฐิกํ สามญฺญผลํ ปุริเมหิ สนฺทิฎฺฐิเกหิ สามญฺญผเลหิ อภิกฺกนฺตตรญฺจ ปณีตตรญฺจฯ เอวํ โข ภเนฺต ภควา รโญฺญ มาคธสฺส อชาตสตฺตุสฺส เวเทหิปุตฺตสฺส อปรมฺปิ สนฺทิฎฺฐิกํ สามญฺญผลํ ปุริเมหิ สนฺทิฎฺฐิเกหิ สามญฺญผเลหิ อภิกฺกนฺตตรญฺจ ปณีตตรญฺจ เทเสสิฯ</p>


<p>อจฺฉริยํ  อาวุโส, อพฺภุตํ อาวุโส, ยาว พุทฺธสาสนสฺส สฺวาขาตตา, ยตฺรหิ นาม เอวํ สฺวาขาเต พุทฺธสาสเน ปพฺพชิโต สมฺมาปฎิปโนฺน สาวโกปิ เอวํ วิเสสํ เจโตปริยญาณํ ปฎิลภิสฺสติฯ</p>


<p> กถํ  ปนาวุโส ภควา อปรมฺปิ สนฺทิฎฺฐิกํ สามญฺญผลํ เทเสสิ, ปุริเมหิ สนฺทิฎฺฐิเกหิ สามญฺญผเลหิ อภิกฺกนฺตตรญฺจ ปณีตตรญฺจฯ</p>


<p> โส เอวํ สมาหิเต จิเตฺต ปริสุเทฺธ ปริโยทาเต อนงฺคเณ วิคตูปกฺกิเลเส มุทุภูเต กมฺมนิเย ฐิเต อานญฺชปฺปเตฺต ปุเพฺพนิวาสานุสฺสติญาณาย จิตฺตํ อภินีหรติ อภินินฺนาเมติ, โส อเนกวิหิตํ ปุเพฺพนิวาสํ อนุสฺสรติ, เสยฺยถิทํ, เอกมฺปิชาติํ เทฺวปิ ชาติโย…เป.… อิทมฺปิ โข มหาราช สนฺทิฎฺฐิกํ สามญฺญผลํ ปุริเมหิ สนฺทิฎฺฐิเกหิ สามญฺญผเลหิ อภิกฺกนฺตตรญฺจ ปณีตตรญฺจฯ เอวํ โข ภเนฺต ภควา รโญฺญ มาคธสฺส อชาตสตฺตุสฺส เวเทหิปุตฺตสฺส อปรมฺปิ สนฺทิฎฺฐิกํ สามญฺญผลํ ปุริเมหิ สนฺทิฎฺฐิเกหิ สามญฺญผเลหิ อภิกฺกนฺตตรญฺจ ปณีตตรญฺจ เทเสสิฯ</p>


<p>อจฺฉริยํ  อาวุโส, อพฺภุตํ อาวุโส, ยาว พุทฺธสาสนสฺส สฺวาขาตตา, ยตฺรหิ นาม เอวํ สฺวาขาเต พุทฺธสาสเน ปพฺพชิตฺวา สาวโกปิ สมฺมาปฎิปโนฺน เอวํ วิเสสํ ปุเพฺพนิวาสญาณํ ปฎิลภิสฺสติฯ</p>


<p> กถญฺจ ปนาวุโส ภควา สนฺทิฎฺฐิกํ สามญฺญผลํ เทเสสิ, ปุริเมหิ สนฺทิฎฺฐิเกหิ สามญฺญผเลหิ อภิกฺกนฺตตรญฺจ ปณีตตรญฺจฯ</p>


<p> โส เอวํ สมาหิเต จิเตฺต ปริสุเทฺธ ปริโยทาเต อนงฺคเณ วิคตูปกฺกิเลเส มุทุภูเต กมฺมนิเย ฐิเต อาเนญฺชปฺปเตฺต สตฺตานํ จุตูปปาตญาณาย จิตฺตํ อภินีหรติ  อภินินฺนาเมติ, โส ทิเพฺพน จกฺขุนา วิสุเทฺธน อติกฺกนฺตมานุสเกน สเตฺต ปสฺสติ จวมาเน อุปปชฺชมาเน หีเน ปณีเต สุวเณฺณ ทุพฺพเณฺณ สุคเต ทุคฺคเต ยถากมฺมุปเค สเตฺต ปชานาติ…เป.… อิทมฺปิ โข มหาราช สนฺทิฎฺฐิกํ สามญฺญผลํ ปุริเมหิ สนฺทิฎฺฐิเกหิ สามญฺญผเลหิ อภิกฺกนฺตตรญฺจ ปณีตตรญฺจฯ อิตฺถํ โข ภเนฺต ภควา รโญฺญ มาคธสฺส อชาตสตฺตุสฺส เวเทหิปุตฺตสฺส อปรมฺปิ สนฺทิฎฺฐิกํ สามญฺญผลํ ปุริเมหิ สนฺทิฎฺฐิเกหิ สามญฺญผเลหิ อภิกฺกนฺตตรญฺจ ปณีตตรญฺจ เทเสสิฯ</p>


<p>อจฺฉริยํ  อาวุโส, อพฺภุตํ อาวุโส, ยาว พุทฺธสาสนสฺส สฺวาขาตตา, ยตฺรหิ นาม เอวํ สฺวาขาเต พุทฺธสาสเน ปพฺพชิโต สาวโกปิ สมฺมาปฎิปโนฺน เอวํ วิเสสํ ทิพฺพจกฺขุญาณํ ปฎิลภิสฺสติฯ</p>


<p> กถํ  ปนาวุโส ภควา ปริโยสาเน อุตฺตริตรํ สามญฺญผลํ เทเสสิฯ</p>


<p> โส เอวํ สมาหิเต จิเตฺต ปริสุเทฺธ ปริโยทาเต อนงฺคเณ วิคตูปกฺกิเลเส มุทุภูเต กมฺมนิเย ฐิเต อาเนญฺชปฺปเตฺต อาสวานํ ขยญาณาย จิตฺตํ อภินีหรติ อภินินฺนาเมติ…เป.… อิทํ โข มหาราช สนฺทิฎฺฐิกํ สามญฺญผลํ ปุริเมหิ สนฺทิฎฺฐิเกหิ สามญฺญผเลหิ อภิกฺกนฺตตรญฺจ ปณีตตรญฺจฯ อิมสฺมา จ ปน มหาราช สนฺทิฎฺฐิกา สามญฺญผลา อญฺญํ สนฺทิฎฺฐิกํ สามญฺญผลํ อุตฺตริตรํ วา ปณีตตรํ วา นตฺถีติฯ อิตฺถํ โข ภเนฺต ภควา รโญฺญ มาคธสฺส อชาตสตฺตุสฺส เวเทหิปุตฺตสฺส ปริโยสานํ สนฺทิฎฺฐิกํ สามญฺญผลํ ปุริเมหิ สนฺทิฎฺฐิเกหิ สามญฺญผเลหิ อภิกฺกนฺตตรญฺจ ปณีตตรญฺจ เทเสสิฯ</p>


<p>สาธุ  สาธุ อาวุโส, สาธุ โข อาวุโส, ยํ ภิกฺขุ พุทฺธสาสเน สทฺธาปพฺพชิโต เอวํ สฺวาขาเต ธมฺมวินเย สมฺมาปฎิปโนฺน อาสวกฺขยญาณํ ปาปุณิตฺวา ทุกฺขสฺสนฺตํ กโรติฯ</p>


<p> กถํ  ปนาวุโส ราชา มาคโธ อชาตสตฺตุ เวเทหิปุโตฺต อิมิสฺสา เทสนาย ปริโยสาเน ภควติ จ เทสนายญฺจ ปสโนฺน ปสนฺนาการํ อกาสิ, กีทิสญฺจ อานิสํสํ ปฎิลภิฯ</p>


<p> เอวํ วุเตฺต ภเนฺต มาคโธ อชาตสตฺตุ เวเทหิปุโตฺต ภควนฺตํ เอตทโวจ, อภิกฺกนฺตํ ภเนฺต, อภิกฺกนฺตํ ภเนฺต, เสยฺยถาปิ ภเนฺต นิกฺกุชฺชิตํ วา อุกฺกุเชฺชยฺย, ปฎิจฺฉนฺนํ วา วิวเรยฺย…เป.… อชฺชตเคฺค ปาณฺณุเปตํ สรณํ คตนฺติ, อยญฺหิ ภเนฺต ราชา ปิตุมาริตกาลโต ปฎฺฐาย เนว รตฺติํ น ทิวา นิทฺทํ ปฎิลภติ, สตฺถารํ ปน อุปสงฺกมิตฺวา อิมาย มธุราย โอชวนฺติยา ธมฺมเทสนาย สุตกาลโต ปฎฺฐาย นิทฺทํ ปฎิลภติ, ติณฺณํ รตนานํ มหาสกฺการมกาสิ, ปุถุชฺชนิกาย สทฺธาย สมนฺนาคโต นาม อิมินา รญฺญา สทิโส นาโหสิ, อนาคเต ปน วิชิตาวี นาม ปเจฺจกพุโทฺธ หุตฺวา ปรินิพฺพายิสฺสติฯ เอวํ โข ภเนฺต ราชา มาคโธ อชาตสตฺตุ เวเทหิปุโตฺต  เทสนาปริโยสาเน ปสโนฺน ปสนฺนาการมกาสิ, อิทิสญฺจ ภเนฺต มหานิสํสํ ปฎิลภิฯ</p>


<h3>อมฺพฎฺฐสุตฺต</h3>
<p> เตนาวุโส  ภควา ชานตา อรหตา ปสฺสตา สมฺมาสมฺพุเทฺธน อมฺพฎฺฐํ ฎาม สุตฺตํ กตฺถ กํ อารพฺภ ภาสิตํฯ</p>


<p> โกสเลสุ ภเนฺต ชนปเท อิจฺฉานงฺคเล นาม โกสลานํ พฺราหฺมณคาเม อมฺพฎฺฐํ นาม มาณวํ พฺราหฺมณสฺส โปกฺขรสาติสฺส อเนฺตวาสิํ อารพฺภ ภาสิตํฯ</p>


<h3>โสณทณฺฑสุตฺต</h3>
<p> โสณทณฺฑํ  ปนาวุโส สุตฺตํ ภควตา กตฺถ กํ อารพฺภ ภาสิตํฯ</p>


<p> อเงฺคสุ ภเนฺต ชนปเท จมฺปายํ โสณทณฺฑํ พฺราหฺมณํ อารพฺภ ภาสิตํฯ</p>


<h3>กูฎทนฺตสุตฺต</h3>
<p> กูฎทนฺตํ  ปนาวุโส สุตฺตํ ภควตา กตฺถ กํ อารพฺภ ภาสิตํฯ</p>


<p> มคเธสุ ภเนฺต ขาณุมเต นาม พฺราหฺมณคาเม กูฎทนฺต พฺราหฺมณํ อารพฺภ ภาสิตํฯ</p>


<h3>มหาลิสุตฺต</h3>
<p> มหาลิํ  ปนาวุโส สุตฺตํ ภควตา กตฺถ กํ อารพฺภ ภาสิตํฯ</p>


<p> เวสาลิยํ ภเนฺต โอฎฺฐทฺธํ นาม ลิจฺฉวิํ อารพฺภ ภาสิตํฯ</p>


<h3>ชาลิยสุตฺต</h3>
<p> ชาลิยํ  ปนาวุโส สุตฺตํ ภควตา กตฺถ กํ อารพฺภ ภาสิตํฯ</p>


<p> โกสมฺพิยํ ภเนฺต เทฺว ปพฺพชิเต อารพฺภ ภาสิตํฯ</p>


<h3>มหาสีหนาทสุตฺต</h3>
<p> มหาสีหนาทํ  ปนาวุโส สุตฺตํ ภควตา กตฺถ กํ อารพฺภ ภาสิตํฯ</p>


<p> อุรุญฺญายํ ภเนฺต กณฺณกถเล อเจลํ กสฺสปํ อารพฺภ ภาสิตํฯ</p>


<h3>โปฎฺฐปาทสุตฺต</h3>
<p> โปฎฺฐปาทํ  ปนาวุโส สุตฺตํ ภควตา กตฺถ กํ อารพฺภ ภาสิตํฯ</p>


<p> สาวตฺถิยํ ภเนฺต โปฎฺฐปาทญฺจ ปริพฺพาชกํ จิตฺตญฺจ หตฺถิสาริปุตฺตํ อารพฺภ ภาสิตํฯ</p>


<h3>สุภสุตฺต</h3>
<p> สุภสุตฺตํ  ปนาวุโส กตฺถ กํ อารพฺภ เกน ภาสิตํฯ</p>


<p> สาวตฺถิยํ ภเนฺต อายสฺมตา อานเนฺทน ธมฺมภณฺฑาคาริเกน สุภํ มาณวํ โตเทยฺยปุตฺตํ อารพฺภ ภาสิตํฯ</p>


<h3>เกวฎฺฎสุตฺต</h3>
<p> เกวฎฺฎํ  ปนาวุโส สุตฺตํ ภควตา กตฺถ กํ อารพฺภ ภาสิตํฯ</p>


<p> นาฬนฺทา ยํ ภเนฺต เกวฎฺฎํ คหปติปุตฺตํ อารพฺภ ภาสิตํฯ</p>


<h3>โลหิจฺจสุตฺต</h3>
<p> โลหิจฺจสุตฺต  ปนาวุโส ภควตา กตฺถ กํ อารพฺภ ภาสิตํฯ</p>


<p> โกสเลสุ ภเนฺต ชนปเท สาลวติกายํ โลหิจฺจํ พฺราหฺมณํ อารพฺภ ภาสิตํฯ</p>


<h3>เตวิชฺชสุตฺต</h3>
<p> เตวิชฺชสุตฺตํ  ปนาวุโส ภควตา กตฺถ กํ อารพฺภ ภาสิตํฯ</p>


<p> โกสเลสุ ภเนฺต มนสากเฎ นาม โกสลานํ พฺราหฺมณคาเม วาเสฎฺฐํ ภารทฺวาชํ มาณวํ อารพฺภ ภาสิตํฯ</p>


<h3>มหาปทานสุตฺต</h3>
<p> เตน  อาวุโส ภควตา ชานตา ปสฺสตา อรหตา สมฺมาสมฺพุเทฺธน มหาปทานสุตฺตํ ทีฆนิกาเย มหาวเคฺค โปราณเกหิ สงฺคิติกาเรหิ ปฐมํ สงฺคิตํ ภควตา กตฺถ กํ อารพฺภ กิสฺมิํ วตฺถุสฺมิํ ภาสิตํฯ</p>


<p> สาวตฺถิยํ ภเนฺต สมฺพหุเล ภิกฺขู อารพฺภ ภาสิตํ, สมฺพหุลานํ ภเนฺต ภิกฺขูนํ ปจฺฉาภตฺตํ ปิณฺฑปาตปฎิกฺกนฺตานํ มณฺฑลมาเฬ สนฺนิสินฺนานํ สนฺนิปติตานํ ปุเพฺพนิวาสปฎิสํยุตฺตา ธมฺมีกถา อุทปาทิ, อิติปิ ปุเพฺพนิวาโส อิติปิ ปุเพฺพนิวาโสติ, ตสฺมิํ ภเนฺต วตฺถุสฺมิํ ภาสิตํฯ</p>


<h3>มหานิทานสุตฺต</h3>
<p> มหานิทานสุตฺตํ  ปนาวุโส ภควตา กตฺถ กํ อารพฺภ กิสฺมิํ วตฺถุสฺมิํ ภาสิตํฯ</p>


<p> กุรูสุ ภเนฺต กมฺมาสธเมฺม นาม กุรูนํ นิคเม อายสฺมนฺตํ อานนฺทํ อารพฺภ ภาสิตํ, อายสฺมา ภเนฺต อานโนฺท ภควนฺตํ อุปสงฺกมิตฺวา เอตทโวจ ‘‘อจฺฉริยํ ภเนฺต, อพฺภุตํ ภเนฺต, ยาว คมฺภีโรจายํ ภเนฺต ปฎิจฺจสมุปฺปาโท</p>


<p>คมฺภีราวภาโส  จ, อถ จ ปน เม อุตฺตานกุตฺตานโก วิย ขายตี’’ติ, ตสฺมิํ ภเนฺต วตฺถุสฺมิํ ภาสิตํฯ</p>


<h3>มหาปรินิพฺพานสุตฺต</h3>
<p> มหาปรินิพฺพานสุตฺตํ  ปนาวุโส พหุอนุสนฺธิกํ, พหุเทสนา สงฺคหํ, พุทฺธสฺส ภควโต ปรินิพฺพานาสนฺนวเสฺส ปวตฺตอฎฺฐุปฺปตฺติทีปกวจนปพนฺธภูตํ, ตสฺมา ตํ อนฺตราเภทวเสน วิภชฺช ปริจฺฉิชฺช ปริจฺฉิชฺช ปุจฺฉิสฺสามิ, ตตฺถาวุโส ภควตา ปฐมํ</p>


<p>ราชูนํ  อปริหานิยธมฺมเทสนา กตฺถ กํ อารพฺภ กิสฺมิํ วตฺถุสฺมิํ ภาสิตาฯ</p>


<p> ราชคเห ภเนฺต วสฺสการํ พฺราหฺมณํ มคธมหามตฺตํ อารพฺภ ภาสิตา, วสฺสกาโร ภเนฺต พฺราหฺมโณ มคธมหามโตฺต ภควนฺตํ อุปสงฺกมิตฺวา เอตทโวจ ‘‘ราชา โภ โคตม มาคโธ อชาตสตฺตุ เวเทหิปุโตฺต วชฺชี อภิยาตุกาโม โส เอวมาห อหํ หิเม วชฺชี เอวํ มหิทฺธิเก เอวํ มหานุภาเว อุเจฺฉจฺฉามิ วชฺชี วินาเสสฺสามิ วชฺชี อนยพฺยสนํ อาปาเทสฺสามี วชฺชี’’ติ ตสฺมิํ ภเนฺต วตฺถุสฺมิํ ภาสิตาฯ</p>


<p> ภิกฺขูนํ  ปนาวุโส อปริหานิยธมฺมเทสนา ภควตา กตฺถ กิสฺมิํ วตฺถุสฺมิํ ภาสิตาฯ</p>


<p> ตสฺมิํเยว ภเนฺต ราชคเห ตสฺมิํเยว วตฺถุสฺมิํ ภาสิตาฯ</p>


<h3>ชราสุตฺต</h3>
<p> ธมฺมาทาโส  อาวุโส ธมฺมปริยาโย ภควตา กตฺถ กํ อารพฺภ กิสฺมิํ วตฺถุสฺมิํ ภาสิโตฯ</p>


<p> นาติเก ภเนฺต คิญฺชกาวสเถ อายสฺมนฺตํ อานนฺท อารพฺภ ภาสิโต, อายสฺมา ภเนฺต อานโนฺท ภควนฺตํ อุปสงฺกมิตฺวา นาติกิยานํ ทฺวาทสนฺนํ ปุคฺคลานํ คติอภิสมฺปรายํ ปุจฺฉิ, ตสฺมิํ ภเนฺต วตฺถุสฺมิํ ภาสิโตฯ</p>


<h3>อตฺตทีป ธมฺมเทสนา</h3>
<p> อตฺตทีปธมฺมเทสนา  ปนาวุโส ภควตา กตฺถ กํ อารพฺภ กิสฺมิํ วตฺถุสฺมิํ ภาสิตาฯ</p>


<p> เวสาลิยํ ภเนฺต เวฬุวคามเก อายสฺมนฺตํ อานนฺทํ อารพฺภ ภาสิตา, อายสฺมา ภเนฺต อานโนฺท ภควโต คิลานวุฎฺฐิตสฺส อจิรวุฎฺฐิตสฺส เคลญฺญา ภควโต เคลเญฺญน อตฺตโน เขทปตฺตการณํ อาโรเจสิ, ตสฺมิํ ภเนฺต วตฺถุสฺมิํ ภาสิตาฯ</p>


<p>‘‘ตสฺมาติหานนฺท  อตฺตทีปา วิหรถ อตฺตสรณา อนญฺญสรณา’’ฯ</p>


<p> ภควตา อาวุโส ปุริม ทุติยทิวเส ปุจฺฉิตวิสฺสชฺชิตกฺกเมน อตฺตทีปธมฺมเทสนญฺจ อญฺญานิ จ ธมฺมเทสนานิ กเถตฺวา ปรินิฎฺฐิต สพฺพพุทฺธกิเจฺจน อายุสงฺขาโร กตฺถ โอสฺสโฎฺฐฯ</p>


<p> เวสาลิยํ ภเนฺต จาปาเล เจติเย มาเรน ปาปิมตา ยาจิโต ภควา สเตน สมฺปชาเนน อายุสงฺขาโร โอสฺสโฎฺฐฯ</p>


<p>‘‘ปรินิพฺพาตุ  ทานิ ภเนฺต ภควา, ปรินิพฺพาตุ สุคโต, ปรินิพฺพาน กาโล ทานิ ภเนฺต ภควโตฯ</p>


<p>อโปฺปสุโกฺก ตฺวํ ปาปิม โหติ, น จิรํ ตถาคตสฺส ปรินิพฺพานํ ภวิสฺสติ, อิโต ติณฺณํ มาสานํ อจฺจเยน ตถาคโต ปรินิพฺพายิสฺสติฯ</p>


<h3>จตุมหาปเทส</h3>
<p> จตุมหาปเทสธมฺมเทสนา  ปนาวุโส ภควตา กตฺถ ภาสิตาฯ</p>


<p> โภคนคเร ภเนฺต อานเนฺท เจติเย ภาสิตาฯ</p>


<p>ปริปโกฺก  วโย มยฺหํ, ปริตฺตํ มม ชีวิตํฯ ปหาย โว คมิสฺสามิ, กตํ เม สรณมตฺตโนฯ</p>


<h3>สํเวค</h3>
<p> จตุสํเวชนียกถา  ปนาวุโส ภควตา กตฺถ กํ อารพฺภ กิสฺมิํ วตฺถุสฺมิํ ภาสิตาฯ</p>


<p> กุสินารายํ ภเนฺต อายสฺมนฺตํ อานนฺทํ อารพฺภ ภาสิตา, อายสฺมา ภเนฺต อานโนฺท ภควนฺตํ เอตทโวจ ‘‘ปุเพฺพ ภเนฺต ทิสาสุ วสฺสํวุฎฺฐา ภิกฺขู อาคจฺฉนฺติ ตถาคตํ ทสฺสนาย, เต มยํ ลภาม มโนภาวนีเย ภิกฺขู ทสฺสนาย, ลภาม ปยิรุปาสนายฯ ภควโต ปน มยํ ภเนฺต อจฺจเยน น ลภิสฺสาม มโนภาวนีเย ภิกฺขู ทสฺสนาย, น ลภิสฺสาม ปยิรุปาสนายา’’ติ, ตสฺมิํ ภเนฺต วตฺถุสฺมิํ ภาสิตาฯ</p>


<p>เยหิ  เกจิ อานนฺท เจติยจาริกํ อาหิณฺฑนฺตา ปสนฺนจิตฺตา กาลํ กริสฺสนฺติ, สเพฺพเต กายสฺส เภทา ปรํ มรณา สุคติํ สคฺคํ โลกํ อุปปชฺชิสฺสนฺติ หุ –</p>


<p> กถญฺจาวุโส  ภควา ภิกฺขูนํ มาตุคาเมสุ ปฎิปชฺชิตพฺพวตฺตํ กเถสิฯ</p>


<p> อทสฺสนํ อานนฺทาติ จ อนาลาโป อานนฺทาติ จ สติ อานนฺท อุปฎฺฐเพฺพตพฺพาติ จ เอวํ โข ภเนฺต ภควา มาตุคาเมสุ ปฎิปชฺชิตพฺพาการํ กเถสิฯ</p>


<h3>มหาสุทสฺสนสุตฺต</h3>
<p> มหาสุทสฺสนสุตฺตํ  ปนาวุโส ภควตา กตฺถ กํ อารพฺภ กิสฺมิํ วตฺถุสฺมิํ ภาสิตํฯ</p>


<p> ติสฺสํเยว ภเนฺต กุสินารายํ อายสฺมนฺตํ อานนฺทํ อารพฺภ ภาสิตํ, อายสฺมา ภเนฺต อานโนฺท ภควนฺตํ เอตทโวจ ‘‘มา ภเนฺต ภควา อิมสฺมิํ ขุทฺทกนครเก</p>


<p>อุชฺชงฺคลนครเก  สาขานครเก ปรินิพฺพายิฯ สนฺติ ภเนฺต อญฺญานิ มหานครานิฯ เสยฺยถิทํ, จมฺปา, ราชคหํ, สาวตฺถี, สาเกตํ, โกสมฺพี, พาราณสี, เอตฺถ ภควา ปรินิพฺพายตุ, เอตฺถ พหู ขตฺติยมหาสาลา พฺราหฺมณ มหาสาลา คหปติ มหาสาลา ตถาคเต อภิปฺปสนฺนาฯ เต ตถาคตสฺส สรีรปูชํ กริสฺสนฺตี’’ติ, ตสฺมิํ ภเนฺต วตฺถุสฺมิํ ภาสิตํฯ</p>


<p> ภควา  อาวุโส ปุริมทิวเส ปุจฺฉิต วิสฺสชฺชิตกฺกเมน มหาสุทสฺสน สุตฺตนฺตํ เทเสตฺวา สุภทฺทํนาม ปริพฺพาชกํ พุทฺธเวเนเยฺยสุ ปจฺฉิมสาวกภูตํ กถํ วิเนสิฯ</p>


<p> ยสฺมิํ โข สุภทฺท ธมฺมวินเย อริโย อฎฺฐงฺคิโก มโคฺค น อุปลพฺภติ, สมโณปิ ตตฺถ น อุปลพฺภติ, ทุติโยปิ ตตฺถ สมโณ น อุปลพฺภติ, ตติโยปิ ตตฺถ สมโณ น อุปลพฺภติ, จตุโตฺถปิ ตตฺถ สมโณ น อุปลพฺภติ (เปยฺยาล)ฯ อิเม จ สุภทฺท ภิกฺขู สมฺมา วิหเรยฺยุํ, อสุโญฺญ โลโก อรหเนฺตหิ อสฺส, เอวํ โข ภเนฺต ภควา สุภทฺทํ ปริพฺพาชกํ พุทฺธเวเนเยฺยสุ ปจฺฉิมํ สกฺขิสาวกํ วิเนสิฯ</p>


<h3>ปรินิพฺพานสุตฺต</h3>
<p> ปจฺฉิเม  ปนาวุโส กาเล ภควา อายสฺมโต อานนฺทสฺส กีทิสํ วจนํ กเถตฺวา, กถญฺจ ภิกฺขู ปวาเรตฺวา, กีทิสญฺจ ภิกฺขูนํ วจนํ อามเนฺตตฺวา, กถญฺจ อนุปาทิเสสาย นิพฺพานธาตุยา ปรินิพฺพายิฯ</p>


<p> ภควา ภเนฺต ปจฺฉิเม กาเล อายสฺมโต อานนฺทสฺส สิยา โข ปนานนฺท ตุมฺหากํ เอวมสฺส อตีตสตฺถุกํ ปาวจนํ นตฺถิ โน สตฺถาติ เอวมาทิกํ วจนํ กเถตฺวา, สิยา โข ปน ภิกฺขเว เอกภิกฺขุสฺสาปิ กงฺขา วา วิมติ วา พุเทฺธ วา ธเมฺม วา สเงฺฆ วา มเคฺค วา ปฎิปทาย วาติ เอวมาทินา ภิกฺขู ปวาเรตฺวา, หนฺททานิ ภิกฺขเว อามนฺตยามิ โว, วยธมฺมา สงฺขารา อปฺปมาเทน สมฺปาเทถาติ ปจฺฉิมญฺจ โอวาทวจนํ ภิกฺขูนํ อามเนฺตตฺวา, นว อนุปุพฺพสมาปตฺติโย อนุโลมํ ปฎิโลมํ สมาปชฺชิตฺวา, จตุตฺถชฺฌานา วุฎฺฐหิตฺวา สมนนฺตรา อนุปาทิเสสาย นิพฺพานธาตุยา ปรินิพฺพายิฯ</p>


<p>นาวุโส  อานนฺท ภควา ปรินิพฺพุโต, สญฺญาเวทยิต นิโรธํ สมาปโนฺนฯ</p>


<h3>ชนวสภสุตฺต</h3>
<p> มหาสุทสฺสนสุตฺตํ  ปนาวุโส ปุริมทิวเส ปุจฺฉิตญฺจ วิสฺสชฺชิตญฺจ, ชนวสภสุตฺตํ ปนาวุโส ภควตา กตฺถ กํ อารพฺภ กิสฺมิํ วตฺถุสฺมิํ ภาสิตํฯ</p>


<p> นาติเก ภเนฺต คิญฺชกาวสเถ อายสฺมนฺตํ อานนฺทํ อารพฺภ ภาสิตํ, อายสฺมา ภเนฺต อานโนฺท มาคธเก ปริจารเก อารพฺภ ภควโต สมฺมุขา ปริกถํ กเถสิ, ตสฺมิํ ภเนฺต วตฺถุสฺมิํ ภาสิตํฯ</p>


<h3>มหาโควินฺทสุตฺต</h3>
<p> มหาโควินฺทสุตฺตํ  ปนาวุโส ภควตา กตฺถ ภาสิตํฯ</p>


<p> ราชคเห ภเนฺต ภาสิตํฯ</p>


<h3>มหาสมยสุตฺต</h3>
<p> มหาสมยสุตฺตํ  ปนาวุโส ภควตา กตฺถ ภาสิตํฯ</p>


<p> สเกฺกสุ ภเนฺต กปิลวตฺถุสฺมิํ ภาสิตํฯ</p>


<h3>สกฺกปญฺหสุตฺต</h3>
<p> สกฺกปญฺหสุตฺตํ  ปนาวุโส ภควตา กตฺถ กํ อารพฺภ กิสฺมิํ วตฺถุสฺมิํ ภาสิตํฯ</p>


<p> มคเธสุ ภเนฺต ปาจีนโต ราชคหสฺส อมฺพสณฺฑา นาม พฺราหฺมณคาโม, ตสฺสุตฺตรโต เวทิยเก ปพฺพเต อินฺทสาลคุหายํ สกฺกํ เทวานมินฺทํ อารพฺภ ภาสิตํ, สโกฺก ภเนฺต เทวานมิโนฺท ภควนฺตํ อุปสงฺกมิตฺวา ปญฺหํ ปุจฺฉิ, ตสฺมิํ ภเนฺต วตฺถุสฺมิํ ภาสิตํฯ</p>


<h3>มหาสติปฎฺฐานสุตฺต</h3>
<p> มหาสติปฎฺฐานสุตฺตํ  ปนาวุโส ภควตา กตฺถ ภาสิตํฯ</p>


<p> กุรูสุ ภเนฺต กมฺมาสธเมฺม นาม กุรูนํ นิคเม ภาสิตํฯ</p>


<h3>ปายาสิสุตฺต</h3>
<p> ปายาสิ  สุตฺตํ ปนาวุโส กตฺถ กํ อารพฺภ กิสฺมิํ วตฺถุสฺมิํ เกน ภาสิตํฯ</p>


<p> โกสเลสุ ภเนฺต เสตพฺยานาม โกสลานํ นครํ อุตฺตเรน เสตพฺยํ สิํสปาวเน อายสฺมตา กุมารกสฺสเปน ปายาสิํ ราชญฺญํ อารพฺภ ภาสิตํ, ปายาสิสฺส ภเนฺต ราชญฺญสฺส เอวรูปํ ปาปกํ ทิฎฺฐิคตํ อุปฺปนฺนํ โหติ, อิติปิ นตฺถิ ปโรโลโก นตฺถิ สตฺตา โอปปาติกา นตฺถิ สุกตทุกฺกฎานํ กมฺมานํ ผลํ วิปาโกติ, ตสฺมิํ ภเนฺต วตฺถุสฺมิํ ภาสิตํฯ</p>


<p> ตตฺถาวุโส  ปายาสิสฺส ราชญฺญสฺส ทิฎฺฐิปกาสนาจ อายสฺมโต กุมารกสฺสปเตฺถรสฺส ทิฎฺฐิวินิเวฎฺฐนกถา จ อเนกวารํ อาคตา, ตตฺถาวุโส ปฐมํ ปายาสิ ราชโญฺญ อตฺตโน ทิฎฺฐิํ กถํ ปกาเสสิ, กถญฺจายสฺมา กุมารกสฺสโป ตํ มิจฺฉาทิฎฺฐิํ วินิเวเฐสิฯ</p>


<p> ปายาสิ ภเนฺต ราชโญฺญ อายสฺมนฺตํ กุมารกสฺสปํ อุปสงฺกมิตฺวา เอตทโวจ ‘‘อหญฺหิ โภ กสฺสป เอวํ วาที เอวํ ทิฎฺฐี อิติปิ นตฺถิ ปโรโลโก, นตฺถิ สตฺตา โอปปาติกา, นตฺถิ สุกตทุกฺกฎานํ กมฺมานํ ผลํ วิปาโก’’กิ, เอวํ โข ภเนฺต ปายาสิราชโญฺญ อตฺตโน มิจฺฉาทิฎฺฐิํ อายสฺมโต กุมารกสฺสปสฺส สนฺติเก ปกาเสสิฯ อายสฺมา จ กุมารกสฺสโป สกฺขิการณํ จนฺทิมสูริยอุปมํ ทเสฺสตฺวา ปายาสิสฺส ราชญฺญสฺส ตํ ปาปกํ ทิฎฺฐิคตํ วินิเวเฐสิฯ</p>


<p>สาธุ  สาธุ อาวุโส, สาธุ โข อาวุโส อายสฺมา กุมารกสฺสโป ปายาสิสฺส ราชญฺญสฺส มิจฺฉาทิฎฺฐิกสฺส สทฺธมฺมวิมุขิภูตสฺส ปจฺจกฺขโต ปรโลกํ ทเสฺสตฺวา ตํ มิจฺฉาทิฎฺฐิํ วินิเวเฐสิฯ</p>


<p> อถ ปนาวุโส ปายาสิราชโญฺญ ทุติยมฺปิ กีทิสํ สาธกปริยายํ ทเสฺสตฺวา อตฺตโน วาทํ ปติฎฺฐาเปสิ, กถญฺจายสฺมา กุมารกสฺสโป ตํ มิจฺฉาวาทํ สหธเมฺมน สุนิคฺคหํ นิคฺคเหตฺวา ธมฺมวาทํ ปติฎฺฐาเปสิฯ</p>


<p> ทุติเย ปน ภเนฺต ปายาสิราชโญฺญ อตฺตโน มิตฺตามเจฺจ ญาติสาโลหิเต ทุจฺจริตสมงฺคิโน กาลํกเต สาธกปริยายํ ทเสฺสตฺวา อตฺตโน มิจฺฉาวาทํ ปติฎฺฐาเปสิ , อายสฺมา จ กุมารกสฺสโป โจรอุปมาย ตํ มิจฺฉาวาทํ สหธเมฺมน สุนิคฺคหํ นิคฺคเหตฺวา ธมฺมวาทํ ปติฎฺฐาเปสิฯ</p>


<p>สาธุ  สาธุ อาวุโส, สาธุ โข อาวุโส ยํ อายสฺมา กุมารกสฺสโป อุปฺปนฺนํ ปรปฺปวาทํ สหธเมฺมน สุนิคฺคหํ นิคฺคเหตฺวา ธมฺมวาทํ ปติฎฺฐาเปสิฯ</p>


<p> อถ ปนาวุโส ปายาสิราชโญฺญ ตติยมฺปิ กีทิสํ สาธก ปริยายํ ทเสฺสตฺวา อตฺตโนวาทํ ปติฎฺฐาเปสิ, กถญฺจายสฺมา กุมารกสฺสโป ตํ มิจฺฉาวาทํ สหธเมฺมน สุนิคฺคห นิคฺคเหตฺวา ธมฺมวาทํ ปติฎฺฐาเปสิฯ</p>


<p> ตติยมฺปน  ภเนฺต ปายาสิราชโญฺญ อตฺตโน มิตฺตามเจฺจ ญาติสาโลหิเต สุจริตสมงฺคิโน กาลํกเต ทเสฺสตฺวา อตฺตโน มิจฺฉาวาทํ ปติฎฺฐาเปสิ, อายสฺมา จ กุมารกสฺสโป คูถกูเป ปตปุริโสปมาย ตํ มิจฺฉาวาทํ สหธเมฺมน สุนิคฺคหิตํ นิคฺคเหตฺวา ธมฺมวาทํ ปติฎฺฐาเปสิฯ</p>


<p>สาธุ  สาธุ อาวุโส, สาธุ โข อาวุโส ยํ อายสฺมา กุมารกสฺสโป อุปฺปนฺนํ ปรปฺปวาทํ สหธเมฺมน สุนิคฺคหํ นิคฺคเหตฺวา ธมฺมวาทํ ปติฎฺฐาเปสิฯ</p>


<p> อายสฺมตา อาวุโส กุมารกสฺสเปน ปุริมทิวเส ปุจฺฉิตวิสฺสชฺชิตกฺกเมน คูถกูปปุริสอุปมาย มิจฺฉาวาทํ ปฎิกฺขิปิตฺวา ธมฺมวาเท ปติฎฺฐาปิยมาเน ปิยาสิราชโญฺญ</p>


<p>จตุตฺถํ  วา ปญฺจมํ วา กีทิสํ สาธกปริยายํ ทเสฺสตฺวา อตฺตโนวาทํ ปติฎฺฐาเปสิ, กถญฺจายสฺมา กุมารกสฺสโป สหธเมฺมน ตํ มิจฺฉาวาทํ ปฎิกฺขิปิตฺวา ธมฺมวาทํ ปติฎฺฐาเปสิฯ</p>


<p> ปายาสิ ภเนฺต ราชโญฺญ อายสฺมตา กุมารกสฺสเปน คูถกูเป นิมุคฺคปุริโส ปมาย มิจฺฉาวาทํ สุนิคฺคหิตํ นิคฺคเหตฺวา ธมฺมวาเท ปติฎฺฐาปิเต จตุตฺถํ วา ปญฺจมํ วา อตฺตโน มิตฺตามเจฺจ ญาติสาโลหิเต สมาทินฺน ปญฺจสีเล สาธกปริยายํ ทเสฺสตฺวา อตฺตโน มิจฺฉาวาทํ ปติฎฺฐาเปสิฯ อายสฺมา จ กุมารกสฺสโป ตาวติํสเทโวปมาย จ ชจฺจโนฺธปมาย จาติ ทฺวีหิ อุปมาหิ ตํ ปาปกํ ทิฎฺฐิคตํ สหธเมฺมน สุนิคฺคหิตํ นิคฺคเหตฺวา, ธมฺมวาทํ ปติฎฺฐาเปสิฯ</p>


<p>สาธุ  สาธุ อาวุโส, สาธุ โข อาวุโส ยํ กุมารกสฺสโป ปายาสิสฺส ราชญฺญสฺส เทฺว อุปมาโย ทเสฺสตฺวา อุปฺปนฺนํ ปาปกํ มิจฺฉาวาทํ สหธเมฺมน สนิคฺคหํ นิคฺคเหตฺวา ธมฺมวาทํ ปติฎฺฐาเปสิฯ</p>


<p> อถ ปนาวุโส ปายาสิราชโญฺญ ฉฎฺฐํปิ กีทิสํ สาธกปริยายํ ทเสฺสตฺวา อตฺตโน วาทํ ปติฎฺฐาเปสิ, กถญฺจายสฺมา กุมารกสฺสโป สหธเมฺมน ตํ มิจฺฉาวาทํ สุนิคฺคหํ นิคฺคเหตฺวา ธมฺมวาทํ ปติฎฺฐาเปสิฯ</p>


<p> ฉฎฺฐํ ปน ภเนฺต ปายาสิราชโญฺญ สีลวเนฺต สมณพฺราหฺมเณ กลฺยาณธเมฺม ชีวิตุกาเม อมริตุกาเม</p>


<p>สุขกาเม  ทุกฺขปฎิกูเล สาธกปริยายํ ทเสฺสตฺวา อตฺตโน วาทํ ปติฎฺฐาเปสิ, อายสฺมาจ กุมารกสฺสโป คพฺภินี อุปมาย ตํ มิจฺฉาวาทํ สหธเมฺมน สุนิคฺคหิตํ นิคฺคเหตฺวา ธมฺมวาทํ ปติฎฺฐาเปสิฯ</p>


<p>สาธุ  สาธุ อาวุโส, สาธุ โข อาวุโส ยํ อายสฺมา กุมารกสฺสโป คพฺภินีอุปมํ ทเสฺสตฺวา ตํ มิจฺฉาวาทํ ปฎิกฺขิปิตฺวา ธมฺมวาทํ ปติฎฺฐาเปสิฯ</p>


<p> อถ ปนาวุโส ปายาสิราชโญฺญ สตฺตมํปิ กีทิสํ สาธกปริยายํ ทเสฺสตฺวา อตฺตโน วาทํ ปติฎฺฐาเปสิ, กถญฺจายสฺมา กุมารกสฺสโป ตํ มิจฺฉาวาทํ สหธเมฺมน สุนิคฺคหํ นิคฺคเหตฺวา ธมฺมวาทํ ปติฎฺฐาเปสิฯ</p>


<p> สตฺตมํ ปน ภเนฺต ปายาสิราชโญฺญ กุพฺภิยํ ปกฺขิปิตฺวา มาริตปุริสํ สาธกปริยายํ ทเสฺสตฺวา อตฺตโน วาทํ ปติฎฺฐาเปสิ, อายสฺมาจ กุมารกสฺสโป สุปินกูปมาย ตํ มิจฺฉาวาทํ สหธเมฺมน สุนิคฺคหิตํ นิคฺคเหตฺวา ธมฺมวาทํ ปติฎฺฐาเปสิฯ</p>


<p>สาธุ  สาธุ อาวุโส, สาธุ โข อาวุโส ยํ อายสฺมา กุมารกสฺสโป สุปินกูปมํ ทเสฺสตฺวา อุปฺปนฺนํ มิจฺฉาวาทํ สหธเมฺมน สุนิคฺคหํ นิคฺคเหตฺวา ธมฺมวาทํ ปติฎฺฐาเปสิฯ</p>


<p> อถ  ปนาวุโส ปายาสิราชโญฺญ อฎฺฐมมฺปิ นวมมฺปิ กเถตพฺพํ กเถตฺวา ทสมํ กีทิสํ สาธกปริยายํ ทเสฺสตฺวา อตฺตโน วาทํ ปติฎฺฐาเปสิ, กถญฺจายสฺมา กุมารกสฺสโป สหธเมฺมน ตํ มิจฺฉาวาทํ ปฎินิสฺสชฺชาเปสิฯ</p>


<p> อฎฺฐมมฺปิ ภเนฺต นวมมฺปิ ปายาสิราชโญฺญ ยํ วา ตํ วา ปริยายํ ทเสฺสตฺวา อตฺตโน วาทํ ปติฎฺฐาเปสิ, ทสมํ ปน ภเนฺต ปายาสิราชโญฺญ ฉวิอาทีนิ ฉินฺทิตฺวา มาริตปุริสํ สาธกปริยายํ ทเสฺสตฺวา อตฺตโน วาทํ ปติฎฺฐาเปสิ, อายสฺมา จ กุมารกสฺสโป อคฺคิกชฎิโลปมาย ตํ มิจฺฉาวาทํ สหธเมฺมน สุนิคฺคหิตํ นิคฺคเหตฺวา ธมฺมวาทํ ปติฎฺฐาเปสิฯ</p>


<p>ปฎินิสฺสเชฺชตํ  ราชญฺญ ปาปกํ ทิฎฺฐิคตํฯ ปฎินิสฺสเชฺชตํ ราชญฺญ ปาปกํ ทิฎฺฐิคตํฯ</p>


<p>สาธุ  สาธุ อาวุโส, สาธุ โข อาวุโส ยํ อายสฺมา กุมารกสฺสโป โอปายิกํ อุปมํ ทเสฺสตฺวา ตํ ปาปิกํ มิจฺฉาทิฎฺฐิํ ปฎินิสฺสชฺชาเปสิ, ยํ ตสฺส ภเวยฺย ทีฆรตฺตํ หิตาย สุขายฯ</p>


<p> อายสฺมตา อาวุโส กุมารกสฺสเปน ปุริมทิวเส ปุจฺฉิตวิสฺสชฺชิตากาเรน ปายาสิสฺส ราชญฺญสฺส อคฺคิกชฎิโลปมํ ทเสฺสตฺวา ตสฺมิํ ปาปเก ทิฎฺฐิคเต ปฎินิสฺสชฺชาปิเต โส ตาว เถรสฺส วจนํ อนาทิยิตฺวา กีทิสญฺจ ปจฺจนีกกถํ กเถสิ, กถญฺจ เถโร กรุณาสีตลหทโย หุตฺวา อปรมฺปิ อุปมํ ทเสฺสตฺวา ตํ ปาปกํ ทิฎฺฐิคตํ ปฎินิสฺสชฺชาเปสิฯ</p>


<p> ปายาสิ ภเนฺต ราชโญฺญ อายสฺมตา กุมารกสฺสเปน อคฺคิกชฎิโลปมํ ทเสฺสตฺวา ตํ ปาปกํ ทิฎฺฐิคตํ ปฎินิสฺสชฺชาปิเต กิญฺจาปิ ภวํ กสฺสโป เอวมาห, อถ โข เนวาหํ สโกฺกมิ อิทํ ปาปกํ ทิฎฺฐิคตํ ปฎินิสฺสชฺชิตุนฺติ เอวมาทิกํ ปจฺจนีกกถํ กเถสิ, เถโร จ ภเนฺต กุมารกสฺสโป เทฺว สตฺถวาโหปมํ ทเสฺสตฺวา ตํ ปาปกํ มิจฺฉาวาทํ ปฎินิสฺสชฺชาเปสิฯ</p>


<p>สาธุ  สาธุ อาวุโส, สาธุ โข อาวุโส ยํ อายสฺมา กุมารกสฺสโป ปายาสิสฺส ราชญฺญสฺส เทฺว สตฺถวาโหปมมฺปิ ทเสฺสตฺวา ตํ ปาปกํ ทิฎฺฐิคตํ ปฎินิสฺสชฺชาเปสิ, ตญฺหิ ตสฺส จ ตทนุยายีนญฺจ ภเวยฺย ทีฆรตฺตํ หิตาย สุขายฯ</p>


<p> เอวํ  ปนาวุโส อายสฺมตา กุมารกสฺสเปน ยถา วุตฺตาหิ พหูหิ อุปมาหิ จ อปราหิ คูถภาริกอกฺขธุตฺตโกปมาหิ จ ตสฺมิํ ปาปเก ทิฎฺฐิคเต วิสฺสชฺชาปิเต โส ตาว เถรสฺส วจนํ อนาทิยิตฺวาว ปจฺฉิมปฎิเกฺขปวเสน กีทิสํ ปจฺจนีกกถํ กเถสิ, กถญฺจ เถโร กรุณาสีตลหทโย หุตฺวา ปจฺฉิมมฺปิ อุปมํ ทเสฺสตฺวา ตํ ปาปกํ ทิฎฺฐิคตํ ปฎินิสฺสชฺชาเปสิฯ</p>


<p> ปายาสิ ภเนฺต ราชโญฺญ เอวํ เถเรน นานาอุปมาหิ ตสฺมิํ ปาปเก ทิฎฺฐิคเต ปฎินิสฺสชฺชาปิเตปิ ปุริมนเยเนว เถรสฺส ปจฺจนีกกถํ กเถสิ, เถโรปิ จ ภเนฺต ปจฺฉิมํ สาณภาริกูปมํ ทเสฺสตฺวา กรุณาสีตลหทโย ตํ ปาปกํ ทิฎฺฐิคตํ ปฎินิสฺสชฺชาเปสิฯ</p>


<p>สาธุ  สาธุ อาวุโส, สาธุ โข อาวุโส ยํ อายสฺมา กุมารกสฺสโป ปายาสิสฺส ราชญฺญสฺส สาณภาริโกปมมฺปิ ทเสฺสตฺวา ตํ ปาปกํ ทิฎฺฐิคตํ ปฎินิสฺสชฺชาเปสิ, ตญฺหิ ตสฺส จ ตทนุยายีนญฺจ ภเวยฺย ทีฆรตฺตํ หิตาย สุขายฯ</p>


<p> อิมาย  ปนาวุโส ปจฺฉิมิกาย สาณภาริโกปมาย ทสฺสิตาย ปายาสิราชโญฺญ เถรสฺส ธมฺมเทสนานุภาเวน อิมสฺมิํ ธมฺมวินเย ปสโนฺน หุตฺวา กีทิสํ ปสนฺนาการมกาสิ, กถญฺจ อายสฺมนฺตํ กุมารกสฺสปํ อนุสาสนิํ ยาจิ, กถญฺจายสฺมา กุมารกสฺสโป อนุสาสิฯ</p>


<p> อิมาย จ ปน ภเนฺต อุปมาย ทสฺสิตาย ปายาสิ ราชโญฺญ ‘‘ปุริเมเนว อหํ โอปเมฺมน โภโต กสฺสปสฺส อตฺตมโน อภิรโทฺธ เอวมาทินา ภเนฺต ปายาสิราชโญฺญ อิมสฺมิํ ธมฺมวินเย อายสฺมโต กุมารกสฺสปสฺส ธมฺมเทสนาย ปสโนฺน ปสนฺนาการมกาสิฯ อิจฺฉามิ จาหํ โภ กสฺสป มหายญฺญํ ยชิตุํ, อนุสาสตุ มํ ภวํ กสฺสโป ยํ มมสฺส ทีฆรตฺตํ หิตาย สุขายาติ ปายาสิ ราชโญฺญ อายสฺมนฺตํ กุมารกสฺสปํ อนุสาสนิํ ยาจิ, อายสฺมา จ ภเนฺต กุมารกสฺสโป ทุเกฺขเตฺต ทุพฺภูเม ปวุตฺตพีโชปมาย ทุสฺสีเลสุ ทินฺนทานสฺส น มหปฺผลภาวํ ทเสฺสตฺวา สุเขเตฺต สุภูเม ปวุตฺตพีโชปมาย สีลวเนฺตสุ ทินฺนทานสฺส มหปฺผลภาวํ ทเสฺสตฺวา ปายาสิํ ราชญฺญมนุสาสิฯ</p>


<p> กถญฺจาวุโส  ปายาสิราชโญฺญ ทานํ อทาสิ, กถญฺจสฺส สมฺปราโย อโหสิฯ</p>


<p> ปายาสิ ภเนฺต ราชโญฺญ อสกฺกจฺจํ ทานมทาสิ, อสหตฺถา ทานมทาสิ, อจิตฺตีกตํ ทานมทาสิ, อปวิทฺธํ ทานมทาสิ, โส อสกฺกจฺจํ ทานํ ทตฺวา อสหตฺถา ทานํ ทตฺวา อจิตฺตีกตํ ทานํ ทตฺวา อปวิทฺธํ ทานํ ทตฺวา กายสฺสเภทา ปรํ มรณา จาตุมหาราชิกานํ เทวานํ สหพฺยตํ อุปปชฺชิ สุญฺญํ เสรีสกํ วิมานํฯ</p>


<p> เตนาวุโส  ภควตา ชานตา ปสฺสตา อรหตา สมฺมาสมฺพุเทฺธน ปาถิยวเคฺค ปฐมํ ปาถิยสุตฺตํ กตฺถ กํ อารพฺภ กิสฺมิํ วตฺถุสฺมิํ ภาสิตํฯ</p>


<p> มเลฺลสุ ภเนฺต อนุปิเย นาม มลฺลานํ นิคเม ภคฺควโคตฺตํ ปริพฺพาชกํ อารพฺภ ภาสิตํ, ภคฺควโคโตฺต ภเนฺต ปริพฺพาชโก ภควนฺตํ เอตทโวจ ‘‘ปุริมานิ ภเนฺต ทิวสานิ ปุริมตรานิ สุนกฺขโตฺต ลิจฺฉวิปุโตฺต เยนาหํ เตนุปสงฺกมิ, อุปสงฺกมิตฺวา มํ เอตทโวจ ‘‘ปจฺจกฺขาโต ทานิ มยา ภคฺคว ภควา, น ทานาหํ ภควนฺตํ อุทฺทิสฺส วิหรามี’ติ, กเจฺจ ตํ ภเนฺต ตเถว, ยถา สุนกฺขโตฺต, ลิจฺฉวิปุโตฺต อวจา’’ติ, ตสฺมิํ ภเนฺต วตฺถุสฺมิํ ภาสิตํฯ</p>


<h3>อุทุมฺพริกสุตฺต</h3>
<p> อุทุมฺพริกสุตฺตํ  ปนาวุโส ภควตา กตฺถ กํ อารพฺภ กิสฺมิํ วตฺถุสฺมิํ ภาสิตํฯ</p>


<p> ราชคเห ภเนฺต นิโคฺรธํ ปริพฺพาชกํ อารพฺภ ภาสิตํ, นิโคฺรโธ ภเนฺต ปริพฺพาชโก ภควโต ปรมฺมุขา ภควนฺตํเยว อารพฺภ อเนกวิหิตํ อภูตกถํ กเถสิ, ตสฺมิํ วตฺถุสฺมิํ ภาสิตํฯ</p>


<h3>จกฺกวตฺติสุตฺต</h3>
<p> จกฺกวตฺติสุตฺตํ ปนาวุโส ภควตา กตฺถ กํ อารพฺภ กิสฺมิํ วตฺถุสฺมิํ ภาสิตํฯ</p>


<p> มคเธสุ ภเนฺต มาตุลายํ สมฺพหุเล ภิกฺขู อารพฺภ อตฺตชฺฌาสเยน สุตฺตนิเกฺขเปน ภควตา ภาสิตํฯ</p>


<h3>อคฺคญฺญสุตฺต</h3>
<p> อคฺคญฺญสุตฺตํ ปนาวุโส ภควตา กตฺถ กํ อารพฺภ กิสฺมิํ วตฺถุสฺมิํ ภาสิตํฯ</p>


<p> สาวตฺถิยํ ภเนฺต ปุพฺพาราเม มิคารมาตุปาสาเท วาเสฎฺฐํ ปพฺพชิตํ อารพฺภ ภาสิตํ, พฺราหฺมณา ภเนฺต วาเสฎฺฐ ภารทฺวาเช ปพฺพชิเต อโกฺกสนฺติ ปริภาสนฺติ อตฺตรูปาย</p>


<p>ปริภาสาย  ปริปุณฺณาย โน อปริปุณฺณาย, ตสฺมิํ ภเนฺต วตฺถุสฺมิํ ภาสิตํฯ</p>


<p> สมฺปสาทนีย สุตฺตํ ปนาวุโส กตฺถ เกน ภาสิตํฯ</p>


<p> นาฬนฺทายํ ภเนฺต ปาวาริกมฺพวเน อายสฺมตา สาริปุเตฺตน ภาสิตํฯ</p>


<h3>ปาสาทิกสุตฺต</h3>
<p> ปาสาทิกสุตฺตํ ปนาวุโส ภควตา กตฺถ กํ อารพฺภ กิสฺมิํ วตฺถุสฺมิํ ภาสิตํฯ</p>


<p> สเกฺกสุ ภเนฺต เวธญฺญานาม สกฺยานํ อมฺพวเน ปาสาเท จุนฺทํ สมณุเทฺทสํ อารพฺภ ภาสิตํ, จุโนฺท ภเนฺต สมณุเทฺทโส ปาวายํ นิคณฺฐสฺส นาฎปุตฺตสฺส กาลํ กิริยาย ภินฺนานํ นิคณฺฐานํ เทฺวธิกชาตานํ ภณฺฑนชาตานํ กลหชาตานํ วิวาทาปนฺนานํ อญฺญมญฺญํ มุขสตฺตีหิ วิตุชฺชนการณํ อายสฺมโต อานนฺทสฺส อาโรเจสิ, อายสฺมา จ ภเนฺต อานโนฺท ภควโต เอตมตฺถํ อาโรเจสิ, ตสฺมิํ ภเนฺต วตฺถุสฺมิํ ภาสิตํฯ</p>


<h3>ลกฺขณสุตฺต</h3>
<p> ลกฺขณสุตฺตํ  ปนาวุโส ภควตา กตฺถ ภาสิตํฯ</p>


<p> สาวตฺถิยํ ภเนฺต เชตวนมหาวิหาเร ภาสิตํฯ</p>


<h3>สิงฺคาลสุตฺต</h3>
<p> สิงฺคาลสุตฺตํ ปนาวุโส ภควตา กตฺถ กํ อารพฺภ กิสฺมิํ วตฺถุสฺมิํ ภาสิตํฯ</p>


<p> ราชคเห ภเนฺต สิงฺคาลํ คหปติปุตฺตํ อารพฺภ ภาสิตํ, สิงฺคาโล ภเนฺต คหปติปุโตฺต กาลเสฺสว อุฎฺฐาย ราชคหา นิกฺขมิตฺวา อลฺลวโตฺถ อลฺลเกโส ปญฺชลิโก ปุถุทิสา นมสฺสติ ปุรตฺถิมํ ทิสํ ทกฺขิณํ ทิสํ ปจฺฉิมํ ทิสํ อุตฺตรํ ทิสํ เหฎฺฐิมํ ทิสํ อุปริมํ ทิสํ, ตสฺมิํ ภเนฺต วตฺถุสฺมิํ ภาสิตํฯ</p>


<h3>อาฎานาฎิยสุตฺต</h3>
<p> อาฎานาฎิยสุตฺตํ  ปนาวุโส ภควตา กตฺถ กิสฺมิํ วตฺถุสฺมิํ ภาสิตํฯ</p>


<p> ราชคเห  ภเนฺต คิชฺฌกูเฎ ปพฺพเต ภาสิตํ, ภควติ ภเนฺต ราชคเห วิหรติ จตฺตาโร มหาราชาโน จตุทฺทิสํ รกฺขํ ฐเปตฺวา จตุทฺทิสํ คุมฺพํ ฐเปตฺวา จตุทฺทิสํ โอวรณํ ฐเปตฺวา เกวลกปฺปํ คิชฺฌกูฎปพฺพตํ โอภาเสตฺวา เยน ภควา เตนุปสงฺกมิํสุ, อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิํสุ, เอกมนฺตํ นิสิโนฺน โข ภเนฺต เวสฺสวโณ มหาราชา อาฎานาฎิยํ รกฺขํ ภควโต อาโรเจสิ ภิกฺขูนํ ภิกฺขุนีนํ อุปาสกานํ อุปาสิกานํ ผาสุวิหาราย, ตสฺมิํ ภเนฺต วตฺถุสฺมิํ ภาสิตํฯ</p>


<h3>สงฺคีติสุตฺต</h3>
<p> สงฺคีติ  สุตฺตํ ปนาวุโส กตฺถ เกน ภาสิตํฯ</p>


<p> ปาวายํ ภเนฺต อายสฺมตา สาริปุเตฺตน ภาสิตํฯ</p>


<h3>ทสุตฺตรสุตฺต</h3>
<p> ทสุตฺตรสุตฺตํ ปนาวุโส กตฺถ เกน ภาสิตํฯ</p>


<p> ทสุตฺตรสุตฺตํ ภเนฺต จมฺปายํ คคฺคราย โปกฺขรณิยา ตีเร อายสฺมตา สาริปุเตฺตน ภาสิตํฯ</p>


<p> เก  อาวุโส สิกฺขนฺติฯ</p>


<p> เสกฺขา จ ภเนฺต ปุถุชฺชนกลฺยาณกา จ สิกฺขนฺติฯ</p>


<p> เก อาวุโส สิกฺขิตสิกฺขาฯ</p>


<p> อรหโนฺต ภเนฺต สิกฺขิตสิกฺขาฯ</p>


<p> กสฺส  อาวุโส วจนํฯ</p>


<p> ภควโต ภเนฺต วจนํ อรหโต สมฺมาสมฺพุทฺธสฺสฯ</p>


<p> เกนาวุโส อาภตํฯ</p>


<p> ปรมฺปราย ภเนฺต อาภตํฯ</p>





