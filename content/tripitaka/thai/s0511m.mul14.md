<h1>๑๕. ปิยทสฺสีพุทฺธวํโส</h1>
<ol>
<li>
สุชาตสฺส อปเรน, สยมฺภู โลกนายโก;  
  
ทุราสโท อสมสโม, ปิยทสฺสี มหายโสฯ  
</li>
  
<li>
โสปิ  
พุโทฺธ อมิตยโส, อาทิโจฺจว วิโรจติ;  
  
สพฺพํ ตมํ นิหนฺตฺวาน, ธมฺมจกฺกํ ปวตฺตยิฯ  
</li>
  
<li>
ตสฺสาปิ อตุลเตชสฺส, อเหสุํ อภิสมยา ตโย;  
  
โกฎิสตสหสฺสานํ, ปฐมาภิสมโย อหุฯ  
</li>
  
<li>
สุทสฺสโน เทวราชา, มิจฺฉาทิฎฺฐิมโรจยิ;  
  
ตสฺส ทิฎฺฐิํ วิโนเทโนฺต, สตฺถา ธมฺมมเทสยิฯ  
</li>
  
<li>
ชนสนฺนิปาโต อตุโล, มหาสนฺนิปตี ตทา;  
  
นวุติโกฎิสหสฺสานํ, ทุติยาภิสมโย อหุฯ  
</li>
  
<li>
ยทา โทณมุขํ หตฺถิํ, วิเนสิ นรสารถิ;  
  
อสีติโกฎิสหสฺสานํ, ตติยาภิสมโย อหุฯ  
</li>
  
<li>
สนฺนิปาตา ตโย อาสุํ, ตสฺสาปิ ปิยทสฺสิโน;  
  
โกฎิสตสหสฺสานํ, ปฐโม อาสิ สมาคโมฯ  
</li>
  
<li>
ตโต  
ปรํ นวุติโกฎี, สมิํสุ เอกโต มุนี;  
  
ตติเย สนฺนิปาตมฺหิ, อสีติโกฎิโย อหูฯ  
</li>
  
<li>
อหํ เตน สมเยน, กสฺสโป นาม พฺราหฺมโณ  
มานโว (สฺยา. กํ.)  
;  
  
อชฺฌายโก มนฺตธโร, ติณฺณํ เวทาน ปารคูฯ  
</li>
  
<li>
ตสฺส  
ธมฺมํ สุณิตฺวาน, ปสาทํ ชนยิํ อหํ;  
  
โกฎิสตสหเสฺสหิ, สงฺฆารามํ อมาปยิํฯ  
</li>
  
<li>
ตสฺส ทตฺวาน อารามํ, หโฎฺฐ สํวิคฺคมานโส;  
  
สรเณ ปญฺจ สีเล จ  
สรณํ ปญฺจสีลญฺจ (สี.)  
, ทฬฺหํ กตฺวา สมาทิยิํฯ  
</li>
  
<li>
โสปิ  
มํ พุโทฺธ พฺยากาสิ, สงฺฆมเชฺฌ นิสีทิย;  
  
‘‘อฎฺฐารเส กปฺปสเต, อยํ พุโทฺธ ภวิสฺสติฯ  
</li>
  
<li>
‘‘ปธานํ  
ปทหิตฺวาน…เป.…  
เหสฺสาม สมฺมุขา อิมํ’’ฯ  
  
<li>
ตสฺสาปิ วจนํ สุตฺวา, ภิโยฺย จิตฺตํ ปสาทยิํ;  
  
อุตฺตริํ วตมธิฎฺฐาสิํ, ทสปารมิปูริยาฯ  
</li>
  
<li>
สุธญฺญํ นาม นครํ, สุทโตฺต นาม ขตฺติโย;  
  
จนฺทา นามาสิ ชนิกา, ปิยทสฺสิสฺส สตฺถุโนฯ  
</li>
  
<li>
นววสฺสสหสฺสานิ, อคารํ อชฺฌ โส วสิ;  
  
สุนิมฺมลวิมลคิริคุหา, ตโย ปาสาทมุตฺตมาฯ  
</li>
  
<li>
เตตฺติํสสหสฺสานิ จ, นาริโย สมลงฺกตา;  
  
วิมลา นาม นารี จ, กญฺจนาเวโฬ นาม อตฺรโชฯ  
</li>
  
<li>
นิมิเตฺต  
จตุโร ทิสฺวา, รถยาเนน นิกฺขมิ;  
  
ฉมาสํ ปธานจารํ, อจรี ปุริสุตฺตโมฯ  
</li>
  
<li>
พฺรหฺมุนา ยาจิโต สโนฺต, ปิยทสฺสี มหามุนิ;  
  
วตฺติ จกฺกํ มหาวีโร, อุสภุยฺยาเน มโนรเมฯ  
</li>
  
<li>
ปาลิโต สพฺพทสฺสี จ, อเหสุํ อคฺคสาวกา;  
  
โสภิโต นามุปฎฺฐาโก, ปิยทสฺสิสฺส สตฺถุโนฯ  
</li>
  
<li>
สุชาตา ธมฺมทินฺนา จ, อเหสุํ อคฺคสาวิกา;  
  
โพธิ ตสฺส ภควโต, กกุโธติ ปวุจฺจติฯ  
</li>
  
<li>
สนฺธโก ธมฺมโก เจว, อเหสุํ อคฺคุปฎฺฐกา;  
  
วิสาขา ธมฺมทินฺนา จ, อเหสุํ อคฺคุปฎฺฐิกาฯ  
</li>
  
<li>
โสปิ  
  
พุโทฺธ อมิตยโส, ทฺวตฺติํสวรลกฺขโณ;  
  
อสีติหตฺถมุเพฺพโธ, สาลราชาว ทิสฺสติฯ  
</li>
  
<li>
อคฺคิจนฺทสูริยานํ, นตฺถิ ตาทิสิกา ปภา;  
  
ยถา อหุ ปภา ตสฺส, อสมสฺส มเหสิโนฯ  
</li>
  
<li>
ตสฺสาปิ เทวเทวสฺส, อายุ ตาวตกํ อหุ;  
  
นวุติวสฺสสหสฺสานิ, โลเก อฎฺฐาสิ จกฺขุมาฯ  
</li>
  
<li>
โสปิ พุโทฺธ อสมสโม, ยุคานิปิ ตานิ อตุลิยานิ;  
  
สพฺพํ ตมนฺตรหิตํ, นนุ ริตฺตา สพฺพสงฺขาราฯ  
</li>
  
<li>
ปิยทสฺสี มุนิวโร, อสฺสตฺถารามมฺหิ นิพฺพุโต;  
  
ตเตฺถวสฺส ชินถูโป, ตีณิโยชนมุคฺคโตติฯ  
</li>
  
ปิยทสฺสิสฺส ภควโต วํโส เตรสโมฯ  
</li>
  
  
  
  
  