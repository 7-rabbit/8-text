<h1>๕. ปญฺจมภูมิ</h1>
<p> ตตฺถ   กตโม หารวิภโงฺค? ยตฺถ โสฬส หารา อกฺขรโส เภทํ คจฺฉนฺติฯ ตตฺถ อาทิมฺหิ เทสนาหาโรฯ ตตฺถ อยํ คาถา กุสลา วา อกุสลา วา สจฺจานิ วา สเจฺจกเทโส วาฯ กิํ เทสิตนฺติ? สุเตฺต วีมํสา เทสนาหาโรฯ ยถา อริยสจฺจานิ นิเกฺขโป จตฺตาริ สจฺจานิ  สาธารณานิ อสาธารณานิ จฯ ยานิ จ อฎฺฐารส ปทานิ ทุกฺขโต สตฺต ปทานิ สเงฺขเปน กายิเกน เจตสิเกน ทุเกฺขน, อปฺปิยสมฺปโยเคน ปิยวิปฺปโยเคน จ ตีหิ จ สงฺขตาหิฯ ตตฺถ ตีณิ สงฺขตลกฺขณานิ ติโสฺส ทุกฺขตา อุปฺปาโท สงฺขตลกฺขณํ, สงฺขารทุกฺขตาย ทุกฺขตา จ สงฺขตลกฺขณํ, วิปริณามทุกฺขตาย ทุกฺขตาติ อญฺญถตฺถํ จ สงฺขตลกฺขณํ, ทุกฺขทุกฺขตาย จ ทุกฺขตา, อิเมสํ ติณฺณํ สงฺขตลกฺขณานํ ตีสุ เวทนาภูมีสุ อทุกฺขมสุขา เวทนา อุปฺปาโท สงฺขตลกฺขณํ, สงฺขารทุกฺขตาย จ ทุกฺขตา ตโย สงฺขตลกฺขณํ, สุขา เวทนาย จ วิปริณามทุกฺขตาย จ ทุกฺขตาติ อญฺญถตฺตํ สงฺขตลกฺขณํ, ทุกฺขาเวทนา ทุกฺขทุกฺขตา จ ทุกฺขตา อิมมฺหิ อิเมสุ นวปเทสุ ปฐมเกสุ สตฺตสุ ปเทสุ โสฬสสุ ปเทสุ ทุกฺขา ปริเยสิตพฺพา, เอกาทส ทุกฺขตาย จ ลกฺขณํ  นิเทฺทเส นิทฺทิฎฺฐํฯ ปาตุภาวลกฺขณา ชาติยา จ ปาตุภาวจุติลกฺขโณ จุโตติ วิตฺถาเรน ปนฺนรสปทานิ กตฺตพฺพานิ, เอวํ สาธารณานิ อสาธารณานิ จ สตฺตสุ ทสสุ ปเทสุ สญฺญาส ติวิเธ จ สาสนปฺปฎฺฐาเน อฎฺฐารสวิเธสุ จ สุตฺตาธิฎฺฐาเนสุ ทสวิเธสุ จ สุตฺตวิเธเยฺยสุ โสฬสวิเธสุ จ หาเรสุ เอกวีสติวิธาย จ ปวิจยวีมํสายาติ อิทํ เทสิตํฯ ยถาภูตญฺจ เทสิตนฺติ, อยํ วุจฺจติ เทสนาหาโรฯ</p>


<p> ตตฺถ กตโม วิจโย หาโร?</p>


<p>
ปทํ ปญฺหา จ ปุจฺฉา จ, กิํ ปุพฺพํ กิญฺจ ปจฺฉิมํ;  
  
อนุคีติ สา จ วิจโย, หาโร วิจโยติ นิทฺทิโฎฺฐฯ  
</p>
  
<p>ปทนฺติ  ปฐมํ ปทํฯ ตสฺส โก อโตฺถ? ยํ ภควา ปุโฎฺฐ อายสฺมตา อชิเตน ตํ คเหตพฺพํ, กติปทานิ ปุฎฺฐานิ ยถากิํ เกนสฺสุ นิวุโต โลโกติ คาถา, อิมานิ กติปทานิ จตฺตาริ อิติ วิสชฺชนาย ปุจฺฉาฯ ยตฺตเกหิ ปเทหิ ภควตา วิสชฺชิตานิ ปทานิ อิติ ปุจฺฉาย จ ยา ปทานํ สงฺกาสนา, อิทํ วุจฺจติ ปทนฺติฯ</p>


<p>ปญฺหาติ อิมานิ จตฺตาริ ปทานิฯ กติ ปญฺหา? เอโก วา เทฺว วา ตทุตฺตริ วา อิมานิ จตฺตาริ ปทานิ เอโก ปโญฺห, อตฺถานุปริวตฺติ พฺยญฺชนํ โหติ, สมฺพหุลานิปิ ปทานิ เอกเมวตฺถํ ปุจฺฉติฯ อิมานิ จตฺตาริ ปทานิ อนุปริวตฺตีนิ ตํ พฺยญฺชเนน เอโก ปโญฺหว โหติฯ เกนสฺสุ  นิวุโต โลโกติ  โลกํ สนฺธาย ปุจฺฉติ, เกนสฺสุ นปฺปกาสติ กิสฺสาภิเลปนํ พฺรูสีติ ตํเยว ปุจฺฉติฯ กิํสุ ตสฺส มหพฺภยนฺติ ตํเยว ปุจฺฉติฯ เอวํ อตฺถานุปริวตฺติ พฺยญฺชนํ เอโก ปโญฺห โหติ, โส ปโญฺห จตุพฺพิโธ เอกํสพฺยากรณีโย วิภชฺชพฺยากรณีโย ปฎิปุจฺฉาพฺยากรณีโย ฐปนิโยติฯ ตตฺถ จกฺขุ อนิจฺจนฺติ เอกํสพฺยากรณีโย, ยํ อนิจฺจํ ตํ ทุกฺขนฺติ วิภชฺชพฺยากรณีโย, สิยา อนิจฺจํ น จกฺขุ, ยานิปิ อายตนานิ จ น จกฺขุ, ตานิปิ อนิจฺจนฺติ น จกฺขุเยว, อยํ วิภชฺชพฺยากรณีโย, ยํ จกฺขุ ตํ จกฺขุนฺทฺริยํ เนติ ปฎิปุจฺฉาพฺยากรณีโย, ตํ จกฺขุ ตถาคโตติ ฐปนิโยฯ อญฺญตฺร จกฺขุนาติ ฐปนิโย ปโญฺหฯ อิทํ ปญฺหํ ภควา กิํ ปุจฺฉิโต, โลกสฺส สํกิเลโส ปุจฺฉิโตฯ กิํ การณํ? ติวิโธ หิ สํกิเลโส ตณฺหาสํกิเลโส จ ทิฎฺฐิสํกิเลโส จ ทุจฺจริตสํกิเลโส จฯ ตตฺถ อวิชฺชาย นิวุโตติ อวิชฺชํ ทเสฺสติ, ชปฺปาติ ตณฺหํ ทเสฺสติ, มหพฺภยนฺติ อกุสลสฺส กมฺมสฺส วิปากํ ทเสฺสติ, โสตํ นาม สุขเวทนียสฺส กมฺมสฺส ทุกฺขเวทนีโย วิปาโก ภวิสฺสตีติ เนตํ ฐานํ วิชฺชตีติ ภควา วิสเชฺชติ, จตูหิ โย ปเทหิ อวิชฺชาย นิวุโต โลโกติ…เป.… เอวํ วุจฺจติฯ</p>


<p> ตทุตฺตริ ปฎิปุจฺฉติ, สวนฺติ สพฺพธิ โสตาติ คาถา, จตฺตาริ ปทานิ ปุจฺฉติ ตํ ภควา ทฺวีหิ ปเทหิ วิสเชฺชติฯ</p>


<p>
ยานิ  
โสตานิ โลกสฺมิํ, สติ เตสํ นิวารณํ;  
  
โสตานํ สํวรํ พฺรูมิ, ปญฺญาเยเต ปิธียเรฯ  
</p>
  
<p>อิมานิ จตฺตาริ ปทานิ ทฺวีหิ ปเทหิ วิสเชฺชติฯ อิทํ ปทนฺติ ปุจฺฉิโต, ตสฺส สํกิลิฎฺฐสฺส  โลกสฺส โวทานํ ปุจฺฉิโต, โสตานิ ฉ ตณฺหากายา พหุลาธิวจเนน นิทฺทิฎฺฐา ภวนฺติ สเพฺพหิ อายตเนหิฯ ตานิ โสตานิ เกน นิวาริยนฺตีติ ปริยุฎฺฐานปหานํ ปุจฺฉติ, เกน โสตา ปิธียเรติ อนุสยสมุคฺฆาตํ ปุจฺฉติฯ ตตฺถ ภควา ฉสุ ทฺวาเรสุ สติยา เทเสติ, โย หิ สมฺปชาโน วิหรติ สติโทวาริเก จ ตสฺส อินฺทฺริยานิ คุตฺตานิ สมฺภวนฺติฯ ตตฺถ คุเตฺตสุ อินฺทฺริเยสุ ยา ยา วิปสฺสนา, สา สา เตสํ เตสํ โสตานํ ตสฺสา จ อวิชฺชาย โย โลโก นิวุโต อจฺจนฺตปหานาย สํวตฺตติฯ เอวํ โสตานิ ปิหิตานิปิ ภวนฺติ ตโต อุตฺตริ ปุจฺฉติฯ</p>


<p>ปญฺญา  จ สติ จ นามรูปสฺส โข ตสฺส ภควนฺตํ ปุฎฺฐุมาคมฺม กเตฺถตํ อุปสมฺมติ อิมานิ จตฺตาริ ปทานิ ภควา เอเกน ปเทน วิสเชฺชติฯ</p>


<p>
ยเมตํ ปญฺหํ อปุจฺฉิ  
ปุจฺฉเส ปญฺหํ (ปี. ก.) ปสฺส สุ. นิ. ๑๐๔๓  
, อชิต ตํ วทามิ เต…เป.…;  
  
วิญฺญาณสฺส นิโรเธน, เอเตฺถตํ อุปสมฺมติฯ  
</p>
  
<p>อิมินา ปเญฺหน กิํ ปุจฺฉติ? อนุปาทิเสสนิพฺพานธาตุํ ปุจฺฉติ, ตํ ภควา อนุปาทิเสสาย นิพฺพานธาตุยา วิสเชฺชติฯ ตตฺถ  ปฐเมน ปเญฺหน สํกิเลสํ ปุจฺฉติฯ ทุติเยน ปเญฺหน โวทานํ ปุจฺฉติฯ ตติเยน ปเญฺหน โสปาทิเสสนิพฺพานธาตุํ ปุจฺฉติฯ จตุเตฺถน ปเญฺหน อนุปาทิเสสนิพฺพานธาตุํ ปฎิปุจฺฉติ ตโต อุตฺตริ ปฎิปุจฺฉติฯ</p>


<p>
เย จ สงฺขาตธมฺมาเส, เย จ เสขา  
เสกฺขา (ก.) ปสฺส สุ. นิ. ๑๐๔๔  
ปุถู อิธ;  
  
เตสํ เม นิปโก อิริยํ, ปุโฎฺฐ ปพฺรูหิ มาริสฯ  
</p>
  
<p>อิมานิ จตฺตาริ ปทานิ ปุจฺฉติฯ กติ จ ปน เต ปเญฺห สงฺขาตธมฺมา จ อรหนฺตา เสกฺขา จ? กิํ ปุพฺพํ กิญฺจ ปจฺฉิมนฺติ อยมโตฺถฯ ตตฺถ กตรํ ปฐมํ ปุจฺฉติ, กตรํ ปจฺฉา? อรหนฺตํ ปฐมํ ปุจฺฉติฯ เสกฺขธเมฺม ตตฺถ เกน ปเทน สงฺขาตธมฺมาติ อรหโนฺต คหิตา, ปุถูติ เสกฺขา คหิตาฯ เตสํ เม นิปโกติ สาธารณํ ปทํ ภควนฺตํ ปุจฺฉติฯ ตสฺส สาธารณานิ จ อสาธารณานิ จ ปเญฺหสุ ปุจฺฉิตพฺพานิฯ ตํ ภควา วิสเชฺชติฯ น ตถา ปุฎฺฐํ, ปฐมํ ปุฎฺฐํ, ตํ ปจฺฉา วิสเชฺชติฯ ยํ ปจฺฉา ปุจฺฉิตํ ปฐมํ วิสเชฺชติฯ กิญฺจ อิทํ ปุจฺฉิตํ วิสุทฺธานํ วิสุชฺฌนฺตานญฺจ กา อิริยาติ อิทํ ปุจฺฉิ, ตํ กาเมสุ นาภิคิเชฺฌยฺยฯ มนสานาวิโล สิยาติ ปริยุฎฺฐานานิ วิตเกฺกน จ ภควา นิวาเรติ, เทฺว ปน วิตกฺกอนาวิลตาย  ปริยุฎฺฐานํ, ยถา นีวรเณสุ นิทฺทิฎฺฐํฯ กุสลา สพฺพธเมฺมสูติ อรหนฺตํ วิสเชฺชติฯ</p>


<p>เกนสฺสุ ตรติ โอฆนฺติ คาถา, อิมานิ จตฺตาริ ปทานิฯ จตฺตาโรเยว ปญฺหาฯ กิํ  การณํ, น หิ เอตฺถ อตฺถานุปริวตฺติ พฺยญฺชนํ  ยถา ปฐมํ อชิตปเญฺหสุ, ตสฺส น เอกํเสน พหูนิ วิสชฺชนานิ, พหุกา ปญฺหา, เอโกว น จาปิ, สเพฺพ ปุจฺฉติ, ปุเพฺพ วิสชฺชิโต, ยถา จตุโตฺถ อชิโตปเญฺห, ยํ  เอตฺถ ยถาภูตํ ปริเยสนาปทพเนฺธน วิสชฺชนาโย เอวํ ยถาภูตํ ปริเยสติฯ โย ปุน เอตฺถ ยํ เอวํ ปุจฺฉติ ตตฺถ อยมากาโร ปุจฺฉนายํ อโนฺตชฎา พหิชฎาติ คาถา  ปุจฺฉิตวิสชฺชนาย มคฺคิตพฺพาฯ กถํ วิสชฺชิตาติ ภควาติ วิสเชฺชติ? สีเล ปติฎฺฐาย นโร สปโญฺญติ คาถาฯ ตตฺถ จิตฺตภาวนาย สมถา, ปญฺญาภาวนาย วิปสฺสนาฯ ตตฺถ เอวํ อนุมียติ, เย ธมฺมา สมเถน จ วิปสฺสนาย จ ปหียนฺติ, เต อิเม อโนฺตชฎา พหิชฎาฯ ตตฺถ วิสชฺชนํ สมเถน ราโค ปหียติ, วิปสฺสนาย อวิชฺชาฯ อชฺฌตฺตวตฺถุโก ราโค อโนฺตชฎา, พาหิรวตฺถุโก ราโค พหิชฎาฯ อชฺฌตฺตวตฺถุกา สกฺกายทิฎฺฐิ, อยํ อโนฺตชฎาฯ เอกสฎฺฐิ ทิฎฺฐิคตานิ จ พาหิรวตฺถุกานิ พหิชฎา, ยา หิ อชฺฌตฺตวตฺถุกา ยา ทิฎฺฐิภาคิเยน ภวิสฺสติ, อยํ ชฎาฯ ตถา สํขิเตฺตน ยา กาจิ อชฺฌตฺตวตฺถุกา ตณฺหา จ ทิฎฺฐิ จ, อยํ อโนฺตชฎาฯ ยา กาจิ พาหิรวตฺถุกา ตณฺหา จ ทิฎฺฐิ จ, อยํ พหิชฎาฯ</p>


<p>ยถา เทวตา ภควนฺตํ ปุจฺฉติ ‘‘จตุจกฺกํ นวทฺวาร’’นฺติ คาถา ฯ ตตฺถ ภควา วิสเชฺชติ ‘‘เฉตฺวา นทฺธิํ วรตฺตํ จา’’ติ คาถา, อิทํ ภควา ทุกฺขนิโรธคามินิํ ปฎิปทํ วิสเชฺชติฯ อิมาย วิสชฺชนาย ภควา อนุมียติ  กิเลเส เอตฺถ ปุริมาย คาถาย นิทฺทิสิตเพฺพนฯ ตํ หิ จตุจกฺกนฺติ จตฺตาโร วา หตฺถปาทาฯ นวทฺวารนฺติ นว วณมุขานิฯ ยถา จตุจกฺกนฺติ จตฺตาโร อุปาทานา, อุปาทานปฺปจฺจยา ภโว, อุปาทานนิโรธา ภวนิโรโธฯ นวทฺวารนฺติ นว มานวิธา, มานชาติกาย หิ ทุกฺขํ เสเยฺยนมฺหิ ปรโส ตีณิ ติกานิ ปุณฺณํฯ ติเกน สํยุตฺตํ หิ ปญฺจกามคุณิโก ราโคฯ ตตฺถ นทฺธีติ ตณฺหา วิสชฺชียติฯ วรตฺตนฺติ มานํ วิสเชฺชติ, อิจฺฉา โลโภ จ ปาปโกติ ปญฺจกามคุณิโก ราโคฯ ตตฺถ วิสมโลโภ ปาปโกติ นิทฺทิสิยติ สมูลตณฺหนฺติฯ อญฺญาณมูลกา ตณฺหาติ อญฺญาณมูลกา ตณฺหา, ตณฺหาย จ ทิฎฺฐิยา จ ปหานํฯ เย จ ปุน อเญฺญปิ เกจิ จตุจกฺกโยเคน เตเนว การเณน จ ยุชฺชนฺติ, สํสารคามิโน ธมฺมา สเพฺพ นิทฺทิสิตพฺพาฯ ตตฺถายํ คาถา วิสชฺชนา ปุจฺฉาย  จ วิสชฺชนาย สเมติ ฯ ยํ ยทิ สเนฺทน อถ สห พฺยากรเณน อนุคีติยํ จ โส วิจโยติ ภควา ยตฺตกานิ ปทานิ นิกฺขิปติ, ตตฺตเกหิ อนุคายติฯ</p>


<p> อฎฺฐหิ , ภิกฺขเว, อเงฺคหิ สมนฺนาคโต ภิกฺขุ ทูเตยฺยํ คนฺตุมรหติ ฯ อิมานิ อฎฺฐ ปทานิ นิกฺขิตฺตานิฯ ฉหิ ปเทหิ ภควา อนุคายติฯ</p>


<p>
‘‘โย เว น พฺยถติ  
พฺยาถติ (ก.)  
ปตฺวา, ปริสํ อุคฺควาทินิํ;  
  
น จ หาเปติ วจนํ, น จ ฉาเทติ สาสนํฯ  
</p>
  
<p>
‘‘อสนฺทิทฺธิํ จ ภณติ, ปุจฺฉิโต น จ กุปฺปติ;  
  
ส เว ตาทิสโก ภิกฺขุ, ทูเตยฺยํ คนฺตุมรหตี’’ติฯ  
</p>
  
<p>ตตฺถ ปน ภควา ยตฺตกานิ ปทานิ นิกฺขิปติ, ตตฺตเกหิ อนุคายติฯ สตฺตหิ, ภิกฺขเว, อเงฺคหิ สมนฺนาคโต กลฺยาณมิโตฺต ปิโย ครุภาวนีโยติ วิตฺถาเรน, อิทํ ภควา สตฺตหิ ปเทหิ อนุคายติฯ อิติ พหุสฺสุตวา อนุคายติ, อปฺปตรกถํ ปทํ วา นิเกฺขโป, พหุสฺสุตวา นว ปทานิ นิเกฺขโป, อปฺปตริกา อนุคีติยา พหุตริกา อนุคายติฯ อยํ วุจฺจติ เต อนุคีติ จ วิจโย, อยํ  วิจโย นาม หาโรฯ</p>


<p>ตตฺถ กตโม ยุตฺติหาโร?</p>


<p>
สเพฺพสํ หารานํ, ยา ภูมี โย จ โคจโร เตสํ;  
  
ยุตฺตายุตฺติ ปริกฺขา, หาโร ยุตฺตีติ นิทฺทิโฎฺฐฯ  
</p>
  
<p>หารานํ โสฬสนฺนํ ยถา เทสนา ยถา วิจโย โย จ นิทฺทิสิยติ, อยํ นิเทฺทโสฯ อยํ ปุจฺฉา สุเตฺตสุ น ยุชฺชตีติ ยา ตตฺถ วีมํสา, อยํ ยุตฺติฯ</p>


<p>ยถา หิ สเหตู สปฺปจฺจยา สตฺตา สํกิลิสฺสนฺติ, อตฺถิ เหตุ อตฺถิ ปจฺจโย สตฺตานํ สํกิเลสาย, สเหตู สปฺปจฺจยา สตฺตา วิสุชฺฌนฺติ, อตฺถิ เหตุ อตฺถิ ปจฺจโย สตฺตานํ วิสุทฺธิยาฯ สีลวตา, อานนฺท, ปุคฺคเลน น เวยฺยากรณิยา กินฺติ เม วิปฺปฎิสาโร อุปฺปาเทยฺย…เป.… อพฺยากรณํ กตฺตพฺพํ, อยํ วิสุทฺธิยา มโคฺคฯ ตสฺส เหตุ โก ปจฺจโย, สีลกฺขนฺธสฺส  จตฺตาริ จตฺตาริ เหตุ จ ปจฺจโย จฯ สปฺปุริสสํเสโว โย จ ปติรูปเทสวาโส จ, อยํ อุปาทาปจฺจยตา สปฺปจฺจโยฯ ยํ โปราณกมฺมํ อสฺส วิปาโก ปจฺจโย, ตาย ปจฺจยาย อตฺตสมฺมาปณิธิ, อยํ  เหตุฯ อิติ สีลกฺขโนฺธ สเหตุ สปฺปจฺจโยติ อิทํ โลกิกํ สีลํฯ</p>


<p>ยํ ปน โลกุตฺตรํ สีลํ, ตสฺส ตีณิ อินฺทฺริยานิ ปจฺจโย – สทฺธินฺทฺริยํ วีริยินฺทฺริยํ สมาธินฺทฺริยํ – อยํ ปจฺจโยฯ สตินฺทฺริยญฺจ ปญฺญินฺทฺริยญฺจ เหตุฯ ปญฺญาย นิเพฺพธคามินิยา, ยํ สีลํ ชายติฯ โสตาปนฺนสฺส จ สีลํ เตนายํ เหตุ อยํ ปจฺจโยฯ ยํ ปุน สมาธิโน ปสฺสทฺธิ จ ปีติ จ ปาโมชฺชํ ปจฺจโยฯ ยํ สุขํ เหตุ เตน สมาธิกฺขโนฺธ สเหตุ สปฺปจฺจโยฯ ยํ  สมาหิโต ยถาภูตํ ปชานาติ, อยํ ปญฺญาฯ ตสฺส ปรโตโฆโส อชฺฌตฺตํ จ โยนิโส มนสิกาโร เหตุ จ ปจฺจโย จ, อิติ อิเม ตโย ขนฺธา สเหตู สปฺปจฺจยา เอวํ สตฺต ปญฺญาฯ สตฺตพฺยากรณีสุ จ สุเตฺตสุ น ยุชฺชติฯ อยํ ยุตฺติหาโรฯ โส จตูสุ มหาปเทเสสุ ทฎฺฐโพฺพฯ</p>


<p> ตตฺถ กตมํ ปทฎฺฐานํ?</p>


<p>
ธมฺมํ เทเสติ ชิโน, ตสฺส จ ธมฺมสฺส ยํ ปทฎฺฐานํ;  
  
อิติ ยาว สพฺพธมฺมา, เอโส หาโร ปทฎฺฐาโนฯ  
</p>
  
<p>ตตฺถ ปญฺจกามคุณา กามราคสฺส ปทฎฺฐานํฯ เยสํ เกสญฺจิ กามราโค อุปฺปชฺชติ อุปฺปโนฺน วา อุปฺปชฺชิสฺสติ วา, เอเตสุ เยปิ ปญฺจสุ รูเปสุ อายตเนสุ นาญฺญตฺร เอเตหิ กามราคสฺส ปทฎฺฐานนฺติฯ วุจฺจเต, เตน ปญฺจ กามคุณา กามราคสฺส ปทฎฺฐานํฯ ปญฺจินฺทฺริยานิ รูปราคสฺส ปทฎฺฐานํฯ มนินฺทฺริยํ ภวราคสฺส ปทฎฺฐานํฯ ปญฺจกฺขนฺธา สกฺกายทิฎฺฐิยา ปทฎฺฐานํฯ เอกสฎฺฐิ ทิฎฺฐิคตานิ ทิฎฺฐิราคสฺส ปทฎฺฐานํฯ กามธาตุ กามราคสฺส ปทฎฺฐานํฯ อรูปธาตุ อรูปราคสฺส ปทฎฺฐานํฯ สุขสญฺญา กามราคสฺส ปทฎฺฐานํฯ พฺยาปาทสญฺญา พฺยาปาทสฺส ปทฎฺฐานํฯ อสมฺปชญฺญตา สโมฺมหสฺส ปทฎฺฐานํฯ นว อาฆาตวตฺถูนิ พฺยาปาทสฺส ปทฎฺฐานํฯ นววิธํ มานํ  มานสฺส ปทฎฺฐานํฯ สุขา เวทนา ราคานุสยสฺส ปทฎฺฐานํฯ ทุกฺขา เวทนา ปฎิฆานุสยสฺส ปทฎฺฐานํฯ อทุกฺขมสุขา เวทนา อวิชฺชานุสยสฺส ปทฎฺฐานํฯ อตฺตวาทุปาทานญฺจ มุสาวาโท จ โลภสฺส ปทฎฺฐานํฯ ปาณาติปาโต จ ปิสุณวาจา จ ผรุสวาจา จ พฺยาปาทสฺส ปทฎฺฐานํฯ มิจฺฉตฺตญฺจ สมฺผปฺปลาโป จ โมหสฺส ปทฎฺฐานํฯ ภวํ โภคญฺจ  โวกาโร อหํการสฺส ปทฎฺฐานํฯ พาหิรานํ ปริคฺคโห  มมํการสฺส  ปทฎฺฐานํฯ กายสฺส สงฺคํ  ทิฎฺฐิยา ปทฎฺฐานํฯ กายิกโทโส โทสสฺส ปทฎฺฐานํฯ กายิกกาสาโว โลภสฺส ปทฎฺฐานํฯ โย โย วา ปน ธโมฺม เยน เยน อารมฺมเณน อุปฺปชฺชติ สจฺจาธิฎฺฐาเนน วา ธมฺมาธิฎฺฐาเนน วา อนุสยเนน วา, โส ธโมฺม ตสฺส ปทฎฺฐานํฯ เตน สารมฺมเณน โส ธโมฺม อุปฺปชฺชติฯ</p>


<p>ยถา มนุโสฺส ปุริมสฺส ปทสฺส ปทฎฺฐานํ อลภโนฺต ทุติยํ ปทํ อุทฺธรติ, โส ปจฺฉานุปทํ สํหรติฯ ยทิ ปน โย น ทุติยปทสฺส ปทฎฺฐานํ ลภติ, อปรํ ปทํ อุทฺธรติฯ ตสฺส โย เจโส ปจฺจโย ภวติฯ เอวํ ธโมฺม กุสโล วา อกุสโล วา อพฺยากโต วา ปทฎฺฐานํ อลภโนฺต น ปวตฺตติฯ ยถา ปยุตฺตสฺส ธมฺมสฺส โยนิลาโภ , อยํ วุจฺจติ ปทฎฺฐาโน หาโรฯ</p>


<p> ตตฺถ กตโม ลกฺขโณ หาโร?</p>


<p>
วุตฺตมฺหิ เอกธเมฺม, เย ธมฺมา เอกลกฺขณา เตน;  
  
สเพฺพ ภวนฺติ วุตฺตา, โส หาโร ลกฺขโณ นามฯ  
</p>
  
<p>เยสญฺจ สุสมารทฺธา, นิจฺจํ กายคตาสตีติ คาถาย วุตฺตาย กายคตาสติยา วุตฺตา เวทนาคตา จิตฺตคตา ธมฺมคตา จ สติ จตุนฺนํ สติปฎฺฐานานํ เอเกน สติปฎฺฐาเนนฯ น หิ จิตฺตํ เอกสฺมิํ วิญฺญาณฎฺฐิติยา ปวตฺตติ, นานาสุ คตีสุ ปวตฺตติ, กายคตาสติยา วุตฺตาย วุตฺตา เวทนาคตา จิตฺตธมฺมคตา จฯ น หิ กายคตาสติยา ภาวิตาย สติปฎฺฐานา จตฺตาโร ภาวนาปาริปูริํ น คจฺฉนฺติฯ เอวํ  ตสฺสทิเสสุ ธเมฺมสุ วุเตฺตสุ สพฺพธมฺมา วุตฺตา จ ภวนฺติฯ</p>


<p>สจิตฺตปริโยทาปนํ, เอตํ พุทฺธาน สาสนนฺติ คาถา เจตสิกา ธมฺมา วุตฺตา, จิเตฺต รูปํ วุตฺตํฯ อิทํ นามรูปํ ทุกฺขํ อริยสจฺจํฯ ตโต สจิตฺตปริโยทาปนา ยํ ยํ โอทเปติ, ตํ ทุกฺขํฯ เยน โอทเปติ, โส มโคฺคฯ ยโต โอทปนา, โส นิโรโธฯ จกฺขุํ จ ปฎิจฺจ รูเป จ อุปฺปชฺชติ จกฺขุวิญฺญาณํ, ตตฺถ สหชาตา เวทนา สญฺญา เจตนา ผโสฺส มนสิกาโร เอเต เต ธมฺมา เอกลกฺขณา อุปฺปาทลกฺขเณนฯ โย จ รูเป นิพฺพินฺทติ, เวทนาย โส นิพฺพินฺทติ, สญฺญาสงฺขารวิญฺญาเณสุปิ โส นิพฺพินฺทติฯ อิติ  เย เอกลกฺขณา ธมฺมา, เตสํ เอกมฺหิ ธเมฺม นิทฺทิเฎฺฐ สเพฺพ ธมฺมา นิทฺทิฎฺฐา โหนฺติ, อยํ วุจฺจติ ลกฺขโณ หาโรฯ</p>


<p>ตตฺถ  กตโม จตุพฺยูโห หาโร?</p>


<p>
นิรุตฺติ อธิปฺปาโย จ, พฺยญฺชนา เทสนาย จ;  
  
สุตฺตโตฺถ ปุพฺพาปรสนฺธิ, เอโส หาโร จตุพฺยูโหฯ  
</p>
  
<p>ตตฺถ กตมา นิรุตฺติ, สา กถํ ปริเยสิตพฺพา ? ยถา วุตฺตํ ภควตา เอกาทสหิ อเงฺคหิ สมนฺนาคโต ภิกฺขุ ขิปฺปํ ธเมฺมสุ มหตฺตํ ปาปุณาติ, อตฺถกุสโล จ โหติ, ธมฺมกุสโล จ โหติ, นิรุตฺติกุสโล จ โหติ, อิตฺถาธิวจนกุสโล จ โหติ, ปุริสาธิวจนกุสโล จ, วิปุริสาธิวจนกุสโล จ, อตีตาธิวจนกุสโล จ, อนาคตาธิวจนกุสโล จ, ปจฺจุปฺปนฺนาธิวจนกุสโล จฯ เอกาธิปฺปาเยน กุสโล นานาธิปฺปาเยน กุสโลฯ กิมฺหิ  เทสิตํ, อตีตานาคตปจฺจุปฺปนฺนํฯ อิตฺถาธิวจเนน ปุริสาธิวจเนน วิปุริสาธิวจเนน สพฺพํ ยถาสุตฺตํ นิทฺทิฎฺฐํฯ ตํ พฺยญฺชนโต นิรุตฺติโกสลฺลโต โย ยํ สุตฺตสฺส สุนิรุตฺติทุนฺนิรุตฺติตํ อเวกฺขติ, อิทํ เอวํ นิโรปยิตพฺพํฯ อิทมฺปิ น นิโรปยิตพฺพํฯ อิทํ วุจฺจเต นิรุตฺติโกสลฺลํฯ</p>


<p> ตตฺถ กตมํ อธิปฺปายโกสลฺลํ? ยถาเทสิตสฺส สุตฺตสฺส สพฺพสฺส วารํ คจฺฉติ อิเมน ภควตา เทสิตพฺพนฺติฯ ยถา กิํ อปฺปมาโท อมตํ ปทํ, ปมาโท มจฺจุโน ปทนฺติ คาถาฯ เอตฺถ ภควโต โก อธิปฺปาโย? เย อสีติเมว อากงฺขนฺติ เต อปฺปมตฺตา วิหริสฺสนฺติ, อยํ อธิปฺปาโยฯ</p>


<p>
โยคสฺส กาลํ น นิวตฺตติ ยา จ, โส น ตตฺถ ปาปินฺตเว ภวนฺติ;  
  
เวทนามคฺคอิสินา  
เวทนามคฺคํ อิสินา (ปี.)  
ปเวทิตํ, ธุตรชาสวา ทุกฺขา ปโมกฺขาตาฯ  
</p>
  
<p>เอตฺถ ภควโต โก อธิปฺปาโย? เย ทุเกฺข นาสฺสาทกา , เต วีริยมารภิสฺสนฺติ ทุกฺขกฺขยายาติฯ อยํ ตตฺถ ภควโต อธิปฺปาโยฯ อิติ คาถาย วา พฺยากรเณน วา เทสิเต อิมินา สุเตฺตน สาธกา, โย  เอวํ ธมฺมานุธมฺมํ ปฎิปชฺชตีติ โส อธิปฺปาโย, อยํ วุจฺจติ เทสนาธิปฺปาโยฯ</p>


<p>ตตฺถ กตโม ปุพฺพาปรสนฺธิ? ยํ  คาถายํ วา สุเตฺตสุ วา ปทานิ อสีติ ตานิ ภวนฺติ เอวํ วา เอวเมติ ตสฺสา คาถาย สุตฺตสฺส วา ยานิ ปุริมานิ ปทานิ ยานิ จ ปจฺฉิมกานิ , ตานิ สโมสาเรตพฺพานิฯ เอวํ โส ปุพฺพาปเรน สนฺธิ ญายติฯ ยา เอกา สมารทฺธา คาถา เทฺว ตีณิ วา ตสฺส เมกเทเส ภาสิตานํ อภาสิตาหิ คาถาหิ อนิทฺทิโฎฺฐ อโตฺถ ภวติ ตทุปธาริตพฺพํฯ ยํว สพฺพา  อิติสฺส ปริเยสมานสฺส ปริเยสนา กงฺขา, ตสฺส วา ปุคฺคลสฺส ปญฺญตฺตีนํ อปเร ปริเยสิตพฺพํฯ อิทํ วุจฺจเต ปุพฺพาปเรน สนฺธิฯ โกสลฺลนฺติ วตฺถุโต นิทานโกสลฺลํฯ พฺยญฺชนโต นิรุตฺติโกสลฺลํฯ เทสนาธิปฺปายโกสลฺลํฯ ปุพฺพาปเรน สนฺธิโกสลฺลํฯ ตตฺถ ตสฺส คาถา ปริเยสิตา นิทานํ วาฯ อุปลพฺภิตุํ น อโตฺถ นิทฺทิสิตโพฺพ วตฺถุโต นิทานโกสลฺลํ อตฺถโกสลฺลํ อิเมหิ จตูหิ ปเทหิ อโตฺถ ปริเยสิยโนฺต ยถาภูตํ ปริยิโฎฺฐ โหติฯ อถ จ สโพฺพ วตฺถุโต วา นิทาเนน วา โย อธิปฺปาโย พฺยญฺชโน นิรุตฺติ สนฺธิ จ อนุตฺตโร เอโส ปุพฺพาปเรน เอวํ สุตฺตเตฺถน เทสิตพฺพํฯ อยํ จตุพฺยูโห หาโรฯ</p>


<p> ตตฺถ กตโม อาวโฎฺฎ หาโร?</p>


<p>
เอกมฺหิ ปทฎฺฐาเน, ปริเยสติ เสสกํ ปทฎฺฐานํ;  
  
อาวฎฺฎติ ปฎิปเกฺข, อาวโฎฺฎ นาม โส หาโรฯ  
</p>
  
<p>ยถา กิํ อุนฺนฬานํ ปมตฺตานนฺติ คาถาโยฯ ยํ ปมาโท, อิทํ กิสฺส ปทฎฺฐานํ? กุสลานํ ธมฺมานํ โอสคฺคสฺสฯ กุสลธโมฺมสโคฺค ปน กิสฺส ปทฎฺฐานํ ? อกุสลธมฺมปฎิเสวนายฯ กิสฺส ปทฎฺฐานํ, กุสลธมฺมปฎิเสวนาย? กิสฺส ปทฎฺฐานํ, กิเลสวตฺถุปฎิเสวนาย? อิติ ปมาเทน โมหปกฺขิยา ทิฎฺฐิ อวิชฺชา ฉนฺทราคปกฺขิยาฯ ตตฺถ ตณฺหา จ ทิฎฺฐิ จตฺตาโร อาสวา ตณฺหา กามาสโว จ ภวาสโว จ ทิฎฺฐาสโว จ อวิชฺชาสโว จฯ ตตฺถ จิเตฺต อตฺถีติ ทิฎฺฐิ เจตสิเกสุ นิจฺจนฺติ ปญฺจสุ กามคุเณสุ อชฺฌาวหเนน กามาสโว, อุปปตฺตีสุ อาสตฺติ ภวาสโวฯ ตตฺถ รูปกาโย  กามาสวสฺส ภวาสวสฺส จ ปทฎฺฐานํฯ นามกาโย ทิฎฺฐาสวสฺส อวิชฺชาสวสฺส จ ปทฎฺฐานํฯ</p>


<p>ตตฺถ อลฺลิยนาย อชฺฌตฺตวาหนํ กามาสวสฺส ลกฺขณํฯ ปตฺถนคนฺถนอภิสงฺขารกายสงฺขารณํ ภวาสวสฺส ลกฺขณํ, อภินิเวโส จ ปรามาโส จ ทิฎฺฐาสวสฺส ลกฺขณํฯ อปฺปฎิเวโธ ธเมฺมสุ อสมฺปชญฺญา จ อวิชฺชาสวสฺส ลกฺขณํฯ อิเม จตฺตาโร อาสวา จตฺตาริ อุปาทานานิฯ กามาสโว กามุปาทานํ, ภวาสโว ภวุปาทานํ, ทิฎฺฐาสโว ทิฎฺฐุปาทานํ, อวิชฺชาสโว อตฺตวาทุปาทานํ, อิเมหิ จตูหิ อุปาทาเนหิ ปญฺจกฺขนฺธาฯ ตตฺถ อวิชฺชาสโว จิเตฺต ปหาตโพฺพ, โส จิเตฺต จิตฺตานุปสฺสิสฺส ปหียติฯ ทิฎฺฐาสโว ธเมฺมสุ ปหาตโพฺพ, โส ธเมฺมสุ  ธมฺมานุปสฺสิสฺส ปหียติฯ ภวาสโว อาสตฺติยา ปหาตโพฺพ, โส เวทนาสุ เวทนานุปสฺสิสฺส ปหียติฯ กามาสโว ปญฺจสุ กามคุเณสุ ปหาตโพฺพ, โส กาเย กายานุปสฺสิสฺส ปหียติฯ ตตฺถ กายานุปสฺสนา ทุกฺขมริยสจฺจํ ภชติฯ เวทนานุปสฺสนา ปญฺจนฺนํ อินฺทฺริยานํ ปจฺจโย สุขินฺทฺริยสฺส  ทุกฺขินฺทฺริยสฺส โสมนสฺสินฺทฺริยสฺส โทมนสฺสินฺทฺริยสฺส อุเปกฺขินฺทฺริยสฺส, สตฺตกิเลโสปจาโร เตน สมุทยํ ภชติฯ จิเตฺต จิตฺตานุปสฺสนา นิโรธํ ภชติฯ ธเมฺมสุ ธมฺมานุปสฺสนา มคฺคํ ภชติฯ เตนสฺส จตูสุ จ ทสฺสเนน ตเสฺสว สเพฺพ ปหียนฺติ, เยน นิทฺทิฎฺฐา ปฐมํ อุนฺนฬานํ ปมตฺตานํ เตสํ วฑฺฒนฺติ อาสวาฯ ชานโต หิ ปสฺสโต อาสวานํ ขโย ทุกฺขํ สมุทโย นิโรโธ มโคฺค หิ อกุสลา ธมฺมาฯ เอวํ ปริเยสิตพฺพาฯ ยาว ตสฺส อกุสลสฺส คติ ตโต ปฎิปเกฺขน อกุสเล ธเมฺม ปริเยสติ เตสํ กิเลสานํ หาเรน อาวฎฺฎติฯ อยํ วุจฺจเต อาวโฎฺฎ หาโรฯ เอวํ สุกฺกาปิ ธมฺมา ปริเยสิตพฺพาฯ อกุสลธเมฺม อาคมิสฺสฯ</p>


<p>ตตฺถ อาวฎฺฎสฺส หารสฺส อยํ ภูมิ สติ อุปฎฺฐานา จ วิปลฺลาสา จ จตฺตาริ ญาณานิ สกฺกายสมุปฺปาทายคามินี จ ปฎิปทา สกฺกายนิโรธคามินี ปฎิปทาฯ</p>


<p> ตตฺถ กตโม วิภตฺติ หาโร? ยํ กิญฺจิ วิภชฺชพฺยากรณียํ วุจฺจติ วิภตฺติ หาโรฯ ยถา กิํ อาคนฺตฺวา จ ปุน ปุคฺคโล โหติ, โน วาคตํ  น ปริภาสติ  ปริปุจฺฉตาย ปญฺหาย อติยนํ เอกสฺส กิญฺจิ – อยํ วุจฺจเต วิภตฺติ หาโรฯ</p>


<p>ตตฺถ กตโม ปริวตฺตโน หาโรฯ ยํ กิญฺจิ ปฎิปกฺขนิเทฺทโส, อยํ วุจฺจติ ปริวตฺตโน หาโรฯ ยถา วุตฺตํ  ภควตา สมฺมาทิฎฺฐิกสฺส ปุริสปุคฺคลสฺส มิจฺฉาทิฎฺฐิ นิชฺชิณฺณา โหตีติ วิตฺถาเรน สพฺพานิ มคฺคงฺคานิฯ อยํ วุจฺจเต ปริวตฺตโน หาโรฯ</p>


<p>ตตฺถ กตโม เววจโน หาโร?</p>


<p>
เววจเนหิ อเนเกหิ, เอกํ ธมฺมํ ปกาสิตํ;  
  
สุเตฺต โย ชานาติ สุตฺตวิทู, เววจโน นาม โส หาโรฯ  
</p>
  
<p>ยถา อายสฺมา สาริปุโตฺต เอกมฺหิ วตฺถุมฺหิ เววจเนน นานาวุเตฺตน ภควตา ปสํสิโต ‘‘มหาปโญฺญ สาริปุโตฺต หาสปโญฺญ ชวนปโญฺญ’’ติ อิทํ ปญฺญาย เววจนํฯ ยถา จ มคฺควิภเงฺค  นิยฺยานโตฺถ เอกเมกํ มคฺคงฺคํ เววจเนหิ นิทฺทิฎฺฐํฯ เอวํ อวิชฺชาย เววจนาฯ เอกํ อกุสลมูลํ ตเทว สนฺตํ เตสุ เตสุ ชนปเทสุ เตน เตน ปชานนฺติฯ น หิ อเนน ตเทวปิ อาลปิยนฺติ อญฺญํ ภชติฯ สพฺพกามชหสฺส ภิกฺขุโนติ กามา อาลปิตาฯ ยสฺส นิตฺถิโณฺณ สโงฺกติ เตเยว กาเม สงฺกาติ อาลปติฯ สุณมานสฺส ปุเรตรํ รชฺชนฺติ เตเยว กาเม รชฺชนฺติ อาลปติฯ เอวํ สุตฺตมฺหิ โย ธโมฺม เทสิยติ ตสฺส ปริเยฎฺฐิ ‘‘กตมสฺส ธมฺมสฺส อิทํ นามํ กตมสฺส อิทํ เววจน’’นฺติฯ สพฺพญฺญู หิ เยสํ เยสํ ยา นิรุตฺติ โหติ, ยถาคามิ เตน เตน เทเสตีติ ตสฺส เววจนํ ปริเยสิตพฺพํฯ อยํ เววจโน หาโรฯ</p>


<p> ตตฺถ กตโม ปญฺญตฺติ หาโร? จตฺตาริ  อริยสจฺจานีติ สุตฺตํ นิทฺทิสติ, นิเกฺขปปญฺญตฺติฯ ยา สมุทยปญฺญตฺติฯ กพฬีกาเร อาหาเร อตฺถิ ฉโนฺท อตฺถิ ราโค ยาว ปติฎฺฐิตํฯ ตตฺถ วิญฺญาณํ ปภวปญฺญตฺติํ ปญฺญเปติฯ กพฬีกาเร อาหาเร นตฺถิ ฉโนฺท…เป.… สมุคฺฆาติ ปญฺญตฺติฯ</p>


<p>ตสฺส กามาสวาปิ จิตฺตํ วิมุจฺจติ, ภวาสวาปิ จิตฺตํ วิมุจฺจติ, อวิชฺชาสวาปิ จิตฺตํ วิมุจฺจตีติ ปหานปญฺญตฺติํ ปญฺญเปติฯ ตณฺหา ยสฺส ปุรกฺขตา ปญฺญา  ปริวตฺตติ คาถา มนาปปญฺญตฺติํ ปญฺญเปติฯ เอวํ ปน มนาปปญฺญตฺตีติ เอกธมฺมํ ภควา ปญฺญเปติฯ น หิ ตณฺหา ทุกฺขสมุทโยติ กาเรตฺวา สพฺพตฺถ ตณฺหาสมุทโย นิทฺทิสิตโพฺพฯ ยถา อุปฺปนฺนํ กามวิตกฺกํ นาธิวาเสติ วิโนเทติ ปชหตีติ ปฎิเกฺขปปญฺญตฺติฯ เอวํ สเพฺพสํ ธมฺมานํ กุสลานญฺจ อกุสลานญฺจ ยญฺจสฺส ธมฺมเกฺขตฺตํ ภวติ, โส เจว ธโมฺม ตตฺถ ปวตฺตติฯ ตทวสิฎฺฐา ธมฺมา ตสฺสานุวตฺตกา โหนฺติฯ สา ทุวิธา ปญฺญตฺติ – ปราธีนปญฺญตฺติ จ สาธีนปญฺญตฺติ จฯ กตมา สาธีนปญฺญตฺติ? สมาธิํ, ภิกฺขเว , ภาเวถ, สมาหิโต, ภิกฺขเว, ภิกฺขุ ยถาภูตํ ปชานาติฯ ‘‘รูปํ อนิจฺจ’’นฺติ ยถาภูตํ ปชานาติ, อยํ สาธีนปญฺญตฺติ ปราธีนปญฺญตฺติ จ, สา ปญฺญตฺติ ปญฺญาย จ สีลสฺส จ, ยถา จตฺตาริ ฌานานิ ภาเวถฯ ตสฺส อตฺถิ สมาธินฺทฺริยํ มุทูนิ จตฺตาริ อินฺทฺริยานิ ตานิ จตุปราธีนานิ, ตีณิ อเวจฺจปฺปสาเทติ  ปราธีนํ สมาธินฺทฺริยํ จตฺตาริ อินฺทฺริยานิ ปราธีนาติ จตูสุ อริยสเจฺจสุ อปราธีนํ ปญฺญินฺทฺริยํ สติปฎฺฐาเนสุ สมฺมปฺปธาเนสุ วีริยินฺทฺริยํฯ อิติ สเก ปทฎฺฐาเน สเก เขตฺตสาธีโน โส ธโมฺม, โส จ ตตฺถ ปญฺญาเปตโพฺพฯ ตสฺส ปฎิปกฺขา นิฆาโต นิทฺทิสิตโพฺพฯ เอตฺถายํ อเนกาการปญฺญตฺติ เกน การเณน อยํ ธโมฺม ปญฺญโตฺตติฯ อยํ วุจฺจเต ปญฺญตฺติฯ</p>


<p> ตตฺถ  กตโม โอตรโณ หาโร? ฉสุ ธเมฺมสุ โอตาเรตพฺพํฯ กตเมสุ ฉสุ? ขเนฺธสุ ธาตูสุ อายตเนสุ อินฺทฺริเยสุ สเจฺจสุ ปฎิจฺจสมุปฺปาเทสุฯ นตฺถิ ตํ สุตฺตํ วา คาถา วา พฺยากรณํ วาฯ อิเมสุ ฉนฺนํ ธมฺมานํ อญฺญตรสฺมิํ น สนฺทิสฺสติฯ เอตฺตาวตา เอส สพฺพา เทสนา ยา ตา ขนฺธา วา ธาตุโย วา อายตนานิ วา สจฺจานิ วา ปฎิจฺจสมุปฺปาโท วา, ตตฺถ ปญฺจนฺนํ ขนฺธานํ เวทนากฺขโนฺธ ราคโทสโมหานํ ปทฎฺฐานํฯ ตตฺถ ติโสฺส เวทนาโย ตสฺส สุขาย เวทนาย โสมนโสฺส สวิจาโร, ทุกฺขาย เวทนาย โทมนโสฺส สวิจาโร, อทุกฺขมสุขาย เวทนาย อุเปโกฺข สวิจาโรฯ ยํ ปุน ตตฺถ เวทยิตํ อิทํ ทุกฺขสจฺจํ, ขเนฺธสุ สงฺขารกฺขโนฺธ ตตฺถ กาโย ปมตฺตํ สอุปวตฺตติ, ตญฺจ สงฺขารคโต ทฺวิธา จ ภวโงฺคตรณํ กมฺมํ ตีณิ จ สงฺขารานิ  ปุญฺญาภิสงฺขารา วา อปุญฺญา วา อาเนญฺชา วา เหตุ สพฺพสราคสฺส โน วีตราคสฺส, โทสสฺส อภิสงฺขารานิ จ อวีตราโค เจเตติ จ ปกเปฺปติ จ, วีตราโค  ปน เจเตติ จ โน อภิสงฺขโรติ, ยํ อุณฺหํ วชิรํ กเฎฺฐ วา รุเกฺข วา อญฺญตฺถ วา ปตนฺตํ ภินฺทติ จ ฑหติ จ, เอวํ สราคเจตนา เจเตติ จ อภิสงฺขโรติ จฯ ยถา สตํ วชิรํ น ภินฺทติ น จ ฑหติ, เอวํ วีตราคเจตนา เจเตติ น จ อภิสงฺขโรติฯ ตตฺถ ปญฺจนฺนํ ขนฺธานํ เอโก ขโนฺธ อนินฺทฺริยสรีรํ สญฺญากฺขโนฺธฯ</p>


<p>ตตฺถ ธาตูนํ อฎฺฐารส ธาตุโยฯ ตตฺถ ยา รูปี ทส ธาตุโย, ตาสุ เทสิยมานาสุ รูปกฺขโนฺธ นิทฺทิสิตโพฺพ, ทุกฺขํ อริยสจฺจํฯ เยปิ จ ฉ วิญฺญาณกายา มโนธาตุสตฺตมา, ตตฺถ วิญฺญาณกฺขโนฺธ จ นิทฺทิสิตโพฺพ, ทุกฺขํ อริยสจฺจํฯ ธมฺมธาตุ ปน ธมฺมสโมสรณา, โส ธโมฺม เหตุนา จ นิสฺสเนฺทน จ ผเลน จ กิเจฺจน จ เววจเนน จ เยน เยน อุปลพฺภติ, เตน เตน นิทฺทิสิตโพฺพฯ ยทิ วา กุสลา ยทิ วา อกุสลา ยทิ วา อพฺยากตา ยทิ วา อสงฺขตาฯ ทฺวาทสนฺนํ อายตนานํ ทส อายตนานิ รูปานิ ตํ ทุกฺขํ อริยสจฺจํ นิทฺทิสิตพฺพํฯ รูปกฺขโนฺธ จ มนายตนญฺจ วิญฺญาณกฺขเนฺธน นิทฺทิสิตพฺพํ, ทุกฺขํ อริยสจฺจํฯ ธมฺมายตนํ นานาธมฺมสโมสรณํฯ ตตฺถ เย ธมฺมา อินฺทฺริยานํ อินฺทฺริเยสุ นิทฺทิสิตพฺพา, เย อนินฺทฺริยานํ อนินฺทฺริเยสุ นิทฺทิสิตพฺพาฯ ปริยายโต จ  โอตาเรตพฺพาฯ ยถา สา ธมฺมธาตุ ตถา ธมฺมายตนํ ปริเยสิตพฺพํฯ ยาเยว หิ ธมฺมธาตุ ตเทว ธมฺมายตนํ อนูนํ อนธิกํฯ</p>


<p>ตตฺถ ปฎิจฺจสมุปฺปาโท อตฺถิ ติวิโธ, อตฺถิ จตุพฺพิโธ, อตฺถิ ทุวิโธฯ ตตฺถ ติวิโธ ปฎิจฺจสมุปฺปาโท เหตุผลนิสฺสโนฺทฯ อวิชฺชา สงฺขารา ตณฺหา อุปาทานํ จ อยํ เหตุ, วิญฺญาณํ  นามรูปํ สฬายตนํ ผโสฺส เวทนา จ อยํ ปจฺจโย, โย ภโว อยํ วิปาโก, ยา ชาติ มรณํ อยํ นิสฺสโนฺทฯ</p>


<p>กถํ จตุพฺพิโธ เหตุ ปจฺจโย วิปาโก นิสฺสโนฺท จ? อวิชฺชา จ ตณฺหาสงฺขารา จ อุปาทานํ จ – อยํ เหตุฯ วิญฺญาณํ นามรูปสฺส ปจฺจโยฯ นามรูปํ อุปปชฺชติ, ตถา อุปปนฺนสฺส สฬายตนํ ผโสฺส เวทนา จ – อยํ ปจฺจโยฯ โย ภโว อยํ วิปาโกฯ ยา ชาติ ยา จ ชรามรณํ – อยํ นิสฺสโนฺทฯ</p>


<p>กถํ ทุวิโธ ปฎิจฺจสมุปฺปาโท? อวิชฺชา สงฺขารา ตณฺหา อุปาทานํ – อยํ สมุทโยฯ วิญฺญาณํ นามรูปํ สฬายตนํ ผโสฺส เวทนา ภโว ชาติ มรณญฺจ  – อิทํ ทุกฺขํฯ ยํ ปน อวิชฺชานิโรธา สงฺขารนิโรโธ อิมานิ ตปฺปฎิปเกฺขน เทฺว สจฺจานิฯ ตสฺมา ปฎิจฺจสมุปฺปาโท เยน อากาเรน นิทฺทิโฎฺฐ, เตน เตน นิทฺทิสิตโพฺพฯ</p>


<p>ตถา พาวีสติ อินฺทฺริยานิฯ ทฺวาทส อินฺทฺริยานิ จกฺขุนฺทฺริยานิ จกฺขุนฺทฺริยํ เยน โทมนสฺสินฺทฺริยํ, อิทํ ทุกฺขํฯ ปุริสินฺทฺริยํ จ ทิฎฺฐิยา จ ตณฺหาปทฎฺฐานํฯ ยโต ปุริโส ปุริสกานํ ตํ เอวํ กาตพฺพตาฯ อถ อชฺฌตฺตํ สารชฺชติฯ อยํ อหํกาโร ตํ ยสา สารโตฺต พหิทฺธา ปริเยสติ, อยํ มมํกาโร เอวํ อิตฺถี, ตตฺถ  สุขินฺทฺริยํ จ โสมนสฺสินฺทฺริยํ จ ปุริสินฺทฺริยสฺสานุวตฺตกา โหนฺติฯ ตสฺส อธิปฺปายปริปุณฺณา โลภธมฺมา กุสลมูเล ปวเฑฺฒนฺติฯ ตสฺส เจ อยมธิปฺปาโย น ปาริปูริํ คจฺฉติฯ ตสฺส ทุกฺขินฺทฺริยํ จ โทมนสฺสินฺทฺริยํ จ วตฺตติฯ โทโส จ อกุสลมูลํ ปวฑฺฒติฯ สเจ ปน อุเปกฺขา ภาเวติ อุเปกฺขินฺทฺริยสฺส อนุวตฺตกามา ภวติฯ อโมโห จ กุสลมูลํ ปวฑฺฒติฯ อิติ สตฺต อินฺทฺริยานิ กิเลสวตฺถุมุปาทาย อนเนฺวมานิ อวมานิ สพฺพสฺส เวทนา อิตฺถินฺทฺริยํ ปุริสินฺทฺริยํฯ ตตฺถ อฎฺฐ อินฺทฺริยานิ สทฺธินฺทฺริยํ ยาว อญฺญาตาวิโน อินฺทฺริยํ, อยํ ทุกฺขนิโรธคามินี ปฎิปทาฯ ทสนฺนํ ปญฺญินฺทฺริยานํ กามราคสฺส ปทฎฺฐานํฯ มนินฺทฺริยํ ภวราคสฺส ปทฎฺฐานํฯ ปญฺญินฺทฺริยานิ รูปราคสฺส ปทฎฺฐานํฯ อิตฺถินฺทฺริยํ จ ปุริสินฺทฺริยํ จ สตฺต ปญฺญตฺติยา ปทฎฺฐานํฯ ตตฺถ เยน เยน อินฺทฺริเยน ยุตฺตํ วา คาถาย โอตาเรตุํ สโกฺกติ, เตน เตน นิทฺทิสิตโพฺพฯ เอวํ ขเนฺธสุ ธาตูสุ อายตเนสุ สเจฺจสุ ปฎิจฺจสมุปฺปาเทสุ อยํ โอตรโณ หาโรฯ</p>


<p> ตตฺถ กตโม โสธโน หาโร? โย คาถา เอเกน อารโมฺภ ภาสิสฺสนฺติฯ ตตฺถ เอกิสฺสา ภาสิตาย อวสิฎฺฐาสุ ภาสิตาสุ โส อโตฺถ น นิทฺทิสิตโพฺพฯ กิํ การณํ? น หิ  ตาว โส อโตฺถ ภาสิโต, โส อภาสิโต น สกฺกา นิทฺทิสิตุํฯ ยถา  กิํ อปฺปมาโท อมตํ ปทนฺติ คาถา อยเมกา คาถา นิทฺทิสิตพฺพาฯ กิํ การณํ, อตฺถิกฺขาตาว อิมสฺส อารมฺภสฺส อนภาสิตํ?</p>


<p>
เอวํ  
เอตํ (ปี.) ปสฺส ธ. ป. ๒๒  
วิเสสโต ญตฺวา, อปฺปมาทมฺหิ ปณฺฑิตา;  
  
อปฺปมาเท ปโมทนฺติ, อริยานํ โคจเร รตาติฯ  
</p>
  
<p>อิทํ  อภาสิตํฯ อิมิสฺสาปิ คาถาย ภาสิตาย อโตฺถ นิทฺทิสิตโพฺพฯ กิํ การณํ, อตฺถิ ตตฺถ อวสิฎฺฐํ? เต ฌายิโน  สาตติกา, นิจฺจํ ทฬฺหปรกฺกมาติ คาถา, เอวํ อิมา คาถาโย อุปธาริตา ยทา ภวนฺติ, ตทา อโตฺถ นิทฺทิสิตโพฺพฯ เอวํ อสฺสุตปุเพฺพสุ สุเตฺตสุ พฺยากรเณสุ วา เอกุเทฺทโส ภาสิโตฯ ยา วีมํสา ตุลนา อิทํ อตฺถิ กิจฺจํ, อิทํ สุตฺตํ ภาสิตํ ตสฺส เววจนํ นิทฺทิฎฺฐํ วา น วาติฯ ตตฺถ ยา วีมํสา, อยํ วุจฺจเต โสธโน หาโรฯ</p>


<p> ตตฺถ กตโม อธิฎฺฐาโน หาโร? เอกตฺตตา จ เวมตฺตตา จฯ ตตฺถ กิตปญฺญตฺติ จ กิจฺจปญฺญตฺติ จฯ สา เอกตฺตตา จ เวมตฺตตา จ ยถา ปญฺญตฺติ เอกเววจเนน เวมตฺตตา ปชานาตีติ ปญฺญา, สา จ อาธิปเตยฺยเฎฺฐน ปญฺญตฺติฯ ยํ อโนมตฺติยเฎฺฐน ปญฺญตฺตนฺติฯ ตํ อโนมตฺติยเฎฺฐน ปญฺญาพลํฯ ตนุภูตา  โคจรตฺตวสา เสวสติ ตีสุ รตเนสุ อนุสฺสติ พุทฺธานุสฺสติ ธมฺมานุสฺสติ สงฺฆานุสฺสติ อวิปรีตานุสฺสรณตายฯ สมฺมาทิฎฺฐิ ธมฺมานํ ปวิจเยน ธมฺมวิจยสโมฺพชฺฌโงฺค อภินีหารโต อภิญฺญาติฯ สเงฺขเปน มคฺคา กา วตฺถุ อวิโกปนตาย เอกตฺตา, ยถา อุเณฺหน สํสฎฺฐํ อุโณฺหทกํ, สีเตน สํสฎฺฐํ สีโตทกํ ขาโรทกํ คุโฬฺหทกนฺติ, อิทํ เอกตฺตตา เวมตฺตตา จฯ</p>


<p>อตฺถิ  ปุน ธโมฺม นานาธมฺมสงฺฆโต เอกโต ยถารูปํ จตฺตาโร วาเรตพฺพา, ตญฺจ รูปนฺติ เอกตฺตตาฯ ปถวีธาตุ อาโป เตโช วาโยธาตูติ เวมตฺตตาฯ เอวํ สพฺพา จตโสฺส ธาตุโย รูปนฺติ เอกตฺตตา, ปถวีธาตุ อาโป เตโช วาโยธาตูติ เวมตฺตตาฯ ปถวีธาตูติ ลกฺขณโต เอกตฺตตา, สํกิณฺณวตฺถุโต เวมตฺตตาฯ ยํ กิญฺจิ กกฺขฬลกฺขณํ, สพฺพํ ตํ ปถวีธาตูติ เอกตฺตตาฯ เกสา โลมา นขา ทนฺตา ฉวิ จมฺมนฺติ เวมตฺตตาฯ เอวํ สพฺพํ จตโสฺส ธาตุโย รูปนฺติ เอกตฺตํฯ สทฺทา คนฺธา รสา โผฎฺฐพฺพาติ เวมตฺตตาฯ</p>


<p>อตฺถิ ปุน ธโมฺม เวมตฺตตา อโญฺญ นามํ ลภติฯ ยถา กายานุปสฺสนาย นวสญฺญา วินีลกสญฺญา อุทฺธุมาตกสญฺญา, อยํ อสุภสญฺญา, ยา เอกตฺตตา อารมฺมณโต เวมตฺตโต, สา เอวํ สญฺญาเวทนาสุ อาทีนวํ สมนุปสฺสโต ตถาธิฎฺฐานํ สมาธินฺทฺริยํ จ สาเยว  ธเมฺมสุ ตตฺถ สญฺญาภาวนา วีริยินฺทฺริยํ จ ธเมฺมสุ ธมฺมานุปสฺสนา จิเตฺต อตฺตสญฺญํ ปชหโต ปญฺญินฺทฺริยํ จ จิเตฺต จิตฺตานุปสฺสนาฯ (อิติ)  โย โกจิ ญาณปจาโร สพฺพโส  ปญฺญาย โคจโร ปญฺญา, อยํ เวมตฺตตา, ยถา กามราโค ภวราโค ทิฎฺฐิราโคติ เวมตฺตตา ตณฺหายฯ อิติ ยํ เอกตฺตตาย จ เวมตฺตตาย จ ญาณํ วีมํสนา ตุลนาฯ อยํ อธิฎฺฐาโน หาโรฯ</p>


<p> ตตฺถ กตโม ปริกฺขาโร หาโร? สเหตุ สปฺปจฺจยํ โวทานญฺจ สํกิเลโส จ, ยํ ตทุภยํ ปริเยฎฺฐิ, ส ปริกฺขาโร หาโรฯ อิติ ธมฺมานํ สเหตุกานํ เหตุ ปริเยสิตโพฺพ, สปฺปจฺจยานํ ปจฺจโย ปริเยสิตโพฺพฯ</p>


<p>ตตฺถ กิํ นานากรณํ, เหตุสฺส จ ปจฺจยสฺส จ? สภาโว เหตุ, ปรภาโว ปจฺจโยฯ ปรภาวสฺส ปจฺจโย เหตุปิ, สภาวสฺส เหตุยา ปรภาวสฺส กสฺสจิ ปจฺจโย อวุโตฺต เหตุ, วุโตฺต ปจฺจโยฯ อชฺฌตฺติโก เหตุ, พาหิโร ปจฺจโยฯ สภาโว เหตุ, ปรภาโว ปจฺจโยฯ นิพฺพตฺตโก เหตุ, ปฎิคฺคาหโก  ปจฺจโยฯ เนวาสิโก เหตุ, อาคนฺตุโก ปจฺจโยฯ อสาธารโณ เหตุ, สาธารโณ ปจฺจโยฯ เอโกเยว เหตุ, อปราปโร ปจฺจโยฯ</p>


<p>เหตุสฺส อุปกรณํ สมุทาเนตโพฺพฯ สมุทานํ เหตุ, ตตฺถ ทุวิโธ เหตุฯ ทุวิโธ ปจฺจโย – สมนนฺตรปจฺจโย จ ปรมฺปรปจฺจโย จฯ เหตุปิ ทุวิโธ – สมนนฺตรเหตุ จ ปรมฺปรเหตุ จฯ ตตฺถ กตโม ปรมฺปรปจฺจโย? อวิชฺชา นามรูปสฺส ปรมฺปรปจฺจโย, วิญฺญาณํ สมนนฺตรปจฺจยตาย ปจฺจโยฯ ยทิ อาทิมฺหิ อวิชฺชานิโรโธ ภวติ นามรูปสฺส นิโรโธปิฯ ตตฺถ สมนนฺตรํ กิํ การณํ ปรมฺปรปจฺจโย สมนนฺตรปจฺจโย สมุทฺทานิโต, อยํ ปจฺจยโตฯ ตตฺถ  กตโม ปรมฺปรเหตุ? วิชานนฺตสฺส ปรมฺปรเหตุตาย เหตุ, อญฺญากาโร สมนนฺตรเหตุตาย เหตุฯ ยสฺส หิ ยํ สมนนฺตรํ นิพฺพตฺตติ, โส ตสฺส เหตุปิ ชาตินิโรธา พหิ อาการนิโรโธ, อาการนิโรธา ทณฺฑนิโรโธ, ทณฺฑนิโรธา ขณฺฑนิโรโธฯ เอวํ เหตุปิ ทฺวิธา โส ตาหิ ปสฺสิตโพฺพฯ</p>


<p>ปฎิจฺจสมุปฺปาโท  ยถา อวิชฺชาปจฺจโย ตสฺส ปุน กิํปจฺจโย, อโยนิโส มนสิกาโรฯ โส กสฺส ปจฺจโย สงฺขารานํ, อิติ ปจฺจโย จ สมุปฺปนฺนํ จ ตสฺส โก เหตุ อวิชฺชาเยว ฯ ตถา หิ ปุริมา โกฎิ น ปญฺญายติฯ ตตฺถ อวิชฺชานุสโย อวิชฺชาปริยุฎฺฐานสฺส เหตุ ปุริมา เหตุ ปจฺฉา ปจฺจโย, สาปิ อวิชฺชาสงฺขารานํ ปจฺจโย จตูหิ การเณหิ สหชาตปจฺจยตาย สมนนฺตรปจฺจยตาย อภิสนฺทนปจฺจยตาย ปติฎฺฐานปจฺจยตายฯ</p>


<p> กถํ สหชาตปจฺจยตาย อวิชฺชาสงฺขารานํ ปจฺจโย? ยํ จิตฺตํ ราคปริยุฎฺฐํ, ตตฺถ อวิชฺชาปริยุฎฺฐาเนน สพฺพํ ปญฺญาย โคจรํ หนฺติฯ ตตฺถ สงฺขารา ติปจฺจยฎฺฐิกา อทฺธาภูมิการมหตฺตสฺส  อยํ อวิชฺชาสหสมุปฺปนฺนํ วุทฺธิํ วิรูฬฺหิํ เวปุลฺลตมาปชฺชนฺตี จตูหิ การเณหิ ปญฺญา ปหียติฯ กตเมหิ จตูหิ? อนุสโย ปริยุฎฺฐานํ สํโยชนํ อุปาทานํฯ ตตฺถ อนุสโย ปริยุฎฺฐานํ ชาติ ปริยุฎฺฐิตา สํยุชฺชติ สํยุตฺตา อุปาทิยติ อุปาทานปจฺจยา ภโวฯ เอวํ  เต สงฺขารา ติวิธา อุปฺปนฺนา ภูมิคตา นาสญฺญตฺถ อยํ มเคฺคน วินีตตฺตายาติ  เต ถามคตา อปติวินีตาติปิ เต สงฺขาราติ วุจฺจติ, เอวํ สเหตุสมุปฺปนฺนเฎฺฐน อตฺถิ เมว ปจฺจยา สงฺขารานํ ปจฺจโย นิทฺทิฎฺฐํ อปเนตฺวา กุสลํ อกุสลํ กุสโล จ อกุสโล จ ปกฺขิปิตโพฺพ, วิปากธมฺมา อปเนตฺวา วจนียํ อวจนียํ วจนียญฺจ อวจนียญฺจ ปกฺขิปิตพฺพํ, ภวอเปวิริตฺตา, สพฺพสุตฺตํ ปริกฺขิปิตพฺพํฯ</p>


<p>ทส ตถาคตพลานิ จตฺตาริ เวสารชฺชานิ ปุญฺญานิ อนญฺญากตํ อวิชฺชา สมนนฺตรปจฺจยตาย สงฺขารานํ ปจฺจโย เยน จิเตฺตน สห สมุปฺปนฺนา อวิชฺชา ตสฺส จิตฺตสฺส สมนนฺตรจิตฺตํ สมุปฺปนฺนนฺติ, ตสฺส ยํ สมนนฺตรจิตฺตํ สมุปฺปนฺนนฺติ, ตสฺส ปจฺฉิมสฺส จิตฺตสฺส ปุริมจิตฺตํ เหตุปจฺจยตาย ปจฺจโย, เตน อวิชฺชา เหตุ เตน จิเตฺตน อุปาทานํ อโนกาสกตา ญาณํ น อุปฺปชฺชนฺติฯ ยา ตสฺส อปฺปมาทา ธาตุ อภิชฺฌาภิสนฺทิตา ตหิํ วิปลฺลาสา อุปฺปชฺชนฺติ ‘‘อสุเภ สุภ’’นฺติ ‘‘ทุเกฺข สุข’’นฺติ, ตตฺถ สงฺขารา อุปฺปชฺชนฺติ รตฺตา ทุฎฺฐา มูลสฺส เจตนา ราคปริยุฎฺฐาเนน พฺยาปาทปริยุฎฺฐาเนน อวิชฺชาปริยุฎฺฐาเนน ทิฎฺฐิวิปลฺลาโส วตฺถุนิเทฺทเส นิทฺทิสิตโพฺพ , ยํ วิปรีตจิโตฺต วิชานาติ อยํ จิตฺตวิปลฺลาโส, ยา วิปรีตสญฺญา อุปคฺคณฺหาติ อยํ สญฺญาวิปลฺลาโสฯ ยํ วิปรีตทิฎฺฐิ อภินิวิสติ อยํ ทิฎฺฐิวิปลฺลาโสฯ อฎฺฐ  มิจฺฉตฺตานิ วฑฺฒนฺติ, ตีณิ อกุสลานิ อโยนิโส มนสิกาเร อุปฺปนฺนํ วิญฺญาณญฺจ วิชฺชญฺจ กโรนฺติฯ อิติ ปุพฺพาปรเนฺต อกุสลานาตริตโร สงฺขารา วุทฺธิํ เวปุลฺลตํ คจฺฉนฺติฯ เต จ มหตา จ อปฺปฎิวิทิตา โปโนภวิกา  สงฺขารา ภวนฺติฯ อิติ เอวํ อวิชฺชา สหชาตปจฺจยตาย สงฺขารานํ ปจฺจโย สมนนฺตรปจฺจยตาย จฯ</p>


<p> กถํ  อภิสนฺทนากาเรน อวิชฺชา สงฺขารานํ ปจฺจโย? สา อวิชฺชา เต สงฺขาเร อภิสเนฺนติ ปริปฺผรติฯ เสยฺยถาปิ นาม อุปฺปลํ วา ปทุมํ วา ตํ อุทเก วฑฺฒํ อสฺส, สีเตน วารินา อภิสนฺนํ ปริสนฺทนํ วุทฺธิํ วิรูฬฺหิํ เวปุลฺลตํ อาปชฺชติฯ เอวํ อภิสนฺทนเฎฺฐน อวิชฺชา สงฺขารานํ ปจฺจโยฯ</p>


<p>กถํ ปติฎฺฐหนเฎฺฐน อวิชฺชา สงฺขารานํ ปจฺจโย? เต สงฺขารา อวิชฺชายํ นิสฺสาย วุทฺธิํ วิรูฬฺหิํ เวปุลฺลตํ อาปชฺชนฺติฯ เสยฺยถาปิ นาม อุปฺปลํ วา ปทุมํ วา ปถวิํ นิสฺสาย ปถวิํ ปติฎฺฐาย วุทฺธิํ วิรูฬฺหิํ เวปุลฺลตํ อาปชฺชติฯ เอเต สงฺขารา อวิชฺชายํ ปติฎฺฐิตา อวิชฺชายํ นิสฺสาย วุทฺธิํ วิรูฬฺหิํ เวปุลฺลตํ คจฺฉนฺติฯ เอวํ ปติฎฺฐหนเฎฺฐน อวิชฺชา สงฺขารานํ ปจฺจโยฯ</p>


<p>ปุน ราคสหคตสฺส กมฺมสฺส วิปาเกน ปฎิสนฺธิมฺหิ ภโว นิพฺพตฺตติ, ตํ กมฺมสฺส  สพฺพํ อภินิวิฎฺฐํ อญฺญาณวเสน โปโนภวิกา สงฺขาราติ วุจฺจนฺติ, เอวมฺปิ อวิชฺชาปจฺจยา สงฺขารา อตฺถิฯ ปุน  ปญฺจสุ เย จ เสกฺขา ปุคฺคลา, เย จ อสญฺญิสมาปตฺติํ สมาปนฺนา, เย จ ภวคตา, เย จ อโนฺตคตาเยว สํเสทชา, เย จ วา ปน อโญฺญ หิ โกจิ อนาคามิภูตา น เจเตนฺติ น จ ปเตฺถนฺติ, เตสํ กิํ ปจฺจยา สงฺขาราฯ ปุน ราคา อตฺถิ เตสํ สงฺขารานิ อุปาทานานิ จิตฺตมนุสฺสรนฺติเยว อวิปกฺกวิปากสมูหตา อสมุจฺฉินฺนปจฺจยา เตสํ ปุน จ คโต ภวติฯ เอวมฺปิ หิ อวิชฺชาปจฺจยา สงฺขาราฯ ปุน สา เต น อุปาทานา นปิ สงฺขารา อตฺถิ, ปุน เตสํ สตฺต อนุสยา อสมูหตา อสมุจฺฉินฺนา ตทารมฺมณํ ภวติฯ วิญฺญาณสฺส ปติฎฺฐาย วิญฺญาณปจฺจยา นามรูปํฯ เอวมฺปิ อวิชฺชาปจฺจยา สงฺขาราฯ ปุน สา ยํ กิญฺจิ กมฺมํ อาจยคามิ สพฺพํ ตํ อวิชฺชาวเสน อภิสงฺขริยติ  ตณฺหาวเสน จ อลฺลียติ อญฺญาณวเสน จ ตตฺถ อาทีนวมฺปิ น ชานาติฯ ตเทว วิญฺญาณพีชํ ภวติ, สาเยว ตณฺหาสิเนโห ภวติฯ สาเยว อวิชฺชา สโมฺมโหติฯ เอวมฺปิ อวิชฺชาปจฺจยา สงฺขารา วตฺตพฺพาฯ อิติ อิเมหิ อากาเรหิ อวิชฺชา สงฺขารานํ ปจฺจโยฯ</p>


<p>ตตฺถ อวิชฺชาย เหตุ อโยนิโส มนสิกาโร ปจฺจโย โหติฯ ตตฺถ อภิเจฺฉโท อยํ ตตฺถ ตติยํ พลํ  นิวตฺติ, อยํ ปฎิสนฺธิฯ ตตฺถ ปุนพฺภโว โย อเวเจฺฉโท อสมุคฺฆาตนเฎฺฐน อยํ อนุสโยฯ ยถา  ปฎากํ วา สาฎกํ วา เทฺว ชนา ปีเฬสุ จ เอกา วา พลํ วา อสฺส นิวาฎเสฺสสุ, น ปน ปีเฬสุ โสเสยฺยฯ ตตฺถ ยํ สิเนหา อาโปธาตุ อนุปุลฺลนา โสเสตพฺพาฯ อุณฺหธาตุมาคมฺม สเจ ปุน ตํ อากาเส นิกฺขิเปยฺย ตํ อุสฺสาเวน เยภุยฺยตรํ สิเนหมาปเชฺชยฺย,  น หิ อนาคมฺม เตโชธาตุํ ปริเสสํ คเจฺฉยฺยฯ เอวเมว ภวคฺคปรมาปิ สมาปตฺติ น อนุรูปสฺส สมุคฺฆาตาย สํวตฺตติฯ เต หิ อาลยนฺติ สมฺมสนฺติ, น จ ตณฺหาย ตณฺหาปหานํ คจฺฉนฺติฯ ตตฺถ โส อสมุคฺฆาโตฯ อวิชฺชาย อนุสโย จ จิตฺตสฺส สมฺปลิโพโธ, อิทํ ปริยุฎฺฐานํฯ ยถาภูตํ วิญฺญาณสฺส อปฺปฎิเวโธ อยํ อวิชฺชาอาสโว อวิชฺชาวิญฺญาณพีชํ ภวติฯ ยํ พีชํ โส เหตุ น สมุจฺฉิชฺชติ, อสมุจฺฉิชฺชโนฺต ปฎิสเนฺทหติฯ ปฎิสนฺทหโนฺต น สมุคฺฆาตํ คจฺฉติฯ อสมุคฺฆาตํ จิตฺตํ ปริโยนหติ, ปริโยนทฺธจิโตฺต ยถาภูตํ นปฺปชานาติ, อิติ สญฺญาณสฺส สาสวโตฺถ, อวิชฺชโตฺถ, เหตุอโตฺถ, อวเจฺฉทโตฺถ, อนิวตฺติอโตฺถ, ผลโตฺถ ปฎิสนฺธิอโตฺถ, ปุนพฺภวโตฺถ, อสมุคฺฆาตโตฺถ, อนุสยโตฺถ, ปริยุฎฺฐานโตฺถ, อปฎิเวธนโตฺถฯ เอตฺตาวตา อวิชฺชาย เขตฺตํ นิทฺทิฎฺฐํ ภวติฯ อยํ วุจฺจเต ปริกฺขาโร นาม หาโรฯ</p>


<p> ตตฺถ กตโม สมาโรปโน หาโร? อุคฺฆฎิตมฺหิ  ตมฺหิ สนฺตเญฺจว จ นํ วิตฺถารํ ปน วตฺตพฺพํฯ วิตฺถารวิธํ จิตฺตญฺญา อยํ สมาโรปโน หาโรฯ ตตฺถ นามนิเทฺทโส อุปฆฎกา  วตฺถุนิเทฺทโส เววจนํ วตฺถุภูโต วิตฺถาโรฯ ยถา กิํ, ยา ภิกฺขูนํ วตฺตโต  ปหาตโพฺพ, อยํ อุปฆฎนาฯ</p>


<p>ตตฺถ  กตโม สมาโรปโน? กิญฺจิ น วตฺตพฺพํ, รูปราคํ วา นามวนฺตปหาตพฺพํ ฯ ยาว วิญฺญาณนฺติ วิตฺถาเรน กาตพฺพานิฯ อวิชฺชา ตา โอปเมฺมน ปญฺญาเปตพฺพา, อยํ สมาโรปโนฯ นิสฺสิตจิตฺตสฺส จ มตฺติโก จ นิสฺสโย ตณฺหา จ ทิฎฺฐิ จฯ ตตฺถ ทิฎฺฐิ อวิชฺชา ตณฺหา สงฺขาราฯ ตตฺถ ทิฎฺฐิปจฺจยา ตณฺหา อิเม อวิชฺชาปจฺจยา สงฺขาราฯ ตตฺถ นิสฺสิตํ วิญฺญาณํ อิทํ สงฺขารปจฺจยา วิญฺญาณํ ยาว ชรามรณํ, อิทํ สํขิเตฺตน ภาสิเต อวสิฎฺฐํ ปโรปยติฯ</p>


<p>อนิสฺสิตสฺส  จลิตํ นตฺถีติ ตสฺส เอวํ ทิฎฺฐิยา ตณฺหาย จ ปหานํ ตตฺถ ทิฎฺฐิอวิชฺชานิโรธาย ภูตํ วิญฺญาณํ สราคฎฺฐานิเยสุ ธเมฺมสุ ตํ ตํ ธมฺมํ อุเปจฺจ อญฺญํ ธมฺมํ ธาวติ มกฺกโฎปมตาย, อถ ขฺวสฺส ปริเตฺตสุ ธเมฺมสุ สราคฎฺฐานิเยสุ ฉนฺทราโค นตฺถิ กุโต ตโต จลนา, อธิมเตฺตสุ สเตฺตสุ จิตฺตํ นิเวสฺสยติ ตํ อปติฎฺฐิตํ วิญฺญาณํ อนาหารํ นิรุชฺฌติ วิญฺญาณนิโรธา นามรูปนิโรโธ ยาว ชรามรณนิโรโธฯ อยํ สมาโรปโนฯ</p>


<p>ตตฺถ  ราควเสน วิญฺญาณสฺส จลิตํ สปริคฺคโห, ตสฺมิํ จลิเต อสติ โย ปริกิเลโสปจาโร  ติวิโธ อคฺคิ ปฎิปฺปสฺสโทฺธ ภวติฯ เตนาห จลิเต อสเนฺต ปสฺสทฺธิ โหติฯ ตตฺถ ยํ สมาโรปนา ปสฺสทฺธกาโย สุขํ เวเทติ, สุขิโน จิตฺตํ สมาธิยติฯ ยาว วิมุตฺติตมิติ ญาณทสฺสนํ ภวติฯ โส อาสวานํ ขยา จ วิมุตฺติ โน อุปปชฺชติฯ ตสฺส อุปปตฺติสฺส อาคติคติยา อสนฺติยา เนวิธ น หุรํ น อุภยมนฺตเรนฯ เอเสวโนฺต ทุกฺขสฺสาติ อนุปาทิเสสา นิพฺพานธาตุฯ อิทมสฺส สุตฺตสฺส มเชฺฌ สมาโรปิตํ ปฎิจฺจสมุปฺปาเท จ วิมุตฺติยํ จ โยโค น จ เอตํ ตสฺส สํขิเตฺตน ภาสิตสฺส วิตฺถาเรน อตฺถํ วิภชฺชนฺติฯ อยํ วุจฺจเต สมาโรปโน หาโรฯ น จ สํกิเลสภาคิเยน สุเตฺตน สํกิเลสภาคิโย เย จ ธมฺมา สมาโรปยิตพฺพา นาเญฺญฯ เอวํ วาสนาภาคิเย นิเพฺพธภาคิเย, อยํ สมาโรปโน หาโรฯ อิเม โสฬส หาราฯ</p>

</p>


<p>ปญฺจมา ภูมิฯ</p>





