<h1>๑๖. อินฺทฺริยปจฺจโย</h1>
<p>ติวิโธ อินฺทฺริยปจฺจโย สหชาตินฺทฺริยปจฺจโย ปุเร ชาตินฺทฺริยปจฺจโย รูปชีวิตินฺทฺริยปจฺจโยฯ</p>


<p>ตตฺถ ปนฺนรสินฺทฺริยธมฺมา สหชาตินฺทฺริยปจฺจโย นาม, ชีวิตินฺทฺริยํ มนินฺทฺริยํ สุขินฺทฺริยํ ทุกฺขินฺทฺริยํ โสมนสฺสินฺทฺริยํ โทมนสฺสินฺทฺริยํ อุเปกฺขินฺทฺริยํ สทฺธินฺทฺริยํ วีริยินฺทฺริยํ สตินฺทฺริยํ สมาธินฺทฺริยํ ปญฺญินฺทฺริยํ อนญฺญาตญฺญสฺสามีตินฺทฺริยํ อญฺญินฺทฺริยํ อญฺญาตาวินฺทฺริยนฺติฯ เตหิ สหชาตา จิตฺตเจตสิกธมฺมา จ รูปธมฺมา จ ตสฺส ปจฺจยุปฺปนฺนาฯ</p>


<p>ปญฺจินฺทฺริยรูปานิ ปุเรชาตินฺทฺริยปจฺจโย, จกฺขุนฺทฺริยํ โสตินฺทฺริยํ ฆานินฺทฺริยํ ชิวฺหินฺทฺริยํ กายินฺทฺริยํฯ ปญฺจวิญฺญาณจิตฺต เจตสิก ธมฺมา ตสฺส ปจฺจยุปฺปนฺนาฯ</p>


<p>เอกํ รูปชีวิตินฺทฺริยํ รูปชีวิตินฺทฺริยปจฺจโยฯ สพฺพานิ กมฺมช รูปานิ ชีวิตรูปวชฺชิตานิ ตสฺส ปจฺจยุปฺปนฺนานิฯ</p>


<p>เกนเฎฺฐน อินฺทฺริยนฺติฯ อิสฺสริยเฎฺฐน อินฺทฺริยํฯ ตตฺถ กตฺถ อิสฺสริยนฺติฯ อตฺตโน อตฺตโน ปจฺจยุปฺปเนฺนสุ ธเมฺมสุ อิสฺสริยํฯ กสฺมิํ กสฺมิํ กิเจฺจ อิสฺสริยนฺติ ฯ อตฺตโน อตฺตโน กิเจฺจ อิสฺสริยํฯ นามชีวิตํ สมฺปยุตฺตธมฺมานํ ชีวนกิเจฺจ อิสฺสริยํฯ ชีวนกิเจฺจติ อายุวฑฺฒนกิเจฺจ, สนฺตติฐิติยา จิรกาลฐิติกิเจฺจติ อโตฺถฯ มนินฺทฺริยํ อารมฺมณคฺคหณกิเจฺจ สมฺปยุตฺตธมฺมานํ อิสฺสริยํฯ อวเสโส อินฺทฺริยโฎฺฐ ปุเพฺพ อินฺทฺริยยมกทีปนิยํ วุโตฺตเยวฯ</p>


<p>เอตฺถ วเทยฺย, เทฺว อิตฺถินฺทฺริยปุริสินฺทฺริยธมฺมา อินฺทฺริยภูตา สมานาปิ กสฺมา อินฺทฺริยปจฺจเย วิสุํ น คหิตาติฯ ปจฺจยกิจฺจสฺส อภาวโตฯ ติวิธญฺหิ ปจฺจยกิจฺจํ ชนนกิจฺจญฺจ อุปตฺถมฺภนกิจฺจญฺจ อนุปาลนกิจฺจญฺจฯ ตตฺถ โย ปจฺจโย ปจฺจยุปฺปนฺนธมฺมสฺส อุปฺปาทาย ปจฺจโย โหติ, ยสฺมิํ อสติ ปจฺจยุปฺปโนฺน ธโมฺม น อุปฺปชฺชติ, ตสฺส ปจฺจยกิจฺจํ ชนนกิจฺจํ นามฯ ยถา อนนฺตรปจฺจโยฯ โย ปจฺจโย ปจฺจยุปฺปนฺนธมฺมสฺส ฐิติยา จ วุฑฺฒิยา จ วิรุฬฺหิยา จ ปจฺจโย โหติ, ยสฺมิํ อสติ ปจฺจยุปฺปโนฺน ธโมฺม น ติฎฺฐติ น วฑฺฒติ น วิรูหติ, ตสฺส ปจฺจยกิจฺจํ อุปตฺถมฺภนกิจฺจํ นามฯ ยถา ปจฺฉาชาตปจฺจโยฯ โย ปจฺจโย ปจฺจยุปฺปนฺนสฺส ธมฺมสฺส ปวตฺติยา ปจฺจโย โหติ, เยน วินา ปจฺจยุปฺปโนฺน ธโมฺม จิรกาลํ น ปวตฺตติ, สนฺตติ คมนํ ฉิชฺชติ, ตสฺส ปจฺจย กิจฺจํ อนุปาลนกิจฺจํ นามฯ ยถา รูป ชีวิตินฺทฺริยปจฺจโยฯ เอเต ปน เทฺว อินฺทฺริยธมฺมา เตสุ ตีสุ ปจฺจย กิเจฺจสุ เอกกิจฺจํปิ นสาเธนฺติ, ตสฺมา เอเต เทฺว ธมฺมา อินฺทฺริย ปจฺจเย วิสุํ น คหิตาติฯ</p>


<p>เอตํ สเนฺต เอเต เทฺว ธมฺมา อินฺทฺริยาติปิ น วตฺตพฺพาติฯ โน น วตฺตพฺพาฯ กสฺมาฯ อินฺทฺริยกิจฺจสพฺภาวโตติฯ กิํ ปน เอเตสํ อินฺทฺริยกิจฺจนฺติฯ ลิงฺคนิมิตฺตกุตฺตอากเปฺปสุ อิสฺสรตา อินฺทฺริย กิจฺจํฯ ตถา หิ ยสฺส ปุคฺคลสฺส ปฎิสนฺธิกฺขเณ อิตฺถินฺทฺริยรูปํ อุปฺปชฺชติ, ตสฺส สนฺตาเน จตูหิ กมฺมาทีหิ ปจฺจเยหิ อุปฺปนฺนา ปญฺจกฺขนฺธ ธมฺมา อิตฺถิภาวาย ปริณมนฺติ, โส อตฺตภาโว เอกเนฺตน อิตฺถิลิงฺค อิตฺถินิมิตฺต อิตฺถิกุตฺต อิตฺถากปฺปยุโตฺต โหติ, โน อญฺญถาฯ น จ อิตฺถินฺทฺริยรูปํ เต ปญฺจกฺขนฺธธเมฺม ชเนติ, น จ อุปตฺถมฺภติ, นาปิ อนุปาเลติ, อถ โข เต ธมฺมา อตฺตโน อตฺตโน ปจฺจเยหิ อุปฺปชฺชมานา เอวเญฺจวญฺจ อุปฺปชฺชนฺตูติ อาณํ ฐเปนฺตํ วิย เตสุ อตฺตโน อนุภาวํ ปวเตฺตติฯ เต จ ธมฺมา ตเถว อุปฺปชฺชนฺติ, โน อญฺญถาติฯ อยํ อิตฺถินฺทฺริยรูปสฺส อิตฺถิลิงฺคาทีสุ อิสฺสรตาฯ เอส นโย ปุริสินฺทฺริยรูปสฺส ปุริสลิงฺคาทีสุ อิสฺสรตายํฯ เอวํ เอเต เทฺว ธมฺมา ลิงฺคาทีสุ อินฺทฺริยกิจฺจ สพฺภาวโต อินฺทฺริยา นาม โหนฺตีติฯ</p>


<p>หทยวตฺถุรูปํ ปน ทฺวินฺนํ วิญฺญาณธาตูนํ นิสฺสยวตฺถุกิจฺจํ สาธยมานํปิ ตาสุ อินฺทฺริยกิจฺจํ น สาเธติฯ น หิ ภาวิต จิตฺตสฺส ปุคฺคลสฺส หทยรูเป ปสเนฺนวา  อปฺปสเนฺน วา ชาเตปิ มโนวิญฺญาณธาตุโย ตทนุวตฺติกา โหนฺตีติฯ อินฺทฺริย ปจฺจยทีปนา นิฎฺฐิตาฯ</p>





