<h1>ปาทุทฺธารวิมฺหยทีปนีคาถา</h1>
<ol>
<li>
ยาวญฺจยํ รวิ จรตฺยจเลน รุเทฺธ,  
  
ยาวญฺจ จกฺกรตนญฺจ ปยาติ โลเก;  
  
ตาวิสฺสโร นภจโร ชิตจาตุรโนฺต,  
  
หิตฺวา กถํ นุ ปทมุทฺธริ โส นิราโสฯ  
</li>
  
<li>
ทีเป มหา จ จตุราธิกเทฺวสหเสฺส,  
  
ตตฺราปิ เสฎฺฐภชิตํ วรชมฺพุทีปํ;  
  
ภูนาภิกํ กปิลวตฺถุปุรํ สุรมฺมํ,  
  
หิตฺวา กถํ นุ ปทมุทฺธริ โส นิราโสฯ  
</li>
  
<li>
ญาตีนสีติ กุลโต หิ สหสฺส สาเกฺย,  
  
หตฺถิสฺสธญฺญธนิโน วิชิตาริสเณฺฆ;  
  
โคเตฺตน โคตมภวํ ปิตรญฺชนคฺคํ,  
  
หิตฺวา กถํ นุ ปทมุทฺธริ โส นิราโสฯ  
</li>
  
<li>
รมฺมํ สุรมฺมวสติํ รตนุชฺชลนฺตํ,  
  
คิเมฺหปิ วิมฺหยกรํ สุรมนฺทิราภํ;  
  
อุสฺสาปิตทฺธชปฎากสิตาตปตฺตํ,  
  
หิตฺวา กถํ นุ ปทมุทฺธริ โส นิราโสฯ  
</li>
  
<li>
สโปกฺขรา โปกฺขรณี จตโสฺส,  
  
สุปุปฺผิตา มนฺทิรโต สมนฺตา;  
  
โกกา นทนฺตูปริ โกกนาเท,  
  
หิตฺวา กถํ นุ ปทมุทฺธริ โส นิราโสฯ  
</li>
  
<li>
สเร สโรเช รุทิตาฬิปาฬิ,  
  
สมนฺตโต ปสฺสติ ปญฺชรญฺชสา;  
  
ทิสฺวารวินฺทานิ มุขารวินฺทํ  
  
นาถสฺส ลชฺชา วิย สํกุชนฺติฯ  
</li>
  
<li>
มธุรา มธุราภิรุตา,  
  
จริตา ปทุเม ปทุเมฬิคณา;  
  
วสติํ อธุนา มธุนา,  
  
อกรุํ ชหิตํ กิมิทํ ปตินาฯ  
</li>
  
<li>
ตมฺหา รสํ มธุกรา ภวนํ หริตฺวา,  
  
นินฺนาทิโน สมธุรํ มธุรํ กโรนฺติ;  
  
นาเทน นาทมติริจฺจุปวีณยนฺติ,  
  
นจฺจนฺติ ตา สุรปุเร วณิตา ว ตาวฯ  
</li>
  
<li>
สโญฺจทิตา ปีณปโยธราธรา,  
  
วิราชิตานงฺคชเมขลาขลา;  
  
สุรงฺคณา วงฺคชผสฺสทา สทา,  
  
รมา รมาเปนฺติ วรงฺคทาคทาฯ  
</li>
  
<li>
กราติรตฺตา รติรตฺตรามา,  
  
ตาเฬนฺติ ตาฬาวจเร สมนฺตา;  
  
นจฺจุคฺคตาเนกสหสฺสหตฺถา,  
  
สโกฺกปิ กิํ สกฺยสโมติ โจทยุํฯ  
</li>
  
<li>
วิสาลเนตฺตา หสุลา สุมชฺฌา,  
  
นิมฺพตฺถนี วิมฺหยคีตสทฺทา;  
  
อลงฺกตา มลฺลธรา สุวตฺถา,  
  
นจฺจนฺติ ตาฬาวจเรหิ ฆุฎฺฐาฯ  
</li>
  
<li>
ยาสํ หิ โลเก อุปมา นตฺถิ,  
  
ตาสํ หิ ผเสฺสสุ กถาวกาสา;  
  
ตํ ตาทิสํ กามรติํนุโภโนฺต,  
  
หิตฺวา กถํ นุ ปทมุทฺธริ โส นิราโสฯ  
</li>
  
<li>
ปาเทปาเท วลยวิรวาเมขลาวีณานาทา,  
  
คีตํคีตํ ปติรติกรํ คายตี คายตี สา;  
  
หเตฺถหเตฺถ วลยจลิตา สมฺภมํ สมฺภมนฺติ,  
  
ทิสฺวาทิสฺวา อิติ รติกรํ ยาติ หาหา กิมีหาฯ  
</li>
  
  
  
  
  