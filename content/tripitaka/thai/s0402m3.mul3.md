<h1>๔. จกฺกวโคฺค</h1>
<h3>๑. จกฺกสุตฺตํ</h3>
<p> ‘‘จตฺตาริมานิ   , ภิกฺขเว, จกฺกานิ, เยหิ สมนฺนาคตานํ เทวมนุสฺสานํ จตุจกฺกํ วตฺตติ, เยหิ สมนฺนาคตา เทวมนุสฺสา นจิรเสฺสว มหนฺตตฺตํ เวปุลฺลตฺตํ ปาปุณนฺติ โภเคสุฯ กตมานิ จตฺตาริ? ปติรูปเทสวาโส, สปฺปุริสาวสฺสโย , อตฺตสมฺมาปณิธิ, ปุเพฺพ จ กตปุญฺญตา – อิมานิ โข, ภิกฺขเว, จตฺตาริ จกฺกานิ, เยหิ สมนฺนาคตานํ เทวมนุสฺสานํ จตุจกฺกํ วตฺตติ, เยหิ สมนฺนาคตา เทวมนุสฺสา นจิรเสฺสว มหนฺตตฺตํ เวปุลฺลตฺตํ ปาปุณนฺติ โภเคสู’’ติฯ</p>


<p>
‘‘ปติรูเป  
วเส เทเส, อริยมิตฺตกโร สิยา;  
  
สมฺมาปณิธิสมฺปโนฺน, ปุเพฺพ ปุญฺญกโต นโร;  
  
ธญฺญํ ธนํ ยโส กิตฺติ, สุขเญฺจตํธิวตฺตตี’’ติฯ ปฐมํ;  
</p>
  
<h3>๒. สงฺคหสุตฺตํ</h3>
<p> ‘‘จตฺตาริมานิ, ภิกฺขเว, สงฺคหวตฺถูนิฯ กตมานิ จตฺตาริ? ทานํ, เปยฺยวชฺชํ, อตฺถจริยา, สมานตฺตตา – อิมานิ โข, ภิกฺขเว, จตฺตาริ สงฺคหวตฺถูนี’’ติฯ</p>


<p>
‘‘ทานญฺจ เปยฺยวชฺชญฺจ  
สงฺคเห (อฎฺฐกถายํ ปาฐนฺตรํ) ที. นิ. ๓.๒๗๓ ปสฺสิตพฺพํ  
, อตฺถจริยา จ ยา อิธ;  
  
สมานตฺตตา จ ธเมฺมสุ, ตตฺถ ตตฺถ ยถารหํ;  
  
เอเต โข สงฺคหา โลเก, รถสฺสาณีว ยายโตฯ  
</p>
  
<p>
‘‘เอเต จ สงฺคหา นาสฺสุ, น มาตา ปุตฺตการณา;  
  
ลเภถ มานํ ปูชํ วา, ปิตา วา ปุตฺตการณาฯ  
</p>
  
<p>
‘‘ยสฺมา  
จ สงฺคหา  
สงฺคเห (อฎฺฐกถายํ ปาฐนฺตรํ) ที. นิ. ๓.๒๗๓ ปสฺสิตพฺพํ  
เอเต, สมเวกฺขนฺติ ปณฺฑิตา;  
  
ตสฺมา มหตฺตํ ปโปฺปนฺติ, ปาสํสา จ ภวนฺติ เต’’ติฯ ทุติยํ;  
</p>
  
<h3>๓. สีหสุตฺตํ</h3>
<p> ‘‘สีโห  , ภิกฺขเว, มิคราชา สายนฺหสมยํ อาสยา นิกฺขมติฯ อาสยา นิกฺขมิตฺวา วิชมฺภติฯ วิชมฺภิตฺวา สมนฺตา จตุทฺทิสา อนุวิโลเกติฯ สมนฺตา จตุทฺทิสา อนุวิโลเกตฺวา ติกฺขตฺตุํ สีหนาทํ นทติฯ ติกฺขตฺตุํ สีหนาทํ นทิตฺวา โคจราย ปกฺกมติฯ เย โข ปน เต, ภิกฺขเว, ติรจฺฉานคตา ปาณา สีหสฺส มิครโญฺญ นทโต สทฺทํ สุณนฺติ, เต เยภุเยฺยน ภยํ สํเวคํ สนฺตาสํ อาปชฺชนฺติฯ พิลํ พิลาสยา ปวิสนฺติ, ทกํ ทกาสยา  ปวิสนฺติ, วนํ วนาสยา ปวิสนฺติ, อากาสํ ปกฺขิโน ภชนฺติ ฯ เยปิ เต, ภิกฺขเว, รโญฺญ นาคา คามนิคมราชธานีสุ ทเฬฺหหิ วรเตฺตหิ พนฺธเนหิ พทฺธา, เตปิ ตานิ พนฺธนานิ สญฺฉินฺทิตฺวา สมฺปทาเลตฺวา ภีตา มุตฺตกรีสํ จชมานา เยน วา เตน วา ปลายนฺติฯ เอวํ มหิทฺธิโก โข, ภิกฺขเว, สีโห มิคราชา ติรจฺฉานคตานํ ปาณานํ, เอวํ มเหสโกฺข เอวํ มหานุภาโวฯ</p>


<p>‘‘เอวเมวํ โข, ภิกฺขเว, ยทา ตถาคโต โลเก อุปฺปชฺชติ อรหํ สมฺมาสมฺพุโทฺธ วิชฺชาจรณสมฺปโนฺน สุคโต โลกวิทู อนุตฺตโร ปุริสทมฺมสารถิ สตฺถา เทวมนุสฺสานํ พุโทฺธ ภควา, โส ธมฺมํ เทเสติ – ‘อิติ สกฺกาโย, อิติ สกฺกายสมุทโย, อิติ สกฺกายนิโรโธ , อิติ สกฺกายนิโรธคามินี ปฎิปทา’ติฯ เยปิ เต, ภิกฺขเว, เทวา ทีฆายุกา วณฺณวโนฺต สุขพหุลา อุเจฺจสุ วิมาเนสุ จิรฎฺฐิติกา, เตปิ ตถาคตสฺส ธมฺมเทสนํ สุตฺวา เยภุเยฺยน ภยํ สํเวคํ สนฺตาสํ อาปชฺชนฺติ – ‘อนิจฺจา วต กิร, โภ, มยํ สมานา นิจฺจมฺหาติ อมญฺญิมฺห; อทฺธุวา วต กิร, โภ, มยํ สมานา ธุวมฺหาติ อมญฺญิมฺห; อสสฺสตา วต กิร, โภ, มยํ สมานา สสฺสตมฺหาติ อมญฺญิมฺหฯ มยํ กิร, โภ, อนิจฺจา อทฺธุวา อสสฺสตา สกฺกายปริยาปนฺนา’ติฯ เอวํ มหิทฺธิโก โข, ภิกฺขเว, ตถาคโต สเทวกสฺส โลกสฺส, เอวํ มเหสโกฺข เอวํ มหานุภาโว’’ติฯ</p>


<p>
‘‘ยทา  
  
พุโทฺธ อภิญฺญาย, ธมฺมจกฺกํ ปวตฺตยี;  
  
สเทวกสฺส โลกสฺส, สตฺถา อปฺปฎิปุคฺคโลฯ  
</p>
  
<p>
‘‘สกฺกายญฺจ  
  
นิโรธญฺจ, สกฺกายสฺส จ สมฺภวํ;  
  
อริยญฺจฎฺฐงฺคิกํ มคฺคํ, ทุกฺขูปสมคามินํฯ  
</p>
  
<p>
‘‘เยปิ ทีฆายุกา เทวา, วณฺณวโนฺต ยสสฺสิโน;  
  
ภีตา สนฺตาสมาปาทุํ, สีหเสฺสวิ’ตเรมิคาฯ  
</p>
  
<p>
‘‘อวีติวตฺตา สกฺกายํ, อนิจฺจา กิร โภ มยํ;  
  
สุตฺวา อรหโต วากฺยํ, วิปฺปมุตฺตสฺส ตาทิโน’’ติ  
สํ. นิ. ๓.๗๘  
ฯ ตติยํ;  
</p>
  
<h3>๔. อคฺคปฺปสาทสุตฺตํ</h3>
<p> ‘‘จตฺตาโรเม, ภิกฺขเว, อคฺคปฺปสาทาฯ กตเม จตฺตาโร? ยาวตา, ภิกฺขเว, สตฺตา อปทา วา ทฺวิปทา  วา จตุปฺปทา วา พหุปฺปทา วา รูปิโน วา อรูปิโน วา สญฺญิโน วา อสญฺญิโน วา เนวสญฺญินาสญฺญิโน วา, ตถาคโต เตสํ อคฺคมกฺขายติ อรหํ สมฺมาสมฺพุโทฺธฯ เย, ภิกฺขเว, พุเทฺธ ปสนฺนา, อเคฺค เต ปสนฺนาฯ อเคฺค โข ปน ปสนฺนานํ อโคฺค วิปาโก โหติฯ</p>


<p>‘‘ยาวตา, ภิกฺขเว, ธมฺมา สงฺขตา, อริโย อฎฺฐงฺคิโก มโคฺค เตสํ อคฺคมกฺขายติฯ เย, ภิกฺขเว, อริเย อฎฺฐงฺคิเก มเคฺค ปสนฺนา, อเคฺค เต ปสนฺนาฯ อเคฺค โข ปน ปสนฺนานํ อโคฺค วิปาโก โหติฯ</p>


<p>‘‘ยาวตา, ภิกฺขเว, ธมฺมา สงฺขตา วา อสงฺขตา วา, วิราโค เตสํ อคฺคมกฺขายติ, ยทิทํ มทนิมฺมทโน ปิปาสวินโย อาลยสมุคฺฆาโต วฎฺฎุปเจฺฉโท ตณฺหากฺขโย วิราโค นิโรโธ นิพฺพานํฯ เย, ภิกฺขเว, วิราเค ธเมฺม ปสนฺนา, อเคฺค เต ปสนฺนาฯ อเคฺค โข ปน ปสนฺนานํ อโคฺค วิปาโก โหติฯ</p>


<p>‘‘ยาวตา  , ภิกฺขเว, สงฺฆา วา คณา วา, ตถาคตสาวกสโงฺฆ เตสํ อคฺคมกฺขายติ, ยทิทํ จตฺตาริ ปุริสยุคานิ อฎฺฐ ปุริสปุคฺคลา เอส ภควโต สาวกสโงฺฆ อาหุเนโยฺย ปาหุเนโยฺย ทกฺขิเณโยฺย อญฺชลิกรณีโย อนุตฺตรํ ปุญฺญเกฺขตฺตํ โลกสฺสฯ เย , ภิกฺขเว, สเงฺฆ ปสนฺนา , อเคฺค เต ปสนฺนาฯ อเคฺค โข ปน ปสนฺนานํ อโคฺค วิปาโก โหติฯ อิเม โข, ภิกฺขเว, จตฺตาโร อคฺคปฺปสาทา’’ติฯ</p>


<p>
‘‘อคฺคโต เว ปสนฺนานํ, อคฺคํ ธมฺมํ วิชานตํ;  
  
อเคฺค พุเทฺธ ปสนฺนานํ, ทกฺขิเณเยฺย อนุตฺตเรฯ  
</p>
  
<p>
‘‘อเคฺค ธเมฺม ปสนฺนานํ, วิราคูปสเม สุเข;  
  
อเคฺค สเงฺฆ ปสนฺนานํ, ปุญฺญเกฺขเตฺต อนุตฺตเรฯ  
</p>
  
<p>
‘‘อคฺคสฺมิํ ทานํ ททตํ, อคฺคํ ปุญฺญํ ปวฑฺฒติ;  
  
อคฺคํ อายุ จ วโณฺณ จ, ยโส กิตฺติ สุขํ พลํฯ  
</p>
  
<p>
‘‘อคฺคสฺส ทาตา เมธาวี, อคฺคธมฺมสมาหิโต;  
  
เทวภูโต มนุโสฺส วา, อคฺคปฺปโตฺต ปโมทตี’’ติ  
อิติวุ. ๙๐  
ฯ จตุตฺถํ;  
</p>
  
<h3>๕. วสฺสการสุตฺตํ</h3>
<p> เอกํ สมยํ ภควา ราชคเห วิหรติ เวฬุวเน กลนฺทกนิวาเปฯ อถ โข วสฺสกาโร พฺราหฺมโณ มคธมหามโตฺต เยน ภควา เตนุปสงฺกมิ; อุปสงฺกมิตฺวา ภควตา สทฺธิํ สโมฺมทิฯ สโมฺมทนียํ กถํ สารณียํ วีติสาเรตฺวา เอกมนฺตํ นิสีทิฯ เอกมนฺตํ นิสิโนฺน โข วสฺสกาโร พฺราหฺมโณ มคธมหามโตฺต ภควนฺตํ เอตทโวจ –</p>


<p>‘‘จตูหิ โข มยํ, โภ โคตม, ธเมฺมหิ สมนฺนาคตํ มหาปญฺญํ มหาปุริสํ ปญฺญาเปม ฯ กตเมหิ จตูหิ? อิธ, โภ โคตม, พหุสฺสุโต โหติ ตสฺส ตเสฺสว สุตชาตสฺส ตสฺส ตเสฺสว โข ปน ภาสิตสฺส อตฺถํ ชานาติ – ‘อยํ อิมสฺส ภาสิตสฺส อโตฺถ, อยํ อิมสฺส ภาสิตสฺส  อโตฺถ’ติฯ สติมา โข ปน โหติ จิรกตมฺปิ จิรภาสิตมฺปิ สริตา อนุสฺสริตา ยานิ โข ปน ตานิ คหฎฺฐกานิ กิํกรณียานิ, ตตฺถ ทโกฺข โหติ อนลโส, ตตฺรุปายาย วีมํสาย สมนฺนาคโต อลํ กาตุํ อลํ สํวิธาตุํฯ อิเมหิ โข มยํ, โภ โคตม, จตูหิ ธเมฺมหิ สมนฺนาคตํ มหาปญฺญํ มหาปุริสํ ปญฺญาเปมฯ สเจ เม , โภ โคตม, อนุโมทิตพฺพํ อนุโมทตุ เม ภวํ โคตโม; สเจ  ปน เม, โภ โคตม, ปฎิโกฺกสิตพฺพํ ปฎิโกฺกสตุ เม ภวํ โคตโม’’ติฯ</p>


<p>‘‘เนว โข ตฺยาหํ, พฺราหฺมณ, อนุโมทามิ น ปฎิโกฺกสามิ ฯ จตูหิ โข อหํ, พฺราหฺมณ, ธเมฺมหิ สมนฺนาคตํ มหาปญฺญํ มหาปุริสํ ปญฺญาเปมิฯ กตเมหิ จตูหิ? อิธ, พฺราหฺมณ, พหุชนหิตาย ปฎิปโนฺน โหติ พหุชนสุขาย; พหุสฺส ชนตา อริเย ญาเย ปติฎฺฐาปิตา, ยทิทํ กลฺยาณธมฺมตา กุสลธมฺมตาฯ โส ยํ วิตกฺกํ อากงฺขติ วิตเกฺกตุํ ตํ วิตกฺกํ วิตเกฺกติ, ยํ วิตกฺกํ นากงฺขติ วิตเกฺกตุํ น ตํ วิตกฺกํ วิตเกฺกติ; ยํ สงฺกปฺปํ อากงฺขติ สงฺกเปฺปตุํ ตํ สงฺกปฺปํ สงฺกเปฺปติ, ยํ สงฺกปฺปํ นากงฺขติ สงฺกเปฺปตุํ น ตํ สงฺกปฺปํ สงฺกเปฺปติฯ อิติ เจโตวสิปฺปโตฺต โหติ วิตกฺกปเถฯ จตุนฺนํ ฌานานํ อาภิเจตสิกานํ ทิฎฺฐธมฺมสุขวิหารานํ นิกามลาภี โหติ อกิจฺฉลาภี อกสิรลาภีฯ อาสวานํ ขยา อนาสวํ เจโตวิมุตฺติํ ปญฺญาวิมุตฺติํ ทิเฎฺฐว ธเมฺม  สยํ อภิญฺญา สจฺฉิกตฺวา อุปสมฺปชฺช วิหรติฯ เนว โข ตฺยาหํ, พฺราหฺมณ, อนุโมทามิ น ปน ปฎิโกฺกสามิฯ อิเมหิ โข อหํ, พฺราหฺมณ, จตูหิ ธเมฺมหิ สมนฺนาคตํ มหาปญฺญํ มหาปุริสํ ปญฺญาเปมี’’ติฯ</p>


<p>‘‘อจฺฉริยํ, โภ โคตม, อพฺภุตํ, โภ โคตม! ยาว สุภาสิตํ จิทํ โภตา โคตเมนฯ อิเมหิ จ มยํ, โภ โคตม, จตูหิ ธเมฺมหิ สมนฺนาคตํ ภวนฺตํ โคตมํ ธาเรม; ภวญฺหิ โคตโม พหุชนหิตาย ปฎิปโนฺน พหุชนสุขาย; พหุ เต  ชนตา อริเย ญาเย ปติฎฺฐาปิตา, ยทิทํ กลฺยาณธมฺมตา กุสลธมฺมตาฯ ภวญฺหิ โคตโม ยํ วิตกฺกํ อากงฺขติ วิตเกฺกตุํ ตํ วิตกฺกํ วิตเกฺกติ, ยํ วิตกฺกํ นากงฺขติ วิตเกฺกตุํ น ตํ วิตกฺกํ วิตเกฺกติ, ยํ สงฺกปฺปํ อากงฺขติ สงฺกเปฺปตุํ ตํ สงฺกปฺปํ สงฺกเปฺปติ, ยํ สงฺกปฺปํ นากงฺขติ สงฺกเปฺปตุํ น ตํ สงฺกปฺปํ สงฺกเปฺปติฯ ภวญฺหิ โคตโม เจโตวสิปฺปโตฺต วิตกฺกปเถฯ ภวญฺหิ โคตโม จตุนฺนํ ฌานานํ อาภิเจตสิกานํ ทิฎฺฐธมฺมสุขวิหารานํ นิกามลาภี อกิจฺฉลาภี อกสิรลาภี ฯ ภวญฺหิ โคตโม อาสวานํ ขยา อนาสวํ เจโตวิมุตฺติํ ปญฺญาวิมุตฺติํ ทิเฎฺฐว ธเมฺม สยํ อภิญฺญา สจฺฉิกตฺวา อุปสมฺปชฺช วิหรตี’’ติฯ</p>


<p>‘‘อทฺธา   โข ตฺยาหํ, พฺราหฺมณ, อาสชฺช อุปนีย วาจา ภาสิตาฯ อปิ จ, ตฺยาหํ พฺยากริสฺสามิ – ‘อหญฺหิ, พฺราหฺมณ, พหุชนหิตาย ปฎิปโนฺน พหุชนสุขาย; พหุ เม  ชนตา อริเย ญาเย ปติฎฺฐาปิตา, ยทิทํ กลฺยาณธมฺมตา กุสลธมฺมตาฯ อหญฺหิ, พฺราหฺมณ, ยํ วิตกฺกํ อากงฺขามิ วิตเกฺกตุํ ตํ วิตกฺกํ วิตเกฺกมิ, ยํ วิตกฺกํ นากงฺขามิ วิตเกฺกตุํ น ตํ วิตกฺกํ วิตเกฺกมิ , ยํ สงฺกปฺปํ อากงฺขามิ สงฺกเปฺปตุํ ตํ สงฺกปฺปํ สงฺกเปฺปมิ, ยํ สงฺกปฺปํ นากงฺขามิ สงฺกเปฺปตุํ น ตํ สงฺกปฺปํ สงฺกเปฺปมิฯ อหญฺหิ, พฺราหฺมณ, เจโตวสิปฺปโตฺต วิตกฺกปเถฯ อหญฺหิ, พฺราหฺมณ, จตุนฺนํ ฌานานํ อาภิเจตสิกานํ ทิฎฺฐธมฺมสุขวิหารานํ นิกามลาภี อกิจฺฉลาภี อกสิรลาภีฯ อหญฺหิ, พฺราหฺมณ, อาสวานํ ขยา อนาสวํ เจโตวิมุตฺติํ ปญฺญาวิมุตฺติํ ทิเฎฺฐว ธเมฺม สยํ อภิญฺญา สจฺฉิกตฺวา อุปสมฺปชฺช วิหรามี’’’ติฯ</p>


<p>
‘‘โย เวทิ สพฺพสตฺตานํ, มจฺจุปาสปฺปโมจนํ;  
  
หิตํ เทวมนุสฺสานํ, ญายํ ธมฺมํ ปกาสยิ;  
  
ยํ เว ทิสฺวา จ สุตฺวา จ, ปสีทนฺติ พหู ชนา  
ปสีทติ พหุชฺชโน (สี. สฺยา. กํ. ปี.)  
ฯ  
</p>
  
<p>
‘‘มคฺคามคฺคสฺส กุสโล, กตกิโจฺจ อนาสโว;  
  
พุโทฺธ อนฺติมสารีโร  
อนฺติมธาริโต (ก.)  
, ‘‘(มหาปโญฺญ)  
( ) สฺยา. โปตฺถเก นตฺถิ  
มหาปุริโสติ วุจฺจตี’’ติฯ ปญฺจมํ;  
</p>
  
<h3>๖. โทณสุตฺตํ</h3>
<p> เอกํ สมยํ ภควา อนฺตรา จ อุกฺกฎฺฐํ อนฺตรา จ เสตพฺยํ อทฺธานมคฺคปฺปฎิปโนฺน โหติฯ โทโณปิ สุทํ พฺราหฺมโณ อนฺตรา จ อุกฺกฎฺฐํ อนฺตรา จ เสตพฺยํ อทฺธานมคฺคปฺปฎิปโนฺน โหติฯ อทฺทสา โข โทโณ พฺราหฺมโณ ภควโต ปาเทสุ จกฺกานิ สหสฺสารานิ สเนมิกานิ สนาภิกานิ สพฺพาการปริปูรานิ; ทิสฺวานสฺส เอตทโหสิ – ‘‘อจฺฉริยํ วต, โภ, อพฺภุตํ วต, โภ! น วติมานิ มนุสฺสภูตสฺส ปทานิ ภวิสฺสนฺตี’’ติ!! อถ  โข ภควา มคฺคา โอกฺกมฺม อญฺญตรสฺมิํ รุกฺขมูเล นิสีทิ   ปลฺลงฺกํ  อาภุชิตฺวา อุชุํ กายํ ปณิธาย ปริมุขํ สติํ อุปฎฺฐเปตฺวาฯ อถ โข โทโณ พฺราหฺมโณ ภควโต ปทานิ อนุคจฺฉโนฺต อทฺทส ภควนฺตํ อญฺญตรสฺมิํ รุกฺขมูเล นิสินฺนํ ปาสาทิกํ ปสาทนียํ สนฺตินฺทฺริยํ สนฺตมานสํ อุตฺตมทมถสมถมนุปฺปตฺตํ ทนฺตํ คุตฺตํ สํยตินฺทฺริยํ  นาคํฯ ทิสฺวาน เยน ภควา เตนุปสงฺกมิ; อุปสงฺกมิตฺวา ภควนฺตํ เอตทโวจ –</p>


<p>‘‘เทโว โน ภวํ ภวิสฺสตี’’ติ? ‘‘น โข อหํ, พฺราหฺมณ, เทโว ภวิสฺสามี’’ติฯ ‘‘คนฺธโพฺพ โน ภวํ ภวิสฺสตี’’ติ? ‘‘น โข อหํ, พฺราหฺมณ, คนฺธโพฺพ ภวิสฺสามี’’ติฯ ‘‘ยโกฺข โน ภวํ ภวิสฺสตี’’ติ? ‘‘น โข อหํ, พฺราหฺมณ, ยโกฺข ภวิสฺสามี’’ติฯ ‘‘มนุโสฺส โน ภวํ ภวิสฺสตี’’ติ? ‘‘น โข อหํ, พฺราหฺมณ, มนุโสฺส ภวิสฺสามี’’ติฯ</p>


<p>‘‘‘เทโว โน ภวํ ภวิสฺสตี’ติ, อิติ ปุโฎฺฐ สมาโน – ‘น โข อหํ, พฺราหฺมณ, เทโว ภวิสฺสามี’ติ วเทสิฯ ‘คนฺธโพฺพ โน ภวํ ภวิสฺสตี’ติ, อิติ ปุโฎฺฐ สมาโน – ‘น โข อหํ, พฺราหฺมณ, คนฺธโพฺพ ภวิสฺสามี’ติ วเทสิฯ ‘ยโกฺข โน ภวํ ภวิสฺสตี’ติ, อิติ ปุโฎฺฐ สมาโน – ‘น โข อหํ, พฺราหฺมณ, ยโกฺข ภวิสฺสามี’ติ วเทสิฯ ‘มนุโสฺส โน ภวํ ภวิสฺสตี’ติ, อิติ ปุโฎฺฐ สมาโน – ‘น โข อหํ, พฺราหฺมณ, มนุโสฺส ภวิสฺสามี’ติ วเทสิฯ อถ โก จรหิ ภวํ ภวิสฺสตี’’ติ?</p>


<p>‘‘เยสํ โข อหํ, พฺราหฺมณ, อาสวานํ อปฺปหีนตฺตา เทโว ภเวยฺยํ, เต เม อาสวา ปหีนา อุจฺฉินฺนมูลา ตาลาวตฺถุกตา อนภาวํกตา อายติํ อนุปฺปาทธมฺมาฯ เยสํ โข อหํ, พฺราหฺมณ, อาสวานํ  อปฺปหีนตฺตา คนฺธโพฺพ ภเวยฺยํ… ยโกฺข ภเวยฺยํ… มนุโสฺส ภเวยฺยํ, เต เม อาสวา ปหีนา อุจฺฉินฺนมูลา ตาลาวตฺถุกตา อนภาวํกตา อายติํ อนุปฺปาทธมฺมาฯ เสยฺยถาปิ, พฺราหฺมณ, อุปฺปลํ วา ปทุมํ วา ปุณฺฑรีกํ วา อุทเก ชาตํ อุทเก สํวฑฺฒํ อุทกา อจฺจุคฺคมฺม ติฎฺฐติ อนุปลิตฺตํ  อุทเกน; เอวเมวํ โข อหํ, พฺราหฺมณ, โลเก ชาโต โลเก สํวโฑฺฒ โลกํ อภิภุยฺย วิหรามิ อนุปลิโตฺต โลเกนฯ พุโทฺธติ มํ, พฺราหฺมณ, ธาเรหี’’ติฯ</p>


<p>
‘‘เยน  
เทวูปปตฺยสฺส, คนฺธโพฺพ วา วิหงฺคโม;  
  
ยกฺขตฺตํ เยน คเจฺฉยฺยํ, มนุสฺสตฺตญฺจ อพฺพเช;  
  
เต มยฺหํ, อาสวา ขีณา, วิทฺธสฺตา วินฬีกตาฯ  
</p>
  
<p>
‘‘ปุณฺฑรีกํ  
ยถา วคฺคุ, โตเยน นุปลิปฺปติ  
นุปลิมฺปติ (ก.)  
;  
  
นุปลิปฺปามิ  
นุปลิมฺปามิ (ก.)  
โลเกน, ตสฺมา พุโทฺธสฺมิ พฺราหฺมณา’’ติฯ ฉฎฺฐํ;  
</p>
  
<h3>๗. อปริหานิยสุตฺตํ</h3>
<p> ‘‘จตูหิ, ภิกฺขเว, ธเมฺมหิ สมนฺนาคโต ภิกฺขุ อภโพฺพ ปริหานาย นิพฺพานเสฺสว สนฺติเกฯ กตเมหิ จตูหิ? อิธ, ภิกฺขเว, ภิกฺขุ สีลสมฺปโนฺน โหติ, อินฺทฺริเยสุ คุตฺตทฺวาโร โหติ, โภชเน มตฺตญฺญู โหติ, ชาคริยํ อนุยุโตฺต โหติฯ</p>


<p>‘‘กถญฺจ, ภิกฺขเว, ภิกฺขุ สีลสมฺปโนฺน โหติ? อิธ, ภิกฺขเว, ภิกฺขุ สีลวา โหติ ปาติโมกฺขสํวรสํวุโต วิหรติ อาจารโคจรสมฺปโนฺน อณุมเตฺตสุ วเชฺชสุ ภยทสฺสาวี, สมาทาย สิกฺขติ สิกฺขาปเทสุฯ เอวํ โข, ภิกฺขเว, ภิกฺขุ สีลสมฺปโนฺน โหติฯ</p>


<p>‘‘กถญฺจ, ภิกฺขเว, ภิกฺขุ อินฺทฺริเยสุ คุตฺตทฺวาโร โหติ ? อิธ, ภิกฺขเว, ภิกฺขุ จกฺขุนา รูปํ ทิสฺวา น นิมิตฺตคฺคาหี โหติ นานุพฺยญฺชนคฺคาหีฯ ยตฺวาธิกรณเมนํ จกฺขุนฺทฺริยํ อสํวุตํ วิหรนฺตํ อภิชฺฌาโทมนสฺสา ปาปกา อกุสลา ธมฺมา อนฺวาสฺสเวยฺยุํ, ตสฺส สํวราย ปฎิปชฺชติ; รกฺขติ จกฺขุนฺทฺริยํ; จกฺขุนฺทฺริเย สํวรํ อาปชฺชติฯ โสเตน สทฺทํ สุตฺวา… ฆาเนน คนฺธํ ฆายิตฺวา… ชิวฺหาย รสํ สายิตฺวา… กาเยน โผฎฺฐพฺพํ ผุสิตฺวา… มนสา ธมฺมํ วิญฺญาย น นิมิตฺตคฺคาหี โหติ นานุพฺยญฺชนคฺคาหีฯ ยตฺวาธิกรณเมนํ มนินฺทฺริยํ อสํวุตํ วิหรนฺตํ อภิชฺฌาโทมนสฺสา ปาปกา อกุสลา ธมฺมา  อนฺวาสฺสเวยฺยุํ, ตสฺส สํวราย ปฎิปชฺชติ; รกฺขติ มนินฺทฺริยํ; มนินฺทฺริเย สํวรํ อาปชฺชติฯ เอวํ โข, ภิกฺขเว, ภิกฺขุ อินฺทฺริเยสุ คุตฺตทฺวาโร โหติฯ</p>


<p>‘‘กถญฺจ , ภิกฺขเว, ภิกฺขุ โภชเน มตฺตญฺญู โหติ? อิธ, ภิกฺขเว, ภิกฺขุ ปฎิสงฺขา โยนิโส อาหารํ อาหาเรติ – ‘เนว ทวาย น มทาย น มณฺฑนาย น วิภูสนาย; ยาวเทว อิมสฺส กายสฺส ฐิติยา ยาปนาย วิหิํสูปรติยา พฺรหฺมจริยานุคฺคหายฯ อิติ ปุราณญฺจ เวทนํ ปฎิหงฺขามิ, นวญฺจ เวทนํ น อุปฺปาเทสฺสามิ, ยาตฺรา จ เม ภวิสฺสติ, อนวชฺชตา จ ผาสุวิหาโร จา’ติฯ เอวํ โข, ภิกฺขเว, ภิกฺขุ โภชเน มตฺตญฺญู โหติฯ</p>


<p>‘‘กถญฺจ , ภิกฺขเว, ภิกฺขุ ชาคริยํ อนุยุโตฺต โหติ? อิธ, ภิกฺขเว, ภิกฺขุ ทิวสํ จงฺกเมน นิสชฺชาย อาวรณีเยหิ ธเมฺมหิ จิตฺตํ ปริโสเธติ; รตฺติยา ปฐมํ ยามํ จงฺกเมน นิสชฺชาย อาวรณีเยหิ ธเมฺมหิ จิตฺตํ ปริโสเธติ; รตฺติยา มชฺฌิมํ ยามํ ทกฺขิเณน ปเสฺสน สีหเสยฺยํ กเปฺปติ , ปาเท ปาทํ อจฺจาธาย, สโต สมฺปชาโน อุฎฺฐานสญฺญํ มนสิ กริตฺวา; รตฺติยา ปจฺฉิมํ ยามํ ปจฺจุฎฺฐาย จงฺกเมน นิสชฺชาย อาวรณีเยหิ ธเมฺมหิ จิตฺตํ ปริโสเธติฯ เอวํ โข, ภิกฺขเว, ภิกฺขุ ชาคริยํ อนุยุโตฺต โหติฯ อิเมหิ โข, ภิกฺขเว, จตูหิ ธเมฺมหิ สมนฺนาคโต ภิกฺขุ อภโพฺพ ปริหานาย, นิพฺพานเสฺสว สนฺติเกติฯ</p>


<p>
‘‘สีเล ปติฎฺฐิโต ภิกฺขุ, อินฺทฺริเยสุ จ สํวุโต;  
  
โภชนมฺหิ จ มตฺตญฺญู, ชาคริยํ อนุยุญฺชติฯ  
</p>
  
<p>
‘‘เอวํ วิหารี อาตาปี, อโหรตฺตมตนฺทิโต;  
  
ภาวยํ กุสลํ ธมฺมํ, โยคเกฺขมสฺส ปตฺติยาฯ  
</p>
  
<p>
‘‘อปฺปมาทรโต ภิกฺขุ, ปมาเท ภยทสฺสิ วา  
ภยทสฺสาวี (ก.) ธ. ป. ๓๒ ธมฺมปเทปิ  
;  
  
อภโพฺพ ปริหานาย, นิพฺพานเสฺสว สนฺติเก’’ติฯ สตฺตมํ;  
</p>
  
<h3>๘. ปติลีนสุตฺตํ</h3>
<p> ‘‘ปนุณฺณปเจฺจกสโจฺจ  , ภิกฺขเว, ภิกฺขุ ‘สมวยสเฎฺฐสโน ปสฺสทฺธกายสงฺขาโร ปติลีโน’ติ วุจฺจติฯ กถญฺจ, ภิกฺขเว, ภิกฺขุ ปนุณฺณปเจฺจกสโจฺจ โหติ? อิธ, ภิกฺขเว, ภิกฺขุโน ยานิ ตานิ ปุถุสมณพฺราหฺมณานํ  ปุถุปเจฺจกสจฺจานิ, เสยฺยถิทํ – สสฺสโต โลโกติ วา, อสสฺสโต โลโกติ วา, อนฺตวา โลโกติ วา, อนนฺตวา โลโกติ วา, ตํ ชีวํ ตํ สรีรนฺติ วา, อญฺญํ ชีวํ อญฺญํ สรีรนฺติ วา, โหติ ตถาคโต ปรํ มรณาติ วา, น โหติ ตถาคโต ปรํ มรณาติ วา, โหติ จ น จ โหติ ตถาคโต ปรํ มรณาติ วา, เนว โหติ น  น โหติ ตถาคโต ปรํ มรณาติ วา; สพฺพานิ ตานิ นุณฺณานิ โหนฺติ ปนุณฺณานิ จตฺตานิ วนฺตานิ มุตฺตานิ ปหีนานิ ปฎินิสฺสฎฺฐานิฯ เอวํ โข, ภิกฺขเว, ภิกฺขุ ปนุณฺณปเจฺจกสโจฺจ โหติฯ</p>


<p>‘‘กถญฺจ , ภิกฺขเว, ภิกฺขุ สมวยสเฎฺฐสโน โหติ? อิธ, ภิกฺขเว, ภิกฺขุโน กาเมสนา ปหีนา โหติ, ภเวสนา ปหีนา โหติ, พฺรหฺมจริเยสนา ปฎิปฺปสฺสทฺธาฯ เอวํ โข, ภิกฺขเว, ภิกฺขุ สมวยสเฎฺฐสโน โหติฯ</p>


<p>‘‘กถญฺจ, ภิกฺขเว, ภิกฺขุ ปสฺสทฺธกายสงฺขาโร โหติ? อิธ, ภิกฺขเว, ภิกฺขุ สุขสฺส จ ปหานา ทุกฺขสฺส จ ปหานา ปุเพฺพว โสมนสฺสโทมนสฺสานํ อตฺถงฺคมา อทุกฺขมสุขํ อุเปกฺขาสติปาริสุทฺธิํ จตุตฺถํ ฌานํ อุปสมฺปชฺช วิหรติฯ เอวํ โข, ภิกฺขเว, ภิกฺขุ ปสฺสทฺธกายสงฺขาโร โหติฯ</p>


<p>‘‘กถญฺจ, ภิกฺขเว, ภิกฺขุ ปติลีโน โหติ? อิธ, ภิกฺขเว, ภิกฺขุโน อสฺมิมาโน ปหีโน โหติ อุจฺฉินฺนมูโล ตาลาวตฺถุกโต อนภาวํกโต อายติํ อนุปฺปาทธโมฺมฯ เอวํ โข, ภิกฺขเว, ภิกฺขุ ปติลีโน โหติฯ ปนุณฺณปเจฺจกสโจฺจ, ภิกฺขเว, ภิกฺขุ ‘สมวยสเฎฺฐสโน ปสฺสทฺธกายสงฺขาโร ปติลีโน’ติ วุจฺจตี’’ติฯ</p>


<p>
อิติวุ. ๕๕ อิติวุตฺตเกปิ  
‘‘กาเมสนา  
ภเวสนา, พฺรหฺมจริเยสนา สห;  
  
อิติ สจฺจปรามาโส, ทิฎฺฐิฎฺฐานา สมุสฺสยาฯ  
</p>
  
<p>
อิติวุ. ๕๕ อิติวุตฺตเกปิ  
‘‘สพฺพราควิรตฺตสฺส, ตณฺหกฺขยวิมุตฺติโน;  
  
เอสนา ปฎินิสฺสฎฺฐา, ทิฎฺฐิฎฺฐานา สมูหตาฯ  
</p>
  
<p>
‘‘ส เว สโนฺต สโต ภิกฺขุ, ปสฺสโทฺธ อปราชิโต;  
  
มานาภิสมยา พุโทฺธ, ปติลีโนติ วุจฺจตี’’ติฯ อฎฺฐมํ;  
</p>
  
<h3>๙. อุชฺชยสุตฺตํ</h3>
<p> อถ   โข อุชฺชโย พฺราหฺมโณ เยน ภควา เตนุปสงฺกมิ; อุปสงฺกมิตฺวา ภควตา สทฺธิํ สโมฺมทิฯ สโมฺมทนียํ กถํ สารณียํ วีติสาเรตฺวา เอกมนฺตํ นิสีทิฯ เอกมนฺตํ นิสิโนฺน โข อุชฺชโย พฺราหฺมโณ ภควนฺตํ เอตทโวจ – ‘‘ภวมฺปิ โน โคตโม ยญฺญํ วเณฺณตี’’ติ ? ‘‘น โข อหํ, พฺราหฺมณ, สพฺพํ ยญฺญํ วเณฺณมิ; น ปนาหํ, พฺราหฺมณ, สพฺพํ ยญฺญํ น วเณฺณมิฯ ยถารูเป โข, พฺราหฺมณ, ยเญฺญ คาโว หญฺญนฺติ, อเชฬกา หญฺญนฺติ, กุกฺกุฎสูกรา หญฺญนฺติ, วิวิธา ปาณา สงฺฆาตํ อาปชฺชนฺติ; เอวรูปํ โข อหํ, พฺราหฺมณ, สารมฺภํ ยญฺญํ น วเณฺณมิฯ ตํ กิสฺส เหตุ? เอวรูปญฺหิ, พฺราหฺมณ, สารมฺภํ ยญฺญํ น อุปสงฺกมนฺติ อรหโนฺต วา อรหตฺตมคฺคํ วา สมาปนฺนาฯ</p>


<p>‘‘ยถารูเป จ โข, พฺราหฺมณ, ยเญฺญ เนว คาโว หญฺญนฺติ, น อเชฬกา หญฺญนฺติ, น กุกฺกุฎสูกรา หญฺญนฺติ, น วิวิธา ปาณา สงฺฆาตํ อาปชฺชนฺติ; เอวรูปํ โข อหํ, พฺราหฺมณ, นิรารมฺภํ ยญฺญํ วเณฺณมิ, ยทิทํ นิจฺจทานํ อนุกุลยญฺญํฯ ตํ กิสฺส เหตุ? เอวรูปญฺหิ, พฺราหฺมณ, นิรารมฺภํ ยญฺญํ อุปสงฺกมนฺติ อรหโนฺต วา อรหตฺตมคฺคํ วา สมาปนฺนา’’ติฯ</p>


<p>
‘‘อสฺสเมธํ ปุริสเมธํ, สมฺมาปาสํ วาชเปยฺยํ นิรคฺคฬํ  
;  
  
มหายญฺญา มหารมฺภา  
สมฺมาปาสํ วาชเปยฺยํ; นิรคฺคฬํ มหารมฺภา (ปี.) สํ. นิ. ๑.๑๒๐  
, น เต โหนฺติ มหปฺผลาฯ  
</p>
  
<p>
‘‘อเชฬกา จ คาโว จ, วิวิธา ยตฺถ หญฺญเร;  
  
น ตํ สมฺมคฺคตา ยญฺญํ, อุปยนฺติ มเหสิโนฯ  
</p>
  
<p>
‘‘เย  
จ ยญฺญา นิรารมฺภา, ยชนฺติ อนุกุลํ สทา;  
  
อเชฬกา จ คาโว จ, วิวิธา เนตฺถ หญฺญเร  
นาเชฬกา จ คาโว จ, วิวิธา ยตฺถ หญฺญเร (สฺยา. กํ.)  
;  
  
ตญฺจ สมฺมคฺคตา ยญฺญํ, อุปยนฺติ มเหสิโนฯ  
</p>
  
<p>
‘‘เอตํ  
  
เอวํ (สฺยา. กํ.)  
ยเชถ เมธาวี, เอโส ยโญฺญ มหปฺผโล;  
  
เอตํ  
เอวํ (สฺยา. กํ. ก.)  
หิ ยชมานสฺส, เสโยฺย โหติ น ปาปิโย;  
  
ยโญฺญ จ วิปุโล โหติ, ปสีทนฺติ จ เทวตา’’ติฯ นวมํ;  
</p>
  
<h3>๑๐. อุทายีสุตฺตํ</h3>
<p> อถ โข อุทายี  พฺราหฺมโณ เยน ภควา เตนุปสงฺกมิ; อุปสงฺกมิตฺวา ภควตา  …เป.… เอกมนฺตํ นิสิโนฺน โข อุทายี พฺราหฺมโณ ภควนฺตํ เอตทโวจ – ‘‘ภวมฺปิ โน โคตโม ยญฺญํ วเณฺณตี’’ติ? ‘‘น โข อหํ, พฺราหฺมณ, สพฺพํ ยญฺญํ วเณฺณมิ; น ปนาหํ, พฺราหฺมณ, สพฺพํ ยญฺญํ น วเณฺณมิฯ ยถารูเป โข, พฺราหฺมณ, ยเญฺญ คาโว หญฺญนฺติ, อเชฬกา หญฺญนฺติ, กุกฺกุฎสูกรา หญฺญนฺติ, วิวิธา ปาณา สงฺฆาตํ อาปชฺชนฺติ; เอวรูปํ โข อหํ, พฺราหฺมณ, สารมฺภํ ยญฺญํ น วเณฺณมิฯ ตํ กิสฺส เหตุ? เอวรูปญฺหิ, พฺราหฺมณ, สารมฺภํ ยญฺญํ น อุปสงฺกมนฺติ อรหโนฺต วา อรหตฺตมคฺคํ วา สมาปนฺนาฯ</p>


<p>‘‘ยถารูเป จ โข, พฺราหฺมณ, ยเญฺญ เนว คาโว หญฺญนฺติ, น อเชฬกา หญฺญนฺติ, น กุกฺกุฎสูกรา หญฺญนฺติ, น วิวิธา ปาณา สงฺฆาตํ อาปชฺชนฺติ; เอวรูปํ โข อหํ, พฺราหฺมณ, นิรารมฺภํ ยญฺญํ วเณฺณมิ , ยทิทํ นิจฺจทานํ อนุกุลยญฺญํฯ ตํ กิสฺส เหตุ? เอวรูปญฺหิ, พฺราหฺมณ, นิรารมฺภํ ยญฺญํ อุปสงฺกมนฺติ อรหโนฺต วา อรหตฺตมคฺคํ วา สมาปนฺนา’’ติฯ</p>


<p>
‘‘อภิสงฺขตํ นิรารมฺภํ, ยญฺญํ กาเลน กปฺปิยํ;  
  
ตาทิสํ  
อุปสํยนฺติ, สญฺญตา พฺรหฺมจารโยฯ  
</p>
  
<p>
‘‘วิวฎจฺฉทา  
วิวตฺตจฺฉทา (สี. ปี.), วิวฎฺฎจฺฉทา (ก.)  
เย โลเก, วีติวตฺตา กุลํ คติํ;  
  
ยญฺญเมตํ ปสํสนฺติ, พุทฺธา ยญฺญสฺส  
ปุญฺญสฺส (สฺยา. กํ. ปี.)  
โกวิทาฯ  
</p>
  
<p>
‘‘ยเญฺญ วา ยทิ วา สเทฺธ, หพฺยํ  
หวฺยํ (สี. ปี.), หุญฺญํ (สฺยา. กํ.)  
กตฺวา ยถารหํ;  
  
ปสนฺนจิโตฺต ยชติ  
ปสนฺนจิตฺตา ยชนฺติ (ก.)  
, สุเขเตฺต พฺรหฺมจาริสุฯ  
</p>
  
<p>
‘‘สุหุตํ  
สุยิฎฺฐํ สุปฺปตฺตํ  
สมฺปตฺตํ (สฺยา. กํ. ก.)  
, ทกฺขิเณเยฺยสุ ยํ กตํ;  
  
ยโญฺญ จ วิปุโล โหติ, ปสีทนฺติ จ เทวตาฯ  
</p>
  
<p>
‘‘เอวํ  
เอตํ (ก.) อ. นิ. ๖.๓๗  
ยชิตฺวา เมธาวี, สโทฺธ มุเตฺตน เจตสา;  
  
อพฺยาพชฺฌํ สุขํ โลกํ, ปณฺฑิโต อุปปชฺชตี’’ติฯ ทสมํ;  
</p>
  
จกฺกวโคฺค จตุโตฺถฯ  
</p>
  
<p>ตสฺสุทฺทานํ –</p>


<p>
จโกฺก  
สงฺคโห สีโห, ปสาโท วสฺสกาเรน ปญฺจมํ;  
  
โทโณ อปริหานิโย ปติลีโน, อุชฺชโย อุทายินา เต ทสาติฯ  
</p>
  
  
  
  
  