<h2>ขุทฺทกนิกาเย</h2>
<h2>มหานิเทฺทส-อฎฺฐกถา</h2>
<h3>คนฺถารมฺภกถา</h3>
<p>
อวิชฺชาลงฺคิํ  
  
  
ฆาเตโนฺต, นนฺทิราคญฺจ มูลโต;  
  
ภาเวนฺตฎฺฐงฺคิกํ มคฺคํ, ผุสิ โย อมตํ ปทํฯ  
</p>
  
<p>
ปาปุณิตฺวา ชิโน โพธิํ, มิคทายํ วิคาหิย;  
  
ธมฺมจกฺกํ ปวเตฺตตฺวา, เถรํ โกณฺฑญฺญมาทิโตฯ  
</p>
  
<p>
อฎฺฐารสนฺนํ โกฎีนํ, โพเธสิ ตาปโส ตหิํ;  
  
วเนฺทหํ สิรสา ตญฺจ, สพฺพสตฺตานมุตฺตมํฯ  
</p>
  
<p>
ตถา  
ธมฺมุตฺตมเญฺจว, สงฺฆญฺจาปิ อนุตฺตรํ;  
  
สํขิเตฺตน หิ โย วุตฺตํ, ธมฺมจกฺกํ วิภาคโสฯ  
</p>
  
<p>
สาริปุโตฺต  
มหาปโญฺญ, สตฺถุกโปฺป ชินตฺรโช;  
  
ธมฺมจกฺกํ วิภาเชตฺวา, มหานิเทฺทสมพฺรวิ;  
  
ปาโฐ วิสิโฎฺฐ นิเทฺทโส, ตํนามวิเสสิโต จฯ  
</p>
  
<p>
ตํ  
สาริปุตฺตํ  
ชินราชปุตฺตํ, เถรํ ถิราเนกคุณาธิวาสํ;  
  
ปญฺญาปภาวุคฺคตจารุกิตฺติํ, สุนีจวุตฺติญฺจ อโถ นมิตฺวาฯ  
</p>
  
<p>
ขมาทยาทิยุเตฺตน  
, ยุตฺตมุตฺตาทิวาทินา;  
  
พหุสฺสุเตน เถเรน, เทเวน อภิยาจิโตฯ  
</p>
  
<p>
มหาวิหารวาสีนํ  
, สชฺฌายมฺหิ ปติฎฺฐิโต;  
  
คเหตพฺพํ คเหตฺวาน, โปราเณสุ วินิจฺฉยํฯ  
</p>
  
<p>
อโวกฺกเมโนฺต สมยํ สกญฺจ, อนามสโนฺต สมยํ ปรญฺจ;  
  
ปุโพฺพปเทสฎฺฐกถานยญฺจ, ยถานุรูปํ อุปสํหรโนฺตฯ  
</p>
  
<p>
ญาณปฺปเภทาวหนสฺส ตสฺส, โยคีหิ เนเกหิ นิเสวิตสฺส;  
  
อตฺถํ อปุพฺพํ อนุวณฺณยโนฺต, สุตฺตญฺจ ยุตฺติญฺจ อนุกฺกเมโนฺตฯ  
</p>
  
<p>
อารภิสฺสํ สมาเสน,  
มหานิเทฺทสวณฺณนํ  
;  
  
สทฺธมฺมพหุมาเนน, นาตฺตุกฺกํสนกมฺยตาฯ  
</p>
  
<p>
วกฺขามหํ อฎฺฐกถํ ชนสฺส, หิตาย สทฺธมฺมจิรฎฺฐิตตฺถํ;  
  
สกฺกจฺจ  
สทฺธมฺมปโชติกํ  
ตํ, สุณาถ ธาเรถ จ สาธุ สโนฺตติฯ  
</p>
  
<p>ตตฺถ ติ วุตฺตตฺตา ทุวิโธ ปาโฐ – พฺยญฺชนปาโฐ, อตฺถปาโฐ จฯ เตสุ พฺยญฺชนปาโฐ อกฺขรปทพฺยญฺชนอาการนิรุตฺตินิเทฺทสวเสน  ฉพฺพิโธฯ อตฺถปาโฐ สงฺกาสนปกาสนวิวรณวิภชนอุตฺตานีกรณปญฺญตฺติวเสน ฉพฺพิโธฯ ตตฺถ ตีสุ ทฺวาเรสุ ปริสุทฺธปโยคภาเวน วิสุทฺธกรุณานํ จิเตฺตน ปวตฺติตเทสนา วาจาหิ อกถิตตฺตา อเทสิตตฺตา อกฺขรมิติ สญฺญิตา, ตํ ปารายนิกพฺราหฺมณานํ มนสา ปุจฺฉิตปญฺหานํ วเสน ภควตา รตนฆเร นิสีทิตฺวา สมฺมสิตปฎฺฐานมหาปกรณวเสน จ อกฺขรํ นามาติ คเหตพฺพํฯ</p>


<p>อถ  วา อปริปุณฺณํ ปทํ อกฺขรมิติ คเหตพฺพํ ‘‘สฎฺฐิวสฺสสหสฺสานี’’ติ  เอวมาทีสุ (เป. ว. ๘๐๒; ชา. ๑.๔.๕๔; เนตฺติ. ๑๒๐) วิยฯ เอตฺถ หิ การ การ การาทีนิ อกฺขรมิติ, เอกกฺขรํ วา ปทํ อกฺขรมิติ เอเกฯ ‘‘ยายํ ตณฺหา โปโนภวิกา’’ติ เอวมาทีสุ (มหาว. ๑๔; วิภ. ๒๐๓; ม. นิ. ๓.๓๗๔; ปฎิ. ม. ๒.๓๐) วิภตฺยนฺตํ อตฺถโชตกํ อกฺขรปิณฺฑํ ปทํฯ ‘‘นามญฺจ รูปญฺจา’’ติ เอวมาทีสุ (ธ. ส. ทุกมาติกา ๑๐๙; สุ. นิ. ๘๗๘; มหานิ. ๑๐๗; จูฬนิ. อชิตมาณวปุจฺฉานิเทฺทโส ๖; เนตฺติ. ๔๕) พหุอกฺขเรหิ ยุตฺตํ ปทํ นามฯ สํขิเตฺตน วุตฺตํ ปทํ วิภาเวติฯ ปเทน อภิหิตํ พฺยญฺชยติ พฺยตฺตํ ปากฎํ กโรตีติ พฺยญฺชนํ, วากฺยเมวฯ ‘‘จตฺตาโร อิทฺธิปาทา’’ติ สเงฺขเปน กถิตมตฺถํฯ ‘‘กตเม จตฺตาโร? อิธ, ภิกฺขเว, ภิกฺขุ ฉนฺทสมาธิปธานสงฺขารสมนฺนาคตํ อิทฺธิปาทํ ภาเวติฯ วีริยจิตฺตวีมํสสมาธิปธานสงฺขารสมนฺนาคตํ อิทฺธิปาทํ ภาเวตี’’ติอาทีสุ (วิภ. ๔๓๑; สํ. นิ. ๕.๘๑๓; ที. นิ. ๓.๓๐๖; อ. นิ. ๔.๒๗๖) ปากฎกรณภาเวน พฺยญฺชนํ นามฯ พฺยญฺชนวิภาคปกาโส อากาโรฯ ‘‘ตตฺถ กตโม ฉโนฺท? โย ฉโนฺท ฉนฺทิกตา กตฺตุกมฺยตา’’ติ เอวมาทีสุ (วิภ. ๔๓๓) กถิตพฺยญฺชนํ อเนกวิเธน วิภาคกรณํ อากาโร นามฯ อาการาภิหิตสฺส นิพฺพจนํ นิรุตฺติฯ ‘‘ผโสฺส, เวทนา’’ติ เอวมาทีสุ (ธ. ส. ๑) อากาเรน กถิตํ ‘‘ผุสตีติ ผโสฺสฯ เวทิยตีติ เวทนา’’ติ นีหริตฺวา วจนํ นิรุตฺติ นามฯ นิพฺพจนวิตฺถาโร นิเสฺสสโต เทโสติ นิเทฺทโส, เวทิยตีติ เวทนาติ นิพฺพจนลทฺธปทํ ‘‘สุขา ทุกฺขา อทุกฺขมสุขา, สุขยตีติ สุขา, ทุกฺขยตีติ ทุกฺขา, เนว ทุกฺขยติ น สุขยตีติ อทุกฺขมสุขา’’ติ อตฺถวิตฺถาโร นิรวเสเสน กถิตตฺตา นิเทฺทโส นามฯ</p>


<p>เอวํ  ฉพฺพิธานิ พฺยญฺชนปทานิ ชานิตฺวา จ ฉสุ อตฺถปเทสุ สเงฺขปโต กาสนา ทีปนา สงฺกาสนา, ‘‘มญฺญมาโน โข, ภิกฺขุ, พโนฺธ มารสฺส อมญฺญมาโน มุโตฺต ปาปิมโต’’ติ เอวมาทีสุ สเงฺขเปน อตฺถทีปนา สงฺกาสนา นามฯ เอโส ปน เถโร ‘‘พุเทฺธน ภควตา  เอวํ สเงฺขปํ กตฺวา วุตฺตมตฺถํ ‘อญฺญาตํ ภควา, อญฺญาตํ สุคตา’’’ติ กเถตุํ สมโตฺถ ปฎิวิชฺฌิฯ</p>


<p>อุปริ  วตฺตพฺพมตฺถํ อาทิโต กาสนา ทีปนา ปกาสนา, ‘‘สพฺพํ, ภิกฺขเว, อาทิตฺต’’นฺติ เอวมาทีสุ (มหาว. ๕๔; สํ. นิ. ๔.๒๘) ปจฺฉา กถิตพฺพมตฺถํ ปฐมวจเนน ทีปนา ปกาสนา นามฯ เอวํ ปฐมํ ทีปิตํ อตฺถํ ปุน ปากฎํ กตฺวา ทีปเนน ‘‘กิญฺจ, ภิกฺขเว, สพฺพํ อาทิตฺตํ? จกฺขุํ, ภิกฺขเว, อาทิตฺตํ, รูปา อาทิตฺตา’’ติ เอวมาทีสุ (มหาว. ๕๔; สํ. นิ. ๔.๒๘) กถิเตสุ ‘‘ติกฺขินฺทฺริโย สเงฺขเปน วุตฺตํ ปฎิวิชฺฌตี’’ติ กถิตตฺตา เทฺว อตฺถปทานิ ติกฺขินฺทฺริยสฺส อุปการวเสน วุตฺตานิฯ</p>


<p>สํขิตฺตสฺส วิตฺถาราภิธานํ สกิํ วุตฺตสฺส จ ปุนปิ อภิธานํ วิวรณํ, ‘‘กุสลา ธมฺมา’’ติ (ธ. ส. ๑) สเงฺขเปน นิกฺขิตฺตสฺสฯ ‘‘กตเม ธมฺมา กุสลา? ยสฺมิํ สมเย กามาวจรํ กุสลํ จิตฺตํ อุปฺปนฺนํ โหตี’’ติ (ธ. ส. ๑) นิเทฺทสวเสน วิตฺถารณํ วิตฺถารวเสน ปุน กถนํ วิวรณํ นามฯ</p>


<p>ตํ วิภาคกรณํ วิภชนํ, ‘‘ยสฺมิํ สมเย’’ติ (ธ. ส. ๑) วิวริเต กุสเล ธเมฺม ‘‘ตสฺมิํ สมเย ผโสฺส โหติ, เวทนา โหตี’’ติ (ธ. ส. ๑) วิภาคกรณํ วิภชนํ นามฯ วิวรสฺส วิตฺถาราภิธาเนน วิภตฺตสฺส จ อุปมาภิธาเนน  ปฎิปาทนํ อุตฺตานีกรณํ, วิวรเณน วิวริตตฺถสฺส ‘‘กตโม ตสฺมิํ สมเย ผโสฺส โหติ? โย ตสฺมิํ สมเย ผโสฺส ผุสนา สมฺผุสนา’’ติ (ธ. ส. ๒) อติวิวริตฺวา กถนญฺจ วิภชเนน วิภตฺตสฺส ‘‘เสยฺยถาปิ, ภิกฺขเว, คาวี นิจฺจมฺมา, เอวเมว ขฺวาหํ, ภิกฺขเว, ผสฺสาหาโร ทฎฺฐโพฺพติ วทามี’’ติ (สํ. นิ. ๒.๖๓) เอวมาทิอุปมากถนญฺจ อุตฺตานีกรณํ นามฯ ธมฺมํ สุณนฺตานํ ธมฺมเทสเนน จิตฺตสฺส อเนกวิเธน โสมนสฺสอุปฺปาทนญฺจ อติขิณพุทฺธีนํ อเนกวิเธน ญาณสฺส ติขิณภาวกรณญฺจ ปญฺญตฺติ นาม, เตสํ สุณนฺตานํ ตํจิตฺตโตสเนน ตํจิตฺตนิสามเนน จ ปญฺญายตีติ ปญฺญตฺติฯ ตตฺถ ภควา อกฺขเรหิ สงฺกาสยติ, ปเทหิ ปกาสยติ, พฺยญฺชเนหิ วิวรติ, อากาเรหิ วิภชติ, นิรุตฺตีหิ อุตฺตานีกโรติ, นิเทฺทเสหิ ปญฺญาปยตีติฯ กิํ วุตฺตํ โหติ? พุทฺธา ภควโนฺต เอกเจฺจ เวเนเยฺย เอกสฺมิํ เทสเน อกฺขเรหิ อตฺถสงฺกาสนํ กโรนฺติ…เป.… นิเทฺทเสหิ อตฺถปญฺญาปนํ กโรนฺตีติ อยเมตฺถ อธิปฺปาโยฯ</p>


<p>อถ  วา อกฺขเรหิ สงฺกาสยิตฺวา ปเทหิ ปกาสยติ, พฺยญฺชเนหิ วิวริตฺวา อากาเรหิ วิภชติ, นิรุตฺตีหิ อุตฺตานีกตฺวา นิเทฺทเสหิ ปญฺญาปยติ ฯ กิํ วุตฺตํ โหติ? เอวรูเปน ธมฺมเทสเนน เอกเจฺจสุ ฐาเนสุ เอกจฺจานํ เวเนยฺยานํ วินยตีติฯ</p>


<p>อถ วา อกฺขเรหิ อุคฺฆาฎยิตฺวา ปเทหิ ปกาเสโนฺต วินยติ อุคฺฆฎิตญฺญุํ, พฺยญฺชเนหิ วิวริตฺวา อากาเรหิ วิภชโนฺต วินยติ วิปญฺจิตญฺญุํ, นิรุตฺตีหิ อุตฺตานีกตฺวา นิเทฺทเสหิ ปญฺญาเปโนฺต วินยติ เนยฺยํฯ อิติ เวเนยฺยวเสนปิ โยเชตพฺพเมวฯ</p>


<p>อตฺถโต ปเนตฺถ กตโม พฺยญฺชนปาโฐ, กตโม อตฺถปาโฐติ? พุทฺธานํ ภควนฺตานํ ธมฺมํ เทเสนฺตานํ โย อตฺถาวคมโก สวิญฺญตฺติกสโทฺท, โส พฺยญฺชนปาโฐ ฯ โย เตน อภิสเมตโพฺพ ลกฺขณรสาทิสหิโต ธโมฺม, โส อตฺถปาโฐติ เวทิตโพฺพฯ ปุนปิ สนฺธายภาสิโต พฺยญฺชนภาสิโต สาวเสสปาโฐ อนวเสสปาโฐ นีโต เนโยฺยติ ฉพฺพิโธ ปาโฐฯ ตตฺถ อเนกตฺถวตฺตา สนฺธายภาสิโต ‘‘มาตรํ ปิตรํ หนฺตฺวา, ราชาโน เทฺว จ ขตฺติเย’’ติ เอวมาทิ (ธ. ป. ๒๙๔)ฯ เอกตฺถวตฺตา พฺยญฺชนภาสิโต ‘มโนปุพฺพงฺคมา ธมฺมา’’ติ เอวมาทิ (ธ. ป. ๑.๒; เนตฺติ. ๘๙, ๙๒; เปฎโก. ๑๔)ฯ สาวเสโส ‘‘สพฺพํ, ภิกฺขเว, อาทิตฺต’’นฺติ เอวมาทิ (มหาว. ๕๔; สํ. นิ. ๔.๒๘)ฯ วิปรีโต อนวเสโส ‘‘สเพฺพ ธมฺมา สพฺพากาเรน พุทฺธสฺส ภควโต ญาณมุเข อาปาถํ อาคจฺฉนฺตี’’ติ เอวมาทิ (มหานิ. ๑๕๖; จูฬนิ. โมฆราชมาณวปุจฺฉานิเทฺทโส ๘๕; ปฎิ. ม. ๓.๕)ฯ ยถา วจนํ, ตถา อวคนฺตโพฺพ นีโต ‘‘อนิจฺจํ ทุกฺขํ อนตฺตา’’ติ เอวมาทิฯ ยุตฺติยา อนุสฺสริตโพฺพ เนโยฺย ‘‘เอกปุคฺคโล ภิกฺขเว’’ติ เอวมาทิ (อ. นิ. ๑.๑๗๐)ฯ</p>


<p>อโตฺถ ปน อเนกปฺปกาโร ปาฐโตฺถ สภาวโตฺถ ญายโตฺถ ปาฐานุรูโป นปาฐานุรูโป สาวเสสโตฺถ นิรวเสสโตฺถ นีตโตฺถ เนยฺยโตฺถ อิจฺจาทิฯ ตตฺถ โย อปฺปสฺสตฺถสฺส ญาปนตฺถมุจฺจาริยเต, โส ปาฐโตฺถ ‘‘สาตฺถํ สพฺยญฺชน’’นฺติอาทีสุ (ปารา. ๑; ที. นิ. ๑.๑๙๐) วิยฯ รูปารูปธมฺมานํ ลกฺขณรสาทิสภาวโตฺถ ‘‘สมฺมาทิฎฺฐิํ ภาเวตี’’ติอาทีสุ (วิภ. ๔๘๕; สํ. นิ. ๕.๓) วิยฯ โย ญายมาโน หิตาย สํวตฺตติ, โส ญาตุํ อรหตีติ ญายโตฺถ – ‘‘อตฺถวาที ธมฺมวาที’’ติอาทีสุ (ที. นิ. ๑.๙, ๑๙๔; ๓.๒๓๘; ม. นิ. ๑.๔๑๑) วิยฯ ยถาปาฐํ ภาสิโต ปาฐานุรูโป ‘‘จกฺขุ , ภิกฺขเว, ปุราณกมฺม’’นฺติ (สํ. นิ. ๔.๑๔๖) ภควตา วุตฺตํฯ ตสฺมา จกฺขุมปิ กมฺมนฺติฯ พฺยญฺชนจฺฉายาย อตฺถํ ปฎิพาหยมาเนน วุโตฺต อโตฺถ นปาฐานุรูโป, โส ปาฐโต อนนุญฺญาโต อกตปฎิเกฺขโป  วิยุโตฺตฯ โส  จ สงฺคเหตพฺพมฺปิ อสงฺคเหตฺวา, ปริวเชฺชตพฺพมฺปิ วา กิญฺจิ อปริวเชฺชตฺวา ปริเสสํ กตฺวา วุโตฺต สาวเสสโตฺถ ‘‘จกฺขุญฺจ ปฎิจฺจ รูเป จ อุปฺปชฺชติ จกฺขุวิญฺญาณํ (สํ. นิ. ๔.๖๐; มหานิ. ๑๐๗)ฯ สเพฺพ ตสนฺติ ทณฺฑสฺส, สเพฺพ ภายนฺติ มจฺจุโน’’ติอาทีสุ (ธ. ป. ๑๒๙) วิยฯ วิปรีโต นิรวเสสโตฺถ ‘‘สนฺธาวิตํ สํสริตํ มมเญฺจว ตุมฺหากญฺจ (ที. นิ. ๒.๑๕๕; มหาว. ๒๘๗; เนตฺติ. ๑๑๔)ฯ ตตฺร, ภิกฺขเว, โก มนฺตา โก สทฺธาตา…เป.… อญฺญตฺร ทิฎฺฐปเทหี’’ติอาทีสุ (อ. นิ. ๗.๖๖) วิยฯ สทฺทวเสเนว เวทิตโพฺพ นีตโตฺถ ‘‘รูปา สทฺทา รสา คนฺธา, โผฎฺฐพฺพา จ มโนรมา’’ติอาทีสุ (สํ. นิ. ๑.๑๕๑, ๑๖๕; มหาว. ๓๓) วิยฯ สมฺมุติวเสน เวทิตโพฺพ เนยฺยโตฺถ ‘‘จตฺตาโรเม, ภิกฺขเว, วลาหกูปมา ปุคฺคลา’’ติอาทีสุ (อ. นิ. ๔.๑๐๑-๑๐๒) วิยฯ เอวมิธ ปาฐญฺจ อตฺถญฺจ วิวริตฺวา ฐิโต อสํหีโร ภวติ ปรวาทีหิ ทีฆรตฺตํ ติตฺถวาเสนฯ</p>


<p>อิติ อสํหีรภาเวน ยาว อาคมาธิคมสมฺปทํ, ตาว วตฺตุํ สโกฺกติฯ สเงฺขปวิตฺถารนเยน เหตุทาหรณาทีหิ อวโพธยิตุํ สมโตฺถฯ เอวํวิโธ อตฺตานญฺจ ปรญฺจ โสเธตุํ สมตฺถภาเวน ทุสฺสีลฺยทิฎฺฐิมลวิรหิตตฺตา สุจิฯ ทุสฺสีโล หิ อตฺตานํ อุปหนติ, เตน นาเทยฺยวาโจ จ ภวติ สโพฺยหารมาโน อิธ นิจฺจาตุโร เวโชฺชวฯ ทุทฺทิฎฺฐิ ปรํ อุปหนติ, นาวสฺสโย จ ภวติ วาฬคหากุโล อิว กมลสโณฺฑฯ อุภยวิปโนฺน ปน สพฺพถาปิ อนุปาสนีโย ภวติ คูถคตมิว ฉวาลาตํ คูถคโต วิย จ กณฺหสโปฺปฯ อุภยสมฺปโนฺน ปน สพฺพถาปิ อุปาสนีโย เสวิตโพฺพ จ วิญฺญูหิ, นิรุปทฺทโว อิว รตนากโร, เอวํ ภูโต เอวํ อมจฺฉโร  อหีนาจริยมุฎฺฐิฯ สุตฺตสุตฺตานุโลมอาจริยวาทอตฺตโนมติสงฺขาตานญฺจ จตุนฺนํ อปริจฺจาคี, เตสํ วเสน พฺยาขฺยาโตฯ</p>


<p>
‘‘เอกํสวจนํ เอกํ, วิภชฺชวจนํ ปทํ;  
  
ตติยํ ปฎิปุเจฺฉยฺย, จตุตฺถํ ปน ฐาปเย’’ติฯ  
</p>
  
<p>เอเตสํ  วา อปริจฺจาคีฯ ตโต เอว โสตูนํ หิเต นิยุตฺตตฺตา เนสํ อวโพธนํ ปติ อกิลาสุ ภวตีติฯ อาห เจตฺถ –</p>


<p>
‘‘ปาฐตฺถวิทสํหีโร, วตฺตา สุจิ อมจฺฉโร;  
  
จตุนฺนํ อปริจฺจาคี, เทสกสฺส หิตานฺวิโต’’ติฯ  
</p>
  
<p>เอตฺถ  ติ เทสโก อสฺส, ภเวยฺยาติ อโตฺถฯ ติ หิเต อนุคโต หิตจิโตฺตฯ โส เอโส สุจิตฺตา ปิโย, จตุนฺนํ อปริจฺจาคิตฺตา ครุ, อสํหีรตฺตา ภาวนีโย, เทสกตฺตา วตฺตา, หิตานฺวิตตฺตา วจนกฺขโม, ปาฐตฺถวิทตฺตา คมฺภีรกถํ กตฺตา, อมจฺฉรตฺตา น จาฎฺฐาเน นิโยชโก อิติ –</p>


<p>
‘‘ปิโย ครุ ภาวนีโย, วตฺตา จ วจนกฺขโม;  
  
คมฺภีรญฺจ กถํ กตฺตา, โน จาฎฺฐาเน นิโยชโก’’ติฯ (อ. นิ. ๗.๓๗; เนตฺติ. ๑๑๓);  
</p>
  
‘‘อภิหิโต เทสโก โส, ตาว ทานิ อภิธียเต’’ฯ  
</p>
  
<p>ตตฺถ ธมฺมครุตฺตา กถํ น ปริภวติ, อาจริยครุตฺตา กถิกํ น ปริภวติ, สทฺธาปญฺญาทิคุณปฎิมณฺฑิตตฺตา อตฺตานํ น ปริภวติ, อสฐามายาวิตฺตา อมตาภิมุขตฺตา จ อวิกฺขิตฺตจิโตฺต ภวติ, สุเมธตฺตา โยนิโส มนสิ กโรตีติฯ วุตฺตเญฺหตํ –</p>

 ธมฺมํ สุณาติ เอกคฺคจิโตฺต, โยนิโส มนสิ กโรตี’’ติ (อ. นิ. ๕.๑๕๑)ฯ</p>


<p>ตํลกฺขณปฺปตฺตตฺตา ภาวนํ ภชตีติฯ อาห เจตฺถ –</p>


<p>
‘‘ธมฺมาจริยครุ สทฺธาปญฺญาทิคุณมณฺฑิโต;  
  
อสฐามายาวิกสฺส, สุเมโธ อมตาภิมุโข’’ฯ –  
</p>
  
<p>อิติ วตฺตา จ โสตา จฯ</p>


<p>เอวํ  วุตฺตปฺปการํ พฺยญฺชนญฺจ อตฺถญฺจ ทเสฺสตฺวา อิทานิ โย อติอคฺคํ กตฺวา กถิตตฺตา มหาสมุทฺทมหาปถวี วิย มหา จ โส นิเทฺทโส จาติ มหานิเทฺทโส, ตํ  วณฺณยิสฺสามิฯ</p>


<p>ตเทตํ  มหานิเทฺทสํ อตฺถสมฺปนฺนํ พฺยญฺชนสมฺปนฺนํ คมฺภีรํ คมฺภีรตฺถํ โลกุตฺตรปฺปกาสกํ สุญฺญตปฺปฎิสํยุตฺตํ ปฎิปตฺติมคฺคผลวิเสสสาธนํ ปฎิปตฺติปฎิปกฺขปฎิเสธนํ โยคาวจรานํ ญาณวรรตนากรภูตํ ธมฺมกถิกานํ ธมฺมกถาวิลาสวิเสสเหตุภูตํ สํสารภีรุกานํ ทุกฺขนิสฺสรณตทุปายทสฺสเนน อสฺสาสชนนตฺถํ ตปฺปฎิปกฺขนาสนตฺถญฺจ คมฺภีรตฺถานญฺจ อเนเกสํ สุตฺตนฺตปทานํ อตฺถวิวรเณน สุชนหทยปริโตสชนนตฺถํ, ตถาคเตน อรหตา สมฺมาสมฺพุเทฺธน สพฺพตฺถ อปฺปฎิหตสพฺพญฺญุตญฺญาณมหาทีโปภาเสน สกลชนวิตฺถตมหากรุณาสิเนเหน เวเนยฺยชนหทยคตกิเลสนฺธการวิธมนตฺถํ สมุชฺชลิตสฺส สทฺธมฺมมหาปทีปสฺส ตทธิปฺปายวิกาสนสิเนหปริเสเกน ปญฺจวสฺสสหสฺสมติจิรสมุชฺชลนมิจฺฉตา โลกานุกมฺปเกน สตฺถุกเปฺปน ธมฺมราชสฺส ธมฺมเสนาปตินา อายสฺมตา สาริปุตฺตเตฺถเรน ภาสิตํ สุตฺวา อายสฺมา อานโนฺท ปฐมมหาสงฺคีติกาเล ยถาสุตเมว สงฺคหํ อาโรเปสิฯ</p>


<p>โส ปเนส วินยปิฎกํ สุตฺตนฺตปิฎกํ อภิธมฺมปิฎกนฺติ  ตีสุ ปิฎเกสุ สุตฺตนฺตปิฎกปริยาปโนฺน, ทีฆนิกาโย มชฺฌิมนิกาโย สํยุตฺตนิกาโย องฺคุตฺตรนิกาโย ขุทฺทกนิกาโยติ ปญฺจสุ มหานิกาเยสุ ขุทฺทกมหานิกายปริยาปโนฺน, สุตฺตํ เคยฺยํ เวยฺยากรณํ คาถา อุทานํ อิติวุตฺตกํ ชาตกํ อพฺภุตธมฺมํ เวทลฺลนฺติ นวสุ สตฺถุสาสนเงฺคสุ ยถาสมฺภวํ คาถงฺคเวยฺยากรณงฺคทฺวยสงฺคหิโตฯ</p>


<p>
‘‘ทฺวาสีติ พุทฺธโต คณฺหิํ, เทฺวสหสฺสานิ ภิกฺขุโต;  
  
จตุราสีติ สหสฺสานิ, เย เม ธมฺมา ปวตฺติโน’’ติฯ (เถรคา. ๑๐๒๗) –  
</p>
  
<p>ธมฺมภณฺฑาคาริกเตฺถเรน ปญฺจสุ ฐาเนสุ เอตทคฺคํ อาโรปิเตน ปฎิญฺญาตานํ จตุราสีติยา ธมฺมกฺขนฺธสหสฺสานํ ภิกฺขุโต คหิเตสุ ทฺวีสุ ธมฺมกฺขนฺธสหเสฺสสุ อเนกสตธมฺมกฺขนฺธสงฺคหิโตฯ ตสฺส เทฺว วคฺคา อฎฺฐกวโคฺค ปารายนวโคฺค ขคฺควิสาณสุตฺตญฺจ, เอเกกสฺมิํ วเคฺค โสฬส โสฬส กตฺวา ขคฺควิสาณสุตฺตญฺจาติ เตตฺติํส สุตฺตานิ กามสุตฺตาทิขคฺควิสาณสุตฺตปริโยสานานิ ฯ เอวํ อเนกธา ววตฺถาปิตสฺส อิมสฺส มหานิเทฺทสสฺส อนุปุพฺพปทตฺถวณฺณนํ กริสฺสามิฯ อยญฺหิ มหานิเทฺทโส ปาฐโต อตฺถโต จ อุทฺทิสเนฺตน นิทฺทิสเนฺตน จ สกฺกจฺจํ อุทฺทิสิตโพฺพ นิทฺทิสิตโพฺพ จ, อุคฺคณฺหเนฺตนาปิ สกฺกจฺจํ อุคฺคณฺหิตโพฺพ ธาเรตโพฺพ จฯ ตํ กิสฺส เหตุ? คมฺภีรตฺตา อิมสฺส มหานิเทฺทสสฺส โลกหิตาย โลเก จิรฎฺฐิตตฺถนฺติฯ</p>


<h2>๑. อฎฺฐกวโคฺค</h2>