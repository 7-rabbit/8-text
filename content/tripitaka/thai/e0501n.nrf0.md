<h2>ปฎฺฐานุเทฺทส ทีปนีปาฐ</h2>
<h1>๑. เหตุปจฺจโย</h1>
<p>กตโม  เหตุปจฺจโยฯ โลโภ เหตุปจฺจโยฯ โทโส, โมโห, อโลโภ, อโทโส, อโมโห เหตุ ปจฺจโยฯ</p>


<p>กตเม ธมฺมา เหตุปจฺจยสฺส ปจฺจยุปฺปนฺนาฯ โลภ สหชาตา จิตฺตเจตสิกา ธมฺมา จ รูปกลาปาธมฺมา จ โทสสห ชาตา โมหสหชาตา อโลภสหชาตา อโทสสห ชาตา อโมหสหชาตา จิตฺตเจตสิกา ธมฺมา จ รูปกลาปา ธมฺมา จ เหตุปจฺจยโต อุปฺปนฺนา เหตุปจฺจยุปฺปนฺนา ธมฺมาฯ</p>


<p>สหชาตรูปกลาปา นาม สเหตุกปฎิสนฺธิกฺขเณ กมฺมชรูปานิ จ ปวตฺติกาเล สเหตุกจิตฺตชรูปานิ จฯ ตตฺถ ปฎิสนฺธิกฺขโณ นาม ปฎิสนฺธิจิตฺตสฺส อุปฺปาทกฺขโณฯ ปวตฺติกาโล นาม ปฎิสนฺธิจิตฺตสฺส ฐิติกฺขณโต ปฎฺฐาย ยาว จุติกาลํ วุจฺจติฯ</p>


<p>เกนเฎฺฐน เหตุ, เกนเฎฺฐน ปจฺจโยติฯ มูลเฎฺฐน เหตุ, อุปการกเฎฺฐน ปจฺจโยติฯ ตตฺถ มูลยมเก วุตฺตานํ โลภาทีนํ มูลธมฺมานํ มูลภาโว มูลโฎฺฐ นามฯ โส มูลโฎฺฐ มูลยมกทีปนิยํ อเมฺหหิ รุโกฺขปมาย ทีปิโตเยวฯ</p>


<p>อปิ จ เอโก ปุริโส เอกิสฺสํ อิตฺถิยํ ปฎิพทฺธ จิโตฺต โหติฯ โส ยาว ตํ จิตฺตํ น ชหติ, ตาว ตํ อิตฺถิํ อารพฺภ ตสฺส ปุริสสฺส โลภสหชาตานิ กายวจีมโนกมฺมานิ จ โลภสมุฎฺฐิตานิ จิตฺตชรูปานิ จ จิรกาลํปิ ปวตฺตนฺติฯ สพฺพานิ จ ตานิ จิตฺตเจตสิกรูปานิ ตสฺสํ อิตฺถิยํ รชฺชนโลภมูลกานิ โหนฺติฯ โส โลโภ เตสํ มูลเฎฺฐน เหตุ จ, อุปการกเฎฺฐน ปจฺจโย จฯ ตสฺมา เหตุปจฺจโยฯ เอส นโย เสสานิ รชฺชนียวตฺถูนิ อารพฺภรชฺชนวเสน อุปฺปเนฺนสุ โลเภสุ, ทุสฺสนียวตฺถูนิ อารพฺภ ทุสฺสนวเสน อุปฺปเนฺนสุ โทเสสุ, มุยฺหนียวตฺถูนิ อารพฺภ มุยฺหนวเสน อุปฺปเนฺนสุ โมเหสุ จฯ</p>


<p>ตตฺถ  ยถา รุกฺขสฺส มูลานิ สยํ อโนฺตปถวิยํ สุฎฺฐุ ปติฎฺฐหิตฺวา ปถวิรสญฺจ อาโปรสญฺจ คเหตฺวา ตํ รุกฺขํ ยาว อคฺคา อภิหรนฺติ, เตน รุโกฺข จิรกาลํ วฑฺฒมาโน ติฎฺฐติฯ ตถา โลโภ จ ตสฺมิํ ตสฺมิํ วตฺถุมฺหิ รชฺชนวเสน สุฎฺฐุ ปติฎฺฐหิตฺวา ตสฺส ตสฺส วตฺถุสฺส ปิยรูปรสญฺจ สาตรูปรสญฺจ คเหตฺวา สมฺปยุตฺตธเมฺม ยาว กายวจีวีติกฺกมา อภิหรติ, กาย วีติกฺกมํ วา วจีวีติกฺกมํ วา ปาเปติฯ ตถา โทโส จ ทุสฺสน วเสน อปฺปิยรูปรสญฺจ อสาตรูปรสญฺจ คเหตฺวา, โมโห จ มุยฺหนวเสน นานารมฺมเณสุ นิรตฺถกจิตฺตาจารรสํ วเฑฺฒตฺวาติ วตฺตพฺพํฯ เอวํ อภิหรนฺตา ตโย ธมฺมา รชฺชนียาทีสุ วตฺถูสุ สมฺปยุตฺตธเมฺม โมทมาเน ปโมทมาเน กโรโนฺต วิย จิร กาลํ ปวเตฺตนฺติฯ สมฺปยุตฺตธมฺมา จ ตถา ปวตฺตนฺติฯ สมฺปยุตฺต ธเมฺมสุ จ ตถา ปวตฺตมาเนสุ สหชาตรูปกลาปาปิ ตถา ปวตฺตนฺติเยวฯ ตตฺถ สมฺปยุตฺตธเมฺม อภิหรตีติ เทฺว ปิยรูป สาตรูปรเส สมฺปยุตฺตธมฺมานํ สนฺติกํ ปาเปตีติ อโตฺถฯ</p>


<p>สุกฺกปเกฺข โส ปุริโส ยทากาเมสุ อาทีนวํ ปสฺสติ, ตทา โส ตํ จิตฺตํชหติ, ตํ อิตฺถิํ อารพฺภ อโลโภ สญฺชา ยติฯ ปุเพฺพ ยสฺมิํ กาเล ตํ อิตฺถิํ อารพฺภ โลภมูลกานิ อสุทฺธานิ กายวจีมโนกมฺมานิ วตฺตนฺติฯ อิทานิ ตสฺมิํ กาเลปิ อโลภมูลกานิ สุทฺธานิ กายวจีมโนกมฺมานิ วตฺตนฺติฯ ปพฺพชิต สีลสํวรานิ วา ฌานปริกมฺมานิ วา อปฺปนาฌานานิ วา วตฺตนฺติฯ โส อโลโภ เตสํ มูลเฎฺฐน เหตุ จ โหติ, อุปการกเฎฺฐน ปจฺจโยจฯ ตสฺมา เหตุปจฺจโยฯ เอส นโย เสเสสุ โลภ ปฎิปเกฺขสุ อโลเภสุ, โทสปฎิปเกฺขสุ อโทเสสุ, โมห ปฎิปเกฺขสุ อโมเหสุ จฯ</p>


<p>ตตฺถ รุกฺขมูลานิ วิย อโลโภ โลภเนยฺยวตฺถูสุ โลภํ ปหาย โลภวิเวกสุขรสํ วเฑฺฒตฺวา เตน สุเขน สมฺปยุตฺตธเมฺม โมทมาเน ปโมทมาเน กโรโนฺต วิย ยาว ฌานสมาปตฺติสุขา วา ยาว มคฺคผลสุขา วา วฑฺฒาเปติฯ ตถา อโทโส จ โทสเนยฺยวตฺถูสุ โทสวิเวกสุขรสํ วเฑฺฒตฺวา, อโมโห จ โมหเนยฺยวตฺถูสุ โมหวิเวกสุขรสํ วเฑฺฒตฺวาติ วตฺตพฺพํฯ เอวํ วฑฺฒาเปนฺตา ตโย ธมฺมา กุสเลสุ ธเมฺมสุ สมฺปยุตฺตธเมฺม โมทมาเน ปโมทมาเน กโรโนฺต วิย จิร กาลํปิ ปวเตฺตนฺติฯ สมฺปยุตฺตธมฺมา จ ตถา ปวตฺตนฺติฯ สมฺปยุตฺต ธเมฺมสุ จ ตถา ปวตฺตมาเนสุ สหชาตรูปกลาปาปิ ตถา ปวตฺตนฺติเยวฯ</p>


<p>ตตฺถ  โลภวิเวกสุขรสนฺติ วิวิจฺจนํ วิคมนํ วิเวโกฯ โลภสฺส วิเวโก โลภวิเวโกฯ โลภวิเวเก สุขํ โลภวิเวกสุขํฯ โลภวิเวกํ ปฎิจฺจ อุปฺปนฺนสุขนฺติ วุตฺตํ โหติฯ ตเทว รโส โลภวิเวกสุขรโสติ สมาโสฯ อยํ อภิธเมฺม ปฎฺฐานนโยฯ</p>


<p>หตฺตนฺตนโย ปน อวิชฺชาสงฺขาโต โมโห จ ตณฺหาสงฺขาโต โลโภ จาติ เทฺว ธมฺมา สเพฺพสํปิ วฎฺฎทุกฺขธมฺมานํ มูลานิ โหนฺติฯ โทโส ปน โลภสฺส นิสฺสนฺทภูตํ ปาปมูลํ โหติฯ วิชฺชาสงฺขาโต อโมโห จ นิกฺขมธาตุสงฺขาโต อโลโภ จาติ เทฺว ธมฺมา วิวฎฺฎธมฺมานํ มูลานิ โหนฺติฯ อโทโส ปน อโลภสฺส นิสฺสนฺทภูตํ กลฺยาณมูลํ โหติฯ เอวํ ฉพฺพิธานิ มูลานิ สหชาตานํปิ อสหชาตานํปิ นามรูปธมฺมานํ ปจฺจยา โหนฺตีติฯ อยํ สุตฺตเนฺตสุ นโยฯ เหตุปจฺจยทีปนา นิฎฺฐิตาฯ</p>





