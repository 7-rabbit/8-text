<h1>๕๕. ภทฺทิยวโคฺค</h1>
<h3>๑. ลกุณฺฑกภทฺทิยเตฺถรอปทานวณฺณนา</h3>
<p>ปญฺจปญฺญาสมวเคฺค   ปฐมาปทาเน ติอาทิกํ อายสฺมโต ลกุณฺฑกภทฺทิยเตฺถรสฺส อปทานํฯ อยมฺปิ ปุริมพุเทฺธสุ กตาธิกาโร ตตฺถ ตตฺถ ภเว วิวฎฺฎูปนิสฺสยานิ ปุญฺญานิ อุปจินโนฺต ปทุมุตฺตรสฺส ภควโต กาเล หํสวตีนคเร มหาโภคกุเล นิพฺพตฺติตฺวา วิญฺญุตํ ปโตฺต สตฺถุ ธมฺมํ สุณโนฺต นิสิโนฺน สตฺถารํ เอกํ ภิกฺขุํ มญฺชุสฺสรานํ อคฺคฎฺฐาเน ฐเปนฺตํ ทิสฺวา สยมฺปิ ตํ ฐานนฺตรํ ปเตฺถโนฺต พุทฺธปฺปมุขสฺส ภิกฺขุสงฺฆสฺส สปฺปิสกฺขราทิมธุรรสสมฺมิสฺสํ มหาทานํ ทตฺวา ‘‘อหมฺปิ, ภเนฺต, อนาคเต อยํ ภิกฺขุ วิย เอกสฺส พุทฺธสฺส สาสเน มญฺชุสฺสรานํ อโคฺค ภเวยฺย’’นฺติ ปณิธานํ อกาสิฯ ภควา ตสฺส อนนฺตรายํ ทิสฺวา พฺยากริตฺวา ปกฺกามิฯ</p>


<p>โส  ยาวตายุกํ ปุญฺญานิ กตฺวา เทวมนุเสฺสสุ สํสรโนฺต อุภยสมฺปตฺติโย อนุภวิตฺวา ผุสฺสภควโต กาเล จิตฺรโกกิโล หุตฺวา นิพฺพโตฺต ราชุยฺยานโต มธุรํ อมฺพผลํ ตุเณฺฑนาทาย คจฺฉโนฺต สตฺถารํ ทิสฺวา ปสนฺนมานโส ‘‘ทสฺสามิ พุทฺธสฺสา’’ติ จิตฺตํ อุปฺปาเทสิฯ สตฺถา ตสฺส จิตฺตาจารํ ญตฺวา ปตฺตํ คเหตฺวา นิสีทิฯ โกกิโล ทสพลสฺส ปเตฺต อมฺพปกฺกํ ฐเปสิฯ สตฺถา ตสฺส โสมนสฺสุปฺปาทนตฺถํ ตสฺส ปสฺสนฺตเสฺสว ตํ ปริภุญฺชิฯ อถ โส โกกิโล ปสนฺนมานโส เตเนว ปีติสุเขน สตฺตาหํ วีตินาเมสิฯ เตเนว ปุญฺญกเมฺมน อุปฺปนฺนุปฺปนฺนภเว มญฺชุสฺสโร อโหสิฯ กสฺสปสมฺมาสมฺพุทฺธกาเล วฑฺฒกิกุเล นิพฺพเตฺตตฺวา เชฎฺฐกวฑฺฒกี หุตฺวา ปากโฎ อโหสิฯ ปรินิพฺพุเต ภควติ ตสฺส สรีรธาตุโย นิทหิตุํ สตฺตโยชนปฺปมาเณ ถูเป อารเทฺธ โส อาห – ‘‘โยชนาวฎฺฎํ โยชนุเพฺพธํ กโรมา’’ติฯ เต สเพฺพ ตสฺส วจเน อฎฺฐํสุฯ อิติ อปฺปมาณสฺส พุทฺธสฺส โอรปฺปมาณํ เจติยํ กาเรสิ, เตน กเมฺมน นิพฺพตฺตฎฺฐาเน อเญฺญหิ หีนปฺปมาโณ อโหสิฯ โส อมฺหากํ ภควโต กาเล กุลเคเห นิพฺพตฺติตฺวา อติรสฺสตาย จ สุวณฺณปฎิมา วิย สุนฺทรสรีรตาย จ ติ ปญฺญายิตฺถฯ โส อปรภาเค สตฺถุ ธมฺมเทสนํ  สุตฺวา ปฎิลทฺธสโทฺธ ปพฺพชิตฺวา พหุสฺสุโต ธมฺมกถิโก หุตฺวา มธุเรน สเรน ปเรสํ ธมฺมํ กเถสิฯ</p>


<p>อเถกสฺมิํ อุสฺสวทิวเส เอเกน พฺราหฺมเณน สทฺธิํ รเถน คจฺฉนฺตี เอกา คณิกา เถรํ ทิสฺวา ทนฺตวิทํสกํ หสิฯ เถโร ตสฺสา ทนฺตฎฺฐิเก นิมิตฺตํ คเหตฺวา ฌานํ อุปฺปาเทตฺวา ตํ ปาทกํ กตฺวา วิปสฺสนํ วเฑฺฒตฺวา อนาคามี อโหสิ, โส อภิณฺหํ กายคตาย สติยา วิหรโนฺต เอกทิวสํ  อายสฺมตา ธมฺมเสนาปตินา โอวทิยมาโน อนุสาสิยมาโน อรหเตฺต ปติฎฺฐหิฯ เอกเจฺจ ภิกฺขู จ สามเณรา จ ตสฺส อรหตฺตปฺปตฺตภาวํ อชานโนฺต กเณฺณสุ คเหตฺวา กฑฺฒนฺติ, สีเส พาหาย หตฺถปาทาทีสุ วา คเหตฺวา จาเลตฺวา กีฬนฺตา วิเหเฐสุํฯ อถ ภควา สุตฺวา – ‘‘มา, ภิกฺขเว, มม ปุตฺตํ วิเหเฐถา’’ติ อาหฯ ตโต ปฎฺฐาย ตํ ‘‘อรหา’’ติ ชานิตฺวา น วิเหเฐสุํฯ</p>


<p> โส  อรหา หุตฺวา สญฺชาตโสมนโสฺส อตฺตโน ปุพฺพจริตาปทานํ ปกาเสโนฺต ติอาทิมาหฯ นฺติ มธุเรน เปมนิเยน สเรน อภินิกูชิํ สทฺทํ นิจฺฉาเรสิํ อหนฺติ อโตฺถฯ เสสเมตฺถ สุวิเญฺญยฺยเมวาติฯ</p>

</p>


<h3>๒. กงฺขาเรวตเตฺถรอปทานวณฺณนา</h3>
<p> ทุติยาปทาเน ติอาทิกํ อายสฺมโต กงฺขาเรวตเตฺถรสฺส อปทานํฯ อยมฺปิ ปุริมพุเทฺธสุ กตาธิกาโร ตตฺถ ตตฺถ ภเว วิวฎฺฎูปนิสฺสยานิ ปุญฺญานิ อุปจินโนฺต ปทุมุตฺตรสฺส ภควโต กาเล พฺราหฺมณกุเล นิพฺพโตฺต, ตํ สพฺพํ ปาฐานุสาเรน สุวิเญฺญยฺยเมวาติฯ</p>

</p>


<h3>๓. สีวลิเตฺถรอปทานวณฺณนา</h3>
<p>ตติยาปทาเน  ติอาทิกํ อายสฺมโต สีวลิเตฺถรสฺส อปทานํฯ อยมฺปิ ปุริมพุเทฺธสุ กตาธิกาโร ตตฺถ ตตฺถ ภเว วิวฎฺฎูปนิสฺสยานิ ปุญฺญานิ อุปจินโนฺต ปทุมุตฺตรสฺส ภควโต กาเล กุลเคเห นิพฺพโตฺต เหฎฺฐา วุตฺตนเยน วิหารํ คนฺตฺวา ปริสาย ปริยเนฺต ฐิโต ธมฺมํ สุณโนฺต สตฺถารํ เอกํ ภิกฺขุํ ลาภีนํ อคฺคฎฺฐาเน ฐเปนฺตํ ทิสฺวา ‘‘มยาปิ อนาคเต เอวรูเปน ภวิตุํ วฎฺฎตี’’ติ ทสพลํ นิมเนฺตตฺวา สตฺตาหํ พุทฺธปฺปมุขสฺส ภิกฺขสงฺฆสฺส มหาทานํ ทตฺวา, ‘‘ภเนฺต, อิมินา อธิการกเมฺมน น อญฺญํ สมฺปตฺติํ ปเตฺถมิ, อนาคเต ปน เอกสฺส พุทฺธสฺส สาสเน อหมฺปิ ตุเมฺหหิ โส เอตทเคฺค ฐปิตภิกฺขุ วิย ลาภีนํ อโคฺค ภเวยฺย’’นฺติ ปตฺถนํ อกาสิฯ สตฺถา ตสฺส อนนฺตรายตํ ทิสฺวา ‘‘อยํ เต ปตฺถนา อนาคเต โคตมสฺส พุทฺธสฺส สนฺติเก สมิชฺฌิสฺสตี’’ติ พฺยากริตฺวา ปกฺกามิฯ โส กุลปุโตฺต ยาวชีวํ กุสลํ กตฺวา เทวมนุเสฺสสุ อุภยสมฺปตฺติโย อนุภวิตฺวา วิปสฺสิสฺส  ภควโต  กาเล พนฺธุมตีนครโต อวิทูเร เอกสฺมิํ คามเก นิพฺพตฺติ, ตสฺมิํ สมเย พนฺธุมตีนครวาสิโน รญฺญา สทฺธิํ สากจฺฉิตฺวา ทสพลสฺส ทานํ อทํสุฯ</p>


<p>เอกทิวสํ สเพฺพ เอกโต หุตฺวา ทานํ เทนฺตา ‘‘กิํ นุ โข อมฺหากํ ทานเคฺค นตฺถี’’ติ (อ. นิ. อฎฺฐ. ๑.๑.๒๐๗; เถรคา. อฎฺฐ. ๑.๕๙ สีวลิเตฺถรคาถาวณฺณนา) โอโลเกนฺตา มธุญฺจ คุฬทธิญฺจ นาทฺทสํสุฯ เต ‘‘ยโต กุโตจิ อาหริสฺสามา’’ติ ชนปทโต นครปวิสนมเคฺคสุ ปุริเส ฐเปสุํฯ ตทา เอส กุลปุโตฺต อตฺตโน คามโต คุฬทธิวารกํ คเหตฺวา ‘‘กิญฺจิเทว อาหริสฺสามี’’ติ นครํ คจฺฉโนฺต ‘‘มุขํ โธวิตฺวา โธตหตฺถปาโท ปวิสิสฺสามี’’ติ ผาสุกฎฺฐานํ โอโลเกโนฺต นงฺคลสีสปฺปมาณํ นิมฺมกฺขิกทณฺฑกมธุํ ทิสฺวา ‘‘ปุเญฺญน เม อิทํ อุปฺปนฺน’’นฺติ คเหตฺวา นครํ ปาวิสิฯ นาคเรหิ ฐปิตปุริโส ตํ ทิสฺวา, ‘‘มาริส, กสฺส อิมํ หรสี’’ติ ปุจฺฉิฯ ‘‘น กสฺสจิ, สามิ, วิกฺกายิกํ เม อิท’’นฺติฯ ‘‘เตน หิ อิมํ กหาปณํ คเหตฺวา เอตํ มธุญฺจ คุฬทธิญฺจ เทหี’’ติฯ</p>


<p>โส จิเนฺตสิ – ‘‘อิทํ เม น พหุํ อคฺฆติ, อยญฺจ เอกปฺปหาเรเนว พหุํ เทติ, วีมํสิสฺสามี’’ติฯ ตโต นํ อาห – ‘‘นาหํ เอกกหาปเณน เทมี’’ติฯ ‘‘ยทิ เอวํ เทฺว กหาปเณ คเหตฺวา เทหี’’ติฯ ‘‘ทฺวีหิปิ น เทมี’’ติฯ เอเตนุปาเยน วเฑฺฒตฺวา ยาว สหสฺสํ ปาปุณิ, โส จิเนฺตสิ – ‘‘อติอญฺฉิตุํ น วฎฺฎติ, โหตุ ตาว อิมินา กตฺตพฺพกมฺมํ ปุจฺฉิสฺสามี’’ติ ฯ อถ นํ อาห – ‘‘น อิทํ พหุอคฺฆนกํ, ตฺวํ ปน พหุํ เทสิ, เกน กเมฺมน อิทํ คณฺหสี’’ติฯ ‘‘อิธ, โภ, นครวาสิโน รญฺญา สทฺธิํ ปฎิวิรุชฺฌิตฺวา วิปสฺสิสมฺมาสมฺพุทฺธสฺส ทานํ เทนฺตา อิทํ ทฺวยํ ทานเคฺค อปสฺสนฺตา มํ ปริเยสาเปนฺติฯ สเจ อิทํ ทฺวยํ น ลภิสฺสนฺติ, นาครานํ ปราชโย ภวิสฺสติฯ ตสฺมา สหสฺสํ ทตฺวา คณฺหามี’’ติฯ ‘‘กิํ ปเนตํ นาครานํ เอว วฎฺฎติ, อุทาหุ อเญฺญสมฺปิ ทาตุํ วฎฺฎตี’’ติ? ‘‘ยสฺส กสฺสจิ ทาตุํ อวาริตเมต’’นฺติฯ ‘‘อตฺถิ ปน โกจิ นาครานํ ทาเน เอกทิวสํ สหสฺสํ ทาตา’’ติ? ‘‘นตฺถิ, สมฺมา’’ติฯ ‘‘อิเมสํ เม ทฺวินฺนํ สหสฺสคฺฆนกภาวํ ชานาสี’’ติ? ‘‘อาม, ชานามี’’ติฯ ‘‘เตน หิ คจฺฉ, นาครานํ อาโรเจหิ – ‘เอโก ปุริโส อิมานิ เทฺว มูเลน น เทติ, ตุเมฺหหิ สทฺธิํ สหเตฺถเนว ทาตุกาโม, ตุเมฺห อิเมสํ ทฺวินฺนํ การณา นิพฺพิตกฺกา โหถา’’ติฯ ‘‘ตฺวํ อิมสฺมิํ ทาเน เชฎฺฐกภาคสฺส  กายสกฺขี โหหี’’ติ วตฺวา คโตฯ โส ปน กุลปุโตฺต คามโต ปริพฺพยตฺถํ คหิตกหาปเณน ปญฺจกฎุกํ คเหตฺวา จุณฺณํ กตฺวา  ทธิโต กญฺจิยํ วาเหตฺวา ตตฺถ มธุปฎลํ ปีเฬตฺวา ปญฺจกฎุกจุเณฺณน โยเชตฺวา ปทุมินิปเตฺต ปกฺขิปิตฺวา ตํ สํวิทหิตฺวา อาทาย ทสพลสฺส อวิทูเร นิสีทิฯ มหาชเนหิ อาหริยมานสฺส สกฺการสฺส อนฺตเร อตฺตโน ปตฺตวารํ โอโลเกโนฺต โอกาสํ ญตฺวา สตฺถุ สนฺติกํ คนฺตฺวา, ‘‘ภเนฺต, อยํ เม ทุคฺคตสกฺกาโร, อิมํ เม อนุกมฺปํ ปฎิจฺจ ปฎิคฺคณฺหถา’’ติฯ สตฺถา ตสฺสานุกมฺปํ ปฎิจฺจ จตุมหาราเชหิ ทตฺติเยน เสลมยปเตฺตน ตํ ปฎิคฺคเหตฺวา ยถา อฎฺฐสฎฺฐิยา ภิกฺขุสตสหสฺสสฺส ทิยฺยมานํ น ขียติ, เอวํ อธิฎฺฐาสิฯ</p>


<p>โส กุลปุโตฺต นิฎฺฐิตภตฺตกิจฺจํ ภควนฺตํ วนฺทิตฺวา เอกมนฺตํ นิสิโนฺน อาห – ‘‘ทิโฎฺฐ เม, ภเนฺต ภควา, อชฺช พนฺธุมตีนครวาสีหิ ตุมฺหากํ สกฺกาโร อาหริยมาโน, อหมฺปิ อิมสฺส นิสฺสเนฺทน นิพฺพตฺตนิพฺพตฺตภเว ลาภคฺคยสคฺคปฺปโตฺต ภเวยฺย’’นฺติฯ สตฺถา ‘‘เอวํ โหตุ กุลปุตฺตา’’ติ วตฺวา ตสฺส จ นครวาสีนญฺจ ภตฺตานุโมทนํ กตฺวา ปกฺกามิฯ โส กุลปุโตฺต ยาวชีวํ กุสลํ กตฺวา เทวมนุเสฺสสุ สํสรโนฺต อิมสฺมิํ พุทฺธุปฺปาเท สุปฺปวาสาย ราชธีตุยา กุจฺฉิมฺหิ ปฎิสนฺธิํ คณฺหิฯ ตสฺส ปฎิสนฺธิคฺคหณกาลโต ปฎฺฐาย สายํ ปาตญฺจ ปญฺจปณฺณาการสตานิ สุปฺปวาสาย อุปนียนฺติฯ อถสฺส สา ปุญฺญวีมํสนตฺถํ หเตฺถน พีชปจฺฉิํ ผุสาเปนฺตี อฎฺฐาสิฯ เอเกกพีชโต สลากสตํ สลากสหสฺสมฺปิ นิคฺคจฺฉติ, เอเกกกรีสเขตฺตโต ปณฺณาสมฺปิ สฎฺฐิปิ สกฎปมาณานิ อุปฺปชฺชนฺติฯ โกฎฺฐปูรณกาเลปิสฺสา โกฎฺฐทฺวารํ หเตฺถน ผุสนฺติยา ราชธีตาย ปุเญฺญน คณฺหนฺตานํ คหิตคหิตํ ปุน ปูรติฯ ปริปุณฺณภตฺตกุมฺภิโตปิ ‘‘ราชธีตาย ปุญฺญ’’นฺติ วตฺวา ยสฺส กสฺสจิ เทนฺตา นํ ยาว น อุกฺกฑฺฒนฺติ, น ตาว ภตฺตํ ขียติฯ ทารเก กุจฺฉิคเตเยว สตฺต วสฺสานิ อติกฺกมิํสุฯ</p>


<p>คเพฺภ  ปน ปริปเกฺก สตฺตาหํ มหาทุกฺขํ อนุโภสิฯ สา สามิกํ อามเนฺตตฺวา – ‘‘ปุเร มรณา ชีวมานา ทานํ ทสฺสามี’’ติ สตฺถุ สนฺติกํ  เปเสสิ – ‘‘คจฺฉ, สามิ, อิมํ ปวตฺติํ สตฺถุ อาโรเจตฺวา สตฺถารํ นิมเนฺตหิ, ยญฺจ สตฺถา วทติ, ตํ สาธุกํ อุปลเกฺขตฺวา อาคนฺตฺวา มยฺหํ กเถหี’’ติฯ โส คนฺตฺวา ตสฺสา สาสนํ สตฺถุ อาโรเจสิ – ‘‘สตฺถุ ภเนฺต, โกฬิยธีตา ปาเท วนฺทตี’’ติฯ สตฺถา ตสฺสา อนุกมฺปํ ปฎิจฺจ – ‘‘สุขินี โหตุ สุปฺปวาสา โกฬิยธีตา อโรคา, อโรคํ ปุตฺตํ วิชายตู’’ติ อาหฯ โส ตํ สุตฺวา ภควนฺตํ วนฺทิตฺวา อตฺตโน คามาภิมุโข  ปายาสิฯ ตสฺส ปุเร อาคมนาเยว สุปฺปวาสาย กุจฺฉิโต ธมฺมกรณโต อุทกํ วิย คโพฺภ นิกฺขมิ, ปริวาเรตฺวา นิสินฺนชโน อสฺสุมุโข โรทิตุํ อารโทฺธ หฎฺฐตุโฎฺฐว ตสฺสา สามิกสฺส ตุฎฺฐิสาสนํ อาโรเจตุํ อคมาสิฯ โส เตสํ อิงฺคิตํ ทิสฺวา – ‘‘ทสพเลน กถิตกถา นิปฺผนฺนา ภวิสฺสติ มเญฺญ’’ติ จิเนฺตสิฯ โส อาคนฺตฺวา สตฺถุ กถํ ราชธีตาย กเถสิฯ ราชธีตา ตยา นิมนฺติตํ ชีวภตฺตเมว มงฺคลภตฺตํ ภวิสฺสติ, คจฺฉ สตฺตาหํ ทสพลํ นิมเนฺตหีติฯ โส ตถา อกาสิฯ สตฺตาหํ พุทฺธปฺปมุขสฺส ภิกฺขุสงฺฆสฺส มหาทานํ ปวตฺตยิํสุฯ โส ทารโก ญาตีนํ สนฺตตฺตจิตฺตํ นิพฺพาเปโนฺต สีตลภาวํ กุรุมาโน ชาโตติ, เตฺวว นามํ กริํสุฯ โส สตฺต วสฺสานิ คเพฺภ วสิตตฺตา ชาตกาลโต ปฎฺฐาย สพฺพกมฺมกฺขโม อโหสิฯ ธมฺมเสนาปติ สาริปุตฺตเตฺถโร สตฺตเม ทิวเส เตน สทฺธิํ กถาสลฺลาปมกาสิฯ สตฺถาปิ อิมํ คาถํ อภาสิ –</p>


<p>
‘‘โยมํ ปลิปถํ ทุคฺคํ, สํสารํ โมหมจฺจคา;  
  
ติโณฺณ ปารงฺคโต ฌายี, อเนโช อกถํกถี;  
  
อนุปาทาย นิพฺพุโต, ตมหํ พฺรูมิ พฺราหฺมณ’’นฺติฯ (ธ. ป. ๔๑๔; สุ. นิ. ๖๔๓);  
</p>
  
<p>อถ นํ เถโร เอวมาห – ‘‘กิํ ปน ตยา เอวรูปํ ทุกฺขํ อนุภวิตฺวา ปพฺพชิตุํ น วฎฺฎตี’’ติ? ‘‘ลภโนฺต ปพฺพเชยฺยํ, ภเนฺต’’ติฯ สุปฺปวาสา ตํ เถเรน สทฺธิํ กเถนฺตํ ทิสฺวา – ‘‘กิํ นุ โข เม ปุโตฺต ธมฺมเสนาปตินา กเถตี’’ติ เถรํ อุปสงฺกมิตฺวา ปุจฺฉิ – ‘‘มยฺหํ ปุโตฺต ตุเมฺหหิ สทฺธิํ กิํ กเถติ, ภเนฺต’’ติ? อตฺตนา อนุภุตฺตคพฺภวาสทุกฺขํ กเถตฺวา – ‘‘ตุเมฺหหิ อนุญฺญาโต ปพฺพชิสฺสามี’’ติ วทตีติฯ ‘‘สาธุ ภเนฺต, ปพฺพาเชถ น’’นฺติฯ เถโร ตํ วิหารํ เนตฺวา ตจปญฺจกกมฺมฎฺฐานํ ทตฺวา ปพฺพาเชโนฺต, ‘‘สีวลิ , ตุยฺหํ อเญฺญน โอวาเทน กมฺมํ นตฺถิ, ตยา สตฺต วสฺสานิ อนุภุตฺตทุกฺขเมว ปจฺจเวกฺขาหี’’ติฯ ‘‘ภเนฺต, ปพฺพชฺชาเยว ตุมฺหากํ ภาโร, ยํ ปน มยา สกฺกา กาตุํ, ตมหํ ชานิสฺสามี’’ติฯ โส ปน ปฐมเกสวฎฺฎิยา  โอโรปิตกฺขเณเยว โสตาปตฺติผเล ปติฎฺฐาสิ, ทุติยาย โอโรปิตกฺขเณ สกทาคามิผเล, ตติยาย อนาคามิผเล ปติฎฺฐาสิฯ สเพฺพสํเยว เกสานํ โอโรปนญฺจ อรหตฺตผลสจฺฉิกิริยา จ อปุเร อปจฺฉา อโหสิฯ</p>


<p>อถ  ภิกฺขุสเงฺฆ กถา อุทปาทิ – ‘‘อโห เอวํ ปุญฺญวาปิ เถโร สตฺตมาสาธิกานิ สตฺต สํวจฺฉรานิ มาตุคเพฺภ วสิตฺวา สตฺต ทิวสานิ มูฬฺหคเพฺภ วสี’’ติฯ สตฺถา อาคนฺตฺวา – ‘‘กาย นุตฺถ, ภิกฺขเว, เอตรหิ กถาย สนฺนิสินฺนา’’ติ ปุจฺฉิตฺวา – ‘‘อิมาย นามา’’ติ วุเตฺต – ‘‘น, ภิกฺขเว, อิมินา กุลปุเตฺตน อิมาย ชาติยา กตกมฺม’’นฺติ วตฺวา อตีตํ อาหริตฺวา อตีเต, ภิกฺขเว, พุทฺธุปฺปาทโต ปุเรตรเมว เอส กุลปุโตฺต พาราณสิยํ ราชกุเล นิพฺพโตฺต, ปิตุ อจฺจเยน รเชฺช ปติฎฺฐาย วิภวสมฺปโนฺน ปากโฎ อโหสิฯ ตทา เอโก ปจฺจนฺตราชา ‘‘รชฺชํ คณฺหิสฺสามี’’ติ อาคนฺตฺวา นครํ อุปรุนฺธิตฺวา ขนฺธาวารํ กาเรตฺวา วิหาสิฯ อถ ราชา มาตุยา สทฺธิํ สมานจฺฉโนฺท หุตฺวา สตฺตาหํ ขนฺธาวารนคเร จตูสุ ทิสาสุ ทฺวารํ ปิธาเปสิ, นิกฺขมนฺตานํ ปวิสนฺตานญฺจ ทฺวารมูฬฺหํ อโหสิฯ อถ มิคทายวิหาเร ปเจฺจกพุทฺธา อุโคฺฆเสสุํฯ ราชา สุตฺวา ทฺวารํ วิวราเปสีติฯ ปจฺจนฺตราชาปิ ปลายิฯ โส เตน กมฺมวิปาเกน นรกาทีสุ ทุกฺขมนุภวิตฺวา อิมสฺมิํ พุทฺธุปฺปาเท ราชกุเล นิพฺพโตฺตปิ มาตุยา สทฺธิํ อิมํ เอวรูปํ ทุกฺขมนุภวิฯ ตสฺส ปน ปพฺพชิตกาลโต ปฎฺฐาย ภิกฺขุสงฺฆสฺส จตฺตาโร ปจฺจยา ยทิจฺฉกํ อุปฺปชฺชนฺติฯ เอวํ เอตฺถ วตฺถุ สมุฎฺฐิตํฯ</p>


<p>อปรภาเค สตฺถา สาวตฺถิํ อคมาสิฯ เถโร ภควนฺตํ อภิวาเทตฺวา, ‘‘ภเนฺต, มยฺหํ ปุญฺญพลํ วีมํสิสฺสามิ, ปญฺจภิกฺขุสตานิ เทถา’’ติฯ ‘‘คณฺห, สีวลี’’ติฯ โส ปญฺจสเต ภิกฺขู คเหตฺวา หิมวนฺตาภิมุขํ คจฺฉโนฺต อฎวิมคฺคํ คจฺฉติฯ ตสฺส ปฐมํ ทิฎฺฐนิโคฺรเธ อธิวตฺถา เทวตา สตฺต ทิวสานิ ทานํ อทาสิฯ อิติ โส –</p>


<p>
‘‘นิโคฺรธํ ปฐมํ ปสฺสิ, ทุติยํ ปณฺฑวปพฺพตํ;  
  
ตติยํ อจิรวติยํ, จตุตฺถํ วรสาครํฯ  
</p>
  
<p>
‘‘ปญฺจมํ  
หิมวนฺตํ โส, ฉฎฺฐํ ฉทฺทนฺตุปาคมิ;  
  
สตฺตมํ คนฺธมาทนํ, อฎฺฐมํ อถ เรวต’’นฺติฯ (อ. นิ. อฎฺฐ. ๑.๑.๒๐๗; เถรคา. อฎฺฐ. ๑.๕๙ สีวลิเตฺถรคาถาวณฺณนา) –  
</p>
  
<p>สพฺพฎฺฐาเนสุ  สตฺต สตฺต ทิวสาเนว ทานํ อทํสุฯ คนฺธมาทนปพฺพเต ปน นาคทตฺตเทวราชา สตฺตสุ ทิวเสสุ เอกทิวสํ ขีรปิณฺฑปาตํ อทาสิ, เอกทิวสํ สปฺปิปิณฺฑปาตํ อทาสิฯ อถ นํ  ภิกฺขุสโงฺฆ อาห – ‘‘อาวุโส, อิมสฺส เทวรโญฺญ เนว เธนุโย ทุยฺหมานา ปญฺญายนฺติ, น ทธินิมฺมถนํ, กุโต เต, เทวราช, อิทํ อุปฺปชฺชตี’’ติ? ‘‘ภเนฺต, กสฺสปทสพลสฺส กาเล ขีรสลากภตฺตทานเสฺสตํ ผล’’นฺติ เทวราชา อาหฯ</p>


<p>อปรภาเค สตฺถา ขทิรวนิยเรวตเตฺถรสฺส ปจฺจุคฺคมนํ อกาสิฯ กถํ? อถายสฺมา สาริปุโตฺต สตฺถารํ อาห – ‘‘ภเนฺต, มยฺหํ กิร กนิฎฺฐภาตา เรวโต ปพฺพชิโต, โส อภิรเมยฺย วา น วา, คนฺตฺวา นํ ปสฺสิสฺสามี’’ติฯ ภควา เรวตสฺส อารทฺธวิปสฺสกภาวํ ญตฺวา เทฺว วาเร ปฎิกฺขิปิตฺวา ตติยวาเร ยาจิโต อรหตฺตปฺปตฺตภาวํ ญตฺวา – สาริปุตฺต, อหมฺปิ คมิสฺสามิ ภิกฺขูนํ อาโรเจหีติฯ เถโร ภิกฺขู สนฺนิปาตาเปตฺวา – ‘‘อาวุโส, สตฺถา จาริกํ จริตุกาโม, คนฺตุกามา อาคจฺฉนฺตู’’ติ สเพฺพสํเยว อาโรเจสิฯ ทสพลสฺส จาริกตฺถาย คมนกาเล โอหิยฺยมานกภิกฺขู นาม อปฺปกา โหนฺติ, ‘‘สตฺถุ สุวณฺณวณฺณํ สรีรํ ปสฺสิสฺสาม, มธุรธมฺมกถํ วา สุณิสฺสามา’’ติ เยภุเยฺยน คนฺตุกามา พหุตราว โหนฺติฯ อิติ สตฺถา มหาภิกฺขุสงฺฆปริวาโร ‘‘เรวตํ ปสฺสิสฺสามา’’ติ นิกฺขโนฺตฯ</p>


<p>อเถกสฺมิํ ปเทเส อานนฺทเตฺถโร เทฺวธาปถํ ปตฺวา ภควนฺตํ ปุจฺฉิ – ‘‘ภเนฺต, อิมสฺมิํ ฐาเน เทฺวธาปโถ, กตรมเคฺคน ภิกฺขุสโงฺฆ คจฺฉตู’’ติ? ‘‘กตรมโคฺค, อานนฺท, อุชุโก’’ติ? ‘‘ภเนฺต, อุชุมโคฺค ติํสโยชนิโก อมนุสฺสปโถฯ ปริหารมโคฺค ปน สฎฺฐิโยชนิโก เขโม สุภิโกฺข’’ติฯ ‘‘อานนฺท, สีวลิ, อเมฺหหิ สทฺธิํ อาคโต’’ติ? ‘‘อาม, ภเนฺต, อาคโต’’ติฯ ‘‘เตน หิ สโงฺฆ อุชุมคฺคเมว คจฺฉตุ, สีวลิสฺส ปุญฺญํ วีมํสิสฺสามา’’ติฯ สตฺถา ภิกฺขุสงฺฆปริวาโร สีวลิเตฺถรสฺส ปุญฺญวีมํสนตฺถํ ติํสโยชนมคฺคํ อภิรุหิ (อ. นิ. อฎฺฐ. ๑.๑.๒๐๓)ฯ</p>


<p>มคฺคํ  อภิรุหนฎฺฐานโต ปฎฺฐาย เทวสโงฺฆ โยชเน โยชเน ฐาเน นครํ มาเปตฺวา พุทฺธปฺปมุขสฺส ภิกฺขุสงฺฆสฺส วสนตฺถาย วิหาเร ปฎิยาเทสิฯ เทวปุตฺตา รญฺญา เปสิตกมฺมการา วิย หุตฺวา ยาคุขชฺชกาทีนิ คเหตฺวา – ‘‘กหํ, อโยฺย สีวลี’’ติ ปุจฺฉนฺตา คจฺฉนฺติฯ เถโร สกฺการสมฺมานํ คาหาเปตฺวา สตฺถุ สนฺติกํ คจฺฉติฯ สตฺถา ภิกฺขุสเงฺฆน สทฺธิํ ปริภุญฺชิฯ อิมินาว นิยาเมน สตฺถา สกฺการํ อนุภวโนฺต เทวสิกํ โยชนปรมํ คนฺตฺวา ติํสโยชนิกํ กนฺตารํ อติกฺกมฺม ขทิรวนิยเรวตเตฺถรสฺส  วสนฎฺฐานํ ปโตฺต, เถโร สตฺถุ อาคมนํ ญตฺวา อตฺตโน  วสนฎฺฐาเน พุทฺธปฺปมุขสฺส ภิกฺขุสงฺฆสฺส ปโหนกวิหาเร ทสพลสฺส คนฺธกุฎิํ รตฺติฎฺฐานทิวาฎฺฐานานิ จ อิทฺธิยา มาเปตฺวา ตถาคตสฺส ปจฺจุคฺคมนํ คโตฯ สตฺถา อลงฺกตปฎิยเตฺตน มเคฺคน วิหารํ ปาวิสิฯ อถ ตถาคเต คนฺธกุฎิํ ปวิเฎฺฐ ภิกฺขู วสฺสเคฺคน ปตฺตเสนาสนานิ ปวิสิํสุฯ เทวตา ‘‘อกาโล อาหารสฺสา’’ติ อฎฺฐวิธํ ปานกํ อาหริํสุฯ สตฺถา สเงฺฆน สทฺธิํ ปานกํ ปิวิฯ อิมินา นิยาเมเนว ตถาคตสฺส สกฺการสมฺมานํ อนุภวนฺตเสฺสว อทฺธมาโส อติกฺกโนฺตฯ</p>


<p>อเถกเจฺจ อุกฺกณฺฐิตภิกฺขู เอกสฺมิํ ฐาเน นิสีทิตฺวา กถํ อุปฺปาทยิํสุ – ‘‘ทสพโล ‘มยฺหํ อคฺคสาวกสฺส กนิฎฺฐภาตา’ติ วตฺวา เอวรูปํ นวกมฺมิกํ ภิกฺขุํ ปสฺสิตุํ อาคโต, อิมสฺส วิหารสฺส สนฺติเก เชตวนวิหาโร วา เวฬุวนวิหาราทโย วา กิํ กริสฺสนฺติ? อยมฺปิ ภิกฺขุ เอวรูปสฺส นวกมฺมสฺส การโก, กิํ นาม สมณธมฺมํ กริสฺสตี’’ติ? อถ สตฺถา จิเนฺตสิ – ‘‘มยิ อิธ จิรํ วสเนฺต อิทํ ฐานํ อากิณฺณํ ภวิสฺสติ, อารญฺญกา นาม ภิกฺขู ปวิเวกตฺถิกา โหนฺติ, เรวตสฺส ผาสุวิหาโร น ภวิสฺสตี’’ติฯ ตโต เถรสฺส ทิวาฎฺฐานํ คโตฯ เถโรปิ เอกโกว จงฺกมนโกฎิยํ อาลมฺพนผลกํ นิสฺสาย ปาสาณผลเก นิสิโนฺน สตฺถารํ ทูรโตว อาคจฺฉนฺตํ ทิสฺวา ปจฺจุคฺคนฺตฺวา วนฺทิฯ</p>


<p>อถ นํ สตฺถา ปุจฺฉิ – ‘‘เรวต, อิทํ วาฬมิคฎฺฐานํ, จณฺฑานํ หตฺถิอสฺสาทีนํ สทฺทํ สุตฺวา กิํ กโรสี’’ติ? ‘‘เตสํ เม, ภเนฺต, สทฺทํ สุณโต อรญฺญปีติ นาม อุปฺปนฺนา’’ติฯ สตฺถา อิมสฺมิํ ฐาเน เรวตเตฺถรสฺส ปญฺจหิ คาถาสเตหิ อรญฺญานิสํสํ นาม กเถตฺวา ปุนทิวเส อวิทูรฎฺฐาเน ปิณฺฑาย  จริตฺวา เรวตเตฺถรํ อามเนฺตตฺวา เยหิ ภิกฺขูหิ เถรสฺส อวโณฺณ กถิโต, เตสํ กตฺตรยฎฺฐิอุปาหนเตลนาฬิฉตฺตานํ ปมุสฺสนภาวมกาสิฯ เต อตฺตโน ปริกฺขารตฺถาย นิวตฺตา อาคตมเคฺคเนว คจฺฉนฺตาปิ ตํ ฐานํ สลฺลเกฺขตุํ น สโกฺกนฺติฯ ปฐมญฺหิ เต อลงฺกตปฎิยเตฺตน มเคฺคน คนฺตฺวา, ตํทิวสํ ปน วิสมมเคฺคน คจฺฉนฺตา ตสฺมิํ ตสฺมิํ ฐาเน อุกฺกุฎิกํ นิสีทนฺตา ชณฺณุเกหิ คจฺฉนฺติฯ เต คุเมฺพ จ คเจฺฉ จ กณฺฑเก จ มทฺทนฺตา อตฺตนา วสิตสภาคฎฺฐานํ คนฺตฺวา ตสฺมิํ ตสฺมิํ ขทิรขาณุเก ลคฺคิตํ อตฺตโน ฉตฺตํ สญฺชานนฺติ, อุปาหนํ กตฺตรยฎฺฐิํ เตลนาฬิญฺจ สญฺชานนฺติฯ เต ตสฺมิํ สมเย ‘‘อิทฺธิมา อยํ  ภิกฺขู’’ติ ญตฺวา อตฺตโน ปริกฺขารมาทาย ‘‘ทสพลสฺส ปฎิยตฺตสกฺกาโร นาม เอวรูโป โหตี’’ติ วทนฺตา อคมํสุฯ</p>


<p>ปุรโต อาคเต ภิกฺขู, วิสาขา อุปาสิกา, อตฺตโน เคเห นิสินฺนกาเล ปุจฺฉิ – ‘‘มนาปํ  นุ โข, ภเนฺต, เรวตสฺส วสนฎฺฐาน’’นฺติ? ‘‘มนาปํ, อุปาสิเก, นนฺทวนจิตฺตลตาวนปฎิภาคํ ตํ เสนาสน’’นฺติฯ อถ เตสํ ปจฺฉโต อาคเต ภิกฺขู ปุจฺฉิ – ‘‘มนาปํ, อยฺยา, เรวตสฺส วสนฎฺฐาน’’นฺติ? ‘‘มา ปุจฺฉ, อุปาสิเก, กเถตุํ อยุตฺตฎฺฐานํ, เอตํ อุชฺชงฺคลสกฺขรปาสาณวิสมขทิรวนํ เอว, ตตฺถ โส ภิกฺขุ วสตี’’ติฯ</p>


<p>วิสาขา ปุริมานํ ปจฺฉิมานญฺจ ภิกฺขูนํ กถํ สุตฺวา, ‘‘เกสํ นุ โข กถา สจฺจา’’ติ ปจฺฉาภตฺตํ คนฺธมาลํ อาทาย ทสพลสฺส อุปฎฺฐานํ คนฺตฺวา วนฺทิตฺวา เอกมนฺตํ นิสินฺนา สตฺถารํ ปุจฺฉิ – ‘‘ภเนฺต, เรวตเตฺถรสฺส วสนฎฺฐานํ เอกเจฺจ อยฺยา วเณฺณนฺติ, เอกเจฺจ นินฺทนฺติ, กิเมตํ, ภเนฺต’’ติ? ‘‘วิสาเข, รมณิยํ วา โหตุ มา วา, ยสฺมิํ ฐาเน อริยานํ จิตฺตํ รมติ, ตเทว ฐานํ รมณิยํ นามา’’ติ วตฺวา อิมํ คาถมาห –</p>


<p>
‘‘คาเม วา ยทิ วารเญฺญ, นิเนฺน วา ยทิ วา ถเล;  
  
ยตฺถ อรหโนฺต วิหรนฺติ, ตํ ภูมิรามเณยฺยก’’นฺติฯ (ธ. ป. ๙๘; เถรคา. ๙๙๑; สํ. นิ. ๑.๒๖๑);  
</p>
  
<p>อปรภาเค ภควา อริยคณมเชฺฌ นิสิโนฺน เถรํ ‘‘เอตทคฺคํ, ภิกฺขเว, มม สาวกานํ ภิกฺขูนํ ลาภีนํ ยทิทํ, สีวลี’’ติ (อ. นิ. ๑.๑๙๘, ๒๐๗) เอตทเคฺค ฐเปสิฯ</p>


<p> อถายสฺมา สีวลิเตฺถโร อรหตฺตํ ปตฺวา ปตฺตเอตทคฺคฎฺฐาโน อตฺตโน ปุพฺพกมฺมํ สริตฺวา โสมนสฺสชาโต ปุพฺพจริตาปทานํ ปกาเสโนฺต  ติอาทิมาหฯ อนุตฺตานตฺถปทวณฺณนเมว กริสฺสามฯ</p>


<p> นฺติ ตสฺส ปทุมุตฺตรสฺส ภควโต สีลํ อสเงฺขยฺยํฯ</p>


<p>
‘‘นว โกฎิสหสฺสานิ, อสีติสตโกฎิโย;  
  
ปญฺญาสสตสหสฺสานิ, ฉตฺติํสา จ ปุนาปเรฯ  
</p>
  
<p>
‘‘เอเต สํวรวินยา, สมฺพุเทฺธน ปกาสิตา;  
  
เปยฺยาลมุเขน นิทฺทิฎฺฐา, สิกฺขาวินยสํวเร’’ติฯ (วิสุทฺธิ. ๑.๒๐; ปฎิ. ม. อฎฺฐ. ๑.๑.๓๗) –  
</p>
  
<p>เอวํ วุตฺตสิกฺขาปทานิ ภิกฺขูนํ สาวกปญฺญตฺติวเสน วุตฺตานิฯ ภควโต ปน สีลํ   สํขาตุํ คเณตุํ  อสกฺกุเณยฺยนฺติ อโตฺถฯ  ยถา วชิรํ อินฺทนีลมณิเวฬุริยมณิผลิกมสารคลฺลาทีนิ รตนานิ วิชฺฌติ ฉิทฺทาวฉิทฺทํ กโรติ, เอวเมว ปทุมุตฺตรสฺส ภควโต โลกุตฺตรมคฺคสมาธิ ปฎิปกฺขปจฺจนีกธเมฺม วิชฺฌติ ภินฺทติ สมุจฺฉินฺทตีติ อโตฺถฯ  ตสฺส พุทฺธสฺส จตฺตาริ สจฺจานิ สตฺตติํสโพธิปกฺขิยธเมฺม สงฺขตาสงฺขตธเมฺม จ ชานิตุํ ปฎิวิชฺฌิตุํ สมตฺถํ สยมฺภูญาณสพฺพญฺญุตญฺญาณาทิญาณสมูหํ  อตีตานาคตปจฺจุปฺปนฺนาทิเภเทน สํขาวิรหิตนฺติ อโตฺถฯ ติ สํกิเลเสหิ วิมุตฺตตฺตา โสตาปตฺติผลาทิกา จตโสฺส วิมุตฺติโย อนุปมา อุปมารหิตา ‘‘อิมา วิย ภูตา’’ติ อุปเมตุํ น สกฺกาติ อโตฺถฯ เสสํ อุตฺตานตฺถเมวาติฯ</p>

</p>


<h3>๔. วงฺคีสเตฺถรอปทานวณฺณนา</h3>
<p>จตุตฺถาปทาเน ติอาทิกํ อายสฺมโต วงฺคีสเตฺถรสฺส อปทานํฯ อยมฺปิ ปุริมพุเทฺธสุ กตาธิกาโร ตตฺถ ตตฺถ ภเว วิวฎฺฎูปนิสฺสยานิ ปุญฺญานิ อุปจินโนฺต ปทุมุตฺตรสฺส ภควโต กาเล หํสวตีนคเร มหาโภคกุเล นิพฺพโตฺต วุทฺธิปฺปโตฺต ธมฺมํ โสตุํ  คจฺฉเนฺตหิ นครวาสีหิ สทฺธิํ วิหารํ คนฺตฺวา ธมฺมํ สุณโนฺต สตฺถารํ เอกภิกฺขุํ ปฎิภานวนฺตานํ อคฺคฎฺฐาเน ฐเปนฺตํ ทิสฺวา สตฺถุ อธิการกมฺมํ กตฺวา – ‘‘อหมฺปิ อนาคเต ปฎิภานวนฺตานํ อโคฺค ภเวยฺย’’นฺติ ปตฺถนํ กตฺวา สตฺถารา พฺยากโต ยาวชีวํ กุสลํ กตฺวา เทวมนุเสฺสสุ อุภยสมฺปตฺติโย อนุภวิตฺวา อิมสฺมิํ พุทฺธุปฺปาเท สาวตฺถิยํ พฺราหฺมณกุเล นิพฺพตฺติตฺวา มาตุ ปริพฺพาชิกาภาเวน อปรภาเค ปริพฺพาชโกติ ปากโฎ ติ จ ลทฺธนาโม ตโย เวเท อุคฺคณฺหิตฺวา ตโต อาจริยํ อาราเธตฺวา ฉวสีสชานนมนฺตํ นาม สิกฺขิตฺวา ฉวสีสํ นเขน อาโกเฎตฺวา – ‘‘อยํ สโตฺต อสุกโยนิยํ นิพฺพโตฺต’’ติ ชานาติฯ</p>


<p>พฺราหฺมณา ‘‘อยํ อมฺหากํ ชิวิกาย มโคฺค’’ติ วงฺคีสํ คเหตฺวา คามนิคมราชธานิโย วิจริํสุฯ วงฺคีโส ติวสฺสมตฺถเก มตานมฺปิ สีสํ อาหราเปตฺวา นเขน อาโกเฎตฺวา – ‘‘อยํ สโตฺต อสุกโยนิยํ นิพฺพโตฺต’’ติ วตฺวา มหาชนสฺส กงฺขาเจฺฉทนตฺถํ เต เต ชเน อาวาเหตฺวา อตฺตโน  อตฺตโน คติํ กถาเปติฯ เตน ตสฺมิํ มหาชโน  อภิปฺปสีทติฯ โส ตํ นิสฺสาย มหาชนสฺส หตฺถโต สตมฺปิ สหสฺสมฺปิ ลภติฯ พฺราหฺมณา วงฺคีสํ อาทาย ยถารุจิ วิจริํสุฯ วงฺคีโส สตฺถุ คุเณ สุตฺวา สตฺถารํ อุปสงฺกมิตุกาโม อโหสิฯ พฺราหฺมณา ‘‘สมโณ โคตโม มายาย ตํ อาวเฎฺฎสฺสตี’’ติ ปฎิกฺขิปิํสุฯ</p>


<p>วงฺคีโส เตสํ วจนํ อนาทิยิตฺวา, สตฺถุ สนฺติกํ คนฺตฺวา, ปฎิสนฺถารํ กตฺวา, เอกมนฺตํ นิสีทิฯ สตฺถา ตํ ปุจฺฉิ – ‘‘วงฺคีส, กิญฺจิ สิปฺปํ ชานาตี’’ติ? ‘‘อาม, โภ โคตม, ฉวสีสมนฺตํ นาเมกํ ชานามิ, เตน ติวสฺสมตฺถเก มตานมฺปิ สีสํ นเขน อาโกเฎตฺวา นิพฺพตฺตฎฺฐานํ ชานามี’’ติฯ อถ สตฺถา ตสฺส เอกํ นิรเย นิพฺพตฺตสฺส สีสํ, เอกํ มนุเสฺสสุ, เอกํ เทเวสุ, เอกํ ปรินิพฺพุตสฺส สีสํ อาหราเปตฺวา ทเสฺสสิฯ โส ปฐมสีสํ อาโกเฎตฺวา, ‘‘โภ โคตม, อยํ สโตฺต นิรเย นิพฺพโตฺต’’ติ อาหฯ สาธุ วงฺคีส, สุฎฺฐุ ตยา ทิฎฺฐํ, ‘‘อยํ สโตฺต กุหิํ นิพฺพโตฺต’’ติ ปุจฺฉิฯ ‘‘มนุสฺสโลเก’’ติฯ ‘‘อยํ กุหิ’’นฺติ? ‘‘เทวโลเก’’ติฯ ติณฺณนฺนมฺปิ นิพฺพตฺตฎฺฐานํ กเถสิฯ ปรินิพฺพุตสฺส ปน สีสํ นเขน อาโกเฎโนฺต เนว  อนฺตํ น โกฎิํ ปสฺสิฯ อถ นํ สตฺถา ‘‘น สโกฺกสิ, วงฺคีสา’’ติ ปุจฺฉิฯ ‘‘ปสฺสถ, โภ โคตม, อุปปริกฺขามิ ตาวาติ ปุนปฺปุนํ ปริวเตฺตตฺวาปิ พาหิรกมเนฺตน ขีณาสวสฺส สีสํ ชานิตุํ น สโกฺกติฯ อถสฺส มตฺถกโต เสโท มุจฺจิฯ โส ลชฺชิตฺวา ตุณฺหี อโหสิ’’ฯ อถ นํ สตฺถา ‘‘กิลมสิ, วงฺคีสา’’ติ อาหฯ ‘‘อาม, โภ โคตม, อิมสฺส นิพฺพตฺตฎฺฐานํ ชานิตุํ น สโกฺกมิฯ สเจ ตุเมฺห ชานาถ, กเถถา’’ติฯ ‘‘วงฺคีส, อหํ เอตมฺปิ ชานามิ, อิโต อุตฺตริปิ ชานามี’’ติ วตฺวา –</p>


<p>
‘‘จุติํ โย เวทิ สตฺตานํ, อุปปตฺติญฺจ สพฺพโส;  
  
อสตฺตํ สุคตํ พุทฺธํ, ตมหํ พฺรูมิ พฺราหฺมณํฯ  
</p>
  
<p>
‘‘ยสฺส คติํ น ชานนฺติ, เทวา คนฺธพฺพมานุสา;  
  
ขีณาสวํ อรหนฺตํ, ตมหํ พฺรูมิ พฺราหฺมณ’’นฺติฯ (ธ. ป. ๔๑๙-๔๒๐; สุ. นิ. ๖๔๘-๖๔๙) –  
</p>
  
<p>อิมา เทฺว คาถาโย อภาสิฯ โส เตน หิ, โภ โคตม, ตํ วิชฺชํ เม เทถาติ อปจิติํ ทเสฺสตฺวา สตฺถุ สนฺติเก นิสีทิฯ สตฺถา ‘‘อเมฺหหิ สมานลิงฺคสฺส เทมา’’ติ อาหฯ วงฺคีโส ‘‘ยํ กิญฺจิ กตฺวา มยา อิมํ มนฺตํ คเหตุํ วฎฺฎตี’’ติ พฺราหฺมเณ อุปคนฺตฺวา อาห – ‘‘ตุเมฺห มยิ  ปพฺพชเนฺต มา จินฺตยิตฺถ, อหํ มนฺตํ อุคฺคณฺหิตฺวา สกลชมฺพุทีเป เชฎฺฐโก ภวิสฺสามิ, ตุมฺหากมฺปิ เตน ภทฺทเมว ภวิสฺสตี’’ติ  โส มนฺตตฺถาย สตฺถุ สนฺติกํ อุปสงฺกมิตฺวา ปพฺพชฺชํ ยาจิฯ ตทา จ เถโร นิโคฺรธกโปฺป ภควโต สนฺติเก ฐิโต โหติ, ตํ ภควา อาณาเปสิ – ‘‘นิโคฺรธกปฺป, อิมํ ปพฺพาเชหี’’ติฯ เถโร สตฺถุ อาณาย ตํ ปพฺพาเชตฺวา ‘‘มนฺตปริวารํ ตาว อุคฺคณฺหาหี’’ติ ทฺวตฺติํสาการกมฺมฎฺฐานํ วิปสฺสนากมฺมฎฺฐานญฺจ อาจิกฺขิฯ โส ทฺวตฺติํสาการกมฺมฎฺฐานํ สชฺฌายโนฺตว วิปสฺสนาย กมฺมฎฺฐานํ ปฎฺฐเปสิฯ พฺราหฺมณา ตํ อุปสงฺกมิตฺวา – ‘‘กิํ, โภ วงฺคีส, สมณสฺส โคตมสฺส สนฺติเก สิปฺปํ อุคฺคหิต’’นฺติ ปุจฺฉิํสุฯ ‘‘อาม สิกฺขิตํ’’ฯ ‘‘เตน หิ เอหิ คมิสฺสามา’’ติฯ ‘‘กิํ สิปฺปสิกฺขเนน, คจฺฉถ ตุเมฺห น มยฺหํ ตุเมฺหหิ กตฺตพฺพกิจฺจ’’นฺติฯ พฺราหฺมณา ‘‘ตฺวมฺปิ ทานิ สมณสฺส โคตมสฺส วสํ อาปโนฺน, มายาย อาวฎฺฎิโต, กิํ มยํ ตว สนฺติเก กริสฺสามา’’ติ อาคตมเคฺคเนว ปกฺกมิํสุฯ วงฺคีโส วิปสฺสนํ วเฑฺฒตฺวา อรหตฺตํ สจฺฉากาสิฯ</p>


<p> เอวํ  เถโร อรหตฺตํ ปตฺวา อตฺตโน ปุพฺพกมฺมํ สริตฺวา โสมนสฺสชาโต ปุพฺพจริตาปทานํ ปกาเสโนฺต ติอาทิมาหฯ อนุตฺตานตฺถเมว วณฺณยิสฺสามฯ</p>


<p> ติ โส ปทุมุตฺตโร ภควา นีลปีตาทิฉพฺพณฺณปภาหิ รํสีหิ อนุรญฺชโนฺต ชลโนฺต โสภยมาโน วิโชฺชตมาโนติ อโตฺถฯ ติ ปทุมุตฺตรสูริโย อตฺตโน วจนสงฺขาเตน สูริยรํสิยา เวเนยฺยชนสงฺขาตปทุมานิ วิเสเสน โพเธโนฺต ปโพเธโนฺต อรหตฺตมคฺคาธิคเมน ผุลฺลิตานิ กโรตีติ อโตฺถฯ</p>


<p> ติ –</p>


<p>
‘‘อนฺตราเย จ นิยฺยาเน, พุทฺธเตฺต อาสวกฺขเย;  
  
เอเตสุ จตุฎฺฐาเนสุ, พุโทฺธ สุฎฺฐุ วิสารโท’’ติฯ –  
</p>
  
<p>เอวํ วุตฺตจตุเวสารชฺชญาเณหิ สมฺปโนฺน สมงฺคีภูโต สมนฺนาคโตติ อโตฺถฯ</p>


<p> ติ วาทีนํ ปณฺฑิตชนานํ อีโส ปธาโน ‘‘วาทีโส’’ติ วตฺตเพฺพ ท-การสฺส ค-การํ กตฺวา เอวํ วุตฺตนฺติ ทฎฺฐพฺพํฯ สกตฺถปรตฺถวาทํ สูทติ ปคฺฆราเปติ ปากฎํ กโรตีติ วาทิสูทโนฯ</p>


<p> ติ  ขนฺธมาราทโย ปญฺจมาเร มสติ ปรามสติ วิทฺธํเสตีติ มารมสโนฯ ติ โวหารปรมตฺถสงฺขาตํ  ทิฎฺฐิทสฺสนํ สูทติ ปคฺฆรํ ทีเปตีติ ทิฎฺฐิสูทโนฯ</p>


<p> นฺติ สกลสํสารสาคเร สนฺตานํ กิลมนฺตานํ โสตาปตฺติมคฺคาทิอธิคมาปเนน วิสฺสมภูมิ วิสฺสมฎฺฐานํ วูปสมนฎฺฐานนฺติ อโตฺถฯ</p>


<p> ติ ตโต ปเจฺจกพุทฺธสฺส สรีรทสฺสเนน อหํ วิหตารโมฺภ วินฎฺฐสารโมฺภ, วินฎฺฐมาโน นิมฺมโท หุตฺวา ปพฺพชฺชํ สํ สุฎฺฐุ ยาจิํ สํยาจิํ อาโรเจสินฺติ อโตฺถฯ เสสํ สุวิเญฺญยฺยเมวาติฯ</p>

</p>


<h3>๕. นนฺทกเตฺถรอปทานวณฺณนา</h3>
<p>ปญฺจมาปทาเน  ติอาทิกํ อายสฺมโต นนฺทกเตฺถรสฺส อปทานํฯ อยมฺปิ ปุริมพุเทฺธสุ กตาธิกาโรติอาทิ สพฺพํ ปาฐานุสาเรน สุวิเญฺญยฺยเมวาติฯ</p>

</p>


<h3>๖. กาฬุทายิเตฺถรอปทานวณฺณนา</h3>
<p>ฉฎฺฐาปทาเน ติอาทิกํ อายสฺมโต กาฬุทายิเตฺถรสฺส อปทานํฯ อยมฺปิ ปุริมพุเทฺธสุ กตาธิกาโร ตตฺถ ตตฺถ ภเว วิวฎฺฎูปนิสฺสยานิ ปุญฺญานิ อุปจินโนฺต ปทุมุตฺตรสฺส ภควโต กาเล หํสวตีนคเร กุลเคเห นิพฺพโตฺต วิญฺญุตํ ปโตฺต สตฺถุ ธมฺมเทสนํ สุณโนฺต สตฺถารํ เอกํ ภิกฺขุํ กุลปฺปสาทกานํ อคฺคฎฺฐาเน ฐเปนฺตํ ทิสฺวา ตชฺชํ อภินีหารกมฺมํ กตฺวา ตํ ฐานนฺตรํ ปเตฺถสิฯ สตฺถาปิ พฺยากาสิฯ โส ยาวชีวํ กุสลํ กตฺวา เทวมนุเสฺสสุ สํสรโนฺต อมฺหากํ โพธิสตฺตสฺส มาตุกุจฺฉิยํ ปฎิสนฺธิคฺคหณทิวเส เทวโลกโต จวิตฺวา กปิลวตฺถุสฺมิํเยว อมจฺจกุเล ปฎิสนฺธิํ คณฺหิฯ โพธิสเตฺตน สห เอกทิวเสเยว  ชาโต, ตํทิวสํเยว นํ ทุกูลจุมฺพฎเกน นิปชฺชาเปตฺวา โพธิสตฺตสฺส อุปฎฺฐานํ นยิํสุฯ โพธิสเตฺตน หิ สทฺธิํ โพธิรุโกฺข, ราหุลมาตา, จตฺตาโร นิธี , อาโรหนิยหตฺถี, กณฺฑโก, ฉโนฺน, กาฬุทายีติ อิเม สตฺต เอกทิวเส ชาตตฺตา สหชาตา นาม อเหสุํฯ อถสฺส นามคฺคหณทิวเส สกลนครสฺส อุทคฺคจิตฺตทิวเส ชาตตฺตา เตฺวว นามํ กริํสุฯ โถกํ กาฬธาตุกตฺตา ปน กาฬุทายีติ ปญฺญายิตฺถฯ โส โพธิสเตฺตน สทฺธิํ กุมารกีฬํ กีฬโนฺต วุทฺธิํ อคมาสิฯ</p>


<p>อปรภาเค โลกนาเถ มหาภินิกฺขมนํ นิกฺขมิตฺวา อนุกฺกเมน สพฺพญฺญุตํ ปตฺวา ปวตฺติตวรธมฺมจเกฺก ราชคหํ อุปนิสฺสาย เวฬุวเน วิหรเนฺต สุโทฺธทนมหาราชา ตํ ปวตฺติํ สุตฺวา ปุริสสหสฺสปริวารํ เอกํ อมจฺจํ ‘‘ปุตฺตํ เม อิธาเนหี’’ติ เปเสสิฯ โส สตฺถุ ธมฺมเทสนาเวลายํ สตฺถุ สนฺติกํ คนฺตฺวา ปริสปริยเนฺต ฐิโต ธมฺมํ สุตฺวา สปริวาโร  อรหตฺตํ ปาปุณิฯ อถ เน สตฺถา ‘‘เอถ, ภิกฺขโว’’ติ หตฺถํ ปสาเรสิฯ สเพฺพ ตํขณํเยว อิทฺธิมยปตฺตจีวรธรา วสฺสสฎฺฐิกเตฺถรา วิย อเหสุํฯ อรหตฺตปฺปตฺตโต ปฎฺฐาย อริยา นาม มชฺฌตฺตาว โหนฺติ, ตสฺมา รญฺญา เปสิตสาสนํ ทสพลสฺส นาโรเจสิฯ ราชา เนว คโต อาคจฺฉติ, น สาสนํ สุยฺยตีติ อปรมฺปิ อมจฺจํ ปุริสสหสฺสปริวารํ เปเสสิฯ ตสฺมิมฺปิ ตถา ปฎิปเนฺน อปรมฺปีติ เอเตน นเยน นวปุริสสหสฺสปริวาเร นว อมเจฺจ เปเสสิฯ สเพฺพ คนฺตฺวา อรหตฺตํ ปตฺวา ตุณฺหีภูตา อเหสุํฯ</p>


<p>อถ ราชา จิเนฺตสิ – ‘‘เอตฺตกา ชนา มยิ สิเนหาภาเวน ทสพลสฺส อิธาคมนตฺถาย น กิญฺจิ กถยิํสุ, อยํ โข ปน อุทายี ทสพเลน สมวโย สหปํสุกีฬิโก, มยิ จ สิเนหวา, อิมํ เปเสสฺสามี’’ติฯ อถ ตํ ปโกฺกสาเปตฺวา, ‘‘ตาต, ตฺวํ ปุริสสหสฺสปริวาโร คนฺตฺวา ทสพลํ อิธาเนหี’’ติ วตฺวา เปเสสิฯ โส ปน คจฺฉโนฺต ‘‘สจาหํ, เทว, ปพฺพชิตุํ ลภิสฺสามิ, เอวาหํ ภควนฺตํ อิธาเนสฺสามี’’ติ วตฺวา รญฺญา ‘‘ปพฺพชิโตปิ มม ปุตฺตํ ทเสฺสหี’’ติ วุโตฺต ราชคหํ คนฺตฺวา สตฺถุ ธมฺมเทสนาเวลาย ปริสปริยเนฺต ฐิโต ธมฺมํ สุตฺวา สปริวาโร อรหตฺตํ ปตฺวา เอหิภิกฺขุภาเว ปติฎฺฐาสิฯ โส อรหตฺตํ ปตฺวา – ‘‘น ตาวายํ ทสพลสฺส กุลนครํ คนฺตุํ กาโล, วสฺสเนฺต ปน อุปคเต ปพฺพเตสุ วนสเณฺฑสุ หริตติณสญฺฉนฺนาย ภูมิยา คมนกาโล ภวิสฺสตี’’ติ คมนกาลํ อาคเมโนฺต วสฺสเนฺต สมฺปเตฺต สตฺถุ กุลนครํ คนฺตุํ คมนวณฺณํ สํวเณฺณสิฯ วุตฺตเญฺจตํ เถรคาถาย (เถรคา. ๕๒๗-๕๓๐) –</p>


<p>
‘‘องฺคาริโน  
  
ทานิ ทุมา ภทเนฺต, ผเลสิโน ฉทนํ วิปฺปหาย;  
  
เต อจฺจิมโนฺตว ปภาสยนฺติ, สมโย มหาวีร ภาคี รสานํฯ  
</p>
  
<p>
‘‘ทุมานิ ผุลฺลานิ มโนรมานิ, สมนฺตโต สพฺพทิสา ปวนฺติ;  
  
ปตฺตํ ปหาย ผลมาสสานา, กาโล อิโต ปกฺกมนาย วีรฯ  
</p>
  
<p>
‘‘เนวาติสีตํ  
น ปนาติอุณฺหํ, สุขา อุตุ อทฺธนิยา ภทเนฺต;  
  
ปสฺสนฺตุ ตํ สากิยา โกฬิยา จ, ปจฺฉามุขํ โรหินิยํ ตรนฺตํฯ  
</p>
  
<p>
‘‘อาสาย กสเต เขตฺตํ, พีชํ อาสาย วปฺปติ;  
  
อาสาย วาณิชา ยนฺติ, สมุทฺทํ ธนหารกา;  
  
ยาย อาสาย ติฎฺฐามิ, สา เม อาสา สมิชฺฌตุฯ  
</p>
  
<p>
‘‘นาติสีตํ นาติอุณฺหํ, นาติทุพฺภิกฺขฉาตกํ;  
  
สทฺทลา หริตา ภูมิ, เอส กาโล มหามุนิฯ (อ. นิ. อฎฺฐ. ๑.๑.๒๒๕);  
</p>
  
<p>
‘‘ปุนปฺปุนเญฺจว วปนฺติ พีชํ, ปุนปฺปุนํ วสฺสติ เทวราชา;  
  
ปุนปฺปุนํ เขตฺตํ กสนฺติ กสฺสกา, ปุนปฺปุนํ ธญฺญมุเปติ รฎฺฐํฯ  
</p>
  
<p>
‘‘ปุนปฺปุนํ ยาจนกา จรนฺติ, ปุนปฺปุนํ ทานปตี ททนฺติ;  
  
ปุนปฺปุนํ ทานปตี ททิตฺวา, ปุนปฺปุนํ สคฺคมุเปนฺติ ฐานํฯ  
</p>
  
<p>
‘‘วีโร หเว สตฺตยุคํ ปุเนติ; ยสฺมิํ กุเล ชายติ ภูริปโญฺญ;  
  
มญฺญามหํ สกฺกติ เทวเทโว, ตยา หิ ชาโต มุนิ สจฺจนาโมฯ  
</p>
  
<p>
‘‘สุโทฺธทโน  
นาม ปิตา มเหสิโน, พุทฺธสฺส มาตา ปน มายนามา;  
  
ยา โพธิสตฺตํ ปริหริย กุจฺฉินา, กายสฺส เภทา ติทิวมฺหิ โมทติฯ  
</p>
  
<p>
‘‘สา  
โคตมี กาลกตา อิโต จุตา, ทิเพฺพหิ กาเมหิ สมงฺคิภูตา;  
  
สา โมทติ กามคุเณหิ ปญฺจหิ, ปริวาริตา เทวคเณหิ เตหิฯ  
</p>
  
<p>
‘‘พุทฺธสฺส  
ปุโตฺตมฺหิ อสยฺหสาหิโน, องฺคีรสสฺสปฺปฎิมสฺส ตาทิโน;  
  
ปิตุปิตา มยฺหํ ตุวํสิ สกฺก, ธเมฺมน เม โคตม อยฺยโกสี’’ติฯ (เถรคา. ๕๓๑-๕๓๖);  
</p>
  
<p>
‘‘อมฺพา ปนสา กปิฎฺฐา จ, ปุปฺผปลฺลวลงฺกตา;  
  
ธุวปฺผลานิ สวนฺติ, ขุทฺทามธุกกูปมา;  
  
เสวมาโน อุโภ ปเสฺส, คนฺตุกาโล มหายสฺสฯ  
</p>
  
<p>
‘‘ชมฺพู สุมธุรา นีปา, มธุคณฺฑิทิวปฺผลา;  
  
ตา อุโภสุ ปโชฺชตนฺติ, คนฺตุกาโล มหายสฯ  
</p>
  
<p>
‘‘ติณฺฑุกานิ ปิยาลานิ, โสณฺณวณฺณา มโนรมา;  
  
ขุทฺทกปฺปผลา นิจฺจํ, คนฺตุกาโล มหายสฯ  
</p>
  
<p>
‘‘กทลี ปญฺจโมจฺจิ จ, สุปกฺกผลภูสิตา;  
  
อุโภปเสฺสสุ ลมฺพนฺติ, คนฺตุกาโล มหายสฯ  
</p>
  
<p>
‘‘มธุปฺผลธรา นิจฺจํ, โมรรุกฺขา มโนรมา;  
  
ขุทฺทกปฺปผลา นิจฺจํ, คนฺตุกาโล มหายสฯ  
</p>
  
<p>
‘‘หินฺตาลตาลปนฺตี จ, รชตกฺขโนฺธว โชตเร;  
  
สุปกฺกผลสญฺฉนฺนา, ขุทฺทกปฺปา มธุสฺสวา;  
  
ผลานิ ตานิ ขาทเนฺต, คนฺตุกาโล มหายสฯ  
</p>
  
<p>
‘‘อุทุมฺพรารุณาวณฺณา  
, สทาสุมธุรปฺผลา;  
  
อุโภปเสฺสสุ ลมฺพนฺติ, คนฺตุกาโล มหายสฯ  
</p>
  
<p>
‘‘อิตฺถมฺภูตา  
อเนกา เต, นานาผลธรา ทุมา;  
  
อุโภปเสฺสสุ ลมฺพนฺติ, คนฺตุกาโล มหายสฯ  
</p>
  
<p>
‘‘จมฺปกา สลฬา นาคา, สุคนฺธา มาลุเตริตา;  
  
สุปุปฺผิตคฺคา โชตนฺติ, สุคเนฺธนาภิปูชยุํ;  
  
สาทรา วินตาเนว, คนฺตุกาโล มหายสฯ  
</p>
  
<p>
‘‘ปุนฺนาคา คิริปุนฺนาคา, ปุปฺผิตา ธรณีรุหา;  
  
สุปุปฺผิตคฺคา โชตนฺติ, สุคเนฺธนาภิปูชยุํ;  
  
สาทรา วินตุคฺคคฺคา, คนฺตุกาโล มหายสฯ  
</p>
  
<p>
‘‘อโสกา  
โกวิฬารา จ, โสมนสฺสกรา วรา;  
  
สุคนฺธา กณฺณิกา พนฺธา, รตฺตวเณฺณหิ ภูสิตา;  
  
สาทรา วินตุคฺคคฺคา, สมโย เต มหายสฯ  
</p>
  
<p>
‘‘กณฺณิการา ผุลฺลิตา นิจฺจํ, โสวณฺณรํสิโชตกา;  
  
ทิพฺพคนฺธา ปวายนฺติ, ทิสา สพฺพานิ โสภยํ;  
  
สาทรา วินตาเนว, สมโย เต มหายสฯ  
</p>
  
<p>
‘‘สุปตฺตา คนฺธสมฺปนฺนา, เกตกี ธนุเกตกี;  
  
สุคนฺธา สมฺปวายนฺติ, ทิสา สพฺพาภิคนฺธิโน;  
  
สาทรา ปูชยนฺตาว, สมโย เต มหายสฯ  
</p>
  
<p>
‘‘มลฺลิกา ชาติสุมนา, สุคนฺธา ขุทฺทมลฺลิกา;  
  
ทิสา สพฺพา ปวายนฺติ, อุโภ มเคฺค ปโสภยํ;  
  
สาทรา เต ปลมฺพนฺติ, สมโย เต มหายสฯ  
</p>
  
<p>
‘‘สินฺธุวารา สีตคนฺธา, สุคนฺธา มาลุเตริตา;  
  
ทิสา สพฺพาภิปูเชนฺตา, อุโภ มเคฺค ปโสภยํ;  
  
สาทรา วินตุคฺคคฺคา, สมโย เต มหายสฯ  
</p>
  
<p>
‘‘สีหา  
เกสรสีหา จ, จตุปฺปทนิเสวิตา;  
  
อจฺฉมฺภีตา สุราปาเน, มิคราชา ปตาปิโนฯ  
</p>
  
<p>
‘‘สีหนาเทน ปูเชนฺติ, สาทรา เต มิคาภิภู;  
  
มคฺคมฺหิ อุภโต วูฬฺหา, สมโย เต มหายสฯ  
</p>
  
<p>
‘‘พฺยคฺฆา  
สินฺธวา นกุลา, สาธุรูปา ภยานกา;  
  
อากาเส สมฺปตนฺตาว, นิพฺภีตา เยน เกนจิ;  
  
เตหิ เต สาทรา นตา, สมโย เต มหายสฯ  
</p>
  
<p>
‘‘ติธา ปภินฺนา ฉทฺทนฺตา, สุรูปา สุสฺสรา สุภา;  
  
สตฺตปฺปติฎฺฐิตงฺคา เต, อุโภ มเคฺคสุ กูชิโน;  
  
สาทรา หาสมานาว, สมโย เต มหายสฯ  
</p>
  
<p>
‘‘มิคา วราหา ปสทา, จิตฺราสาวยวา สุภา;  
  
อาโรหปริณาเหน, สุรูปา องฺคสํยุตา;  
  
อุโภ มเคฺค คายมานาว, สมโย เต มหายสฯ  
</p>
  
<p>
‘‘โคกณฺณา  
สรภา รุรู, อาโรหปริณาหิโน;  
  
สุรูปา องฺคสมฺปนฺนา, เสวมานาว อจฺฉรุํ;  
  
เสวมานา เตหิ ตทา, สมโย เต มหายสฯ  
</p>
  
<p>
‘‘ทีปี อจฺฉา ตรจฺฉา จ, ตุทรา วรุณา สทา;  
  
เต ทานิ สิกฺขิตา สเพฺพ, เมตฺตาย ตว ตาทิโน;  
  
เต ปจฺจเสวกา อทฺธา, สมโย เต มหายสฯ  
</p>
  
<p>
‘‘สสา สิงฺคาลา นกุลา, กลนฺทกาฬกา พหู;  
  
กสฺตุรา สูรา คนฺธา เต, เกวลา คายมานาวฯ  
</p>
  
สมโย เต มหายส;  
</p>
  
<p>
‘‘มยูรา  
นีลคีวา เต, สุสิขา สุภปกฺขิกา;  
  
สุปิญฺฉา เต สุนาทา จ, เวฬุริยมณิสนฺนิภา;  
  
นาทํ กโรนฺตา ปูเชนฺติ, กาโล เต ปิตุทสฺสเนฯ  
</p>
  
<p>
‘‘สุวณฺณจิตฺรหํสา จ, ชวหํสา วิหาจรา;  
  
เต สเพฺพ อาสยา ฉุทฺธา, ชินทสฺสนพฺยาวฎา;  
  
มธุรสฺสเรน กูชนฺติ, กาโล เต ปิตุทสฺสเนฯ  
</p>
  
<p>
‘‘หํสา โกญฺจา สุนทา เต, จกฺกวากา นทีจรา;  
  
พกา พลากา รุจิรา, ชลกากา สรกุกฺกุฎา;  
  
สาทราภินาทิโน เอเต, กาโล เต ปิตุทสฺสเนฯ  
</p>
  
<p>
‘‘จิตฺรา สุรูปา สุสฺสรา, สาฬิกา สุวตณฺฑิกา;  
  
รุกฺขคฺคา สมฺปตนฺตา เต, อุโภ มเคฺคสุ กูชิโน;  
  
เตสุ เตสุ นิกูชนฺติ, กาโล เต ปิตุทสฺสเนฯ  
</p>
  
<p>
‘‘โกกิลา  
สกลา จิตฺรา, สทา มญฺชุสฺสรา วรา;  
  
วิมฺหาปิตา เต ชนตํ, สทฺธิมิตฺตาทิเก สุรา;  
  
สเรหิ ปูชยนฺตาว, กาโล เต ปิตุทสฺสเนฯ  
</p>
  
<p>
‘‘ภิงฺกา กุรรา สารา, ปูริตา กานเน สทา;  
  
นินฺนาทยนฺตา ปวนํ, อญฺญมญฺญสมงฺคิโน;  
  
คายมานา สเรเนว, กาโล เต ปิตุทสฺสเนฯ  
</p>
  
<p>
‘‘ติตฺติรา  
สุสรา สารา, สุสรา วนกุกฺกุฎา;  
  
มญฺชุสฺสรา รามเณยฺยา, กาโล เต ปิตุทสฺสเนฯ  
</p>
  
<p>
‘‘เสตวาลุกสญฺฉนฺนา, สุปติตฺถา มโนรมา;  
  
มธุโรทกสมฺปุณฺณา, สรา โชตนฺติ เต สทา;  
  
ตตฺถ นฺหตฺวา ปิวิตฺวา จ, สมโย เต ญาติทสฺสเนฯ  
</p>
  
<p>
‘‘กุมฺภีรามกรากิณฺณา  
, วลยา มุญฺชโรหิตา;  
  
มจฺฉกจฺฉปพฺยาวิทฺธา, สรา สีโตทกา สุภา;  
</p>
  
ตตฺถ นฺหตฺวา ปิวิตฺวา จ, สมโย เต ญาติทสฺสเนฯ  
</p>
  
<p>
‘‘นีลุปฺปลสมากิณฺณา, ตถา รตฺตุปฺปเลหิ จ;  
  
กุมุทุปฺปลสํกิณฺณา, สรา โสภนฺติเนกธา;  
  
ตตฺถ สีตลกา โตยา, สมโย เต ญาติทสฺสเนฯ  
</p>
  
<p>
‘‘ปุณฺฑรีเกหิ สญฺฉนฺนา, ปทุเมหิ สโมหตา;  
  
อุโภ มเคฺคสุ โสภนฺติ, โปกฺขรโญฺญ ตหิํ ตหิํ;  
  
ตโตฺถทกานิ นฺหายนฺติ, สมโย เต ญาติทสฺสเนฯ  
</p>
  
<p>
‘‘เสตปุลินสํกิณฺณา, สุปติตฺถา มโนรมา;  
  
สีโตทกมโหเฆหิ, สมฺปุณฺณา ตา นที สุภา;  
  
อุโภ มเคฺคหิ สนฺทนฺติ, สมโย เต ญาติทสฺสเนฯ  
</p>
  
<p>
‘‘มคฺคสฺส อุภโตปเสฺส, คามนิคมสมากุลา;  
  
สทฺธา ปสนฺนา ชนตา, รตนตฺตยมามกา;  
  
เตสํ สมฺปุณฺณสงฺกโปฺป, สมโย เต ญาติทสฺสเนฯ  
</p>
  
<p>
‘‘เตสุ เตสุ ปเทเสสุ, เทวา มานุสฺสกา อุโภ;  
  
คนฺธมาลาภิปูเชนฺติ, สมโย เต ญาติทสฺสเน’’ติฯ  
</p>
  
<p>เอวํ  เถโร สฎฺฐิมตฺตาหิ คาถาหิ สตฺถุ คมนวณฺณํ สํวเณฺณสิฯ อถ โข ภควา ‘‘กาฬุทายี มม คมนํ ปเตฺถติ, ปูเรสฺสามิสฺส สงฺกปฺป’’นฺติ ตตฺถ คมเน พหูนํ วิเสสาธิคมํ ทิสฺวา วีสติสหสฺสขีณาสวปริวุโต ราชคหโต อตุริตจาริกาวเสน วุตฺตปฺปการผลาผเล อนุภวโนฺต ทฺวิปทจตุปฺปทาทิสมูหานํ เสวนปูชาย ปูชิยมาโน วุตฺตปฺปการสุคนฺธปุปฺผคเนฺธหิ คนฺธิยมาโน คามนิคมวาสีนํ สงฺคหํ กุรุมาโน กปิลวตฺถุคามิมคฺคํ  ปฎิปชฺชิฯ เถโร อิทฺธิยา กปิลวตฺถุํ คนฺตฺวา รโญฺญ ปุรโต อากาเส ฐิโต อทิฎฺฐปุพฺพํ เวสํ ทิสฺวา, รญฺญา – ‘‘โกสิ ตฺว’’นฺติ  ปุจฺฉิโต ‘‘สเจ อมจฺจปุตฺตํ ตยา ภควโต สนฺติเก เปสิตํ น ชานาสิ, เอวํ ชานาหี’’ติ วทโนฺต –</p>


<p>
‘‘พุทฺธสฺส ปุโตฺตมฺหิ อสยฺหสาหิโน, องฺคีรสสฺสปฺปฎิมสฺส ตาทิโน;  
  
ปิตุปิตา มยฺหํ ตุวํสิ สกฺก, ธเมฺมน เม โคตม อยฺยโกสี’’ติฯ (เถรคา. ๕๓๖) – คาถมาห;  
</p>
  
<p>ตตฺถ ติ สพฺพญฺญุพุทฺธสฺส อุเร วายามชนิตาหิ ธมฺมเทสนาหิ ชาตตาย โอรสปุโตฺต อมฺหิฯ ติ อภิสโมฺพธิโต ปุเพฺพ ฐเปตฺวา มหาโพธิสตฺตํ อเญฺญหิ สหิตุํ อสกฺกุเณยฺยตฺตา อสยฺหสฺส สกลโพธิสมฺภารสฺส, มหากรุณากรสฺส จ สหนโต ตโต ปรมฺปิ อเญฺญหิ สหิตุํ อภิภวิตุํ อสกฺกุเณยฺยตฺตา อสยฺหานํ ปญฺจนฺนํ มารานํ สหนโต อภิภวนโต อาสยานุสยจริตาธิมุตฺติอาทิวิภาคาวโพเธน ยถารหํ เวเนยฺยานํ ทิฎฺฐธมฺมิกสมฺปรายิกปรมเตฺถหิ อนุสาสนีสงฺขาตสฺส อเญฺญหิ อสยฺหสฺส พุทฺธกิจฺจสฺส สหนโต ตตฺถ วา สาธุการีภาวโต อสยฺหสาหิโนฯ ติ องฺคีกตสีลาทิสมฺปตฺติกสฺสฯ ‘‘องฺคมเงฺคหิ นิจฺฉรณกโอภาสสฺสา’’ติ อปเรฯ เกจิ ปน ‘‘องฺคีรโส สิทฺธโตฺถติ อิมานิ เทฺว นามานิ ปิตราเยว คหิตานี’’ติ วทนฺติฯ ติ อนุปมสฺส อิฎฺฐาทีสุ ตาทิลขณสมฺปตฺติยา ตาทิโนฯ ติ อริยชาติวเสน มยฺหํ ปิตุ สมฺมาสมฺพุทฺธสฺส โลกโวหารวเสน ตฺวํ ปิตา  อสิฯ ติ วํเสน ราชานํ อาลปติฯ ติ สภาเวน อริยชาติโลกิยชาตีหิ ทฺวินฺนํ ชาตีนํ สภาวสโมธาเนนฯ ติ โคเตฺตน ราชานํ อาลปติฯ ติ ปิตามโห อโหสิฯ เอตฺถ จ ‘‘พุทฺธสฺส ปุโตฺตมฺหี’’ติอาทิํ วทโนฺต เถโร อญฺญํ พฺยากาสิฯ</p>


<p>เอวํ  ปน อตฺตานํ ชานาเปตฺวา หฎฺฐตุเฎฺฐน รญฺญา มหารเห ปลฺลเงฺก นิสีทาเปตฺวา อตฺตโน ปฎิยาทิตสฺส นานคฺครสโภชนสฺส ปตฺตํ ปูเรตฺวา ปเตฺต ทิเนฺน คมนาการํ ทเสฺสสิฯ ‘‘กสฺมา คนฺตุกามตฺถ, ภุญฺชถา’’ติ วุเตฺต, สตฺถุ สนฺติกํ คนฺตฺวา ภุญฺชิสฺสามีติฯ กหํ ปน สตฺถาติ? วีสติสหสฺสภิกฺขุปริวาโร ตุมฺหากํ ทสฺสนตฺถาย มคฺคํ ปฎิปโนฺนติฯ ตุเมฺห อิมํ ปิณฺฑปาตํ ภุญฺชถ, อญฺญํ ภควโต หรถฯ ยาว จ มม ปุโตฺต อิมํ นครํ ปาปุณาติ, ตาวสฺส อิโตเยว ปิณฺฑปาตํ หรถาติฯ เถโร ภตฺตกิจฺจํ กตฺวา รโญฺญ จ ปริสาย จ ธมฺมํ เทเสตฺวา สตฺถุ อาคมนโต ปุเรตรเมว ราชนิเวสนํ รตนตฺตยคุเณสุ อภิปฺปสนฺนํ กโรโนฺต สเพฺพสํ ปสฺสนฺตานํเยว สตฺถุ อาหริตพฺพภตฺตปุณฺณํ ปตฺตํ อากาเส วิสฺสเชฺชตฺวา สยมฺปิ เวหาสํ อพฺภุคฺคนฺตฺวา  ปิณฺฑปาตํ อุปเนตฺวา สตฺถุ หเตฺถ ฐเปสิฯ สตฺถาปิ ตํ ปิณฺฑปาตํ ปริภุญฺชิฯ เอวํ สฎฺฐิโยชนํ มคฺคํ ทิวเส ทิวเส โยชนํ คจฺฉนฺตสฺส ภควโต ราชเคหโต ภตฺตํ อาหริตฺวา อทาสิฯ ภควา กเมน กปิลวตฺถุนครํ ปตฺวา ปุนทิวเส ราชวีถิยํ ปิณฺฑาย จรติฯ ตํ สุตฺวา สุโทฺธทนมหาราชา ตตฺถ คนฺตฺวา, ‘‘มา เอวํ กตฺตพฺพํ มญฺญิ, นยิทํ ราชวํสปฺปเวณี’’ติฯ ‘‘อยํ ตุมฺหากํ, มหาราช, วํโส, อีทิโส อมฺหากํ ปน พุทฺธวํโส’’ติ วตฺวา –</p>


<p>
‘‘อุตฺติเฎฺฐ นปฺปมเชฺชยฺย, ธมฺมํ สุจริตํ จเร;  
  
ธมฺมจารี สุขํ เสติ, อสฺมิํ โลเก ปรมฺหิ จฯ  
</p>
  
<p>
‘‘ธมฺมํ จเร สุจริตํ, น นํ ทุจฺจริตํ จเร;  
  
ธมฺมจารี สุขํ เสติ, อสฺมิํ โลเก ปรมฺหิ จา’’ติฯ (ธ. ป. ๑๖๘-๑๖๙) –  
</p>
  
<p>ธมฺมํ เทเสสิฯ ราชา โสตาปตฺติผเล ปติฎฺฐหิฯ ตโต ราชา พุทฺธปฺปมุขํ ภิกฺขุสงฺฆํ นิมเนฺตตฺวา สกมนฺทิเร โภเชตฺวา สมฺปวาเรตฺวา โภชนาวสาเน ชาตกํ (ชา. ๑.๑๐.๙๒ อาทโย) สุตฺวา สปริโส อนาคามิผเล ปติฎฺฐหิฯ อปรภาเค เสตจฺฉตฺตสฺส เหฎฺฐา นิปโนฺนว อรหตฺตํ ปตฺวา ปรินิพฺพายิฯ</p>


<p>ตโต ภควา ราหุลมาตุยา พิมฺพาเทวิยา ปาสาทํ คนฺตฺวา ตสฺสา ธมฺมํ  เทเสตฺวา โสกํ วิโนเทตฺวา ชาตกเทสนาย (ชา. ๑.๑๔.๑๘ อาทโย) ปสาทํ ชเนตฺวา นิโคฺรธารามํ อคมาสิฯ อถ พิมฺพาเทวี ปุตฺตํ ราหุลกุมารํ อาห – ‘‘คจฺฉ, ตว ปิตุ สนฺตกํ ธนํ ยาจาหี’’ติฯ กุมาโร ‘‘ทายชฺชํ , เม สมณ, เทหี’’ติ วตฺวา ภควนฺตํ อนุพนฺธิตฺวา, ‘‘สุขา, เต สมณ, ฉายา’’ติ วทโนฺต คจฺฉติฯ ตํ ภควา นิโคฺรธารามํ เนตฺวา ‘‘โลกุตรทายชฺชํ คณฺหาหี’’ติ วตฺวา ปพฺพาเชสิฯ อถ ภควา อริยคณมเชฺฌ นิสิโนฺน ‘‘เอตทคฺคํ, ภิกฺขเว, มม สาวกานํ ภิกฺขูนํ กุลปฺปสาทกานํ ยทิทํ กาฬุทายี’’ติ (อ. นิ. ๑.๒๑๙, ๒๒๕) เถรํ เอตทเคฺค ฐเปสิฯ</p>


<p> เถโร ปตฺตเอตทคฺคฎฺฐาโน อตฺตโน ปุพฺพกมฺมํ สริตฺวา โสมนสฺสชาโต ปุพฺพจริตาปทานํ  ปกาเสโนฺต ติอาทิคาถาโย อภาสิฯ ตตฺถ อนุตฺตานปทเมว วณฺณยิสฺสามฯ</p>


<p> ติ คุณญฺจ อคุณญฺจ คุณาคุณํ, วณฺณาวณฺณํ, กุสลากุสลํ วา ตํ ชานาตีติ คุณาคุณวิทูฯ ติ อเญฺญหิ กตคุณํ ชานาตีติ กตญฺญู, เอกทิวสมฺปิ ภตฺตทานาทินา กตูปการสฺส รชฺชมฺปิ ทาตุํ สมตฺถตฺตา กตญฺญูฯ ติ กตํ วินฺทติ อนุภวติ สมฺปฎิจฺฉตีติ กตเวทีฯ ติ สพฺพสเตฺต นิพฺพานปเวสนุปาเย กุสลปเถ มเคฺค ธมฺมเทสนาย โยเชติ สมฺปโยเชติ ปติฎฺฐาเปตีติ อโตฺถฯ เสสํ อุตฺตานตฺถเมวฯ คมนวณฺณนคาถานมโตฺถ เถรคาถายํ วุโตฺตเยวาติฯ</p>

</p>


<h3>๗. อภยเตฺถรอปทานวณฺณนา</h3>
<p>สตฺตมาปทาเน ติอาทิกํ อายสฺมโต อภยเตฺถรสฺส อปทานํฯ อยมฺปิ ปุริมชินวเรสุ กตาธิกาโร ตตฺถ ตตฺถ ภเว วิปฎฺฎูปนิสฺสยานิ ปุญฺญานิ อุปจินโนฺต ปทุมุตฺตรสฺส ภควโต กาเล หํสวตีนคเร พฺราหฺมณกุเล นิพฺพโตฺตฯ โส วุทฺธิมนฺวาย เวทงฺคปารโค สกปรสมยกุสโล เอกทิวสํ สตฺถุ ธมฺมเทสนํ สุตฺวา ปสนฺนมานโส ภควนฺตํ คาถาหิ โถเมสิฯ โส ตตฺถ ยาวตายุกํ ฐตฺวา ปุญฺญานิ กตฺวา ตโต จุโต เทวโลเก นิพฺพโตฺต อปราปรํ สุคตีสุเยวํ  สํสรโนฺต อิมสฺมิํ พุทฺธุปฺปาเท ราชคเห พิมฺพิสารรโญฺญ ปุโตฺต หุตฺวา นิพฺพตฺติ, เตฺววสฺส นามํ กริํสุฯ โส วยปฺปโตฺต นิคเณฺฐหิ สทฺธิํ  วิสฺสาสิโก หุตฺวา จรโนฺต เอกทิวสํ นิคเณฺฐน นาฎปุเตฺตน สตฺถุ วาทาโรปนตฺถาย เปสิโต นิปุณปญฺหํ ปุจฺฉิตฺวา นิปุณพฺยากรณํ สุตฺวา ปสโนฺน สตฺถุ สนฺติเก ปพฺพชิตฺวา กมฺมฎฺฐานานุรูปํ ญาณํ เปเสตฺวา นจิรเสฺสว อรหตฺตํ ปาปุณิฯ</p>


<p> โส อรหตฺตํ ปตฺวา อตฺตโน ปุพฺพกมฺมํ สริตฺวา โสมนสฺสชาโต ปุพฺพจริตาปทานํ ปกาเสโนฺต ติอาทิมาหฯ ตํ สพฺพํ สุวิเญฺญยฺยเมวาติฯ</p>

</p>


<h3>๘. โลมสกงฺคิยเตฺถรอปทานวณฺณนา</h3>
<p>อฎฺฐมาปทาเน  ติอาทิกํ อายสฺมโต โลมสกงฺคิยเตฺถรสฺส อปทานํฯ อยมฺปิ ปุริมพุเทฺธสุ กตาธิกาโร ตตฺถ ตตฺถ ภเว วิวฎฺฎูปนิสฺสยานิ ปุญฺญานิ อุปจินโนฺต กสฺสปสฺส ภควโต กาเล พฺราหฺมณกุเล นิพฺพโตฺต สโทฺธ ปสโนฺน อโหสิฯ อปโร จนฺทโน นาม ตสฺส สหาโย จาสิฯ เต เทฺวปิ สตฺถุ สนฺติเก ธมฺมํ สุตฺวา ปสนฺนมานสา ปพฺพชิตฺวา ยาวชีวํ สีลํ รกฺขิตฺวา สุปริสุทฺธสีลา ตโต จุตา เทวโลเก นิพฺพตฺติตฺวา เอกํ พุทฺธนฺตรํ ทิพฺพสุขํ อนุภวิํสุฯ เตสุ อยํ อิมสฺมิํ พุทฺธุปฺปาเท สากิยกุเล นิพฺพตฺติตฺวา อปโร จนฺทโน เทวปุโตฺต หุตฺวา ตาวติํสภวเน นิพฺพตฺติฯ อถ โส สกฺยกุลปฺปสาทเกน กาฬุทายินา อาราธิเตน ภควตา สกฺยราชูนํ มานมทฺทนาย กตํ  (ชา. ๒.๒๒.๑๖๕๕ อาทโย) โปกฺขรวสฺสอิทฺธิปาฎิหาริยํ ทิสฺวา ปสนฺนมานโส ปพฺพชิตฺวา มชฺฌิมนิกาเย วุตฺตํ สุตฺตนฺตเทสนํ สุตฺวา อรญฺญวาสํ วสโนฺต ภเทฺทกรตฺตสุตฺตนฺตเทสนานุสาสนํ (ม. นิ. ๓.๒๘๖ อาทโย) สริตฺวา ตทนุสาเรน ญาณํ เปเสตฺวา กมฺมฎฺฐานํ มนสิ กริตฺวา อรหตฺตํ ปาปุณิฯ</p>


<p> อรหตฺตํ  ปตฺวา อตฺตโน ปุพฺพกมฺมํ สริตฺวา สญฺชาตโสมนโสฺส ปุพฺพจริตาปทานํ ปกาเสโนฺต ติอาทิมาหฯ ตตฺถ กโปฺป ตาว จตุพฺพิโธ – สารกโปฺป, วรกโปฺป, มณฺฑกโปฺป, ภทฺทกโปฺปติฯ เตสุ ยสฺมิํ กเปฺป เอโก พุโทฺธ อุปฺปชฺชติ, อยํ  นามฯ ยสฺมิํ เทฺว วา ตโย วา พุทฺธา อุปฺปชฺชนฺติ, อยํ  นามฯ ยสฺมิํ จตฺตาโร พุทฺธา อุปฺปชฺชนฺติ, อยํ  นามฯ ยสฺมิํ ปญฺจ พุทฺธา อุปฺปชฺชนฺติ, อยํ  นามฯ อญฺญตฺถ ปน –</p>


<p>
‘‘สารกโปฺป  
มณฺฑกโปฺป, สารมณฺฑกโปฺป ตถา;  
  
วรกโปฺป ภทฺทกโปฺป, กปฺปา ปญฺจวิธา สิยุํฯ  
</p>
  
<p>
‘‘เอโก เทฺว ตโย จตฺตาโร, ปญฺจ พุทฺธา ยถากฺกมํ;  
  
เอเตสุ ปญฺจกเปฺปสุ, อุปฺปชฺชนฺติ วินายกา’’ติฯ –  
</p>
  
<p>เอวํ  ปญฺจ กปฺปา วุตฺตาฯ เตสุ อยํ กโปฺป ‘‘กกุสโนฺธ โกณาคมโน กสฺสโป โคตโม เมเตฺตโยฺย’’ติ ปญฺจพุทฺธปฎิมณฺฑิตตฺตา ภทฺทกโปฺป นาม ชาโตฯ</p>


<p>ตสฺมา อิมสฺมิํ ภทฺทกปฺปมฺหิ กสฺสโป นายโก อุปฺปชฺชีติ สมฺพโนฺธฯ เสสํ อุตฺตานตฺถเมวาติฯ</p>

</p>


<h3>๙. วนวจฺฉเตฺถรอปทานวณฺณนา</h3>
<p>นวมาปทาเน ติอาทิกํ อายสฺมโต วนวจฺฉเตฺถรสฺส อปทานํฯ อยมฺปิ ปุริมพุเทฺธสุ กตาธิกาโร ตตฺถ ตตฺถ ภเว วิวฎฺฎูปนิสฺสยานิ ปุญฺญานิ อุปจินโนฺต กสฺสปสฺส ภควโต กาเล กุลเคเห นิพฺพโตฺต วิญฺญุตํ ปตฺวา สตฺถุ ธมฺมเทสนํ สุตฺวา สทฺธาชาโต ปพฺพชิตฺวา ปริสุทฺธํ พฺรหฺมจริยํ จริตฺวา ตโต จุโต เทวโลเก นิพฺพโตฺต, ตโต จุโต อรญฺญายตเน ภิกฺขูนํ สมีเป กโปตโยนิยํ นิพฺพโตฺตฯ เตสุ เมตฺตจิโตฺต ธมฺมํ สุตฺวา ตโต จุโต เทวมนุเสฺสสุ สํสรโนฺต อิมสฺมิํ พุทฺธุปฺปาเท กปิลวตฺถุสฺมิํ พฺราหฺมณกุเล นิพฺพตฺติฯ ตสฺส มาตุกุจฺฉิคตกาเลเยว มาตุ โทหโฬ อุทปาทิ วเน วสิตุํ วเน วิชายิตุํ ฯ ตโต อิจฺฉานุรูปวเสน วเน วสนฺติยา คพฺภวุฎฺฐานํ อโหสิฯ คพฺภโต นิกฺขนฺตญฺจ นํ กาสาวขเณฺฑน ปฎิคฺคเหสุํฯ ตทา โพธิสตฺตสฺส อุปฺปนฺนกาโล, ราชา ตํ กุมารํ อาหราเปตฺวา สเหว โปเสสิฯ อถ โพธิสโตฺต มหาภินิกฺขมนํ นิกฺขมิตฺวา ปพฺพชิตฺวา ฉพฺพสานิ ทุกฺกรการิกํ กตฺวา พุเทฺธ ชาเต โส มหากสฺสปสฺส สนฺติกํ คนฺตฺวา ตโสฺสวาเท ปสโนฺน ตสฺส สนฺติกา พุทฺธุปฺปาทภาวํ สุตฺวา สตฺถุ สนฺติกํ คนฺตฺวา ธมฺมํ สุตฺวา ปพฺพชิตฺวา นจิรเสฺสว ฉฬภิโญฺญ อรหา อโหสิฯ</p>


<p> โส อรหตฺตํ ปตฺวา อตฺตโน ปุพฺพกมฺมํ สริตฺวา โสมนสฺสชาโต ปุพฺพจริตาปทานํ ปกาเสโนฺต ติอาทิมาหฯ ตตฺถ ติ เอตฺถ พฺราหฺมณานํ พนฺธุ ญาตโกติ พฺราหฺมณพนฺธูติ วตฺตเพฺพ คาถาพนฺธสุขตฺถํ ‘‘พฺรหฺมพนฺธู’’ติ  วุตฺตนฺติ เวทิตพฺพํฯ โลกตฺตยพฺยาปกยสตฺตา มหายโสฯ เสสํ สพฺพํ สุวิเญฺญยฺยเมวาติฯ</p>

</p>


<h3>๑๐. จูฬสุคนฺธเตฺถรอปทานวณฺณนา</h3>
<p>ทสมาปทาเน  ติอาทิกํ อายสฺมโต สุคนฺธเตฺถรสฺส อปทานํฯ อยมฺปิ ปุริมพุเทฺธสุ กตาธิกาโร ตตฺถ ตตฺถ ภเว วิวฎฺฎูปนิสฺสยานิ ปุญฺญานิ อุปจินโนฺต กสฺสปสมฺมาสมฺพุทฺธกาเล พาราณสิยํ วิภวสมฺปเนฺน กุเล นิพฺพโตฺต วิญฺญุตํ ปตฺวา สตฺถุ สนฺติเก ธมฺมํ สุตฺวา สพฺพทา นมสฺสมาโน มหาทานํ ททมาโน มาสสฺส สตฺตกฺขตฺตุํ ภควโต คนฺธกุฎิยา จตุชฺชาติคเนฺธน วิลิเมฺปสิฯ ‘‘มม นิพฺพตฺตนิพฺพตฺตฎฺฐาเน สรีรโต สุคนฺธคโนฺธ นิพฺพตฺตตู’’ติ ปตฺถนํ อกาสิฯ ภควา ตํ พฺยากาสิฯ โส ยาวตายุกํ ฐตฺวา ปุญฺญานิ กโรโนฺต ตโต จุโต เทวโลเก นิพฺพโตฺต กามาวจรโลกํ สรีรคเนฺธน สุคนฺธํ กุรุมาโน ติ ปากโฎ อโหสิฯ โส เทวโลกสมฺปตฺติโย อนุภวิตฺวา ตโต จุโต อิมสฺมิํ พุทฺธุปฺปาเท มหาโภคกุเล  นิพฺพตฺติ, ตสฺส มาตุกุจฺฉิคตเสฺสว มาตุยา สรีรคเนฺธน สกลเคหํ สกลนครญฺจ สุคเนฺธน เอกคนฺธํ อโหสิ, ชาตกฺขเณ สกลํ สาวตฺถินครํ สุคนฺธกรณฺฑโก วิย อโหสิ, เตนสฺส ติ นามํ กริํสุฯ โส วุทฺธิํ อคมาสิฯ ตทา สตฺถา สาวตฺถิยํ ปตฺวา เชตวนมหาวิหารํ ปฎิคฺคเหสิ, ตํ ทิสฺวา ปสนฺนมานโส ภควโต สนฺติเก ปพฺพชิตฺวา นจิรเสฺสว สห ปฎิสมฺภิทาหิ อรหตฺตํ ปาปุณิฯ ตสฺส อุปฺปนฺนทิวสโต ปฎฺฐาย ยาว ปรินิพฺพานา เอตฺถนฺตเร นิปนฺนฎฺฐานาทีสุ สุคนฺธเมว วายิฯ เทวาปิ ทิพฺพจุณฺณทิพฺพคนฺธปุปฺผานิ โอกิรนฺติฯ</p>


<p> โสปิ เถโร อรหตฺตํ ปตฺวา อตฺตโน ปุพฺพกมฺมํ สริตฺวา โสมนสฺสชาโต ปุพฺพจริตาปทานํ ปกาเสโนฺต ติอาทิมาหฯ ตํ สพฺพํ เหฎฺฐา วุตฺตนยตฺตา อุตฺตานตฺถตฺตา จ สุวิเญฺญยฺยเมว, เกวลํ ปุญฺญนานตฺตํ นามนานตฺตญฺจ วิเสโสฯ</p>

</p>

</p>





