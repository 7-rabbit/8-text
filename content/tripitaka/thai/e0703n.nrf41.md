<h1>ทฺวิจตฺตาลีสติม ปริเจฺฉท</h1>
<h3>ฉ ราชโก</h3>
<ol>
<li>
สงฺฆติโสฺส  
ตโต อาสิ, อสิคฺคาโห มหีปติ;  
  
สาสนสฺส จ รฎฺฐสฺส, วุทฺธิกาโม นเย รโตฯ  
</li>
  
<li>
ฐานนฺตรํ ยถารหํ, ทตฺวา สงฺคณฺหิโส ชนํ;  
  
ตทา ขุทฺทกราชสฺส, โมคฺคลฺลาโน จมูปติฯ  
</li>
  
<li>
วสโนฺต โรหเณ สุตฺวา, สงฺฆติสฺสสฺส ราชตํ;  
  
ขนฺธวารํ สยุทฺธตฺถํ, มหาคเลฺล นิเวสยิฯ  
</li>
  
<li>
สงฺฆติโสฺส จ สุตฺวา ตํ, พลกายมเปสยิ;  
  
ยุชฺฌิตุํ เตน ตเชฺชสิ, โมคฺคลฺลาโน มหพฺพโลฯ  
</li>
  
<li>
ตโต หตฺถสฺสมาทาย, คนฺตฺวา รตฺติวิหารกํ;  
  
พลํ โส สนฺนิปาเตโนฺต, วาสํ ตเตฺถว กปฺปยิฯ  
</li>
  
<li>
ราชา สุตฺวา ปุนา’คนฺตฺวา, กทลฺลาทีนิวาตเก;  
  
ยุชฺฌิตฺวา ตํ ปลาเปตฺวา, เปเสตฺวา พลมตฺตโนฯ  
</li>
  
<li>
สยํ ปุรมุปาคญฺฉิ, โสปิ นฎฺฐํ สวาหินิํ;  
  
ปุน ปากติกํ กตฺวา, กเรเหรมุปาคมิฯ  
</li>
  
<li>
รโญฺญ เสนาปติ ปุตฺตํ, เปเสตฺวา โจรสนฺติกํ;  
  
เยน เกนจิ เลเสน, สยํ ทุกฺขิว ทุมฺมโนฯ  
</li>
  
<li>
อาตุโร วิย พาฬฺหํ โส, โหสิ มญฺจปรายโน;  
  
ราชา สุตฺวา ปวตฺติตํ, อุปสงฺกมฺม ตงฺขเณฯ  
</li>
  
<li>
มา ตฺวํ โสจิ กุมารสฺส, สมฺมาเนตฺวานุสาสิย;  
  
หนฺท ตฺวํ นครํ รกฺข, นเต สกฺกา มยา สหฯ  
</li>
  
<li>
ยุทฺธมณฺฑลมาคนฺตุํ, คิลานตฺตาติ โยชยิ;  
  
อุพฺพาสิเต ชเน สเพฺพ, วิจฺฉิเนฺน ราชโภชเนฯ  
</li>
  
<li>
มหาปาฬิมฺหิ สมฺปกฺกํ, รโญฺญ โภชนมาหรุํ;  
  
ราชา ทฺวิสฺวา’ติ นิพิโนฺน, ยาว มโนฺท น เหสฺสติฯ  
</li>
  
<li>
เอโกฺก  
ปีติ วิจิเนฺตตฺวา, ยุทฺธาย สมาสา’คมา;  
  
สทฺธิํ ปุเตฺตน อารุยฺห, หตฺถิํสนฺนทฺธวาหโนฯ  
</li>
  
<li>
โถเกเนว พเลนาคา, ปาจินติสฺสปพฺพตํ;  
  
เอวํ อุภยโต จูฬ-สงฺคาเม ปจฺจุปฎฺฐิเตฯ  
</li>
  
<li>
เสนาปติสมิตฺตทฺทุ, ยุทฺธมารภิ ปจฺฉโต;  
  
ปุโตฺต ทิสฺวา นรินฺทสฺส, ฆาเตสฺสามิ อิมํ อิติฯ  
</li>
  
<li>
อาห ราชา นิวาเรสิ, มา เต รุจฺจิ พลํ อิทํ;  
  
เนว สกฺกา’ธิวาเสตุํ, อติมนฺทํ หนิสฺสติฯ  
</li>
  
<li>
ทุวินฺนํ พลกายานํ, ราชามชฺฌคโต อหุ;  
  
ตโต เสนา ทฺวิธา’โหสิ, โจรเสนาปตีปติฯ  
</li>
  
<li>
รโญฺญ นาโค มธุกวฺห รุกฺขจฺฉายํ สมาวิสิ;  
  
ตทา ฉตฺตํ ปติตสฺส, สาขมาหจฺจ ภูมิยํฯ  
</li>
  
<li>
โจรสฺส เสนา ตํ ทิตฺวา, หริตฺวา สามิโน อทา;  
  
โส ตํ อุสฺสาปยิฉตฺตํ, ฐตฺวาปพฺพตมุทฺธนิฯ  
</li>
  
<li>
ตทา ราชพลํ ราชา, นุนเมโสติ จินฺติย;  
  
คนฺตฺวา ตํ ปริวาเรสิ, ราชา อาสิ ตเทกโกฯ  
</li>
  
<li>
หตฺถิกฺขนฺธา ตโทรุยฺห-ปุตฺตํ’มจฺจญฺจ โสหทํ;  
  
อุปาวิสิ สมีปมฺหิ, เมรุมชฺชรกานนํฯ  
</li>
  
<li>
โมคฺคลฺลาโน ตโต ลทฺธ-ชโย วาหนมาทิย;  
  
เสนาปติํจ มิตฺตทฺทุํ, ตสฺส ปุตฺตญฺจ ปาปินํฯ  
</li>
  
<li>
อุปาคมฺม ปุรํ ราชา, อาสี ลงฺกา ตลาธิโป;  
  
ตโต จิเนฺตสิ ชีวเนฺต, สตฺตุมฺหิ น สุขํ อิติฯ  
</li>
  
<li>
โส สุตฺวา ปุพฺพราชสฺส, ปุโตฺต เอตฺถาติ กุชฺฌิย;  
  
อาณาเปสิ จ ตสฺสา’สุ, หตฺถปาทานิ ฉินฺทิตุํฯ  
</li>
  
<li>
อุปกฺกมิ ตทา รญฺญา, อาณโตฺต ปุริโส ขเณ;  
  
ฉินฺทิตุํ หตฺถปาทํ โส, กุมาโร โรทิ ทุมฺมโนฯ  
</li>
  
<li>
ปูวขาทกหตฺถํ เม, ฉิเนฺทยฺยํ เจ ตทา อหํ;  
  
ขาทิสํ เตน ปูเวติ, หํ สุตฺวา ราชกมฺมิโกฯ  
</li>
  
<li>
โรทิตฺวา ปริเทวิตฺวา, ราชาณาย ทุขทฺทิโต;  
  
วามํ หตฺถญฺจ ปาทญฺจ, ตสฺส ฉินฺทิ นราธโมฯ  
</li>
  
<li>
เชฎฺฐติโสฺส  
ปลายิตฺวา, รโญฺญ ปุโตฺต’ปโร อคา;  
  
อญฺญโต มลยํ เทสํ, เมรุกนฺทรนามกํฯ  
</li>
  
<li>
ราชา’ถ สสุตา’มโจฺจ, คนฺตฺวา เวฬุวนํ รโห;  
  
โจทิโต ตตฺถ ภิกฺขูหิ, กาสาวานิ สมาทิยิฯ  
</li>
  
<li>
ภิกฺขุเวสํ คเหตฺวาน, โรหณํ คนฺตุมานโส;  
  
มณิหีรํ สมาคญฺฉิ, ตตฺรฐา ราชเสวกาฯ  
</li>
  
<li>
สญฺชานิตฺวา ตโยเปเต, เตสํ ปาเทวรุชฺฌิย;  
  
สาสนํ ตสฺส เปเสสุํ, ราชา สุตฺวา วิเสสโตฯ  
</li>
  
<li>
ตุโฎฺฐ อาณาปยิ คนฺตฺวา, สีฆมาทาย เตชเน;  
  
ตโต สีหคิริํเนตฺวา, ติสฺสงฺกํ นิรุปทฺทวํฯ  
</li>
  
<li>
สีสํ คณฺหถ ตเตฺถว, รโญฺญ จ ตนยสฺส จ;  
  
อมจฺจํ ปน ชีวนฺต-มาเนยฺยาถ มม’นฺติกํฯ  
</li>
  
<li>
มนุสฺสา เอวมาณตฺตา, เต คเหตฺวา ตโยชเน;  
  
เนตฺวา สีหคิริํกาตุํ, ยถาวุตฺตมุปกฺกมุํฯ  
</li>
  
<li>
ตโต ราชสุโต อาห, ปุริเส กมฺมการเก;  
  
สีสํ เม ปฐมํ เฉตฺวา, เทถ มยฺหํ สุขํ อิติฯ  
</li>
  
<li>
ราชโปสา ตถา’กาสุํ, ปจฺฉาฉินฺทิํสุ ราชิโน;  
  
สีสํ ปสฺสถ พาลานํ, กมฺมํ กมฺมวิทูชนาฯ  
</li>
  
<li>
เอวํ อนิจฺจา โภคาหิ, อธุวา อสยํวสี;  
  
ตตฺถ ลคฺคา กถํ นิจฺจํ, สุขํ โภ น คเวสถฯ  
</li>
  
<li>
รโญฺญ สาสนมาหํสุ, อมจฺจสฺส หิเตสิโน;  
  
ตํ สุตฺวาน หสิตฺวาน, อิทํ วจนมพฺรวิฯ  
</li>
  
<li>
ฉินฺนสีโส มยา ทิโฎฺฐ, มยิ ชีวติ สามิโก;  
  
ฐเปตฺวา หมฺปิ เสวามิ, อโห อญฺญญฺหิ สามิกํฯ  
</li>
  
<li>
อิธ ตํ มารยิตฺวาน, ฉายํ ตสฺส หริสฺสถ;  
  
อโห อญฺญาณกา ตุเมฺห, มเญฺญ อุมฺมตฺตกา อิติฯ  
</li>
  
<li>
อิติ วตฺวาน โส ปาเท, คเหตฺวา สามิโน สยิ;  
  
ตสฺส เต หรโณปายํ, อปสฺสนฺตา ยถา ตถาฯ  
</li>
  
<li>
ตสฺสาปิ สีสํ เฉตฺวาน, มจฺจา อาทาย ตีณิ’ปิ;  
  
รโญฺญ ทเสฺสตุมาหจฺจ, ราชา ตุสิตฺถ นิพฺภโยฯ  
</li>
  
<li>
ทุฎฺฐเสนา  
ปติสฺสา’ทา, ตโต มลยราชตํ;  
  
อสิคฺคาหกฐานมฺหิ, ตสฺส ปุตฺตํ ฐเปสิ จฯ  
</li>
  
<li>
ถูปตฺตยมฺปิ ฉาเทสิ, วเตฺถหิ อหเตหิ โส;  
  
ตถา ลงฺกาตเล สเพฺพ, ถูเปกาสิ มหุสฺสวํฯ  
</li>
  
<li>
เกสธาตุญฺจ นาถสฺส, ทาฐาธาตุํ ตเถว จ;  
  
มหาโพธิํ สสกฺกจฺจํ, มหาปูชาย สกฺกริฯ  
</li>
  
<li>
สพฺพํ เวสาขปูชาทิํ, จาริตฺตํนุคตํ อกา;  
  
ธมฺมกเมฺมน โสเธสิ, สพฺพํ สุคตสาสนํฯ  
</li>
  
<li>
ปิฎกานญฺจ สชฺฌายํ, มหาปูชาย การยิ;  
  
ลาภํ ทตฺวา ติเรเกน, ปูชยิตฺถ พหุสฺสุเตฯ  
</li>
  
<li>
ภิกฺขูนํ ทีปวาสีนํ, สเพฺพสํ จีวรํ อคา;  
  
อาวาเสสุ จ สเพฺพสุ, กถินํ อตฺถราปยิฯ  
</li>
  
<li>
ปฎิมาโย จ กาเรสิ, ชิณฺณญฺจ ปฎิสงฺขริ;  
  
โลณเกฺขตฺตญฺจ ปาทาสิ, สงฺฆสฺส ติสตาธิกํฯ  
</li>
  
<li>
การปิฎฺฐิมฺหิ กาเรสิ, โมคฺคลฺลาน วิหารกํ;  
  
วิหารา ปิฎฺฐิคามญฺจ, สคามํ วฎคามกํฯ  
</li>
  
<li>
ตถา เจติยเคหญฺจ’-กาสิ รกฺขวิหารเก;  
  
วิหารํ นํ พหุนฺนํ โส, โภคคาเม พหู อทาฯ  
</li>
  
<li>
เอวํ ปุญฺญานี โส’กาสิ, อปฺปเมยฺยานิ ภูมิโป;  
  
สมฺปตฺตีนมนิจตฺตํ, สรโนฺต ปุพฺพราชิโนฯ  
</li>
  
<li>
ตทา เกนจิ โทเสน, กุโทฺธมลยราชิโน;  
  
สริตฺวา ปุพฺพราชสฺส, กตํ เตน วิรูปกํฯ  
</li>
  
<li>
อุปาเยน คเหตฺวาน, หตฺถปาทญฺจ เฉทยิ;  
  
ตํ สุตฺวา โส อสิคฺคาโห, สปุโตฺต โรหณํคโตฯ  
</li>
  
<li>
วสโนฺต ตตฺถ โส กตฺวา, หเตฺถ ชนปทํ ลหุํ;  
  
เชฎฺฐสิสฺสมุปคญฺฉิ, นิลีนํ มลเย ฐิตํฯ  
</li>
  
<li>
สทฺธิํ เตนสฆาเตโนฺต, รฎฺฐํ ชนปทํ ขเณ;  
  
โทฬปพฺพตมาคมฺม, ขนฺธาวารํ นิเวสยิฯ  
</li>
  
<li>
ราชา สุตฺวาน ตํ สพฺพํ, สนฺนทฺธพลวาหโน;  
  
ขนฺธาวารํ นิเวเสสิ, คนฺตฺวา ตเสฺสว สนฺติกํฯ  
</li>
  
<li>
ตทา  
ปชฺชรโรเคน, มนุสฺสาราชิโน พหู;  
  
อุปทฺทุตา มตา อาสุํ, ตํ สุตฺวา โส อสิคฺคโหฯ  
</li>
  
<li>
ยุทฺธมารภิเวเคน, รโญฺญ เสนาติทุพฺพลา;  
  
ปภิชฺชิตฺวา ปลายิตฺถ, ราชาปจฺฉา ปลายิ โสฯ  
</li>
  
<li>
ทิสฺวา เอกากินํ ยนฺตํ, สีหปพฺพตสนฺติเก;  
  
อสิคฺคาโห มหาราชํ, มารยิตฺถ สปริสํฯ  
</li>
  
<li>
โอหีนํ ปจฺฉโต เชฎฺฐ-ติสฺสมฺปิ ปน มาริตุํ;  
  
สาสนํ ตสฺส เปเสสิ, เอหิ ราชา ภวาหีติฯ  
</li>
  
<li>
โส ตญฺญตฺวา ปลายิตฺวา, นิวโตฺต มลยํ อคา;  
  
กถญฺหิ ลทฺธํ กิเจฺฉน, รชฺชํโส เทติ เม อิติฯ  
</li>
  
<li>
เอวํ โข ทลฺลนามํ โส, โมคฺคลฺลานํ นริสฺสรํ;  
  
มาเรตฺวา ฉหิ วเสฺสหิ, สมฺปตฺตพลวาหโนฯ  
</li>
  
<li>
อถา’คนฺตฺวา อสิคฺคาโห, อนุราธปุรํ วรํ;  
  
ราชา หุตฺวา ปวเตฺตสิ, อาณาจกฺกํ มหีตเลฯ  
</li>
  
<li>
ส สิลาเมฆวณฺณโวฺห, สงฺฆํ โพธิญฺจ วนฺทิย;  
  
ถูปตฺตยญฺจ สกฺกาสิ, มหาปาฬิญฺจ วฑฺฒยิฯ  
</li>
  
<li>
ปายาสํ’ทาสิ สงฺฆสฺส, สปฺปิผาณิตสงฺขตํ;  
  
ฉาตเก อติกิจฺฉมฺหิ, ปริสฺสาวนเมว จฯ  
</li>
  
<li>
สพฺพทาเนน สงฺคณฺหี, กปณทฺธิวณิพฺพเก;  
  
ปูวมูลธนํจา’ทา, กุมารานํ มหาทโยฯ  
</li>
  
<li>
วิหาเร อภเย พุทฺธํ, ปูชยิตฺถ สีลามยํ;  
  
ชิณฺณญฺจ เคหํ ตสฺสา’กา, นานารตนจิตฺติกํฯ  
</li>
  
<li>
โกลวาปิญฺจ ทตฺวาน, อารกฺขตฺถํ ชินสฺส โส;  
  
ปูชํ สโพฺพปหาเรหิ, สพฺพกาลํ ปวตฺตยิฯ  
</li>
  
<li>
เอวํ ตสฺมิํ มหีปาเล, วสเนฺต ปุญฺญภาชเน;  
  
นายโก สิรินาคโวฺห, เชฎฺฐติสฺสสฺส มาตุโลฯ  
</li>
  
<li>
คนฺตฺวาน ปรตีรํ โส, อาทาย ทมิเฬ พหู;  
  
อาคนฺตฺวา อุตฺตรํ เทสํ, คณฺหิตุํ ตมุปกฺกมิฯ  
</li>
  
<li>
ราชาปิ สุตฺวา ตํ คนฺตฺวา, ยุชฺฌิตฺวา ราชมิตฺตเก;  
  
คาเม หนฺตฺวาน ตํ เตน, ทมิเฬ สทฺธิมาคเตฯ  
</li>
  
<li>
หตเสเส  
คเหตฺวาน, กตฺวา ปริภวํ พหุํ;  
  
อทาสิ ทาเส กตฺวาน, วิหาเรสุ ตหิํ ตหิํฯ  
</li>
  
<li>
เอวํสมฺปตฺตวิชเย, ปุรมาคมฺมภูมิเป;  
  
สพฺพํ รฎฺฐํ วิโสเธตฺวา, วสเนฺต อกุโต ภเยฯ  
</li>
  
<li>
ภิกฺขุโพธี สนาโม’ถ, วิหาเร อภยุตฺตเร;  
  
ทุสฺสีเล พหุเล ทิสฺวา, ปพฺพชฺชาย นโวปิ โสฯ  
</li>
  
<li>
ราชานมุปสงฺกมฺม, ธมฺมกมฺมมยาจถ;  
  
ราชา เต เนว กาเรสิ, ธมฺมกมฺมํ วิหารเกฯ  
</li>
  
<li>
ทุสฺสีลา นิหฎา เตน, สเพฺพ มนฺติย เอกโต;  
  
รโห ตํ มารยิตฺวาน, ตํ กมฺมํ ปฎิพาหยฺยุํฯ  
</li>
  
<li>
ราชา สุตฺวา ตทา กุโทฺธ, สเพฺพคณฺหิย เอกโต;  
  
อกา โปกฺขรณี ปาเล, ฉินฺนหเตฺถ สพนฺธเนฯ  
</li>
  
<li>
อเญฺญ ตตฺถ สตํ ภิกฺขู, ชมฺพุทีเป ขิปาปยิ;  
  
สรโนฺต ตสฺส อุสฺสาหํ, ปริโสเธสิ สาสนํฯ  
</li>
  
<li>
ภิกฺขู เถริยวาเท โส, กาตุํ เตหิ อุโปสถํ;  
  
อาราเธตฺวา ปฎิกฺขิโตฺต, ปกุปฺปิตฺวา อนาทโรฯ  
</li>
  
<li>
อโกฺกสิตฺวา จ ภาสิตฺวา, วาจาหิ ผรุสาหิ โส;  
  
ภิกฺขู เต อกฺขมาเปตฺวา, ทกฺขิณํ เทสมชฺฌคาฯ  
</li>
  
<li>
ตสฺส โส มหตา ผุโฎฺฐ, โรเคน มริสชฺชุกํ;  
  
เอวํ นวหิ วเสฺสหิ, ปริจฺจชิ มหีตลํฯ  
</li>
  
<li>
ตสฺส ปุโตฺต ตโต อคฺค-โพธิ นาโม กุมารโก;  
  
อาสิ ราชาสิริสงฺฆ-โพธินาเมน วิสุโตฯ  
</li>
  
<li>
กณิฎฺฐํ ภาตรํ มาณํ, โอปรเชฺช’ภิสญฺจิย;  
  
ตสฺสา’ทา ทกฺขิณํ เทสํ, สโยคฺคพลวาหนํฯ  
</li>
  
<li>
ราชา โส ปุพฺพราชูนํ, ปวตฺตํ น วินาสิย;  
  
รฎฺฐํ ธเมฺมน ปาเลสิ, สงฺฆญฺจ พหุมานยิฯ  
</li>
  
<li>
เชฎฺฐติโสฺส’ถ ตํ สพฺพํ, สุณิตฺวา มลเย ฐิโต;  
  
อริฎฺฐํ คิริมาคมฺม, สงฺคเหสิ มหาชนํฯ  
</li>
  
<li>
กตฺวา หตฺถคเต ปุพฺพ-ทกฺขิเณ สุสมานเส;  
  
กเมน ปุรมาคนฺตุ-มารภิตฺถ มหาพโลฯ  
</li>
  
<li>
ทาฐาสิว  
มมจฺจญฺจ, คเหตุํ ปจฺฉิมํ ทิสํ;  
  
เปสยิตฺวา สยํ คาเม, วสิตฺถ สิริปิฎฺฐิเกฯ  
</li>
  
<li>
ราชา นิสมฺม ตํสพฺพํ, อุปราชํ วิสชฺชยิ;  
  
สพลํ ปจฺฉิมํ เทสํ, โส คนฺตฺวา ตํ ปลาปยิฯ  
</li>
  
<li>
โปตกํว กุลาวมฺหิ, สกฺกา หนฺตุนฺติ ทารกํ;  
  
มาเยตฺตํ อาคตํ ราชา, กุมารา’มจฺจ มคฺคหีฯ  
</li>
  
<li>
เชฎฺฐติสฺสํปิ เอตํว, คณฺหิสฺสามีติ จินฺติย;  
  
โถเกเนว พเลนาคา, นิราสโงฺกติวิกฺกโมฯ  
</li>
  
<li>
เชฎฺฐสิโสฺสปิ ตํ สุตฺวา, สนฺนทฺธพลวาหโน;  
  
สาคโร ภินฺนเวโลว, ราชเสนํ สโมตฺถริฯ  
</li>
  
<li>
ราชเสนา ปภิชฺชิตฺถ, ราชา อารุยฺห กุญฺชรํ;  
  
เอโก อญฺญาตเวเสน, ปลายิตฺวา ขเณน โสฯ  
</li>
  
<li>
ฉเฎฺฐ มาสมฺหิ รชฺชมฺหา, นาวมารุยฺห สชฺชุกํ;  
  
ชมฺพุทีปมคาหิตฺวา, ธนํ เทสญฺจ ญาตเกฯ  
</li>
  
<li>
เชฎฺฐติโสฺส ตโต หุตฺวา, ปุเร ราชายถา ปุเร;  
  
สพฺพํ กิจฺจํ ปวเตฺตสิ, ปริปาเลสิ สาสนํฯ  
</li>
  
<li>
มหาทารคิริํ โส’ทา, วิหาเร อภยุตฺตเร;  
  
มหาวิหารสฺสา’ทาสิ, มหาเมตฺตวฺหโพธิกํฯ  
</li>
  
<li>
โคณฺฑิคามญฺจ ปาทาสิ, ราชา เชตวนสฺส โส;  
  
มาตุลงฺคณกเญฺจว, คามโญฺจ ทุมฺพรงฺคณํฯ  
</li>
  
<li>
มหานาคสฺส ปาทาสิ, ปธานฆรกสฺส โส;  
  
กสฺสปสฺส คิริสฺสาปิ, อาหารํ อมฺพิลาปิกํฯ  
</li>
  
<li>
คามํ กกฺขลวิตฺถิญฺจ, อทาเวฬุวนสฺส โส;  
  
คงฺคามาติ วิหารสฺส, เกเหตํ คามกํ อทาฯ  
</li>
  
<li>
อนฺตราคงฺคสวฺหสฺส, จุลฺลมาติกคามกํ;  
  
มเยตฺติกสฺสปาวาเส, สหนฺน นครํ อทาฯ  
</li>
  
<li>
กาฬวาปิ วิหารสฺส, อุทวฺหํ คามมาทิสิ;  
  
เอเต จเญฺญจ โส โภค-คาเมหิ ปริปูรยิฯ  
</li>
  
<li>
ชิณฺณํ สตสหเสฺสหิ, ตีหิ โส ปฎิสงฺขริ;  
  
ภิกฺขูนํ ทีปวาสีนํ, ติจีวรมทาสิ จฯ  
</li>
  
<li>
ชมฺพุทีปคตสฺสา’สุํ  
, รโญฺญ โสทริยา นรา;  
  
ตตฺถ ตตฺถ นิลีนา เต, เทสํ หนฺตุมุปกฺกมุํฯ  
</li>
  
<li>
สุตฺวา ตํ เชฎฺฐติโสฺส’ถ, กาฬวาปิํอุปจฺจ โส;  
  
ยุชฺฌโนฺต เตหิ ตเตฺถว, วาสํ’กาสิ สวาหโนฯ  
</li>
  
<li>
ปรตีรํ คโต ราชา, คเหตฺวา ทมิฬํ พลํ;  
  
กาฬวาปิมุปาคมฺม, กาตุํ ยุทฺธมุปกฺกมิฯ  
</li>
  
<li>
เชฎฺฐติโสฺสปิ สนฺนทฺธ พลกาโย ธนายุโธ;  
  
ชมฺพุทีปํ คมาเปตฺวา, อมจฺจํ ทาฐสิวกํฯ  
</li>
  
<li>
วมฺมิตํ คชมารุยฺห, ยุชฺฌโนฺต อตฺตโน พลํ;  
  
โอหียมานํ ทิสฺวาน, อารุฬฺหํ อตฺตนา สหฯ  
</li>
  
<li>
มหามจฺจวโจ เวทํ, สเนฺทสํ เม มเหสิยา;  
  
อาโรเจหิ ยถากามํ, ปจฺฉา ตว กริสฺสติฯ  
</li>
  
<li>
ปพฺพชิตฺวา มหาเทวี, สชฺฌายิตฺวา จ อาคมํ;  
  
อภิธมฺมํ กเถตฺวาน, ปตฺติํ เทหีติ ราชิโนฯ  
</li>
  
<li>
อิเจฺจตํ สาสนํ ทตฺวา, ทมิเฬ อาคตาคเต;  
  
ยาว ยุทฺธํ นิหนฺตฺวาน, อายุมฺหิ ขยมาคเตฯ  
</li>
  
<li>
เวฬุปฺปทมิฬํ นาม, ทิสฺวา ยุชฺฌิตุมาคตํ;  
  
ตมฺพุลตฺถวิยํ หเตฺถ, รกฺขโนฺต ฉุริกํ ตทาฯ  
</li>
  
<li>
ตโต นิกฺกรณิํ สมฺมา, คเหตฺวา สีสมตฺตโน;  
  
เฉตฺวา หตฺถิมฺหิ อเปฺปตฺวา, ฉุริกํ โกสิยํ ขิปิฯ  
</li>
  
<li>
อุโคฺฆสยิ มหาเสนา, มหามโจฺจปิ โส ตทา;  
  
คนฺตฺวา’ภิโยคํ วตฺวาน, สีสเจฺฉทมฺหิ ราชิโนฯ  
</li>
  
<li>
สเนฺทสํ เทวิยา วตฺวา, ตาย ปพฺพชฺชสาสเน;  
  
สมาปิโต ภิธมฺมมฺหิ, สทฺธิมฎฺฐกถาย หิฯ  
</li>
  
<li>
ธมฺมาสนา สโมรุยฺห, นิสีทิย มหีตเล;  
  
เอหิ รโญฺญ มหาการํ, ทเสฺสหี’ติ นิโยชิโตฯ  
</li>
  
<li>
นิสชฺช ปุรโต ตสฺสา, ฉินฺทิตฺวา สีสมตฺตโน;  
  
ขิปิตฺวา ฉุริกํ อาห, เอวํ เทโว มโต อิติฯ  
</li>
  
<li>
สา ตํ ทิสฺวา-ติโสเกน, ผาเลตฺวา หทยํ มตา;  
  
เอวํ ปญฺจหิ มาเสหิ, ราชา โส ติทิวํ คโตฯ  
</li>
  
<li>
เอวํ  
วิชิตสงฺคาโม, สตฺตโว อภิมทฺทิย;  
  
รชฺชํ ปากติกํ กตฺวา, วิหรโนฺต ปุเร วเรฯ  
</li>
  
<li>
อุปราชสฺส นาเมน, การิตสฺส ปน’ตฺตนา;  
  
มหลฺลราชา สวฺหสฺส, ปธานฆรกสฺส โสฯ  
</li>
  
<li>
อทฺธา คามทฺวยํ ราชา, หงฺการํ สามุคามกํ;  
  
เกเหลฺลราชภาคญฺจ, สเพฺพปิ ปริจารเกฯ  
</li>
  
<li>
ตถา เชตวนสฺส’ทา, มหามณิกคามกํ;  
  
มเยตฺติกสฺสปาวาสํ, สาลคาเมน ปูชยิฯ  
</li>
  
<li>
อมฺพิลฺลปทรํ จา’ทา, เจติยสฺส คิริสฺส โส;  
  
ปุลตฺถินคเร กาสิ, มหาปานาทิ ทีปกํฯ  
</li>
  
<li>
อมจฺจา ตสฺส มาเรสุํ, มาณวฺหํ ยุวราชกํ;  
  
อโนฺตปุเร’ปรชฺฌิตฺวา, ทตฺวาปิ สมเมตฺติกํฯ  
</li>
  
<li>
ตโต กสฺสปนามํ โส, กณิฎฺฐํ สกภาตรํ;  
  
ปาเลโนฺต สนฺตติํ ราชา, โอปรเชฺช’ภิเสจยิฯ  
</li>
  
<li>
มาณสฺส มรณํ สุตฺวา, คเหตฺวา ทมิเฬ ลหุํ;  
  
ทาฐาสิโว สมาคญฺฉิ, คามํ ตินฺติณี นามกํฯ  
</li>
  
<li>
ตสฺสาคมนมญฺญาม, นิกฺขมิตฺวา สวาหโน;  
  
ยุชฺฌโนฺต ทฺวารเส วเสฺส, ชมฺพุทีปํ ปลาตวาฯ  
</li>
  
<li>
ปหาย สพฺพํ คจฺฉโนฺต, สญฺญาณตฺถาย อตฺตโน;  
  
เอกาวลิํ คเหตฺวาว, เอกากี โส หิ นิกฺขมิฯ  
</li>
  
<li>
เอกาวลิํ วินาเจว, ราชา หุตฺวา ยถาวิธิํ;  
  
อหุ ทาโฐปติโสฺสติ, วิสุโต ธรณี ตเลฯ  
</li>
  
<li>
อิตโร ลทฺธโอกาโส, รชฺชมคฺคหิ ยุชฺฌิย;  
  
อญฺญมญฺญํ ปลาเปสุํ, เอวํ เต อนฺตรนฺตราฯ  
</li>
  
<li>
เอวํ อุภินฺนํ ราชูนํ, สงฺคาเมนา’ภิปีฬิโต;  
  
โลโก อุปทฺทุโต-สโพฺพ วิหีนธนธญฺญวาฯ  
</li>
  
<li>
ทาโฐปติโสฺส นาเสสิ, สพฺพํ ปุพฺพกราชูนํ;  
  
คณฺหี ตีสุ นิกาเยสุ, สารํ ธาตุฆเรสุ จฯ  
</li>
  
<li>
สุวณฺณปฎิมาโย โส, สุวณฺณํ คณฺหิ ภินฺทิย;  
  
โสณฺณมาลาทิกํ สพฺพํ, ปูชาภณฺฑํ นิรากริฯ  
</li>
  
<li>
ถูปาราเม  
ตถาคณฺหิ, โสวณฺณํ ถุปิกํ ฆเร;  
  
มหคฺฆรตนากิณฺณํ, ฉตฺตํ ภินฺทิตฺถ เจติเยฯ  
</li>
  
<li>
มหาปาฬิมฺหิ นาวาโย, ทมิฬานํ สทาปยิ;  
  
ราชเคหา นิฌาเปสุํ, สทฺธิํ ธาตุฆเรน เตฯ  
</li>
  
<li>
ปจฺฉา วิปฺปฎิสารี โส, เทเสตุํ, ปาปมตฺตโน;  
  
กาเรสิ สห โภเคน, สากวตฺถุวิหารกํฯ  
</li>
  
<li>
ภาคิเนโยฺยปิ รตน-ทาโฐ อิติ ชเน สุโต;  
  
มหาทีปาโท หุตฺวาน, สโภโค ตมุปฎฺฐหิฯ  
</li>
  
<li>
อคฺคโพธิมฺหิ สมฺปเตฺต, รชฺชํ ยุทฺธพเลน จ;  
  
กสฺสโป ยุวราชา โส, เสนํ รกฺขิตุมตฺตโนฯ  
</li>
  
<li>
ทุปฺปโญฺญ สหสา เภตฺวา, ถูปารามมฺหิ เจติยํ;  
  
เทวานํปิยติเสฺสน, ขุทฺทราเชน เจว หิฯ  
</li>
  
<li>
ปุพฺพเกหิจ ราชูหิ, ปูชิตํธนสารกํ;  
  
อคฺคเหสิ ทุนฺนิตีหิ, ปาปเกหิ ปุรกฺขโตฯ  
</li>
  
<li>
ทกฺขิณสฺส วิหารสฺส, เจติยํ ปริภินฺทิย;  
  
อคฺคเหสิ ธนํ สารํ, เอวมเญฺญปิ ภินฺทยิฯ  
</li>
  
<li>
เอวํ กโรนฺตํ ตํ ราชา, ทุนฺนิติกปุรกฺขตํ;  
  
นาสกฺขิ กิร วาเรตุํ, อโห ปาปา นิวาริยาฯ  
</li>
  
<li>
ตํ วาเรตุ มสโกฺกโนฺต, ถูปารามมฺหิ เจติยํ;  
  
ภินฺนํ เตน สกาเรสิ, สหเสฺสน สมงฺคลํฯ  
</li>
  
<li>
ตทา ทาโฐปติเสฺสน, อคฺคโพธิ นริสฺสโร;  
  
ชิโต โรหณเมวา’คา, สเชฺชตุํ พลวาหนํฯ  
</li>
  
<li>
ตตฺร ฐิโต โสฬสเม, วเสฺส พฺยาธิหโต มโต;  
  
ตทา ตสฺส กณิโฎฺฐ โส, ยุวราชาปิ กสฺสโปฯ  
</li>
  
<li>
ทาโฐปติสฺส ราชานํ, ชมฺพุทีปํ ปลาปิย;  
  
เอกรชฺชมกาเทสํ, มกุฎนฺตุ น ธารยิฯ  
</li>
  
<li>
สาธูนํ สงฺคเมเน’ส, หุตฺวา วิปฺปฎิสารโก;  
  
นาสํ ปาปสฺส กมฺมสฺส, กริสฺสามีติ จินฺติยฯ  
</li>
  
<li>
ปุปฺผาราเม ผลาราเม, วาปิโย’ปิ จ การยิ;  
  
มหาเจติตฺตยญฺจาปิ, มหาปูชาหิ สกฺกริฯ  
</li>
  
<li>
ถูปารามญฺจ  
ปูเชตฺวา, เอกํคามญฺจ ตสฺสทา;  
  
สพฺพาคมิยภิกฺขูหิ, ธมฺมํเทสาปยิตฺถ จฯ  
</li>
  
<li>
กตฺวา มริจวฎฺฎิมฺหิ, ปาสาทํ สุตฺถิรํ ตหิํ;  
  
วาสยิตฺถ มหาเถรํ, นาคสาล นิวาสิตํฯ  
</li>
  
<li>
ตตฺรฎฺฐํ ตมุปฎฺฐาย, ปจฺจเยติ จตูหิ’ปิ;  
  
อภิธมฺมํ กถาเปสิ, สทฺธิมฎฺฐกถาย โสฯ  
</li>
  
<li>
นาคสาลกมาวาสํ, กตฺวา ตเสฺสว’ทาสิ โส;  
  
มหานิฎฺฐิลคามญฺจ, ปจฺจยตฺถาย ตสฺส’ทาฯ  
</li>
  
<li>
อถ ทาโถปติโสฺส โส, ชมฺพุทีปา อิธาคโต;  
  
มหนฺตํ พลมาทาย, กโรโนฺต เตน อาหวํฯ  
</li>
  
<li>
กสฺสเปน สุสนฺนทฺธ-วาหเนน ตโต มริ;  
  
ทฺวาทสาสุํ กิเรตสฺส, ราชภูตสฺส หายนาฯ  
</li>
  
<li>
ตสฺส ทาโฐปติสฺสสฺส, ภาคิเนโยฺย สนามโก;  
  
ชมฺพุทีปํ ปลายิตฺถ, ภีโต ตมฺหา มหารเณฯ  
</li>
  
<li>
เอวํ อนิจฺจา วต สพฺพโภคา,  
  
สุทุลฺลภา เจว ขเณว โสภา;  
  
ตสฺมาหิ เอเตสุ รติํ วิหาย,  
  
ภเวยฺย ธมฺมาภิมุโข หิเตสีฯ  
</li>
  
สุชนปฺปสาทสํเวคตฺถาย กเต มหาวํเส  
</li>
  
ฉ ราชโก นาม  
</li>
  
ทฺวิจตฺตาลีสติโม ปริเจฺฉโทฯ  
</li>
  
  
  
  
  