<h1>๑๑. เอกาทสโม ปริเจฺฉโท</h1>
<h3>วิปสฺสนาวิภาโค</h3>
<ol>
<li>
ทฺวิธา สมุฎฺฐานธุรา, ติวิธา ภูมิโย มตา;  
  
ติวิธาภินิเวสา จ, สรีรํ ตุ จตุพฺพิธํฯ  
</li>
  
<li>
ติวิธา ภาวนา ตตฺถ, สงฺขาเรสุ ยถารหํ;  
  
ทุวิธาการมารพฺภ, นิชฺฌายติ ติลกฺขณํฯ  
</li>
  
<li>
อฎฺฐารสาการภินฺนา, ทสาวตฺถา วิภาวิตา;  
  
ติธา วิภาคา สาเธติ, วิโมกฺขตฺตยมุตฺตมํฯ  
</li>
  
<li>
จตุสจฺจปฎิเวธา, สตฺตฎฺฐาริยปุคฺคลา;  
  
เกฺลสหานี ยถาโยคํ, จตโสฺส ปฎิสมฺภิทาฯ  
</li>
  
<li>
ติวิธา  
จ สมาปตฺติ, นิโรธา จ ตถาปรา;  
  
นิสฺสนฺทผลมิจฺจาหุ, ตสฺสา สาสนโกวิทาฯ  
</li>
  
<li>
วิปสฺสนาภาวนาย-มิติ ภาสนฺติ ปณฺฑิตา;  
  
ตมิทานิ ปวกฺขามิ, ยถานุกฺกมโต กถํฯ  
</li>
  
<li>
ภูมิธเมฺม  
ปริคฺคยฺห, วิจินนฺตสฺส โยคิโน;  
  
สติยา สมถา วาถ,  
สมุฎฺฐาติ  
วิปสฺสนาฯ  
</li>
  
<li>
สภาวปฎิเวเธ จ, สทฺธมฺมปฎิปตฺติยํ;  
  
ปญฺญาสทฺธาทฺวยํ ตสฺสา,  
ธุร  
มาหุ ธุรนฺธราฯ  
</li>
  
<li>
เตภูมกสภาวานํ, สปฺปจฺจยปริคฺคโห;  
  
ญาตปริญฺญา นามายํ, ภูมีติ ปฐมา มตาฯ  
</li>
  
<li>
กลาปโต สมฺมสนํ, อุทยพฺพยทสฺสนํ;  
  
ปริญฺญาตีรณา นาม, ทุติยา ภูมิ ภาสิตาฯ  
</li>
  
<li>
ปหานปริญฺญา ภูมิ, ตติยาหุ ตโตปรํ;  
  
ภงฺคาทิญาณมิเจฺจวํ, ติวิธา  
ภูมิโย  
มตาฯ  
</li>
  
<li>
ขณสนฺตติอทฺธาน-วเสเนตฺถ สมีริตา;  
  
อนิจฺจา ทุกฺขานตฺตาติ, ติวิธา  
ภินิเวสนา  
ฯ  
</li>
  
<li>
ทิฎฺฐิกงฺขาวิตรณา, มคฺคามคฺคปฎิปฺปทา;  
  
วิสุทฺธิโย จตโสฺสปิ,  
สรีร  
นฺติ นิทสฺสิตาฯ  
</li>
  
<li>
สลกฺขณววตฺถานํ, ปจฺจยาการนิจฺฉโย;  
  
กุมฺมคฺคปริหาโร จ, ติลกฺขณวิปสฺสนาฯ  
</li>
  
<li>
อิติ ลกฺขณภินฺนตฺตา, ลพฺภเนฺตกกฺขเณปิ จ;  
  
เทสิตา เหตุภูเตน, กเมเนวํ วิสุทฺธิโยฯ  
</li>
  
<li>
สีลพฺพิสุทฺธิอาทีนํ, ตถา สาว ปรมฺปรา;  
  
จิตฺตพฺพิสุทฺธิอาทีนมตฺถายาติ ปกาสิตาฯ  
</li>
  
<li>
ทิสฺสมานสภาวานํ, ปสฺสโนฺต ปจฺจยฎฺฐิติ;  
  
ปริปนฺถวิมุโตฺต หิ, ปฎิปาเทติ ภาวนํฯ  
</li>
  
<li>
ตถาปิ  
จ วิเสเสน, ปฎิปนฺนสฺส โยคิโน;  
  
ตตฺถ ตตฺถ วิภูตตฺตา, ฐานโต เภทิตา กถํฯ  
</li>
  
<li>
รูปปุพฺพงฺคมํ  
วาถ, นามปุพฺพงฺคมํ ตถา;  
  
อชฺฌตฺตํ วา พหิทฺธา วา, ยถาปากฎธมฺมโตฯ  
</li>
  
<li>
นามรูปาทิเภเทน, ภูมิธมฺมปริคฺคโห;  
  
วุตฺตา ทิฎฺฐิวิสุทฺธีติ, อตฺตทิฎฺฐิปฺปหานโตฯ  
</li>
  
<li>
อาหจฺจ ปจฺจยุปฺปนฺนา, ตถา ตพฺภาวภาวิโน;  
  
ปวตฺตนฺตีติ สงฺขาเร, ปสฺสโต ปน โยนิโสฯ  
</li>
  
<li>
ปจฺจยคฺคาหินี ปญฺญา, นามรูปปฺปวตฺติยา;  
  
กงฺขา ตรนฺติ ตายาติ, กงฺขาวิตรณา มตาฯ  
</li>
  
<li>
อนิจฺจา ทุกฺขานตฺตาติ, ปจฺจยายตฺตวุตฺติโต;  
  
สงฺขิปิตฺวา กลาเปน, สมฺมสียนฺติ สงฺขตาฯ  
</li>
  
<li>
อุปฺปาทวยภาโวปิ, ลกฺขณตฺตยสาธโก;  
  
ปจฺจยาการมารพฺภ, ลกฺขียติ วิเสสโตฯ  
</li>
  
<li>
ตสฺมา สมฺมสนญาณํ, อุทยพฺพยทสฺสนํ;  
  
กงฺขาวิตรณายํ ตุ, สงฺคยฺหติ วิสุทฺธิยํฯ  
</li>
  
<li>
ตตฺถ สํเกฺลสวิเกฺขปํ, กุมฺมคฺคํ ปริวชฺชโต;  
  
มคฺคามคฺควิสุทฺธีติ, ญาณทสฺสนมีริตํฯ  
</li>
  
<li>
ตโต กเถนฺติ อกฺลิฎฺฐมุทยพฺพยทสฺสนํ;  
  
อาทิํ กตฺวา ปฎิปทาญาณทสฺสนสุทฺธิยํฯ  
</li>
  
<li>
ปจฺจยปจฺจยุปฺปเนฺน, ยถาวตฺถุววตฺถิเต;  
  
ปหาตุมีหมานานํ, นิยฺยานปฎิปตฺติโตฯ  
</li>
  
<li>
อุปเกฺลสวิสุโทฺธ หิ, ปุนเทโวทยพฺพยํ;  
  
อธิฎฺฐหิตฺวา ภงฺคาทิ-ญาเณหิ ปฎิปชฺชติฯ  
</li>
  
<li>
ตถา  
จาภินวุปฺปเนฺน, ภิชฺชมาเน วิปสฺสโต;  
  
สํเวคกฑฺฒิตํ ญาณํ, ภงฺคาทิมนุติฎฺฐติฯ  
</li>
  
<li>
ตโต  
ปุเพฺพ ปวตฺตา หิ, สํเกฺลสาปายสมฺภวา;  
  
ปฎิปตฺติวิสุทฺธีติ, น สงฺคยฺหติ ภาวนาฯ  
</li>
  
<li>
สมฺปาเทโนฺต ปนิเจฺจตา, จตโสฺสปิ วิสุทฺธิโย;  
  
อนิจฺจา ทุกฺขานตฺตาติ, ภาเวยฺย ติวิธา กถํฯ  
</li>
  
<li>
ปจฺจยปจฺจยุปฺปนฺนา, ชาตานนฺตรเภทิโน;  
  
อนิจฺจา จ ปภงฺคู จ, ปลุชฺชนฺติ จวนฺติ จฯ  
</li>
  
<li>
อทฺธุวา จ อสารา จ, วิภวา จ วินาสิโน;  
  
สงฺขตา วิปริณาม-ธมฺมา อิตฺตรกาลิกาฯ  
</li>
  
<li>
ขยธมฺมา วยธมฺมา, ลหุกาลปฺปวตฺติโน;  
  
ตาวกาลิกธมฺมา จ, ปริตฺตฎฺฐิติกา ตถาฯ  
</li>
  
<li>
ขณตฺตยปริจฺฉินฺนา, ปุพฺพาปรวิจิตฺตกา;  
  
ปุรกฺขตา นิโรธสฺส, สสฺสตา น กุทาจนํฯ  
</li>
  
<li>
ชายนฺติ ปริหานาย, น ตุ ชายนฺติ วุทฺธิยา;  
  
ชิยฺยมานาว ติฎฺฐนฺติ, ชิณฺณา ภงฺคปรายณาฯ  
</li>
  
<li>
อหุตฺวาเยวุปฺปชฺชนฺติ, น กุโตจิปิ อาคตา;  
  
หุตฺวา อนฺตรธายนฺติ, น ตุ กตฺถจิ สญฺจิตาฯ  
</li>
  
<li>
ตํ ตํ ปจฺจยสามคฺคิ-มตฺตลาภาย นิสฺสิตา;  
  
นิโรธธมฺมา ชายนฺติ, ชาตา พฺยนฺติ ภวนฺติ เตฯ  
</li>
  
<li>
ยถา นที ปพฺพเตยฺยา, ยถา ทีปสิขา ตถา;  
  
สีฆสีฆํ ปวตฺตนฺตา, อุปฺปชฺชนฺติ วยนฺติ จฯ  
</li>
  
<li>
ชาตา ชาตา นิรุชฺฌนฺติ, อเญฺญ อเญฺญ ตุ ชายเร;  
  
อวีจิ อนุสมฺพนฺธา, น ชานนฺติ วิเสสโตฯ  
</li>
  
<li>
อิติ  
นานปฺปกาเรน, วิปสฺสโนฺต วิจกฺขโณ;  
  
อนิจฺจภาวนํ  
ธีโร, ปริปาเจติ สาธุกํฯ  
</li>
  
<li>
ทุกฺขา  
จ ทุกฺขวตฺถู จ, อภิณฺหปริปีฬิตา;  
  
โรคา คณฺฑา จ สลฺลา จ, อฆโต จ อุปทฺทวาฯ  
</li>
  
<li>
ภโยปสคฺคาฆมูลา,  
  
สาสวาทีนวีติตา;  
  
อเลณาสรณาตาณา,  
  
วธกา มารกามิสาฯ  
</li>
  
<li>
ชาติธมฺมา ชราพฺยาธิ-  
  
โสโกปายาสภาคิโน;  
  
ปริเทวสภาวา จ,  
  
สํเกฺลสา ทุกฺขภาคิโนฯ  
</li>
  
<li>
เชคุจฺฉา ปฎิกูลา จ, พีภจฺฉา จ วิรูปิโน;  
  
อชญฺญา จปลา หีนา, ทุคฺคนฺธา พาลเสวิตาฯ  
</li>
  
<li>
โสกนฺตริกตานิจฺจํ, ตณฺหาย กฑฺฒิตา ภุสํ;  
  
กปณา ทุคฺคตา ทีนา, วิปนฺนา จ วิฆาติโนฯ  
</li>
  
<li>
อตฺตลาภํ คเวสนฺติ, ตํตํปจฺจยนิสฺสิตา;  
  
ทุกฺขาธิฎฺฐานมจฺจนฺตํ, ชาตา ปุน วิหญฺญเรฯ  
</li>
  
<li>
อคฺคิกูเป นิมุคฺคาว, เกฺลสสนฺตาปภาคิโน;  
  
โอวิทฺธา วิย สตฺตีหิ, สงฺขารา นิจฺจทุกฺขิตาฯ  
</li>
  
<li>
ชายมานา จ ชิยฺยนฺตา, มิยฺยนฺตา จ ขเณ ขเณ;  
  
ปสุกา วิย นิจฺจมฺมา, หญฺญนฺติ เสริกาตุราฯ  
</li>
  
<li>
ติลานิ ติลยเนฺตว, อุจฺฉุยเนฺตว อุจฺฉุโย;  
  
อุทยพฺพยาวสฺสํ เต, ปีฬยนฺติ อภิณฺหโสฯ  
</li>
  
<li>
มโนรมนวาการา  
, วิปลฺลาสปริกฺขตา;  
  
อิริยาปถสญฺฉนฺนา, โนปติฎฺฐนฺติ ทุกฺขโตฯ  
</li>
  
<li>
สงฺขาเรสุ  
ปเนเตสุ, เวทนาสฺสาทโรธิโน;  
  
สาว สนฺทุลสมฺพทฺธา, สโมฺมหปริวาริตาฯ  
</li>
  
<li>
‘‘อทุํ ทุกฺขมิทํ ทุกฺข’’-มิติ สํสารจาริโน;  
  
ทุกฺขเหตุมชานนฺตา, สมฺภมนฺติ อวิทฺทสุฯ  
</li>
  
<li>
สุขาการมปสฺสนฺตา, ทุกฺขภารนิปีฬิตา;  
  
ปเตฺถนฺติ ทุกฺขเมวญฺญํ, พาลา พฺยสนภาคิโนฯ  
</li>
  
<li>
จวนฺตา อุปปชฺชนฺตา, รุกฺขสาขํว มกฺกโฎ;  
  
ทุกฺขเมกํ วิมุจฺจนฺติ, ตโต คณฺหนฺติ จาปรํฯ  
</li>
  
<li>
เต ทีฆรตฺตํ โสจนฺติ, ตณฺหาสลฺลสมปฺปิตา;  
  
ทิฎฺฐิปาสสมุเปตา, มานตฺถมฺภานุสายิโนฯ  
</li>
  
<li>
ตมาการํ ปนิเจฺจวํ, วิปสฺสโนฺต วิสารโท;  
  
ทุกฺขานุปสฺสนํ  
นาม, ปริปาเจติ ภาวนํฯ  
</li>
  
<li>
ธมฺมฎฺฐิตินิยามา หิ, ขนฺธายตนธาตุโย;  
  
อนตฺตาสสฺสตนฺตา จ, อีหาโภควิวชฺชิตาฯ  
</li>
  
<li>
ปโยชนมธิฎฺฐาย, น ตุ พฺยาปารยนฺติ จ;  
  
ปจฺจยปจฺจยุปฺปนฺนา, ชเนตุํ วาถ ชายิตุํฯ  
</li>
  
<li>
ตถาปิ เหตุสามคฺคิ-สมฺภเว สมฺภวนฺติ เต;  
  
ตพฺภาวภาวิภาเวน, อญฺญมญฺญปวตฺติตาฯ  
</li>
  
<li>
อชายิตุํ น สโกฺกนฺติ, สติ ปจฺจยสมฺภเว;  
  
ปจฺจยานมลาเภ ตุ, น ชายนฺติ กุทาจนํฯ  
</li>
  
<li>
น กิเญฺจตฺถ อเปกฺขิตฺวา, สมคฺคา โหนฺติ ปจฺจยา;  
  
น ชเนตุํ น สโกฺกนฺติ, สมคฺคา จ กุทาจนํฯ  
</li>
  
<li>
ยถาปจฺจยลาเภน  
, ปวตฺตนฺติ ยถา ตถา;  
  
รกฺขิตา วา วิธาตา วา, นตฺถิ อสฺสามิกา ตถาฯ  
</li>
  
<li>
‘‘อหํ  
มม’’นฺติ คณฺหนฺตา, ปริณาเมนฺติ อญฺญถา;  
  
วิสฺสสนฺตา หรเนฺตเต, ปราภูตา ปลมฺภิโนฯ  
</li>
  
<li>
ริตฺตา ตุจฺฉา จ สุญฺญา จ, วิวิตฺตา สารวชฺชิตา;  
  
สลกฺขณปริจฺฉินฺนา, ธมฺมา นเตฺถตฺถ ปุคฺคโลฯ  
</li>
  
<li>
ชายมานา จ ชิยฺยนฺตา, มิยฺยมานา จ สงฺขตา;  
  
วิวสา ปริวตฺตนฺติ, วโส เตสํ น กตฺถจิฯ  
</li>
  
<li>
น เตสุ กสฺสจิเสฺสรํ, น เตสญฺจตฺถิ กตฺถจิ;  
  
น จตฺตนีติ สงฺขารา, อาธิปจฺจวิวชฺชิตาฯ  
</li>
  
<li>
กทลีปตฺตวฎฺฎีว, อญฺญมญฺญปติฎฺฐิตา;  
  
สหชาตคฺฆนีภูตา, โนปฎฺฐนฺติ อนตฺตโตฯ  
</li>
  
<li>
อรูปนิสฺสิตํ รูปํ, อรูปํ รูปนิสฺสิตํ;  
  
ชจฺจนฺธปีฐสปฺปีว, อญฺญมญฺญววตฺถิตํฯ  
</li>
  
<li>
ยนฺตสุเตฺตน ยนฺตํว, กายยนฺตํ ปวตฺตติ;  
  
นามาวกฑฺฒิตํ ตตฺถ, นตฺถิ อตฺตา สยํวสีฯ  
</li>
  
<li>
เจโตวิปฺผารนิปฺผนฺนา, วาโยธาตุสมุฎฺฐิตา;  
  
อิริยาปถวิญฺญตฺติวิการา ปาลกา มตาฯ  
</li>
  
<li>
โอวิทฺธเวทนาสลฺลวิการปริณามโต;  
  
พาลานํ จิตฺตนิปฺผนฺนา, อตฺตาติ ปริกปฺปนาฯ  
</li>
  
<li>
สุทฺธสงฺขารปุโญฺชยํ, เนตฺถ สโตฺตปลพฺภติ;  
  
ตํ ตํ ปจฺจยมาคมฺม, ทุกฺขกฺขโนฺธว ชายติฯ  
</li>
  
<li>
เอวมาทิปฺปกาเรหิ, วิปสฺสโนฺต อนตฺตโต;  
  
อนตฺตภาวนํ  
นาม, ภาเวตีติ ปวุจฺจติฯ  
</li>
  
<li>
ภาเวโนฺต ติวิธเมฺปตํ,  
นิชฺฌายติ ติลกฺขณํ  
;  
  
นิมิตฺตญฺจ ปวตฺตญฺจ, สมารพฺภ ยถากฺกมํฯ  
</li>
  
<li>
อตฺตลาภนิมิตฺตญฺจ  
  
, ตํตํปจฺจยนิสฺสิตา;  
  
ตพฺภาวภาวิภาเวน, ลกฺขียนฺติ นิมิตฺตโตฯ  
</li>
  
<li>
ชายมานา จ ชิยฺยนฺตา, มิยฺยมานา จ สงฺขตา;  
  
ตํ ตํ ภาวมติกฺกมฺม, ปวตฺตนฺติ ขเณ ขเณฯ  
</li>
  
<li>
เหตุนิสฺสยนากาโร,  
นิมิตฺต  
นฺติ ตโต มโต;  
  
ปวตฺตํ  
วตฺตนากาโร, ขณสนฺตติอทฺธโตฯ  
</li>
  
<li>
อปุพฺพาภินวุปฺปตฺติ, อุปฺปาโทติ ปกาสิโต;  
  
ปุพฺพาปริยสนฺธานํ, ปฎิสนฺธีติ ภาสิตาฯ  
</li>
  
<li>
อายูหนฺตีติ วุจฺจนฺติ, ตทตฺถํ ปน วาวฎา;  
  
อิจฺจาทิปริยาเยหิ, พหฺวาการาปิ สงฺขตาฯ  
</li>
  
<li>
นิมิเตฺต จ ปวเตฺต จ, วตฺถุโต ยนฺติ สงฺคหํ;  
  
ตํ  
ทฺวยาการ  
มารพฺภ, ปติฎฺฐาติ ติลกฺขณํฯ  
</li>
  
<li>
ปจฺจยาธีนธมฺมานํ, อุปฺปาทวยลกฺขิตา;  
  
อนิจฺจตานิมิตฺตฎฺฐา, ปวเตฺตสุ น ปากฎาฯ  
</li>
  
<li>
ปุพฺพาปรวิจิตฺตานมสมตฺถานมตฺตนิ;  
  
สนฺนิสฺสเยน นิปฺผโนฺน, ภาวทุพฺพลฺยสาธโกฯ  
</li>
  
<li>
เหตุสงฺขาตภาโว หิ, สงฺขารานมนิจฺจตา;  
  
ปวตฺตมานา ทเสฺสติ, ตํ สภาวํ ปนตฺตโนฯ  
</li>
  
<li>
นิจฺจา ธุวา เจ สงฺขารา, กสฺมา เปกฺขนฺติ ปจฺจเย;  
  
อหุตฺวา ยทิ นิสฺสาย, ชาตา กา ตตฺถ นิจฺจตา;  
</li>
  
<li>
อตฺตลาภํ ลภิตฺวาน, เหตุสามคฺคิลาภโต;  
  
ยาเปสฺสนฺติ ตมญฺญตฺร, กถํ นามตฺตทุพฺพลาฯ  
</li>
  
<li>
ปจฺจเย อนเปกฺขิตฺวา, ยทิ นตฺถิ สมตฺถตา;  
  
อตฺตลาภูปลาภาย, กิํ สมตฺถานุปาลเน;  
</li>
  
<li>
ชนกา  
  
ปจฺจยานญฺหิ, ตทายูหนโต ปรํ;  
  
ปริหาริตุมารทฺธา, ชิยา ขิตฺตสโร ยถาฯ  
</li>
  
<li>
อจฺจีว วฎฺฎินิกฺขนฺตา, เมฆมุตฺตาว วิชฺชุตา;  
  
ปจฺจยุทฺธฎวิสฺสฎฺฐา, ธมฺมา ภงฺคปรายณาฯ  
</li>
  
<li>
ตสฺมา  
นิมิตฺตมาการํ,  
ปสฺสโนฺต ส วิปสฺสโก;  
  
‘‘วินสฺสนฺติ อวสฺส’’นฺติ, สทฺทหโนฺต วิมุจฺจติฯ  
</li>
  
<li>
อนิจฺจโต ตถา เหวํ, วิปสฺสนฺตสฺส โยคิโน;  
  
สทฺธาวิโมกฺข พาหุลฺยํ, ภวตีติ ปกาสิตํฯ  
</li>
  
<li>
อิติ สงฺขารธเมฺมสุ, นิมิตฺตาการนิจฺฉิตํ;  
  
อนิจฺจลกฺขณํ ธีโร, นิชฺฌายติ นิยามโตฯ  
</li>
  
<li>
พาธกตฺตภยาการา, ปวเตฺต ทุกฺขิตา วิย;  
  
ปวตฺตมานา ปีเฬนฺติ, สงฺขารา จ ภยาวหาฯ  
</li>
  
<li>
อุปฺปาทาภินวาการํ, อติกฺกมฺม ตโต ปรํ;  
  
ชราชจฺจริตา หุตฺวา, ภญฺชมานา กถํ สุขาฯ  
</li>
  
<li>
ตสฺมา  
ปวตฺตมาการํ,  
นิชฺฌายโนฺต นิรนฺตรํ;  
  
สงฺขาเร ทุกฺขโต ทิสฺวา, หิตฺวาน ปณิธิํ ตหิํฯ  
</li>
  
<li>
ตทายูหนนิสฺสโงฺค, ปสฺสทฺธทรโถ สุขี;  
  
สมาธิพหุโล โยคี, วูปสโนฺตติ วุจฺจติฯ  
</li>
  
<li>
พฺยาปารวสิตาการํ, สงฺขารานํ วิปสฺสโต;  
  
นิมิเตฺต จ ปวเตฺต จ, อุปฎฺฐาติ อนตฺตโตฯ  
</li>
  
<li>
อนตฺตาธีนนิปฺผนฺนา, วสาตีตปฺปวตฺติโน;  
  
ภาวทุพฺพลฺยนิสฺสารา, กถมตฺตา ภวิสฺสเรฯ  
</li>
  
<li>
ตเมวํ ปฎิวิชฺฌโนฺต, มญฺญตานตฺตลกฺขณํ;  
  
วิปสฺสนารสสฺสาที, สํเวคพหุโล ภเวฯ  
</li>
  
<li>
อิจฺจาหจฺจ  
ปวตฺตานํ, ลกฺขณานํ สภาวโต;  
  
ววตฺถิโต ตตฺถ ตตฺถ, ตํตํลกฺขณนิจฺฉโยฯ  
</li>
  
<li>
ตถาปิปากฎฎฺฐาเน  
, เหตุภูเต จ โยนิโส;  
  
ววตฺถเปติ สงฺขาย, ลกฺขณานิ วิจกฺขโณฯ  
</li>
  
<li>
อุปฺปาทวยภาเวน, ทิสฺสมานา หิ สงฺขตา;  
  
ปุพฺพาปรวิเวเกน, ทเสฺสนฺติ ตทนิจฺจตํฯ  
</li>
  
<li>
ตถา จ วิปริณามํ, วิปสฺสโนฺต วิสารโท;  
  
นิมิตฺตผลนิปฺผนฺนํ, ตมตฺถมธิมุจฺจติฯ  
</li>
  
<li>
ทุกฺขปฺปวตฺติเหตุตฺตา, นิมิตฺตมปิ ปณฺฑิโต;  
  
ภยาวหนิยาเมน, พาธกเนฺตว ปสฺสติฯ  
</li>
  
<li>
ตถา หิ ปจฺจยารพฺภ, สงฺขารา นิสฺสยนฺติ เจ;  
  
ตโตวสฺสํ ภวิสฺสนฺติ, มหพฺภยสโมหิตาฯ  
</li>
  
<li>
นิโรธธมฺมา ชายนฺติ, สลฺลวิทฺธาว ทุกฺขิตา;  
  
ชราตุรา วิปชฺชนฺตา, ภิชฺชนฺตาว วิฆาติโนฯ  
</li>
  
<li>
เตเนวานิจฺจโต ทิฎฺฐา, ทุกฺขภาเวน ขายเร;  
  
สงฺขตตฺตา สภาโว หิ, ทุกฺขาย ปริวตฺตติฯ  
</li>
  
<li>
อนิจฺจา ปุน สงฺขารา, ทุกฺขาติ จ ววตฺถิตา;  
  
อนตฺตตฺตนิยาเมน, นิทเสฺสนฺติ สลกฺขณํฯ  
</li>
  
<li>
กถํ อตฺตปราธีนา, ปจฺจยุปฺปนฺนภงฺคุรา;  
  
วิปตฺตินิยตา วาถ, พาธมานา ภยาวหาฯ  
</li>
  
<li>
อาหจฺจาการเภเทน,  
ติวิธา หิ วิปสฺสนา  
;  
  
อนิจฺจา ทุกฺขานตฺตาติ, อยเมตฺถ วินิจฺฉโยฯ  
</li>
  
<li>
ติธาภูตา ปนิเจฺจตา, ปหานาการเภทิตา;  
  
มหาวิปสฺสนา นาม,  
อฎฺฐารสวิธา  
กถํฯ  
</li>
  
<li>
เหตุสามคฺคินิปฺผนฺนมนิจฺจนฺติ  
ติลกฺขณํ;  
  
อนิจฺจตํ วิปสฺสโนฺต, นิจฺจสญฺญํ วิมุญฺจติฯ  
</li>
  
<li>
อนิจฺจตายาธิฎฺฐานนิมิตฺตํ  
ปน ปสฺสโต;  
  
อนิมิเตฺต วิมุจฺจนฺตี, อนิมิตฺตานุปสฺสนาฯ  
</li>
  
<li>
นิรุชฺฌมานธมฺมานํ, พฺยนฺติภาวํ วิปสฺสโต;  
  
สมุทยํ ปชหนฺตี, นิโรธาอนุปสฺสนาฯ  
</li>
  
<li>
สิถิลา ชาตุ นิสฺสารา, ทุพฺพลา ลหุฆาติโน;  
  
ขยธมฺมาติ สงฺขาย, ฆนสญฺญํ วิมุญฺจติฯ  
</li>
  
<li>
อตฺตลาภมติกฺกมฺม, วยนฺตีติ วิจินฺตยํ;  
  
ชหตายูหนํ ตตฺถ, ปุเตฺต สูติปชา วิยฯ  
</li>
  
<li>
อนวตฺติตภาวานํ, อญฺญถตฺตํ วิปสฺสโต;  
  
วิการปริณาเมสุ, ธุวสญฺญา วิรชฺชติฯ  
</li>
  
<li>
อาลมฺพญฺจ ตทาลมฺพ-ญาณภงฺคญฺจ ภาวยํ;  
  
สาราทานาภินิเวสํ, อธิปญฺญาย มุจฺจติฯ  
</li>
  
<li>
อิจฺจานิจฺจานิมิตฺตา จ, นิโรธา จ ขยา วยา;  
  
วิปรีณามาธิสญฺญา, ธมฺมานุปสฺสนาติ จฯ  
</li>
  
<li>
สตฺตานุปสฺสนาเภทมนิจฺจาการทสฺสนํ;  
  
นิจฺจสญฺญาทิภงฺคาย, ปริทีเปนฺติ ปณฺฑิตาฯ  
</li>
  
<li>
ตํ ตมาการมารพฺภ, ตถา พาหุลฺยวุตฺติโต;  
  
ตํลกฺขณานุคตา จ, เภทา ตเสฺสว สตฺตธาฯ  
</li>
  
<li>
สุขสญฺญํ นิสฺสชฺชนฺตี, วุตฺตา ทุกฺขานุปสฺสนา;  
  
นิพฺพินฺนา นิพฺพิทาญาณํ, วิราคา ราควชฺชิตาฯ  
</li>
  
<li>
ชาตาปฺปณิหิตา นาม, มุญฺจนฺตี ปณิธิํ ตถา;  
  
นิราลยาภินิเวสา, อาทีนวานุปสฺสนาฯ  
</li>
  
<li>
ปญฺจานุปสฺสนาเภทํ  
, ตทิทํ ทุกฺขทสฺสนํ;  
  
สุขสญฺญาทิภงฺคาย, ปวตฺตนฺติ ปกาสิตํฯ  
</li>
  
<li>
อนตฺตโต  
วิปสฺสโนฺต, อตฺตสญฺญา วิมุจฺจติ;  
  
ชหตตฺตาภินิเวสํ, ฌายโนฺต ปุน สุญฺญโตฯ  
</li>
  
<li>
ทฺวยานุปสฺสนาเภทมนตฺตาการทสฺสนํ;  
  
อตฺตสญฺญาภินิเวสํ, วิโมกฺขาย วิภาวิตุํฯ  
</li>
  
<li>
ปฎินิสฺสคฺคโต ทิสฺวา, สงฺขาเรสุ ติลกฺขณํ;  
  
ชหโนฺต สงฺขตาทานํ, ปกฺขนฺทติ อสงฺขเตฯ  
</li>
  
<li>
ยถาภูเตน ญาเณน, วิปสฺสโนฺต วิมุจฺจติ;  
  
สโมฺมหาภินิเวสมฺหา, อวิปลฺลตฺถทสฺสโนฯ  
</li>
  
<li>
โมหตาโภควิมุตฺตา, ปฎิสงฺขานุปสฺสนา;  
  
ชหนฺตปฺปฎิสงฺขํ ตุ, ปฎิสงฺขาย ลกฺขณํฯ  
</li>
  
<li>
ทิฎฺฐิสงฺขาตโทสตฺตา, วิภาเวโนฺต วิวฎฺฎโต;  
  
สํโยคาภินิเวสมฺหา, ปฎิลีโน วิมุจฺจติฯ  
</li>
  
<li>
มุจฺจีตุกมฺยตาญาณํ, ปฎินิสฺสคฺคสมฺมตํ;  
  
ยถา ภูตํ ตถา ญาณํ, ปจฺจยาการนิสฺสิตํฯ  
</li>
  
<li>
สงฺขารุเปกฺขาญาณํ ตุ, ปฎิสงฺขานุปสฺสนา;  
  
วุฎฺฐานคามินี นาม, วิวฎฺฎนฺติ ปวุจฺจติฯ  
</li>
  
<li>
จตโสฺสปิ ปนิเจฺจตา, อาทานาทิปฺปภญฺชิตา;  
  
ลกฺขณตฺตยมาหจฺจ, ปวตฺตนฺติ ยถา ตถาฯ  
</li>
  
<li>
นิมิตฺตมารพฺภ ตถา ปวตฺตํ,  
  
ติลกฺขณํ ฌายติ ยาย โยคี;  
  
ตมิตฺถมฎฺฐารสเภทภินฺนํ,  
  
วิปสฺสนาภาวนมาหุ ธีราฯ  
</li>
  
<li>
วิปสฺสนานยมิมมุตฺตมํ  
  
สุภํ,  
  
นิทสฺสิตํ ชินวจนานุสารโต;  
  
วิภาวยํ มนสิ หิตาวหํ ปรํ,  
  
นิรามยํ ปทมนุปาปุณิสฺสติฯ  
</li>
  
อิติ นามรูปปริเจฺฉเท วิปสฺสนาวิภาโค นาม  
</li>
  
เอกาทสโม ปริเจฺฉโทฯ  
</li>
  
  
  
  
  