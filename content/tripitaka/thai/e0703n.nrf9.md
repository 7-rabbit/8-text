<h1>ทสม ปริเจฺฉท</h1>
<h3>ปณฺฑุกาภยาภิเสโก</h3>
<ol>
<li>
อุมฺมาทจิตฺตายาณตฺตา  
, ทาสี อาทาย ทารกํ;  
  
สมุเคฺค ปกฺขิปิตฺวาน, ทฺวารมณฺฑล เก อคาฯ  
</li>
  
<li>
ราชปุตฺตา จ มิควํ, คตา ตุมฺพรกนฺทเร;  
  
ทิสฺวา ทาสิํ กุหิํ ยาสิ, กิํ เม กนฺติ จ ปุจฺฉิสุํฯ  
</li>
  
<li>
ทฺวารมณฺฑลกํ ยามิ, ธีตุเมคุฬปูวกํ;  
  
อิจฺจาห โอโรเปหีติ, ราชปุตฺตํ กมพฺรวุํฯ  
</li>
  
<li>
จิโตฺต จ กาลเวโล จ, ตสฺสา’รกฺขาย นิคฺคตา;  
  
มหนฺตํ สูกรเวสํ, ตํ ขณํเยว ทสฺสยุํฯ  
</li>
  
<li>
เต ตํ สมนุพนฺธิํสุ, สาสมาทาย ตตฺร’คา;  
  
ทารกญฺจ สหสฺสญฺจ, อายุตฺตสฺส อทารโหฯ  
</li>
  
<li>
ตสฺมิํเยว ทิเน ตสฺส, ภริยา ชนยี สุตํ;  
  
ยมเก ชนยี ปุเตฺต, ภริยํ เม’ติ โปสิตํฯ  
</li>
  
<li>
โส สตฺตวสฺสิโก จา’สิ, ตํ วิชานิย มาตุลา;  
  
คนฺตุํ สรสิ กีฬเนฺต, ทารเก จ ปโยชยุํฯ  
</li>
  
<li>
ชลฎฺฐํ รุกฺขสุสิรํ, ชลจฺฉาทิตฉิทฺทกํ;  
  
นิมุชฺชมาโน ฉิเทฺทน, ปวิสิตฺวา จิรฎฺฐิโตฯ  
</li>
  
<li>
ตโต ตเถว นิกฺขมฺม, กุมาเร เสสทารเก;  
  
อุปจฺจ ปุจฺฉิยโนฺตปิ, วเญฺจต’ญฺญวโจหิ โสฯ  
</li>
  
<li>
มนุเสฺสหา’คเตเหโส, นิวาเสตฺวาน วตฺถกํ;  
  
กุมาโร วาริโม คยฺห, สุสิรมฺหิ ฐิโต อหุฯ  
</li>
  
<li>
วตฺถกานิ คเณตฺวาน, มาเรตฺวา เสสทารเก;  
  
คนฺตฺวา อาโรจยุํ สเพฺพ, ทารกา มาริตา อิติฯ  
</li>
  
<li>
คเตสุ  
เตสุ โส คนฺตฺวา, อายุตฺตกฆรํ สกํ;  
  
วสํ อสฺสาสิโต เตน, อหู ทฺวาทสวสฺสิโกฯ  
</li>
  
<li>
ปุน สุตฺวาน ชีวนฺตํ, กุมารํ ตสฺส มาตุลํ;  
  
ตตฺถ โคปาลเก สเพฺพ, มาเรตุํ สนฺนิโยชยุํฯ  
</li>
  
<li>
ตสฺมิํ อหนิ โคปาลา, ลทฺธา เอกํ จตุปฺปทํ;  
  
อคฺคิํ อาหริตุํ คามํ, เปเสตุํ ตํ กุมารกํฯ  
</li>
  
<li>
โส คนฺตฺวา ฆรมายุตฺต-ปุตฺตกํเยว เปสยิ;  
  
ปาทา รุชนฺติ เม เตหิ, อคฺคิํ โคปาลสนฺติกํฯ  
</li>
  
<li>
ตตฺถ องฺคาร มํสญฺจ,  
  
ขาทิสฺสสิ ตุวํ อิติ;  
  
เน สิ โส ตํ วโจ สุตฺวา,  
  
อคฺคิํ โคปาลสนฺติกํฯ  
</li>
  
<li>
ตสฺมิํ ขเณ เปสิตา เต, ปริกฺขิปิย มารยุํ;  
  
สเพฺพ โคเป มารยิตฺวา, มาตุลานํ นิเวทยุํฯ  
</li>
  
<li>
ตโถ โสฬสวสฺสํ ตํ, วิชานิํสุ จ มาตุลา;  
  
มาตา สหสฺสญฺจา’ทาสิ, ตสฺสา รกฺขญฺจ อาทิสิฯ  
</li>
  
<li>
อายุโตฺต มาตุสเนฺทสํ, สพฺพํ ตสฺส นิเวทิย;  
  
ทตฺวา ทาสํ สหสฺสญฺจ, เปเสสิ ปณฺฑุลนฺติกํฯ  
</li>
  
<li>
ปณฺฑุลพฺราหฺมโณ นาม, โภควา เวทปารโค;  
  
ทกฺขิณสฺมิํ ทิสาภาเค, วสี ปณฺฑุลคามเกฯ  
</li>
  
<li>
กุมาโร ตตฺถ คนฺตฺวาน, ปสฺสิ ปณฺฑุลพฺราหฺมณํ;  
  
‘‘ตฺวํ ปณฺฑุกาภโย ตาต’’, อิติ ปุจฺฉิย พฺยากเตฯ  
</li>
  
<li>
ตสฺส กตฺวาน สกฺการํ, อาห ราชา ภวิสฺสสิ;  
  
สมสตฺตติวสฺสานิ, รชฺชํ ตฺวํ การยิสฺสสิฯ  
</li>
  
<li>
สิปฺปํ อุคฺคณฺห ตาตาติ, สิปฺปุคฺคหมการยี;  
  
จเนฺทน ตสฺส ปุเตฺตน, ขิปฺปํ สิปฺปํ สมาปิตํฯ  
</li>
  
<li>
อทา สตสหสฺสํ โส, โยธสงฺคหการณา;  
  
โยเธสุ สงฺคหิเตสุ, เตน ปญฺจสเตสุ โสฯ  
</li>
  
<li>
สิยุํ ยาย คยิตานิ, ปณฺณานิ กนกานิ ตํ;  
  
มเหสิํ กุรุจนฺทญฺจ, มม ปุตฺตํ ปุโรหิตํฯ  
</li>
  
<li>
อิภิ  
วตฺวา ธนํ ทตฺวา, สโยธํ นิหริ ตโต;  
  
โส นามํ สาวยิตฺวาน, ตโต นิกฺขมฺม ปุญฺญวาฯ  
</li>
  
<li>
ลทฺธพโล นครเก, กาสปพฺพต สนฺติเก;  
  
สตฺตสตานิ ปุริเส, สเพฺพสํ โภชนานิ จฯ  
</li>
  
<li>
ตโต นรสหเสฺสน, ทฺวิสเตน กุมารโก;  
  
คิริกณฺฑ ปพฺพตํ นาม, อคมา ปริวาริโตฯ  
</li>
  
<li>
คิริกณฺฑสิโว นาม, ปณฺฑุกาภย มาตุโล;  
  
ตํ ปณฺฑุวาสุเทเวน, ทินฺนํ ภุญฺชติ เทสกํฯ  
</li>
  
<li>
โส กริสสตํ ปกฺกํ, ตทา ลาเวติ ขตฺติโย;  
  
ตสฺส ธีตา รูปวตี, ปาลี นามา’สิ ขตฺติยาฯ  
</li>
  
<li>
สา มหาปริวาเรน, ยานมารุยฺห โสภนํ;  
  
ปิตุภตฺตํ คาหยิตฺวา, ลาวกานญฺจ คจฺฉติฯ  
</li>
  
<li>
กุมารสฺส มนุสฺสานํ, ทิสฺวา ตตฺถ กุมาริกํ;  
  
อาโรเจสุํ กุมารสฺส, กุมาโร สหสา’คโตฯ  
</li>
  
<li>
เทฺวธา ตํ ปริสํ กตฺวา, สตํ ยานมเปสยิ;  
  
ตทนฺติกํ สปริสา, กตฺถ ยาสีติ ปุจฺฉิตํฯ  
</li>
  
<li>
ตาย วุเตฺตตุ สพฺพสฺมิํ, ตสฺสํสารตฺต มานโส;  
  
อตฺตโน สํวิภาคตฺถํ, ภเนฺตนา’ยาจิ ขตฺติโยฯ  
</li>
  
<li>
สาสโมรุยฺห ยานมฺหา, อทา โสวณฺณปาติยา;  
  
ภตฺตํ นิโคฺรธ มูลสฺมิํ, ราชปุตฺตสฺส ขตฺติยาฯ  
</li>
  
<li>
คณฺหิ นิโคฺรธปณฺณานิ, โภเชตุํ เสสเก ชเน;  
  
โสวณฺณภาชนานา’สุํ, ตานิ ปณฺณานิ ตํ ขเณฯ  
</li>
  
<li>
ตานิ ทิสฺวา ราชปุโตฺต, สริตฺวา ทิชภาสิตํ;  
  
มเหสิภาว โยคฺคาเม, กญฺญาลทฺธาติ ตุสฺสิโสฯ  
</li>
  
<li>
สเพฺพ โภชาปยี เตสา, ตํ น ขียิตฺถ โภชนํ;  
  
เอกสฺส ปฎิวิโส’ว, คหิโต ตตฺถ ทิสฺสถฯ  
</li>
  
<li>
เอวํ ปุญฺญคุณูเปตา, สุกุมารี กุมาริกา;  
  
สุวณฺณปาลิ นาเมน, ตโตปฺปภุต อาสิ สาฯ  
</li>
  
<li>
ตํ  
กุมาร คเหตฺวาน, ยานมารุยฺห ขตฺติโย;  
  
มหพฺพล ปริพฺยูโฬฺห, อนุสํณี อปกฺกมิฯ  
</li>
  
<li>
ตํ สุตฺวาน ปิตา ตสฺสา, นเร สเพฺพ อเปสยิ;  
  
เต คนฺตฺวา กลหํ กตฺวา, ตชฺชิตา เตหิ อาคมุํฯ  
</li>
  
<li>
กลหนครํ นาม, คาโม ตตฺถ กเต อหุ;  
  
ตํ สุตฺวา ภาตโร ตสฺสา, ปญฺจยุทฺธายุ’ปาคมุํฯ  
</li>
  
<li>
สเพฺพ เต ปณฺฑุลสุโต, จโนฺทเยว อฆาตยิ;  
  
โลหิต วาหขโณฺฑติ, เตสํ ยุทฺธมหี อหุฯ  
</li>
  
<li>
มหตา พล กาธยน,  
  
ตโต โส ปณฺฑุกาภโย;  
  
คงฺคาย ปาริเม ติเร,  
  
โทฬปพฺพตกํ อคาฯ  
</li>
  
<li>
ตตฺถ จตฺตาริ วสฺสานิ, วสิ ตํ ตตฺถ มาตุลา;  
  
สุตฺวา ฐเปตฺวา ราชานํ, ตํ ยุทฺธตฺถมุปาคมุํฯ  
</li>
  
<li>
ขนฺธาวารํ นิเวเสตฺวา, ธูมรกฺขาค สนฺติเก;  
  
ภาคิเนเยฺยน ยุชฺฌิํสุ, ภาคิเนโยฺย ตุ มาตุเลฯ  
</li>
  
<li>
อนุพนฺธี โอรคงฺคํ, มลาเปตฺวา นิวตฺติย;  
  
เตสญฺจ ขนฺธาวารมฺหิ, ทุเว วสฺสานิ โส วสีฯ  
</li>
  
<li>
คโนฺตฺว’ปติสฺสคามํ เต, ตมตฺถํ ราชิโน’พฺรวุํ;  
  
ราชาเลขํ กุมารสฺส, สรหสฺสํ สปาหิณิฯ  
</li>
  
<li>
‘‘ปุญฺชสฺสุ ปารคงฺคํ ตฺวํ, มา’คา โอรํตโต’’อิติ;  
  
ตํ สุตฺวา ตสฺส กุชฺชิํสุ, ภาตโร นว ราชิโนฯ  
</li>
  
<li>
อุปตฺถโมฺภ ตฺวเมวา’สิ, จิรํ ตสฺส อิทานิ ตุ;  
  
รฎฺฐํ ททาสิ ตสฺมา ตฺวํ, มาเรสฺสามา’ติ อพฺรวุํฯ  
</li>
  
<li>
โส เตสํ รชฺชมเปฺปสิ, เต ติสฺสํ นาม ภาตรํ;  
  
สเพฺพว สหิตา’กํสุ, รชฺชสฺส ปรินายกํฯ  
</li>
  
<li>
เอโส วีสติวสฺสานิ, อภโย’ภย ทายโก;  
  
ตโตฺถ’ปติสฺสคามมฺหิ, ราชา รชฺชมการยิฯ  
</li>
  
<li>
วสนฺติ  
ธูมรกฺขาเค, สเร ตุมฺพริยงฺคเณ;  
  
จรเต วฬวา รุปา, ยกฺขี เจติยนามิกาฯ  
</li>
  
<li>
เอโก ทิสฺวาน เสนงฺคํ, อุตฺตปาทํ มโนรมํ;  
  
อาโรเจสิ กุมารสฺส, วฬเว’ตฺตี’ทิสี อิติฯ  
</li>
  
<li>
กุมาโร รสฺมิมาทาย, คเหตุํ ตํ อุปาคมิ;  
  
ปจฺฉโต อคตํ ทิสฺวา, ภีตา เตเชน ตสฺสสาฯ  
</li>
  
<li>
ธาวิ’นนฺตรธายิตฺวา, ธาวนฺติ มนุพนฺธิโส;  
  
ธาวมานา สรํ หํ สา, สตฺตกฺขตฺตุํ ปริกฺขิปิฯ  
</li>
  
<li>
โอตริตฺวา มหาคงฺคํ, อุตฺตริตฺวา ตโต ปน;  
  
ธุมรกฺขํ ปพฺพตํ ตํ, สตฺตกฺขตฺตุํ ปริกฺขิปิฯ  
</li>
  
<li>
ตํ สรํ ปุน ติกฺขตฺตุํ, ปริกฺขิปิ ตโต ปุน;  
  
คงฺคํ กจฺฉกติเตฺถน, สโมตริ ตหิํ ตุ โสฯ  
</li>
  
<li>
คเหสิตํ วาลธิสฺมิํ, ตาลปตฺตญฺจ โตยคํ;  
  
ตสฺส ปุญฺญานุภาเวน, โส อโหสิ มหา อสิฯ  
</li>
  
<li>
อุจฺจาเรสิ อสิํ ทชฺชํ, ‘‘มาโรมี’’ติ ตมาห สา;  
  
รชฺชํ คเหตฺวา เต ทชฺชํ, สามิ มามํ อมารยิฯ  
</li>
  
<li>
คีวาย ตํ คเหตฺวา โส, วิชฺฌิตฺวา อสิโกฎิยา;  
  
นาสาย รชฺชุยา พนฺธิ, สา อโหสิ วสานุคาฯ  
</li>
  
<li>
คนฺตฺวา ตํ ธุมรกฺขํ โส, ตมารุยฺห มหพฺพโล;  
  
ตตฺถ จตฺตาริ วสฺสานิ, ธูมรกฺขน เค วสิฯ  
</li>
  
<li>
ตโต นิกฺขมฺม สพโล, อาคมฺมา’ริฎฺฐปพฺพตํ;  
  
สุทฺธิกาลมเปกฺขโนฺต, ตตฺถ สตฺตสมาวสิฯ  
</li>
  
<li>
เทฺว มาตุเล ฐเปตฺวาน, ตสฺส เสสฎฺฐมาตุลา;  
  
ยุทฺธสชฺชา อริฎฺฐํ ตํ, อุปสงฺกมฺม ปพฺพตํฯ  
</li>
  
<li>
ขนฺธาวารํ นครเก, นิเวเสตฺวา จมูปติํ;  
  
ทตฺวา ปริกฺขิปาเปสุํ, สมนฺตา’ริฎฺฐปพฺพตํฯ  
</li>
  
<li>
ยกฺขินิยา มนฺตยิตฺวา, ตสฺสา วจนยุตฺติยา;  
  
ทตฺวา ราชปริกฺขารํ, ปณฺณาการา ยุวานิ จฯ  
</li>
  
<li>
‘‘คณฺหาถ  
สพฺพาเน’ตานิ, ขมาเปสฺสามิ โว อหํ’’;  
  
อิติ วตฺวาน เปเสสิ, กุมาโร ปุรโต พลํฯ  
</li>
  
<li>
คณฺหิสฺสามิ ปวิฎฺฐนฺติ, วิสฺสเฎฺฐสุ ตุ เตสุ โส;  
  
อารุยฺห ยกฺขวฬวํ, มหาพลปุรกฺขโตฯ  
</li>
  
<li>
ยุทฺธาย ปาวิสิ ยกฺขี, มหาราว มราปิสา;  
  
อโนฺต พหิพลญฺจสฺส, อุกฺกุฎฺฐิํ มหติํ อกาฯ  
</li>
  
<li>
กุมารปุริสา สเพฺพ, ปรเสนา นเร พหู;  
  
ฆาเตตฺวา มาตุเล จ’ตฺถ, สีสราสิํ อกํสุ เตฯ  
</li>
  
<li>
เสนาปติ ปาลยิตฺวา, คุมฺพฎฺฐานํ สปาวิสิ;  
  
เสนาปติ คุมฺพโก’ติ, เตน เอส ปวุจฺจติฯ  
</li>
  
<li>
อุปริฎฺฐมาตุลสิรํ, สีสราสิํ สปสฺสิย;  
  
ลาพุราสี’ว อิจฺฉาห, เตนา’สิ ลาพุคามโกฯ  
</li>
  
<li>
เอวํ วิชิตสงฺคาโม, ตโต โส ปณฺฑุกาภโย;  
  
อยฺยกสฺสา’นุราธสฺส, วสนฐานมาคมิฯ  
</li>
  
<li>
อตฺตโน ราชเคหํ โส, ตสฺส ทตฺวาน อยฺยโก;  
  
อญฺญตฺถวาสํ กเปฺปสิ, โส ตุ ตสฺมิํ ฆเร วสิฯ  
</li>
  
<li>
ปุจฺฉาเปตฺวาน เนมิตฺตํ, วตฺถุวิชฺชา’วิทุํ ตถา;  
  
นครํ ปวรํ ตสฺมิํ, คาเมเยว อมาปยิฯ  
</li>
  
<li>
นิวาสตฺตา’นุราธานํ, อนุราธปุรํ อหุ;  
  
นกฺขเตฺตนา’นุราเธน, ปติฎฺฐาปิต ตาย จฯ  
</li>
  
<li>
อาณาเปตฺวา มาตุลานํ, ฉตฺตํ ชาตสฺสเร อิธ;  
  
โธวาเปตฺวา ธารยิตฺวา, ตํ สเรเยว วารินาฯ  
</li>
  
<li>
อตฺตโน อภิเสกํ โส, กาเรสิ ปณฺฑุกาภโย;  
  
สุวณฺณปาลิํ เทวิํ ตํ, มเหสิเตฺต ภิเสจยิฯ  
</li>
  
<li>
อทา จนฺทกุมารสฺส, โปโรหิจฺจํ ยถาวิธิ;  
  
ฐานนฺตรานิ เสสานํ, ภจฺจานญฺจ ยถารหํฯ  
</li>
  
<li>
มาตุยา อุปการตฺตา, อตฺตโน จ มหีปติํ;  
  
อฆาตยิตฺวา เชฎฺฐํ ตํ, มาตุลํ อภยํ ปนฯ  
</li>
  
<li>
รตฺติรชฺชํ อทา ตสฺส, อหุ นครคุตฺติโก;  
  
ตทุปาทาย นคเร, อหู นครคุตฺติโกฯ  
</li>
  
<li>
สสฺสุรํ  
ตํ อฆาเตตฺวา, คิริกณฺฑสิวมฺปิ จ;  
  
คิริกณฺณเทสํ ตเสฺส’ว, มาตุลสฺส อทาสิ โสฯ  
</li>
  
<li>
สรํ ตญฺจ ขณาเปตฺวา, การาเปสิ พหู ทกํ;  
  
ชเย ชลสฺส คาเหน, ชยวาปีติ อหุตํฯ  
</li>
  
<li>
กาลเวลํ นิวาเสสิ, ยกฺขํปุร ปุรตฺถิเม;  
  
ยกฺขํ ตุ จิตฺตราชํ ตํ, เหโฎฺฐ อภยวาปิยาฯ  
</li>
  
<li>
ปุโพฺพปการิํ ทาสิํ ตํ, นิพฺพตฺตํ ยกฺขโยนิยา;  
  
ปุรสฺส ทกฺขิณทฺวาเร, โส กตญฺญู นิวาสยิฯ  
</li>
  
<li>
อโนฺต นรินฺทวตฺถุสฺส, วฬวามุขยกฺขินิํ;  
  
นิวาเสสิ พลิํ เตสํ, อเญฺญสญฺจานุวสฺสกํฯ  
</li>
  
<li>
ทาเปสิ ฉณกาเล ตุ, จิตฺตราเชน โส สห;  
  
สมาสเน นิสีทิตฺวา, ทิพฺพมานุสนาฎกํฯ  
</li>
  
<li>
กาเรโนฺต’ภิรมิ ราชา, รติขิฑฺฑา สมปฺปิโต;  
  
ทฺวารคาเม จ จตุโร, ภยวาปิญฺจ การยิฯ  
</li>
  
<li>
มหาสุสานฆาตนํ, ปจฺฉิมราชินิํ ตถา;  
  
เวสฺสวณสฺส นิโคฺรธํ, พฺยาธิเทวสฺส ตาลกํฯ  
</li>
  
<li>
โยนสภาค วตฺถุญฺจ, มเหชฺชฆรเมว จ;  
  
เอตานิ ปจฺฉิมทฺวาร-ทิสาภาเค นิเวสยิฯ  
</li>
  
<li>
ปญฺจสตานิ จณฺฑาล-ปุริเส ปุรโสธเก;  
  
ทุเวสตานิ จณฺฑาล-ปุริเส วจฺจโสธเกฯ  
</li>
  
<li>
ทิยฑฺฒสตจณฺฑาเล, มตนีหารเก’ปิ จ;  
  
สุสาน โคปจณฺฑาเล, ตตฺตเกเยว อาทิสิฯ  
</li>
  
<li>
เตสํ คามํ นิเวเสสิ, สุสานา ปจฺฉิมุตฺตเร;  
  
ยถา วิหิตกมฺมานิ, ตานิ นิจฺจํ อกํสุเตฯ  
</li>
  
<li>
ตสฺส จณฺฑาลคามสฺส, ปุพฺพุตฺตรทิสาย ตุ;  
  
นีจสุสานกํ นาม, จณฺฑาลานมการยิฯ  
</li>
  
<li>
ตสฺสุตฺตเร สุสานสฺส, ปาสาณปพฺพตนฺตเร;  
  
อาวาสปาลิฌาธานํ, ตทา อาสิ นิเวสิตาฯ  
</li>
  
<li>
ตทุตฺตเร  
ทิสาภาเค, ยาว คามณิ วาปิยา;  
  
ตาปสานํ อเนเกสํ, อสฺสโม อาสิ การิโตฯ  
</li>
  
<li>
ตเสฺสว จ สุสานสฺส, ปุรตฺถิมทิสาย ตุ;  
  
โชติยสฺส นิคณฺฐสฺส, ฆรํ กาเรสิ ภูปติฯ  
</li>
  
<li>
ตสฺมิํเยว เทสสฺมิํ, นิคโณฺฐ คิรินามโก;  
  
นานาปาสณฺฑกา เจว, วสิํสุ สมณา พหูฯ  
</li>
  
<li>
ตเตฺถว จ เทวกุลํ, อกาเรสิ มหีปติ;  
  
กุภณฺฑสฺส นิคณฺฐสฺส, ตํนามกมโหสิตํฯ  
</li>
  
<li>
ตโต ตุ ปจฺฉิเม ภาเค, ฌาธปาลิปุรตฺถิเม;  
  
มิจฺฉาทิฎฺฐิกุลานํ ตุ, วสี ปญฺจสตํ ตหิํฯ  
</li>
  
<li>
ปรํ โชติยเคหมฺหา, โอรํ คามณิ วาปิยา;  
  
โส ปริพฺพาชการามํ, การาเปสิ ตเถว จฯ  
</li>
  
<li>
อาชีวกานํ เคหญฺจ, พฺราหฺมณวฎฺฎเมว จ;  
  
สิวิกา โสตฺถิสาลา จ, อกาเรสิ ตหิํ ตหิํฯ  
</li>
  
<li>
ทสวสฺสาภิเสโก โส, คามสีมา นิเวสยิ;  
  
ลํกาทีปมฺหิ สกเล, ลํกิโนฺท ปณฺฑุกาภโยฯ  
</li>
  
<li>
โส กาลเวลจิเตฺตหิ, ทิสฺสมาเนหิ ภูปติ;  
  
สหา’นุ โภสิ สมฺปติํ, ยกฺขภูตสหาย วาฯ  
</li>
  
<li>
ปณฺฑุกาภยรโญฺญ จ, อภยสฺส จ อนฺตเร;  
  
ราชสุญฺญานิ วสฺสานิ, อเหสุํ ทสสตฺต จฯ  
</li>
  
<li>
โส ปณฺฑุกาภยมหีปติ สตฺตติํส–  
  
วโสฺส’ธิคมฺม ธิติมา ธรณี ปติตฺตํ;  
  
รเมฺม อนุนมนุราธปุเร สมิเทฺธ;  
  
วสฺสานิ อการยิ รชฺชเมตฺถาติฯ  
</li>
  
สุชนปฺปสาทสํเวคตฺถาย กเต มหาวํเส  
</li>
  
ปณฺฑุกาภยาภิเสโกนาม  
</li>
  
ทสโม ปริเจฺฉโทฯ  
</li>
  
  
  
  
  