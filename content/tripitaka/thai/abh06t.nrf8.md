<h1>๘. อฎฺฐโม ปริเจฺฉโท</h1>
<h3>ปกิณฺณกนิเทฺทโส</h3>
<ol>
<li>
อิทานิ  
  
ปน สเพฺพสํ, เอเตสํ มานสํ มยา;  
  
ปาฎวตฺถาย ภิกฺขูนํ, กถียติ ปกิณฺณกํฯ  
</li>
  
<li>
ปนฺถมกฺกฎโก นาม, ทิสาสุ ปน ปญฺจสุ;  
  
ตตฺถ สุตฺตํ ปสาเรตฺวา, ชาลมเชฺฌ นิปชฺชติฯ  
</li>
  
<li>
ปฐมาย ทิสาเยตฺถ, สุเตฺต ปน ปสาริเต;  
  
ปาณเกน ปฎเงฺคน, ฆฎฺฎิเต มกฺขิกาย วาฯ  
</li>
  
<li>
นิปนฺนฎฺฐานโต กิญฺจิ, จลิตฺวา อุณฺณนาภิ ตุ;  
  
คนฺตฺวา สุตฺตานุสาเรน, ยูสํ ปิวติ ตสฺส สาฯ  
</li>
  
<li>
ปุนาคนฺตฺวาน ตเตฺถว, นิปชฺชติ ยถาสุขํ;  
  
เอวเมว กโรเตว, ทิสาสุ ทุติยาทิสุฯ  
</li>
  
<li>
ปสาทา  
ปญฺจ ทฎฺฐพฺพา, สุตฺตํ ปญฺจทิสาสฺวิว;  
  
จิตฺตํ ปน จ ทฎฺฐพฺพํ, มเชฺฌ มกฺกฎโก วิยฯ  
</li>
  
<li>
ปาณกาทีหิ สุตฺตสฺส, ตสฺส สงฺฆฎฺฎนา วิย;  
  
ปสาทานํ ตุ ทฎฺฐพฺพา, ฆฎฺฎนารมฺมเณน หิฯ  
</li>
  
<li>
จลนํ วิย ตํมเชฺฌ, นิปนฺนายุณฺณนาภิยา;  
  
ปสาทฆฎฺฎนํ ตตฺถ, คเหตฺวารมฺมณํ ปนฯ  
</li>
  
<li>
มโนธาตุกฺริยาจิตฺตํ, ภวงฺคาวฎฺฎนํ มตํ;  
  
ตสฺสา สุตฺตานุสารํว, วีถิจิตฺตปวตฺตนํฯ  
</li>
  
<li>
สีเส ปนสฺส วิชฺฌิตฺวา, ยูสปานํว เจตโส;  
  
อารมฺมเณสุ ทฎฺฐพฺพํ, ชวนสฺส ปวตฺตนํฯ  
</li>
  
<li>
ปุนาคนฺตฺวา  
ยถา สุตฺต-ชาลมเชฺฌ นิปชฺชนํ;  
  
วตฺถุํเยว จ นิสฺสาย, จิตฺตสฺส ปริวตฺตนํฯ  
</li>
  
<li>
อิทํ ตุ ปน โอปมฺมํ, อตฺถํ ทีเปติ กิํ ตุ หิ;  
  
อารมฺมเณน ปฐมํ, ปสาเท ฆฎฺฎิเต ปนฯ  
</li>
  
<li>
ปสาทวตฺถุโต จิตฺตา, วตฺถุสนฺนิสฺสิตํ มโน;  
  
ตโต หิ ปฐมํเยว, ชายตีติ หิ ทีปิตํฯ  
</li>
  
<li>
เอเกการมฺมณํ  
ทฺวีสุ, ทฺวีสุ ทฺวาเรสุ สพฺพโส;  
  
อาคจฺฉติ เตนาปาถํ, อยมโตฺถปิ ทีปิโตฯ  
</li>
  
<li>
รูปํ จกฺขุปสาทมฺหิ, ฆฎฺฎิตฺวา ตงฺขเณ ปน;  
  
มโนทฺวาเร ตถาปาถ-มาคจฺฉติ นิสํสโยฯ  
</li>
  
<li>
ขโค ยถา หิ รุกฺขเคฺค, นิลียโนฺตว สาขิโน;  
  
สาขํ ฆเฎฺฎติ ตสฺสีธ, ฉายา ผรติ ภูมิยํฯ  
</li>
  
<li>
สาขาย  
ฆฎฺฎนจฺฉายา, ผรณานิ จ สพฺพโส;  
  
อปุพฺพาจริมํ เอก-กฺขณสฺมิํเยว ชายเรฯ  
</li>
  
<li>
เอวเมว จ รูปสฺส, ปสาทสฺส จ ฆฎฺฎนํ;  
  
ภวงฺคจลนสฺสาปิ, ปจฺจยเตฺตน อตฺถโตฯ  
</li>
  
<li>
ตเถว จ มโนทฺวาเร, อาปาถคมนมฺปิ จ;  
  
อปุพฺพาจริมํ เอก-กฺขณสฺมิํเยว โหติติฯ  
</li>
  
<li>
ตโต ภวงฺคํ ฉินฺทิตฺวา, จกฺขุทฺวาเร ยถากฺกมํ;  
  
อาวชฺชเน สมุปฺปเนฺน, ทสฺสเน สมฺปฎิจฺฉเนฯ  
</li>
  
<li>
สนฺตีรเณ สมุปฺปเนฺน, ตโต โวฎฺฐพฺพเนปิ จ;  
  
กุสลํ ชวนํ จิตฺตํ, ตถากุสลเมว วาฯ  
</li>
  
<li>
เอโส เอว นโย โสต-ทฺวาราทีสุปิ วิญฺญุนา;  
  
อวิเสเสน วิเญฺญโยฺย, สทฺทาทีนํ ตุ ฆฎฺฎเนฯ  
</li>
  
<li>
โทวาริโกปมาทีนิ  
, เอตสฺสตฺถสฺส ทีปเน;  
  
อุทฺธริตฺวาน ตาเนตฺถ, ทเสฺสตพฺพานิ วิญฺญุนาฯ  
</li>
  
<li>
อสเมฺภเทน จกฺขุสฺส, รูปาปาถคเมน จ;  
  
อาโลกนิสฺสเยนาปิ, สมนกฺการเหตุนาฯ  
</li>
  
<li>
ปจฺจเยหิ ปเนเตหิ, สเมเตหิ จตูหิปิ;  
  
ชายเต  
จกฺขุวิญฺญาณํ,  
สมฺปยุเตฺตหิ ตํ สหฯ  
</li>
  
<li>
อสเมฺภเทน โสตสฺส, สทฺทาปาถคเมน จ;  
  
อากาสนิสฺสเยนาปิ, สมนกฺการเหตุนาฯ  
</li>
  
<li>
ปจฺจเยหิ ปเนเตหิ, สเมเตหิ จตูหิปิ;  
  
ชายเต  
โสตวิญฺญาณํ,  
สมฺปยุเตฺตหิ ตํ สหฯ  
</li>
  
<li>
อสเมฺภเทน  
ฆานสฺส, คนฺธาปาถคเมน จ;  
  
วาโยสนฺนิสฺสเยนาปิ, สมนกฺการเหตุนาฯ  
</li>
  
<li>
ปจฺจเยหิ ปเนเตหิ, สเมเตหิ จตูหิปิ;  
  
ชายเต  
ฆานวิญฺญาณํ,  
สมฺปยุเตฺตหิ ตํ สหฯ  
</li>
  
<li>
อสเมฺภเทน ชิวฺหาย, รสาปาถคเมน จ;  
  
อาโปสนฺนิสฺสเยนาปิ, สมนกฺการเหตุนาฯ  
</li>
  
<li>
ปจฺจเยหิ ปเนเตหิ, สเมเตหิ จตูหิปิ;  
  
ชายเต  
ชิวฺหาวิญฺญาณํ,  
สมฺปยุเตฺตหิ ตํ สหฯ  
</li>
  
<li>
อสเมฺภเทน  
กายสฺส, โผฎฺฐพฺพาปาถสงฺคมา;  
  
ปถวีนิสฺสเยนาปิ, สมนกฺการเหตุนาฯ  
</li>
  
<li>
ปจฺจเยหิ ปเนเตหิ, สเมเตหิ จตูหิปิ;  
  
ชายเต  
กายวิญฺญาณํ,  
สมฺปยุเตฺตหิ ตํ สหฯ  
</li>
  
<li>
อสเมฺภทา มนสฺสาปิ, ธมฺมาปาถคเมน จ;  
  
วตฺถุสนฺนิสฺสเยนาปิ, สมนกฺการเหตุนาฯ  
</li>
  
<li>
ปจฺจเยหิ  
ปเนเตหิ, สเมเตหิ จตูหิปิ;  
  
มโนวิญฺญาณ  
เมวํ ตุ, สมฺปยุเตฺตหิ ชายเตฯ  
</li>
  
<li>
มโน ภวงฺคจิตฺตนฺติ, เวทิตพฺพํ วิภาวินา;  
  
อาวชฺชนกฺริยาจิตฺตํ, สมนกฺกาโรติ สญฺญิตํฯ  
</li>
  
<li>
วตฺถุสนฺนิสฺสเยนาติ, นายํ สพฺพตฺถ คจฺฉติ;  
  
ภวํ ตุ ปญฺจโวการํ, สนฺธาย กถิโต ปนฯ  
</li>
  
<li>
ปฎิสนฺธาทิจิตฺตานิ, สพฺพาเนกูนวีสติ;  
  
กาเม ทส จ รูเปสุ, ปญฺจ จตฺตาริรูปิสุฯ  
</li>
  
<li>
กมฺมํ  
กมฺมนิมิตฺตญฺจ, ตถา คตินิมิตฺตกํ;  
  
อิทํ หิ ติวิธํ เตสํ, อารมฺมณมุทีริตํฯ  
</li>
  
<li>
กามาวจรสนฺธีนํ, ปริตฺตารมฺมณํ มตํ;  
  
ปจฺจุปฺปนฺนมตีตํ วา, โหติ นตฺถิ อนาคตํฯ  
</li>
  
<li>
อเฎฺฐว จ มหาปากา, ตีณิ สนฺตีรณานิ จ;  
  
เอกาทสวิธํ จิตฺตํ, ตทารมฺมณสญฺญิตํฯ  
</li>
  
<li>
เอกาทสวิเธ จิเตฺต, ตทารมฺมณสญฺญิเต;  
  
ทส ปุญฺญวิปากานิ, เอกํ โหติ อปุญฺญชํฯ  
</li>
  
<li>
มหาปากา น ชายเนฺต, รูปารูปภวทฺวเย;  
  
กาเม รูเป ภเว เจว, โหติ สนฺตีรณตฺตยํฯ  
</li>
  
<li>
ตทารมฺมณจิตฺตานิ, ยานิ วุตฺตานิ สตฺถุนา;  
  
เตสุ จิตฺตํ ปเนกมฺปิ, รูปารูปภวทฺวเยฯ  
</li>
  
<li>
น ตทารมฺมณํ หุตฺวา, ปวตฺตติ กทาจิปิ;  
  
กสฺมา น โหติ เจ ตตฺถ, พีชสฺสาภาวโต ปนฯ  
</li>
  
<li>
ปฎิสนฺธิพีชํ นเตฺถตฺถ, กามาวจรสญฺญิตํ;  
  
รูปาทิโคจเร ตสฺส, ภเวยฺย ชนกํ ตุ ยํฯ  
</li>
  
<li>
จกฺขุวิญฺญาณกาทีนํ  
, นตฺถิตาปชฺชตีติ เจ;  
  
นินฺทฺริยานํ ปวตฺตานุ-ภาวโต จิตฺตสมฺภโวฯ  
</li>
  
<li>
เอกเนฺตน ยถา เจตํ, ตทารมฺมณมานสํ;  
  
นปฺปวตฺตติ สพฺพมฺปิ, รูปารูปภวทฺวเยฯ  
</li>
  
<li>
อกามาวจรธเมฺมปิ, ตเทตํ นานุพนฺธติ;  
  
กสฺมา อชนกตฺตา หิ, ชนกสฺสาสมานโตฯ  
</li>
  
<li>
ชนกํ  
เตน ตุลฺยํ วา, กามาวจรสญฺญิตํ;  
  
กุสลากุสลาทิํ ตุ, ชวนํ อนุพนฺธติฯ  
</li>
  
<li>
กามาวจรธมฺมาปิ  
, เย มหคฺคตโคจรา;  
  
หุตฺวา วตฺตนฺติ เต จาปิ, อิทํ เนวานุพนฺธติฯ  
</li>
  
<li>
ปริตฺตารมฺมณตฺตา จ, เอกเนฺตน ปนสฺส หิ;  
  
ตถาปริจิตตฺตา จ, นานุพนฺธติ สพฺพทาฯ  
</li>
  
<li>
กิํ เตน ยุตฺติวาเทน, วุตฺตํ  
อฎฺฐกถาสุ  
หิ;  
  
ตทารมฺมณจิตฺตานิ, เอกาทสปิ สพฺพโสฯ  
</li>
  
<li>
นามโคตฺตํ ปนารพฺภ, ชวเน ชวิเตปิ จ;  
  
ตทารมฺมณํ น คณฺหนฺติ, รูปารูปภเวสุ วาฯ  
</li>
  
<li>
ยทา ปญฺญตฺติมารพฺภ, ชวเน ชวิเตปิ วา;  
  
ตถา วิปสฺสนายาปิ, ลกฺขณารมฺมณาย จฯ  
</li>
  
<li>
ตทารมฺมณา น ลพฺภนฺติ, มิจฺฉตฺตนิยเตสุปิ;  
  
น โลกุตฺตรธเมฺมปิ, อารพฺภ ชวเน คเตฯ  
</li>
  
<li>
ตถา มหคฺคเต ธเมฺม, อารพฺภ ชวเน ปน;  
  
ปฎิสมฺภิทาญาณานิ, อารพฺภ ชวิเตปิ จฯ  
</li>
  
<li>
มโนทฺวาเรปิ สเพฺพสํ, ชวนานมนนฺตรํ;  
  
ตทารมฺมณจิตฺตานิ, ภวนฺติ อนุปุพฺพโตฯ  
</li>
  
<li>
น  
วิชฺชติ มโนทฺวาเร, ฆฎฺฎนารมฺมณสฺส หิ;  
  
กถํ ภวงฺคโต โหติ, วุฎฺฐานํ ปน เจตโสฯ  
</li>
  
<li>
มโนทฺวาเรปิ อาปาถ-มาคจฺฉเนฺตว โคจรา;  
  
ฆฎฺฎนาย วินา ตสฺมา, จิตฺตานํ โหติ สมฺภโวฯ  
</li>
  
<li>
ทฺวาทสาปุญฺญจิตฺตานํ  
, วิปากา สตฺตสตฺตติ;  
  
ภวนฺติ จตุราสีติ, ปาปปากา ปวตฺติยํฯ  
</li>
  
<li>
เอกาทสวิธานํ ตุ, หิตฺวา อุทฺธจฺจมานสํ;  
  
เอกาทสวิธา เจว, ภวนฺติ ปฎิสนฺธิโยฯ  
</li>
  
<li>
กฺริยจิเตฺตสุ สเพฺพสุ, ชวนํ น จ โหติ ยํ;  
  
ตํ เว กรณมตฺตตฺตา, วาตปุปฺผสมํ มตํฯ  
</li>
  
<li>
ชวนตฺตํ ตุ สมฺปตฺตํ, กิจฺจสาธนโต ปน;  
  
ฉินฺนมูลสฺส รุกฺขสฺส, ปุปฺผํว อผลํ สิยาฯ  
</li>
  
<li>
ปฎิจฺจ ปน เอตสฺมา, ผลเมตีติ  
ปจฺจโย  
;  
  
โย ธโมฺม ยสฺส ธมฺมสฺส, ฐิติยุปฺปตฺติยาปิ วาฯ  
</li>
  
<li>
อุปกาโร หิ โส ตสฺส, ปจฺจโยติ ปวุจฺจติ;  
  
สมฺภโวปภโว เหตุ, การณํ ปจฺจโย มโตฯ  
</li>
  
<li>
โลภาทิ ปน โย ธโมฺม, มูลเฎฺฐนุปการโก;  
  
เหตูติ ปน โส ธโมฺม, วิญฺญาตโพฺพ วิภาวินาฯ  
</li>
  
<li>
โลโภ โทโส จ โมโห จ,  
  
ตถาโลภาทโย ตโย;  
  
ฉเฬว เหตุโย โหนฺติ,  
  
ชาติโต นวธา สิยุํฯ  
</li>
  
<li>
ธมฺมานํ กุสลาทีนํ, กุสลาทิตฺตสาธโก;  
  
มูลโฎฺฐติ วทเนฺตวํ, เอเก อาจริยา ปนฯ  
</li>
  
<li>
เอวํ  
  
สเนฺต ตุ เหตูนํ, ตํสมุฎฺฐานรูปิสุ;  
  
เหตุปจฺจยตา เนว, สมฺปชฺชติ กทาจิปิฯ  
</li>
  
<li>
น หิ เต ปน รูปานํ, สาเธนฺติ กุสลาทิกํ;  
  
น เตสํ ปน รูปานํ, ปจฺจยา น จ โหนฺติ เตฯ  
</li>
  
<li>
ตสฺมา  
หิ กุสลาทีนํ, กุสลาทิตฺตสาธโก;  
  
มูลโฎฺฐติ น คนฺตโพฺพ, วิญฺญุนา สมยญฺญุนาฯ  
</li>
  
<li>
สุปฺปติฎฺฐิตภาวสฺส, สาธเนนุปการโก;  
  
มูลโฎฺฐติ จ เหตูนํ, วิญฺญาตโพฺพ วิภาวินาฯ  
</li>
  
<li>
กุสลากุสลา เหตู, กฺริยาเหตู จ สพฺพโส;  
  
ธมฺมานํ สมฺปยุตฺตานํ, ตํสมุฎฺฐานรูปินํฯ  
</li>
  
<li>
เหตุปจฺจยตํ ยาตา, ปญฺจโวการภูมิยํ;  
  
สมฺปยุตฺตานเมเวเต, จตุโวการภูมิยํฯ  
</li>
  
<li>
กาเม วิปากเหตูปิ, กามาวจรภูมิยํ;  
  
อตฺตนา สมฺปยุตฺตานํ, ปฎิสนฺธิกฺขเณ ปนฯ  
</li>
  
<li>
กฎตฺตารูปชาตานํ, ตเถว จ ปวตฺติยํ;  
  
จิตฺตชานญฺจ รูปานํ, เหตุปจฺจยตํ คตาฯ  
</li>
  
<li>
รูเป วิปากเหตุ จ, รูปาวจรภูมิยํ;  
  
ตถา วุตฺตปฺปการานํ, โหนฺติ เต เหตุปจฺจยาฯ  
</li>
  
<li>
เหตุโย ปญฺจโวกาเร, โลกุตฺตรวิปากชา;  
  
จิตฺตชานญฺจ รูปานํ, สมฺปยุตฺตานเมว จฯ  
</li>
  
<li>
เต เหตุปจฺจยา โหนฺติ, จตุโวการภูมิยํ;  
  
ภวนฺติ สมฺปยุตฺตานํ, อิตเร จ สภูมิยํฯ  
</li>
  
<li>
เหตุโตฺถ เหตุโย เจว, เหตุปจฺจยสมฺภโว;  
  
เอวเมว จ วิเญฺญโยฺย, สญฺชาตสุขเหตุนาฯ  
</li>
  
<li>
ฉโนฺท  
จิตฺตญฺจ วีริยํ, วีมํสา จาติ สตฺถุนา;  
  
โลกาธิปตินา วุตฺตา, จตุธาธิปตี สิยุํฯ  
</li>
  
<li>
ฉนฺทํ  
ตุ เชฎฺฐกํ กตฺวา, ฉนฺทํ กตฺวา ธุรํ ปน;  
  
จิตฺตสฺสุปฺปตฺติกาลสฺมิํ, ฉนฺทาธิปติ นามโสฯ  
</li>
  
<li>
เอเสว จ นโย เญโยฺย, เสเสสุปิ จ ตีสุปิ;  
  
อธิปฺปตีติ นิทฺทิโฎฺฐ, เชฎฺฐเฎฺฐนุปการโกฯ  
</li>
  
<li>
สุมติมติวิโพธนํ วิจิตฺตํ,  
  
กุมติมตินฺธนปาวกํ ปธานํ;  
  
อิมมติมธุรํ อเวทิ โย โย,  
  
ชินวจนํ สกลํ อเวทิ โส โสฯ  
</li>
  
อิติ อภิธมฺมาวตาเร ปกิณฺณกนิเทฺทโส นาม  
</li>
  
อฎฺฐโม ปริเจฺฉโทฯ  
</li>
  
  
  
  
  