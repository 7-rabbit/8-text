<h2>องฺคุตฺตรนิกาโย</h2>
<h2>ปญฺจกนิปาตปาฬิ</h2>
<h2>๑. ปฐมปณฺณาสกํ</h2>
<h1>๑. เสขพลวโคฺค</h1>
<h3>๑. สํขิตฺตสุตฺตํ</h3>
<p> เอวํ     เม สุตํ – เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ตตฺร โข ภควา ภิกฺขู อามเนฺตสิ – ‘‘ภิกฺขโว’’ติฯ ‘‘ภทเนฺต’’ติ เต ภิกฺขู ภควโต ปจฺจโสฺสสุํฯ ภควา เอตทโวจ –</p>


<p>‘‘ปญฺจิมานิ, ภิกฺขเว, เสขพลานิ ฯ กตมานิ ปญฺจ? สทฺธาพลํ, หิรีพลํ , โอตฺตปฺปพลํ, วีริยพลํ , ปญฺญาพลํ – อิมานิ โข, ภิกฺขเว, ปญฺจ เสขพลานิฯ</p>


<p>‘‘ตสฺมาติห , ภิกฺขเว, เอวํ สิกฺขิตพฺพํ – ‘สทฺธาพเลน สมนฺนาคตา ภวิสฺสาม เสขพเลน, หิรีพเลน สมนฺนาคตา ภวิสฺสาม เสขพเลน, โอตฺตปฺปพเลน สมนฺนาคตา ภวิสฺสาม เสขพเลน, วีริยพเลน สมนฺนาคตา ภวิสฺสาม เสขพเลน, ปญฺญาพเลน สมนฺนาคตา ภวิสฺสาม เสขพเลนา’ติฯ เอวญฺหิ โว, ภิกฺขเว, สิกฺขิตพฺพ’’นฺติฯ อิทมโวจ ภควาฯ อตฺตมนา เต ภิกฺขู ภควโต ภาสิตํ อภินนฺทุนฺติฯ ปฐมํฯ</p>


<h3>๒. วิตฺถตสุตฺตํ</h3>
<p> ‘‘ปญฺจิมานิ   , ภิกฺขเว, เสขพลานิฯ กตมานิ ปญฺจ? สทฺธาพลํ, หิรีพลํ, โอตฺตปฺปพลํ, วีริยพลํ, ปญฺญาพลํฯ กตมญฺจ, ภิกฺขเว, สทฺธาพลํ? อิธ, ภิกฺขเว, อริยสาวโก สโทฺธ โหติ, สทฺทหติ ตถาคตสฺส โพธิํ – ‘อิติปิ โส ภควา อรหํ สมฺมาสมฺพุโทฺธ วิชฺชาจรณสมฺปโนฺน สุคโต โลกวิทู อนุตฺตโร ปุริสทมฺมสารถิ สตฺถา เทวมนุสฺสานํ พุโทฺธ ภควา’ติฯ อิทํ วุจฺจติ, ภิกฺขเว, สทฺธาพลํฯ</p>


<p>‘‘กตมญฺจ, ภิกฺขเว, หิรีพลํ? อิธ, ภิกฺขเว, อริยสาวโก หิริมา โหติ, หิรียติ กายทุจฺจริเตน วจีทุจฺจริเตน มโนทุจฺจริเตน, หิรียติ ปาปกานํ อกุสลานํ ธมฺมานํ สมาปตฺติยาฯ อิทํ วุจฺจติ, ภิกฺขเว, หิรีพลํฯ</p>


<p>‘‘กตมญฺจ, ภิกฺขเว, โอตฺตปฺปพลํ? อิธ, ภิกฺขเว, อริยสาวโก โอตฺตปฺปี โหติ, โอตฺตปฺปติ กายทุจฺจริเตน วจีทุจฺจริเตน มโนทุจฺจริเตน, โอตฺตปฺปติ ปาปกานํ อกุสลานํ ธมฺมานํ สมาปตฺติยาฯ อิทํ วุจฺจติ, ภิกฺขเว, โอตฺตปฺปพลํฯ</p>


<p>‘‘กตมญฺจ, ภิกฺขเว, วีริยพลํ? อิธ, ภิกฺขเว, อริยสาวโก อารทฺธวีริโย วิหรติ อกุสลานํ ธมฺมานํ ปหานาย, กุสลานํ ธมฺมานํ อุปสมฺปทาย, ถามวา ทฬฺหปรกฺกโม อนิกฺขิตฺตธุโร กุสเลสุ ธเมฺมสุฯ อิทํ วุจฺจติ, ภิกฺขเว, วีริยพลํฯ</p>


<p>‘‘กตมญฺจ, ภิกฺขเว, ปญฺญาพลํ? อิธ, ภิกฺขเว, อริยสาวโก ปญฺญวา โหติ อุทยตฺถคามินิยา  ปญฺญาย สมนฺนาคโต อริยาย นิเพฺพธิกาย สมฺมา ทุกฺขกฺขยคามินิยาฯ อิทํ วุจฺจติ, ภิกฺขเว, ปญฺญาพลํฯ อิมานิ โข, ภิกฺขเว, ปญฺจ เสขพลานิฯ</p>


<p>‘‘ตสฺมาติห, ภิกฺขเว, เอวํ สิกฺขิตพฺพํ  – ‘สทฺธาพเลน สมนฺนาคตา ภวิสฺสาม เสขพเลน, หิรีพเลน… โอตฺตปฺปพเลน … วีริยพเลน… ปญฺญาพเลน สมนฺนาคตา ภวิสฺสาม เสขพเลนา’ติฯ เอวญฺหิ โข, ภิกฺขเว, สิกฺขิตพฺพ’’นฺติฯ ทุติยํฯ</p>


<h3>๓. ทุกฺขสุตฺตํ</h3>
<p> ‘‘ปญฺจหิ, ภิกฺขเว, ธเมฺมหิ สมนฺนาคโต ภิกฺขุ ทิเฎฺฐว ธเมฺม ทุกฺขํ วิหรติ สวิฆาตํ สอุปายาสํ สปริฬาหํ, กายสฺส จ เภทา ปรํ มรณา  ทุคฺคติ ปาฎิกงฺขาฯ กตเมหิ ปญฺจหิ? อิธ, ภิกฺขเว, ภิกฺขุ อสฺสโทฺธ โหติ, อหิริโก โหติ, อโนตฺตปฺปี โหติ, กุสีโต โหติ, ทุปฺปโญฺญ โหติฯ อิเมหิ โข, ภิกฺขเว, ปญฺจหิ ธเมฺมหิ สมนฺนาคโต ภิกฺขุ ทิเฎฺฐว ธเมฺม ทุกฺขํ วิหรติ สวิฆาตํ สอุปายาสํ สปริฬาหํ, กายสฺส จ เภทา ปรํ มรณา ทุคฺคติ ปาฎิกงฺขาฯ</p>


<p>‘‘ปญฺจหิ, ภิกฺขเว, ธเมฺมหิ สมนฺนาคโต ภิกฺขุ ทิเฎฺฐว ธเมฺม สุขํ วิหรติ อวิฆาตํ อนุปายาสํ อปริฬาหํ, กายสฺส จ เภทา ปรํ มรณา สุคติ ปาฎิกงฺขาฯ กตเมหิ ปญฺจหิ? อิธ, ภิกฺขเว, ภิกฺขุ สโทฺธ โหติ, หิรีมา โหติ, โอตฺตปฺปี โหติ, อารทฺธวีริโย โหติ, ปญฺญวา โหติฯ อิเมหิ โข, ภิกฺขเว, ปญฺจหิ ธเมฺมหิ สมนฺนาคโต ภิกฺขุ ทิเฎฺฐว ธเมฺม สุขํ วิหรติ อวิฆาตํ อนุปายาสํ อปริฬาหํ, กายสฺส จ เภทา ปรํ มรณา สุคติ ปาฎิกงฺขา’’ติฯ ตติยํฯ</p>


<h3>๔. ยถาภตสุตฺตํ</h3>
<p> ‘‘ปญฺจหิ, ภิกฺขเว, ธเมฺมหิ สมนฺนาคโต ภิกฺขุ ยถาภตํ นิกฺขิโตฺต เอวํ นิรเยฯ กตเมหิ ปญฺจหิ? อิธ, ภิกฺขเว, ภิกฺขุ อสฺสโทฺธ โหติ, อหิริโก โหติ, อโนตฺตปฺปี โหติ , กุสีโต โหติ , ทุปฺปโญฺญ โหติฯ อิเมหิ โข, ภิกฺขเว, ปญฺจหิ ธเมฺมหิ สมนฺนาคโต ภิกฺขุ ยถาภตํ นิกฺขิโตฺต เอวํ นิรเยฯ</p>


<p>‘‘ปญฺจหิ , ภิกฺขเว, ธเมฺมหิ สมนฺนาคโต ภิกฺขุ ยถาภตํ นิกฺขิโตฺต เอวํ สเคฺคฯ กตเมหิ ปญฺจหิ? อิธ, ภิกฺขเว, ภิกฺขุ สโทฺธ โหติ, หิรีมา โหติ, โอตฺตปฺปี โหติ, อารทฺธวีริโย โหติ, ปญฺญวา โหติฯ อิเมหิ โข, ภิกฺขเว, ปญฺจหิ ธเมฺมหิ สมนฺนาคโต ภิกฺขุ ยถาภตํ นิกฺขิโตฺต เอวํ สเคฺค’’ติฯ จตุตฺถํฯ</p>


<h3>๕. สิกฺขาสุตฺตํ</h3>
<p> ‘‘โย หิ โกจิ, ภิกฺขเว, ภิกฺขุ วา ภิกฺขุนี วา สิกฺขํ ปจฺจกฺขาย หีนายาวตฺตติ, ตสฺส ทิเฎฺฐว  ธเมฺม ปญฺจ สหธมฺมิกา วาทานุปาตา  คารยฺหา ฐานา อาคจฺฉนฺติฯ กตเม ปญฺจ? สทฺธาปิ นาม เต นาโหสิ กุสเลสุ ธเมฺมสุ, หิรีปิ นาม เต นาโหสิ กุสเลสุ ธเมฺมสุ, โอตฺตปฺปมฺปิ  นาม เต นาโหสิ กุสเลสุ ธเมฺมสุ, วีริยมฺปิ นาม เต นาโหสิ กุสเลสุ ธเมฺมสุ, ปญฺญาปิ นาม เต นาโหสิ กุสเลสุ ธเมฺมสุฯ โย หิ โกจิ, ภิกฺขเว, ภิกฺขุ วา ภิกฺขุนี วา สิกฺขํ ปจฺจกฺขาย หีนายาวตฺตติ, ตสฺส ทิเฎฺฐว ธเมฺม อิเม ปญฺจ สหธมฺมิกา วาทานุปาตา คารยฺหา ฐานา อาคจฺฉนฺติฯ</p>


<p>‘‘โย หิ โกจิ, ภิกฺขเว, ภิกฺขุ วา ภิกฺขุนี วา สหาปิ ทุเกฺขน สหาปิ โทมนเสฺสน อสฺสุมุโข  รุทมาโน ปริปุณฺณํ ปริสุทฺธํ พฺรหฺมจริยํ จรติ, ตสฺส ทิเฎฺฐว ธเมฺม ปญฺจ สหธมฺมิกา ปาสํสา ฐานา  อาคจฺฉนฺติฯ กตเม  ปญฺจ? สทฺธาปิ นาม เต อโหสิ กุสเลสุ ธเมฺมสุ, หิรีปิ นาม เต อโหสิ กุสเลสุ ธเมฺมสุ, โอตฺตปฺปมฺปิ นาม เต อโหสิ กุสเลสุ ธเมฺมสุ, วีริยมฺปิ นาม เต อโหสิ กุสเลสุ ธเมฺมสุ, ปญฺญาปิ นาม เต อโหสิ กุสเลสุ ธเมฺมสุฯ โย หิ โกจิ, ภิกฺขเว, ภิกฺขุ วา ภิกฺขุนี วา สหาปิ ทุเกฺขน สหาปิ โทมนเสฺสน อสฺสุมุโข รุทมาโน ปริปุณฺณํ ปริสุทฺธํ พฺรหฺมจริยํ จรติ, ตสฺส ทิเฎฺฐว  ธเมฺม อิเม ปญฺจ สหธมฺมิกา ปาสํสา ฐานา อาคจฺฉนฺตี’’ติฯ ปญฺจมํฯ</p>


<h3>๖. สมาปตฺติสุตฺตํ</h3>
<p> ‘‘น  ตาว, ภิกฺขเว, อกุสลสฺส สมาปตฺติ โหติ ยาว สทฺธา ปจฺจุปฎฺฐิตา โหติ กุสเลสุ ธเมฺมสุฯ ยโต จ โข, ภิกฺขเว, สทฺธา อนฺตรหิตา โหติ, อสทฺธิยํ ปริยุฎฺฐาย ติฎฺฐติ; อถ อกุสลสฺส สมาปตฺติ โหติฯ</p>


<p>‘‘น ตาว, ภิกฺขเว, อกุสลสฺส สมาปตฺติ โหติ ยาว หิรี ปจฺจุปฎฺฐิตา โหติ กุสเลสุ ธเมฺมสุฯ ยโต จ โข, ภิกฺขเว, หิรี อนฺตรหิตา โหติ, อหิริกํ ปริยุฎฺฐาย ติฎฺฐติ; อถ อกุสลสฺส สมาปตฺติ โหติฯ</p>


<p>‘‘น ตาว, ภิกฺขเว, อกุสลสฺส สมาปตฺติ โหติ ยาว โอตฺตปฺปํ ปจฺจุปฎฺฐิตํ โหติ กุสเลสุ ธเมฺมสุฯ ยโต จ โข, ภิกฺขเว, โอตฺตปฺปํ อนฺตรหิตํ โหติ, อโนตฺตปฺปํ ปริยุฎฺฐาย ติฎฺฐติ; อถ อกุสลสฺส สมาปตฺติ โหติฯ</p>


<p>‘‘น  ตาว, ภิกฺขเว, อกุสลสฺส สมาปตฺติ โหติ ยาว วีริยํ ปจฺจุปฎฺฐิตํ โหติ กุสเลสุ ธเมฺมสุฯ ยโต จ โข, ภิกฺขเว, วีริยํ อนฺตรหิตํ โหติ, โกสชฺชํ  ปริยุฎฺฐาย ติฎฺฐติ; อถ อกุสลสฺส สมาปตฺติ โหติฯ</p>


<p>‘‘น ตาว, ภิกฺขเว, อกุสลสฺส สมาปตฺติ โหติ ยาว ปญฺญา ปจฺจุปฎฺฐิตา โหติ กุสเลสุ ธเมฺมสุฯ ยโต จ โข, ภิกฺขเว, ปญฺญา อนฺตรหิตา โหติ, ทุปฺปญฺญา  ปริยุฎฺฐาย ติฎฺฐติ; อถ อกุสลสฺส สมาปตฺติ โหตี’’ติฯ ฉฎฺฐํฯ</p>


<h3>๗. กามสุตฺตํ</h3>
<p> ‘‘เยภุเยฺยน, ภิกฺขเว, สตฺตา กาเมสุ ลฬิตา ฯ อสิตพฺยาภงฺคิํ , ภิกฺขเว, กุลปุโตฺต โอหาย อคารสฺมา อนคาริยํ ปพฺพชิโต โหติ, ‘สทฺธาปพฺพชิโต กุลปุโตฺต’ติ อลํ วจนายฯ ตํ กิสฺส เหตุ? ลพฺภา , ภิกฺขเว, โยพฺพเนน กามา เต จ โข ยาทิสา วา ตาทิสา วาฯ เย จ, ภิกฺขเว, หีนา กามา เย จ มชฺฌิมา กามา เย จ ปณีตา กามา , สเพฺพ กามา ‘กามา’เตฺวว สงฺขํ คจฺฉนฺติฯ เสยฺยถาปิ , ภิกฺขเว, ทหโร กุมาโร มโนฺท อุตฺตานเสยฺยโก ธาติยา ปมาทมนฺวาย กฎฺฐํ วา กฐลํ  วา มุเข อาหเรยฺยฯ ตเมนํ ธาติ สีฆํ สีฆํ  มนสิ กเรยฺย; สีฆํ สีฆํ มนสิ กริตฺวา สีฆํ สีฆํ อาหเรยฺยฯ โน เจ สกฺกุเณยฺย สีฆํ สีฆํ อาหริตุํ, วาเมน หเตฺถน สีสํ ปริคฺคเหตฺวา ทกฺขิเณน หเตฺถน วงฺกงฺคุลิํ กริตฺวา สโลหิตมฺปิ อาหเรยฺยฯ ตํ กิสฺส เหตุ? ‘อเตฺถสา, ภิกฺขเว, กุมารสฺส วิเหสา; เนสา นตฺถี’ติ วทามิฯ กรณียญฺจ โข เอตํ , ภิกฺขเว, ธาติยา อตฺถกามาย หิเตสินิยา อนุกมฺปิกาย, อนุกมฺปํ อุปาทายฯ ยโต จ โข, ภิกฺขเว, โส กุมาโร วุโทฺธ  โหติ อลํปโญฺญ, อนเปกฺขา ทานิ , ภิกฺขเว, ธาติ ตสฺมิํ กุมาเร โหติ – ‘อตฺตคุโตฺต ทานิ กุมาโร นาลํ ปมาทายา’ติฯ</p>


<p>‘‘เอวเมวํ โข, ภิกฺขเว, ยาวกีวญฺจ ภิกฺขุโน สทฺธาย อกตํ โหติ กุสเลสุ ธเมฺมสุ, หิริยา อกตํ โหติ กุสเลสุ ธเมฺมสุ, โอตฺตเปฺปน อกตํ โหติ กุสเลสุ ธเมฺมสุ, วีริเยน อกตํ โหติ  กุสเลสุ ธเมฺมสุ, ปญฺญาย อกตํ โหติ กุสเลสุ ธเมฺมสุ, อนุรกฺขิตโพฺพ ตาว เม โส, ภิกฺขเว, ภิกฺขุ โหติฯ ยโต จ โข, ภิกฺขเว, ภิกฺขุโน สทฺธาย กตํ โหติ กุสเลสุ ธเมฺมสุ, หิริยา กตํ โหติ กุสเลสุ ธเมฺมสุ, โอตฺตเปฺปน กตํ โหติ กุสเลสุ ธเมฺมสุ, วีริเยน กตํ โหติ กุสเลสุ ธเมฺมสุ, ปญฺญาย กตํ โหติ กุสเลสุ ธเมฺมสุ, อนเปโกฺข ทานาหํ, ภิกฺขเว , ตสฺมิํ ภิกฺขุสฺมิํ โหมิ – ‘อตฺตคุโตฺต ทานิ ภิกฺขุ นาลํ ปมาทายา’’’ติฯ สตฺตมํฯ</p>


<h3>๘. จวนสุตฺตํ</h3>
<p> ‘‘ปญฺจหิ, ภิกฺขเว, ธเมฺมหิ สมนฺนาคโต ภิกฺขุ จวติ, นปฺปติฎฺฐาติ สทฺธเมฺมฯ กตเมหิ ปญฺจหิ? อสโทฺธ, ภิกฺขเว, ภิกฺขุ จวติ, นปฺปติฎฺฐาติ สทฺธเมฺม ฯ อหิริโก, ภิกฺขเว, ภิกฺขุ จวติ, นปฺปติฎฺฐาติ สทฺธเมฺมฯ อโนตฺตปฺปี, ภิกฺขเว, ภิกฺขุ จวติ, นปฺปติฎฺฐาติ สทฺธเมฺมฯ กุสีโต, ภิกฺขเว, ภิกฺขุ จวติ, นปฺปติฎฺฐาติ สทฺธเมฺมฯ ทุปฺปโญฺญ, ภิกฺขเว, ภิกฺขุ จวติ, นปฺปติฎฺฐาติ สทฺธเมฺมฯ อิเมหิ โข, ภิกฺขเว, ปญฺจหิ ธเมฺมหิ สมนฺนาคโต ภิกฺขุ จวติ, นปฺปติฎฺฐาติ สทฺธเมฺมฯ</p>


<p>‘‘ปญฺจหิ , ภิกฺขเว, ธเมฺมหิ สมนฺนาคโต ภิกฺขุ น จวติ, ปติฎฺฐาติ สทฺธเมฺมฯ กตเมหิ ปญฺจหิ? สโทฺธ, ภิกฺขเว, ภิกฺขุ น จวติ , ปติฎฺฐาติ สทฺธเมฺมฯ หิรีมา, ภิกฺขเว, ภิกฺขุ น จวติ, ปติฎฺฐาติ สทฺธเมฺมฯ โอตฺตปฺปี, ภิกฺขเว, ภิกฺขุ น จวติ, ปติฎฺฐาติ สทฺธเมฺมฯ อารทฺธวีริโย, ภิกฺขเว, ภิกฺขุ น จวติ, ปติฎฺฐาติ สทฺธเมฺมฯ ปญฺญวา, ภิกฺขเว, ภิกฺขุ น จวติ, ปติฎฺฐาติ สทฺธเมฺมฯ อิเมหิ โข, ภิกฺขเว, ปญฺจหิ ธเมฺมหิ สมนฺนาคโต ภิกฺขุ น จวติ, ปติฎฺฐาติ สทฺธเมฺม’’ติฯ อฎฺฐมํฯ</p>


<h3>๙. ปฐมอคารวสุตฺตํ</h3>
<p> ‘‘ปญฺจหิ, ภิกฺขเว, ธเมฺมหิ สมนฺนาคโต ภิกฺขุ อคารโว อปฺปติโสฺส จวติ, นปฺปติฎฺฐาติ สทฺธเมฺมฯ กตเมหิ ปญฺจหิ? อสฺสโทฺธ, ภิกฺขเว, ภิกฺขุ อคารโว อปฺปติโสฺส จวติ, นปฺปติฎฺฐาติ สทฺธเมฺมฯ อหิริโก, ภิกฺขเว, ภิกฺขุ อคารโว อปฺปติโสฺส จวติ, นปฺปติฎฺฐาติ สทฺธเมฺมฯ อโนตฺตปฺปี, ภิกฺขเว, ภิกฺขุ อคารโว อปฺปติโสฺส จวติ, นปฺปติฎฺฐาติ สทฺธเมฺมฯ กุสีโต , ภิกฺขเว, ภิกฺขุ อคารโว อปฺปติโสฺส จวติ, นปฺปติฎฺฐาติ สทฺธเมฺมฯ ทุปฺปโญฺญ, ภิกฺขเว, ภิกฺขุ อคารโว อปฺปติโสฺส จวติ, นปฺปติฎฺฐาติ สทฺธเมฺมฯ อิเมหิ โข, ภิกฺขเว, ปญฺจหิ ธเมฺมหิ สมนฺนาคโต ภิกฺขุ อคารโว อปฺปติโสฺส จวติ, นปฺปติฎฺฐาติ สทฺธเมฺมฯ</p>


<p>‘‘ปญฺจหิ , ภิกฺขเว, ธเมฺมหิ สมนฺนาคโต ภิกฺขุ สคารโว สปฺปติโสฺส น จวติ, ปติฎฺฐาติ สทฺธเมฺมฯ กตเมหิ ปญฺจหิ? สโทฺธ, ภิกฺขเว, ภิกฺขุ สคารโว สปฺปติโสฺส น จวติ, ปติฎฺฐาติ สทฺธเมฺมฯ หิริมา, ภิกฺขเว, ภิกฺขุ สคารโว สปฺปติโสฺส น จวติ, ปติฎฺฐาติ สทฺธเมฺมฯ โอตฺตปฺปี, ภิกฺขเว, ภิกฺขุ สคารโว สปฺปติโสฺส  น จวติ, ปติฎฺฐาติ สทฺธเมฺมฯ อารทฺธวีริโย, ภิกฺขเว, ภิกฺขุ สคารโว สปฺปติโสฺส น จวติ, ปติฎฺฐาติ สทฺธเมฺมฯ ปญฺญวา, ภิกฺขเว, ภิกฺขุ สคารโว สปฺปติโสฺส น จวติ, ปติฎฺฐาติ สทฺธเมฺมฯ อิเมหิ โข, ภิกฺขเว, ปญฺจหิ ธเมฺมหิ สมนฺนาคโต ภิกฺขุ สคารโว สปฺปติโสฺส น จวติ, ปติฎฺฐาติ สทฺธเมฺม’’ติฯ นวมํฯ</p>


<h3>๑๐. ทุติยอคารวสุตฺตํ</h3>
<p> ‘‘ปญฺจหิ , ภิกฺขเว, ธเมฺมหิ สมนฺนาคโต ภิกฺขุ อคารโว อปฺปติโสฺส อภโพฺพ อิมสฺมิํ ธมฺมวินเย วุทฺธิํ วิรูฬฺหิํ เวปุลฺลํ อาปชฺชิตุํฯ กตเมหิ ปญฺจหิ? อสฺสโทฺธ, ภิกฺขเว, ภิกฺขุ อคารโว อปฺปติโสฺส อภโพฺพ อิมสฺมิํ ธมฺมวินเย วุทฺธิํ วิรูฬฺหิํ เวปุลฺลํ อาปชฺชิตุํฯ อหิริโก, ภิกฺขเว, ภิกฺขุ อคารโว อปฺปติโสฺส อภโพฺพ อิมสฺมิํ ธมฺมวินเย วุทฺธิํ วิรูฬฺหิํ เวปุลฺลํ อาปชฺชิตุํฯ อโนตฺตปฺปี, ภิกฺขเว, ภิกฺขุ อคารโว อปฺปติโสฺส อภโพฺพ อิมสฺมิํ ธมฺมวินเย วุทฺธิํ วิรูฬฺหิํ เวปุลฺลํ อาปชฺชิตุํฯ กุสีโต, ภิกฺขเว, ภิกฺขุ อคารโว อปฺปติโสฺส อภโพฺพ อิมสฺมิํ ธมฺมวินเย วุทฺธิํ วิรูฬฺหิํ เวปุลฺลํ อาปชฺชิตุํฯ ทุปฺปโญฺญ, ภิกฺขเว, ภิกฺขุ อคารโว อปฺปติโสฺส อภโพฺพ อิมสฺมิํ ธมฺมวินเย วุทฺธิํ วิรูฬฺหิํ เวปุลฺลํ อาปชฺชิตุํฯ อิเมหิ โข, ภิกฺขเว, ปญฺจหิ ธเมฺมหิ สมนฺนาคโต ภิกฺขุ อคารโว อปฺปติโสฺส อภโพฺพ อิมสฺมิํ ธมฺมวินเย วุทฺธิํ วิรูฬฺหิํ เวปุลฺลํ อาปชฺชิตุํฯ</p>


<p>‘‘ปญฺจหิ, ภิกฺขเว, ธเมฺมหิ สมนฺนาคโต ภิกฺขุ สคารโว สปฺปติโสฺส ภโพฺพ อิมสฺมิํ ธมฺมวินเย วุทฺธิํ วิรูฬฺหิํ เวปุลฺลํ อาปชฺชิตุํฯ กตเมหิ ปญฺจหิ? สโทฺธ, ภิกฺขเว, ภิกฺขุ สคารโว สปฺปติโสฺส ภโพฺพ อิมสฺมิํ ธมฺมวินเย  วุทฺธิํ วิรูฬฺหิํ เวปุลฺลํ อาปชฺชิตุํฯ หิรีมา, ภิกฺขเว, ภิกฺขุ…เป.… โอตฺตปฺปี, ภิกฺขเว , ภิกฺขุ…เป.… อารทฺธวีริโย, ภิกฺขเว, ภิกฺขุ…เป.… ปญฺญวา, ภิกฺขเว, ภิกฺขุ สคารโว สปฺปติโสฺส ภโพฺพ อิมสฺมิํ ธมฺมวินเย วุทฺธิํ วิรูฬฺหิํ เวปุลฺลํ อาปชฺชิตุํฯ อิเมหิ โข, ภิกฺขเว , ปญฺจหิ ธเมฺมหิ สมนฺนาคโต ภิกฺขุ สคารโว สปฺปติโสฺส ภโพฺพ อิมสฺมิํ ธมฺมวินเย วุทฺธิํ วิรูฬฺหิํ เวปุลฺลํ อาปชฺชิตุ’’นฺติฯ ทสมํฯ</p>

</p>


<p>ตสฺสุทฺทานํ –</p>


<p>
สํขิตฺตํ วิตฺถตํ ทุกฺขา, ภตํ สิกฺขาย ปญฺจมํ;  
  
สมาปตฺติ จ กาเมสุ, จวนา เทฺว อคารวาติฯ  
</p>
  
  
  
  
  