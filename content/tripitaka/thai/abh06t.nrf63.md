<h1>ทฺวาวีสติโม ปริเจฺฉโท</h1>
<h3>๒๒. ปกิณฺณกกถา</h3>
<ol>
<li>
อิตฺถํ  
รูปานมุปฺปตฺติํ, ทีเปตฺวา ทานิ วุจฺจติ;  
  
ปวตฺติโกสลฺลตฺถาย, ตเตฺถเวตํ ปกิณฺณกํฯ  
</li>
  
<li>
ทุวิธา สนฺธิโย ตตฺถ, มิสฺสามิสฺสวิภาคโต;  
  
ติวิธาปิ เจกจตุ-ปญฺจโวการเภทโตฯ  
</li>
  
<li>
รูปมตฺตา อสญฺญีนํ, นามาภาวา อมิสฺสิตา;  
  
นามมตฺตา อรูปีนํ, รูปาภาวาติ จ ทฺวิธาฯ  
</li>
  
<li>
กามาวจริกา เจว, รูปาวจริกาติ จ;  
  
ทุวิธา มิสฺสิตา เจติ, ภวนฺติ จ จตุพฺพิธาฯ  
</li>
  
<li>
เอกจฺจตุโวการา จ, อมิสฺสา ปญฺจ สนฺธิโย;  
  
ฉพฺพีสติวิธา มิสฺสา, ปญฺจโวการสนฺธิโยฯ  
</li>
  
<li>
อิตฺถํ ภูมิปฺปเภเทน, เอกติํสวิธาปิ จ;  
  
สนฺตติราสิเภเทน, สิยุํ ติํสวิธา กถํฯ  
</li>
  
<li>
รูปสนฺตติสีสานํ  
,  
  
ราสโย สตฺตวีสติ;  
  
วุตฺตา กาเม วสา เตสํ,  
  
สตฺตกา กามสนฺธิโยฯ  
</li>
  
<li>
เวทนาสญฺญาสงฺขาร-วิญฺญาณกฺขนฺธสงฺคหา;  
  
สพฺพตฺถาปิ จตโสฺสว, นามสนฺตติโย สิยุํฯ  
</li>
  
<li>
อิจฺจุภินฺนํ วสา โหนฺติ, ตเตฺถกาทสกาทโย;  
  
สนฺตติราสโย ปุเพฺพ, วิภตฺตา สตฺตกาทโยฯ  
</li>
  
<li>
เอกาทสกทสก-นวฎฺฐสตฺตกา  
สิยุํ;  
  
ฉเกฺกน สทฺธิํ วิเญฺญยฺยา, ตสฺมา ตตฺถ ฉ สงฺคหาฯ  
</li>
  
<li>
อฎฺฐ สนฺตติโย โหนฺติ, รูปโลเกน มิสฺสิตา;  
  
อฎฺฐโก ราสิ ตเตฺถโก, ตสฺมา สนฺตติ วุจฺจติฯ  
</li>
  
<li>
ชีวิตนวโก เตฺวโก, อสญฺญี ปฎิสนฺธิยํ;  
  
อรูปีนํ จตโสฺสปิ, นามสนฺตติโย สิยุํฯ  
</li>
  
<li>
อิเจฺจกกจตุกฺกานํ, วเสน เทฺว อมิสฺสิตา;  
  
อฎฺฐวีสญฺจ มิสฺสาติ, ติํเสว โหนฺติ สนฺธิโยฯ  
</li>
  
<li>
เอกุปฺปาทนิโรธา จ, อมิสฺสา ตตฺถ ราสโย;  
  
มิสฺสิตานํ วิภาโคยํ, ยถาโยคํ กถียติฯ  
</li>
  
<li>
อุปฺปาทฎฺฐิติภงฺคานํ, วสา ตีณิ ขณานิปิ;  
  
สมานาเนว นามานํ, เอกจิตฺตกฺขณํ มตํฯ  
</li>
  
<li>
ตุลฺยมุปฺปาทภงฺคานํ, รูปานมฺปิ ขณทฺวยํ;  
  
เอกูนปญฺญาสมตฺตํ, ฐิติกฺขณมุทีริตํฯ  
</li>
  
<li>
นามรูปานมุปฺปาโท, ภโงฺคปิ หิ สโม มโต;  
  
ทนฺธํ หิ วตฺติกํ รูปํ, นามํ ตุ ลหุวตฺติกํฯ  
</li>
  
<li>
ตถา หิ รูเป ติฎฺฐเนฺต, จิตฺตุปฺปาทา ตุ โสฬส;  
  
อุปฺปชฺชิตฺวา ปวตฺติตฺวา, ภิชฺชนฺติ จ ลหุํ ลหุํฯ  
</li>
  
<li>
ตสฺมา  
หิ เอกปญฺญาส-ขณรูปกฺขณํ ตถา;  
  
สตฺตรสจิตฺตกฺขณํ, ติขณนฺติ จ วุจฺจติฯ  
</li>
  
<li>
จิตฺตกฺขณํ หิ ติณฺณนฺนํ, ตตฺถ วิญฺญตฺติกทฺวยํ;  
  
ลกฺขณตฺตยรูปํ ตุ, สลกฺขณววตฺถิตํฯ  
</li>
  
<li>
ตสฺมา หิตฺวา ทฺวยเญฺจตํ, พาวีสติวิธมฺปิ จ;  
  
รูปํ นาม จตุกฺกญฺจ, สลกฺขณนิยามิตํฯ  
</li>
  
<li>
เอกุปฺปาทนิโรธา  
จ, ตตฺถ ตุลฺยกฺขณา มตา;  
  
อตุลฺยกฺขณธมฺมานํ, สิยา เภทํ ยถารหํฯ  
</li>
  
<li>
ปฎิสนฺธิกฺขเณ ชาตํ, ตสฺมา รูปํ ตโต ปรํ;  
  
สตฺตรสมจิตฺตสฺส, ภเงฺคน สห ภิชฺชติฯ  
</li>
  
<li>
ตสฺส ฐิติกฺขเณ ชาตํ, รูปมฺปิ จ ตโต ปรํ;  
  
อฎฺฐารสมจิตฺตสฺส, อุปฺปาเท ปน ภิชฺชติฯ  
</li>
  
<li>
ตสฺส ภงฺคกฺขเณ ชาตํ, รูปมฺปิ จ ตโต ปรํ;  
  
อฎฺฐารสมจิตฺตสฺส, ฐิติกาเลสุ ภิชฺชติฯ  
</li>
  
<li>
ตถา ทุติยจิตฺตสฺส, อุปฺปาทมฺหิ สมุฎฺฐิตํ;  
  
อฎฺฐารสมจิตฺตสฺส, ภเงฺคน สห ภิชฺชติฯ  
</li>
  
<li>
อิติ วุตฺตนิยาเมน, สชาติกฺขณโต ปรํ;  
  
ฐตฺวา เอกูนปญฺญาส, ขณานิ ปุน ภิชฺชติฯ  
</li>
  
<li>
ตสฺมา เอกูนปญฺญาส, กลาปา สห วตฺตเร;  
  
เอโก ชายติ เอโก จ, ภิชฺชตีติ จ สพฺพถาฯ  
</li>
  
<li>
เอกสนฺตติสมฺพนฺธา, กลาปา สห กมฺมชา;  
  
ยถานุปุพฺพฆฎิตา, เอกปญฺญาส ลพฺภเรฯ  
</li>
  
<li>
สตฺตวีส ปนิเจฺจวํ, กาเม เทฺว รูปภูมิยํ;  
  
รูปสนฺตติสีสานํ, ราสโย สตฺตกาทโยฯ  
</li>
  
<li>
เอกูนติํส สเพฺพปิ, กมฺมชาตา ยถารหํ;  
  
เอกปญฺญาส ฆฎิกา, ปวตฺตนฺติ ขเณ ขเณฯ  
</li>
  
<li>
ตตฺถ  
สนฺธิกฺขเณ ชาตํ, สตฺตรสมเจตโส;  
  
อุปฺปาเท ภิชฺชติเจฺจวํ, วุโตฺต  
อฎฺฐกถานโย  
ฯ  
</li>
  
<li>
ตํ นยํ ปฎิพาหิตฺวา, จิเตฺตน สห ภิชฺชติ;  
  
จิเตฺตน สห ชาตนฺติ, วุตฺตมาจริเยน หิฯ  
</li>
  
<li>
อานาปานตกฺกจารา  
, เอกุปฺปาทนิโรธกา;  
  
วุตฺตา หิ  
ยมเก  
กายวจีสงฺขารนามกาฯ  
</li>
  
<li>
จิตฺตุปฺปาทกฺขเณ ชาตา, อุตุ ตสฺส ฐิติกฺขเณ;  
  
รูปํ ชเนติ ตตฺถาปิ, อุตุ ภงฺคกฺขเณปิ จฯ  
</li>
  
<li>
อนุปุพฺพกฺกเมเนวํ, ชาตํ รูปํ ตถาปรํ;  
  
อฎฺฐารสมอุปฺปาทฎฺฐิติอาทีสุ ภิชฺชติฯ  
</li>
  
<li>
อิตฺถํ กลาปา ฆฎิตา, อุตุชาหารชาปิ จ;  
  
เอกสนฺตติสมฺพนฺธา, เอกปญฺญาส ลพฺภเรฯ  
</li>
  
<li>
กลาปา จิตฺตชา ยสฺมา, อุปฺปาทกฺขณสมฺภูตา;  
  
ฆฎิกา สห ลพฺภนฺติ, ตสฺมา สตฺตรเสว เตฯ  
</li>
  
<li>
สเพฺพปิ รูปชนกา, จิตฺตุปฺปาเท ยถาสกํ;  
  
ชเนนฺติ ฐิติภเงฺคสุ, น ชเนนฺตีติ เกจนาฯ  
</li>
  
<li>
กุสลาพฺยากตาทีนํ, เอกุปฺปาทนิโรธตา;  
  
ธมฺมานํ  
ยมเก  
วุตฺตา, อิติ ปาฬิ วทนฺติ จฯ  
</li>
  
<li>
กุสลาทิกสมฺพนฺธา, ตตฺถ ตตฺถ หิ เทสิตา;  
  
อิติ วตฺวา ปุเร วุตฺตํ, อิจฺฉนฺตาจริยา นยํฯ  
</li>
  
<li>
อิเจฺจวํ จตุสมฺภูตา, รูปสนฺตติราสโย;  
  
รูปานิ จ กลาปา จ, เอกาพทฺธา ยถารหํฯ  
</li>
  
<li>
สุตฺตปวตฺตมตฺตานํ, สมฺพุทฺธานมฺปิ ปาณินํ;  
  
ยาว มรณกาลาปิ, ปวตฺตนฺติ นิรนฺตรํฯ  
</li>
  
<li>
อายุกฺขยา  
จ มรณํ, ตถา กมฺมกฺขยา สิยา;  
  
อุภินฺนํ วา ขยา จาถ, อุปเจฺฉทกกมฺมุนาฯ  
</li>
  
<li>
จตุธาปิ มรนฺตสฺส, ตเสฺสวํ ตุ ยถารหํ;  
  
สตฺตรสจิตฺตกฺขณมตฺตเสสมฺหิ ชีวิเตฯ  
</li>
  
<li>
อุปริจฺจุติจิตฺตสฺส  
, สตฺตรสมเจตโส;  
  
ฐิติกาลมุปาทาย, น ตุ ชายติ กมฺมชํฯ  
</li>
  
<li>
ตสฺสุปฺปาทกฺขเณ ชาตํ,  
  
รูปญฺจ จุติยา สห;  
  
ภิชฺชตีติ มโต นาม,  
  
ตโต โหติ ส ปุคฺคโลฯ  
</li>
  
<li>
จิตฺตชาหารชญฺจาปิ, น ชายติ ตโต ปรํ;  
  
อุตุสมฺภวรูปํ ตุ, อวสิสฺสติ วา น วาฯ  
</li>
  
<li>
ตโต วุตฺตนเยเนว, มตสโตฺต ยถารหํ;  
  
มิสฺสามิสฺสาหิ สนฺธีหิ, ปุนเทโวปปชฺชติฯ  
</li>
  
<li>
ตโต วุตฺตนเยเนว, เอกูนติํส กมฺมชา;  
  
เตสมุฎฺฐานิกา ปญฺจ, จตุตฺติํส สมิสฺสิตาฯ  
</li>
  
<li>
กลาปา ราสโย โหนฺติ, สตฺตวีสติภูมิสุ;  
  
อิติ สพฺพปกาเรน, รูปธมฺมา ปกาสิตาติฯ  
</li>
  
อิติ รูปวิภาเค ปกิณฺณกกถา นิฎฺฐิตาฯ  
</li>
  
ทฺวาวีสติโม ปริเจฺฉโทฯ  
</li>
  
นิฎฺฐิโต จ สพฺพถาปิ รูปวิภาโคฯ  
</li>
  
  
  
  
  