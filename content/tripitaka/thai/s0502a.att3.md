<h1>๓. จิตฺตวโคฺค</h1>
<h3>๑. เมฆิยเตฺถรวตฺถุ</h3>
<p>    นฺติ อิมํ ธมฺมเทสนํ สตฺถา จาลิกาย ปพฺพเต วิหรโนฺต อายสฺมนฺตํ เมฆิยํ อารพฺภ กเถสิฯ</p>


<p>ตสฺส วตฺถุํ วิภาวนตฺถํ สพฺพํ  (อุทา. ๓๑) วิตฺถาเรตพฺพํฯ สตฺถา ปน ตีหิ วิตเกฺกหิ อนฺวาสตฺตตาย ตสฺมิํ อมฺพวเน ปธานํ อนุยุญฺชิตุํ อสกฺกุณิตฺวา อาคตํ เมฆิยเตฺถรํ อามเนฺตตฺวา, ‘‘อติภาริยํ เต, เมฆิย, กตํ ‘อาคเมหิ ตาว, เมฆิย, เอกโกมฺหิ ยาว อโญฺญปิ โกจิ ภิกฺขุ อาคจฺฉตี’ติ มํ ยาจนฺตํ เอกกํ ปหาย คจฺฉเนฺตน ภิกฺขุนา นาม เอวํ จิตฺตวสิเกน ภวิตุํ น วฎฺฎติ, จิตฺตํ นาเมตํ ลหุกํ, ตํ อตฺตโน วเส วเตฺตตุํ วฎฺฎตี’’ติ วตฺวา อิมา เทฺว คาถา อภาสิ –</p>


<ol>
<li>
‘‘ผนฺทนํ จปลํ จิตฺตํ, ทูรกฺขํ ทุนฺนิวารยํ;  
  
อุชุํ กโรติ เมธาวี, อุสุกาโรว เตชนํฯ  
</li>
  
<li>
‘‘วาริโชว ถเล ขิโตฺต, โอกโมกตอุพฺภโต;  
  
ปริปฺผนฺทติทํ จิตฺตํ, มารเธยฺยํ ปหาตเว’’ติฯ  
</li>
  
<p>ตตฺถ  นฺติ รูปาทีสุ อารมฺมเณสุ วิปฺผนฺทมานํฯ นฺติ เอกอิริยาปเถน อสณฺฐหโนฺต คามทารโก วิย เอกสฺมิํ อารมฺมเณ อสณฺฐหนโต จปลํฯ นฺติ วิญฺญาณํ, ภูมิวตฺถุอารมฺมณกิริยาทิวิจิตฺตตาย ปเนตํ ‘‘จิตฺต’’นฺติ วุตฺตํฯ นฺติ กิฎฺฐสมฺพาเธ ฐาเน กิฎฺฐขาทกโคณํ วิย เอเกกสฺมิํ สปฺปายารมฺมเณเยว ทุฎฺฐปนโต ทูรกฺขํฯ นฺติ วิสภาคารมฺมณํ คจฺฉนฺตํ ปฎิเสเธตุํ ทุกฺขตฺตา ทุนฺนิวารยํฯ นฺติ ยถา นาม อุสุกาโร อรญฺญโต เอกํ วงฺกทณฺฑกํ อาหริตฺวา นิตฺตจํ กตฺวา กญฺชิยเตเลน มเกฺขตฺวา องฺคารกปเลฺล ตาเปตฺวา รุกฺขาลเก อุปฺปีเฬตฺวา นิวงฺกํ อุชุํ วาลวิชฺฌนโยคฺคํ กโรติ, กตฺวา จ  ปน ราชราชมหามตฺตานํ สิปฺปํ ทเสฺสตฺวา มหนฺตํ สกฺการสมฺมานํ ลภติ, เอวเมว  เมธาวี ปณฺฑิโต วิญฺญู ปุริโส ผนฺทนาทิสภาวเมตํ จิตฺตํ ธุตงฺคารญฺญาวาสวเสน, นิตฺตจํ อปคตโอฬาริกกิเลสํ กตฺวา สทฺธาสิเนเหน เตเมตฺวา กายิกเจตสิกวีริเยน ตาเปตฺวา สมถวิปสฺสนาลเก อุปฺปีเฬตฺวา อุชุํ อกุฎิลํ นิพฺพิเสวนํ กโรติ, กตฺวา จ ปน สงฺขาเร สมฺมสิตฺวา มหนฺตํ อวิชฺชกฺขนฺธํ ปทาเลตฺวา, ‘‘ติโสฺส วิชฺชา, ฉ อภิญฺญา, นว โลกุตฺตรธเมฺม’’ติ อิมํ วิเสสํ หตฺถคตเมว กตฺวา อคฺคทกฺขิเณยฺยภาวํ  ลภติฯ
</ol></p>


<p>ติ มโจฺฉ วิย, ติ หเตฺถน วา ปาเทน วา ชาลาทีนํ วา อญฺญตเรน ถเล ฉฑฺฑิโตฯ ติ ‘‘โอกปุเณฺณหิ จีวเรหี’’ติ เอตฺถ (มหาว. ๓๐๖) อุทกํ โอกํ, ‘‘โอกํ ปหาย อนิเกตสารี’’ติ เอตฺถ (สุ. นิ. ๘๕๐) อาลโย, เอตฺถ อุภยมฺปิ ลพฺภติฯ ‘‘โอกโมกตอุพฺภโต’’ติ หิ เอตฺถ ติ อุทกสงฺขาตา อาลยาติ อยมโตฺถฯ ติ อุทฺธโฎฯ นฺติ ยถา โส อุทกาลยโต อุพฺภโต ถเล ขิโตฺต มโจฺฉ อุทกํ อลภโนฺต ปริปฺผนฺทติ, เอวมิทํ ปญฺจกามคุณาลยาภิรตํ จิตฺตํ ตโต อุทฺธริตฺวา มารเธยฺยสงฺขาตํ วฎฺฎํ ปหาตุํ วิปสฺสนากมฺมฎฺฐาเน ขิตฺตํ กายิกเจตสิกวีริเยน สนฺตาปิยมานํ ปริปฺผนฺทติ, สณฺฐาตุํ น สโกฺกติฯ เอวํ สเนฺตปิ ธุรํ อนิกฺขิปิตฺวา เมธาวี ปุคฺคโล ตํ วุตฺตนเยเนว อุชุํ กมฺมนิยํ กโรตีติ อโตฺถฯ อปโร นโย – อิทํ มารเธยฺยํ กิเลสวฎฺฎํ อวิชหิตฺวา ฐิตํ จิตฺตํ โส วาริโช วิย ปริปฺผนฺทติ, ตสฺมา  เยน กิเลสวฎฺฎสงฺขาเตน มารเธเยฺยเนว ปริปฺผนฺทติ, ตํ ปหาตพฺพนฺติฯ</p>


<p>คาถาปริโยสาเน เมฆิยเตฺถโร โสตาปตฺติผเล ปติฎฺฐิโต, อเญฺญปิ พหู โสตาปนฺนาทโย ชาตาติฯ</p>

</p>


<h3>๒. อญฺญตรภิกฺขุวตฺถุ</h3>
<p>  ติ อิมํ ธมฺมเทสนํ สตฺถา สาวตฺถิยํ เชตวเน วิหรโนฺต อญฺญตรํ ภิกฺขุํ อารพฺภ กเถสิฯ</p>


<p>โกสลรโญฺญ  กิร วิชิเต ปพฺพตปาเท มาติกคาโม นาม เอโก ฆนวาโส คาโม อโหสิฯ อเถกทิวสํ สฎฺฐิมตฺตา ภิกฺขู สตฺถุ สนฺติเก ยาว อรหตฺตา กมฺมฎฺฐานํ กถาเปตฺวา ตํ  คามํ คนฺตฺวา ปิณฺฑาย ปวิสิํสุฯ อถ เน โย ตสฺส คามสฺส สามิโก มาติโก นาม, ตสฺส มาตา ทิสฺวา เคเห นิสีทาเปตฺวา นานคฺครเสน ยาคุภเตฺตน ปริวิสิตฺวา, ‘‘ภเนฺต, กตฺถ คนฺตุกามา’’ติ ปุจฺฉิฯ ‘‘ยถา ผาสุกฎฺฐานํ มหาอุปาสิเก’’ติฯ สา ‘‘วสฺสาวาสฎฺฐานํ, อยฺยา, ปริเยสนฺติ มเญฺญ’’ติ ญตฺวา ปาทมูเล นิปชฺชิตฺวา, ‘‘สเจ, อยฺยา, อิมํ เตมาสํ อิธ วสิสฺสนฺติ, อหํ ตีณิ สรณานิ, ปญฺจ สีลานิ คเหตฺวา อุโปสถกมฺมํ กริสฺสามี’’ติ อาหฯ ภิกฺขู ‘‘มยํ อิมํ นิสฺสาย ภิกฺขาย อกิลมนฺตา ภวนิสฺสรณํ กาตุํ สกฺขิสฺสามา’’ติ อธิวาสยิํสุฯ สา เตสํ วสนฎฺฐานํ วิหารํ ปฎิชคฺคิตฺวา อทาสิฯ</p>


<p>เต ตเตฺถว วสนฺตา เอกทิวสํ สนฺนิปติตฺวา อญฺญมญฺญํ โอวทิํสุ, ‘‘อาวุโส, อเมฺหหิ ปมาทจารํ จริตุํ น วฎฺฎติฯ อมฺหากญฺหิ สกเคหํ วิย อฎฺฐ มหานิรยา วิวฎทฺวาราเยว, ธรมานกพุทฺธสฺส โข ปน สนฺติเก กมฺมฎฺฐานํ คเหตฺวา มยํ อาคตา, พุทฺธา จ นาม ปทานุปทิกํ วิจรเนฺตนาปิ สเฐน อาราเธตุํ น สกฺกา, ยถาชฺฌาสเยเนว อาราเธตุํ สกฺกา, อปฺปมตฺตา โหถ, ทฺวีหิ เอกฎฺฐาเน น ฐาตพฺพํ, น นิสีทิตพฺพํ, สายํ โข ปน เถรูปฎฺฐานกาเล ปาโตว ภิกฺขาจารกาเล เอกโต ภวิสฺสาม, เสสกาเล เทฺว เอกโต น ภวิสฺสาม, อปิจ โข ปน อผาสุเกน ภิกฺขุนา  อาคนฺตฺวา วิหารมเชฺฌ ฆณฺฑิยา ปหตาย ฆณฺฑิสญฺญาย อาคนฺตฺวา ตสฺส เภสชฺชํ กริสฺสามา’’ติฯ</p>


<p>เตสุ เอวํ กติกํ กตฺวา วิหรเนฺตสุ เอกทิวสํ สา อุปาสิกา สปฺปิเตลผาณิตาทีนิ คาหาเปตฺวา ทาสทาสิกมฺมกราทีหิ ปริวุตา สายนฺหสมเย ตํ วิหารํ คนฺตฺวา วิหารมเชฺฌ ภิกฺขู อทิสฺวา, ‘‘กหํ นุ โข, อยฺยา, คตา’’ติ ปุริเส ปุจฺฉิตฺวา, ‘‘อตฺตโน อตฺตโน รตฺติฎฺฐานทิวาฎฺฐาเนสุ นิสินฺนา ภวิสฺสนฺติ, อเยฺย’’ติ วุเตฺต, ‘‘กิํ นุ โข กตฺวา ทฎฺฐุํ  สกฺขิสฺสามี’’ติ อาหฯ อถ นํ ภิกฺขุสงฺฆสฺส กติกวตฺตํ ชานนมนุสฺสา อาหํสุ – ‘‘ฆณฺฑิยา ปหตาย สนฺนิปติสฺสนฺติ, อเยฺย’’ติฯ สา จ ฆณฺฑิํ ปหราเปสิฯ ภิกฺขู ฆณฺฑิสทฺทํ สุตฺวา, ‘‘กสฺสจิ อผาสุกํ ภวิสฺสตี’’ติ สกสกฎฺฐาเนหิ นิกฺขมิตฺวา วิหารมเชฺฌ สนฺนิปติํสุฯ เทฺวปิ ชนา เอกมเคฺคนาคตา นาม นตฺถิฯ อุปาสิกา เอเกกฎฺฐานโต เอเกกเมว อาคจฺฉนฺตํ ทิสฺวา, ‘‘มม ปุเตฺตหิ อญฺญมญฺญํ กลโห กโต ภวิสฺสตี’’ติ จิเนฺตตฺวา ภิกฺขุสงฺฆํ วนฺทิตฺวา ปุจฺฉิ – ‘‘กลหํ นุ โข, ภเนฺต, กริตฺถา’’ติ? ‘‘น กโรม, มหาอุปาสิเก’’ติฯ ‘‘สเจ โว, ภเนฺต, กลโห นตฺถิ, อถ กสฺมา ยถา อมฺหากํ เคหํ อาคจฺฉนฺตา สเพฺพ เอกโตว อาคจฺฉถ, เอวํ อนาคนฺตฺวา เอเกกฎฺฐานโต เอเกกาว อาคตา’’ติ? ‘‘มหาอุปาสิเก, เอเกกสฺมิํ ฐาเน นิสีทิตฺวา สมณธมฺมํ กริมฺหา’’ติฯ ‘‘โก เอส , ภเนฺต, สมณธโมฺม นามา’’ติ? ‘‘ทฺวตฺติํสากาเร สชฺฌายํ กโรม, อตฺตภาเว จ ขยวยํ ปฎฺฐเปม, มหาอุปาสิเก’’ติฯ ‘‘กิํ ปน, ภเนฺต, ทฺวตฺติํสากาเร สชฺฌายํ กาตุํ, อตฺตภาเว จ ขยวยํ ปฎฺฐเปตุํ ตุมฺหากเมว วฎฺฎติ, อุทาหุ อมฺหากมฺปีติ, กสฺสจิปิ  อวาริโต เอส ธโมฺม, มหาอุปาสิเก’’ติฯ ‘‘เตน หิ, ภเนฺต, มยฺหมฺปิ ทฺวตฺติํสาการํ เทถ, อตฺตภาเว จ ขยวยปฎฺฐปนํ อาจิกฺขถา’’ติฯ ‘‘เตน หิ อุคฺคณฺห, มหาอุปาสิเก’’ติ สพฺพํ อุคฺคณฺหาเปสุํฯ</p>


<p>สา ตโต ปฎฺฐาย ทฺวตฺติํสากาเร สชฺฌายํ กตฺวา อตฺตนิ ขยวยํ ปฎฺฐเปตฺวา เตหิ ภิกฺขูหิ ปุเรตรเมว ตโย มเคฺค, ตีณิ จ ผลานิ ปาปุณิฯ มเคฺคเนว จสฺสา จตโสฺส ปฎิสมฺภิทา โลกิยอภิญฺญา จ อาคมิํสุฯ สา มคฺคผลสุขโต วุฎฺฐาย ทิพฺพจกฺขุนา โอโลเกตฺวา, ‘‘กทา นุ โข มม ปุเตฺตหิ อยํ ธโมฺม อธิคโต’’ติ อุปธาเรนฺตี สเพฺพปิเม สราคา สโทสา สโมหา ฌานวิปสฺสนามตฺตมฺปิ เตสํ นตฺถิ, ‘‘กิํ นุ โข มยฺหํ ปุตฺตานํ อรหตฺตสฺส อุปนิสฺสโย อตฺถิ, นตฺถี’’ติ อาวเชฺชตฺวา, ‘‘อตฺถี’’ติ ทิสฺวา, ‘‘เสนาสนสปฺปายํ นุ โข อตฺถิ, นตฺถี’’ติ อาวเชฺชตฺวา ตมฺปิ ทิสฺวา, ‘‘ปุคฺคลสปฺปายํ นุ โข ลภนฺติ, น ลภนฺตี’’ติ อาวเชฺชสิ, ปุคฺคลสปฺปายมฺปิ ทิสฺวา, ‘‘อาหารสปฺปายํ นุ โข ลภนฺติ, น ลภนฺตี’’ติ อุปธาเรนฺตี ‘‘อาหารสปฺปายํ เนสํ นตฺถี’’ติ ทิสฺวา ตโต ปฎฺฐาย นานาวิธํ ยาคุํ, อเนกปฺปการํ ขชฺชกํ, นานคฺครสญฺจ โภชนํ สมฺปาเทตฺวา เคเห ภิกฺขู นิสีทาเปตฺวา ทกฺขิโณทกํ ทตฺวา, ‘‘ภเนฺต , ตุมฺหากํ ยํ ยํ รุจฺจติ, ตํ ตํ คเหตฺวา ปริภุญฺชถา’’ติ นิยฺยาเทสิฯ เต ยถารุจิ ยาคุอาทีนิ คเหตฺวา ปริภุญฺชนฺติฯ เตสํ สปฺปายาหารํ ลภนฺตานํ จิตฺตํ เอกคฺคํ อโหสิฯ</p>


<p>เต เอกเคฺคน จิเตฺตน วิปสฺสนํ วเฑฺฒตฺวา น จิรเสฺสว สห ปฎิสมฺภิทาหิ อรหตฺตํ ปตฺวา จินฺตยิํสุ – ‘‘อโห มหาอุปาสิกา อมฺหากํ ปติฎฺฐา ชาตา, สเจ มยํ สปฺปายาหารํ น ลภิมฺห, น โน มคฺคผลปฎิเวโธ อภวิสฺส, อิทานิ วุฎฺฐวสฺสา ปวาเรตฺวา สตฺถุ  สนฺติกํ คมิสฺสามา’’ติฯ เต ‘‘สตฺถารํ ทฎฺฐุกามมฺหา’’ติ มหาอุปาสิกํ อาปุจฺฉิํสุฯ ‘‘มหาอุปาสิกา สาธุ, อยฺยา’’ติฯ เต อนุคนฺตฺวา ปุนปิ, ‘‘ภเนฺต, อเมฺห โอโลเกยฺยาถา’’ติ พหูนิ ปิยวจนานิ วตฺวา ปฎินิวตฺติฯ เตปิ โข ภิกฺขู สาวตฺถิํ คนฺตฺวา สตฺถารํ วนฺทิตฺวา เอกมนฺตํ นิสินฺนา ‘‘กจฺจิ, ภิกฺขเว, ขมนียํ, กจฺจิ ยาปนียํ, น จ ปิณฺฑเกน กิลมิตฺถา’’ติ วุเตฺต ‘‘ขมนียํ, ภเนฺต, ยาปนียํ, ภเนฺต, ปิณฺฑเกน ปน เนว กิลมิมฺหฯ อมฺหากญฺหิ มาติกมาตา นาเมกา อุปาสิกา จิตฺตาจารํ ญตฺวา, ‘อโห วต โน เอวรูปํ นาม  อาหารํ ปฎิยาเทยฺยา’ติ จินฺติเต ยถาจินฺติตํ อาหารํ ปฎิยาเทตฺวา อทาสี’’ติ ตสฺสา คุณกถํ กถยิํสุฯ</p>


<p>อญฺญตโร ภิกฺขุ ตสฺสา คุณกถํ สุตฺวา ตตฺถ คนฺตุกาโม หุตฺวา สตฺถุ สนฺติเก กมฺมฎฺฐานํ คเหตฺวา, ‘‘ภเนฺต, ตํ คามํ คมิสฺสามี’’ติ สตฺถารํ อาปุจฺฉิตฺวา เชตวนโต นิกฺขมิตฺวา อนุปุเพฺพน ตํ คามํ ปตฺวา วิหารํ ปวิสนทิวเสเยว จิเนฺตสิ – ‘‘อยํ กิร อุปาสิกา จินฺติตจินฺติตํ ชานาติ, อหญฺจ มคฺคกิลโนฺต วิหารํ ปฎิชคฺคิตุํ น สกฺขิสฺสามิ, อโห วต เม วิหารปฎิชคฺคกํ มนุสฺสํ เปเสยฺยา’’ติฯ อุปาสิกา เคเห นิสินฺนาว อาวเชฺชนฺตี ตมตฺถํ ญตฺวา, ‘‘คจฺฉ, วิหารํ ปฎิชคฺคิตฺวา เอหี’’ติ มนุสฺสํ เปเสสิฯ อิตโรปิ ปานียํ ปิวิตุกาโม ‘‘อโห วต เม สกฺขรปานกํ กตฺวา เปเสยฺยา’’ติ จิเนฺตสิฯ อุปาสิกา ตมฺปิ เปเสสิฯ โส ปุนทิวเส ‘‘ปาโตว สินิทฺธยาคุํ เม สอุตฺตริภงฺคํ เปเสตู’’ติ จิเนฺตสิฯ อุปาสิกา ตถา อกาสิ ฯ โส ยาคุํ ปิวิตฺวา, ‘‘อโห วต เม เอวรูปํ ขชฺชกํ เปเสยฺยา’’ติ จิเนฺตสิฯ อุปาสิกา ตมฺปิ เปเสสิฯ โส จิเนฺตสิ – ‘‘อยํ อุปาสิกา มยา สพฺพํ จินฺติตจินฺติตํ เปเสสิ, อหํ  เอตํ ทฎฺฐุกาโม, อโห วต เม นานคฺครสโภชนํ คาหาเปตฺวา สยเมว อาคเจฺฉยฺยา’’ติฯ อุปาสิกา ‘‘มม ปุโตฺต มํ ทฎฺฐุกาโม, อาคมนํ เม ปจฺจาสีสตี’’ติ โภชนํ คาหาเปตฺวา วิหารํ คนฺตฺวา ตสฺส อทาสิฯ โส กตภตฺตกิโจฺจ ‘‘มาติกมาตา นาม ตฺวํ, มหาอุปาสิเก’’ติ ปุจฺฉิฯ ‘‘อาม, ตาตา’’ติฯ ‘‘ตฺวํ ปรจิตฺตํ ชานาสี’’ติ? ‘‘กิํ มํ ปุจฺฉสิ, ตาตา’’ติ? ‘‘มยา จินฺติตจินฺติตํ สพฺพมกาสิ, เตน ตํ ปุจฺฉามี’’ติฯ ‘‘ปรจิตฺตชานนกภิกฺขู พหู, ตาตา’’ติ? ‘‘นาหํ อเญฺญ ปุจฺฉามิ, ตุวํ ปุจฺฉามิ, อุปาสิเก’’ติฯ เอวํ สเนฺตปิ อุปาสิกา ‘‘ปรจิตฺตํ ชานามี’’ติ อวตฺวา ‘‘ปรจิตฺตํ ชานนฺตา นาม เอวํ กโรนฺติ ปุตฺตา’’ติ อาหฯ โส ‘‘ภาริยํ วติทํ กมฺมํ, ปุถุชฺชนา นาม โสภนมฺปิ อโสภนมฺปิ จิเนฺตนฺติ, สจาหํ กิญฺจิ อยุตฺตํ จินฺตยิสฺสามิ, สห ภณฺฑเกน โจรํ จูฬาย คณฺหนฺตี วิย มํ วิปฺปการํ ปาเปยฺย, มยา อิโต ปลายิตุํ วฎฺฎตี’’ติ จิเนฺตตฺวา, ‘‘อุปาสิเก, อหํ คมิสฺสามี’’ติ อาหฯ ‘‘กหํ, อยฺยา’’ติ? ‘‘สตฺถุ สนฺติกํ, อุปาสิเก’’ติฯ ‘‘วสถ ตาว, ภเนฺต, อิธา’’ติฯ ‘‘น วสิสฺสามิ, อุปาสิเก, คมิสฺสาเมวา’’ติ นิกฺขมิตฺวา สตฺถุ สนฺติกํ อคมาสิฯ อถ นํ สตฺถา ‘‘กิํ ภิกฺขุ น ตฺวํ ตตฺถ วสสี’’ติ ปุจฺฉิฯ ‘‘อาม, ภเนฺต, น สกฺกา ตตฺถ วสิตุ’’นฺติฯ ‘‘กิํ การณา ภิกฺขู’’ติ? ‘‘ภเนฺต, สา อุปาสิกา จินฺติตจินฺติตํ สพฺพํ ชานาติ, ปุถุชฺชนา จ นาม โสภนมฺปิ อโสภนมฺปิ จิเนฺตนฺติ, สจาหํ กิญฺจิ อยุตฺตํ จิเนฺตสฺสามิ, สห ภณฺฑเกน โจรํ จูฬาย คณฺหนฺตี วิย มํ วิปฺปการํ ปาเปสฺสตี’’ติ จิเนฺตตฺวา  อาคโตมฺหีติฯ ‘‘ภิกฺขุ, ตเตฺถว ตยา วสิตุํ วฎฺฎตี’’ติ , ‘‘น สโกฺกมิ, ภเนฺต, นาหํ ตตฺถ วสิสฺสามี’’ติฯ ‘‘เตน หิ ตฺวํ, ภิกฺขุ, เอกเมว รกฺขิตุํ สกฺขิสฺสสี’’ติฯ ‘‘กิํ, ภเนฺต’’ติ? ‘‘ตว จิตฺตเมว รกฺข, จิตฺตํ นาเมตํ ทุรกฺขํ, ตฺวํ อตฺตโน จิตฺตเมว นิคฺคณฺห, มา อญฺญํ กิญฺจิ จินฺตยิ, จิตฺตํ นาเมตํ ทุนฺนิคฺคห’’นฺติ วตฺวา อิมํ คาถมาห –</p>


<ol>
<li>
‘‘ทุนฺนิคฺคหสฺส ลหุโน, ยตฺถกามนิปาติโน;  
  
จิตฺตสฺส ทมโถ สาธุ, จิตฺตํ ทนฺตํ สุขาวห’’นฺติฯ  
</li>
  
<p>ตตฺถ จิตฺตํ นาเมตํ ทุเกฺขน นิคฺคยฺหตีติ ทุนฺนิคฺคหํฯ ลหุํ อุปฺปชฺชติ จ นิรุชฺฌติ จาติ ลหุฯ ตสฺส ติ ยตฺถ กตฺถจิเทว นิปตนสีลสฺสฯ เอตญฺหิ ลภิตพฺพฎฺฐานํ วา อลภิตพฺพฎฺฐานํ วา ยุตฺตฎฺฐานํ วา อยุตฺตฎฺฐานํ วา น ชานาติ, เนว ชาติํ  โอโลเกติ, น โคตฺตํ, น วยํฯ ยตฺถ ยตฺถ อิจฺฉติ, ตตฺถ ตเตฺถว นิปตตีติ ‘‘ยตฺถกามนิปาตี’’ติ วุจฺจติฯ ตสฺส เอวรูปสฺส  จตูหิ อริยมเคฺคหิ ทนฺตภาโว ยถา นิพฺพิเสวนํ โหติ, ตถา กตภาโว สาธุฯ กิํ การณา? อิทญฺหิ  นิพฺพิเสวนํ กตํ มคฺคผลสุขํ ปรมตฺถนิพฺพานสุขญฺจ อาวหตีติฯ
</ol></p>


<p>เทสนาปริโยสาเน สมฺปตฺตปริสาย พหู โสตาปนฺนาทโย อเหสุํ, มหาชนสฺส สาตฺถิกา ธมฺมเทสนา ชาตาติฯ</p>


<p>สตฺถา ตสฺส  ภิกฺขุโน อิมํ โอวาทํ ทตฺวา, ‘‘คจฺฉ, ภิกฺขุ, อญฺญํ กิญฺจิ อจินฺตยิตฺวา ตเตฺถว วสาหี’’ติ ปหิณิฯ โส ภิกฺขุ สตฺถุ สนฺติกา โอวาทํ ลภิตฺวา ตตฺถ อคมาสิฯ กิญฺจิ พหิทฺธา จินฺตนํ นาม น จิเนฺตสิฯ มหาอุปาสิกาปิ ทิเพฺพน จกฺขุนา โอโลเกนฺตี เถรํ ทิสฺวา, ‘‘อิทานิ โอวาททายกํ อาจริยํ ลภิตฺวา ปุนาคโต มม ปุโตฺต’’ติ อตฺตโน ญาเณเนว ปริจฺฉินฺทิตฺวา ตสฺส สปฺปายาหารํ ปฎิยาเทตฺวา อทาสิฯ โส สปฺปายโภชนํ เสวิตฺวา กติปาเหเนว อรหตฺตํ ปตฺวา มคฺคผลสุเขน วีตินาเมโนฺต ‘‘อโห มหาอุปาสิกา มยฺหํ ปติฎฺฐา ชาตา, อหํ อิมํ นิสฺสาย ภวนิสฺสรณํ ปโตฺตมฺหี’’ติ จิเนฺตตฺวา, ‘‘อิมสฺมิํ ตาว เม อตฺตภาเว ปติฎฺฐา ชาตา, สํสาเร ปน เม สํสรนฺตสฺส อเญฺญสุปิ อตฺตภาเวสุ อยํ ปติฎฺฐา ภูตปุพฺพา, โน’’ติ อุปธาเรโนฺต เอกูนอตฺตภาวสตํ อนุสฺสริฯ สาปิ เอกูนอตฺตภาวสเต ตสฺส ปาทปริจาริกา อเญฺญสุ ปฎิพทฺธจิตฺตา หุตฺวา ตํ ชีวิตา โวโรเปสิฯ เถโร  ตสฺสา เอตฺตกํ อคุณํ ทิสฺวา, ‘‘อโห มยํ มหาอุปาสิกา ภาริยํ กมฺมํ อกาสี’’ติ จิเนฺตสิฯ</p>


<p>มหาอุปาสิกาปิ เคเห นิสินฺนาว ‘‘กิํ นุ โข มยฺหํ ปุตฺตสฺส ปพฺพชิตกิจฺจํ มตฺตกํ ปตฺตํ, โน’’ติ อุปธารยมานา ตสฺส อรหตฺตปตฺติํ ญตฺวา อุตฺตริ อุปธาริยมานา, ‘‘มม ปุโตฺต อรหตฺตํ ปตฺวา อโห วต เม อยํ อุปาสิกา มหตี ปติฎฺฐา ชาตา’’ติ จิเนฺตตฺวา, ‘‘อตีเตปิ นุ โข เม อยํ ปติฎฺฐา ภูตปุพฺพา, โน’’ติ อุปธาเรโนฺต เอกูนอตฺตภาวสตํ อนุสฺสริ, ‘‘อหํ โข ปน เอกูนอตฺตภาวสเต อเญฺญหิ สทฺธิํ เอกโต  หุตฺวา เอตํ ชีวิตา โวโรเปสิํ, อยํ เม เอตฺตกํ อคุณํ  ทิสฺวา ‘อโห ภาริยํ กมฺมํ กตํ อุปาสิกายา’’ติ จิเนฺตสิฯ ‘‘อตฺถิ นุ โข เอวํ สํสาเร สํสรนฺติยา มม ปุตฺตสฺส อุปกาโร กตปุโพฺพ’’ติ อุปธารยมานา ตโต อุตฺตริํ สตมํ อตฺตภาวํ อนุสฺสริตฺวา สตเม อตฺตภาเว มยา เอตสฺส ปาทปริจาริกาย หุตฺวา เอตสฺมิํ ชีวิตา โวโรปนฎฺฐาเน ชีวิตทานํ ทินฺนํ, อโห มยา มม ปุตฺตสฺส มหาอุปกาโร กตปุโพฺพ’’ติ เคเห นิสินฺนาว อุตฺตริํ วิเสเสตฺวา ‘‘อุปธาเรถา’’ติ อาหฯ โส ทิพฺพาย โสตธาตุยา สทฺทํ สุตฺวา วิเสเสตฺวา สตมํ อตฺตภาวํ อนุสฺสริตฺวา ตตฺถ ตาย อตฺตโน ชีวิตสฺส ทินฺนภาวํ ทิสฺวา, ‘‘อโห มม อิมาย มหาอุปาสิกาย อุปกาโร กตปุโพฺพ’’ติ อตฺตมโน หุตฺวา ตสฺสา ตเตฺถว จตูสุ มคฺคผเลสุ ปญฺหํ กเถตฺวา อนุปาทิเสสาย นิพฺพานธาตุยา ปรินิพฺพายีติฯ</p>

</p>


<h3>๓. อญฺญตรอุกฺกณฺฐิตภิกฺขุวตฺถุ</h3>
<p>นฺติ อิมํ ธมฺมเทสนํ สตฺถา สาวตฺถิยํ วิหรโนฺต อญฺญตรํ อุกฺกณฺฐิตภิกฺขุํ อารพฺภ กเถสิฯ</p>


<p>สตฺถริ กิร สาวตฺถิยํ วิหรเนฺต เอโก เสฎฺฐิปุโตฺต อตฺตโน กุลูปคเตฺถรํ อุปสงฺกมิตฺวา, ‘‘ภเนฺต, อหํ ทุกฺขา มุจฺจิตุกาโม, เอกํ เม ทุกฺขโต มุจฺจนการณํ กเถถา’’ติ  อาหฯ ‘‘สาธาวุโส, สเจสิ ทุกฺขา มุจฺจิตุกาโม, สลากภตฺตํ เทหิ, ปกฺขิกภตฺตํ เทหิ, วสฺสาวาสิกํ เทหิ, จีวราทโย ปจฺจเย เทหิ, อตฺตโน สาปเตยฺยํ ตโย โกฎฺฐาเส กตฺวา เอเกน กมฺมนฺตํ ปโยเชหิ, เอเกน ปุตฺตทารํ โปเสหิ, เอกํ พุทฺธสาสเน เทหี’’ติ อาหฯ โส ‘‘สาธุ, ภเนฺต’’ติ  วุตฺตปฎิปาฎิยา สพฺพํ กตฺวา ปุน เถรํ ปุจฺฉิ – ‘‘ตโต อุตฺตริํ อญฺญํ กิํ กโรมิ, ภเนฺต’’ติ? ‘‘อาวุโส, ตีณิ สรณานิ คณฺห, ปญฺจ สีลานิ คณฺหาหี’’ติฯ ตานิปิ ปฎิคฺคเหตฺวา ตโต อุตฺตริํ ปุจฺฉิฯ ‘‘เตน หิ ทส สีลานิ คณฺหาหี’’ติฯ ‘‘สาธุ, ภเนฺต’’ติ คณฺหิฯ โส เอวํ อนุปุเพฺพน ปุญฺญกมฺมสฺส กตตฺตา อนุปุพฺพเสฎฺฐิปุโตฺต นาม ชาโตฯ ตโต ‘‘อุตฺตริมฺปิ กตฺตพฺพํ อตฺถิ, ภเนฺต’’ติ ปุน ปุจฺฉิตฺวา, ‘‘เตน หิ ปพฺพชาหี’’ติ วุโตฺต นิกฺขมิตฺวา  ปพฺพชิฯ ตเสฺสโก อาภิธมฺมิกภิกฺขุ อาจริโย อโหสิฯ เอโก วินยธโร อุปชฺฌาโยฯ ตสฺส ลทฺธูปสมฺปทสฺส อาจริโย อตฺตโน สนฺติกํ อาคตกาเล อภิธเมฺม ปญฺหํ กเถสิ – ‘‘พุทฺธสาสเน นาม อิทํ กาตุํ วฎฺฎติ, อิทํ น วฎฺฎตี’’ติฯ อุปชฺฌาโยปิสฺส อตฺตโน สนฺติกํ อาคตกาเล วินเย ปญฺหํ กเถสิ – ‘‘พุทฺธสาสเน นาม อิทํ กาตุํ วฎฺฎติ, อิทํ น วฎฺฎติ, อิทํ กปฺปติ, อิทํ น กปฺปตี’’ติฯ โส จิเนฺตสิ – ‘‘อโห ภาริยํ อิทํ กมฺมํ, อหํ ทุกฺขา มุจฺจิตุกาโม ปพฺพชิโต, อิธ จ มม หตฺถปสารณฎฺฐานมฺปิ น ปญฺญายติ, เคเห  ฐตฺวาว ทุกฺขา มุจฺจิตุํ สกฺกา, มยา คิหินา ภวิตุํ วฎฺฎตี’’ติฯ โส ตโต ปฎฺฐาย อุกฺกณฺฐิโต อนภิรโต ทฺวตฺติํสากาเร สชฺฌายํ น กโรติ, อุเทฺทสํ น คณฺหาติ, กิโส ลูโข ธมนิสนฺถตคโตฺต อาลสฺสิยาภิภูโต กจฺฉุปริกิโณฺณ อโหสิฯ</p>


<p>อถ นํ ทหรสามเณรา, ‘‘อาวุโส, กิํ ตฺวํ ฐิตฎฺฐาเน ฐิโตว นิสินฺนฎฺฐาเน นิสิโนฺนว อโหสิ, ปณฺฑุโรคาภิภูโต กิโส ลูโข ธมนิสนฺถตคโตฺต อาลสฺสิยาภิภูโต กจฺฉุปริกิโณฺณ, กิํ เต กต’’นฺติ ปุจฺฉิํสุฯ ‘‘อุกฺกณฺฐิโตมฺหิ, อาวุโส’’ติฯ ‘‘กิํ การณา’’ติ? โส ตํ ปวตฺติํ อาโรเจสิฯ เต ตสฺส อาจริยุปชฺฌายานํ อาจิกฺขิํสุฯ อาจริยุปชฺฌายา ตํ อาทาย สตฺถุ สนฺติกํ อคมํสุฯ สตฺถา ‘‘กิํ, ภิกฺขเว, อาคตตฺถา’’ติ อาหฯ ‘‘ภเนฺต, อยํ ภิกฺขุ ตุมฺหากํ สาสเน อุกฺกณฺฐิโต’’ติฯ ‘‘เอวํ กิร ภิกฺขู’’ติฯ ‘‘อาม, ภเนฺต’’ติฯ ‘‘กิํ การณา’’ติ? ‘‘อหํ, ภเนฺต, ทุกฺขา มุจฺจิตุกาโมว ปพฺพชิโต, ตสฺส เม อาจริโย อภิธมฺมกถํ กเถสิ, อุปชฺฌาโย วินยกถํ กเถสิ, สฺวาหํ ‘อิธ เม หตฺถปสารณฎฺฐานมฺปิ นตฺถิ, คิหินา หุตฺวา สกฺกา ทุกฺขา มุจฺจิตุํ, คิหิ ภวิสฺสามี’ติ สนฺนิฎฺฐานมกาสิํ, ภเนฺต’’ติฯ ‘‘สเจ ตฺวํ, ภิกฺขุ, เอกเมว รกฺขิตุํ สกฺขิสฺสสิ, อวเสสานํ รกฺขนกิจฺจํ นตฺถี’’ติฯ ‘‘กิํ, ภเนฺต’’ติ? ‘‘ตว จิตฺตเมว รกฺขิตุํ สกฺขิสฺสสี’’ติฯ ‘‘สกฺขิสฺสามิ, ภเนฺต’’ติฯ ‘‘เตน หิ อตฺตโน จิตฺตเมว รกฺขาหิ, สกฺกา ทุกฺขา มุจฺจิตุ’’นฺติ อิมํ โอวาทํ ทตฺวา อิมํ คาถมาห –</p>


<ol>
<li>
‘‘สุทุทฺทสํ  
สุนิปุณํ, ยตฺถกามนิปาตินํ;  
  
จิตฺตํ รเกฺขถ เมธาวี, จิตฺตํ คุตฺตํ สุขาวห’’นฺติฯ  
</li>
  
<p>ตตฺถ  นฺติ  สุฎฺฐุ ทุทฺทสํฯ นฺติ สุฎฺฐุ นิปุณํ ปรมสณฺหํฯ นฺติ ชาติอาทีนิ อโนโลเกตฺวา ลภิตพฺพาลภิตพฺพยุตฺตายุตฺตฎฺฐาเนสุ ยตฺถ กตฺถจิ นิปตนสีลํฯ ติ อนฺธพาโล ทุเมฺมโธ อตฺตโน จิตฺตํ รกฺขิตุํ สมโตฺถ นาม นตฺถิ, จิตฺตวสิโก หุตฺวา อนยพฺยสนํ ปาปุณาติฯ เมธาวี ปน ปณฺฑิโตว จิตฺตํ รกฺขิตุํ สโกฺกติ, ตสฺมา ตฺวมฺปิ จิตฺตเมว โคเปหิฯ อิทญฺหิ  มคฺคผลนิพฺพานสุขานิ อาวหตีติฯ
</ol></p>


<p>เทสนาปริโยสาเน โส ภิกฺขุ โสตาปตฺติผลํ ปาปุณิ, อเญฺญปิ พหู โสตาปนฺนาทโย อเหสุํ, เทสนา มหาชนสฺส สาตฺถิกา อโหสีติฯ</p>

</p>


<h3>๔. สงฺฆรกฺขิตภาคิเนยฺยเตฺถรวตฺถุ</h3>
<p>นฺติ อิมํ ธมฺมเทสนํ สตฺถา สาวตฺถิยํ วิหรโนฺต สงฺฆรกฺขิตํ นาม ภิกฺขุํ อารพฺภ กเถสิฯ</p>


<p>สาวตฺถิยํ กิเรโก กุลปุโตฺต สตฺถุ ธมฺมเทสนํ สุตฺวา นิกฺขมิตฺวา ปพฺพชิโต ลทฺธูปสมฺปโท สงฺฆรกฺขิตเตฺถโร นาม หุตฺวา กติปาเหเนว อรหตฺตํ ปาปุณิฯ ตสฺส  กนิฎฺฐภคินี ปุตฺตํ ลภิตฺวา เถรสฺส นามํ อกาสิฯ โส ภาคิเนยฺยสงฺฆรกฺขิโต นาม หุตฺวา วยปฺปโตฺต เถรเสฺสว สนฺติเก ปพฺพชิตฺวา ลทฺธูปสมฺปโท อญฺญตรสฺมิํ คามการาเม วสฺสํ อุปคนฺตฺวา, ‘‘เอกํ สตฺตหตฺถํ, เอกํ อฎฺฐหตฺถ’’นฺติ เทฺว วสฺสาวาสิกสาฎเก ลภิตฺวา อฎฺฐหตฺถํ ‘‘อุปชฺฌายสฺส เม ภวิสฺสตี’’ติ สลฺลเกฺขตฺวา ‘‘สตฺตหตฺถํ มยฺหํ ภวิสฺสตี’’ติ จิเนฺตตฺวา วุฎฺฐวโสฺส ‘‘อุปชฺฌายํ ปสฺสิสฺสามี’’ติ อาคจฺฉโนฺต อนฺตรามเคฺค ปิณฺฑาย จรโนฺต อาคนฺตฺวา เถเร วิหารํ อนาคเตเยว วิหารํ ปวิสิตฺวา เถรสฺส ทิวาฎฺฐานํ สมฺมชฺชิตฺวา ปาโททกํ อุปฎฺฐเปตฺวา อาสนํ ปญฺญเปตฺวา อาคมนมคฺคํ โอโลเกโนฺต นิสีทิฯ อถสฺสาคมนภาวํ ทิสฺวา ปจฺจุคฺคมนํ กตฺวา ปตฺตจีวรํ  ปฎิคฺคเหตฺวา, ‘‘นิสีทถ, ภเนฺต’’ติ เถรํ นิสีทาเปตฺวา ตาลวณฺฎํ อาทาย  พีชิตฺวา ปานียํ ทตฺวา ปาเท โธวิตฺวา ตํ สาฎกํ อาเนตฺวา ปาทมูเล ฐเปตฺวา, ‘‘ภเนฺต, อิมํ ปริภุญฺชถา’’ติ วตฺวา พีชยมาโน อฎฺฐาสิฯ</p>


<p>อถ นํ เถโร อาห – ‘‘สงฺฆรกฺขิต, มยฺหํ จีวรํ ปริปุณฺณํ, ตฺวเมว ปริภุญฺชา’’ติฯ ‘‘ภเนฺต, มยา ลทฺธกาลโต ปฎฺฐาย อยํ ตุมฺหากเมว สลฺลกฺขิโต, ปริโภคํ กโรถา’’ติฯ ‘‘โหตุ, สงฺฆรกฺขิต, ปริปุณฺณํ เม จีวรํ, ตฺวเมว ปริภุญฺชา’’ติฯ ‘‘ภเนฺต, มา เอวํ กโรถ, ตุเมฺหหิ ปริภุเตฺต มยฺหํ มหปฺผลํ ภวิสฺสตี’’ติฯ อถ นํ ตสฺส ปุนปฺปุนํ กเถนฺตสฺสปิ  เถโร น อิจฺฉิเยวฯ</p>


<p>เอวํ โส พีชยมาโน ฐิโตว จิเนฺตสิ – ‘‘อหํ เถรสฺส คิหิกาเล ภาคิเนโยฺย, ปพฺพชิตกาเล สทฺธิวิหาริโก, เอวมฺปิ มยา สทฺธิํ อุปชฺฌาโย ปริโภคํ น กตฺตุกาโมฯ อิมสฺมิํ มยา สทฺธิํ ปริโภคํ อกโรเนฺต กิํ เม สมณภาเวน, คิหิ ภวิสฺสามี’’ติฯ อถสฺส เอตทโหสิ – ‘‘ทุสฺสณฺฐาปิโต ฆราวาโส, กิํ นุ โข กตฺวา คิหิภูโต ชีวิสฺสามี’’ติฯ ตโต จิเนฺตสิ – ‘‘อฎฺฐหตฺถสาฎกํ วิกฺกิณิตฺวา เอกํ เอฬิกํ คณฺหิสฺสามิ, เอฬิกา นาม ขิปฺปํ วิชายติ, สฺวาหํ วิชาตํ วิชาตํ วิกฺกิณิตฺวา มูลํ กริสฺสามิ, มูเล พหู กตฺวา เอกํ ปชาปติํ อาเนสฺสามิ, สา เอกํ ปุตฺตํ วิชายิสฺสติฯ อถสฺส มม มาตุลสฺส นามํ กตฺวา จูฬยานเก นิสีทาเปตฺวา มม ปุตฺตญฺจ ภริยญฺจ อาทาย มาตุลํ วนฺทิตุํ อาคมิสฺสามิ, อาคจฺฉเนฺต อนฺตรามเคฺค มม ภริยํ เอวํ วกฺขามิ – ‘อาเนหิ ตาว เม ปุตฺตํ วหิสฺสามิน’นฺติฯ สา ‘กิํ เต ปุเตฺตน, เอหิ, อิมํ ยานกํ ปาเชหี’ติ วตฺวา ปุตฺตํ คเหตฺวา, ‘อหํ เนสฺสามิ น’นฺติ เนตฺวา สนฺธาเรตุํ อสโกฺกนฺตี จกฺกปเถ ฉเฑฺฑสฺสติฯ อถสฺส สรีรํ อภิรุหิตฺวา จกฺกํ คมิสฺสติ, อถ นํ ‘ตฺวํ มม ปุตฺตํ เนว มยฺหํ อทาสิ, นํ สนฺธาเรตุํ นาสกฺขิ นาสิโตสฺมิ ตยา’ติ วตฺวา ปโตทยฎฺฐิยา ปิฎฺฐิยํ ปหริสฺสามี’’ติฯ</p>


<p>โส เอวํ จิเนฺตโนฺตว ฐตฺวา  พีชยมาโน เถรสฺส สีเส ตาลวเณฺฎน ปหริฯ เถโร ‘‘กิํ นุ โข อหํ สงฺฆรกฺขิเตน สีเส ปหโต’’ติ  อุปธาเรโนฺต เตน จินฺติตจินฺติตํ สพฺพํ ญตฺวา, ‘‘สงฺฆรกฺขิต, มาตุคามสฺส ปหารํ ทาตุํ นาสกฺขิ, โก เอตฺถ มหลฺลกเตฺถรสฺส โทโส’’ติ อาหฯ โส ‘‘อโห นโฎฺฐมฺหิ, ญาตํ กิร เม อุปชฺฌาเยน จินฺติตจินฺติตํ, กิํ เม สมณภาเวนา’’ติ ตาลวณฺฎํ ฉเฑฺฑตฺวา ปลายิตุํ อารโทฺธฯ</p>


<p>อถ นํ ทหรา จ สามเณรา จ อนุพนฺธิตฺวา อาทาย สตฺถุ สนฺติกํ อคมํสุฯ สตฺถา เต  ภิกฺขู ทิสฺวาว ‘‘กิํ, ภิกฺขเว, อาคตตฺถ, เอโก โว ภิกฺขุ ลโทฺธ’’ติ ปุจฺฉิฯ ‘‘อาม, ภเนฺต, อิมํ ทหรํ อุกฺกณฺฐิตฺวา ปลายนฺตํ คเหตฺวา ตุมฺหากํ สนฺติกํ อาคตมฺหา’’ติฯ ‘‘เอวํ กิร ภิกฺขู’’ติ? ‘‘อาม, ภเนฺต’’ติฯ ‘‘กิมตฺถํ เต ภิกฺขุ เอวํ ภาริยํ กมฺมํ กตํ, นนุ ตฺวํ อารทฺธวีริยสฺส เอกสฺส พุทฺธสฺส ปุโตฺต, มาทิสสฺส นาม พุทฺธสฺส สาสเน ปพฺพชิตฺวา อตฺตานํ ทเมตฺวา โสตาปโนฺนติ วา สกทาคามีติ วา อนาคามีติ วา อรหาติ วา วทาเปตุํ นาสกฺขิ, กิมตฺถํ เอวํ ภาริยํ กมฺมมกาสี’’ติ? ‘‘อุกฺกณฺฐิโตสฺมิ, ภเนฺต’’ติฯ ‘‘กิํ การณา อุกฺกณฺฐิโตสี’’ติ? โส เอวํ วสฺสาวาสิกสาฎกานํ ลทฺธทิวสโต ปฎฺฐาย ยาว เถรสฺส ตาลวเณฺฎน ปหารา สพฺพํ ตํ ปวตฺติํ อาโรเจตฺวา, ‘‘อิมินา การเณน ปลาโตสฺมิ, ภเนฺต’’ติ  อาหฯ อถ นํ สตฺถา ‘‘เอหิ ภิกฺขุ, มา จินฺตยิ จิตฺตํ นาเมตํ ทูเร โหนฺตมฺปิ อารมฺมณํ สมฺปฎิจฺฉนกชาติกํ, ราคโทสโมหพนฺธนา มุจฺจนตฺถาย วายมิตุํ วฎฺฎตี’’ติ วตฺวา อิมํ คาถมาห –</p>


<ol>
<li>
‘‘ทูรงฺคมํ เอกจรํ, อสรีรํ คุหาสยํ;  
  
เย จิตฺตํ สํยเมสฺสนฺติ, โมกฺขนฺติ มารพนฺธนา’’ติฯ  
</li>
  
<p>ตตฺถ นฺติ จิตฺตสฺส หิ มกฺกฎสุตฺตมตฺตกมฺปิ ปุรตฺถิมาทิทิสาภาเคน คมนาคมนํ นาม นตฺถิ, ทูเร สนฺตมฺปิ ปน อารมฺมณํ สมฺปฎิจฺฉตีติ ทูรงฺคมํ นาม ชาตํฯ สตฺตฎฺฐจิตฺตานิ ปน เอกโต กณฺณิกพทฺธานิ เอกกฺขเณ อุปฺปชฺชิตุํ สมตฺถานิ นาม นตฺถิฯ อุปฺปตฺติกาเล เอเกกเมว จิตฺตํ อุปฺปชฺชติ, ตสฺมิํ นิรุเทฺธ ปุน เอเกกเมว อุปฺปชฺชตีติ  นาม ชาตํฯ จิตฺตสฺส สรีรสณฺฐานํ วา นีลาทิปฺปกาโร วณฺณเภโท วา นตฺถีติ  นาม ชาตํฯ คุหา นาม จตุมหาภูตคุหา, อิทญฺจ หทยรูปํ นิสฺสาย ปวตฺตตีติ   นาม ชาตํฯ นฺติ เย เกจิ ปุริสา วา อิตฺถิโย วา คหฎฺฐา วา ปพฺพชิตา วา อนุปฺปชฺชนกกิเลสสฺส อุปฺปชฺชิตุํ อเทนฺตา สติสโมฺมเสน อุปฺปนฺนกิเลสํ ปชหนฺตา  สํยตํ อวิกฺขิตฺตํ กริสฺสนฺติฯ ติ  สเพฺพเต กิเลสพนฺธนาภาเวน มารพนฺธนสงฺขาตา เตภูมกวฎฺฎา มุจฺจิสฺสนฺตีติฯ
</ol></p>


<p>เทสนาปริโยสาเน ภาคิเนยฺยสงฺฆรกฺขิตเตฺถโร โสตาปตฺติผลํ ปาปุณิ, อเญฺญปิ พหู โสตาปนฺนาทโย ชาตา, มหาชนสฺส สาตฺถิกา ธมฺมเทสนา อโหสีติฯ</p>

</p>


<h3>๕. จิตฺตหตฺถเตฺถรวตฺถุ</h3>
<p>ติ  อิมํ ธมฺมเทสนํ สตฺถา สาวตฺถิยํ วิหรโนฺต จิตฺตหตฺถเตฺถรํ อารพฺภ กเถสิฯ</p>


<p>เอโก กิร สาวตฺถิวาสี กุลปุโตฺต นฎฺฐโคณํ ปริเยสโนฺต อรญฺญํ ปวิสิตฺวา มชฺฌนฺหิเก กาเล โคณํ ทิสฺวา โคยูเถ วิสฺสเชฺชตฺวา, ‘‘อวสฺสํ อยฺยานํ สนฺติเก อาหารมตฺตํ ลภิสฺสามี’’ติ ขุปฺปิปาสาปีฬิโต วิหารํ ปวิสิตฺวา ภิกฺขูนํ สนฺติกํ คนฺตฺวา วนฺทิตฺวา เอกมนฺตํ นิสีทิฯ ตสฺมิํ โข ปน สมเย ภิกฺขูนํ อวกฺการปาติยํ ภุตฺตาวเสสกํ ภตฺตํ โหติ, เต ตํ ฉาตกปีฬิตํ ทิสฺวา, ‘‘อิโต ภตฺตํ คเหตฺวา ภุญฺชาหี’’ติ วทิํสุฯ พุทฺธกาเล จ ปน อเนกสูปพฺยญฺชนํ ภตฺตํ อุปฺปชฺชติ, โส ตโต ยาปนมตฺตํ  คเหตฺวา ภุญฺชิตฺวา ปานียํ ปิวิตฺวา หเตฺถ โธวิตฺวา ภิกฺขู วนฺทิตฺวา, ‘‘กิํ, ภเนฺต, อชฺช, อยฺยา, นิมนฺตนฎฺฐานํ อคมํสู’’ติ ปุจฺฉิฯ ‘‘นตฺถิ, อุปาสก, ภิกฺขู อิมินาว นีหาเรน นิพทฺธํ ลภนฺตี’’ติฯ โส ‘‘มยํ อุฎฺฐาย สมุฎฺฐาย รตฺตินฺทิวํ นิพทฺธํ กมฺมํ กโรนฺตาปิ เอวํ มธุรพฺยญฺชนํ ภตฺตํ น ลภาม, อิเม กิร นิพทฺธํ ภุญฺชนฺติ, กิํ เม คิหิภาเวน, ภิกฺขุ ภวิสฺสามี’’ติ จิเนฺตตฺวา ภิกฺขู อุปสงฺกมิตฺวา ปพฺพชฺชํ ยาจิฯ อถ นํ ภิกฺขู ‘‘สาธุ อุปาสกา’’ติ ปพฺพาเชสุํฯ</p>


<p>โส  ลทฺธูปสมฺปโท สพฺพปฺปการํ วตฺตปฎิวตฺตํ อกาสิฯ โส พุทฺธานํ อุปฺปเนฺนน ลาภสกฺกาเรน กติปาหจฺจเยน ถูลสรีโร อโหสิฯ ตโต จิเนฺตสิ – ‘‘กิํ เม ภิกฺขาย จริตฺวา ชีวิเตน, คิหี ภวิสฺสามี’’ติฯ โส วิพฺภมิตฺวา เคหํ ปาวิสิฯ ตสฺส เคเห กมฺมํ กโรนฺตสฺส กติปาเหเนว สรีรํ มิลายิฯ ตโต ‘‘กิํ เม อิมินา ทุเกฺขน, สมโณ ภวิสฺสามี’’ติ จิเนฺตตฺวา ปุน คนฺตฺวา ปพฺพชิฯ โส กติปาหํ วีตินาเมตฺวา ปุน อุกฺกณฺฐิตฺวา วิพฺภมิ, ปพฺพชิตกาเล ปน ภิกฺขูนํ อุปการโก โหติฯ โส กติปาเหเนว ปุนปิ อุกฺกณฺฐิตฺวา, ‘‘กิํ เม คิหิภาเวน, ปพฺพชิสฺสามี’’ติ คนฺตฺวา ภิกฺขู วนฺทิตฺวา ปพฺพชฺชํ ยาจิฯ อถ นํ ภิกฺขู อุปการวเสน ปุน ปพฺพาชยิํสุฯ เอวํ โส อิมินา นิยาเมเนว ฉกฺขตฺตุํ ปพฺพชิตฺวา อุปฺปพฺพชิโตฯ ตสฺส ภิกฺขู ‘‘เอส จิตฺตวสิโก หุตฺวา วิจรตี’’ติ ติ นามํ กริํสุฯ</p>


<p>ตเสฺสวํ อปราปรํ วิจรนฺตเสฺสว ภริยา คพฺภินี อโหสิฯ โส สตฺตเม วาเร อรญฺญโต กสิภณฺฑมาทาย  เคหํ คนฺตฺวา ภณฺฑกํ ฐเปตฺวา ‘‘อตฺตโน กาสาวํ คณฺหิสฺสามี’’ติ คพฺภํ ปาวิสิ ฯ ตสฺมิํ ขเณ ตสฺส ภริยา นิปชฺชิตฺวา นิทฺทายติฯ ตสฺสา นิวตฺถสาฎโก อปคโต โหติ, มุขโต จ ลาลา ปคฺฆรติ, นาสา ฆุรฆุรายติ, มุขํ วิวฎฺฎํ, ทนฺตํ ฆํสติ, สา ตสฺส อุทฺธุมาตกสรีรํ วิย อุปฎฺฐาสิฯ โส ‘‘อนิจฺจํ ทุกฺขํ อิท’’นฺติ สญฺญํ ลภิตฺวา, ‘‘อหํ เอตฺตกํ กาลํ ปพฺพชิตฺวา อิมํ นิสฺสาย ภิกฺขุภาเว สณฺฐาตุํ นาสกฺขิ’’นฺติ กาสายโกฎิยํ คเหตฺวา อุทเร พนฺธิตฺวา เคหา นิกฺขมิฯ</p>


<p>อถสฺส อนนฺตรเคเห ฐิตา สสฺสุ ตํ ตถา คจฺฉนฺตํ ทิสฺวา, ‘‘อยํ ปฎิอุกฺกณฺฐิโต ภวิสฺสติ, อิทาเนว อรญฺญโต อาคนฺตฺวา กาสาวํ อุทเร พนฺธิตฺวาว เคหา นิกฺขโนฺต วิหาราภิมุโข คจฺฉติ, กิํ นุ โข’’ติ เคหํ ปวิสิตฺวา นิทฺทายมานํ ธีตรํ ปสฺสิตฺวา ‘‘อิมํ ทิสฺวา โส วิปฺปฎิสารี หุตฺวา คโต’’ติ ญตฺวา ธีตรํ ปหริตฺวา ‘‘อุเฎฺฐหิ กาฬกณฺณิ, สามิโก เต ตํ นิทฺทายมานํ ทิสฺวา วิปฺปฎิสารี หุตฺวา คโต, นตฺถิ โส อิโต ปฎฺฐาย ตุยฺห’’นฺติ อาหฯ ‘‘อเปหิ อเปหิ, อมฺม, กุโต ตสฺส คมนํ อตฺถิ, กติปาเหเนว ปุนาคมิสฺสตี’’ติ อาหฯ โสปิ ‘‘อนิจฺจํ ทุกฺข’’นฺติ วตฺวา  คจฺฉโนฺต คจฺฉโนฺตว โสตาปตฺติผลํ ปาปุณิฯ โส  คนฺตฺวา ภิกฺขู วนฺทิตฺวา ปพฺพชฺชํ ยาจิฯ ‘‘น สกฺขิสฺสาม มํยํ ตํ ปพฺพาเชตุํ, กุโต ตุยฺหํ สมณภาโว, สตฺถกนิสานปาสาณสทิสํ ตว สีส’’นฺติฯ ‘‘ภเนฺต, อิทานิ มํ อนุกมฺปาย เอกวารํ ปพฺพาเชถา’’ติฯ เต ตํ อุปการวเสน ปพฺพาชยิํสุฯ โส กติปาเหเนว สห ปฎิสมฺภิทาหิ อรหตฺตํ ปาปุณิฯ</p>


<p>เตปิ นํ อาหํสุ – ‘‘อาวุโส จิตฺตหตฺถ, ตว คมนสมยํ ตฺวเมว ชาเนยฺยาสิ, อิมสฺมิํ วาเร เต จิรายิต’’นฺติฯ ‘‘ภเนฺต, สํสคฺคสฺส อตฺถิภาวกาเล คตมฺหา, โส โน สํสโคฺค ฉิโนฺน, อิทานิ อคมนธมฺมา ชาตมฺหา’’ติฯ ภิกฺขู สตฺถุ สนฺติกํ คนฺตฺวา, ‘‘ภเนฺต, อยํ ภิกฺขุ อเมฺหหิ เอวํ วุโตฺต เอวํ นาม กเถสิ, อญฺญํ พฺยากโรติ, อภูตํ วทตี’’ติ อาหํสุฯ สตฺถา ‘‘อาม, ภิกฺขเว, มม ปุโตฺต อตฺตโน อนวฎฺฐิตจิตฺตกาเล สทฺธมฺมํ อชานนกาเล คมนาคมนํ อกาสิ, อิทานิสฺส ปุญฺญญฺจ ปาปญฺจ ปหีน’’นฺติ วตฺวา อิมา เทฺว คาถา อาห –</p>


<ol>
<li>
‘‘อนวฎฺฐิตจิตฺตสฺส, สทฺธมฺมํ อวิชานโต;  
  
ปริปฺลวปสาทสฺส, ปญฺญา น ปริปูรติฯ  
</li>
  
<li>
‘‘อนวสฺสุตจิตฺตสฺส, อนนฺวาหตเจตโส;  
  
ปุญฺญปาปปหีนสฺส, นตฺถิ ชาครโต ภย’’นฺติฯ  
</li>
  
<p>ตตฺถ  ติ จิตฺตํ นาเมตํ กสฺสจิ นิพทฺธํ วา ถาวรํ วา นตฺถิฯ โย ปน ปุคฺคโล อสฺสปิเฎฺฐ  ฐปิตกุมฺภณฺฑํ วิย จ ถุสราสิมฺหิ โกฎฺฎิตขาณุโก วิย จ ขลฺลาฎสีเส ฐปิตกทมฺพปุปฺผํ วิย จ น กตฺถจิ สณฺฐาติ, กทาจิ พุทฺธสาวโก โหติ, กทาจิ อาชีวโก, กทาจิ นิคโณฺฐ, กทาจิ ตาปโสฯ เอวรูโป ปุคฺคโล อนวฎฺฐิตจิโตฺต นามฯ ตสฺส อนวฎฺฐิตจิตฺตสฺสฯ ติ สตฺตติํสโพธิปกฺขิยธมฺมเภทํ อิมํ สทฺธมฺมํ อวิชานนฺตสฺส ปริตฺตสทฺธตาย วา อุปฺลวสทฺธตาย วา  กามาวจรรูปาวจราทิเภทา ฯ กามาวจรายปิ อปริปูรยมานาย กุโตว รูปาวจรารูปาวจรโลกุตฺตรปญฺญา ปริปูริสฺสตีติ ทีเปติฯ ติ ราเคน อตินฺตจิตฺตสฺสฯ ติ ‘‘อาหตจิโตฺต ขิลชาโต’’ติ  (ที. นิ. ๓.๓๑๙; วิภ. ๙๔๑; ม. นิ. ๑.๑๘๕) อาคตฎฺฐาเน โทเสน จิตฺตสฺส ปหตภาโว วุโตฺต, อิธ ปน โทเสน อปฺปฎิหตจิตฺตสฺสาติ อโตฺถฯ ติ จตุตฺถมเคฺคน ปหีนปุญฺญสฺส เจว ปหีนปาปสฺส จ ขีณาสวสฺสฯ นฺติ ขีณาสวสฺส ชาครนฺตเสฺสว อภยภาโว กถิโต วิยฯ โส ปน สทฺธาทีหิ ปญฺจหิ ชาครธเมฺมหิ สมนฺนาคตตฺตา ชาคโร  นามฯ ตสฺมา ตสฺส ชาครนฺตสฺสาปิ อชาครนฺตสฺสาปิ กิเลสภยํ นตฺถิ กิเลสานํ อปจฺฉาวตฺตนโตฯ น หิ ตํ กิเลสา อนุพนฺธนฺติ เตน เตน มเคฺคน ปหีนานํ กิเลสานํ ปุน อนุปคมนโตฯ เตเนวาห – ‘‘โสตาปตฺติมเคฺคน เย กิเลสา ปหีนา, เต กิเลเส น ปุเนติ น ปเจฺจติ น ปจฺจาคจฺฉติ, สกทาคามิอนาคามิอรหตฺตมเคฺคน เย กิเลสา ปหีนา, เต กิเลเส น ปุเนติ น ปเจฺจติ น ปจฺจาคจฺฉตี’’ติ (จูฬนิ. เมตฺตคูมาณวปุจฺฉานิเทฺทส ๒๗)ฯ
</ol></p>


<p>เทสนา มหาชนสฺส สาตฺถิกา สผลา อโหสิฯ</p>


<p>อเถกทิวสํ ภิกฺขู ธมฺมสภายํ กถํ สมุฎฺฐาเปสุํ ‘‘ภาริยา วติเม, อาวุโส, กิเลสา นาม, เอวรูปสฺส อรหตฺตสฺส อุปนิสฺสายสมฺปโนฺน กุลปุโตฺต กิเลเสหิ อาโลฬิโต สตฺตวาเร คิหี หุตฺวา สตฺตวาเร ปพฺพชิโต’’ติฯ สตฺถา เตสํ ตํ กถาปวตฺติํ สุตฺวา ตงฺขณานุรูเปน คมเนน ธมฺมสภํ คนฺตฺวา พุทฺธาสเน นิสิโนฺน ‘‘กาย นุตฺถ, ภิกฺขเว, เอตรหิ กถาย สนฺนิสินฺนา’’ติ ปุจฺฉิตฺวา, ‘‘อิมาย นามา’’ติ วุเตฺต เอวเมว, ภิกฺขเว, กิเลสา นาม ภาริยา, สเจ เอเต รูปิโน หุตฺวา กตฺถจิ ปกฺขิปิตุํ สกฺกา ภเวยฺยุํ, จกฺกวาฬํ อติสมฺพาธํ, พฺรหฺมโลโก อตินีจโกติ โอกาโส เนสํ น ภเวยฺย, มาทิสมฺปิ นาเมเต ปญฺญาสมฺปนฺนํ ปุริสาชาเนยฺยํ อาโลเฬนฺติ, อวเสเสสุ กา กถา? ‘‘อหญฺหิ อฑฺฒนาฬิมตฺตํ วรกโจรกํ  กุณฺฐกุทาลญฺจ นิสฺสาย  ฉ วาเร ปพฺพชิตฺวา อุปฺปพฺพชิตปุโพฺพ’’ติฯ ‘‘กทา, ภเนฺต, กทา สุคตา’’ติ? ‘‘สุณิสฺสถ, ภิกฺขเว’’ติฯ ‘‘อาม, ภเนฺต’’ติฯ ‘‘เตน หิ สุณาถา’’ติ อตีตํ อาหริ –</p>


<p>อตีเต พาราณสิยํ พฺรหฺมทเตฺต รชฺชํ กาเรเนฺต กุทาลปณฺฑิโต นาม พาหิรกปพฺพชฺชํ ปพฺพชิตฺวา อฎฺฐ มาเส หิมวเนฺต วสิตฺวา วสฺสารตฺตสมเย ภูมิยา ตินฺตาย ‘‘เคเห เม อฑฺฒนาฬิมโตฺต วรกโจรโก จ กุณฺฐกุทาลโก  จ อตฺถิ, วรกโจรกพีชํ มา นสฺสี’’ติ อุปฺปพฺพชิตฺวา เอกํ ฐานํ กุทาเลน กสิตฺวา ตํ พีชํ วปิตฺวา วติํ กตฺวา ปกฺกกาเล อุทฺธริตฺวา นาฬิมตฺตพีชํ ฐเปตฺวา เสสํ ขาทิฯ โส ‘‘กิํ เม ทานิ เคเหน, ปุน อฎฺฐ มาเส ปพฺพชิสฺสามี’’ติ จิเนฺตตฺวา นิกฺขมิตฺวา ปพฺพชิฯ อิมินาว นีหาเรน นาฬิมตฺตํ วรกโจรกญฺจ กุณฺฐกุทาลญฺจ นิสฺสาย สตฺตวาเร คิหี หุตฺวา สตฺตวาเร ปพฺพชิตฺวา สตฺตเม ปน วาเร จิเนฺตสิ – ‘‘อหํ ฉ วาเร อิมํ กุณฺฐกุทาลํ นิสฺสาย คิหี หุตฺวา ปพฺพชิโต, กตฺถจิเทว นํ ฉเฑฺฑสฺสามี’’ติฯ โส คงฺคาย ตีรํ คนฺตฺวา, ‘‘ปติตฎฺฐานํ ปสฺสโนฺต โอตริตฺวา คเณฺหยฺยํ, ยถาสฺส ปติตฎฺฐานํ น ปสฺสามิ, ตถา นํ ฉเฑฺฑสฺสามี’’ติ จิเนฺตตฺวา นาฬิมตฺตํ พีชํ ปิโลติกาย พนฺธิตฺวา ปิโลติกํ กุทาลผลเก พนฺธิตฺวา กุทาลํ อคฺคทณฺฑเก คเหตฺวา คงฺคาย ตีเร ฐิโต อกฺขีนิ นิมีเลตฺวา อุปริสีเส ติกฺขตฺตุํ อาวิชฺฌิตฺวา คงฺคายํ ขิปิตฺวา  นิวตฺติตฺวา โอโลเกโนฺต ปติตฎฺฐานํ อทิสฺวา ‘‘ชิตํ เม, ชิตํ เม’’ติ ติกฺขตฺตุํ สทฺทมกาสิฯ</p>


<p>ตสฺมิํ ขเณ พาราณสิราชา ปจฺจนฺตํ วูปสเมตฺวา อาคนฺตฺวา นทีตีเร ขนฺธาวารํ นิวาเสตฺวา นฺหานตฺถาย นทิํ โอติโณฺณ ตํ สทฺทํ อโสฺสสิฯ ราชูนญฺจ นาม ‘‘ชิตํ เม’’ติ สโทฺท อมนาโป โหติ, โส ตสฺส สนฺติกํ คนฺตฺวา, ‘‘อหํ อิทานิ อมิตฺตมทฺทนํ กตฺวา ‘ชิตํ เม’ติ อาคโต, ตฺวํ ปน ‘ชิตํ เม, ชิตํ เม’ติ วิรวสิ, กิํ นาเมต’’นฺติ ปุจฺฉิฯ กุทาลปณฺฑิโต ‘‘ตฺวํ พาหิรกโจเร ชินิ, ตยา ชิตํ ปุน อวชิตเมว โหติ, มยา ปน อชฺฌตฺติโก โลภโจโร ชิโต, โส ปุน มํ น ชินิสฺสติ, ตเสฺสว ชโย สาธู’’ติ วตฺวา อิมํ คาถมาห –</p>


<p>
‘‘น ตํ ชิตํ สาธุ ชิตํ, ยํ ชิตํ อวชียติ;  
  
ตํ โข ชิตํ สาธุ ชิตํ, ยํ ชิตํ นาวชียตี’’ติฯ (ชา. ๑.๑.๗๐);  
</p>
  
<p>ตํ ขณํเยว จ คงฺคํ โอโลเกโนฺต อาโปกสิณํ นิพฺพเตฺตตฺวา อธิคตวิเสโส อากาเส ปลฺลเงฺกน นิสีทิฯ ราชา มหาปุริสสฺส ธมฺมกถํ สุตฺวา วนฺทิตฺวา ปพฺพชฺชํ ยาจิตฺวา สทฺธิํ พลกาเยน  ปพฺพชิฯ โยชนมตฺตา ปริสา อโหสิฯ อปโรปิ สามนฺตราชา ตสฺส ปพฺพชิตภาวํ สุตฺวา, ‘‘ตสฺส รชฺชํ คณฺหิสฺสามี’’ติ อาคนฺตฺวา ตถา สมิทฺธํ นครํ  สุญฺญํ ทิสฺวา, ‘‘เอวรูปํ นครํ ฉเฑฺฑตฺวา ปพฺพชิโต ราชา โอรเก ฐาเน น ปพฺพชิสฺสติ, มยาปิ ปพฺพชิตุํ วฎฺฎตี’’ติ จิเนฺตตฺวา ตตฺถ คนฺตฺวา มหาปุริสํ อุปสงฺกมิตฺวา ปพฺพชฺชํ ยาจิตฺวา สปริวาโร ปพฺพชิฯ เอเตเนว นีหาเรน สตฺต ราชาโน ปพฺพชิํสุฯ สตฺตโยชนิโก อสฺสโม อโหสิฯ สตฺต ราชาโน โภเค  ฉเฑฺฑตฺวา เอตฺตกํ ชนํ คเหตฺวา ปพฺพชิํสุฯ มหาปุริโส พฺรหฺมจริยวาสํ วสิตฺวา พฺรหฺมโลกูปโค อโหสิฯ</p>


<p>สตฺถา อิมํ ธมฺมเทสนํ อาหริตฺวา, ‘‘อหํ, ภิกฺขเว, ตทา กุทาลปณฺฑิโต อโหสิํ, กิเลสา นาเมเต เอวํ ภาริยา’’ติ อาหฯ</p>

</p>


<h3>๖. ปญฺจสตภิกฺขุวตฺถุ</h3>
<p>นฺติ อิมํ ธมฺมเทสนํ สตฺถา สาวตฺถิยํ วิหรโนฺต อารทฺธวิปสฺสเก ภิกฺขู อารพฺภ กเถสิฯ</p>


<p>สาวตฺถิยํ กิร ปญฺจสตา ภิกฺขู สตฺถุ สนฺติเก ยาว อรหตฺตา กมฺมฎฺฐานํ คเหตฺวา, ‘‘สมณธมฺมํ กริสฺสามา’’ติ โยชนสตมคฺคํ คนฺตฺวา เอกํ มหาวาสคามํ อคมํสุฯ อถ เต มนุสฺสา ทิสฺวา ปญฺญตฺตาสเน นิสีทาเปตฺวา ปณีเตหิ ยาคุภตฺตาทีหิ ปริวิสิตฺวา, ‘‘กหํ, ภเนฺต, คจฺฉถา’’ติ ปุจฺฉิตฺวา, ‘‘ยถาผาสุกฎฺฐาน’’นฺติ วุเตฺต, ‘‘ภเนฺต, อิมํ เตมาสํ อิเธว วสถ, มยมฺปิ ตุมฺหากํ สนฺติเก สรเณสุ ปติฎฺฐาย ปญฺจ สีลานิ รกฺขิสฺสามา’’ติ ยาจิตฺวา เตสํ อธิวาสนํ วิทิตฺวา, ‘‘อวิทูเร ฐาเน มหโนฺต วนสโณฺฑ อตฺถิ, เอตฺถ วสถ, ภเนฺต’’ติ วตฺวา อุโยฺยเชสุํฯ ภิกฺขู ตํ วนสณฺฑํ ปวิสิํสุฯ ตสฺมิํ วนสเณฺฑ อธิวตฺถา เทวตา ‘‘สีลวโนฺต, อยฺยา, อิมํ วนสณฺฑํ  อนุปฺปตฺตา, อยุตฺตํ โข ปน อสฺมากํ อเยฺยสุ อิธ วสเนฺตสุ ปุตฺตทาเร คเหตฺวา รุเกฺข อภิรุยฺห วสิตุ’’นฺติ รุกฺขโต โอตริตฺวา ภูมิยํ นิสีทิตฺวา จินฺตยิํสุ, ‘‘อยฺยา, อิมสฺมิํ ฐาเน อเชฺชกรตฺติํ วสิตฺวา อทฺธา เสฺว คมิสฺสนฺตี’’ติฯ ภิกฺขูปิ ปุนทิวเส อโนฺตคาเม ปิณฺฑาย จริตฺวา ปุน ตเมว วนสณฺฑํ อาคมิํสุฯ เทวตา ‘‘ภิกฺขุสโงฺฆ  สฺวาตนาย เกนจิ นิมนฺติโต ภวิสฺสติ, ตสฺมา ปุนาคจฺฉติ , อชฺช คมนํ น ภวิสฺสติ, เสฺว คมิสฺสติ มเญฺญ’’ติ อิมินา อุปาเยน อฑฺฒมาสมตฺตํ ภูมิยเมว อจฺฉิํสุฯ</p>


<p>ตโต จินฺตยิํสุ – ‘‘ภทนฺตา อิมํ เตมาสํ อิเธว มเญฺญ วสิสฺสนฺติ, อิเธว โข ปน อิเมสุ วสเนฺตสุ อมฺหากํ รุเกฺข อภิรุหิตฺวา นิสีทิตุมฺปิ น ยุตฺตํ, เตมาสํ ปุตฺตทาเร คเหตฺวา ภูมิยํ นิสีทนฎฺฐานานิปิ ทุกฺขานิ, กิญฺจิ กตฺวา อิเม ภิกฺขู ปลาเปตุํ วฎฺฎตี’’ติฯ ตา เตสุ เตสุ รตฺติฎฺฐานทิวาฎฺฐาเนสุ เจว จงฺกมนโกฎีสุ จ ฉินฺนสีสานิ กพนฺธานิ ทเสฺสตุํ อมนุสฺสสทฺทญฺจ ภาเวตุํ อารภิํสุฯ ภิกฺขูนํ ขิปิตกาสาทโย โรคา ปวตฺติํสุฯ เต อญฺญมญฺญํ ‘‘ตุยฺหํ, อาวุโส, กิํ รุชฺชตี’’ติ ปุจฺฉนฺตา, ‘‘มยฺหํ ขิปิตโรโค, มยฺหํ กาโส’’ติ วตฺวา, ‘‘อาวุโส, อหํ อชฺช จงฺกมนโกฎิยํ ฉินฺนสีสํ อทฺทสํ, อหํ รตฺติฎฺฐาเน กพนฺธํ อทฺทสํ , อหํ ทิวาฎฺฐาเน อมนุสฺสสทฺทํ อโสฺสสิํ, ปริวเชฺชตพฺพยุตฺตกมิทํ ฐานํ, อมฺหากํ อิธ อผาสุกํ อโหสิ, สตฺถุ สนฺติกํ คมิสฺสามา’’ติ นิกฺขมิตฺวา อนุปุเพฺพน สตฺถุ สนฺติกํ คนฺตฺวา วนฺทิตฺวา เอกมนฺตํ นิสีทิํสุฯ</p>


<p>อถ เน สตฺถา อาห – ‘‘กิํ, ภิกฺขเว, ตสฺมิํ ฐาเน วสิตุํ น สกฺขิสฺสถา’’ติ? ‘‘อาม, ภเนฺต, อมฺหากํ ตสฺมิํ ฐาเน วสนฺตานํ เอวรูปานิ เภรวารมฺมณานิ อุปฎฺฐหนฺติ, เอวรูปํ อผาสุกํ โหติ, เตน มยํ ‘วเชฺชตพฺพยุตฺตกมิทํ ฐาน’นฺติ ตํ ฉเฑฺฑตฺวา ตุมฺหากํ สนฺติกํ อาคตา’’ติฯ ‘‘ภิกฺขเว, ตเตฺถว ตุมฺหากํ คนฺตุํ วฎฺฎตี’’ติฯ ‘‘น สกฺกา, ภเนฺต’’ติฯ ‘‘ภิกฺขเว, ตุเมฺห อาวุธํ อคฺคเหตฺวา คตา, อิทานิ อาวุธํ คเหตฺวา คจฺฉถา’’ติฯ ‘‘กตราวุธํ, ภเนฺต’’ติ? สตฺถา ‘‘อหํ อาวุธํ โว ทสฺสามิ, มยา ทินฺนํ อาวุธํ คเหตฺวา คจฺฉถา’’ติ วตฺวา –</p>


<p>
‘‘กรณียมตฺถกุสเลน, ยนฺต สนฺตํ ปทํ อภิสเมจฺจ;  
  
สโกฺก อุชู จ สุหุชู จ, สุวโจ จสฺส มุทุ อนติมานี’’ติฯ (ขุ. ปา. ๙.๑; สุ. นิ. ๑๔๓) –  
</p>
  
<p>สกลํ  กเถตฺวา, ‘‘ภิกฺขเว, อิมํ ตุเมฺห พหิ วิหารสฺส วนสณฺฑโต ปฎฺฐาย สชฺฌายนฺตา อโนฺตวิหารํ ปวิเสยฺยาถา’’ติ อุโยฺยเชสิฯ เต สตฺถารํ วนฺทิตฺวา นิกฺขมิตฺวา อนุปุเพฺพน ตํ ฐานํ ปตฺวา พหิวิหาเร คณสชฺฌายํ กตฺวา สชฺฌายมานา วนสณฺฑํ ปวิสิํสุฯ สกลวนสเณฺฑ เทวตา เมตฺตจิตฺตํ ปฎิลภิตฺวา เตสํ ปจฺจุคฺคมนํ กตฺวา ปตฺตจีวรปฎิคฺคหณํ  อาปุจฺฉิํสุ, หตฺถปาทสมฺพาหนํ  อาปุจฺฉิํสุ, เตสํ ตตฺถ ตตฺถ อารกฺขํ สํวิทหิํสุ, ปกฺกธูปนเตลํ  วิย สนฺนิสินฺนา อเหสุํฯ กตฺถจิ อมนุสฺสสโทฺท นาม นาโหสิฯ เตสํ ภิกฺขูนํ จิตฺตํ เอกคฺคํ อโหสิฯ เต รตฺติฎฺฐานทิวาฎฺฐาเนสุ นิสินฺนา วิปสฺสนาย จิตฺตํ โอตาเรตฺวา อตฺตนิ ขยวยํ ปฎฺฐเปตฺวา, ‘‘อยํ อตฺตภาโว นาม ภิชฺชนกเฎฺฐน อถาวรเฎฺฐน กุลาลภาชนสทิโส’’ติ วิปสฺสนํ วฑฺฒยิํสุฯ สมฺมาสมฺพุโทฺธ คนฺธกุฎิยา นิสิโนฺนว เตสํ วิปสฺสนาย อารทฺธภาวํ ญตฺวา เต ภิกฺขู อามเนฺตตฺวา, ‘‘เอวเมว, ภิกฺขเว, อยํ อตฺตภาโว นาม ภิชฺชนกเฎฺฐน อถาวรเฎฺฐน กุลาลภาชนสทิโส เอวา’’ติ วตฺวา โอภาสํ ผริตฺวา โยชนสเต ฐิโตปิ อภิมุเข นิสิโนฺน วิย ฉพฺพณฺณรํสิโย วิสฺสเชฺชตฺวา ทิสฺสมาเนน รูเปน อิมํ คาถมาห –</p>


<ol>
<li>
‘‘กุมฺภูปมํ กายมิํม วิทิตฺวา, นครูปมํ จิตฺตมิทํ ฐเปตฺวา;  
  
โยเธถ มารํ ปญฺญาวุเธน, ชิตญฺจ รเกฺข อนิเวสโน สิยา’’ติฯ  
</li>
  
<p>ตตฺถ นฺติ อพลทุพฺพลเฎฺฐน อนทฺธนิยตาวกาลิกเฎฺฐน อิมํ เกสาทิสมูหสงฺขาตํ  กายํ กุมฺภูปมํ กุลาลภาชนสทิสํ วิทิตฺวาฯ ติ นครํ นาม พหิทฺธา ถิรํ โหติ, คมฺภีรปริขํ ปาการปริกฺขิตฺตํ ทฺวารฎฺฎาลกยุตฺตํ, อโนฺตสุวิภตฺตวีถิจตุกฺกสิงฺฆาฎกสมฺปนฺนํ อนฺตราปณํ, ตํ ‘‘วิลุมฺปิสฺสามา’’ติ พหิทฺธา โจรา อาคนฺตฺวา ปวิสิตุํ อสโกฺกนฺตา ปพฺพตํ อาสชฺช ปฎิหตา วิย คจฺฉนฺติ, เอวเมว ปณฺฑิโต กุลปุโตฺต อตฺตโน วิปสฺสนาจิตฺตํ ถิรํ นครสทิสํ กตฺวา ฐเปตฺวา นคเร ฐิโต เอกโตธาราทินานปฺปการาวุเธน โจรคณํ วิย วิปสฺสนามเยน จ อริยมคฺคมเยน จ ปญฺญาวุเธน ตํตํมคฺควชฺฌํ กิเลสมารํ ปฎิพาหโนฺต ตํ ตํ กิเลสมารํ โยเธถ, ปหเรยฺยาถาติ อโตฺถฯ ติ ชิตญฺจ อุปฺปาทิตํ ตรุณวิปสฺสนํ อาวาสสปฺปายอุตุสปฺปายโภชนสปฺปายปุคฺคลสปฺปายธมฺมสฺสวนสปฺปายาทีนิ อาเสวโนฺต อนฺตรนฺตรา สมาปตฺติํ สมาปชฺชิตฺวา ตโต วุฎฺฐาย สุทฺธจิเตฺตน สงฺขาเร สมฺมสโนฺต รเกฺขยฺยฯ
</ol></p>


<p>  ติ อนาลโย ภเวยฺยฯ ยถา นาม โยโธ สงฺคามสีเส พลโกฎฺฐกํ กตฺวา อมิเตฺตหิ สทฺธิํ ยุชฺฌโนฺต ฉาโต วา ปิปาสิโต  วา หุตฺวา สนฺนาเห วา สิถิเล อาวุเธ วา ปติเต พลโกฎฺฐกํ ปวิสิตฺวา วิสฺสมิตฺวา ภุญฺชิตฺวา ปิวิตฺวา สนฺนหิตฺวา อาวุธํ คเหตฺวา ปุน นิกฺขมิตฺวา ยุชฺฌโนฺต ปรเสนํ มทฺทติ, อชิตํ ชินาติ, ชิตํ รกฺขติฯ โส หิ สเจ พลโกฎฺฐเก ฐิโต เอวํ วิสฺสมโนฺต ตํ อสฺสาเทโนฺต อเจฺฉยฺย, รชฺชํ ปรหตฺถคตํ กเรยฺย, เอวเมว, ภิกฺขุ, ปฎิลทฺธํ ตรุณวิปสฺสนํ ปุนปฺปุนํ สมาปตฺติํ สมาปชฺชิตฺวา ตโต วุฎฺฐาย  สุทฺธจิเตฺตน สงฺขาเร สมฺมสโนฺต รกฺขิตุํ สโกฺกติ, อุตฺตริมคฺคผลปฎิลาเภน กิเลสมารํ ชินาติฯ สเจ ปน โส สมาปตฺติเมว อสฺสาเทติ, สุทฺธจิเตฺตน ปุนปฺปุนํ สงฺขาเร น สมฺมสติ, มคฺคผลปฎิเวธํ กาตุํ น สโกฺกติฯ ตสฺมา รกฺขิตพฺพยุตฺตกํ รกฺขโนฺต อนิเวสโน สิยา, สมาปตฺติํ นิเวสนํ กตฺวา ตตฺถ น นิเวเสยฺย, อาลยํ น กเรยฺยาติ อโตฺถฯ ‘‘อทฺธา ตุเมฺหปิ เอวํ กโรถา’’ติ เอวํ สตฺถา เตสํ ภิกฺขูนํ ธมฺมํ เทเสสิฯ</p>


<p>เทสนาวสาเน ปญฺจสตา ภิกฺขู นิสินฺนฎฺฐาเน นิสินฺนาเยว สห ปฎิสมฺภิทาหิ อรหตฺตํ ปตฺวา ตถาคตสฺส สุวณฺณวณฺณํ สรีรํ วณฺณยนฺตา โถเมนฺตา วนฺทนฺตาว อาคจฺฉิํสูติฯ</p>

</p>


<h3>๗. ปูติคตฺตติสฺสเตฺถรวตฺถุ</h3>
<p>  ติ อิมํ ธมฺมเทสนํ สตฺถา สาวตฺถิยํ วิหรโนฺต ปูติคตฺตติสฺสเตฺถรํ อารพฺภ กเถสิฯ</p>


<p>เอโก กิร สาวตฺถิวาสี กุลปุโตฺต สตฺถุ สนฺติเก ธมฺมํ สุตฺวา สาสเน อุรํ ทตฺวา ปพฺพชิโต, โส ลทฺธูปสมฺปโท ติสฺสเตฺถโร นาม อโหสิฯ คจฺฉเนฺต คจฺฉเนฺต กาเล ตสฺส สรีเร โรโค อุทปาทิฯ สาสปมตฺติโย ปิฬกา อุฎฺฐหิํสุฯ ตา อนุปุเพฺพน มุคฺคมตฺตา กลายมตฺตา โกลฎฺฐิมตฺตา อามลกมตฺตา เพฬุวสลาฎุมตฺตา เพฬุวมตฺตา หุตฺวา ปภิชฺชิํสุ, สกลสรีรํ ฉิทฺทาวฉิทฺทํ อโหสิฯ เตฺววสฺส นามํ อุทปาทิฯ อถสฺส อปรภาเค อฎฺฐีนิ ภิชฺชิํสุฯ โส อปฺปฎิชคฺคิโย  อโหสิฯ นิวาสนปารุปนํ ปุพฺพโลหิตมกฺขิตํ ชาลปูวสทิสํ อโหสิฯ สทฺธิวิหาริกาทโย ปฎิชคฺคิตุํ อสโกฺกนฺตา ฉฑฺฑยิํสุฯ โส อนาโถ หุตฺวา นิปชฺชิฯ</p>


<p>พุทฺธานญฺจ นาม เทฺว วาเร โลกโวโลกนํ อวิชหิตํ โหติฯ ปจฺจูสกาเล โลกํ โวโลเกนฺตา จกฺกวาฬมุขวฎฺฎิโต ปฎฺฐาย คนฺธกุฎิอภิมุขํ ญาณํ กตฺวา โอโลเกนฺติ, สายํ โอโลเกนฺตา คนฺธกุฎิโต ปฎฺฐาย พาหิราภิมุขํ ญาณํ กตฺวา โอโลเกนฺติฯ ตสฺมิํ ปน สมเย ภควโต ญาณชาลสฺส อโนฺต ปูติคตฺตติสฺสเตฺถโร ปญฺญายิฯ สตฺถา ตสฺส ภิกฺขุโน อรหตฺตสฺส อุปนิสฺสยํ ทิสฺวา, ‘‘อยํ สทฺธิวิหาริกาทีหิ ฉฑฺฑิโต, อิทานิสฺส มํ ฐเปตฺวา อญฺญํ ปฎิสรณํ  นตฺถี’’ติ คนฺธกุฎิโต นิกฺขมิตฺวา วิหารจาริกํ จรมาโน วิย อคฺคิสาลํ คนฺตฺวา อุกฺขลิํ โธวิตฺวา อุทกํ ทตฺวา อุทฺธนํ อาโรเปตฺวา อุทกสฺส ตตฺตภาวํ อาคมยมาโน อคฺคิสาลายเมว อฎฺฐาสิฯ ตตฺตภาวํ ชานิตฺวา คนฺตฺวา ตสฺส ภิกฺขุโน นิปนฺนมญฺจโกฎิยํ  คณฺหิ, ตทา ภิกฺขู ‘‘อเปถ, ภเนฺต, มยํ คณฺหิสฺสามา’’ติ มญฺจกํ คเหตฺวา อคฺคิสาลํ อานยิํสุฯ สตฺถา อมฺพณํ อาหราเปตฺวา อุโณฺหทกํ อาสิญฺจิตฺวา เตหิ ภิกฺขูหิ ตสฺส ปารุปนํ คาหาเปตฺวา อุโณฺหทเก มทฺทาเปตฺวา มนฺทาตเป วิสฺสชฺชาเปสิฯ อถสฺส สนฺติเก ฐตฺวา สรีรํ อุโณฺหทเกน เตเมตฺวา ฆํสิตฺวา นฺหาเปสิ, ตสฺส นหานปริโยสาเน ปารุปนํ สุกฺขิฯ อถ นํ ตํ นิวาสาเปตฺวา นิวตฺถกาสาวํ อุทเก มทฺทาเปตฺวา อาตเป วิสฺสชฺชาเปสิฯ อถสฺส คเตฺต อุทเก ฉินฺนมเตฺต ตมฺปิ สุกฺขิฯ โส เอกํ กาสาวํ นิวาเสตฺวา เอกํ ปารุปิตฺวา สลฺลหุกสรีโร เอกคฺคจิโตฺต มญฺจเก นิปชฺชิฯ สตฺถา ตสฺส อุสฺสีสเก ฐตฺวา, ‘‘ภิกฺขุ อยํ ตว กาโย อเปตวิญฺญาโณ นิรุปกาโร หุตฺวา กลิงฺครํ วิย ปถวิยํ เสสฺสตี’’ติ วตฺวา อิมํ คาถมาห –</p>


<ol>
<li>
‘‘อจิรํ วตยํ กาโย, ปถวิํ อธิเสสฺสติ;  
  
ฉุโทฺธ อเปตวิญฺญาโณ, นิรตฺถํว กลิงฺคร’’นฺติฯ  
</li>
  
<p>ตตฺถ ติ ภิกฺขุ น จิรเสฺสว  อิมิสฺสา ปกติสยเนน สยิตาย ปถวิยา อุปริ สยิสฺสติ ฯ ติ อปวิโทฺธ, อปคตวิญฺญาณตาย  ตุโจฺฉ หุตฺวา เสสฺสตีติ ทเสฺสติฯ ยถา กิํ?  นิรุปการํ นิรตฺถกํ กฎฺฐขณฺฑํ วิยฯ ทพฺพสมฺภารตฺถิกา หิ มนุสฺสา อรญฺญํ ปวิสิตฺวา อุชุกํ อุชุกสณฺฐาเนน วงฺกํ วงฺกสณฺฐาเนน ฉินฺทิตฺวา ทพฺพสมฺภารํ คณฺหนฺติ, อวเสสํ ปน สุสิรญฺจ ปูติกญฺจ อสารกญฺจ คณฺฐิชาตญฺจ ฉินฺทิตฺวา ตเตฺถว ฉเฑฺฑนฺติฯ อเญฺญ ทพฺพสมฺภารตฺถิกา อาคนฺตฺวา ตํ คเหตาโร นาม นตฺถิ, โอโลเกตฺวา อตฺตโน อุปการกเมว คณฺหนฺติ, อิตรํ ปถวีคตเมว โหติฯ ตํ ปน เตน เตน อุปาเยน มญฺจปฎิปาทกํ วา ปาทกถลิกํ วา ผลกปีฐํ วา กาตุํ สกฺกาปิ ภเวยฺยฯ อิมสฺมิํ ปน อตฺตภาเว ทฺวตฺติํสาย โกฎฺฐาเสสุ เอกโกฎฺฐาโสปิ มญฺจปฎิปาทกาทิวเสน อเญฺญน วา อุปการมุเขน คยฺหูปโค นาม นตฺถิ, เกวลํ นิรตฺถํว กลิงฺครํ อยํ กาโย อปคตวิญฺญาโณ กติปาเหเนว ปถวิยํ เสสฺสตีติฯ
</ol></p>


<p>เทสนาวสาเน ปูติคตฺตติสฺสเตฺถโร สห ปฎิสมฺภิทาหิ อรหตฺตํ ปาปุณิ, อเญฺญปิ พหู โสตาปนฺนาทโย  อเหสุํฯ เถโรปิ อรหตฺตํ ปตฺวาว ปรินิพฺพายิฯ สตฺถา ตสฺส สรีรกิจฺจํ การาเปตฺวา ธาตุโย คเหตฺวา เจติยํ การาเปสิฯ ภิกฺขู สตฺถารํ ปุจฺฉิํสุ – ‘‘ภเนฺต, ปูติคตฺตติสฺสเตฺถโร กุหิํ นิพฺพโตฺต’’ติฯ ‘‘ปรินิพฺพุโต, ภิกฺขเว’’ติฯ ‘‘ภเนฺต, เอวรูปสฺส ปน อรหตฺตูปนิสฺสยสมฺปนฺนสฺส ภิกฺขุโน กิํ การณา คตฺตํ ปุติกํ ชาตํ, กิํ การณา อฎฺฐีนิ ภินฺนานิ, กิมสฺส การณํ อรหตฺตสฺส อุปนิสฺสยภาวํ ปตฺต’’นฺติ? ‘‘ภิกฺขเว, สพฺพเมตํ เอตสฺส อตฺตนา กตกเมฺมเนว นิพฺพตฺต’’นฺติฯ ‘‘กิํ ปน เตน, ภเนฺต, กต’’นฺติ? ‘‘เตน หิ, ภิกฺขเว, สุณาถา’’ติ อตีตํ อาหริ –</p>


<p>อยํ  กสฺสปสมฺมาสมฺพุทฺธกาเล สากุณิโก หุตฺวา พหู สกุเณ วธิตฺวา อิสฺสรชนํ อุปฎฺฐหิฯ เตสํ ทินฺนาวเสเส วิกฺกิณาติ, ‘‘วิกฺกิตาวเสสา มาเรตฺวา ฐปิตา ปูติกา ภวิสฺสนฺตี’’ติ ยถา อุปฺปติตุํ น สโกฺกนฺติ, ตถา เตสํ ชงฺฆฎฺฐีนิ จ ปกฺขฎฺฐีนิ จ ภินฺทิตฺวา ราสิํ กตฺวา ฐเปติ, เต ปุนทิวเส วิกฺกิณาติฯ อติพหูนํ ปน ลทฺธกาเล อตฺตโนปิ อตฺถาย ปจาเปติฯ ตเสฺสกทิวสํ รสโภชเน ปเกฺก เอโก ขีณาสโว ปิณฺฑาย จรโนฺต เคหทฺวาเร อฎฺฐาสิฯ โส เถรํ ทิสฺวา  จิตฺตํ ปสาเทตฺวา, ‘‘มยา พหู ปาณา มาเรตฺวา ขาทิตา, อโยฺย จ เม เคหทฺวาเร ฐิโต, อโนฺตเคเห จ รสโภชนํ สํวิชฺชติ, ปิณฺฑปาตมสฺส ทสฺสามี’’ติ ตสฺส ปตฺตํ อาทาย ปูเรตฺวา รสปิณฺฑปาตํ ทตฺวา เถรํ ปญฺจปติฎฺฐิเตน วนฺทิตฺวา, ‘‘ภเนฺต, ตุเมฺหหิ ทิฎฺฐธมฺมสฺส มตฺถกํ ปาปุเณยฺย’’นฺติ อาหฯ เถโร ‘‘เอวํ โหตู’’ติ อนุโมทนํ อกาสิฯ ‘‘ภิกฺขเว, ตทา กตกมฺมวเสเนตํ ติสฺสสฺส นิปฺผนฺนํ, สกุณานํ อฎฺฐิเภทนนิสฺสเนฺทน ติสฺสสฺส คตฺตญฺจ ปูติกํ ชาตํ, อฎฺฐีนิ จ ภินฺนานิ, ขีณาสวสฺส รสปิณฺฑปาตทานนิสฺสเนฺทน อรหตฺตํ ปโตฺต’’ติฯ</p>

</p>


<h3>๘. นนฺทโคปาลกวตฺถุ</h3>
<p>นฺติ อิมํ ธมฺมเทสนํ สตฺถา โกสลชนปเท นนฺทโคปาลกํ อารพฺภ กเถสิฯ</p>


<p>สาวตฺถิยํ กิร อนาถปิณฺฑิกสฺส คหปติโน นโนฺท นาม  โคปาลโก โคยูถํ รกฺขติ อโฑฺฒ มหทฺธโน มหาโภโคฯ โส กิร ยถา เกณิโย ชฎิโล ปพฺพชฺชาเวเสน, เอวํ โคปาลกเตฺตน ราชพลิํ ปริหรโนฺต อตฺตโน กุฎุมฺพํ รกฺขติฯ โส กาเลน กาลํ ปญฺจ โครเส อาทาย  อนาถปิณฺฑิกสฺส สนฺติกํ อาคนฺตฺวา สตฺถารํ ปสฺสติ, ธมฺมํ สุณาติ, อตฺตโน วสนฎฺฐานํ อาคมนตฺถาย สตฺถารํ ยาจติฯ สตฺถา ตสฺส ญาณปริปากํ อาคมยมาโน อาคนฺตฺวา ปริปกฺกภาวํ ญตฺวา เอกทิวสํ มหาภิกฺขุสงฺฆปริวุโต จาริกํ จรโนฺต มคฺคา โอกฺกมฺม ตสฺส วสนฎฺฐานาสเนฺน อญฺญตรสฺมิํ รุกฺขมูเล นิสีทิฯ นโนฺท สตฺถุ สนฺติกํ อคนฺตฺวา วนฺทิตฺวา ปฎิสนฺถารํ กตฺวา สตฺถารํ นิมเนฺตตฺวา สตฺถาหํ พุทฺธปฺปมุขสฺส ภิกฺขุสงฺฆสฺส ปณีตํ ปญฺจโครสทานํ อทาสิฯ สตฺตเม ทิวเส สตฺถา อนุโมทนํ กตฺวา ทานกถาทิเภทํ อนุปุพฺพิํ กถํ กเถสิฯ กถาปริโยสาเน นนฺทโคปาลโก โสตาปตฺติผเล ปติฎฺฐาย สตฺถุ ปตฺตํ คเหตฺวา สตฺถารํ อนุคจฺฉโนฺต ทูรํ คนฺตฺวา, ‘‘ติฎฺฐ, อุปาสกา’’ติ นิวตฺติยมาโน วนฺทิตฺวา นิวตฺติฯ อถ นํ เอโก ลุทฺทโก วิชฺฌิตฺวา มาเรสิฯ ปจฺฉโต อาคจฺฉนฺตา ภิกฺขู นํ ทิสฺวา คนฺตฺวา สตฺถารํ  อาหํสุ – ‘‘นโนฺท, ภเนฺต, โคปาลโก ตุมฺหากํ อิธาคตตฺตา มหาทานํ ทตฺวา อนุคนฺตฺวา นิวเตฺตโนฺต มาริโต, สเจ ตุเมฺห นาคจฺฉิสฺสถ, นาสฺส มรณํ อภวิสฺสา’’ติฯ สตฺถา , ‘‘ภิกฺขเว, มยิ อาคเตปิ อนาคเตปิ ตสฺส จตโสฺส ทิสา จตโสฺส อนุทิสา จ คจฺฉนฺตสฺสาปิ มรณโต มุจฺจนูปาโย นาม นตฺถิฯ ยญฺหิ เนว โจรา, น เวริโน กโรนฺติ, ตํ อิเมสํ สตฺตานํ อโนฺตปทุฎฺฐํ มิจฺฉาปณิหิตํ จิตฺตเมว กโรตี’’ติ วตฺวา อิมํ คาถมาห –</p>


<ol>
<li>
‘‘ทิโส ทิสํ ยํ ตํ กยิรา, เวรี วา ปน เวรินํ;  
  
มิจฺฉาปณิหิตํ จิตฺตํ, ปาปิโย นํ ตโต กเร’’ติฯ  
</li>
  
<p>ตตฺถ นฺติ โจโร โจรํฯ ‘‘ทิสฺวา’’ติ ปาฐเสโสฯ ติ ยํ ตํ ตสฺส อนยพฺยสนํ กเรยฺยฯ ทุติยปเทปิ เอเสว นโยฯ อิทํ วุตฺตํ โหติ – เอโก เอกสฺส มิตฺตทุพฺภี โจโร ปุตฺตทารเขตฺตวตฺถุ โคมหิํสาทีสุ อปรชฺฌโนฺต ยสฺส อปรชฺฌติ, ตมฺปิ ตเถว อตฺตนิ อปรชฺฌนฺตํ โจรํ ทิสฺวา,  เกนจิเทว การเณน พทฺธเวรํ เวริํ ทิสฺวา อตฺตโน กกฺขฬตาย ทารุณตาย ยํ ตํ ตสฺส อนยพฺยสนํ กเรยฺย, ปุตฺตทารํ วา ปีเฬยฺย, เขตฺตาทีนิ วา นาเสยฺย, ชีวิตา วา ปน นํ โวโรเปยฺย, ทสสุ อกุสลกมฺมปเถสุ มิจฺฉาฐปิตตฺตา  ตํ ปุริสํ ตโต ปาปตรํ กเรยฺยฯ วุตฺตปฺปกาเรหิ, ทิโส ทิสสฺส วา เวรี เวริโน วา อิมสฺมิํเยว  อตฺตภาเว ทุกฺขํ วา อุปฺปาเทยฺย, ชีวิตกฺขยํ วา กเรยฺยฯ อิทํ ปน อกุสลกมฺมปเถสุ มิจฺฉาฐปิตํ จิตฺตํ ทิเฎฺฐว ธเมฺม อนยพฺยสนํ ปาเปติ, อตฺตภาวสตสหเสฺสสุปิ จตูสุ อปาเยสุ ขิปิตฺวา สีสํ อุกฺขิปิตุํ น เทตีติฯ
</ol></p>


<p>เทสนาปริโยสาเน  พหู โสตาปตฺติผลาทีนิ ปตฺตาฯ มหาชนสฺส สาตฺถิกา เทสนา ชาตาฯ อุปาสเกน ปน ภวนฺตเร กตกมฺมํ ภิกฺขูหิ น ปุจฺฉิตํ, ตสฺมา สตฺถารา น กถิตนฺติฯ</p>

</p>


<h3>๙. โสเรยฺยเตฺถรวตฺถุ</h3>
<p>  ติ อิมํ ธมฺมเทสนํ สตฺถา สาวตฺถิยํ เชตวเน วิหรโนฺต โสเรยฺยเตฺถรํ อารพฺภ กเถสิฯ</p>


<p>วตฺถุ โสเรยฺยนคเร สมุฎฺฐิตํ, สาวตฺถิยํ นิฎฺฐาเปสิฯ สมฺมาสมฺพุเทฺธ สาวตฺถิยํ วิหรเนฺต โสเรยฺยนคเร โสเรยฺยเสฎฺฐิปุโตฺต เอเกน สหายเกน สทฺธิํ สุขยานเก นิสีทิตฺวา มหเนฺตน ปริวาเรน นฺหานตฺถาย นครา นิกฺขมิฯ ตสฺมิํ ขเณ มหากจฺจายนเตฺถโร โสเรยฺยนครํ ปิณฺฑาย ปวิสิตุกาโม หุตฺวา พหินคเร สงฺฆาฎิํ ปารุปติฯ เถรสฺส จ สุวณฺณวณฺณํ สรีรํฯ โสเรยฺยเสฎฺฐิปุโตฺต ตํ ทิสฺวา จิเนฺตสิ – ‘‘อโห วต อยํ วา เถโร มม ภริยา ภเวยฺย, มม วา ภริยาย สรีรวโณฺณ เอตสฺส สรีรวโณฺณ  วิย ภเวยฺยา’’ติฯ ตสฺส จินฺติตมเตฺตเยว ปุริสลิงฺคํ อนฺตรธายิ, อิตฺถิลิงฺคํ ปาตุรโหสิฯ โส ลชฺชมาโน ยานกา โอรุยฺห ปลายิฯ ปริชโน ตํ อสญฺชานโนฺต ‘‘กิเมต’’นฺติ อาหฯ สาปิ ตกฺกสิลมคฺคํ ปฎิปชฺชิฯ สหายโกปิสฺสา อิโต จิโต จ วิจริตฺวาปิ นาทฺทสฯ สเพฺพ นฺหายิตฺวา เคหํ อคมิํสุฯ ‘‘กหํ เสฎฺฐิปุโตฺต’’ติ จ วุเตฺต, ‘‘นฺหตฺวา อาคโต ภวิสฺสตีติ มญฺญิมฺหา’’ติ วทิํสุฯ อถสฺส มาตาปิตโร ตตฺถ ตตฺถ ปริเยสิตฺวา อปสฺสนฺตา โรทิตฺวา ปริเทวิตฺวา, ‘‘มโต ภวิสฺสตี’’ติ มตกภตฺตํ อทํสุฯ สา เอกํ ตกฺกสิลคามิํ สตฺถวาหํ ทิสฺวา ยานกสฺส ปจฺฉโต ปจฺฉโต อนุพนฺธิฯ</p>


<p>อถ นํ มนุสฺสา ทิสฺวา, ‘‘อมฺหากํ ยานกสฺส ปจฺฉโต ปจฺฉโต อนุคจฺฉติ, มยํ ‘กเสฺสสา ทาริกา’ติ ตํ น ชานามา’’ติ วทิํสุฯ สาปิ ‘‘ตุเมฺห อตฺตโน ยานกํ ปาเชถ, อหํ ปทสา คมิสฺสามี’’ติ คจฺฉนฺตี องฺคุลิมุทฺทิกํ ทตฺวา เอกสฺมิํ ยานเก โอกาสํ กาเรสิฯ มนุสฺสา จินฺตยิํสุ – ‘‘ตกฺกสิลนคเร อมฺหากํ เสฎฺฐิปุตฺตสฺส ภริยา นตฺถิ, ตสฺส อาจิกฺขิสฺสาม, มหาปณฺณากาโร โน ภวิสฺสตี’’ติฯ เต เคหํ คนฺตฺวา, ‘‘สามิ, อเมฺหหิ ตุมฺหากํ  เอกํ อิตฺถิรตนํ อานีต’’นฺติ อาหํสุฯ โส ตํ สุตฺวา ตํ ปโกฺกสาเปตฺวา อตฺตโน วยานุรูปํ  อภิรูปํ ปาสาทิกํ ทิสฺวา อุปฺปนฺนสิเนโห เคเห อกาสิฯ ปุริสา หิ อิตฺถิโย, อิตฺถิโย  วา ปุริสา อภูตปุพฺพา นาม นตฺถิฯ ปุริสา หิ ปรสฺส ทาเรสุ อติจริตฺวา กาลํ กตฺวา พหูนิ วสฺสสตสหสฺสานิ นิรเย ปจฺจิตฺวา มนุสฺสชาติํ อาคจฺฉนฺตา อตฺตภาวสเต อิตฺถิภาวํ อาปชฺชนฺติฯ</p>


<p>อานนฺทเตฺถโรปิ กปฺปสตสหสฺสํ ปูริตปารมี อริยสาวโก สํสาเร สํสรโนฺต เอกสฺมิํ อตฺตภาเว กมฺมารกุเล นิพฺพโตฺตฯ ปรทารกมฺมํ กตฺวา นิรเย ปจฺจิตฺวา ปกฺกาวเสเสน จุทฺทสสุ อตฺตภาเวสุ ปุริสสฺส ปาทปริจาริกา อิตฺถี อโหสิ, สตฺตสุ อตฺตภาเวสุ พีชุทฺธรณํ ปาปุณิฯ อิตฺถิโย ปน ทานาทีนิ ปุญฺญานิ กตฺวา อิตฺถิภาเว ฉนฺทํ วิราเชตฺวา, ‘‘อิทํ โน ปุญฺญํ ปุริสตฺตภาวปฎิลาภาย สํวตฺตตู’’ติ จิตฺตํ อธิฎฺฐหิตฺวา กาลํ กตฺวา ปุริสตฺตภาวํ ปฎิลภนฺติ, ปติเทวตา หุตฺวา สามิเก สมฺมาปฎิปตฺติวเสนาปิ ปุริสตฺตภาวํ ปฎิลภเนฺตวฯ</p>


<p>อยํ ปน เสฎฺฐิปุโตฺต เถเร อโยนิโส จิตฺตํ อุปฺปาเทตฺวา อิมสฺมิํเยว อตฺตภาเว อิตฺถิภาวํ ปฎิลภิฯ ตกฺกสิลายํ เสฎฺฐิปุเตฺตน สทฺธิํ สํวาสมนฺวาย ปน ตสฺสา กุจฺฉิยํ คโพฺภ ปติฎฺฐาสิฯ สา ทสมาสจฺจเยน ปุตฺตํ ลภิตฺวา ตสฺส ปทสา คมนกาเล อปรมฺปิ ปุตฺตํ ปฎิลภิฯ เอวมสฺสา กุจฺฉิยํ วุตฺถา เทฺว, โสเรยฺยนคเร ตํ ปฎิจฺจ นิพฺพตฺตา เทฺวติ จตฺตาโร ปุตฺตา อเหสุํฯ ตสฺมิํ กาเล โสเรยฺยนครโต ตสฺสา สหายโก เสฎฺฐิปุโตฺต ปญฺจหิ สกฎสเตหิ ตกฺกสิลํ  คนฺตฺวา สุขยานเก นิสิโนฺน นครํ ปาวิสิฯ อถ นํ สา อุปริปาสาทตเล วาตปานํ วิวริตฺวา อนฺตรวีถิํ โอโลกยมานา ฐิตา ทิสฺวา สญฺชานิตฺวา ทาสิํ เปเสตฺวา ปโกฺกสาเปตฺวา มหาตเล นิสีทาเปตฺวา มหนฺตํ สกฺการสมฺมานํ อกาสิฯ อถ นํ โส อาห – ‘‘ภเทฺท, ตฺวํ อิโต ปุเพฺพ อเมฺหหิ น ทิฎฺฐปุพฺพา, อถ จ ปน โน มหนฺตํ สกฺการํ กโรสิ, ชานาสิ ตฺวํ อเมฺห’’ติฯ ‘‘อาม, สามิ, ชานามิ, นนุ ตุเมฺห โสเรยฺยนครวาสิโน’’ติ? ‘‘อาม, ภเทฺท’’ติฯ สา มาตาปิตูนญฺจ ภริยาย จ ปุตฺตานญฺจ อโรคภาวํ ปุจฺฉิฯ อิตโร ‘‘อาม, ภเทฺท, อโรคา’’ติ วตฺวา ‘‘ชานาสิ ตฺวํ เอเต’’ติ อาหฯ ‘‘อาม สามิ, ชานามิฯ เตสํ เอโก ปุโตฺต อตฺถิ, โส กหํ, สามี’’ติ? ‘‘ภเทฺท, มา เอตํ กเถหิ, มยํ เตน สทฺธิํ เอกทิวสํ สุขยานเก นิสีทิตฺวา นฺหายิตุํ นิกฺขนฺตา เนวสฺส คติํ ชานาม, อิโต จิโต จ วิจริตฺวา ตํ อทิสฺวา มาตาปิตูนํ  อาโรจยิมฺหา, เตปิสฺส โรทิตฺวา กนฺทิตฺวา เปตกิจฺจํ กิริํสู’’ติฯ ‘‘อหํ โส, สามี’’ติฯ ‘‘อเปหิ, ภเทฺท, กิํ กเถสิ มยฺหํ สหาโย เทวกุมาโร วิย เอโก ปุริโส’’ติ? ‘‘โหตุ, สามิ, อหํ โส’’ติฯ ‘‘อถ อิทํ กิํ นามา’’ติ? ‘‘ตํ ทิวสํ เต อโยฺย มหากจฺจายนเตฺถโร ทิโฎฺฐ’’ติ? ‘‘อาม, ทิโฎฺฐ’’ติฯ อหํ อยฺยํ  มหากจฺจายนเตฺถรํ โอโลเกตฺวา, ‘‘อโห วต อยํ วา เถโร มม ภริยา ภเวยฺย , เอตสฺส วา สรีรวโณฺณ วิย มม ภริยาย สรีรวโณฺณ ภเวยฺยา’’ติ จิเนฺตสิํฯ จินฺติตกฺขเณเยว เม ปุริสลิงฺคํ อนฺตรธายิ, อิตฺถิลิงฺคํ ปาตุภวิฯ อถาหํ ลชฺชมานา กสฺสจิ กิญฺจิ วตฺตุํ อสกฺกุณิตฺวา ตโต ปลายิตฺวา อิธาคตา, สามีติฯ</p>


<p>‘‘อโห วต เต ภาริยํ กมฺมํ กตํ, กสฺมา มยฺหํ นาจิกฺขิ, อปิจ ปน เต เถโร ขมาปิโต’’ติ? ‘‘น ขมาปิโต, สามิฯ ชานาสิ ปน ตฺวํ กหํ เถโร’’ติ? ‘‘อิมเมว นครํ อุปนิสฺสาย วิหรตี’’ติฯ ‘‘สเจ ปิณฺฑาย จรโนฺต อิธาคเจฺฉยฺย, อหํ มม อยฺยสฺส ภิกฺขาหารํ ทเทยฺยํ, สามี’’ติฯ ‘‘เตน หิ สีฆํ สกฺการํ กโรหิ, อมฺหากํ อยฺยํ ขมาเปสฺสามา’’ติ โส เถรสฺส วสนฎฺฐานํ คนฺตฺวา วนฺทิตฺวา เอกมนฺตํ นิสิโนฺน, ‘‘ภเนฺต, เสฺว มยฺหํ ภิกฺขํ คณฺหถา’’ติ อาหฯ ‘‘นนุ ตฺวํ, เสฎฺฐิปุตฺต, อาคนฺตุโกสี’’ติฯ ‘‘ภเนฺต, มา อมฺหากํ อาคนฺตุกภาวํ ปุจฺฉถ, เสฺว เม ภิกฺขํ คณฺหถา’’ติฯ เถโร อธิวาเสสิ, เคเหปิ เถรสฺส มหาสกฺกาโร ปฎิยโตฺตฯ เถโร ปุนทิวเส ตํ เคหทฺวารํ อคมาสิฯ อถ นํ นิสีทาเปตฺวา ปณีเตนาหาเรน ปริวิสิตฺวา เสฎฺฐิปุโตฺต ตํ อิตฺถิํ คเหตฺวา เถรสฺส ปาทมูเล นิปชฺชาเปตฺวา, ‘‘ภเนฺต, มยฺหํ สหายิกาย ขมถา’’ติ อาหฯ ‘‘กิเมต’’นฺติ? ‘‘อยํ, ภเนฺต, ปุเพฺพ มยฺหํ ปิยสหายโก หุตฺวา ตุเมฺห โอโลเกตฺวา เอวํ นาม จิเนฺตสิ, อถสฺส ปุริสลิงฺคํ อนฺตรธายิ, อิตฺถิลิงฺคํ ปาตุภวิ, ขมถ, ภเนฺต’’ติฯ ‘‘เตน หิ อุฎฺฐหถ, ขมามิ โว อห’’นฺติฯ เถเรน  ‘‘ขมามี’’ติ วุตฺตมเตฺตเยว อิตฺถิลิงฺคํ อนฺตรธายิ, ปุริสลิงฺคํ ปาตุภวิฯ</p>


<p>ปุริสลิเงฺค ปาตุภูตมเตฺตเยว ตํ ตกฺกสิลาย เสฎฺฐิปุโตฺต อาห – ‘‘สมฺม สหายก, อิเม เทฺว ทารกา ตว กุจฺฉิยํ วุตฺถตฺตา มํ ปฎิจฺจ นิพฺพตฺตตฺตา อุภินฺนมฺปิโน ปุตฺตา เอว, อิเธว วสิสฺสาม, มา อุกฺกณฺฐี’’ติฯ ‘‘สมฺม, อหํ เอเกนตฺตภาเวน ปฐมํ ปุริโส หุตฺวา อิตฺถิภาวํ ปตฺวา ปุน  ปุริโส ชาโตติ วิปฺปการปฺปโตฺต, ปฐมํ มํ ปฎิจฺจ เทฺว ปุตฺตา นิพฺพตฺตา, อิทานิ เม กุจฺฉิโต เทฺว ปุตฺตา นิกฺขนฺตา, สฺวาหํ เอเกนตฺตภาเวน วิปฺปการปฺปโตฺต, ปุน ‘เคเห วสิสฺสตี’ติ สญฺญํ มา กริ, อหํ มม อยฺยสฺส สนฺติเก ปพฺพชิสฺสามิฯ อิเม เทฺว ทารกา ตว ภาราติ, อิเมสุ มา ปมชฺชี’’ติ วตฺวา ปุเตฺต สีเส ปริจุมฺพิตฺวา ปริมชฺชิตฺวา อุเร นิปชฺชาเปตฺวา ปิตุ นิยฺยาเทตฺวา นิกฺขมิตฺวา เถรสฺส สนฺติเก ปพฺพชฺชํ ยาจิฯ เถโรปิ นํ ปพฺพาเชตฺวา อุปสมฺปาเทตฺวา คณฺหิตฺวาว จาริกํ จรมาโน อนุปุเพฺพน สาวตฺถิํ อคมาสิฯ ตสฺส ติ นามํ อโหสิฯ ชนปทวาสิโน ตํ ปวตฺติํ ญตฺวา สงฺขุภิตฺวา โกตูหลชาตา ตํ อุปสงฺกมิตฺวา ปุจฺฉิํสุ  – ‘‘เอวํ กิร, ภเนฺต’’ติ? ‘‘อาม, อาวุโส’’ติฯ ‘‘ภเนฺต, เอวรูปมฺปิ การณํ นาม โหติ’’? ‘‘ตุมฺหากํ กุจฺฉิยํ กิร เทฺว ปุตฺตา นิพฺพตฺตา, ตุเมฺห ปฎิจฺจ  เทฺว ชาตา, เตสํ โว กตเรสุ พลวสิเนโห โหตี’’ติ? ‘‘กุจฺฉิยํ วุตฺถเกสุ, อาวุโส’’ติฯ อาคตาคตา นิพทฺธํ ตเถว ปุจฺฉิํสุฯ</p>


<p>เถโร ‘‘กุจฺฉิยํ วุตฺตเกสุ เอว สิเนโห พลวา’’ติ ปุนปฺปุนํ กเถโนฺต หรายมาโน เอโกว นิสีทติ, เอโกว ติฎฺฐติฯ โส เอวํ เอกตฺตูปคโต อตฺตภาเว ขยวยํ สมุฎฺฐาเปตฺวา สห ปฎิสมฺภิทาหิ อรหตฺตํ ปาปุณิฯ อถ นํ อาคตาคตา ปุจฺฉนฺติ – ‘‘ภเนฺต, เอวํ กิร นาม อโหสี’’ติ? ‘‘อามาวุโส’’ติฯ ‘‘กตเรสุ สิเนโห พลวา’’ติ? ‘‘มยฺหํ กตฺถจิ สิเนโห นาม นตฺถี’’ติฯ ภิกฺขู ‘‘อยํ อภูตํ กเถสิ, ปุริมทิวเสสุ ‘กุจฺฉิยํ วุตฺถปุเตฺตสุ สิเนโห พลวา’ติ วตฺวา อิทานิ ‘มยฺหํ กตฺถจิ สิเนโห นตฺถี’ติ วทติ, อญฺญํ พฺยากโรติ, ภเนฺต’’ติ อาหํสุฯ สตฺถา ‘‘น, ภิกฺขเว, มม ปุโตฺต อญฺญํ พฺยากโรติ, มม ปุตฺตสฺส สมฺมาปณิหิเตน จิเตฺตน มคฺคสฺส ทิฎฺฐกาลโต ปฎฺฐาย น กตฺถจิ สิเนโห ชาโต, ยํ สมฺปตฺติํ เนว มาตา, น ปิตา กาตุํ สโกฺกติ, ตํ อิเมสํ สตฺตานํ อพฺภนฺตเร ปวตฺตํ สมฺมาปณิหิตํ จิตฺตเมว เทตี’’ติ วตฺวา อิมํ คาถมาห –</p>


<ol>
<li>
‘‘น  
ตํ มาตา ปิตา กยิรา, อเญฺญ วาปิ จ ญาตกา;  
  
สมฺมาปณิหิตํ จิตฺตํ, เสยฺยโส นํ ตโต กเร’’ติฯ  
</li>
  
<p>ตตฺถนฺติ ตํ การณํ เนว มาตา กเรยฺย, น ปิตา, น อเญฺญ ญาตกาฯ นฺติ ทสสุ กุสลกมฺมปเถสุ สมฺมา ฐปิตํฯ   ติ ตโต การณโต เสยฺยโส นํ วรตรํ อุตฺตริตรํ กเรยฺย, กโรตีติ อโตฺถฯ มาตาปิตโร หิ ปุตฺตานํ ธนํ ททมานา เอกสฺมิํเยว อตฺตภาเว กมฺมํ อกตฺวา สุเขน ชีวิกกปฺปนํ ธนํ ทาตุํ สโกฺกนฺติฯ วิสาขาย มาตาปิตโรปิ ตาว มหทฺธนา มหาโภคา, ตสฺสา เอกสฺมิํเยว อตฺตภาเว สุเขน ชีวิกกปฺปนํ ธนํ อทํสุฯ จตูสุ ปน ทีเปสุ จกฺกวตฺติสิริํ ทาตุํ สมตฺถา มาตาปิตโรปิ นาม ปุตฺตานํ นตฺถิ, ปเคว ทิพฺพสมฺปตฺติํ วา ปฐมชฺฌานาทิสมฺปตฺติํ วา, โลกุตฺตรสมฺปตฺติทาเน กถาว นตฺถิ, สมฺมาปณิหิตํ ปน จิตฺตํ สพฺพเมฺปตํ สมฺปตฺติํ ทาตุํ สโกฺกติฯ เตน วุตฺตํ ‘‘เสยฺยโส นํ ตโต กเร’’ติฯ
</ol></p>


<p>เทสนาวสาเน พหู โสตาปตฺติผลาทีนิ ปตฺตาฯ เทสนา มหาชนสฺส สาตฺถิกา ชาตาติฯ</p>

</p>

</p>

</p>





