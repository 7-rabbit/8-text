<h1>๔. อคฺคญฺญสุตฺตํ</h1>
<h3>วาเสฎฺฐภารทฺวาชา</h3>
<p> เอวํ     เม สุตํ – เอกํ สมยํ ภควา สาวตฺถิยํ วิหรติ ปุพฺพาราเม มิคารมาตุปาสาเทฯ เตน โข ปน สมเยน วาเสฎฺฐภารทฺวาชา ภิกฺขูสุ ปริวสนฺติ ภิกฺขุภาวํ อากงฺขมานาฯ อถ โข ภควา สายนฺหสมยํ ปฎิสลฺลานา วุฎฺฐิโต ปาสาทา โอโรหิตฺวา ปาสาทปจฺฉายายํ  อโพฺภกาเส จงฺกมติฯ</p>


<p> อทฺทสา โข วาเสโฎฺฐ ภควนฺตํ สายนฺหสมยํ ปฎิสลฺลานา วุฎฺฐิตํ ปาสาทา โอโรหิตฺวา ปาสาทปจฺฉายายํ อโพฺภกาเส จงฺกมนฺตํฯ ทิสฺวาน ภารทฺวาชํ อามเนฺตสิ – ‘‘อยํ, อาวุโส ภารทฺวาช, ภควา สายนฺหสมยํ ปฎิสลฺลานา วุฎฺฐิโต ปาสาทา โอโรหิตฺวา ปาสาทปจฺฉายายํ อโพฺภกาเส จงฺกมติฯ อายามาวุโส ภารทฺวาช, เยน ภควา เตนุปสงฺกมิสฺสาม; อเปฺปว นาม ลเภยฺยาม ภควโต สนฺติกา  ธมฺมิํ กถํ สวนายา’’ติฯ ‘‘เอวมาวุโส’’ติ โข ภารทฺวาโช วาเสฎฺฐสฺส ปจฺจโสฺสสิฯ</p>


<p> อถ โข วาเสฎฺฐภารทฺวาชา เยน ภควา เตนุปสงฺกมิํสุ; อุปสงฺกมิตฺวา ภควนฺตํ อภิวาเทตฺวา ภควนฺตํ จงฺกมนฺตํ อนุจงฺกมิํสุฯ อถ โข ภควา วาเสฎฺฐํ อามเนฺตสิ – ‘‘ตุเมฺห  ขฺวตฺถ, วาเสฎฺฐ, พฺราหฺมณชจฺจา พฺราหฺมณกุลีนา พฺราหฺมณกุลา อคารสฺมา อนคาริยํ ปพฺพชิตา, กจฺจิ โว, วาเสฎฺฐ, พฺราหฺมณา น อโกฺกสนฺติ น ปริภาสนฺตี’’ติ? ‘‘ตคฺฆ โน, ภเนฺต, พฺราหฺมณา อโกฺกสนฺติ ปริภาสนฺติ อตฺตรูปาย ปริภาสาย  ปริปุณฺณาย, โน อปริปุณฺณายา’’ติฯ ‘‘ยถา กถํ ปน โว, วาเสฎฺฐ, พฺราหฺมณา อโกฺกสนฺติ ปริภาสนฺติ อตฺตรูปาย ปริภาสาย ปริปุณฺณาย, โน อปริปุณฺณายา’’ติ? ‘‘พฺราหฺมณา, ภเนฺต, เอวมาหํสุ – ‘พฺราหฺมโณว เสโฎฺฐ วโณฺณ, หีนา อเญฺญ วณฺณา ฯ พฺราหฺมโณว สุโกฺก วโณฺณ , กณฺหา  อเญฺญ วณฺณา ฯ พฺราหฺมณาว สุชฺฌนฺติ, โน อพฺราหฺมณาฯ พฺราหฺมณาว  พฺรหฺมุโน ปุตฺตา โอรสา มุขโต ชาตา พฺรหฺมชา พฺรหฺมนิมฺมิตา พฺรหฺมทายาทาฯ เต ตุเมฺห เสฎฺฐํ วณฺณํ หิตฺวา หีนมตฺถ วณฺณํ อชฺฌุปคตา, ยทิทํ มุณฺฑเก สมณเก อิเพฺภ กเณฺห พนฺธุปาทาปเจฺจฯ ตยิทํ น สาธุ, ตยิทํ นปฺปติรูปํ, ยํ ตุเมฺห เสฎฺฐํ วณฺณํ หิตฺวา หีนมตฺถ วณฺณํ อชฺฌุปคตา ยทิทํ มุณฺฑเก สมณเก อิเพฺภ กเณฺห พนฺธุปาทาปเจฺจ’ติฯ เอวํ โข โน, ภเนฺต, พฺราหฺมณา อโกฺกสนฺติ ปริภาสนฺติ อตฺตรูปาย ปริภาสาย ปริปุณฺณาย, โน อปริปุณฺณายา’’ติฯ</p>


<p> ‘‘ตคฺฆ โว, วาเสฎฺฐ, พฺราหฺมณา โปราณํ อสฺสรนฺตา เอวมาหํสุ – ‘พฺราหฺมโณว เสโฎฺฐ วโณฺณ, หีนา อเญฺญ วณฺณา; พฺราหฺมโณว สุโกฺก วโณฺณ, กณฺหา อเญฺญ วณฺณา; พฺราหฺมณาว สุชฺฌนฺติ, โน อพฺราหฺมณา; พฺราหฺมณาว พฺรหฺมุโน ปุตฺตา โอรสา มุขโต ชาตา พฺรหฺมชา พฺรหฺมนิมฺมิตา พฺรหฺมทายาทา’ติฯ ทิสฺสนฺติ โข ปน, วาเสฎฺฐ, พฺราหฺมณานํ พฺราหฺมณิโย อุตุนิโยปิ คพฺภินิโยปิ วิชายมานาปิ  ปายมานาปิฯ เต จ พฺราหฺมณา โยนิชาว สมานา เอวมาหํสุ  – ‘พฺราหฺมโณว เสโฎฺฐ วโณฺณ, หีนา อเญฺญ วณฺณา; พฺราหฺมโณว สุโกฺก วโณฺณ, กณฺหา อเญฺญ วณฺณา; พฺราหฺมณาว สุชฺฌนฺติ, โน อพฺราหฺมณา; พฺราหฺมณาว พฺรหฺมุโน ปุตฺตา โอรสา มุขโต ชาตา พฺรหฺมชา พฺรหฺมนิมฺมิตา พฺรหฺมทายาทา’ติฯ เต  พฺรหฺมานเญฺจว อพฺภาจิกฺขนฺติ, มุสา จ ภาสนฺติ, พหุญฺจ อปุญฺญํ ปสวนฺติฯ</p>


<h3>จตุวณฺณสุทฺธิ</h3>
<p> ‘‘จตฺตาโรเม, วาเสฎฺฐ, วณฺณา – ขตฺติยา, พฺราหฺมณา, เวสฺสา, สุทฺทาฯ ขตฺติโยปิ โข, วาเสฎฺฐ, อิเธกโจฺจ ปาณาติปาตี โหติ อทินฺนาทายี กาเมสุมิจฺฉาจารี มุสาวาที ปิสุณวาโจ ผรุสวาโจ สมฺผปฺปลาปี อภิชฺฌาลุ พฺยาปนฺนจิโตฺต มิจฺฉาทิฎฺฐีฯ อิติ โข, วาเสฎฺฐ, เยเม ธมฺมา อกุสลา อกุสลสงฺขาตา สาวชฺชา สาวชฺชสงฺขาตา อเสวิตพฺพา อเสวิตพฺพสงฺขาตา นอลมริยา นอลมริยสงฺขาตา กณฺหา กณฺหวิปากา วิญฺญุครหิตา, ขตฺติเยปิ เต  อิเธกเจฺจ สนฺทิสฺสนฺติฯ พฺราหฺมโณปิ โข, วาเสฎฺฐ…เป.… เวโสฺสปิ โข, วาเสฎฺฐ…เป.… สุโทฺทปิ โข, วาเสฎฺฐ, อิเธกโจฺจ  ปาณาติปาตี โหติ อทินฺนาทายี กาเมสุมิจฺฉาจารี มุสาวาที ปิสุณวาโจ ผรุสวาโจ สมฺผปฺปลาปี อภิชฺฌาลุ พฺยาปนฺนจิโตฺต มิจฺฉาทิฎฺฐีฯ อิติ โข, วาเสฎฺฐ, เยเม ธมฺมา อกุสลา อกุสลสงฺขาตา…เป.… กณฺหา กณฺหวิปากา วิญฺญุครหิตา; สุเทฺทปิ เต อิเธกเจฺจ สนฺทิสฺสนฺติฯ</p>


<p>‘‘ขตฺติโยปิ  โข, วาเสฎฺฐ, อิเธกโจฺจ ปาณาติปาตา ปฎิวิรโต โหติ, อทินฺนาทานา ปฎิวิรโต, กาเมสุมิจฺฉาจารา ปฎิวิรโต, มุสาวาทา ปฎิวิรโต, ปิสุณาย วาจาย ปฎิวิรโต, ผรุสาย วาจาย ปฎิวิรโต, สมฺผปฺปลาปา ปฎิวิรโต, อนภิชฺฌาลุ อพฺยาปนฺนจิโตฺต, สมฺมาทิฎฺฐีฯ อิติ โข, วาเสฎฺฐ, เยเม ธมฺมา กุสลา กุสลสงฺขาตา อนวชฺชา  อนวชฺชสงฺขาตา เสวิตพฺพา เสวิตพฺพสงฺขาตา อลมริยา อลมริยสงฺขาตา สุกฺกา สุกฺกวิปากา วิญฺญุปฺปสตฺถา, ขตฺติเยปิ เต อิเธกเจฺจ สนฺทิสฺสนฺติฯ พฺราหฺมโณปิ โข, วาเสฎฺฐ…เป.… เวโสฺสปิ โข, วาเสฎฺฐ…เป.… สุโทฺทปิ โข, วาเสฎฺฐ, อิเธกโจฺจ ปาณาติปาตา ปฎิวิรโต โหติ…เป.… อนภิชฺฌาลุ , อพฺยาปนฺนจิโตฺต, สมฺมาทิฎฺฐีฯ อิติ โข, วาเสฎฺฐ, เยเม ธมฺมา กุสลา กุสลสงฺขาตา อนวชฺชา อนวชฺชสงฺขาตา เสวิตพฺพา เสวิตพฺพสงฺขาตา อลมริยา อลมริยสงฺขาตา สุกฺกา สุกฺกวิปากา วิญฺญุปฺปสตฺถา; สุเทฺทปิ เต อิเธกเจฺจ สนฺทิสฺสนฺติฯ</p>


<p> ‘‘อิเมสุ โข, วาเสฎฺฐ, จตูสุ วเณฺณสุ เอวํ อุภยโวกิเณฺณสุ วตฺตมาเนสุ กณฺหสุเกฺกสุ ธเมฺมสุ วิญฺญุครหิเตสุ เจว วิญฺญุปฺปสเตฺถสุ จ ยเทตฺถ พฺราหฺมณา เอวมาหํสุ – ‘พฺราหฺมโณว เสโฎฺฐ วโณฺณ, หีนา อเญฺญ วณฺณา; พฺราหฺมโณว สุโกฺก วโณฺณ, กณฺหา อเญฺญ วณฺณา; พฺราหฺมณาว สุชฺฌนฺติ, โน อพฺราหฺมณา; พฺราหฺมณาว พฺรหฺมุโน ปุตฺตา โอรสา มุขโต ชาตา พฺรหฺมชา พฺรหฺมนิมฺมิตา พฺรหฺมทายาทา’ติฯ ตํ เตสํ วิญฺญู นานุชานนฺติฯ ตํ กิสฺส เหตุ? อิเมสญฺหิ, วาเสฎฺฐ, จตุนฺนํ วณฺณานํ โย โหติ ภิกฺขุ อรหํ ขีณาสโว วุสิตวา กตกรณีโย โอหิตภาโร อนุปฺปตฺตสทโตฺถ ปริกฺขีณภวสํโยชโน สมฺมทญฺญาวิมุโตฺต, โส เนสํ อคฺคมกฺขายติ ธเมฺมเนว, โน อธเมฺมนฯ ธโมฺม หิ, วาเสฎฺฐ, เสโฎฺฐ ชเนตสฺมิํ, ทิเฎฺฐ เจว ธเมฺม อภิสมฺปรายญฺจ ฯ</p>


<p> ‘‘ตทมินาเปตํ, วาเสฎฺฐ, ปริยาเยน เวทิตพฺพํ, ยถา ธโมฺมว เสโฎฺฐ ชเนตสฺมิํ, ทิเฎฺฐ เจว ธเมฺม อภิสมฺปรายญฺจฯ</p>


<p>‘‘ชานาติ  โข , วาเสฎฺฐ, ราชา ปเสนทิ โกสโล – ‘สมโณ โคตโม อนนฺตรา  สกฺยกุลา ปพฺพชิโต’ติฯ สกฺยา โข ปน, วาเสฎฺฐ, รโญฺญ ปเสนทิสฺส โกสลสฺส อนุยุตฺตา  ภวนฺติฯ กโรนฺติ โข, วาเสฎฺฐ, สกฺยา รเญฺญ ปเสนทิมฺหิ โกสเล นิปจฺจการํ อภิวาทนํ ปจฺจุฎฺฐานํ อญฺชลิกมฺมํ สามีจิกมฺมํฯ อิติ โข, วาเสฎฺฐ, ยํ กโรนฺติ สกฺยา รเญฺญ ปเสนทิมฺหิ โกสเล นิปจฺจการํ อภิวาทนํ ปจฺจุฎฺฐานํ อญฺชลิกมฺมํ สามีจิกมฺมํ, กโรติ  ตํ  ราชา ปเสนทิ โกสโล ตถาคเต นิปจฺจการํ อภิวาทนํ ปจฺจุฎฺฐานํ อญฺชลิกมฺมํ สามีจิกมฺมํ, น นํ  ‘สุชาโต สมโณ โคตโม, ทุชฺชาโตหมสฺมิฯ พลวา สมโณ โคตโม, ทุพฺพโลหมสฺมิฯ ปาสาทิโก สมโณ โคตโม, ทุพฺพโณฺณหมสฺมิฯ มเหสโกฺข สมโณ โคตโม, อเปฺปสโกฺขหมสฺมี’ติฯ อถ โข นํ ธมฺมํเยว สกฺกโรโนฺต ธมฺมํ ครุํ กโรโนฺต ธมฺมํ มาเนโนฺต ธมฺมํ ปูเชโนฺต ธมฺมํ อปจายมาโน เอวํ ราชา ปเสนทิ โกสโล ตถาคเต นิปจฺจการํ กโรติ, อภิวาทนํ ปจฺจุฎฺฐานํ อญฺชลิกมฺมํ สามีจิกมฺมํฯ อิมินาปิ โข เอตํ, วาเสฎฺฐ, ปริยาเยน เวทิตพฺพํ, ยถา ธโมฺมว เสโฎฺฐ ชเนตสฺมิํ, ทิเฎฺฐ เจว ธเมฺม อภิสมฺปรายญฺจฯ</p>


<p> ‘‘ตุเมฺห ขฺวตฺถ, วาเสฎฺฐ, นานาชจฺจา นานานามา นานาโคตฺตา นานากุลา อคารสฺมา อนคาริยํ ปพฺพชิตาฯ ‘เก ตุเมฺห’ติ – ปุฎฺฐา  สมานา ‘สมณา สกฺยปุตฺติยามฺหา’ติ – ปฎิชานาถฯ ยสฺส โข ปนสฺส, วาเสฎฺฐ, ตถาคเต สทฺธา นิวิฎฺฐา มูลชาตา ปติฎฺฐิตา ทฬฺหา อสํหาริยา สมเณน วา พฺราหฺมเณน วา เทเวน วา มาเรน วา พฺรหฺมุนา วา เกนจิ วา โลกสฺมิํ, ตเสฺสตํ กลฺลํ วจนาย – ‘ภควโตมฺหิ ปุโตฺต โอรโส มุขโต ชาโต ธมฺมโช ธมฺมนิมฺมิโต ธมฺมทายาโท’ติฯ ตํ กิสฺส เหตุ? ตถาคตสฺส เหตํ, วาเสฎฺฐ, อธิวจนํ ‘ธมฺมกาโย’ อิติปิ, ‘พฺรหฺมกาโย’ อิติปิ, ‘ธมฺมภูโต’ อิติปิ, ‘พฺรหฺมภูโต’ อิติปิฯ</p>


<p> ‘‘โหติ โข โส, วาเสฎฺฐ, สมโย ยํ กทาจิ กรหจิ ทีฆสฺส อทฺธุโน อจฺจเยน อยํ โลโก สํวฎฺฎติฯ สํวฎฺฎมาเน โลเก เยภุเยฺยน สตฺตา อาภสฺสรสํวตฺตนิกา โหนฺติฯ เต ตตฺถ โหนฺติ  มโนมยา ปีติภกฺขา สยํปภา อนฺตลิกฺขจรา สุภฎฺฐายิโน จิรํ ทีฆมทฺธานํ ติฎฺฐนฺติฯ</p>


<p>‘‘โหติ โข โส, วาเสฎฺฐ, สมโย ยํ กทาจิ กรหจิ ทีฆสฺส อทฺธุโน อจฺจเยน อยํ โลโก วิวฎฺฎติฯ วิวฎฺฎมาเน โลเก เยภุเยฺยน สตฺตา อาภสฺสรกายา  จวิตฺวา อิตฺถตฺตํ อาคจฺฉนฺติฯ เตธ โหนฺติ มโนมยา ปีติภกฺขา สยํปภา อนฺตลิกฺขจรา สุภฎฺฐายิโน จิรํ ทีฆมทฺธานํ ติฎฺฐนฺติฯ</p>


<h3>รสปถวิปาตุภาโว</h3>
<p> ‘‘เอโกทกีภูตํ โข ปน, วาเสฎฺฐ, เตน สมเยน โหติ อนฺธกาโร อนฺธการติมิสา ฯ น จนฺทิมสูริยา ปญฺญายนฺติ, น นกฺขตฺตานิ ตารกรูปานิ ปญฺญายนฺติ, น รตฺตินฺทิวา ปญฺญายนฺติ, น มาสฑฺฒมาสา ปญฺญายนฺติ, น อุตุสํวจฺฉรา ปญฺญายนฺติ , น อิตฺถิปุมา ปญฺญายนฺติ, สตฺตา สตฺตาเตฺวว สงฺขฺยํ คจฺฉนฺติฯ อถ โข เตสํ, วาเสฎฺฐ, สตฺตานํ กทาจิ กรหจิ ทีฆสฺส อทฺธุโน อจฺจเยน รสปถวี อุทกสฺมิํ สมตนิ ; เสยฺยถาปิ นาม ปยโส ตตฺตสฺส  นิพฺพายมานสฺส อุปริ สนฺตานกํ โหติ, เอวเมว ปาตุรโหสิฯ สา อโหสิ วณฺณสมฺปนฺนา คนฺธสมฺปนฺนา รสสมฺปนฺนา, เสยฺยถาปิ นาม สมฺปนฺนํ วา สปฺปิ สมฺปนฺนํ วา นวนีตํ เอวํวณฺณา อโหสิฯ เสยฺยถาปิ นาม ขุทฺทมธุํ  อเนฬกํ , เอวมสฺสาทา อโหสิฯ อถ โข, วาเสฎฺฐ, อญฺญตโร สโตฺต โลลชาติโก – ‘อโมฺภ, กิเมวิทํ ภวิสฺสตี’ติ รสปถวิํ องฺคุลิยา สายิฯ ตสฺส รสปถวิํ องฺคุลิยา สายโต อจฺฉาเทสิ, ตณฺหา จสฺส โอกฺกมิฯ อเญฺญปิ โข, วาเสฎฺฐ, สตฺตา ตสฺส สตฺตสฺส ทิฎฺฐานุคติํ อาปชฺชมานา รสปถวิํ องฺคุลิยา สายิํสุฯ เตสํ รสปถวิํ องฺคุลิยา สายตํ อจฺฉาเทสิ, ตณฺหา จ เตสํ โอกฺกมิฯ</p>


<h3>จนฺทิมสูริยาทิปาตุภาโว</h3>
<p> ‘‘อถ โข เต, วาเสฎฺฐ, สตฺตา รสปถวิํ หเตฺถหิ อาลุปฺปการกํ อุปกฺกมิํสุ ปริภุญฺชิตุํฯ ยโต โข  เต , วาเสฎฺฐ, สตฺตา รสปถวิํ  หเตฺถหิ อาลุปฺปการกํ อุปกฺกมิํสุ ปริภุญฺชิตุํฯ อถ เตสํ สตฺตานํ สยํปภา อนฺตรธายิฯ สยํปภาย อนฺตรหิตาย จนฺทิมสูริยา ปาตุรเหสุํฯ จนฺทิมสูริเยสุ ปาตุภูเตสุ นกฺขตฺตานิ ตารกรูปานิ ปาตุรเหสุํฯ นกฺขเตฺตสุ ตารกรูเปสุ ปาตุภูเตสุ รตฺตินฺทิวา ปญฺญายิํสุฯ รตฺตินฺทิเวสุ ปญฺญายมาเนสุ มาสฑฺฒมาสา ปญฺญายิํสุฯ มาสฑฺฒมาเสสุ ปญฺญายมาเนสุ อุตุสํวจฺฉรา ปญฺญายิํสุฯ เอตฺตาวตา โข , วาเสฎฺฐ, อยํ โลโก ปุน วิวโฎฺฎ โหติฯ</p>


<p> ‘‘อถ โข เต, วาเสฎฺฐ, สตฺตา รสปถวิํ ปริภุญฺชนฺตา ตํภกฺขา  ตทาหารา จิรํ ทีฆมทฺธานํ อฎฺฐํสุฯ ยถา ยถา โข เต, วาเสฎฺฐ, สตฺตา รสปถวิํ ปริภุญฺชนฺตา ตํภกฺขา ตทาหารา จิรํ ทีฆมทฺธานํ อฎฺฐํสุ, ตถา ตถา เตสํ สตฺตานํ (รสปถวิํ ปริภุญฺชนฺตานํ)  ขรตฺตเญฺจว กายสฺมิํ โอกฺกมิ, วณฺณเววณฺณตา  จ ปญฺญายิตฺถฯ เอกิทํ สตฺตา วณฺณวโนฺต โหนฺติ, เอกิทํ สตฺตา ทุพฺพณฺณาฯ ตตฺถ เย เต สตฺตา วณฺณวโนฺต, เต ทุพฺพเณฺณ สเตฺต อติมญฺญนฺติ – ‘มยเมเตหิ วณฺณวนฺตตรา, อเมฺหเหเต ทุพฺพณฺณตรา’ติฯ เตสํ วณฺณาติมานปจฺจยา มานาติมานชาติกานํ รสปถวี อนฺตรธายิฯ รสาย ปถวิยา อนฺตรหิตาย สนฺนิปติํสุฯ สนฺนิปติตฺวา อนุตฺถุนิํสุ – ‘อโห รสํ, อโห รส’นฺติ! ตเทตรหิปิ  มนุสฺสา กญฺจิเทว สุรสํ  ลภิตฺวา เอวมาหํสุ – ‘อโห รสํ, อโห รส’นฺติ! ตเทว โปราณํ อคฺคญฺญํ อกฺขรํ อนุสรนฺติ, น เตฺววสฺส อตฺถํ อาชานนฺติฯ</p>


<h3>ภูมิปปฺปฎกปาตุภาโว</h3>
<p> ‘‘อถ โข เตสํ, วาเสฎฺฐ, สตฺตานํ รสาย ปถวิยา  อนฺตรหิตาย ภูมิปปฺปฎโก ปาตุรโหสิฯ เสยฺยถาปิ นาม อหิจฺฉตฺตโก, เอวเมว ปาตุรโหสิฯ โส อโหสิ วณฺณสมฺปโนฺน คนฺธสมฺปโนฺน รสสมฺปโนฺน, เสยฺยถาปิ นาม สมฺปนฺนํ วา สปฺปิ สมฺปนฺนํ วา นวนีตํ เอวํวโณฺณ อโหสิฯ เสยฺยถาปิ นาม ขุทฺทมธุํ อเนฬกํ, เอวมสฺสาโท  อโหสิฯ</p>


<p>‘‘อถ  โข เต, วาเสฎฺฐ, สตฺตา ภูมิปปฺปฎกํ อุปกฺกมิํสุ ปริภุญฺชิตุํฯ เต ตํ ปริภุญฺชนฺตา ตํภกฺขา ตทาหารา จิรํ ทีฆมทฺธานํ อฎฺฐํสุฯ ยถา ยถา โข เต, วาเสฎฺฐ, สตฺตา ภูมิปปฺปฎกํ ปริภุญฺชนฺตา ตํภกฺขา ตทาหารา จิรํ ทีฆมทฺธานํ อฎฺฐํสุ, ตถา ตถา เตสํ สตฺตานํ ภิโยฺยโส มตฺตาย ขรตฺตเญฺจว กายสฺมิํ โอกฺกมิ, วณฺณเววณฺณตา จ ปญฺญายิตฺถฯ เอกิทํ สตฺตา วณฺณวโนฺต โหนฺติ, เอกิทํ สตฺตา ทุพฺพณฺณาฯ ตตฺถ เย เต สตฺตา วณฺณวโนฺต, เต ทุพฺพเณฺณ สเตฺต อติมญฺญนฺติ – ‘มยเมเตหิ วณฺณวนฺตตรา, อเมฺหเหเต ทุพฺพณฺณตรา’ติฯ เตสํ วณฺณาติมานปจฺจยา มานาติมานชาติกานํ ภูมิปปฺปฎโก อนฺตรธายิฯ</p>


<h3>ปทาลตาปาตุภาโว</h3>
<p> ‘‘ภูมิปปฺปฎเก อนฺตรหิเต ปทาลตา  ปาตุรโหสิ, เสยฺยถาปิ นาม กลมฺพุกา , เอวเมว ปาตุรโหสิฯ สา อโหสิ วณฺณสมฺปนฺนา คนฺธสมฺปนฺนา รสสมฺปนฺนา, เสยฺยถาปิ นาม สมฺปนฺนํ วา สปฺปิ สมฺปนฺนํ วา นวนีตํ เอวํวณฺณา อโหสิฯ เสยฺยถาปิ นาม ขุทฺทมธุํ อเนฬกํ, เอวมสฺสาทา อโหสิฯ</p>


<p>‘‘อถ โข เต, วาเสฎฺฐ, สตฺตา ปทาลตํ อุปกฺกมิํสุ ปริภุญฺชิตุํฯ เต ตํ ปริภุญฺชนฺตา ตํภกฺขา ตทาหารา จิรํ ทีฆมทฺธานํ อฎฺฐํสุฯ ยถา ยถา โข เต, วาเสฎฺฐ, สตฺตา ปทาลตํ ปริภุญฺชนฺตา ตํภกฺขา ตทาหารา จิรํ ทีฆมทฺธานํ อฎฺฐํสุ, ตถา ตถา เตสํ สตฺตานํ ภิโยฺยโสมตฺตาย ขรตฺตเญฺจว กายสฺมิํ โอกฺกมิ, วณฺณเววณฺณตา จ ปญฺญายิตฺถฯ เอกิทํ  สตฺตา  วณฺณวโนฺต โหนฺติ, เอกิทํ สตฺตา ทุพฺพณฺณาฯ ตตฺถ เย เต สตฺตา วณฺณวโนฺต, เต ทุพฺพเณฺณ สเตฺต  อติมญฺญนฺติ – ‘มยเมเตหิ วณฺณวนฺตตรา, อเมฺหเหเต ทุพฺพณฺณตรา’ติฯ เตสํ วณฺณาติมานปจฺจยา มานาติมานชาติกานํ ปทาลตา อนฺตรธายิฯ</p>


<p>‘‘ปทาลตาย อนฺตรหิตาย สนฺนิปติํสุฯ สนฺนิปติตฺวา อนุตฺถุนิํสุ – ‘อหุ วต โน, อหายิ วต โน ปทาลตา’ติ! ตเทตรหิปิ มนุสฺสา เกนจิ  ทุกฺขธเมฺมน ผุฎฺฐา เอวมาหํสุ – ‘อหุ วต โน, อหายิ  วต โน’ติ! ตเทว โปราณํ อคฺคญฺญํ อกฺขรํ อนุสรนฺติ, น เตฺววสฺส อตฺถํ อาชานนฺติฯ</p>


<h3>อกฎฺฐปากสาลิปาตุภาโว</h3>
<p> ‘‘อถ โข เตสํ, วาเสฎฺฐ, สตฺตานํ ปทาลตาย อนฺตรหิตาย อกฎฺฐปาโก สาลิ ปาตุรโหสิ อกโณ อถุโส สุโทฺธ สุคโนฺธ ตณฺฑุลปฺผโลฯ ยํ ตํ สายํ สายมาสาย อาหรนฺติ, ปาโต ตํ โหติ ปกฺกํ ปฎิวิรูฬฺหํฯ ยํ ตํ ปาโต ปาตราสาย อาหรนฺติ, สายํ ตํ โหติ ปกฺกํ ปฎิวิรูฬฺหํ; นาปทานํ ปญฺญายติฯ อถ โข เต, วาเสฎฺฐ, สตฺตา อกฎฺฐปากํ สาลิํ ปริภุญฺชนฺตา ตํภกฺขา ตทาหารา จิรํ ทีฆมทฺธานํ อฎฺฐํสุฯ</p>


<h3>อิตฺถิปุริสลิงฺคปาตุภาโว</h3>
<p> ‘‘ยถา ยถา โข เต, วาเสฎฺฐ, สตฺตา อกฎฺฐปากํ สาลิํ ปริภุญฺชนฺตา ตํภกฺขา ตทาหารา จิรํ ทีฆมทฺธานํ อฎฺฐํสุ, ตถา ตถา เตสํ สตฺตานํ ภิโยฺยโสมตฺตาย ขรตฺตเญฺจว กายสฺมิํ โอกฺกมิ, วณฺณเววณฺณตา จ ปญฺญายิตฺถ, อิตฺถิยา จ อิตฺถิลิงฺคํ ปาตุรโหสิ ปุริสสฺส จ ปุริสลิงฺคํฯ อิตฺถี  จ ปุริสํ อติเวลํ อุปนิชฺฌายติ ปุริโส จ อิตฺถิํฯ เตสํ อติเวลํ อญฺญมญฺญํ อุปนิชฺฌายตํ สาราโค อุทปาทิ, ปริฬาโห กายสฺมิํ โอกฺกมิฯ เต ปริฬาหปจฺจยา เมถุนํ ธมฺมํ ปฎิเสวิํสุฯ</p>


<p>‘‘เย โข ปน เต, วาเสฎฺฐ, เตน สมเยน สตฺตา ปสฺสนฺติ เมถุนํ ธมฺมํ ปฎิเสวเนฺต, อเญฺญ ปํสุํ ขิปนฺติ, อเญฺญ เสฎฺฐิํ ขิปนฺติ , อเญฺญ โคมยํ ขิปนฺติ – ‘นสฺส อสุจิ , นสฺส อสุจี’ติฯ ‘กถญฺหิ นาม สโตฺต สตฺตสฺส เอวรูปํ กริสฺสตี’ติ! ตเทตรหิปิ มนุสฺสา เอกเจฺจสุ ชนปเทสุ วธุยา นิพฺพุยฺหมานาย  อเญฺญ ปํสุํ ขิปนฺติ, อเญฺญ เสฎฺฐิํ ขิปนฺติ, อเญฺญ  โคมยํ ขิปนฺติฯ ตเทว โปราณํ อคฺคญฺญํ อกฺขรํ อนุสรนฺติ, น เตฺววสฺส อตฺถํ อาชานนฺติฯ</p>


<h3>เมถุนธมฺมสมาจาโร</h3>
<p> ‘‘อธมฺมสมฺมตํ  โข ปน , วาเสฎฺฐ, เตน สมเยน โหติ, ตเทตรหิ ธมฺมสมฺมตํฯ เย โข ปน, วาเสฎฺฐ, เตน สมเยน สตฺตา เมถุนํ ธมฺมํ ปฎิเสวนฺติ, เต มาสมฺปิ เทฺวมาสมฺปิ น ลภนฺติ คามํ วา นิคมํ วา ปวิสิตุํฯ ยโต โข เต, วาเสฎฺฐ, สตฺตา ตสฺมิํ อสทฺธเมฺม อติเวลํ ปาตพฺยตํ อาปชฺชิํสุฯ อถ อคารานิ อุปกฺกมิํสุ กาตุํ ตเสฺสว อสทฺธมฺมสฺส ปฎิจฺฉาทนตฺถํฯ อถ โข, วาเสฎฺฐ, อญฺญตรสฺส สตฺตสฺส อลสชาติกสฺส เอตทโหสิ – ‘อโมฺภ, กิเมวาหํ วิหญฺญามิ สาลิํ อาหรโนฺต สายํ สายมาสาย ปาโต ปาตราสาย! ยํนูนาหํ สาลิํ อาหเรยฺยํ สกิํเทว  สายปาตราสายา’ติ !</p>


<p>‘‘อถ โข โส, วาเสฎฺฐ, สโตฺต สาลิํ อาหาสิ สกิํเทว สายปาตราสายฯ อถ โข, วาเสฎฺฐ, อญฺญตโร สโตฺต เยน โส สโตฺต เตนุปสงฺกมิ; อุปสงฺกมิตฺวา ตํ สตฺตํ เอตทโวจ – ‘เอหิ, โภ สตฺต, สาลาหารํ คมิสฺสามา’ติฯ ‘อลํ, โภ สตฺต, อาหโต  เม สาลิ สกิํเทว สายปาตราสายา’ติฯ อถ โข โส, วาเสฎฺฐ, สโตฺต ตสฺส สตฺตสฺส ทิฎฺฐานุคติํ อาปชฺชมาโน สาลิํ อาหาสิ สกิํเทว ทฺวีหายฯ ‘เอวมฺปิ กิร, โภ, สาธู’ติฯ</p>


<p>‘‘อถ โข, วาเสฎฺฐ, อญฺญตโร สโตฺต เยน โส สโตฺต เตนุปสงฺกมิ; อุปสงฺกมิตฺวา  ตํ สตฺตํ เอตทโวจ – ‘เอหิ, โภ สตฺต, สาลาหารํ คมิสฺสามา’ติฯ ‘อลํ, โภ สตฺต, อาหโต เม สาลิ สกิํเทว ทฺวีหายา’ติฯ อถ โข โส, วาเสฎฺฐ, สโตฺต ตสฺส สตฺตสฺส ทิฎฺฐานุคติํ อาปชฺชมาโน สาลิํ อาหาสิ สกิํเทว จตูหาย, ‘เอวมฺปิ กิร, โภ, สาธู’ติฯ</p>


<p>‘‘อถ โข, วาเสฎฺฐ, อญฺญตโร สโตฺต เยน โส สโตฺต เตนุปสงฺกมิ; อุปสงฺกมิตฺวา ตํ สตฺตํ เอตทโวจ – ‘เอหิ, โภ สตฺต, สาลาหารํ คมิสฺสามา’ติฯ ‘อลํ, โภ สตฺต, อาหโต เม สาลิ สกิเทว จตูหายา’ติฯ อถ โข โส, วาเสฎฺฐ, สโตฺต ตสฺส สตฺตสฺส  ทิฎฺฐานุคติํ อาปชฺชมาโน สาลิํ อาหาสิ สกิเทว อฎฺฐาหาย, ‘เอวมฺปิ กิร, โภ, สาธู’ติฯ</p>


<p>‘‘ยโต โข เต, วาเสฎฺฐ, สตฺตา สนฺนิธิการกํ สาลิํ อุปกฺกมิํสุ ปริภุญฺชิตุํฯ อถ กโณปิ  ตณฺฑุลํ ปริโยนนฺธิ, ถุโสปิ ตณฺฑุลํ ปริโยนนฺธิ; ลูนมฺปิ นปฺปฎิวิรูฬฺหํ , อปทานํ ปญฺญายิตฺถ, สณฺฑสณฺฑา สาลโย อฎฺฐํสุฯ</p>


<h3>สาลิวิภาโค</h3>
<p> ‘‘อถ โข เต, วาเสฎฺฐ, สตฺตา สนฺนิปติํสุ, สนฺนิปติตฺวา อนุตฺถุนิํสุ – ‘ปาปกา วต, โภ, ธมฺมา สเตฺตสุ ปาตุภูตาฯ มยญฺหิ ปุเพฺพ มโนมยา อหุมฺหา ปีติภกฺขา สยํปภา อนฺตลิกฺขจรา สุภฎฺฐายิโน, จิรํ ทีฆมทฺธานํ อฎฺฐมฺหาฯ เตสํ โน อมฺหากํ กทาจิ กรหจิ ทีฆสฺส อทฺธุโน อจฺจเยน รสปถวี อุทกสฺมิํ สมตนิฯ สา อโหสิ วณฺณสมฺปนฺนา คนฺธสมฺปนฺนา รสสมฺปนฺนาฯ เต มยํ รสปถวิํ หเตฺถหิ อาลุปฺปการกํ อุปกฺกมิมฺห ปริภุญฺชิตุํ, เตสํ โน รสปถวิํ หเตฺถหิ อาลุปฺปการกํ อุปกฺกมตํ ปริภุญฺชิตุํ สยํปภา อนฺตรธายิฯ สยํปภาย อนฺตรหิตาย จนฺทิมสูริยา ปาตุรเหสุํ, จนฺทิมสูริเยสุ ปาตุภูเตสุ นกฺขตฺตานิ ตารกรูปานิ  ปาตุรเหสุํ, นกฺขเตฺตสุ ตารกรูเปสุ ปาตุภูเตสุ รตฺตินฺทิวา ปญฺญายิํสุ, รตฺตินฺทิเวสุ ปญฺญายมาเนสุ มาสฑฺฒมาสา ปญฺญายิํสุฯ มาสฑฺฒมาเสสุ ปญฺญายมาเนสุ อุตุสํวจฺฉรา ปญฺญายิํสุฯ เต มยํ รสปถวิํ ปริภุญฺชนฺตา ตํภกฺขา ตทาหารา จิรํ ทีฆมทฺธานํ อฎฺฐมฺหาฯ เตสํ โน ปาปกานํเยว อกุสลานํ ธมฺมานํ ปาตุภาวา รสปถวี อนฺตรธายิฯ รสปถวิยา อนฺตรหิตาย ภูมิปปฺปฎโก ปาตุรโหสิฯ โส อโหสิ วณฺณสมฺปโนฺน คนฺธสมฺปโนฺน รสสมฺปโนฺนฯ เต มยํ ภูมิปปฺปฎกํ อุปกฺกมิมฺห ปริภุญฺชิตุํฯ เต มยํ ตํ ปริภุญฺชนฺตา ตํภกฺขา ตทาหารา จิรํ ทีฆมทฺธานํ อฎฺฐมฺหาฯ เตสํ โน ปาปกานํเยว อกุสลานํ ธมฺมานํ ปาตุภาวา  ภูมิปปฺปฎโก อนฺตรธายิฯ ภูมิปปฺปฎเก อนฺตรหิเต ปทาลตา ปาตุรโหสิฯ สา อโหสิ วณฺณสมฺปนฺนา คนฺธสมฺปนฺนา รสสมฺปนฺนาฯ เต มยํ ปทาลตํ อุปกฺกมิมฺห ปริภุญฺชิตุํฯ เต มยํ ตํ ปริภุญฺชนฺตา ตํภกฺขา ตทาหารา จิรํ ทีฆมทฺธานํ อฎฺฐมฺหาฯ เตสํ โน ปาปกานํเยว อกุสลานํ ธมฺมานํ ปาตุภาวา  ปทาลตา อนฺตรธายิฯ ปทาลตาย อนฺตรหิตาย อกฎฺฐปาโก สาลิ ปาตุรโหสิ อกโณ อถุโส สุโทฺธ สุคโนฺธ ตณฺฑุลปฺผโลฯ ยํ ตํ สายํ สายมาสาย อาหราม, ปาโต ตํ โหติ ปกฺกํ ปฎิวิรูฬฺหํฯ ยํ ตํ ปาโต ปาตราสาย อาหราม, สายํ ตํ โหติ ปกฺกํ ปฎิวิรูฬฺหํฯ นาปทานํ ปญฺญายิตฺถฯ เต มยํ อกฎฺฐปากํ สาลิํ ปริภุญฺชนฺตา ตํภกฺขา ตทาหารา จิรํ ทีฆมทฺธานํ อฎฺฐมฺหาฯ เตสํ โน ปาปกานํเยว อกุสลานํ ธมฺมานํ ปาตุภาวา กโณปิ ตณฺฑุลํ ปริโยนนฺธิ, ถุโสปิ ตณฺฑุลํ ปริโยนนฺธิ, ลูนมฺปิ นปฺปฎิวิรูฬฺหํ, อปทานํ ปญฺญายิตฺถ, สณฺฑสณฺฑา  สาลโย ฐิตาฯ ยํนูน มยํ  สาลิํ วิภเชยฺยาม, มริยาทํ ฐเปยฺยามา’ติ! อถ โข เต, วาเสฎฺฐ, สตฺตา สาลิํ วิภชิํสุ, มริยาทํ ฐเปสุํฯ</p>


<p> ‘‘อถ โข, วาเสฎฺฐ, อญฺญตโร สโตฺต โลลชาติโก สกํ ภาคํ ปริรกฺขโนฺต อญฺญตรํ  ภาคํ อทินฺนํ อาทิยิตฺวา ปริภุญฺชิฯ ตเมนํ อคฺคเหสุํ, คเหตฺวา เอตทโวจุํ – ‘ปาปกํ วต, โภ สตฺต, กโรสิ, ยตฺร หิ นาม สกํ ภาคํ ปริรกฺขโนฺต อญฺญตรํ ภาคํ อทินฺนํ อาทิยิตฺวา ปริภุญฺชสิฯ มาสฺสุ, โภ สตฺต, ปุนปิ เอวรูปมกาสี’ติฯ ‘เอวํ, โภ’ติ โข, วาเสฎฺฐ, โส สโตฺต เตสํ สตฺตานํ ปจฺจโสฺสสิฯ ทุติยมฺปิ โข, วาเสฎฺฐ, โส สโตฺต…เป.… ตติยมฺปิ โข, วาเสฎฺฐ, โส สโตฺต สกํ ภาคํ ปริรกฺขโนฺต อญฺญตรํ ภาคํ อทินฺนํ อาทิยิตฺวา ปริภุญฺชิฯ ตเมนํ อคฺคเหสุํ, คเหตฺวา เอตทโวจุํ – ‘ปาปกํ วต, โภ สตฺต, กโรสิ, ยตฺร หิ นาม สกํ ภาคํ ปริรกฺขโนฺต อญฺญตรํ ภาคํ อทินฺนํ  อาทิยิตฺวา ปริภุญฺชสิฯ มาสฺสุ, โภ สตฺต, ปุนปิ เอวรูปมกาสี’ติฯ อเญฺญ ปาณินา ปหริํสุ, อเญฺญ เลฑฺฑุนา ปหริํสุ, อเญฺญ ทเณฺฑน ปหริํสุฯ ตทเคฺค โข, วาเสฎฺฐ, อทินฺนาทานํ ปญฺญายติ, ครหา ปญฺญายติ, มุสาวาโท ปญฺญายติ, ทณฺฑาทานํ ปญฺญายติฯ</p>


<h3>มหาสมฺมตราชา</h3>
<p> ‘‘อถ โข เต, วาเสฎฺฐ, สตฺตา สนฺนิปติํสุ, สนฺนิปติตฺวา อนุตฺถุนิํสุ – ‘ปาปกา วต โภ ธมฺมา สเตฺตสุ ปาตุภูตา, ยตฺร หิ นาม  อทินฺนาทานํ ปญฺญายิสฺสติ, ครหา ปญฺญายิสฺสติ, มุสาวาโท ปญฺญายิสฺสติ, ทณฺฑาทานํ ปญฺญายิสฺสติฯ ยํนูน มยํ เอกํ สตฺตํ สมฺมเนฺนยฺยาม, โย โน สมฺมา ขียิตพฺพํ ขีเยยฺย, สมฺมา ครหิตพฺพํ ครเหยฺย, สมฺมา ปพฺพาเชตพฺพํ ปพฺพาเชยฺยฯ มยํ ปนสฺส สาลีนํ ภาคํ อนุปฺปทสฺสามา’ติฯ</p>


<p>‘‘อถ  โข เต, วาเสฎฺฐ, สตฺตา โย เนสํ สโตฺต อภิรูปตโร จ ทสฺสนียตโร จ ปาสาทิกตโร จ มเหสกฺขตโร จ ตํ สตฺตํ อุปสงฺกมิตฺวา เอตทโวจุํ – ‘เอหิ, โภ สตฺต, สมฺมา ขียิตพฺพํ ขีย, สมฺมา ครหิตพฺพํ ครห, สมฺมา ปพฺพาเชตพฺพํ  ปพฺพาเชหิฯ มยํ ปน เต สาลีนํ ภาคํ อนุปฺปทสฺสามา’ติฯ ‘เอวํ, โภ’ติ โข, วาเสฎฺฐ, โส สโตฺต เตสํ สตฺตานํ ปฎิสฺสุณิตฺวา สมฺมา ขียิตพฺพํ ขียิ, สมฺมา ครหิตพฺพํ ครหิ, สมฺมา ปพฺพาเชตพฺพํ ปพฺพาเชสิฯ เต ปนสฺส สาลีนํ ภาคํ อนุปฺปทํสุฯ</p>


<p> ‘‘มหาชนสมฺมโตติ  โข, วาเสฎฺฐ, ‘มหาสมฺมโต, มหาสมฺมโต’ เตฺวว ปฐมํ อกฺขรํ อุปนิพฺพตฺตํฯ เขตฺตานํ อธิปตีติ โข, วาเสฎฺฐ, ‘ขตฺติโย, ขตฺติโย’ เตฺวว ทุติยํ อกฺขรํ อุปนิพฺพตฺตํฯ ธเมฺมน ปเร รเญฺชตีติ โข, วาเสฎฺฐ, ‘ราชา, ราชา’ เตฺวว ตติยํ อกฺขรํ อุปนิพฺพตฺตํฯ อิติ โข, วาเสฎฺฐ, เอวเมตสฺส ขตฺติยมณฺฑลสฺส โปราเณน อคฺคเญฺญน อกฺขเรน อภินิพฺพตฺติ อโหสิ เตสํเยว สตฺตานํ, อนเญฺญสํฯ สทิสานํเยว, โน อสทิสานํฯ ธเมฺมเนว, โน อธเมฺมนฯ ธโมฺม หิ, วาเสฎฺฐ, เสโฎฺฐ ชเนตสฺมิํ ทิเฎฺฐ เจว ธเมฺม อภิสมฺปรายญฺจฯ</p>


<h3>พฺราหฺมณมณฺฑลํ</h3>
<p> ‘‘อถ โข เตสํ, วาเสฎฺฐ, สตฺตานํเยว  เอกจฺจานํ เอตทโหสิ – ‘ปาปกา วต, โภ, ธมฺมา สเตฺตสุ ปาตุภูตา, ยตฺร หิ นาม อทินฺนาทานํ ปญฺญายิสฺสติ, ครหา ปญฺญายิสฺสติ, มุสาวาโท ปญฺญายิสฺสติ, ทณฺฑาทานํ ปญฺญายิสฺสติ, ปพฺพาชนํ ปญฺญายิสฺสติฯ ยํนูน มยํ ปาปเก อกุสเล ธเมฺม วาเหยฺยามา’ติฯ เต ปาปเก อกุสเล ธเมฺม วาเหสุํ ฯ ปาปเก อกุสเล ธเมฺม วาเหนฺตีติ โข, วาเสฎฺฐ, ‘พฺราหฺมณา, พฺราหฺมณา’ เตฺวว ปฐมํ อกฺขรํ อุปนิพฺพตฺตํฯ เต อรญฺญายตเน ปณฺณกุฎิโย  กริตฺวา ปณฺณกุฎีสุ ฌายนฺติ วีตงฺคารา วีตธูมา ปนฺนมุสลา  สายํ สายมาสาย ปาโต ปาตราสาย คามนิคมราชธานิโย โอสรนฺติ ฆาสเมสมานา ฯ เต ฆาสํ ปฎิลภิตฺวา ปุนเทว อรญฺญายตเน ปณฺณกุฎีสุ ฌายนฺติฯ ตเมนํ มนุสฺสา ทิสฺวา เอวมาหํสุ – ‘อิเม โข, โภ, สตฺตา อรญฺญายตเน ปณฺณกุฎิโย กริตฺวา ปณฺณกุฎีสุ ฌายนฺติ, วีตงฺคารา วีตธูมา ปนฺนมุสลา สายํ สายมาสาย ปาโต ปาตราสาย คามนิคมราชธานิโย โอสรนฺติ ฆาสเมสมานาฯ เต ฆาสํ ปฎิลภิตฺวา ปุนเทว อรญฺญายตเน ปณฺณกุฎีสุ ฌายนฺตี’ติ, ฌายนฺตีติ โข , วาเสฎฺฐ, ‘ฌายกา, ฌายกา’ เตฺวว ทุติยํ อกฺขรํ อุปนิพฺพตฺตํฯ เตสํเยว โข, วาเสฎฺฐ, สตฺตานํ เอกเจฺจ สตฺตา อรญฺญายตเน ปณฺณกุฎีสุ ตํ ฌานํ อนภิสมฺภุณมานา  คามสามนฺตํ นิคมสามนฺตํ โอสริตฺวา คเนฺถ กโรนฺตา อจฺฉนฺติฯ ตเมนํ มนุสฺสา ทิสฺวา เอวมาหํสุ – ‘อิเม โข, โภ, สตฺตา อรญฺญายตเน ปณฺณกุฎีสุ ตํ ฌานํ อนภิสมฺภุณมานา คามสามนฺตํ นิคมสามนฺตํ โอสริตฺวา คเนฺถ กโรนฺตา อจฺฉนฺติ, น ทานิเม ฌายนฺตี’ติฯ น ทานิเม  ฌายนฺตีติ โข, วาเสฎฺฐ, ‘อชฺฌายกา อชฺฌายกา’ เตฺวว ตติยํ อกฺขรํ อุปนิพฺพตฺตํฯ หีนสมฺมตํ โข ปน, วาเสฎฺฐ, เตน สมเยน โหติ, ตเทตรหิ เสฎฺฐสมฺมตํฯ อิติ โข, วาเสฎฺฐ, เอวเมตสฺส พฺราหฺมณมณฺฑลสฺส โปราเณน อคฺคเญฺญน อกฺขเรน อภินิพฺพตฺติ อโหสิ เตสํเยว สตฺตานํ , อนเญฺญสํ สทิสานํเยว โน อสทิสานํ ธเมฺมเนว , โน อธเมฺมนฯ ธโมฺม หิ, วาเสฎฺฐ, เสโฎฺฐ ชเนตสฺมิํ ทิเฎฺฐ เจว ธเมฺม อภิสมฺปรายญฺจฯ</p>


<h3>เวสฺสมณฺฑลํ</h3>
<p> ‘‘เตสํเยว  โข, วาเสฎฺฐ, สตฺตานํ เอกเจฺจ สตฺตา เมถุนํ ธมฺมํ สมาทาย วิสุกมฺมเนฺต  ปโยเชสุํฯ เมถุนํ ธมฺมํ สมาทาย วิสุกมฺมเนฺต ปโยเชนฺตีติ โข, วาเสฎฺฐ, ‘เวสฺสา, เวสฺสา’ เตฺวว อกฺขรํ อุปนิพฺพตฺตํฯ อิติ โข, วาเสฎฺฐ, เอวเมตสฺส เวสฺสมณฺฑลสฺส โปราเณน อคฺคเญฺญน อกฺขเรน อภินิพฺพตฺติ อโหสิ เตสเญฺญว สตฺตานํ อนเญฺญสํ สทิสานํเยว , โน อสทิสานํ, ธเมฺมเนว โน อธเมฺมนฯ ธโมฺม หิ, วาเสฎฺฐ, เสโฎฺฐ ชเนตสฺมิํ ทิเฎฺฐ เจว ธเมฺม อภิสมฺปรายญฺจฯ</p>


<h3>สุทฺทมณฺฑลํ</h3>
<p> ‘‘เตสเญฺญว โข, วาเสฎฺฐ, สตฺตานํ เย เต สตฺตา อวเสสา เต ลุทฺทาจารา ขุทฺทาจารา อเหสุํฯ ลุทฺทาจารา ขุทฺทาจาราติ โข, วาเสฎฺฐ, ‘สุทฺทา, สุทฺทา’ เตฺวว อกฺขรํ อุปนิพฺพตฺตํฯ อิติ โข, วาเสฎฺฐ, เอวเมตสฺส สุทฺทมณฺฑลสฺส โปราเณน อคฺคเญฺญน อกฺขเรน อภินิพฺพตฺติ อโหสิ เตสํเยว สตฺตานํ อนเญฺญสํ, สทิสานํเยว โน อสทิสานํ, ธเมฺมเนว, โน อธเมฺมนฯ ธโมฺม หิ, วาเสฎฺฐ, เสโฎฺฐ ชเนตสฺมิํ ทิเฎฺฐ เจว ธเมฺม อภิสมฺปรายญฺจฯ</p>


<p> ‘‘อหุ โข โส, วาเสฎฺฐ, สมโย, ยํ ขตฺติโยปิ สกํ ธมฺมํ ครหมาโน อคารสฺมา อนคาริยํ ปพฺพชติ – ‘สมโณ ภวิสฺสามี’ติฯ พฺราหฺมโณปิ โข, วาเสฎฺฐ…เป.… เวโสฺสปิ โข, วาเสฎฺฐ…เป.… สุโทฺทปิ โข, วาเสฎฺฐ, สกํ ธมฺมํ ครหมาโน  อคารสฺมา อนคาริยํ ปพฺพชติ – ‘สมโณ ภวิสฺสามี’ติฯ อิเมหิ โข, วาเสฎฺฐ, จตูหิ มณฺฑเลหิ สมณมณฺฑลสฺส อภินิพฺพตฺติ อโหสิ, เตสํเยว สตฺตานํ อนเญฺญสํ, สทิสานํเยว โน อสทิสานํ, ธเมฺมเนว โน อธเมฺมนฯ ธโมฺม หิ, วาเสฎฺฐ, เสโฎฺฐ ชเนตสฺมิํ ทิเฎฺฐ เจว ธเมฺม อภิสมฺปรายญฺจฯ</p>


<h3>ทุจฺจริตาทิกถา</h3>
<p> ‘‘ขตฺติโยปิ  โข, วาเสฎฺฐ, กาเยน ทุจฺจริตํ จริตฺวา วาจาย ทุจฺจริตํ  จริตฺวา มนสา ทุจฺจริตํ จริตฺวา มิจฺฉาทิฎฺฐิโก มิจฺฉาทิฎฺฐิกมฺมสมาทาโน  มิจฺฉาทิฎฺฐิกมฺมสมาทานเหตุ กายสฺส เภทา ปรํ มรณา อปายํ ทุคฺคติํ วินิปาตํ นิรยํ อุปปชฺชติฯ พฺราหฺมโณปิ โข, วาเสฎฺฐ…เป.… เวโสฺสปิ โข, วาเสฎฺฐ… สุโทฺทปิ โข, วาเสฎฺฐ… สมโณปิ โข, วาเสฎฺฐ, กาเยน ทุจฺจริตํ จริตฺวา วาจาย ทุจฺจริตํ จริตฺวา มนสา ทุจฺจริตํ จริตฺวา มิจฺฉาทิฎฺฐิโก มิจฺฉาทิฎฺฐิกมฺมสมาทาโน มิจฺฉาทิฎฺฐิกมฺมสมาทานเหตุ กายสฺส เภทา ปรํ มรณา อปายํ ทุคฺคติํ วินิปาตํ นิรยํ อุปปชฺชติฯ</p>


<p>‘‘ขตฺติโยปิ  โข, วาเสฎฺฐ, กาเยน สุจริตํ จริตฺวา วาจาย สุจริตํ จริตฺวา มนสา สุจริตํ จริตฺวา สมฺมาทิฎฺฐิโก สมฺมาทิฎฺฐิกมฺมสมาทาโน  สมฺมาทิฎฺฐิกมฺมสมาทานเหตุ กายสฺส เภทา ปรํ มรณา สุคติํ สคฺคํ โลกํ อุปปชฺชติฯ พฺราหฺมโณปิ โข, วาเสฎฺฐ…เป.… เวโสฺสปิ โข, วาเสฎฺฐ… สุโทฺทปิ โข, วาเสฎฺฐ… สมโณปิ โข, วาเสฎฺฐ, กาเยน สุจริตํ จริตฺวา วาจาย สุจริตํ จริตฺวา มนสา สุจริตํ จริตฺวา สมฺมาทิฎฺฐิโก สมฺมาทิฎฺฐิกมฺมสมาทาโน สมฺมาทิฎฺฐิกมฺมสมาทานเหตุ กายสฺส เภทา ปรํ มรณา สุคติํ สคฺคํ โลกํ อุปปชฺชติฯ</p>


<p> ‘‘ขตฺติโยปิ โข, วาเสฎฺฐ, กาเยน ทฺวยการี, วาจาย ทฺวยการี, มนสา ทฺวยการี, วิมิสฺสทิฎฺฐิโก วิมิสฺสทิฎฺฐิกมฺมสมาทาโน วิมิสฺสทิฎฺฐิกมฺมสมาทานเหตุ  กายสฺส เภทา ปรํ มรณา สุขทุกฺขปฺปฎิสํเวที โหติฯ พฺราหฺมโณปิ โข, วาเสฎฺฐ  …เป.… เวโสฺสปิ โข, วาเสฎฺฐ… สุโทฺทปิ โข, วาเสฎฺฐ… สมโณปิ โข, วาเสฎฺฐ, กาเยน ทฺวยการี , วาจาย ทฺวยการี, มนสา ทฺวยการี, วิมิสฺสทิฎฺฐิโก วิมิสฺสทิฎฺฐิกมฺมสมาทาโน วิมิสฺสทิฎฺฐิกมฺมสมาทานเหตุ กายสฺส เภทา ปรํ มรณา สุขทุกฺขปฺปฎิสํเวที โหติฯ</p>


<h3>โพธิปกฺขิยภาวนา</h3>
<p> ‘‘ขตฺติโยปิ โข, วาเสฎฺฐ, กาเยน สํวุโต วาจาย สํวุโต มนสา สํวุโต สตฺตนฺนํ โพธิปกฺขิยานํ ธมฺมานํ ภาวนมนฺวาย ทิเฎฺฐว ธเมฺม ปรินิพฺพายติ ฯ พฺราหฺมโณปิ โข, วาเสฎฺฐ…เป.… เวโสฺสปิ โข วาเสฎฺฐ… สุโทฺทปิ โข, วาเสฎฺฐ … สมโณปิ โข, วาเสฎฺฐ, กาเยน สํวุโต วาจาย สํวุโต  มนสา สํวุโต สตฺตนฺนํ โพธิปกฺขิยานํ ธมฺมานํ ภาวนมนฺวาย ทิเฎฺฐว ธเมฺม ปรินิพฺพายติฯ</p>


<p> ‘‘อิเมสญฺหิ, วาเสฎฺฐ, จตุนฺนํ วณฺณานํ โย โหติ ภิกฺขุ อรหํ ขีณาสโว วุสิตวา กตกรณีโย โอหิตภาโร อนุปฺปตฺตสทโตฺถ ปริกฺขีณภวสํโยชโน  สมฺมทญฺญา วิมุโตฺต โส เนสํ อคฺคมกฺขายติ ธเมฺมเนวฯ โน อธเมฺมนฯ ธโมฺม หิ, วาเสฎฺฐ, เสโฎฺฐ ชเนตสฺมิํ ทิเฎฺฐ เจว ธเมฺม อภิสมฺปรายญฺจฯ</p>


<p> ‘‘พฺรหฺมุนา เปสา, วาเสฎฺฐ, สนงฺกุมาเรน คาถา ภาสิตา –</p>


<p>
‘ขตฺติโย เสโฎฺฐ ชเนตสฺมิํ, เย โคตฺตปฎิสาริโน;  
  
วิชฺชาจรณสมฺปโนฺน, โส เสโฎฺฐ เทวมานุเส’ติฯ  
</p>
  
<p>‘‘สา โข ปเนสา, วาเสฎฺฐ, พฺรหฺมุนา สนงฺกุมาเรน คาถา สุคีตา, โน ทุคฺคีตาฯ สุภาสิตา, โน ทุพฺภาสิตาฯ อตฺถสํหิตา, โน อนตฺถสํหิตาฯ อนุมตา มยาฯ อหมฺปิ, วาเสฎฺฐ, เอวํ วทามิ –</p>


<p>
‘ขตฺติโย  
เสโฎฺฐ ชเนตสฺมิํ, เย โคตฺตปฎิสาริโน;  
  
วิชฺชาจรณสมฺปโนฺน, โส เสโฎฺฐ เทวมานุเส’ติฯ  
</p>
  
<p>อิทมโวจ ภควาฯ อตฺตมนา วาเสฎฺฐภารทฺวาชา ภควโต ภาสิตํ อภินนฺทุนฺติฯ</p>

</p>





