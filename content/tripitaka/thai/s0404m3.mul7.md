<h1>(๘) ๓. อากงฺขวโคฺค</h1>
<h3>๑. อากงฺขสุตฺตํ</h3>
<p>  เอกํ  สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ตตฺร โข ภควา ภิกฺขู อามเนฺตสิ – ‘‘ภิกฺขโว’’ติฯ ‘‘ภทเนฺต’’ติ เต ภิกฺขู ภควโต ปจฺจโสฺสสุํฯ ภควา เอตทโวจ –</p>


<p>‘‘สมฺปนฺนสีลา , ภิกฺขเว, วิหรถ สมฺปนฺนปาติโมกฺขา, ปาติโมกฺขสํวรสํวุตา วิหรถ อาจารโคจรสมฺปนฺนา อณุมเตฺตสุ วเชฺชสุ ภยทสฺสาวิโน, สมาทาย สิกฺขถ สิกฺขาปเทสุฯ</p>


<p>‘‘อากเงฺขยฺย เจ, ภิกฺขเว, ภิกฺขุ ‘สพฺรหฺมจารีนํ ปิโย จสฺสํ มนาโป จ ครุ จ ภาวนีโย จา’ติ, สีเลเสฺววสฺส ปริปูรการี อชฺฌตฺตํ เจโตสมถมนุยุโตฺต  อนิรากตชฺฌาโน วิปสฺสนาย สมนฺนาคโต พฺรูเหตา สุญฺญาคารานํฯ</p>


<p>‘‘อากเงฺขยฺย เจ, ภิกฺขเว, ภิกฺขุ ‘ลาภี อสฺสํ จีวรปิณฺฑปาตเสนาสนคิลานปจฺจยเภสชฺชปริกฺขาราน’นฺติ, สีเลเสฺววสฺส ปริปูรการี อชฺฌตฺตํ เจโตสมถมนุยุโตฺต อนิรากตชฺฌาโน วิปสฺสนาย สมนฺนาคโต พฺรูเหตา สุญฺญาคารานํฯ</p>


<p>‘‘อากเงฺขยฺย เจ, ภิกฺขเว, ภิกฺขุ ‘เยสาหํ ปริภุญฺชามิ จีวรปิณฺฑปาตเสนาสนคิลานปจฺจยเภสชฺชปริกฺขารานํ เตสํ เต การา มหปฺผลา อสฺสุ มหานิสํสา’ติ, สีเลเสฺววสฺส…เป.… พฺรูเหตา สุญฺญาคารานํฯ</p>


<p>‘‘อากเงฺขยฺย เจ, ภิกฺขเว , ภิกฺขุ ‘เย เม  เปตา ญาตี สาโลหิตา กาลงฺกตา  ปสนฺนจิตฺตา อนุสฺสรนฺติ เตสํ ตํ มหปฺผลํ อสฺส มหานิสํส’นฺติ, สีเลเสฺววสฺส…เป.… พฺรูเหตา สุญฺญาคารานํฯ</p>


<p>‘‘อากเงฺขยฺย  เจ, ภิกฺขเว, ภิกฺขุ ‘สนฺตุโฎฺฐ อสฺสํ อิตรีตรจีวรปิณฺฑปาตเสนาสนคิลานปจฺจยเภสชฺชปริกฺขาเรนา’ติ, สีเลเสฺววสฺส…เป.… พฺรูเหตา สุญฺญาคารานํฯ</p>


<p>‘‘อากเงฺขยฺย เจ, ภิกฺขเว, ภิกฺขุ ‘ขโม อสฺสํ สีตสฺส อุณฺหสฺส ชิฆจฺฉาย ปิปาสาย ฑํสมกสวาตาตปสรีสปสมฺผสฺสานํ, ทุรุตฺตานํ ทุราคตานํ วจนปถานํ อุปฺปนฺนานํ สารีริกานํ เวทนานํ ทุกฺขานํ ติพฺพานํ  ขรานํ กฎุกานํ อสาตานํ อมนาปานํ ปาณหรานํ อธิวาสกชาติโก อสฺส’นฺติ, สีเลเสฺววสฺส…เป.… พฺรูเหตา สุญฺญาคารานํฯ</p>


<p>‘‘อากเงฺขยฺย เจ, ภิกฺขเว, ภิกฺขุ ‘อรติรติสโห อสฺสํ, น จ มํ อรติรติ สเหยฺย, อุปฺปนฺนํ อรติรติํ อภิภุยฺย  อภิภุยฺย วิหเรยฺย’นฺติ, สีเลเสฺววสฺส…เป.… พฺรูเหตา สุญฺญาคารานํฯ</p>


<p>‘‘อากเงฺขยฺย  เจ, ภิกฺขเว, ภิกฺขุ ‘ภยเภรวสโห อสฺสํ, น จ มํ ภยเภรโว สเหยฺย, อุปฺปนฺนํ ภยเภรวํ อภิภุยฺย อภิภุยฺย วิหเรยฺย’นฺติ, สีเลเสฺววสฺส…เป.… พฺรูเหตา สุญฺญาคารานํฯ</p>


<p>‘‘อากเงฺขยฺย เจ, ภิกฺขเว, ภิกฺขุ ‘จตุนฺนํ ฌานานํ อาภิเจตสิกานํ ทิฎฺฐธมฺมสุขวิหารานํ นิกามลาภี อสฺสํ อกิจฺฉลาภี อกสิรลาภี’ติ, สีเลเสฺววสฺส…เป.… พฺรูเหตา สุญฺญาคารานํฯ</p>


<p>‘‘อากเงฺขยฺย เจ, ภิกฺขเว, ภิกฺขุ ‘อาสวานํ ขยา อนาสวํ เจโตวิมุตฺติํ ปญฺญาวิมุตฺติํ ทิเฎฺฐว ธเมฺม  สยํ อภิญฺญา สจฺฉิกตฺวา อุปสมฺปชฺช วิหเรยฺย’นฺติ, สีเลเสฺววสฺส ปริปูรการี อชฺฌตฺตํ เจโตสมถมนุยุโตฺต อนิรากตชฺฌาโน วิปสฺสนาย สมนฺนาคโต พฺรูเหตา สุญฺญาคารานํฯ</p>


<p>‘‘‘สมฺปนฺนสีลา, ภิกฺขเว, วิหรถ สมฺปนฺนปาติโมกฺขา, ปาติโมกฺขสํวรสํวุตา วิหรถ อาจารโคจรสมฺปนฺนา อณุมเตฺตสุ วเชฺชสุ ภยทสฺสาวิโน, สมาทาย สิกฺขถ สิกฺขาปเทสู’ติ, อิติ ยํ ตํ วุตฺตํ, อิทเมตํ ปฎิจฺจ วุตฺต’’นฺติฯ ปฐมํฯ</p>


<h3>๒. กณฺฎกสุตฺตํ</h3>
<p> เอกํ  สมยํ ภควา เวสาลิยํ วิหรติ มหาวเน กูฎาคารสาลายํ สมฺพหุเลหิ อภิญฺญาเตหิ อภิญฺญาเตหิ เถเรหิ สาวเกหิ สทฺธิํ – อายสฺมตา จ จาเลน , อายสฺมตา จ อุปจาเลน , อายสฺมตา จ กุกฺกุเฎน , อายสฺมตา จ กฬิเมฺภน , อายสฺมตา จ นิกเฎน , อายสฺมตา จ กฎิสฺสเหน; อเญฺญหิ จ อภิญฺญาเตหิ อภิญฺญาเตหิ เถเรหิ สาวเกหิ สทฺธิํฯ</p>


<p>เตน โข ปน สมเยน สมฺพหุลา อภิญฺญาตา อภิญฺญาตา ลิจฺฉวี ภเทฺรหิ  ภเทฺรหิ ยาเนหิ ปรปุราย  อุจฺจาสทฺทา มหาสทฺทา มหาวนํ อโชฺฌคาหนฺติ ภควนฺตํ ทสฺสนายฯ อถ โข เตสํ อายสฺมนฺตานํ เอตทโหสิ – ‘‘อิเม โข สมฺพหุลา อภิญฺญาตา อภิญฺญาตา ลิจฺฉวี ภเทฺรหิ ภเทฺรหิ ยาเนหิ ปรปุราย อุจฺจาสทฺทา มหาสทฺทา มหาวนํ อโชฺฌคาหนฺติ  ภควนฺตํ ทสฺสนายฯ ‘สทฺทกณฺฎกา โข ปน ฌานา’ วุตฺตา ภควตาฯ ยํนูน มยํ เยน โคสิงฺคสาลวนทาโย เตนุปสงฺกเมยฺยาม ฯ ตตฺถ มยํ อปฺปสทฺทา อปฺปากิณฺณา ผาสุํ  วิหเรยฺยามา’’ติฯ อถ โข เต อายสฺมโนฺต เยน โคสิงฺคสาลวนทาโย เตนุปสงฺกมิํสุ; ตตฺถ เต อายสฺมโนฺต อปฺปสทฺทา อปฺปากิณฺณา ผาสุํ วิหรนฺติฯ</p>


<p>อถ โข ภควา ภิกฺขู อามเนฺตสิ – ‘‘กหํ นุ โข, ภิกฺขเว, จาโล, กหํ อุปจาโล, กหํ กุกฺกุโฎ, กหํ กฬิโมฺภ, กหํ นิกโฎ, กหํ กฎิสฺสโห; กหํ นุ โข เต, ภิกฺขเว, เถรา สาวกา คตา’’ติ?</p>


<p>‘‘อิธ, ภเนฺต, เตสํ อายสฺมนฺตานํ เอตทโหสิ – ‘อิเม โข สมฺพหุลา อภิญฺญาตา อภิญฺญาตา ลิจฺฉวี ภเทฺรหิ ภเทฺรหิ ยาเนหิ ปรปุราย อุจฺจาสทฺทา มหาสทฺทา มหาวนํ อโชฺฌคาหนฺติ ภควนฺตํ ทสฺสนาย ‘สทฺทกณฺฎกา โข ปน ฌานาวุตฺตา ภควตา ยํนูน มยํ เยน โคสิงฺคสาลวนทาโย เตนุปสงฺกเมยฺยาม ตตฺถ มยํ อปฺปสทฺทา อปฺปากิณฺณา ผาสุํ วิหเรยฺยามา’ติฯ อถ โข เต, ภเนฺต, อายสฺมโนฺต เยน โคสิงฺคสาลวนทาโย เตนุปสงฺกมิํสุฯ ตตฺถ เต อายสฺมโนฺต อปฺปสทฺทา อปฺปากิณฺณา ผาสุํ วิหรนฺตี’’ติ ฯ</p>


<p>‘‘สาธุ  สาธุ, ภิกฺขเว, ยถา เต มหาสาวกา สมฺมา พฺยากรมานา พฺยากเรยฺยุํ, ‘สทฺทกณฺฎกา หิ, ภิกฺขเว, ฌานา’ วุตฺตา มยาฯ</p>


<p>‘‘ทสยิเม, ภิกฺขเว, กณฺฎกาฯ กตเม ทส? ปวิเวการามสฺส สงฺคณิการามตา กณฺฎโก, อสุภนิมิตฺตานุโยคํ อนุยุตฺตสฺส สุภนิมิตฺตานุโยโค กณฺฎโก, อินฺทฺริเยสุ คุตฺตทฺวารสฺส วิสูกทสฺสนํ กณฺฎโก, พฺรหฺมจริยสฺส มาตุคามูปจาโร  กณฺฎโก,  ปฐมสฺส  ฌานสฺส สโทฺท กณฺฎโก, ทุติยสฺส ฌานสฺส วิตกฺกวิจารา กณฺฎกา, ตติยสฺส ฌานสฺส ปีติ กณฺฎโก, จตุตฺถสฺส ฌานสฺส อสฺสาสปสฺสาโส กณฺฎโก, สญฺญาเวทยิตนิโรธสมาปตฺติยา สญฺญา จ เวทนา จ กณฺฎโก ราโค กณฺฎโก โทโส กณฺฎโก โมโห กณฺฎโกฯ</p>


<p>‘‘อกณฺฎกา , ภิกฺขเว, วิหรถฯ นิกฺกณฺฎกา, ภิกฺขเว, วิหรถฯ อกณฺฎกนิกฺกณฺฎกา, ภิกฺขเว, วิหรถฯ อกณฺฎกา, ภิกฺขเว, อรหโนฺต; นิกฺกณฺฎกา, ภิกฺขเว, อรหโนฺต; อกณฺฎกนิกฺกณฺฎกา, ภิกฺขเว, อรหโนฺต’’ติฯ ทุติยํฯ</p>


<h3>๓. อิฎฺฐธมฺมสุตฺตํ</h3>
<p> ‘‘ทสยิเม, ภิกฺขเว, ธมฺมา อิฎฺฐา กนฺตา มนาปา ทุลฺลภา โลกสฺมิํฯ กตเม ทส? โภคา อิฎฺฐา กนฺตา มนาปา ทุลฺลภา โลกสฺมิํ; วโณฺณ อิโฎฺฐ กโนฺต มนาโป ทุลฺลโภ โลกสฺมิํ; อาโรคฺยํ อิฎฺฐํ กนฺตํ มนาปํ ทุลฺลภํ โลกสฺมิํ; สีลํ อิฎฺฐํ กนฺตํ มนาปํ ทุลฺลภํ โลกสฺมิํ; พฺรหฺมจริยํ อิฎฺฐํ กนฺตํ มนาปํ ทุลฺลภํ โลกสฺมิํ; มิตฺตา อิฎฺฐา กนฺตา มนาปา ทุลฺลภา โลกสฺมิํ; พาหุสจฺจํ อิฎฺฐํ กนฺตํ มนาปํ ทุลฺลภํ โลกสฺมิํ; ปญฺญา อิฎฺฐา กนฺตา มนาปา ทุลฺลภา โลกสฺมิํ; ธมฺมา อิฎฺฐา กนฺตา มนาปา ทุลฺลภา โลกสฺมิํ ; สคฺคา อิฎฺฐา กนฺตา มนาปา ทุลฺลภา โลกสฺมิํฯ</p>


<p>‘‘อิเมสํ  โข, ภิกฺขเว, ทสนฺนํ ธมฺมานํ อิฎฺฐานํ กนฺตานํ มนาปานํ ทุลฺลภานํ โลกสฺมิํ ทส ธมฺมา ปริปนฺถา  – อาลสฺยํ อนุฎฺฐานํ โภคานํ ปริปโนฺถ, อมณฺฑนา อวิภูสนา วณฺณสฺส ปริปโนฺถ, อสปฺปายกิริยา อาโรคฺยสฺส ปริปโนฺถ, ปาปมิตฺตตา สีลานํ ปริปโนฺถ, อินฺทฺริยอสํวโร พฺรหฺมจริยสฺส ปริปโนฺถ, วิสํวาทนา มิตฺตานํ ปริปโนฺถ, อสชฺฌายกิริยา พาหุสจฺจสฺส  ปริปโนฺถ, อสุสฺสูสา อปริปุจฺฉา ปญฺญาย ปริปโนฺถ, อนนุโยโค อปจฺจเวกฺขณา ธมฺมานํ ปริปโนฺถ, มิจฺฉาปฎิปตฺติ สคฺคานํ ปริปโนฺถฯ อิเมสํ โข, ภิกฺขเว, ทสนฺนํ อิฎฺฐานํ กนฺตานํ มนาปานํ ทุลฺลภานํ โลกสฺมิํ อิเม ทส ธมฺมา ปริปนฺถาฯ</p>


<p>‘‘อิเมสํ โข, ภิกฺขเว, ทสนฺนํ ธมฺมานํ อิฎฺฐานํ กนฺตานํ มนาปานํ ทุลฺลภานํ โลกสฺมิํ ทส ธมฺมา อาหารา – อุฎฺฐานํ อนาลสฺยํ โภคานํ อาหาโร, มณฺฑนา วิภูสนา วณฺณสฺส อาหาโร, สปฺปายกิริยา อาโรคฺยสฺส อาหาโร, กลฺยาณมิตฺตตา สีลานํ อาหาโร, อินฺทฺริยสํวโร พฺรหฺมจริยสฺส อาหาโร, อวิสํวาทนา มิตฺตานํ อาหาโร, สชฺฌายกิริยา พาหุสจฺจสฺส อาหาโร, สุสฺสูสา ปริปุจฺฉา ปญฺญาย อาหาโร, อนุโยโค ปจฺจเวกฺขณา ธมฺมานํ อาหาโร, สมฺมาปฎิปตฺติ สคฺคานํ อาหาโร ฯ อิเมสํ โข, ภิกฺขเว, ทสนฺนํ ธมฺมานํ อิฎฺฐานํ กนฺตานํ มนาปานํ ทุลฺลภานํ โลกสฺมิํ อิเม ทส ธมฺมา อาหารา’’ติฯ ตติยํฯ</p>


<h3>๔. วฑฺฒิสุตฺตํ</h3>
<p> ‘‘ทสหิ  , ภิกฺขเว, วฑฺฒีหิ วฑฺฒมาโน อริยสาวโก อริยาย วฑฺฒิยา วฑฺฒติ, สาราทายี จ โหติ วราทายี กายสฺสฯ กตเมหิ ทสหิ? เขตฺตวตฺถูหิ วฑฺฒติ, ธนธเญฺญน วฑฺฒติ, ปุตฺตทาเรหิ วฑฺฒติ, ทาสกมฺมกรโปริเสหิ วฑฺฒติ, จตุปฺปเทหิ วฑฺฒติ, สทฺธาย วฑฺฒติ, สีเลน วฑฺฒติ, สุเตน วฑฺฒติ, จาเคน วฑฺฒติ, ปญฺญาย วฑฺฒติ – อิเมหิ โข, ภิกฺขเว, ทสหิ วฑฺฒีหิ วฑฺฒมาโน อริยสาวโก อริยาย วฑฺฒิยา วฑฺฒติ, สาราทายี จ โหติ วราทายี กายสฺสาติฯ</p>


<p>
‘‘ธเนน ธเญฺญน จ โยธ วฑฺฒติ,  
  
ปุเตฺตหิ ทาเรหิ จตุปฺปเทหิ จ;  
  
ส โภควา โหติ ยสสฺสิ ปูชิโต,  
  
ญาตีหิ มิเตฺตหิ อโถปิ ราชุภิฯ  
</p>
  
<p>
‘‘สทฺธาย สีเลน จ โยธ วฑฺฒติ,  
  
ปญฺญาย จาเคน สุเตน จูภยํ;  
  
โส  
ตาทิโส สปฺปุริโส วิจกฺขโณ,  
  
ทิเฎฺฐว ธเมฺม อุภเยน วฑฺฒตี’’ติฯ จตุตฺถํ;  
</p>
  
<h3>๕. มิคสาลาสุตฺตํ</h3>
<p> เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ อถ โข อายสฺมา อานโนฺท ปุพฺพณฺหสมยํ นิวาเสตฺวา ปตฺตจีวรมาทาย เยน มิคสาลาย อุปาสิกาย นิเวสนํ เตนุปสงฺกมิ; อุปสงฺกมิตฺวา ปญฺญเตฺต อาสเน นิสีทิฯ อถ โข มิคสาลา อุปาสิกา เยนายสฺมา อานโนฺท เตนุปสงฺกมิ; อุปสงฺกมิตฺวา อายสฺมนฺตํ อานนฺทํ อภิวาเทตฺวา เอกมนฺตํ นิสีทิฯ เอกมนฺตํ นิสินฺนา  โข มิคสาลา อุปาสิกา อายสฺมนฺตํ อานนฺทํ เอตทโวจ –</p>


<p>‘‘กถํ กถํ นามายํ, ภเนฺต อานนฺท, ภควตา ธโมฺม  เทสิโต อเญฺญโยฺย, ยตฺร หิ นาม พฺรหฺมจารี จ อพฺรหฺมจารี จ อุโภ สมสมคติกา ภวิสฺสนฺติ อภิสมฺปรายํฯ ปิตา เม, ภเนฺต, ปุราโณ พฺรหฺมจารี โหติ  อาราจารี  วิรโต เมถุนา คามธมฺมาฯ โส กาลงฺกโต ภควตา พฺยากโต – ‘สกทาคามี สโตฺต  ตุสิตํ กายํ อุปปโนฺน’ติฯ ปิตามโห เม , ภเนฺต, อิสิทโตฺต อพฺรหฺมจารี อโหสิ สทารสนฺตุโฎฺฐฯ โสปิ กาลงฺกโต ภควตา พฺยากโต – ‘สกทาคามี สโตฺต ตุสิตํ กายํ อุปปโนฺน’ติฯ</p>


<p>‘‘กถํ กถํ นามายํ, ภเนฺต อานนฺท, ภควตา ธโมฺม เทสิโต อเญฺญโยฺย, ยตฺร หิ นาม พฺรหฺมจารี จ อพฺรหฺมจารี จ อุโภ สมสมคติกา ภวิสฺสนฺติ อภิสมฺปราย’’นฺติ? ‘‘เอวํ โข ปเนตํ, ภคินิ, ภควตา พฺยากต’’นฺติฯ</p>


<p>อถ โข อายสฺมา อานโนฺท มิคสาลาย อุปาสิกาย นิเวสเน ปิณฺฑปาตํ คเหตฺวา อุฎฺฐายาสนา ปกฺกามิฯ อถ โข อายสฺมา อานโนฺท ปจฺฉาภตฺตํ ปิณฺฑปาตปฎิกฺกโนฺต เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสิโนฺน โข อายสฺมา อานโนฺท ภควนฺตํ เอตทโวจ –</p>


<p>‘‘อิธาหํ , ภเนฺต, ปุพฺพณฺหสมยํ นิวาเสตฺวา ปตฺตจีวรมาทาย เยน มิคสาลาย อุปาสิกาย นิเวสนํ เตนุปสงฺกมิ; อุปสงฺกมิตฺวา ปญฺญเตฺต อาสเน นิสีทิํฯ อถ โข, ภเนฺต, มิคสาลา อุปาสิกา เยนาหํ เตนุปสงฺกมิ; อุปสงฺกมิตฺวา มํ อภิวาเทตฺวา เอกมนฺตํ นิสีทิฯ เอกมนฺตํ นิสินฺนา โข, ภเนฺต, มิคสาลา อุปาสิกา มํ เอตทโวจ  –</p>


<p>‘กถํ กถํ นามายํ, ภเนฺต อานนฺท, ภควตา ธโมฺม เทสิโต  อเญฺญโยฺย, ยตฺร หิ นาม พฺรหฺมจารี จ อพฺรหฺมจารี จ อุโภ สมสมคติกา ภวิสฺสนฺติ อภิสมฺปรายํฯ ปิตา เม, ภเนฺต, ปุราโณ พฺรหฺมจารี อโหสิ อาราจารี วิรโต เมถุนา คามธมฺมาฯ โส กาลงฺกโต ภควตา พฺยากโต สกทาคามี สโตฺต ตุสิตํ กายํ อุปปโนฺนติฯ ปิตามโห เม, ภเนฺต, อิสิทโตฺต อพฺรหฺมจารี อโหสิ สทารสนฺตุโฎฺฐฯ โสปิ กาลงฺกโต ภควตา พฺยากโต – สกทาคามี สโตฺต ตุสิตํ กายํ อุปปโนฺนติฯ</p>


<p>กถํ  กถํ นามายํ, ภเนฺต อานนฺท, ภควตา ธโมฺม เทสิโต อเญฺญโยฺย, ยตฺร หิ นาม พฺรหฺมจารี จ อพฺรหฺมจารี จ อุโภ สมสมคติกา ภวิสฺสนฺติ อภิสมฺปราย’นฺติ? เอวํ วุเตฺต อหํ, ภเนฺต, มิคสาลํ อุปาสิกํ เอตทโวจํ – ‘เอวํ โข ปเนตํ, ภคินิ, ภควตา พฺยากต’’’นฺติฯ</p>


<p>‘‘กา จานนฺท, มิคสาลา อุปาสิกา พาลา อพฺยตฺตา อมฺมกา อมฺมกปญฺญา , เก จ ปุริสปุคฺคลปโรปริเย ญาเณ?</p>


<p>‘‘ทสยิเม, อานนฺท, ปุคฺคลา สโนฺต สํวิชฺชมานา โลกสฺมิํฯ กตเม ทส? อิธานนฺท, เอกโจฺจ ปุคฺคโล ทุสฺสีโล โหติฯ ตญฺจ เจโตวิมุตฺติํ ปญฺญาวิมุตฺติํ ยถาภูตํ นปฺปชานาติ, ยตฺถสฺส ตํ ทุสฺสีลฺยํ อปริเสสํ นิรุชฺฌติฯ ตสฺส สวเนนปิ อกตํ โหติ, พาหุสเจฺจนปิ อกตํ โหติ, ทิฎฺฐิยาปิ อปฺปฎิวิทฺธํ โหติ, สามายิกมฺปิ วิมุตฺติํ น ลภติฯ โส กายสฺส เภทา ปรํ มรณา หานาย ปเรติ, โน วิเสสาย; หานคามีเยว โหติ, โน วิเสสคามีฯ</p>


<p>‘‘อิธ ปนานนฺท, เอกโจฺจ ปุคฺคโล ทุสฺสีโล โหติฯ ตญฺจ เจโตวิมุตฺติํ ปญฺญาวิมุตฺติํ ยถาภูตํ   ปชานาติ ยตฺถสฺส  ตํ ทุสฺสีลฺยํ อปริเสสํ นิรุชฺฌติฯ ตสฺส สวเนนปิ กตํ โหติ, พาหุสเจฺจนปิ กตํ โหติ, ทิฎฺฐิยาปิ ปฎิวิทฺธํ  โหติ, สามายิกมฺปิ วิมุตฺติํ ลภติฯ โส กายสฺส เภทา ปรํ มรณา วิเสสาย ปเรติ, โน หานาย; วิเสสคามีเยว โหติ, โน หานคามีฯ</p>


<p>‘‘ตตฺรานนฺท, ปมาณิกา ปมิณนฺติ – ‘อิมสฺสปิ เตว ธมฺมา, อปรสฺสปิ เตว ธมฺมาฯ กสฺมา เนสํ เอโก หีโน เอโก ปณีโต’ติ? ตญฺหิ เตสํ, อานนฺท, โหติ ทีฆรตฺตํ อหิตาย ทุกฺขายฯ</p>


<p>‘‘ตตฺรานนฺท, ยฺวายํ ปุคฺคโล ทุสฺสีโล โหติฯ ตญฺจ เจโตวิมุตฺติํ ปญฺญาวิมุตฺติํ ยถาภูตํ ปชานาติ ยตฺถสฺส ตํ ทุสฺสีลฺยํ อปริเสสํ นิรุชฺฌติฯ ตสฺส สวเนนปิ กตํ โหติ, พาหุสเจฺจนปิ กตํ โหติ, ทิฎฺฐิยาปิ ปฎิวิทฺธํ โหติ, สามายิกมฺปิ วิมุตฺติํ ลภติฯ อยํ, อานนฺท, ปุคฺคโล อมุนา ปุริเมน ปุคฺคเลน อภิกฺกนฺตตโร จ ปณีตตโร จฯ ตํ กิสฺส เหตุ? อิมํ หานนฺท, ปุคฺคลํ ธมฺมโสโต นิพฺพหติฯ ตทนฺตรํ โก ชาเนยฺย, อญฺญตฺร ตถาคเตน! ตสฺมาติหานนฺท, มา ปุคฺคเลสุ ปมาณิกา อหุวตฺถ , มา ปุคฺคเลสุ ปมาณํ คณฺหิตฺถฯ ขญฺญติ หานนฺท, ปุคฺคเลสุ ปมาณํ คณฺหโนฺตฯ อหํ วา, อานนฺท , ปุคฺคเลสุ ปมาณํ คเณฺหยฺยํ โย วา ปนสฺส มาทิโสฯ</p>


<p>‘‘อิธ  ปนานนฺท, เอกโจฺจ ปุคฺคโล สีลวา โหติฯ ตญฺจ เจโตวิมุตฺติํ ปญฺญาวิมุตฺติํ ยถาภูตํ นปฺปชานาติ ยตฺถสฺส ตํ สีลํ อปริเสสํ นิรุชฺฌติฯ ตสฺส สวเนนปิ อกตํ โหติ, พาหุสเจฺจนปิ อกตํ โหติ, ทิฎฺฐิยาปิ อปฺปฎิวิทฺธํ โหติ, สามายิกมฺปิ วิมุตฺติํ  น ลภติฯ โส กายสฺส เภทา ปรํ มรณา หานาย ปเรติ, โน วิเสสาย; หานคามีเยว โหติ, โน วิเสสคามีฯ</p>


<p>‘‘อิธ ปนานนฺท, เอกโจฺจ ปุคฺคโล สีลวา โหติฯ ตญฺจ เจโตวิมุตฺติํ ปญฺญาวิมุตฺติํ ยถาภูตํ ปชานาติ ยตฺถสฺส ตํ สีลํ อปริเสสํ นิรุชฺฌติฯ ตสฺส สวเนนปิ กตํ โหติ, พาหุสเจฺจนปิ กตํ โหติ, ทิฎฺฐิยาปิ ปฎิวิทฺธํ โหติ, สามายิกมฺปิ วิมุตฺติํ ลภติฯ โส กายสฺส  เภทา ปรํ มรณา วิเสสาย ปเรติ, โน หานาย; วิเสสคามีเยว โหติ, โน หานคามีฯ</p>


<p>‘‘ตตฺรานนฺท, ปมาณิกา ปมิณนฺติ…เป.… อหํ วา, อานนฺท, ปุคฺคเลสุ ปมาณํ คเณฺหยฺยํ โย วา ปนสฺส มาทิโสฯ</p>


<p>‘‘อิธ ปนานนฺท, เอกโจฺจ ปุคฺคโล ติพฺพราโค โหติฯ ตญฺจ เจโตวิมุตฺติํ ปญฺญาวิมุตฺติํ ยถาภูตํ นปฺปชานาติ ยตฺถสฺส โส ราโค อปริเสโส นิรุชฺฌติฯ ตสฺส สวเนนปิ อกตํ โหติ, พาหุสเจฺจนปิ อกตํ โหติ, ทิฎฺฐิยาปิ อปฺปฎิวิทฺธํ โหติ, สามายิกมฺปิ วิมุตฺติํ น ลภติฯ โส กายสฺส เภทา ปรํ มรณา หานาย ปเรติ, โน วิเสสาย; หานคามีเยว โหติ, โน วิเสสคามีฯ</p>


<p>‘‘อิธ ปนานนฺท, เอกโจฺจ ปุคฺคโล ติพฺพราโค โหติฯ ตญฺจ เจโตวิมุตฺติํ ปญฺญาวิมุตฺติํ ยถาภูตํ ปชานาติ ยตฺถสฺส โส ราโค อปริเสโส นิรุชฺฌติฯ ตสฺส สวเนนปิ กตํ โหติ, พาหุสเจฺจนปิ กตํ โหติ, ทิฎฺฐิยาปิ ปฎิวิทฺธํ โหติ, สามายิกมฺปิ วิมุตฺติํ ลภติฯ โส กายสฺส  เภทา ปรํ มรณา วิเสสาย ปเรติ, โน หานาย; วิเสสคามีเยว โหติ, โน หานคามีฯ</p>


<p>‘‘ตตฺรานนฺท , ปมาณิกา ปมิณนฺติ…เป.… อหํ วา, อานนฺท, ปุคฺคเลสุ ปมาณํ คเณฺหยฺยํ โย วา  ปนสฺส มาทิโสฯ</p>


<p>‘‘อิธ ปนานนฺท, เอกโจฺจ ปุคฺคโล โกธโน โหติฯ ตญฺจ เจโตวิมุตฺติํ ปญฺญาวิมุตฺติํ ยถาภูตํ นปฺปชานาติ ยตฺถสฺส โส โกโธ อปริเสโส นิรุชฺฌติฯ ตสฺส สวเนนปิ อกตํ โหติ, พาหุสเจฺจนปิ อกตํ โหติ, ทิฎฺฐิยาปิ อปฺปฎิวิทฺธํ โหติ, สามายิกมฺปิ วิมุตฺติํ น ลภติฯ โส กายสฺส เภทา ปรํ มรณา หานาย ปเรติ, โน วิเสสาย; หานคามีเยว โหติ, โน วิเสสคามีฯ</p>


<p>‘‘อิธ ปนานนฺท, เอกโจฺจ ปุคฺคโล โกธโน โหติฯ ตญฺจ เจโตวิมุตฺติํ ปญฺญาวิมุตฺติํ ยถาภูตํ  ปชานาติ ยตฺถสฺส โส โกโธ อปริเสโส นิรุชฺฌติฯ ตสฺส สวเนนปิ กตํ โหติ, พาหุสเจฺจนปิ กตํ โหติ, ทิฎฺฐิยาปิ ปฎิวิทฺธํ โหติ, สามายิกมฺปิ วิมุตฺติํ ลภติฯ โส กายสฺส เภทา ปรํ มรณา วิเสสาย ปเรติ, โน หานาย; วิเสสคามีเยว โหติ, โน หานคามีฯ</p>


<p>‘‘ตตฺรานนฺท, ปมาณิกา ปมิณนฺติ…เป.… อหํ วา, อานนฺท, ปุคฺคเลสุ ปมาณํ คเณฺหยฺยํ โย วา ปนสฺส มาทิโสฯ</p>


<p>‘‘อิธ ปนานนฺท, เอกโจฺจ ปุคฺคโล อุทฺธโต โหติฯ ตญฺจ เจโตวิมุตฺติํ ปญฺญาวิมุตฺติํ ยถาภูตํ นปฺปชานาติ ยตฺถสฺส ตํ อุทฺธจฺจํ อปริเสสํ นิรุชฺฌติฯ ตสฺส สวเนนปิ อกตํ โหติ, พาหุสเจฺจนปิ อกตํ โหติ, ทิฎฺฐิยาปิ อปฺปฎิวิทฺธํ โหติ, สามายิกมฺปิ วิมุตฺติํ น ลภติฯ โส กายสฺส เภทา ปรํ มรณา หานาย ปเรติ, โน วิเสสาย; หานคามีเยว โหติ, โน วิเสสคามีฯ</p>


<p>‘‘อิธ ปนานนฺท, เอกโจฺจ ปุคฺคโล อุทฺธโต โหติฯ ตญฺจ เจโตวิมุตฺติํ ปญฺญาวิมุตฺติํ ยถาภูตํ ปชานาติ ยตฺถสฺส ตํ อุทฺธจฺจํ อปริเสสํ นิรุชฺฌติฯ ตสฺส สวเนนปิ  กตํ โหติ, พาหุสเจฺจนปิ กตํ โหติ, ทิฎฺฐิยาปิ  ปฎิวิทฺธํ โหติ, สามายิกมฺปิ วิมุตฺติํ ลภติฯ โส กายสฺส เภทา ปรํ มรณา วิเสสาย ปเรติ, โน หานาย; วิเสสคามีเยว โหติ, โน หานคามีฯ</p>


<p>‘‘ตตฺรานนฺท , ปมาณิกา ปมิณนฺติ – ‘อิมสฺสปิ เตว ธมฺมา, อปรสฺสปิ เตว ธมฺมาฯ กสฺมา เนสํ เอโก หีโน เอโก ปณีโต’ติ? ตญฺหิ เตสํ, อานนฺท, โหติ ทีฆรตฺตํ อหิตาย ทุกฺขายฯ</p>


<p>‘‘ตตฺรานนฺท, ยฺวายํ ปุคฺคโล อุทฺธโต โหติ ตญฺจ เจโตวิมุตฺติํ ปญฺญาวิมุตฺติํ ยถาภูตํ ปชานาติ ยตฺถสฺส ตํ อุทฺธจฺจํ อปริเสสํ นิรุชฺฌติ, ตสฺส สวเนนปิ กตํ โหติ, พาหุสเจฺจนปิ กตํ โหติ, ทิฎฺฐิยาปิ ปฎิวิทฺธํ โหติ, สามายิกมฺปิ วิมุตฺติํ ลภติฯ อยํ, อานนฺท, ปุคฺคโล อมุนา ปุริเมน ปุคฺคเลน อภิกฺกนฺตตโร จ ปณีตตโร จฯ ตํ กิสฺส เหตุ ? อิมํ หานนฺท, ปุคฺคลํ ธมฺมโสโต นิพฺพหติฯ ตทนฺตรํ โก ชาเนยฺย อญฺญตฺร ตถาคเตน! ตสฺมาติหานนฺท, มา ปุคฺคเลสุ ปมาณิกา อหุวตฺถ; มา ปุคฺคเลสุ ปมาณํ คณฺหิตฺถฯ ขญฺญติ หานนฺท, ปุคฺคเลสุ ปมาณํ คณฺหโนฺตฯ อหํ วา, อานนฺท, ปุคฺคเลสุ ปมาณํ คเณฺหยฺยํ โย วา ปนสฺส มาทิโสฯ</p>


<p>‘‘กา จานนฺท, มิคสาลา อุปาสิกา พาลา อพฺยตฺตา อมฺมกา อมฺมกปญฺญา, เก จ ปุริสปุคฺคลปโรปริเย ญาเณ! อิเม โข, อานนฺท, ทส ปุคฺคลา สโนฺต สํวิชฺชมานา โลกสฺมิํฯ</p>


<p>‘‘ยถารูเปน, อานนฺท, สีเลน ปุราโณ สมนฺนาคโต อโหสิ ตถารูเปน สีเลน อิสิทโตฺต สมนฺนาคโต อภวิสฺส, นยิธ ปุราโณ อิสิทตฺตสฺส  คติมฺปิ อญฺญสฺสฯ ยถารูปาย  จานนฺท, ปญฺญาย อิสิทโตฺต สมนฺนาคโต อโหสิ ตถารูปาย ปญฺญาย ปุราโณ สมนฺนาคโต อภวิสฺส, นยิธ อิสิทโตฺต ปุราณสฺส คติมฺปิ อญฺญสฺสฯ อิติ โข, อานนฺท, อิเม ปุคฺคลา อุโภ เอกงฺคหีนา’’ติฯ ปญฺจมํฯ</p>


<h3>๖. ตโยธมฺมสุตฺตํ</h3>
<p> ‘‘ตโยเม, ภิกฺขเว, ธมฺมา โลเก น สํวิเชฺชยฺยุํ, น ตถาคโต โลเก อุปฺปเชฺชยฺย อรหํ สมฺมาสมฺพุโทฺธ, น ตถาคตปฺปเวทิโต ธมฺมวินโย โลเก ทิเพฺพยฺยฯ กตเม ตโย? ชาติ จ, ชรา จ, มรณญฺจ – อิเม โข, ภิกฺขเว, ตโย ธมฺมา โลเก น สํวิเชฺชยฺยุํ, น ตถาคโต โลเก อุปฺปเชฺชยฺย อรหํ สมฺมาสมฺพุโทฺธ, น ตถาคตปฺปเวทิโต ธมฺมวินโย โลเก ทิเพฺพยฺยฯ ยสฺมา จ โข, ภิกฺขเว, อิเม ตโย ธมฺมา โลเก สํวิชฺชนฺติ ตสฺมา ตถาคโต โลเก อุปฺปชฺชติ อรหํ สมฺมาสมฺพุโทฺธ, ตสฺมา ตถาคตปฺปเวทิโต ธมฺมวินโย โลเก ทิพฺพติฯ</p>


<p>‘‘ตโยเม , ภิกฺขเว, ธเมฺม อปฺปหาย อภโพฺพ ชาติํ ปหาตุํ ชรํ ปหาตุํ มรณํ ปหาตุํฯ กตเม ตโย? ราคํ อปฺปหาย, โทสํ อปฺปหาย, โมหํ อปฺปหาย – อิเม โข, ภิกฺขเว, ตโย ธเมฺม อปฺปหาย อภโพฺพ ชาติํ ปหาตุํ ชรํ ปหาตุํ มรณํ ปหาตุํฯ</p>


<p>‘‘ตโยเม ภิกฺขเว, ธเมฺม อปฺปหาย อภโพฺพ ราคํ ปหาตุํ โทสํ ปหาตุํ โมหํ ปหาตุํฯ กตเม  ตโย? สกฺกายทิฎฺฐิํ อปฺปหาย, วิจิกิจฺฉํ อปฺปหาย, สีลพฺพตปรามาสํ อปฺปหาย – อิเม โข, ภิกฺขเว, ตโย ธเมฺม อปฺปหาย อภโพฺพ ราคํ ปหาตุํ โทสํ ปหาตุํ โมหํ ปหาตุํฯ</p>


<p>‘‘ตโยเม , ภิกฺขเว, ธเมฺม อปฺปหาย อภโพฺพ สกฺกายทิฎฺฐิํ  ปหาตุํ วิจิกิจฺฉํ ปหาตุํ สีลพฺพตปรามาสํ ปหาตุํฯ กตเม ตโย? อโยนิโสมนสิการํ อปฺปหาย, กุมฺมคฺคเสวนํ อปฺปหาย, เจตโส ลีนตฺตํ อปฺปหาย – อิเม โข, ภิกฺขเว, ตโย ธเมฺม อปฺปหาย อภโพฺพ สกฺกายทิฎฺฐิํ ปหาตุํ วิจิกิจฺฉํ ปหาตุํ สีลพฺพตปรามาสํ ปหาตุํฯ</p>


<p>‘‘ตโยเม, ภิกฺขเว, ธเมฺม อปฺปหาย อภโพฺพ อโยนิโส มนสิการํ ปหาตุํ กุมฺมคฺคเสวนํ ปหาตุํ เจตโส ลีนตฺตํ ปหาตุํฯ กตเม ตโย? มุฎฺฐสจฺจํ อปฺปหาย, อสมฺปชญฺญํ อปฺปหาย, เจตโส วิเกฺขปํ อปฺปหาย – อิเม โข, ภิกฺขเว, ตโย ธเมฺม อปฺปหาย อภโพฺพ อโยนิโสมนสิการํ ปหาตุํ กุมฺมคฺคเสวนํ ปหาตุํ เจตโส ลีนตฺตํ ปหาตุํฯ</p>


<p>‘‘ตโยเม, ภิกฺขเว, ธเมฺม อปฺปหาย อภโพฺพ มุฎฺฐสจฺจํ ปหาตุํ อสมฺปชญฺญํ ปหาตุํ เจตโส วิเกฺขปํ ปหาตุํฯ กตเม ตโย? อริยานํ อทสฺสนกมฺยตํ อปฺปหาย, อริยธมฺมสฺส  อโสตุกมฺยตํ อปฺปหาย, อุปารมฺภจิตฺตตํ อปฺปหาย – อิเม โข, ภิกฺขเว, ตโย ธเมฺม อปฺปหาย อภโพฺพ มุฎฺฐสจฺจํ ปหาตุํ อสมฺปชญฺญํ ปหาตุํ เจตโส วิเกฺขปํ ปหาตุํฯ</p>


<p>‘‘ตโยเม, ภิกฺขเว, ธเมฺม อปฺปหาย อภโพฺพ อริยานํ อทสฺสนกมฺยตํ ปหาตุํ อริยธมฺมสฺส อโสตุกมฺยตํ ปหาตุํ อุปารมฺภจิตฺตตํ ปหาตุํฯ กตเม ตโย? อุทฺธจฺจํ อปฺปหาย, อสํวรํ อปฺปหาย, ทุสฺสีลฺยํ อปฺปหาย  – อิเม โข, ภิกฺขเว, ตโย ธเมฺม อปฺปหาย อภโพฺพ อริยานํ อทสฺสนกมฺยตํ ปหาตุํ อริยธมฺมสฺส อโสตุกมฺยตํ ปหาตุํ อุปารมฺภจิตฺตตํ ปหาตุํฯ</p>


<p>‘‘ตโยเม , ภิกฺขเว, ธเมฺม อปฺปหาย อภโพฺพ อุทฺธจฺจํ ปหาตุํ อสํวรํ ปหาตุํ ทุสฺสีลฺยํ ปหาตุํฯ กตเม ตโย ? อสฺสทฺธิยํ อปฺปหาย, อวทญฺญุตํ อปฺปหาย, โกสชฺชํ อปฺปหาย – อิเม โข, ภิกฺขเว, ตโย ธเมฺม อปฺปหาย อภโพฺพ อุทฺธจฺจํ ปหาตุํ อสํวรํ ปหาตุํ ทุสฺสีลฺยํ ปหาตุํฯ</p>


<p>‘‘ตโยเม , ภิกฺขเว, ธเมฺม อปฺปหาย อภโพฺพ อสฺสทฺธิยํ ปหาตุํ อวทญฺญุตํ ปหาตุํ โกสชฺชํ ปหาตุํฯ กตเม ตโย? อนาทริยํ อปฺปหาย, โทวจสฺสตํ อปฺปหาย, ปาปมิตฺตตํ อปฺปหาย – อิเม โข, ภิกฺขเว, ตโย ธเมฺม อปฺปหาย อภโพฺพ อสฺสทฺธิยํ ปหาตุํ อวทญฺญุตํ ปหาตุํ โกสชฺชํ ปหาตุํฯ</p>


<p>‘‘ตโยเม, ภิกฺขเว, ธเมฺม อปฺปหาย อภโพฺพ อนาทริยํ ปหาตุํ โทวจสฺสตํ ปหาตุํ ปาปมิตฺตตํ ปหาตุํฯ กตเม ตโย? อหิริกํ อปฺปหาย, อโนตฺตปฺปํ อปฺปหาย, ปมาทํ อปฺปหาย – อิเม โข, ภิกฺขเว, ตโย ธเมฺม อปฺปหาย อภโพฺพ อนาทริยํ ปหาตุํ โทวจสฺสตํ ปหาตุํ ปาปมิตฺตตํ ปหาตุํฯ</p>


<p>‘‘อหิริโกยํ, ภิกฺขเว, อโนตฺตาปี ปมโตฺต โหติฯ โส ปมโตฺต สมาโน อภโพฺพ อนาทริยํ ปหาตุํ โทวจสฺสตํ ปหาตุํ ปาปมิตฺตตํ ปหาตุํฯ โส ปาปมิโตฺต สมาโน อภโพฺพ อสฺสทฺธิยํ ปหาตุํ อวทญฺญุตํ ปหาตุํ โกสชฺชํ ปหาตุํฯ โส กุสีโต สมาโน อภโพฺพ อุทฺธจฺจํ ปหาตุํ อสํวรํ ปหาตุํ ทุสฺสีลฺยํ ปหาตุํฯ โส ทุสฺสีโล สมาโน อภโพฺพ อริยานํ อทสฺสนกมฺยตํ ปหาตุํ อริยธมฺมสฺส อโสตุกมฺยตํ ปหาตุํ อุปารมฺภจิตฺตตํ ปหาตุํฯ โส อุปารมฺภจิโตฺต สมาโน อภโพฺพ มุฎฺฐสจฺจํ ปหาตุํ อสมฺปชญฺญํ ปหาตุํ เจตโส วิเกฺขปํ ปหาตุํฯ โส วิกฺขิตฺตจิโตฺต  สมาโน อภโพฺพ อโยนิโสมนสิการํ ปหาตุํ กุมฺมคฺคเสวนํ ปหาตุํ เจตโส ลีนตฺตํ ปหาตุํฯ โส ลีนจิโตฺต สมาโน  อภโพฺพ สกฺกายทิฎฺฐิํ ปหาตุํ วิจิกิจฺฉํ ปหาตุํ สีลพฺพตปรามาสํ ปหาตุํฯ โส วิจิกิโจฺฉ สมาโน อภโพฺพ ราคํ ปหาตุํ โทสํ  ปหาตุํ โมหํ ปหาตุํฯ โส ราคํ อปฺปหาย โทสํ อปฺปหาย โมหํ อปฺปหาย อภโพฺพ ชาติํ ปหาตุํ ชรํ ปหาตุํ มรณํ ปหาตุํฯ</p>


<p>‘‘ตโยเม, ภิกฺขเว, ธเมฺม ปหาย ภโพฺพ ชาติํ ปหาตุํ ชรํ ปหาตุํ มรณํ ปหาตุํฯ กตเม ตโย? ราคํ ปหาย, โทสํ ปหาย, โมหํ ปหาย – อิเม โข, ภิกฺขเว, ตโย ธเมฺม ปหาย ภโพฺพ ชาติํ ปหาตุํ ชรํ ปหาตุํ มรณํ ปหาตุํฯ</p>


<p>‘‘ตโยเม, ภิกฺขเว, ธเมฺม ปหาย ภโพฺพ ราคํ ปหาตุํ โทสํ ปหาตุํ โมหํ ปหาตุํฯ กตเม ตโย ? สกฺกายทิฎฺฐิํ ปหาย, วิจิกิจฺฉํ ปหาย, สีลพฺพตปรามาสํ ปหาย – อิเม โข, ภิกฺขเว, ตโย ธเมฺม ปหาย ภโพฺพ ราคํ ปหาตุํ โทสํ ปหาตุํ โมหํ ปหาตุํฯ</p>


<p>‘‘ตโยเม, ภิกฺขเว, ธเมฺม ปหาย ภโพฺพ สกฺกายทิฎฺฐิํ ปหาตุํ วิจิกิจฺฉํ ปหาตุํ สีลพฺพตปรามาสํ ปหาตุํฯ กตเม ตโย? อโยนิโสมนสิการํ ปหาย, กุมฺมคฺคเสวนํ ปหาย, เจตโส ลีนตฺตํ ปหาย – อิเม โข, ภิกฺขเว, ตโย ธเมฺม ปหาย ภโพฺพ สกฺกายทิฎฺฐิํ ปหาตุํ วิจิกิจฺฉํ ปหาตุํ สีลพฺพตปรามาสํ ปหาตุํฯ</p>


<p>‘‘ตโยเม, ภิกฺขเว, ธเมฺม ปหาย ภโพฺพ อโยนิโสมนสิการํ ปหาตุํ กุมฺมคฺคเสวนํ ปหาตุํ เจตโส ลีนตฺตํ ปหาตุํฯ กตเม ตโย? มุฎฺฐสจฺจํ ปหาย, อสมฺปชญฺญํ ปหาย, เจตโส วิเกฺขปํ ปหาย – อิเม โข, ภิกฺขเว, ตโย ธเมฺม ปหาย ภโพฺพ อโยนิโสมนสิการํ ปหาตุํ กุมฺมคฺคเสวนํ ปหาตุํ  เจตโส ลีนตฺตํ ปหาตุํฯ</p>


<p>‘‘ตโยเม , ภิกฺขเว, ธเมฺม ปหาย ภโพฺพ มุฎฺฐสจฺจํ ปหาตุํ อสมฺปชญฺญํ ปหาตุํ เจตโส วิเกฺขปํ ปหาตุํฯ กตเม ตโย? อริยานํ อทสฺสนกมฺยตํ ปหาย, อริยธมฺมสฺส อโสตุกมฺยตํ ปหาย, อุปารมฺภจิตฺตตํ ปหาย – อิเม โข, ภิกฺขเว, ตโย ธเมฺม ปหาย ภโพฺพ มุฎฺฐสฺสจฺจํ ปหาตุํ อสมฺปชญฺญํ ปหาตุํ เจตโส วิเกฺขปํ ปหาตุํฯ</p>


<p>‘‘ตโยเม, ภิกฺขเว, ธเมฺม ปหาย ภโพฺพ อริยานํ อทสฺสนกมฺยตํ ปหาตุํ อริยธมฺมสฺส อโสตุกมฺยตํ ปหาตุํ อุปารมฺภจิตฺตตํ ปหาตุํฯ กตเม ตโย? อุทฺธจฺจํ ปหาย, อสํวรํ ปหาย, ทุสฺสีลฺยํ ปหาย – อิเม  โข, ภิกฺขเว, ตโย ธเมฺม ปหาย ภโพฺพ อริยานํ อทสฺสนกมฺยตํ ปหาตุํ อริยธมฺมสฺส อโสตุกมฺยตํ ปหาตุํ อุปารมฺภจิตฺตตํ ปหาตุํฯ</p>


<p>‘‘ตโยเม, ภิกฺขเว, ธเมฺม ปหาย ภโพฺพ อุทฺธจฺจํ ปหาตุํ อสํวรํ ปหาตุํ ทุสฺสีลฺยํ ปหาตุํฯ กตเม ตโย? อสฺสทฺธิยํ ปหาย, อวทญฺญุตํ ปหาย, โกสชฺชํ ปหาย – อิเม โข, ภิกฺขเว, ตโย ธเมฺม ปหาย ภโพฺพ อุทฺธจฺจํ ปหาตุํ อสํวรํ ปหาตุํ ทุสฺสีลฺยํ ปหาตุํฯ</p>


<p>‘‘ตโยเม, ภิกฺขเว, ธเมฺม ปหาย ภโพฺพ อสฺสทฺธิยํ ปหาตุํ อวทญฺญุตํ ปหาตุํ โกสชฺชํ  ปหาตุํฯ กตเม ตโย? อนาทริยํ ปหาย, โทวจสฺสตํ ปหาย, ปาปมิตฺตตํ ปหาย – อิเม โข, ภิกฺขเว, ตโย ธเมฺม  ปหาย ภโพฺพ อสฺสทฺธิยํ ปหาตุํ อวทญฺญุตํ ปหาตุํ โกสชฺชํ ปหาตุํฯ</p>


<p>‘‘ตโยเม, ภิกฺขเว, ธเมฺม ปหาย ภโพฺพ อนาทริยํ ปหาตุํ โทวจสฺสตํ ปหาตุํ ปาปมิตฺตตํ ปหาตุํฯ กตเม ตโย? อหิริกํ ปหาย, อโนตฺตปฺปํ ปหาย, ปมาทํ ปหาย – อิเม โข, ภิกฺขเว, ตโย ธเมฺม ปหาย ภโพฺพ อนาทริยํ ปหาตุํ โทวจสฺสตํ ปหาตุํ ปาปมิตฺตตํ ปหาตุํฯ</p>


<p>‘‘หิรีมายํ, ภิกฺขเว, โอตฺตาปี อปฺปมโตฺต โหติฯ โส อปฺปมโตฺต สมาโน ภโพฺพ อนาทริยํ ปหาตุํ โทวจสฺสตํ ปหาตุํ ปาปมิตฺตตํ ปหาตุํฯ โส กลฺยาณมิโตฺต สมาโน  ภโพฺพ อสฺสทฺธิยํ ปหาตุํ อวทญฺญุตํ ปหาตุํ โกสชฺชํ ปหาตุํฯ โส อารทฺธวีริโย สมาโน ภโพฺพ อุทฺธจฺจํ ปหาตุํ อสํวรํ ปหาตุํ ทุสฺสีลฺยํ ปหาตุํฯ โส สีลวา สมาโน ภโพฺพ อริยานํ อทสฺสนกมฺยตํ ปหาตุํ อริยธมฺมสฺส อโสตุกมฺยตํ ปหาตุํ อุปารมฺภจิตฺตตํ ปหาตุํฯ โส อนุปารมฺภจิโตฺต สมาโน ภโพฺพ มุฎฺฐสฺสจฺจํ ปหาตุํ อสมฺปชญฺญํ ปหาตุํ เจตโส วิเกฺขปํ ปหาตุํฯ โส อวิกฺขิตฺตจิโตฺต สมาโน ภโพฺพ อโยนิโสมนสิการํ ปหาตุํ กุมฺมคฺคเสวนํ ปหาตุํ เจตโส ลีนตฺตํ ปหาตุํฯ โส อลีนจิโตฺต สมาโน ภโพฺพ สกฺกายทิฎฺฐิํ ปหาตุํ วิจิกิจฺฉํ ปหาตุํ สีลพฺพตปรามาสํ ปหาตุํฯ โส อวิจิกิโจฺฉ สมาโน ภโพฺพ ราคํ ปหาตุํ โทสํ ปหาตุํ โมหํ ปหาตุํฯ โส ราคํ ปหาย  โทสํ ปหาย โมหํ ปหาย ภโพฺพ ชาติํ ปหาตุํ ชรํ ปหาตุํ มรณํ ปหาตุ’’นฺติฯ ฉฎฺฐํฯ</p>


<h3>๗. กากสุตฺตํ</h3>
<p> ‘‘ทสหิ, ภิกฺขเว, อสทฺธเมฺมหิ สมนฺนาคโต กาโกฯ กตเมหิ ทสหิ? ธํสี จ, ปคโพฺภ จ, ตินฺติโณ  จ, มหคฺฆโส จ, ลุโทฺท จ, อการุณิโก จ, ทุพฺพโล จ, โอรวิตา จ, มุฎฺฐสฺสติ จ, เนจยิโก  จ – อิเมหิ โข, ภิกฺขเว, ทสหิ อสทฺธเมฺมหิ สมนฺนาคโต กาโกฯ เอวเมวํ โข , ภิกฺขเว, ทสหิ อสทฺธเมฺมหิ สมนฺนาคโต ปาปภิกฺขุฯ กตเมหิ ทสหิ? ธํสี จ, ปคโพฺภ จ, ตินฺติโณ จ, มหคฺฆโส จ, ลุโทฺท จ, อการุณิโก  จ, ทุพฺพโล จ, โอรวิตา จ, มุฎฺฐสฺสติ จ, เนจยิโก จ – อิเมหิ โข, ภิกฺขเว, ทสหิ อสทฺธเมฺมหิ สมนฺนาคโต ปาปภิกฺขู’’ติฯ สตฺตมํฯ</p>


<h3>๘. นิคณฺฐสุตฺตํ</h3>
<p> ‘‘ทสหิ , ภิกฺขเว, อสทฺธเมฺมหิ สมนฺนาคตา นิคณฺฐาฯ กตเมหิ ทสหิ? อสฺสทฺธา, ภิกฺขเว, นิคณฺฐา; ทุสฺสีลา, ภิกฺขเว, นิคณฺฐา; อหิริกา, ภิกฺขเว, นิคณฺฐา; อโนตฺตปฺปิโน, ภิกฺขเว, นิคณฺฐา; อสปฺปุริสสมฺภตฺติโน, ภิกฺขเว, นิคณฺฐา; อตฺตุกฺกํสกปรวมฺภกา, ภิกฺขเว, นิคณฺฐา; สนฺทิฎฺฐิปรามาสา อาธานคฺคาหี ทุปฺปฎินิสฺสคฺคิโน, ภิกฺขเว, นิคณฺฐา; กุหกา, ภิกฺขเว, นิคณฺฐา; ปาปิจฺฉา, ภิกฺขเว, นิคณฺฐา; ปาปมิตฺตา, ภิกฺขเว, นิคณฺฐา – อิเมหิ โข, ภิกฺขเว, ทสหิ อสทฺธเมฺมหิ สมนฺนาคตา นิคณฺฐา’’ติฯ อฎฺฐมํฯ</p>


<h3>๙. อาฆาตวตฺถุสุตฺตํ</h3>
<p>  ‘‘ทสยิมานิ, ภิกฺขเว, อาฆาตวตฺถูนิฯ กตมานิ ทส? ‘อนตฺถํ เม อจรี’ติ อาฆาตํ พนฺธติ; ‘อนตฺถํ เม จรตี’ติ อาฆาตํ พนฺธติ; ‘อนตฺถํ เม จริสฺสตี’ติ อาฆาตํ พนฺธติ; ‘ปิยสฺส เม มนาปสฺส อนตฺถํ อจรี’ติ…เป.… ‘อนตฺถํ จรตี’ติ…เป.… ‘อนตฺถํ จริสฺสตี’ติ อาฆาตํ พนฺธติ, ‘อปฺปิยสฺส เม อมนาปสฺส อตฺถํ อจรี’ติ…เป.… ‘อตฺถํ จรตี’ติ…เป.… ‘อตฺถํ จริสฺสตี’ติ  อาฆาตํ พนฺธติ; อฎฺฐาเน จ กุปฺปติ – อิมานิ โข, ภิกฺขเว, ทส อาฆาตวตฺถูนี’’ติฯ นวมํฯ</p>


<h3>๑๐. อาฆาตปฎิวินยสุตฺตํ</h3>
<p> ‘‘ทสยิเม , ภิกฺขเว, อาฆาตปฎิวินยาฯ กตเม ทส? ‘อนตฺถํ เม อจริ, ตํ กุเตตฺถ ลพฺภา’ติ อาฆาตํ ปฎิวิเนติ , ‘อนตฺถํ เม จรติ, ตํ กุเตตฺถ ลพฺภา’ติ อาฆาตํ ปฎิวิเนติ, ‘อนตฺถํ เม จริสฺสติ, ตํ กุเตตฺถ ลพฺภา’ติ อาฆาตํ ปฎิวิเนติ, ปิยสฺส เม มนาปสฺส อนตฺถํ อจริ…เป.… จรติ…เป.… จริสฺสติ, ตํ กุเตตฺถ ลพฺภาติ อาฆาตํ ปฎิวิเนติ , อปฺปิยสฺส เม อมนาปสฺส อตฺถํ อจริ…เป.… อตฺถํ จรติ…เป.… อตฺถํ จริสฺสติ, ตํ กุเตตฺถ ลพฺภาติ อาฆาตํ ปฎิวิเนติ, อฎฺฐาเน จ น กุปฺปติ – อิเม โข, ภิกฺขเว, ทส อาฆาตปฎิวินยา’’ติฯ ทสมํฯ</p>

</p>


<p>ตสฺสุทฺทานํ –</p>


<p>
อากโงฺข กณฺฎโก อิฎฺฐา, วฑฺฒิ จ มิคสาลาย;  
  
ตโย ธมฺมา จ กาโก จ, นิคณฺฐา เทฺว จ อาฆาตาติฯ  
</p>
  
  
  
  
  