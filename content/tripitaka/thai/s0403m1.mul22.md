<h1>(๒๓) ๓. ทีฆจาริกวโคฺค</h1>
<h3>๑. ปฐมทีฆจาริกสุตฺตํ</h3>
<p> ‘‘ปญฺจิเม , ภิกฺขเว, อาทีนวา ทีฆจาริกํ อนวตฺถจาริกํ อนุยุตฺตสฺส วิหรโตฯ กตเม ปญฺจ? อสฺสุตํ น สุณาติ, สุตํ น ปริโยทาเปติ, สุเตเนกเจฺจน อวิสารโท โหติ, คาฬฺหํ  โรคาตงฺกํ ผุสติ, น จ มิตฺตวา โหติฯ อิเม โข, ภิกฺขเว, ปญฺจ อาทีนวา ทีฆจาริกํ อนวตฺถจาริกํ อนุยุตฺตสฺส วิหรโตฯ</p>


<p>‘‘ปญฺจิเม, ภิกฺขเว, อานิสํสา สมวตฺถจาเรฯ กตเม ปญฺจ? อสฺสุตํ สุณาติ, สุตํ ปริโยทาเปติ, สุเตเนกเจฺจน วิสารโท โหติ, น คาฬฺหํ โรคาตงฺกํ ผุสติ, มิตฺตวา จ โหติฯ อิเม โข, ภิกฺขเว, ปญฺจ อานิสํสา สมวตฺถจาเร’’ติฯ ปฐมํฯ</p>


<h3>๒. ทุติยทีฆจาริกสุตฺตํ</h3>
<p> ‘‘ปญฺจิเม , ภิกฺขเว, อาทีนวา ทีฆจาริกํ อนวตฺถจาริกํ อนุยุตฺตสฺส วิหรโตฯ กตเม ปญฺจ? อนธิคตํ นาธิคจฺฉติ, อธิคตา ปริหายติ, อธิคเตเนกเจฺจน อวิสารโท โหติ, คาฬฺหํ โรคาตงฺกํ ผุสติ, น จ มิตฺตวา โหติฯ อิเม โข, ภิกฺขเว, ปญฺจ อาทีนวา ทีฆจาริกํ อนวตฺถจาริกํ อนุยุตฺตสฺส วิหรโตฯ</p>


<p>‘‘ปญฺจิเม, ภิกฺขเว, อานิสํสา  สมวตฺถจาเรฯ กตเม ปญฺจ? อนธิคตํ อธิคจฺฉติ, อธิคตา น ปริหายติ, อธิคเตเนกเจฺจน วิสารโท โหติ, น คาฬฺหํ โรคาตงฺกํ ผุสติ, มิตฺตวา จ โหติฯ อิเม โข, ภิกฺขเว, ปญฺจ อานิสํสา สมวตฺถจาเร’’ติฯ ทุติยํฯ</p>


<h3>๓. อตินิวาสสุตฺตํ</h3>
<p> ‘‘ปญฺจิเม  , ภิกฺขเว, อาทีนวา อตินิวาเสฯ กตเม ปญฺจ? พหุภโณฺฑ โหติ พหุภณฺฑสนฺนิจโย, พหุเภสโชฺช โหติ พหุเภสชฺชสนฺนิจโย, พหุกิโจฺจ โหติ พหุกรณีโย พฺยโตฺต กิํกรณีเยสุ, สํสโฎฺฐ วิหรติ คหฎฺฐปพฺพชิเตหิ อนนุโลมิเกน คิหิสํสเคฺคน, ตมฺหา จ อาวาสา ปกฺกมโนฺต สาเปโกฺข ปกฺกมติฯ อิเม โข, ภิกฺขเว, ปญฺจ อาทีนวา อตินิวาเสฯ</p>


<p>‘‘ปญฺจิเม, ภิกฺขเว, อานิสํสา สมวตฺถวาเสฯ กตเม ปญฺจ? น พหุภโณฺฑ โหติ น พหุภณฺฑสนฺนิจโย, น พหุเภสโชฺช โหติ น พหุเภสชฺชสนฺนิจโย, น พหุกิโจฺจ โหติ น พหุกรณีโย น พฺยโตฺต กิํกรณีเยสุ, อสํสโฎฺฐ วิหรติ คหฎฺฐปพฺพชิเตหิ อนนุโลมิเกน คิหิสํสเคฺคน, ตมฺหา จ อาวาสา ปกฺกมโนฺต อนเปโกฺข ปกฺกมติฯ อิเม โข, ภิกฺขเว, ปญฺจ อานิสํสา สมวตฺถวาเส’’ติฯ ตติยํฯ</p>


<h3>๔. มจฺฉรีสุตฺตํ</h3>
<p> ‘‘ปญฺจิเม, ภิกฺขเว, อาทีนวา อตินิวาเสฯ กตเม ปญฺจ? อาวาสมจฺฉรี โหติ, กุลมจฺฉรี โหติ, ลาภมจฺฉรี โหติ, วณฺณมจฺฉรี โหติ, ธมฺมมจฺฉรี โหติฯ อิเม โข, ภิกฺขเว, ปญฺจ อาทีนวา อตินิวาเสฯ</p>


<p>‘‘ปญฺจิเม , ภิกฺขเว, อานิสํสา สมวตฺถวาเสฯ กตเม ปญฺจ? น  อาวาสมจฺฉรี โหติ, น กุลมจฺฉรี โหติ, น ลาภมจฺฉรี โหติ, น วณฺณมจฺฉรี โหติ, น ธมฺมมจฺฉรี โหติฯ อิเม โข, ภิกฺขเว, ปญฺจ อานิสํสา สมวตฺถวาเส’’ติฯ จตุตฺถํฯ</p>


<h3>๕. ปฐมกุลูปกสุตฺตํ</h3>
<p> ‘‘ปญฺจิเม, ภิกฺขเว, อาทีนวา กุลูปเก ฯ กตเม ปญฺจ? อนามนฺตจาเร  อาปชฺชติ, รโห นิสชฺชาย อาปชฺชติ, ปฎิจฺฉเนฺน อาสเน อาปชฺชติ, มาตุคามสฺส อุตฺตริ ฉปฺปญฺจวาจาหิ  ธมฺมํ เทเสโนฺต อาปชฺชติ, กามสงฺกปฺปพหุโล วิหรติฯ อิเม โข, ภิกฺขเว, ปญฺจ อาทีนวา กุลูปเก’’ติฯ ปญฺจมํฯ</p>


<h3>๖. ทุติยกุลูปกสุตฺตํ</h3>
<p> ‘‘ปญฺจิเม, ภิกฺขเว, อาทีนวา กุลูปกสฺส ภิกฺขุโน อติเวลํ กุเลสุ สํสฎฺฐสฺส วิหรโตฯ กตเม ปญฺจ? มาตุคามสฺส อภิณฺหทสฺสนํ, ทสฺสเน สติ สํสโคฺค, สํสเคฺค สติ วิสฺสาโส, วิสฺสาเส สติ โอตาโร, โอติณฺณจิตฺตเสฺสตํ ปาฎิกงฺขํ – ‘อนภิรโต วา พฺรหฺมจริยํ จริสฺสติ อญฺญตรํ วา สํกิลิฎฺฐํ อาปตฺติํ อาปชฺชิสฺสติ สิกฺขํ วา ปจฺจกฺขาย หีนายาวตฺติสฺสติ’ฯ อิเม โข, ภิกฺขเว, ปญฺจ อาทีนวา กุลูปกสฺส ภิกฺขุโน อติเวลํ กุเลสุ สํสฎฺฐสฺส วิหรโต’’ติฯ ฉฎฺฐํฯ</p>


<h3>๗. โภคสุตฺตํ</h3>
<p> ‘‘ปญฺจิเม, ภิกฺขเว, อาทีนวา โภเคสุฯ กตเม ปญฺจ? อคฺคิสาธารณา โภคา, อุทกสาธารณา โภคา, ราชสาธารณา โภคา, โจรสาธารณา โภคา, อปฺปิเยหิ ทายาเทหิ สาธารณา โภคาฯ อิเม โข, ภิกฺขเว, ปญฺจ อาทีนวา โภเคสุฯ</p>


<p>‘‘ปญฺจิเม, ภิกฺขเว, อานิสํสา โภเคสุฯ กตเม ปญฺจ? โภเค นิสฺสาย อตฺตานํ สุเขติ ปีเณติ สมฺมา  สุขํ ปริหรติ, มาตาปิตโร สุเขติ ปีเณติ สมฺมา สุขํ ปริหรติ, ปุตฺตทารทาสกมฺมกรโปริเส สุเขติ  ปีเณติ สมฺมา สุขํ ปริหรติ, มิตฺตามเจฺจ สุเขติ ปีเณติ สมฺมา สุขํ ปริหรติ, สมณพฺราหฺมเณสุ อุทฺธคฺคิกํ ทกฺขิณํ ปติฎฺฐาเปติ โสวคฺคิกํ สุขวิปากํ สคฺคสํวตฺตนิกํฯ อิเม โข, ภิกฺขเว, ปญฺจ อานิสํสา โภเคสู’’ติฯ สตฺตมํฯ</p>


<h3>๘. อุสฺสูรภตฺตสุตฺตํ</h3>
<p> ‘‘ปญฺจิเม , ภิกฺขเว, อาทีนวา อุสฺสูรภเตฺต กุเลฯ กตเม ปญฺจ? เย เต อติถี ปาหุนา, เต น กาเลน  ปฎิปูเชนฺติ; ยา ตา พลิปฎิคฺคาหิกา เทวตา, ตา น กาเลน ปฎิปูเชนฺติ; เย เต สมณพฺราหฺมณา เอกภตฺติกา รตฺตูปรตา วิรตา วิกาลโภชนา, เต น กาเลน ปฎิปูเชนฺติ; ทาสกมฺมกรโปริสา วิมุขา กมฺมํ กโรนฺติ; ตาวตกํเยว อสมเยน ภุตฺตํ อโนชวนฺตํ โหติฯ อิเม โข, ภิกฺขเว, ปญฺจ อาทีนวา อุสฺสูรภเตฺต กุเลฯ</p>


<p>‘‘ปญฺจิเม, ภิกฺขเว, อานิสํสา สมยภเตฺต กุเลฯ กตเม ปญฺจ? เย เต อติถี ปาหุนา, เต กาเลน ปฎิปูเชนฺติ; ยา ตา พลิปฎิคฺคาหิกา เทวตา, ตา กาเลน ปฎิปูเชนฺติ; เย เต สมณพฺราหฺมณา เอกภตฺติกา รตฺตูปรตา วิรตา วิกาลโภชนา, เต กาเลน ปฎิปูเชนฺติ; ทาสกมฺมกรโปริสา อวิมุขา กมฺมํ กโรนฺติ; ตาวตกํเยว สมเยน ภุตฺตํ โอชวนฺตํ โหติฯ อิเม โข, ภิกฺขเว, ปญฺจ อานิสํสา สมยภเตฺต กุเล’’ติฯ อฎฺฐมํฯ</p>


<h3>๙. ปฐมกณฺหสปฺปสุตฺตํ</h3>
<p> ‘‘ปญฺจิเม, ภิกฺขเว, อาทีนวา กณฺหสเปฺปฯ กตเม ปญฺจ? อสุจิ, ทุคฺคโนฺธ, สภีรุ, สปฺปฎิภโย, มิตฺตทุพฺภี – อิเม โข, ภิกฺขเว , ปญฺจ อาทีนวา กณฺหสเปฺปฯ เอวเมวํ โข, ภิกฺขเว, ปญฺจิเม อาทีนวา มาตุคาเมฯ กตเม ปญฺจ? อสุจิ, ทุคฺคโนฺธ, สภีรุ, สปฺปฎิภโย, มิตฺตทุพฺภี – อิเม โข, ภิกฺขเว, ปญฺจ อาทีนวา มาตุคาเม’’ติฯ นวมํฯ</p>


<h3>๑๐. ทุติยกณฺหสปฺปสุตฺตํ</h3>
<p> ‘‘ปญฺจิเม, ภิกฺขเว, อาทีนวา กณฺหสเปฺปฯ กตเม ปญฺจ? โกธโน, อุปนาหี, โฆรวิโส, ทุชฺชิโวฺห, มิตฺตทุพฺภี – อิเม  โข, ภิกฺขเว, ปญฺจ อาทีนวา กณฺหสเปฺปฯ</p>


<p>‘‘เอวเมวํ  โข, ภิกฺขเว, ปญฺจิเม อาทีนวา มาตุคาเมฯ กตเม ปญฺจ? โกธโน, อุปนาหี, โฆรวิโส, ทุชฺชิโวฺห, มิตฺตทุพฺภีฯ ตตฺริทํ, ภิกฺขเว, มาตุคามสฺส โฆรวิสตา – เยภุเยฺยน, ภิกฺขเว, มาตุคาโม ติพฺพราโคฯ ตตฺริทํ, ภิกฺขเว, มาตุคามสฺส ทุชฺชิวฺหตา – เยภุเยฺยน, ภิกฺขเว, มาตุคาโม ปิสุณวาโจฯ ตตฺริทํ, ภิกฺขเว, มาตุคามสฺส มิตฺตทุพฺภิตา – เยภุเยฺยน , ภิกฺขเว, มาตุคาโม อติจารินีฯ อิเม โข, ภิกฺขเว, ปญฺจ อาทีนวา มาตุคาเม’’ติฯ ทสมํฯ</p>

</p>


<p>ตสฺสุทฺทานํ –</p>


<p>
เทฺว ทีฆจาริกา วุตฺตา, อตินิวาสมจฺฉรี;  
  
เทฺว จ กุลูปกา โภคา, ภตฺตํ สปฺปาปเร ทุเวติฯ  
</p>
  
  
  
  
  