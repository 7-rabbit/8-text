<h1>๗. สมุจฺจยปริเจฺฉโท</h1>
<p> ทฺวาสตฺตติวิธา  วุตฺตา, วตฺถุธมฺมา สลกฺขณาฯ</p>


เตสํ ทานิ ยถาโยคํ, ปวกฺขามิ สมุจฺจยํฯ  
</p>
  
<p> อกุสลสงฺคโห มิสฺสกสงฺคโห โพธิปกฺขิยสงฺคโห สพฺพสงฺคโห เจติ สมุจฺจยสงฺคโห จตุพฺพิโธ เวทิตโพฺพฯ</p>


<h3>อกุสลสงฺคโห</h3>
<p> กถํ?  ตาว จตฺตาโร อาสวา – กามาสโว ภวาสโว ทิฎฺฐาสโว อวิชฺชาสโวฯ</p>


<p> จตฺตาโร โอฆา – กาโมโฆ ภโวโฆ ทิโฎฺฐโฆ อวิโชฺชโฆฯ</p>


<p> จตฺตาโร โยคา – กามโยโค ภวโยโค ทิฎฺฐิโยโค อวิชฺชาโยโคฯ</p>


<p> จตฺตาโร คนฺถา – อภิชฺฌากายคโนฺถ, พฺยาปาโท กายคโนฺถ, สีลพฺพตปรามาโส กายคโนฺถ, อิทํสจฺจาภินิเวโส กายคโนฺถฯ</p>


<p> จตฺตาโร  อุปาทานา – กามุปาทานํ ทิฎฺฐุปาทานํ สีลพฺพตุปาทานํ อตฺตวาทุปาทานํฯ</p>


<p> ฉ นีวรณานิ – กามจฺฉนฺทนีวรณํ พฺยาปาทนีวรณํ ถินมิทฺธนีวรณํ อุทฺธจฺจกุกฺกุจฺจนีวรณํ วิจิกิจฺฉานีวรณํ อวิชฺชานีวรณํฯ</p>


<p> สตฺต  อนุสยา – กามราคานุสโย ภวราคานุสโย ปฎิฆานุสโย มานานุสโย ทิฎฺฐานุสโย วิจิกิจฺฉานุสโย อวิชฺชานุสโยฯ</p>


<p> ทส สํโยชนานิ – กามราคสํโยชนํ รูปราคสํโยชนํ อรูปราคสํโยชนํ ปฎิฆสํโยชนํ มานสํโยชนํ ทิฎฺฐิสํโยชนํ สีลพฺพตปรามาสสํโยชนํ วิจิกิจฺฉาสํโยชนํ อุทฺธจฺจสํโยชนํ อวิชฺชาสํโยชนํ สุตฺตเนฺตฯ</p>


<p> อปรานิปิ ทส สํโยชนานิ – กามราคสํโยชนํ ภวราคสํโยชนํ ปฎิฆสํโยชนํ มานสํโยชนํ ทิฎฺฐิสํโยชนํ สีลพฺพตปรามาสสํโยชนํ วิจิกิจฺฉาสํโยชนํ อิสฺสาสํโยชนํ มจฺฉริยสํโยชนํ อวิชฺชาสํโยชนํ อภิธเมฺม (วิภ. ๙๖๙)ฯ</p>


<p> ทส กิเลสา – โลโภ โทโส โมโห มาโน ทิฎฺฐิ วิจิกิจฺฉา ถินํ อุทฺธจฺจํ อหิริกํ อโนตฺตปฺปํฯ</p>


<p> อาสวาทีสุ ปเนตฺถ กามภวนาเมน ตพฺพตฺถุกา ตณฺหา อธิเปฺปตา, สีลพฺพตปรามาโส อิทํสจฺจาภินิเวโส อตฺตวาทุปาโท จ ตถาปวตฺตํ ทิฎฺฐิคตเมว ปวุจฺจติฯ</p>


<p> อาสโวฆา จ โยคา จ,</p>


ตโย คนฺถา จ วตฺถุโต;  
  
อุปาทานา ทุเว วุตฺตา,  
  
อฎฺฐ นีวรณา สิยุํฯ  
</p>
  
<p>
ฉเฬวานุสยา  
โหนฺติ, นว สํโยชนา มตา;  
  
กิเลสา ทส วุโตฺตยํ, นวธา ปาปสงฺคโหฯ  
</p>
  
<h3>มิสฺสกสงฺคโห</h3>
<p>  ฉ เหตู – โลโภ โทโส โมโห อโลโภ อโทโส อโมโหฯ</p>


<p> สตฺต  ฌานงฺคานิ – วิตโกฺก วิจาโร ปีติ เอกคฺคตา โสมนสฺสํ โทมนสฺสํ อุเปกฺขาฯ</p>


<p> ทฺวาทส มคฺคงฺคานิ – สมฺมาทิฎฺฐิ สมฺมาสงฺกโปฺป สมฺมาวาจา สมฺมากมฺมโนฺต สมฺมาอาชีโว สมฺมาวายาโม สมฺมาสติ สมฺมาสมาธิ มิจฺฉาทิฎฺฐิ มิจฺฉาสงฺกโปฺป มิจฺฉาวายาโม มิจฺฉาสมาธิฯ</p>


<p> พาวีสตินฺทฺริยานิ – จกฺขุนฺทฺริยํ โสตินฺทฺริยํ ฆานินฺทฺริยํ ชิวฺหินฺทฺริยํ กายินฺทฺริยํ อิตฺถินฺทฺริยํ ปุริสินฺทฺริยํ ชีวิตินฺทฺริยํ มนินฺทฺริยํ สุขินฺทฺริยํ ทุกฺขินฺทฺริยํ โสมนสฺสินฺทฺริยํ โทมนสฺสินฺทฺริยํ อุเปกฺขินฺทฺริยํ สทฺธินฺทฺริยํ วีริยินฺทฺริยํ สตินฺทฺริยํ สมาธินฺทฺริยํ ปญฺญินฺทฺริยํ อนญฺญาตญฺญสฺสามีตินฺทฺริยํ อญฺญินฺทฺริยํ อญฺญาตาวินฺทฺริยํฯ</p>


<p> นว พลานิ – สทฺธาพลํ วีริยพลํ สติพลํ สมาธิพลํ ปญฺญาพลํ หิริพลํ โอตฺตปฺปพลํ อหิริกพลํ อโนตฺตปฺปพลํฯ</p>


<p> จตฺตาโร อธิปตี – ฉนฺทาธิปติ วีริยาธิปติ จิตฺตาธิปติ วีมํสาธิปติฯ</p>


<p> จตฺตาโร อาหารา – กพฬีกาโร อาหาโร, ผโสฺส ทุติโย, มโนสเญฺจตนา ตติยา, วิญฺญาณํ จตุตฺถํฯ</p>


<p> อินฺทฺริเยสุ  ปเนตฺถ โสตาปตฺติมคฺคญาณํ อนญฺญาตญฺญสฺสามีตินฺทฺริยํฯ</p>


<p> อรหตฺตผลญาณํ อญฺญาตาวินฺทฺริยํฯ</p>


<p> มเชฺฌ ฉ ญาณานิ อญฺญินฺทฺริยานีติ ปวุจฺจนฺติฯ</p>


<p> ชีวิตินฺทฺริยญฺจ รูปารูปวเสน ทุวิธํ โหติฯ</p>


<p> ปญฺจวิญฺญาเณสุ ฌานงฺคานิ, อวีริเยสุ พลานิ, อเหตุเกสุ มคฺคงฺคานิ น ลพฺภนฺติฯ</p>


<p> ตถา  วิจิกิจฺฉาจิเตฺต เอกคฺคตา มคฺคินฺทฺริยพลภาวํ น คจฺฉติฯ</p>


<p> ทฺวิเหตุกติเหตุกชวเนเสฺวว ยถาสมฺภวํ อธิปติ เอโกว ลพฺภตีติฯ</p>


<p> ฉ เหตู ปญฺจ ฌานงฺคา, มคฺคงฺคา นว วตฺถุโตฯ</p>


โสฬสินฺทฺริยธมฺมา จ, พลธมฺมา นเวริตาฯ  
</p>
  
<p>
จตฺตาโรธิปติ วุตฺตา, ตถาหาราติ สตฺตธา;  
  
กุสลาทิสมากิโณฺณ, วุโตฺตมิสฺสกสงฺคโหฯ  
</p>
  
<h3>โพธิปกฺขิยสงฺคโห</h3>
<p>  จตฺตาโร สติปฎฺฐานา กายานุปสฺสนาสติปฎฺฐานํ เวทนานุปสฺสนาสติปฎฺฐานํ จิตฺตานุปสฺสนาสติปฎฺฐานํ ธมฺมานุปสฺสนาสติปฎฺฐานํฯ</p>


<p> จตฺตาโร สมฺมปฺปธานา อุปฺปนฺนานํ ปาปกานํ ปหานาย วายาโม, อนุปฺปนฺนานํ ปาปกานํ อนุปฺปาทาย วายาโม, อนุปฺปนฺนานํ กุสลานํ อุปฺปาทาย วายาโม, อุปฺปนฺนานํ กุสลานํ ภิโยฺยภาวาย วายาโมฯ</p>


<p> จตฺตาโร  อิทฺธิปาทา – ฉนฺทิทฺธิปาโท วีริยิทฺธิปาโท จิตฺติทฺธิปาโท วีมํสิทฺธิปาโทฯ</p>


<p> ปญฺจินฺทฺริยานิ – สทฺธินฺทฺริยํ วีริยินฺทฺริยํ สตินฺทฺริยํ สมาธินฺทฺริยํ ปญฺญินฺทฺริยํฯ</p>


<p> ปญฺจ พลานิ – สทฺธาพลํ วีริยพลํ สติพลํ สมาธิพลํ ปญฺญาพลํฯ</p>


<p> สตฺต โพชฺฌงฺคา – สติสโมฺพชฺฌโงฺค ธมฺมวิจยสโมฺพชฺฌโงฺค วีริยสโมฺพชฺฌโงฺค ปีติสโมฺพชฺฌโงฺค ปสฺสทฺธิสโมฺพชฺฌโงฺค สมาธิสโมฺพชฺฌโงฺค อุเปกฺขาสโมฺพชฺฌโงฺคฯ</p>


<p> อฎฺฐ  มคฺคงฺคานิ – สมฺมาทิฎฺฐิ สมฺมาสงฺกโปฺป สมฺมาวาจา สมฺมากมฺมโนฺต สมฺมาอาชีโว สมฺมาวายาโม สมฺมาสติ สมฺมาสมาธิฯ</p>


<p> เอตฺถ ปน จตฺตาโร สติปฎฺฐานาติ สมฺมาสติ เอกาว ปวุจฺจติฯ</p>


<p> ตถา จตฺตาโร สมฺมปฺปธานาติ จ สมฺมาวายาโมฯ</p>


<p> ฉโนฺท จิตฺตมุเปกฺขา จ, สทฺธาปสฺสทฺธิปีติโยฯ</p>


สมฺมาทิฎฺฐิ จ สงฺกโปฺป, วายาโม วิรติตฺตยํฯ  
</p>
  
<p>
สมฺมาสติ สมาธีติ, จุทฺทเสเต สภาวโต;  
  
สตฺตติํสปฺปเภเทน, สตฺตธา ตตฺถ สงฺคโหฯ  
</p>
  
<p> สงฺกปฺปปสฺสทฺธิ จ ปีตุเปกฺขา,</p>


ฉโนฺท จ จิตฺตํ วิรติตฺตยญฺจ;  
  
นเวกฐานา วิริยํ นวฎฺฐ,  
  
สตี สมาธี จตุ ปญฺจ ปญฺญา;  
  
สทฺธา ทุฐานุตฺตมสตฺตติํส-  
  
ธมฺมานเมโส ปวโร วิภาโคฯ  
</p>
  
<p> สเพฺพ  โลกุตฺตเร โหนฺติ, น วา สงฺกปฺปปีติโยฯ</p>


โลกิเยปิ ยถาโยคํ, ฉพฺพิสุทฺธิปวตฺติยํฯ  
</p>
  
<h3>สพฺพสงฺคโห</h3>
<p>  ปญฺจกฺขนฺธา – รูปกฺขโนฺธ เวทนากฺขโนฺธ สญฺญากฺขโนฺธ สงฺขารกฺขโนฺธ วิญฺญาณกฺขโนฺธฯ</p>


<p> ปญฺจุปาทานกฺขนฺธา  – รูปุปาทานกฺขโนฺธ เวทนุปาทานกฺขโนฺธ สญฺญุปาทานกฺขโนฺธ สงฺขารุปาทานกฺขโนฺธ วิญฺญาณุปาทานกฺขโนฺธฯ</p>


<p> ทฺวาทสายตนานิ – จกฺขายตนํ โสตายตนํ ฆานายตนํ ชิวฺหายตนํ กายายตนํ มนายตนํ รูปายตนํ สทฺทายตนํ คนฺธายตนํ รสายตนํ โผฎฺฐพฺพายตนํ ธมฺมายตนํฯ</p>


<p> อฎฺฐารส ธาตุโย – จกฺขุธาตุ โสตธาตุ ฆานธาตุ ชิวฺหาธาตุ กายธาตุ รูปธาตุ สทฺทธาตุ คนฺธธาตุ รสธาตุ โผฎฺฐพฺพธาตุ จกฺขุวิญฺญาณธาตุ โสตวิญฺญาณธาตุ ฆานวิญฺญาณธาตุ ชิวฺหาวิญฺญาณธาตุ กายวิญฺญาณธาตุ มโนธาตุ ธมฺมธาตุ มโนวิญฺญาณธาตุฯ</p>


<p> จตฺตาริ อริยสจฺจานิ – ทุกฺขํ อริยสจฺจํ, ทุกฺขสมุทโย อริยสจฺจํ, ทุกฺขนิโรโธ อริยสจฺจํ, ทุกฺขนิโรธคามินี ปฎิปทา อริยสจฺจํฯ</p>


<p> เอตฺถ ปน เจตสิกสุขุมรูปนิพฺพานวเสน เอกูนสตฺตติ ธมฺมา ธมฺมายตนธมฺมธาตูติ สงฺขํ คจฺฉนฺติฯ</p>


<p> มนายตนเมว สตฺตวิญฺญาณธาตุวเสน ภิชฺชติฯ</p>


<p> รูปญฺจ เวทนา สญฺญา, เสสเจตสิกา ตถาฯ</p>


วิญฺญาณมิติ ปเญฺจเต, ปญฺจกฺขนฺธาติ ภาสิตาฯ  
</p>
  
<p> ปญฺจุปาทานกฺขนฺธาติ , ตถา เตภูมกา มตาฯ</p>


เภทาภาเวน นิพฺพานํ, ขนฺธสงฺคหนิสฺสฎํฯ  
</p>
  
<p> ทฺวารารมฺมณเภเทน, ภวนฺตายตนานิ จฯ</p>


ทฺวาราลมฺพตทุปฺปนฺน-ปริยาเยน ธาตุโยฯ  
</p>
  
<p> ทุกฺขํ  เตภูมกํ วฎฺฎํ, ตณฺหา สมุทโย ภเวฯ</p>


นิโรโธ นาม นิพฺพานํ, มโคฺค โลกุตฺตโร มโตฯ  
</p>
  
<p> มคฺคยุตฺตา ผลา เจว, จตุสจฺจวินิสฺสฎาฯ</p>


อิติ ปญฺจปฺปเภเทน, ปวุโตฺต สพฺพสงฺคโหฯ  
</p>
  
อิติ อภิธมฺมตฺถสงฺคเห สมุจฺจยสงฺคหวิภาโค นาม  
</p>
  
สตฺตโม ปริเจฺฉโทฯ  
</p>
  
  
  
  
  