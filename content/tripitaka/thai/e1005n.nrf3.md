<h1>๔. มิตฺตกโณฺฑ</h1>
<ol>
<li>
หิตกาโร ปโร พนฺธุ,  
  
พนฺธูปิ อหิโต ปโร;  
  
อ หิโต เทหโช พฺยาธิ,  
  
หิตํ อรญฺญโมสธํฯ  
</li>
  
<li>
ปโรเกฺข คุณ-หนฺตารํ,  
  
ปจฺจเกฺข ปิยวาทินํ;  
  
วเชฺชยฺย  
ตาทิสํ มิตฺตํ,  
  
วิสกุเมฺภ ยถา มธุํฯ  
</li>
  
<li>
ธนหีเน จเช มิโตฺต,  
  
ปุตฺตทารา สโหทรา;  
  
ธนวนฺตํว เสวนฺติ,  
  
ธนํ โลเก มหา สขาฯ  
</li>
  
<li>
ชาเนยฺย เปเสน ภจฺจํ,  
  
พนฺธุํ วาปิ ภยาคเต;  
  
อปฺปกาสุ ตถา มิตฺตํ,  
  
ทารญฺจ วิภวกฺขเยฯ  
</li>
  
<li>
โส พนฺธุ โย หิเต ยุโตฺต,  
  
ปิตโร โหนฺติ โปสโก;  
  
ตํ มิตฺตํ ยตฺถ วิสฺสาโส,  
  
สา ภริยา จ ยสฺส นิพฺพูติฯ  
</li>
  
<li>
น วิสฺสเส อ-วิสฺสตฺตํ,  
  
มิตฺตญฺจาปิ น วิสฺสเส;  
  
กทาจิ กุปิโต มิโต,  
  
สพฺพํ โทสํ ปกาสเยฯ  
</li>
  
<li>
สกิํ ทุฎฺฐญฺจ โย มิตฺตํ,  
  
ปุน สนฺธิตุมิจฺฉติ;  
  
โส  
มจฺจุํ อุปคณฺหาติ,  
  
คพฺภมสฺสตรี ยถาฯ  
</li>
  
<li>
วเห อ-มิตฺตํ ขเนฺธน,  
  
ยาว กาโล อนาคโต;  
  
ตเมว อาคเต กาเล,  
  
เสเล ภิเนฺท ฆฎํ อิวฯ  
</li>
  
<li>
อิณเสโส อคฺคิเสโส,  
  
สตฺรุเสโส ตเถว จ;  
  
ปุนปฺปุนํ วิวฑฺฒนฺติ,  
  
ตสฺมา เสสํ น การเยฯ  
</li>
  
<li>
ปทุมํว มุขํ ยสฺส,  
  
วาจา จนฺทน สีตลา;  
  
ตาทิสํ โนปเสเวยฺย,  
  
หทเยตุ หลาหลํฯ  
</li>
  
<li>
น เสเว ผรุสํ สามิํ,  
  
นจ เสเวยฺย มจฺฉริํ;  
  
ตโต อปคฺคณฺหํ สามิํ,  
  
เนว นิคฺคหิตํ ตโตฯ  
</li>
  
<li>
สิงฺคี ปญฺญาส หเตฺถน,  
  
วเชฺช สเตน วาชินํ;  
  
หตฺถิํ  
ทนฺติํ สหเสฺสน,  
  
เทส จาเคน ทุชฺชนํฯ  
</li>
  
<li>
กุเทสญฺจ กุมิตฺตญฺจ,  
  
กุกุลญฺจ กุพนฺธวํ;  
  
กุทารญฺจ กุทาสญฺจ,  
  
ทูรโต ปริวชฺชเยฯ  
</li>
  
<li>
โรคาตุเร จ ทุพฺภิเกฺข,  
  
พฺยสเน สตฺตุ วิคฺคเห;  
  
ราชทฺวาเร สุสาเน จ,  
  
เย ติฎฺฐนฺติ สุมิตฺตกาฯ  
</li>
  
<li>
สีตวาโจ พหุมิโตฺต,  
  
ผรุโส อปฺปมิตฺตโก;  
  
อุปมํ เอตฺถ ญาตพฺพา,  
  
จนฺท-สูริย-ราชูนํฯ  
</li>
  
มิตฺตกโณฺฑ นิฎฺฐิโตฯ  
</li>
  
  
  
  
  