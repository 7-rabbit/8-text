<h1>๑. อุปสมฺปทากโณฺฑ</h1>
<p>อิมสฺมิญฺหิ ฐาเน ฐตฺวา พุทฺธคุณปฎิสํยุตฺตาย กถาย วุจฺจมานาย สาธูนํ จิตฺตสมฺปหํสนเญฺจว, อิมเสฺสว ปกรณสฺส อนุมฺมตฺตวจนภาโว จ ภเวยฺย, อนุมฺมตฺตวจนเตฺต จ สิเทฺธ โสตพฺพํ มญฺญิสฺสนฺติ, ตสฺมา พุทฺธคุณํ วณฺณยิสฺสามฯ อมฺหากํ กิร ภควา พฺรหฺมเทวพุทฺธมาทิํ กตฺวา ยาว โปราณสกฺยโคตมา มโนปณิธิวเสน, กฎฺฐวาหนชาตกํอาทิํกตฺวา ยาว มชฺฌิมทีปงฺกรา วาจงฺควเสน มชฺฌิมทีปงฺกรปาทมูลโต ปฎฺฐาย กายวาจงฺควเสน สพฺพํ สมฺปิเณฺฑตฺวา ยาว เวสฺสนฺตรตฺตภาวา วีสติ อสเงฺขฺยยฺยานิ ปารมิโย ปูเรนฺตสฺส สพฺพญฺญุตญฺญาณตฺถาย เยว อลงฺกตํ สีสํ ฉินฺทิตฺวา เทนฺตสฺส สพฺพญฺญุโพธิสตฺตสฺส สีสํ ชมฺพุทีปวาสีนํ อุทฺธนโตปิ พหุตรํ, อญฺชิตนยนํ อุปฺปาเฎตฺวา เทนฺตสฺส นยนํ อชฎากาเส คคนตเล ตาราคณโตปิ พหุตรํ, หทยมํสํ วา ทกฺขิณพาหุํ  วา ฉินฺทิตฺวา เทนฺตสฺส มํสํ ฉนหุต อฎฺฐส หสฺสาธิกสตสหสฺสปมาณสิเนรุราชโตปิ พหุตรํ, โลหิตํ อุปฺปาเฎตฺวา เทนฺตสฺส รุหิรํ จตูสุ มหาสมุเทฺทสุ อุทกโตปิ พหุตรํ, มทฺทีสทิเส จ ภริเย ชาลีกณฺหาชินสทิเส จ ปุเตฺต ปเรสํ ทาสตฺถาย เทนฺตสฺส คณนปถํ วีติวตฺตาฯ เอวํ ปารมิโย ปูเรนฺตเสฺสวฯ</p>


<p>
จินฺติตํ สตฺตสเงฺขฺยยฺยํ, นวสเงฺขฺยยฺย’วาจกํ;  
  
กายวาจา จตุขฺยาตํ, พุทฺธตฺตํ สมุปาคมีติฯ  
</p>
  
<p>ชาตตฺตกีโสตตฺตกิยา วุตฺตนเยน อสูโร หุตฺวา พุทฺธตฺตํ จิเนฺตนฺตเสฺสว สตฺตอสเงฺขฺยยฺยานิ วีติวตฺตานิฯ อติสูโร อหุตฺวา วาจามตฺตเมว นว อสเงฺขฺยยฺยานิ วีติวตฺตานิฯ อติสูโร หุตฺวา กายงฺควาจงฺควเสน ปูเรนฺตสฺส จตฺตาริ อสเงฺขฺยยฺยานิ วีติวตฺตานิฯ อิมานิ จตฺตาริ อสเงฺขฺยยฺยานิ ทีปงฺกรปาทมูลโต ปฎฺฐาย เวทิตพฺพานิฯ สตสหสฺสกปฺปมตฺถเก ปน อชฺฌตฺตปารมี ปูริตาติ เวทิตพฺพาฯ เวสฺสนฺตรตฺตภาเวน จ สตฺตกมหาทานํ ทตฺวา สตฺตกฺขตฺตุํ ปถวิํ กเมฺปตฺวา วงฺกปพฺพตํ คนฺตฺวา นยนสทิเส เทฺว ปุเตฺต พฺราหฺมณสฺส ทาสตฺถาย ทตฺวา ทุติยทิวเส พฺราหฺมณวเณฺณน อาคตสฺส สกฺกสฺส เทวรโญฺญ อตฺตสมํ มทฺทิํ นาม ภริยํ ทตฺวา ตสฺมิํ ภเว อปริเมยฺยานิ ปุญฺญานิ กตฺวา ตโต ตุสิตปุรํ คนฺตฺวา ตตฺถ ยาวตายุกํ ฐตฺวา ทสหิ จกฺกวาฬสหเสฺสหิ อาคนฺตฺวา เทวตาวิเสเสหิฯ</p>


<p>
กาโล เทว มหาวีร, อุปฺปชฺช มาตุกุจฺฉิยํ;  
  
สเทวกํ ตารยโนฺต, พุชฺฌสฺสุ อมตํ ปทนฺติฯ  
</p>
  
<p>ยาจิยมาโน กาลํ ทีปญฺจ เทสญฺจ กุลํ มาตรเมวจาติ อิมานิ ปญฺจ มหาวิโลกนานิ วิโลเกตฺวา ตุสิตปุรโต จวิตฺวา มหาสมฺมตวํสชสฺส โอกฺกากรโญฺญ ปุตฺตานํ กุสลเมฺภทภเยน ภคินีหิเยว สทฺธิํ อาวาหกรณํ สุตฺวา สกฺยา วต โภ ราชกุมาราติ โอกฺกากมหาราเชน วุตฺตวจนํ ปวตฺตนิมิตฺตํ กตฺวา สกฺยาติ ลทฺธนามานํ ราชูนมพฺภนฺตเร ปวตฺตสฺส สุโทฺธทนมหาราชสฺส เชฎฺฐมเหสิยา สิริมหามายาย กุจฺฉิมฺหิ นิพฺพตฺติตฺวา ทสมาสจฺจเยน เทวทหนครสฺส กปิลวตฺถุสฺส จ มเชฺฌ ลุมฺพินีวเน มาตุกุจฺฉิโต นิกฺขมิตฺวา ชาตกฺขเณเยว  อุตฺตราภิมุขํ สตฺตปทวีติหาเรน คนฺตฺวา อฉมฺภิวาจํ นิจฺฉาเรตฺวา ปิตรํ วนฺทาเปตฺวา อนุกฺกเมน โสฬสวสฺสุเทฺทสิกกาเล รชฺชสิริํ อนุภวิตฺวา ราหุลภทฺทสฺส ชาตทิวเส นิกฺขมิตฺวา ฉพฺพสฺสานิ ทุกฺกรจริยํ จริตฺวา เวสาขปุณฺณมทิวเส อนุตฺตรํ สมฺมาสโมฺพธิํ อภิสมฺพุชฺฌิตฺวา ปญฺจจตฺตาลีส วสฺสานิ เทวมนุสฺสานํ รตนทามํ คเนฺถโนฺต วิย ธมฺมรตนวสฺสํ วสฺสาเปตฺวา ยาว สุภทฺทปริพฺพาชกวินยนา กตพุทฺธกิเจฺจ กุสินารายอุปวฎฺฎเน มลฺลานํ สาลวเน เวสาขปุณฺณมทิวเส ปจฺจูสสมเย อนุปาทิเสสาย นิพฺพานธาตุยา ปรินิพฺพุเต ภควติโลกนาเถ สุภเทฺทน วุฑฺฒปพฺพชิเตน ‘‘อลํ อาวุโส มา โสจิตฺถ มา ปริเทวิตฺถ, สุมุตฺตา มยํ เตน มหาสมเณน, อุปทฺทุตา จ โหม’อิทํ โว กปฺปติ อิทํ โว น กปฺปตี’ติฯ อิทานิ ปน มยํ ยํ อิจฺฉิสฺสาม ตํ กริสฺสาม, ยํ น อิจฺฉิสฺสาม น ตํ กริสฺสามา’’ติ วุตฺตวจนํ สลฺลเกฺขตฺวา คณปาโมกฺขานํ สตฺตนฺนํ ภิกฺขุสตสหสฺสานํ สงฺฆเตฺถโร อายสฺมา มหากสฺสโป ธมฺมสงฺคีติํ กตฺวา ปริสุเทฺธ ธมฺมวินเย ตโต อปรภาเค วสฺสสตสฺส อจฺจเยน เวสาลิยา วชฺชิปุตฺตกา ทสวตฺถูนิ ทเสฺสตฺวา สาสนวิปตฺติํ กโรเนฺต ทิสฺวา อายสฺมตา ยสเตฺถเรน กากณฺฑกปุเตฺตน สมุสฺสาหิยมาโน ทุติยสงฺคีติํ กตฺวา ตโต อปรภาเค ตถาคตสฺส ปรินิพฺพานโต ทฺวินฺนํ วสฺสสตานํ อุปริ อฎฺฐารสเม วเสฺส ธมฺมาโสโกนาม ราชา สกลชมฺพุทีปตเล เอกรชฺชาภิเสกํ ปาปุณิตฺวา พุทฺธสาสเน มหนฺตํ ลาภสกฺการํ ปวเตฺตตฺวา ปริหีนลาภสกฺการา ติตฺถิยา อนฺตมโส ฆาสจฺฉาทนมตฺตมฺปิ อลภนฺตา ลาภสกฺการํ ปตฺถยมานา สาสเน ปพฺพชิตฺวา สกานิ สกานิ ทิฎฺฐิคตานิ ทีเปตฺวา สาสเน มหนฺตํ อพฺพุทญฺจ มลญฺจ ปวเตฺตสุํฯ ตทา ธมฺมาโสกรโญฺญ ปตฺตาภิเสกโต สตฺตรสเม วเสฺส สฎฺฐิสตสหสฺส ภิกฺขูสุ สหสฺสภิกฺขุํ คเหตฺวา โมคฺคลิปุตฺตติโสฺส นาม สงฺฆเตฺถโร มหาปวารณาย ปรปฺปวาทํ ภินฺทิตฺวา กถาวตฺถุปฺปกรณํ เทเสตฺวา ตติยธมฺมสงฺคีติํ กตฺวา ปริสุเทฺธ ธมฺมวินเย สาฎฺฐกเถพุทฺธวจเน ธรเนฺตว ปาฬิยฎฺฐกถาสุ อตฺถจฺฉายํ คเหตฺวา อตฺตโน มติวเสน นานาคนฺถวิเสสานิ กโรนฺติ, เตสุ อตฺตโนมติวเสน อตฺถจฺฉายํ คเหตฺวา การณปติรูปกํ กตฺวา  วุตฺตวจนํ สารโต สลฺลเกฺขตฺวา สุตฺต-สุตฺตานุโลมอาจริยวาเท มุญฺจิตฺวา ปาฬิยา อฎฺฐกถํ, อฎฺฐกถาย จ ปาฬิํ ตพฺพิวรณภูตํ สารตฺถทีปนิญฺจ อญฺญานิ จ คนฺถวิเสสานิ อสํสนฺทิตฺวา อตฺตโนมติยาปิ ปุพฺพาปรํ อสมาเนตฺวา วาทปฺปกาสนมตฺตเมว ฐเปตฺวา ครุกลหุเกสุ ครุเกเยว ฐาตเพฺพปิ ครุเก อฎฺฐตฺวา เกจิ ภิกฺขู นทิยา อุทกุเกฺขปํ อกตฺวา กโรนฺติฯ เอวํ สาสเน ทฺวิธา ภินฺนา โหนฺติฯ อิทญฺจ ภินฺทนํ โกสมฺพกกฺขนฺธเก ภินฺนโตปิ สตคุเณน สหสฺสคุเณน พลวตรเมว สาสนสฺส วิปตฺติการณตฺตา, ตถา หิ น อิทํ มนุสฺสโลเก ภิกฺขูนํเยว โหติ, ภิกฺขูนํ, อุปาสกมนุสฺสานํ, อารกฺขกเทวตานมฺปิ, ตาสํ สหายกานํ ภุมฺมนิสฺสิตเทวตานมฺปิ ตาสํ สหายกานํ รุกฺขนิสฺสิตเทวตานมฺปิ ตาสํสหายกานํ อากาสฎฺฐกเทวตานมฺปิ, ตาสํ สหายกานํ จาตุมหาราชิกเทวตานมฺปิ, ตาสํ สหายกานํ ตาวติํสเทวตานมฺปิ, เอวํ มิตฺตปรมฺปรวเสน ฉกามาวจรเทวตานมฺปิ ตาสํ มิตฺตานํ พฺรหฺมปาริสชฺชานมฺปีติ เอวํ ยาวอกนิฎฺฐพฺรหฺมโลกา อริยปุคฺคเล ฐเปตฺวา สเพฺพ ปุถุชฺชนา เทวมนุสฺสา ภินฺนา โหนฺติ, เตสํ ภินฺนตฺตา พหุ จ ปาปํ ปสวติ, ตสฺมา ปาฬิยา อฎฺฐกถํ, อฎฺฐกถาย จ ปาฬิํ สํสนฺทิตฺวา ตานิ ตานิ คนฺถวิเสสานิ จ เอกโต กตฺวา คโงฺคทเก น ยมุโนทกํ วิย มิสฺสิตฺวา เอกีภาวํ กตฺวา สีมวิโสธนิํ นาม กริสฺสามิ, ตํ สุณาถ สาธุกํ มนสิกโรถ ธมฺมราชสฺส สาวกาติฯ</p>


<p>ตตฺถ พุทฺธุปฺปาโท ทุลฺลโภ ติ พุทฺธสฺส อุปฺปาทกาโล ทุลฺลโภ ตถา หิ อนุปฺปนฺนกาเล พุเทฺธ พุโทฺธติ สทฺทมฺปิ อสุตฺวา วีติวตฺตานํ กปฺปานํ คณนปถํ วีติวตฺตาฯ พุทฺธการณสฺส ทุกฺกรตฺตํ เหฎฺฐา วุตฺตเมวฯ</p>


<p>ตโต ปพฺพชา จ อุปสมฺปทาจา ติเอตฺถ โตปจฺจโย ลามกเตฺถ, ปญฺจมฺยเตฺถ วาฯ พุทฺธุปฺปาโท ทุลฺลโภ, ตมนุปพฺพชฺชา จ อุปสมฺปทา จ ทุลฺลภาเยวาติ อธิปฺปาโยฯ ยถา จ โลเก กิญฺจิเทว มหคฺฆํ อลภิตพฺพํ ลภิตฺวา วา เตน สหการีการณภูตํ อปฺปคฺฆมฺปิ มหคฺฆํ มหคฺฆํ ทุลฺลภํ ทุลฺลภนฺติ วุจฺจติ, เอวเมว อติทุลฺลภํ พุทฺธุปฺปาทํ อาคมฺม ตมนุปพฺพชิตมฺปิ ทุลฺลภนฺติ วุจฺจติ, ยถา จ นิทิยา อุปริมภาเค สตฺตาหวฎฺฎลิกาทิภาเวน อุทกปูรเณ เหฎฺฐา กิสฺมิญฺจิ ฐาเน ตริตุํ อวิสหนฺตา อิทเมว ฐานํ  ทุกฺกรนฺติ วุจฺจติ, เอวเมว พุทฺธการณสฺส ทุกฺกรภาเว น ตมนุปพฺพชฺชุปสมฺปทาปิ ทุกฺกรํ ทุลฺลภนฺติ วุจฺจติฯ อญฺญถา พุทฺธภควโต ปิ ปพฺพชฺชุปสมฺปทภาโวเยว เสโฎฺฐ ภเวยฺยฯ อถวา การณูปจารวเสนาปิ เอวํ วุตฺตนฺติ ทฎฺฐพฺพํ, ยถา เสโมฺหคุโฬติ ตถา หิ คุฬสฺส ปิ วนปจฺจยา เสโมฺห อุสฺสโนฺน, ตํ ชโน คุเฬนเสโมฺหติ วตฺตเพฺพปิ การณสฺมิํ คุเฬ ผลภูตํ เสมฺหํ โรเปตฺวา เสโมฺห คุโฬติ วุจฺจติ, เอวํ การณสฺส ทุกฺกรตฺตา ทุลฺลเภ พุทฺธุปฺปาเท ตมนุกฺริยา ปพฺพชฺชาปิ ตํ มูลการณภูเต พุทฺธุปฺปาเท โรเปตฺวา ทุลฺลภา ปพฺพชฺชาติ วุจฺจติฯ พุทฺธุปฺปาทกาเลปิ พุทฺธทสฺสนํ ทุลฺลภเมว, อนุปฺปนฺนกาเล ปน ปเคว, สพฺพขเณสุ นวมขณตฺตา จ ตถา หิ มิลกฺขุเทสอรูปภูมิอสญฺญสตฺตนิรยเปตติรจฺฉานภูมีสุ ชายมาเนสุ วา มชฺฌิมเทเส ชายมาโนปิ มิจฺฉาทิฎฺฐิภูตา วา, สมฺมาทิฎฺฐิกุเล ชายมานาปิ จกฺขุโสต วิกลภาเวน องฺควิกลา วา พุทฺธทสฺสนํ น อรหนฺติ, ทสฺสนมฺปิ ทสฺสนมตฺตเมวฯ สุปณฺณนาคราชาทีนํ ตสฺมิํ ภเว มคฺคผลภาคิโน น โหนฺติ, โหนฺติ เจตฺถฯ</p>


<p>
‘‘ปจฺจนฺตโช อรูปิโน, วิกลโงฺค อสญฺญโช;  
  
มิจฺฉาทิฎฺฐิ ติรจฺฉาโน, เปโต เนรยิโกปิจฯ  
</p>
  
<p>
เอเต อฎฺฐกฺขณา วุตฺตา, พุเทฺธนาทิจฺจพนฺธุนา;  
  
พุทฺธุปฺปาโท ขโณ เอโก, นวโมติ ปวุจฺจตีติ’’ฯ  
</p>
  
<p>ปพฺพชฺชา ติเจตฺถ สามเญฺญน วุเตฺตปิ สามเณราว อธิเปฺปตา, อุปสมฺปทา จาติ วิสุํ วุตฺตตฺตาฯ สามเณรา จ นาม พุทฺธํ สรณํ คจฺฉามิตฺยาทินา ติกฺขตฺตุํ วตฺวา อุภโตสุทฺธิวเสเนว สามเณรภูมิยํ ติฎฺฐนฺติฯ ทสสีลานิ ปน เตสํ สิกฺขาปทมตฺตเมวฯ ตานิ ปาฬิวเสน อสโกฺกโนฺต อตฺถวเสน ‘‘อิทญฺจ สมาทาย วเตฺตหี’’ติ อาจิกฺขิตุมฺปิ วฎฺฎติเยวฯ อิธ วตฺตพฺพํ นตฺถิฯ อุปสมฺปทา ปน อฎฺฐวิธา โหนฺติ เอหิภิกฺขูปสมฺปทา, สรณคมนูปสมฺปทา, โอวาท ปฎิคฺคหณูปสมฺปทา, ปญฺหาพฺยากรณูปสมฺปทา, อฎฺฐครุธมฺมปฎิคฺคหณูปสมฺปทา, ทูเตนูปสมฺปทา, อฎฺฐวาจิกูปสมฺปทา, ญตฺติจตุตฺถูปสมฺปทา จาติฯ ตตฺถ ภควา เอหิ ภิกฺขุภาวาย อุปนิสฺสยสมฺปนฺนํ ปุคฺคลํ ทิสฺวา รตฺตปํสุกูลนฺตรโต สุวณฺณวณฺณํ ทกฺขิณหตฺถํ นีหริตฺวา พฺรหฺมโฆสํ นิจฺฉาเรโนฺต ‘‘เอหิ ภิกฺขุ จร พฺรหฺมจริยํ  สมฺมา ทุกฺขสฺส อนฺตกิริยายา’’ติ วทติฯ ตสฺสานนฺตรเมว คิหิลิงฺคํ อนฺตรธายิตฺวาฯ</p>


<p>
ติจีวรญฺจ ปโตฺต จ, วาสิ สูจิจ พนฺธนํ;  
  
ปริสฺสาวนมเฎฺฐเต, ยุตฺตโยคสฺส ภิกฺขุโนติฯ  
</p>
  
<p>เอวํ วุเตฺตหิ อฎฺฐหิปริกฺขาเรหิ สรีเร ปฎิมุโตฺตเยว วสฺสสติกเตฺถโร วิย อิริยาปถสมฺปโนฺน พุทฺธาจริยโก พุทฺธุปชฺฌายโก สมฺมาสมฺพุทฺธํ วนฺทมาโนว ติฎฺฐติฯ อยํ เอหิ ภิกฺขูปสมฺปทา นามฯ ภควา หิ ปฐมโพธิยํ เอตสฺมิํ กาเล เอหิ ภิกฺขุปสมฺปทาย เอว อุปสมฺปาเทติฯ ตานิ ปน ปญฺจวคฺคิยาทโย องฺคุลิมาลเตฺถรปริโยสานาฯ</p>


<p>
ตีณิสตํ สหสฺสญฺจ, จตฺตาลีสํ ปุนาปโร;  
  
เอโก จ เถโร สปฺปโญฺญ; สเพฺพ เต เอหิ ภิกฺขุกาติฯ  
</p>
  
<p>เอเต วินยปิฎเก นิทฺทิฎฺฐเอหิภิกฺขู นาม วินยปิฎเก อนิทฺทิฎฺฐา ปน ติสตปริวารเสลพฺราหฺมณาทโยฯ</p>


<p>
สตฺตวีส สหสฺสานิ, ตีณิเยว สตานิ จ;  
  
เอเต หิ สเพฺพ สงฺขาตา, สเพฺพ เต เอหิภิกฺขุกาติฯ  
</p>
  
<p>ตํ สพฺพํ สมฺปิเณฺฑตฺวา อฎฺฐวีสสหสฺสานิ ฉสตานิ เอกจตฺตาลีสุตฺตรานิ จ โหนฺติฯ ปฐมโพธิจ นาเมสา วีสติวสฺสานิ โหนฺติฯ</p>


<p>ภควา หิ อนุตฺตรํ ธมฺมจกฺกํ ปวเตฺตตฺวา อฎฺฐารสโกฎิพฺราหฺมณานํ อมตํ ปาเยตฺวา ปฐมวสฺสํ วสิฯ ทุติยตติยจตุตฺถวเสฺสสุ ราชคเห เวฬุวนวิหาเร วสฺสํ วสิ, ภควา หิ อาสาฬฺหินกฺขตฺตปุณฺณมิยํ พาราณสิยา อิสิปตเน มิคทาเย ปฐมวสฺสํ วสิตฺวา ผคฺคุณมาเส ผคฺคุณปุณฺณมิยํ ราชคหํ ปตฺวา พิมฺพิสารรญฺญา การิเต เวฬุวน วิหาเร เอกมาสมตฺตํ วสิตฺวา จิตฺรมาเส วีสติขีณาสวสหสฺสปริวุโต กปิลวตฺถุํ คนฺตฺวา อสีติยา ญาติสหสฺสานํ มเชฺฌ วิปฺปฎิปนฺนานํ ราชูนํ มตฺถเก ปํสุรชํ โอกิริตฺวา เต วนฺทาเปตฺวา โปกฺขรวสฺสญฺจ วสฺสาเปตฺวา ตมาคมฺม อสีติยา ญาติสหสฺสานํ เวสฺสนฺตร ชาตกํ กเถตฺวา ราหุลมาตรมาคมฺม จนฺทกินฺนรีชาตกญฺจ กเถตฺวา ปิตรํ อนาคามิผเล ปติฎฺฐาเปตฺวา ราชคหเมว อาคนฺตฺวา วาสํ กเปฺปสิ, เตน วุตฺตํ ทุติย ตติย จตุตฺถ วเสฺสสุ ราชคเห เวฬุวนวิหาเร วสฺสํ วสี’’ติ ฯ ปญฺจเม ปน เวสาลิยํ เอกวาสํ วสิฯ ฉเฎฺฐ มกุฬปพฺพเต เอกวาสํ วสิฯ ปุโณฺณ วา ตตฺถฯ ตตฺรายํ อนุปุพฺพิกถา สุนาปรนฺตรเฎฺฐ กิร เอกสฺมิํ วาณิชกคาเม เทฺว ภาตโรฯ เตสุ กทาจิ เชโฎฺฐ ปญฺจสกฎสตานิ คเหตฺวา ชนปทํ คนฺตฺวา ภณฺฑํ อาหรติ, กทาจิ กนิโฎฺฐฯ อิมสฺมิํ ปน สมเย กนิฎฺฐํ ฆเร ฐเปตฺวา เชฎฺฐภาติโก ปญฺจ สกฎสตานิ คเหตฺวา ชนปทจาริกํ จรโนฺต อนุปุเพฺพน สาวตฺถิํ ปตฺวา เชตวนสฺส อวิทูเร ปญฺจสกฎสตานิ ฐเปตฺวา ภุตฺตปาตราโส ปริชนปริวุโต ผาสุกฎฺฐาเน นิสีทิฯ เตน จ สมเยน สาวตฺถิวาสิโน ภุตฺตปาตราสา อุโปสถงฺคานิ อธิฎฺฐาย สุฎฺฐุตฺตราสงฺคา คนฺธปุปฺผาทิหตฺถา เยนพุโทฺธ, เยนธโมฺม, เยนสโงฺฆ, ตนฺนินฺนา ตโปฺปณา ตปฺปพฺภรา หุตฺวา ทิกฺขิณทฺวาเรน นิกฺขมิตฺวา เชตวนํ คจฺฉนฺติฯ โส เต ทิสฺวา ‘‘กหํ อิเม คจฺฉนฺตี’’ติ เอกํ มนุสฺสํ ปุจฺฉิฯ กิํ ตฺวํ อโยฺย น ชานาสิ, โลเก พุทฺธธมฺมสงฺฆรตนานิ นาม อุปฺปนฺนานิ, อิเจฺจว มหาชโน สตฺถุสนฺติเก ธมฺมกถํ โสตุํ คจฺฉตีติฯ ตสฺส ‘‘พุโทฺธ’’ติ วจนํ ฉวิจมฺมาทีนิ ฉินฺทิตฺวา อฎฺฐิมิญฺชํ อาหจฺจ อฎฺฐาสิฯ อถ อตฺตโน ปริชนปริวุโต ตาย ปริสายสทฺธิํ วิหารํ คนฺตฺวา สตฺถามธุรสฺสเรน ธมฺมํ เทเสนฺตสฺส ปริส ปริยเนฺต ฐิโต ธมฺมํ สุตฺวา ปพฺพชฺชาย จิตฺตํ อุปฺปาเทสิฯ อถ ตถาคเตน กาลํ วิทิตฺวา ปริสาย อุโยฺยชิตาย สตฺถารํ อุปสงฺกมิตฺวา วนฺทิตฺวา สฺวาตนาย นิมเนฺตตฺวา ทุติยทิวเส มณฺฑปํ กเรตฺวา อาสนานิ ปญฺญาเปตฺวา พุทฺธปฺปมุขสฺส สงฺฆสฺส มหาทานํ ทตฺวา ภตฺตกิจฺจาวสาเน ภควา อนุโมทนํ กตฺวา ปกฺกมิฯ ภุตฺตปาตรโส อุโปสถงฺคานิ อธิฎฺฐาย ภณฺฑาคาริกํ ปโกฺกสาเปตฺวา ‘‘เอตฺตกํ ภณฺฑํ วิสฺสชฺชิตํ เอตฺตกํ ปน น วิสฺสชฺชิต’’นฺติ สพฺพํ อาจิกฺขิตฺวา ‘‘อิมํ สาปเตยฺยํ มยฺหํ กนิฎฺฐสฺส เทหี’’ติ สพฺพํ นิโยฺยเตตฺวา สตฺถุ สนฺติเก ปพฺพชิตฺวา กมฺมฎฺฐาน ปรายโณ อโหสิฯ อถสฺส กมฺมฎฺฐานํ มนสิกโรนฺตสฺส กมฺมฎฺฐานํ น อุปฎฺฐาติ, ตโต จิเนฺตสิ ‘‘อยํ ชนปโท มยฺหํ อสปฺปาโย, ยํนูนาหํ สตฺถุ สนฺติเก กมฺมฎฺฐานํ คเหตฺวา สกฎฺฐานเมว คเจฺฉยฺย’’นฺติฯ อถ ปุพฺพณฺหสมเย ปิณฺฑาย จริตฺวา สายนฺหสมเย ปฎิสลฺลานา วุฎฺฐิโต ภควนฺตํ อุปสงฺกมิตฺวา กมฺมฎฺฐานํ กถาเปตฺวา สตฺถา สีหนาทํ นทิตฺวา ปกฺกมิฯ อถ โข อายสฺมา ปุโณฺณ สูนาปรนฺตรฎฺฐํ  ปตฺวา สมฺมตปพฺพตํ นาม ปวิสิตฺวา วาณิชกคามํ ปิณฺฑาย ปาวิสิฯ อถ นํ กนิฎฺฐภาตา สเคหํ เนตฺวา ภิกฺขํ ทตฺวา ‘‘ภเนฺต อญฺญตฺถ อคนฺตฺวา อิเธว วสถา’’ติ ปฎิญฺญํ กาเรตฺวา วสาเปสิฯ ตโต สมุทฺทคิริวิหารํ นาม อคมาสิฯ ตตฺถ สมุทฺทวีจิโย อาคนฺตฺวา อยกณฺฎปาสาเณสุ ปหริตฺวา มหาสทฺทํ กโรนฺติฯ เถโร กมฺมฎฺฐานํ มนสิกโรโนฺต น ผาสุวิหาโร โหตีติ สมุทฺทํ นิสทฺทํ กตฺวา อธิฎฺฐาสิฯ ตโต มาตุลคิริํ นาม อาคมาสิฯ ตตฺถ สกุณสโงฺฆ อุสฺสโนฺน รตฺติญฺจ ทิวา จ สโทฺท เอโก พโทฺธ โหติฯ เถโร ‘‘อิทํ ฐานํ อผาสุกนฺติ ตโต มกุฬการามวิหารํ นาม คโตฯ โส วาณิชคามสฺส นาติทูโร นาจฺจาสโนฺน คมนาคมนสมฺปโนฺน วิวิโตฺต อปฺปสโทฺทฯ เถโร ‘‘อิทํ ฐานํ ผาสุก’’นฺติ ตตฺถ รตฺติฎฺฐานทิวาฐาเน จงฺกมนาทีนิ กาเรตฺวา วสฺสํ อุปคจฺฉติฯ เอวํ จตูสุ ฐาเนสุ วิหาสิฯ อเถกทิวสํ ตสฺมิํเยว อโนฺตวเสฺส ปญฺจ วาณิชกสตานิ ‘‘ปรสมุทฺทํ คจฺฉามา’’ติ นาวาย ภณฺฑํ ปกฺขิปิํสุฯ นาวาโรหนทิวเส เถรสฺส กนิฎฺฐภาตา เถรํ โภเชตฺวา เถรสฺส สนฺติเก สิกฺขาปทานิ คเหตฺวา คจฺฉโนฺต ‘‘ภเนฺต มหาสมุโทฺท นาม อสฺสเทฺธโยฺย จาเนกนฺตราโย จ, อเมฺห อาวเชฺชยฺยาถา’’ติ วตฺวา นาวํ อารูยฺหิฯ นาวา อูมิชเวน คจฺฉมานา อญฺญตรํ ทีปํ ปาปุณิฯ มนุสฺสา ‘‘ปาตราสํ กริสฺสามา’’ติ ทีปเก โอติณฺณาฯ ตสฺมิํ ทีปเก อญฺญํ กิญฺจิ นตฺถิ, จนฺทนวนเมว อโหสิฯ อเถโก วา สิยา รุกฺขํ อาโกเฎตฺวา โลหิตจนฺทนภาวํ ญตฺวา ‘‘โภ มยํ ลาภตฺถาย ปรสมุทฺทํ คจฺฉาม, อิโต จ อุตฺตริ ลาภา นาม นตฺถิ, จตุรงฺคุล มตฺตาปิ ฆฎิกา สตสหสฺสํ อคฺฆติ, สํหาเรตพฺพกยุตฺตํ ภณฺฑํ หาเรตฺวา คจฺฉามา’’ติฯ เต ตถา กริํสุ จนฺทนวเน อธิวตฺถา อมนุสฺสา กุชฺฌิตฺวา อิเมหิ อมฺหากํ จนฺทนวนํ นาสิตํ, ฆาเตสฺสาม เน’’ติ จิเนฺตตฺวา น อิเมสุ ฆาฎิเตสุ สพฺพํ เอกกุณปํ ภวิสฺสติ, สมุทฺทมเชฺฌ เนสํ นาวํ โอสีเทสฺสามา’’ติ อาหํสุฯ อถ เตสํ นาวํ อารูยฺห มุหุตฺตํ คตกาเลเยว อุปฺปาทิกํ อุปฎฺฐาเปตฺวา สยมฺปิ เต อมนุสฺสา ภยานกานิ รูปานิ ทสฺสยิํสุฯ ภีตา มนุสฺสา อตฺตโน เทวตา นมสฺสนฺติฯ เถรสฺส กนิโฎฺฐ จูฬปุณฺณกุฎุมฺพิโก ‘‘มยฺหํ ภาตา อวสฺสโย โหตู’’ติ เถรสฺส นมสฺสมาโน อฎฺฐาสิฯ เถโร ปิ กิร ตสฺมิํเยว ขเณ  อาวเชฺชตฺวา เตสํ พฺยสนปฺปตฺติํ ญตฺวา เวหาสํ อุปฺปติตฺวา อภิมุโข อฎฺฐาสิฯ อมนุสฺสา เถรํ ทิสฺวาว ‘‘อยฺยปุณฺณเตฺถโร เอหี’’ ติ ปกฺกมิํสุฯ อุปฺปาทิกํ สนฺนิสีทิฯ เถโร ‘‘มา ภายถา’’ติ เตสํ อสฺสาเสตฺวาว กหํ คนฺตุกามตฺถา’’ติ ปุจฺฉิฯ ‘‘ภเนฺต อมฺหากํ สกฎฺฐานเมว คจฺฉามา’’ติ เถโร นาวํ ผเล อกฺกมิตฺวา ‘‘เอเตสํ อิจฺฉิตฎฺฐานํ คจฺฉตู’’ติ อธิฎฺฐาติฯ วาณิชา สกฎฺฐานํ คนฺตฺวา ตํ ปวตฺติํ ปุตฺตทารสฺส อาโรเจตฺวา ‘‘เอถ เถรํ สรณํ คจฺฉามา’’ติ ปญฺจสตานิ อตฺตโน อตฺตโน ปญฺจมาตุคามสเตหิ สทฺธิํ ตีสุ สรเณสุ ปติฎฺฐาย อุปาสกตฺตํ ปฎิเวเทสุํฯ ตโต นาวาย ภณฺฑํ โอตาเรตฺวา เถรสฺส เอกํ โกฎฺฐาสํ กตฺวา ‘‘อยํ ภเนฺต ตุมฺหากํ โกฎฺฐาโส’’ติ อาหํสุฯ เถโร ‘‘มยฺหํ วิสุํ โกฎฺฐาส กิจฺจํ นตฺถิ’’ฯ สตฺถา ปน ตุเมฺหหิ ทิฎฺฐปุโพฺพ’ติฯ น ทิฎฺฐปุโพฺพ ภเนฺต’ติ, เตนหิ อิมินา สตฺถุ มณฺฑลมาฬํ กโรถฯ เอวํ สตฺถารํ ปสฺสิสฺสถาติ เต สาธุ ภเนฺต’ติ เตน จ โกฎฺฐาเสน อตฺตโน จ โกฎฺฐาเสน มณฺฑลมาฬํ กาตุํ อารภิํสุฯ สตฺถา กิรสฺส อารทฺธกาลโต ปฎฺฐาย ปริโภคํ อกาสิฯ ตโถ มนุสฺสา รตฺติํ โอภาสํ ทิสฺวา ‘‘มเหสกฺขา เทวตา อตฺถี’’ติ สญฺญํกริํสุฯ อุปาสกา มณฺฑลมาฬญฺจ ภิกฺขุสงฺฆสฺส เสนาสนานิ จ นิฎฺฐเปตฺวา ทานสมฺภารํ สเชฺชตฺวา ‘‘กตํ ภเนฺต อเมฺหหิ อตฺตโนกิจฺจํ, สตฺถารํ ปโกฺกสถา’’ติ เถรสฺส อาโรเจสุํฯ เถโร สายนฺหสมเย อิทฺธิยาสาวตฺถิํ ปตฺวา ‘‘ภเนฺต วาณิชคามวาสิโน ตุเมฺห ทฎฺฐุกามา, เตสํ อนุกมฺปํ กโรถา’’ติฯ ภควา อธิวาเสสิฯ เถโร ภควโต อธิวาสนํ วิทิตฺวา สกฎฺฐานเมว ปจฺจาคโตฯ ภควา อานนฺทเตฺถรํ อามเนฺตสิ ‘‘อานนฺท เสฺว สูนาปรเนฺต วาณิชคาเม ปิณฺฑาย จริสฺสาม, ตฺวํ เอกูนปญฺจสตานํ ภิกฺขูนํ สลากํ เทหี’’ติฯ เถโร สาธุ ภเนฺต’ติ ภิกฺขุสงฺฆสฺส ตมตฺถํ อาโรเจตฺวา ‘‘จาริกา สลากํ คณฺหนฺตู’’ติ อาหฯ ตํ ทิวสํ กุณฺฑธานเตฺถโร ปฐมํ สลากํ อคฺคโหติฯ วาณิชคามวาสิโนปิ ‘‘เสฺว กิร สตฺถา อาคมิสฺสตี’’ติ คามมเชฺฌ มณฺฑปํ กตฺวา ทานคฺคํ สชฺชยิํสุฯ ภควา ปาโตว สรีรปฎิชคฺคนํ กตฺวา คนฺธกุฎิํ ปวิสิตฺวา ผลสมาปตฺติํ อเปฺปตฺวา นิสีทิฯ สกฺกสฺส ปณฺฑุกมฺพลสิลาสนํ อุณฺหํ อโหสิฯ โส กิํ อิทนฺติ อาวเชฺชตฺวา สตฺถุ สูนาปรนฺตคมนํ ทิสฺวา วิสุกมฺมํ อามเนฺตสิ  ‘‘ตาต อชฺช ภควา ตีณิมตฺตานิ โยชนสตานิ ปิณฺฑาจารํ คมิสฺสติ, ปญฺจ กูฎาคารสตานิ มาเปตฺวา เชตวนทฺวาร โกฎฺฐมตฺถเก คมนสชฺชานิํ กตฺวา ฐเปหี’’ติ, โส ตถา อกาสิฯ ภควโต กูฎาคารํ จตุมุขํ อโหสิ, ทฺวินฺนํ อคฺคสาวกานํ ทฺวิมุขํ, เสสานํ เอกมุขํ, สตฺถา คนฺธกุฎิโต นิกฺขมฺม ปฎิปาฎิยา ฐปิต กูฎาคาเรสุ ธุรกูฎาคารํ ปาวิสิฯ เทฺว อคฺคสาวเก อาทิํ กตฺวา เอกูนปญฺจภิกฺขุสตานิปิ กูฎาคารํ คนฺตฺวา นิสินฺนา อเหสุํ, เอกํ ตุจฺฉกูฎาคารํ อโหสิฯ ปญฺจปิ กูฎาคารสตานิ อากาเส อุปฺปติํสุฯ สตฺถา สจฺจพนฺธปพฺพตํ นาม ปตฺวา กูฎาคารํ อากาเส ฐเปตฺวา ตสฺมิํ ปพฺพเต สจฺจพโนฺธ นาม มิจฺฉาทิฎฺฐิ, โส มหาชนํ มิจฺฉาทิฎฺฐิํ อุคฺคณฺหาเปโนฺต ลาภคฺคยสคฺคปฺปโตฺต หุตฺวา วสติฯ อพฺภนฺตเร จสฺส อโนฺตจาฎิยํ ปทีโป วิย อรหตฺตสฺส อุปนิสฺสโย ชลติ, ตํ ทิสฺวา ‘‘ธมฺมมสฺส กเถสฺสามี’’ติ คนฺตฺวา ธมฺมํ เทเสติฯ ตาปโส เทสนาปริโยสาเน อรหตฺตํ ปาปุณิฯ มเคฺคเนวสฺส อภิญฺญา อาคตา, เอหิ ภิกฺขุ หุตฺวา อิทฺธิมยปตฺตจีวโร กูฎาคารํ ปาวิสิฯ ภควา กูฎาคารคเตหิ ปญฺจหิ ภิกฺขุสเตหิสทฺธิํ วาณิชคามํ คนฺตฺวา กูฎาคารานิ อทิสฺสมานานิ กตฺวา วาณิชคามํ ปาวิสิฯ วาณิชา พุทฺธปฺปมุขสฺส ภิกฺขุสงฺฆสฺส มหาทานํ ทตฺวา สสตฺถารํ มกุฬการามํ นยิํสุฯ สตฺถา มณฺฑลมาฬํ ปาวิสิฯ มหาชโน ยาว สตฺถา ภตฺตทรถํ ปฎิปฺปสฺสเมฺภติ, ตาว ปาตราสํ กตฺวา อุโปสถงฺคานิ สมาทาย คนฺธญฺจ ปุปฺผญฺจ อาทาย ธมฺมสวนตฺถาย อารามํ ปจฺจาคมาสิฯ สตฺถา ธมฺมํ เทเสสิฯ มหาชนสฺส พนฺธนา โมโกฺข ชาโต, มหนฺต พุทฺธโกลาหลํ อโหสิฯ สตฺถา มหาชนสฺส สงฺคหตฺถํ กติปาหํ ตเตฺถว วสิ, อรุณํ ปน มหาคนฺธกุฎิยํเยว อุฎฺฐเปสิฯ ตตฺถ กติปาหํ วสิตฺวา วาณิชคาเม ปิณฺฑาย จริตฺวา ‘‘ตฺวํ อิเธว วสาหี’’ติ ปุณฺณเตฺถรํ นิวเตฺตตฺวา อนฺตเร นมฺมทานที นาม อตฺถิ, ตสฺสา ตีรํ อคมาสิฯ นมฺมทานาคราชา สตฺถุ ปจฺจุคฺคนฺตฺวา นาคภวนํ ปเวเสตฺวา ติณฺณํ รตนานํ สกฺการํ อกาสิฯ สตฺถา ตสฺส ธมฺมํ กเถตฺวา นาคภวนา นิกฺขมิฯ โส ‘‘มยฺหํ ภเนฺต ปริจริตพฺพํ เทถา’’ติ ยาจิฯ ภควา นมฺมทานทีตีเร ปทเจติยํ ทเสฺสสิฯ ตํ วีจีสุ อาคหาสุ ปิธิยติ วีจีสุ คตาสุ วิวรติ, มหาสกฺการปฺปตฺตํ อโหสิฯ สตฺถา ตโต นิกฺขมฺม สจฺจพนฺธปพฺพตํ คนฺตฺวา  สจฺจพนฺธํ อาห ‘‘ตยา มหาชโน อปายมเคฺค โอตาริโตฯ ตฺวํ อิเธว วสิตฺวา เอเตสํ ลทฺธิํ วิสฺสชฺชาเปตฺวา นิพฺพานมเคฺค ปติฎฺฐาเปหี’’ติฯ โสปิ ปริจริตพฺพํ ยาจิฯ สตฺถา ฆนปิฎฺฐิปาสาเณ อลฺลมตฺติกปิณฺฑมฺหิ ลญฺฉนํ วิย ปทเจติยํ ทเสฺสสิฯ เอวํ สูนาปรนฺตรเฎฺฐเยว เทฺว จกฺกรตนเจติยานิ ยาวสาสนนฺตรธานํ ปติฎฺฐาเปสิฯ สตฺตเม ปน วเสฺส สาวตฺถิยํ กณฺฑมฺพรุกฺขมูเล ติตฺถิ มทฺทนํ กโรโนฺต ยมกปาฎิหาริยํ กตฺวา ทสหิ จกฺกวาฬ สหเสฺสหิ อาคตานํ เทวตานํ มาตรํ กายสกฺขิํ กตฺวา อภิธมฺมํ เทเสเนฺต ตาวติํสภวเน ปาริจฺฉตฺตกมูเล ปณฺฑุกมฺพลสิลายํ วสฺสํ วสิฯ อฎฺฐเม สํสุมารนคเร เอกวสฺสํ วสิฯ นวเม โกสมฺพิยํ เอกวสฺสํ วสิฯ ตทา ภทฺทิโย, กิมิโล, ภคุ, อานโนฺท, อนุรุโทฺธ, เทวทโตฺต, จาติ ฉ ขตฺติยา ปพฺพชิํสุฯ เตสํ วิตฺถาโร ธมฺมปเท อาคโตฯ ทสเม ปน วเสฺส ปาลิเลยฺยาคาเม ทกฺขิณวนสเณฺฑ ภทฺทสาลมูเล ปาลิเลยฺยเกน หตฺถินา อุปฎฺฐิยมาโน ผาสุกํ วสฺสาวาสํ วสิฯ เอกาทสเม นาลนฺธพฺราหฺมณคาเม เอกวาสํ วสิฯ ทฺวาทสเม เวรญฺชายํ เอกวาสํ วสิ ทุจฺจริตสฺส วิปากํ อนุภวมาโน, ภควตา กิร ผุสฺสสฺส ภควโต กาเล สาวกานํ วจีทุจฺจริตวเสน กตุปจิตสฺส อกุสลกมฺมสฺส ตทา ลโทฺธกาสวเสน อุปฎฺฐิตตฺตา เวรญฺชพฺราหฺมเณน นิมนฺติโตปิ สมาโน มาราวฎฺฎน วเสน อสลฺลเกฺขตฺวา อสฺสวาณิชกานํ นิพทฺธวตฺตสเงฺขเปน ปญฺญตฺตํ ปตฺถปตฺถมูลกํ ยวตณฺฑุลเมว เตมาสํ ภุญฺชติ, วุตฺตเญฺหตํ อปทาเนฯ</p>


<p>
‘‘ผุสฺสสฺสาหํ ปาวจเน, สาวเก ปริภาสิสฺสํ;  
  
ยวํ ขาทถ ภุญฺชถ, มาจ ภุญฺชถ สาลิโนฯ  
</p>
  
<p>
เตน กมฺมวิปาเกน, เตมาสํ ขาทิตํ ยวํ;  
  
นิมนฺติโต พฺราหฺมเณน, เวรญฺชายํ วสิํ ตทาติ’’ฯ  
</p>
  
<p>เตน วุตฺตํ ‘‘ทฺวาทสเม เวรญฺชายํ เอกวาสํ วสิ ทุจฺจริตสฺส วิปากํ อนุภวมาโน’’ติฯ เตรสเม ชาลิยปพฺพเต เอกวาสํ วสิฯ จตุทฺทสเม สาวตฺถิยํ อนาถปิณฺฑิกสฺส อาราเม เชตวนวิหาเร ปฐมวาสํ วสิตฺวา ปนฺนรสเม วเสฺส ญาติชนสงฺคหตฺถํ กปิลวตฺถุํ คนฺตฺวา เอกเมว วาสํ กเปฺปสิ ฯ โสฬสเม วเสฺส อาฬวกยกฺขทมนตฺถํ อคฺคาฬวีนคเร เอกวาสํ วสิฯ สตฺตรสเม วเสฺส ราชคหเมว นิวตฺติตฺวา วาสํ กเปฺปสิฯ อฎฺฐารสเม วเสฺส ชาลิยปพฺพตเมว นิวตฺติตฺวา วสิฯ เอกูนวีสติเมปิ วเสฺส ตเตฺถว ชาลิยปพฺพตเมว วสิฯ วีสติเม วเสฺส ราชคหสฺส อวิทูเร ภีสนเก เภสกลวนสเณฺฑ วาสํ กเปฺปสี’’ติ อิมานิ วีสติ วสฺสานิ ปฐมโพธีติ เวทิตพฺพานิฯ เอตสฺมิํ กาเล เอหิภิกฺขูปสมฺปทายเอว อุปสมฺปาเทสีติ เยภุเยฺยน ภควนฺตํเยว อุทฺทิสฺส อาจริยุปชฺฌายํ กตฺวา เอหิภิกฺขุ ภาวมาปเนฺน ปุญฺญวนฺตปุคฺคเลเยว สนฺธาย วุตฺตํ, อเญฺญสมฺปิ อริยภาวมนาปนฺนานํ สุทินฺนาทีนํ วา ยมกปาฎิหาริเย ปสีทิตฺวา อายสฺมโต สาริปุตฺตเตฺถรสฺส สนฺติเก ปพฺพชิตานํ ปุเพฺพ กสฺสปพุทฺธกาเล วคฺคุลิภูตปุพฺพานํ ปญฺจนฺนํ ภิกฺขุสตานํ เถรเสฺสว สนฺติเก ปพฺพชิตภาวสฺส ทิสฺสนโต เตน วุตฺตํ ‘‘ภควา หิ ปฐมโพธิยํ เอตสฺมิํ กาเล เอหิ ภิกฺขูปสมฺปทาย เอว อุปสมฺปาเทสี’’ติฯ อิโต ปเรสุ ปน ปญฺจวีสติวเสฺสสุ อนาถปิณฺฑิเกน การิเต เชตวนมหาวิหาเร เอกูนวีสติวสฺสา วาสํ วสิฯ วิสาขาย สตฺตวีสติ โกฎิธนปริจฺจาเคน การิเต ปุพฺพาราเม ฉพฺพสฺสานิ วสิฯ ทฺวินฺนํ กุลานํ คุณมหตฺตํ ปฎิจฺจ สาวตฺถิยํ นิสฺสาย ปญฺจวีสติ วสฺสานิ วาสํ วสิฯ อนฺติเม ปน วเสฺส เพฬุวคาเม วสิตฺวา มรณนฺติกา เวทนา อุปฺปชฺชิ, อายุสงฺขาโรสฺสชฺชนญฺจ ตตฺถ อกาสิฯ อิมานิ อิธ นาธิเปฺปตานิ, ภควโต วสฺสกฺกมชานนตฺถํเยว วุตฺตนฺติฯ</p>


<p>สรณคมนูปสมฺปทา นาม ‘‘พุทฺธํ สรณํ คจฺฉามิ’’ตฺยาทินา ติกฺขตฺตุํ วาจํ ภินฺทิตฺวา วุเตฺตหิ ตีหิ สรณคมเนหิ อุปสมฺปโนฺนฯ</p>


<p>โอวาทปฎิคฺคหณูปสมฺปทา นาม ‘‘ตสฺมา ติห เต กสฺสป เอวํ สิกฺขิตพฺพํ ติพฺพเมว หิโรตฺตปฺปํ ปจฺจุปฎฺฐิตํ ภวิสฺสติ เถเรสุ นเวสุ มชฺฌิเมสุ จาติ, เอวญฺหิ เต กสฺสป สิกฺขิตพฺพํ ตสฺมา ติห เต กสฺสป เอวํ สิกฺขิตพฺพํ ยํ กิญฺจิ ธมฺมํ โสสฺสามิ กุสลูปสญฺหิตํ สพฺพนฺตํ อฎฺฐิํ กตฺวา มนสิกตฺวา สพฺพเมว เจตโส สมนฺนาหริตฺวา โอหิตโสโต ธมฺมํ โสสฺสามีติ, เอวญฺหิ เต กสฺสป สิกฺขิตพฺพํ ตสฺมา ติห เต กสฺสป เอวํ สิกฺขิตพฺพํ สาตสหคตํ เม กายคตา สติํ น ชหิสฺสตีติ , เอวญฺหิ เต กสฺสป สิกฺขิตพฺพนฺติ อิมินา โอวาทปฎิคฺคเณน มหากสฺสปเตฺถรสฺส อนุญฺญาตอุปสมฺปทา นามฯ</p>


<p>ปญฺหาพฺยากรณูปสมฺปทา นาม โสปากสฺส อนุญฺญาตอุปสมฺปทา, ภควา กิร ปุพฺพาราเม อนุจงฺกมโนฺต โสปากสามเณรํ ‘‘อุทฺธุมาตกสญฺญาติ วา โสปาก รูปสญฺญาติ วา อิเม ธมฺมา นานตฺถา นานาพฺยญฺชนา, อุทาหุ เอกตฺถา พฺยญฺชนเมว นาน’’นฺติ ทสอสุภนิสฺสิเต ปเญฺห ปุจฺฉิฯ โส เต พฺยากาสิฯ ภควา ตสฺส สาธุการํ ทตฺวา ‘‘กติวโสฺสสิ ตฺวํ โสปากา’’ติ ปุจฺฉิฯ ‘‘สตฺตวโสฺส อหํ ภควา’’ติ, ‘‘โสปาก ตฺวํ มม สพฺพญฺญุตญฺญาเณน สทฺธิํ สํสนฺทิตฺวา ปเญฺห พฺยากาสี’’ติ อารทฺธจิโตฺต อุปสมฺปทํ อนุชานาติ, อยํ ปญฺหาพฺยากรณูปสมฺปทาฯ</p>


<p>อฎฺฐวาจิกูปสมฺปทา นาม ภิกฺขุนิยา ภิกฺขุนิสงฺฆโต ญตฺติจตุเตฺถน ภิกฺขุสงฺฆโต ญตฺติจตุเตฺถนาติ อิเมหิ ทฺวีหิ กเมฺมหิ อุปสมฺปทาฯ ญตฺติจตุตฺถกมฺมูปสมฺปทา นาม ภิกฺขูนํ เอตรหิ อุปสมฺปทา, อยเมว อิธาธิเปฺปตา, สมฺปตฺติวิปตฺติวเสน สมฺภวโตฯ กสฺมา เหส อุปสมฺปโนฺน นามาติฯ สมเคฺคน สเงฺฆน ญตฺติจตุเตฺถน กเมฺมน อกุเปฺปน ฐานารเหน อุปริภาวํ สมาปโนฺน ปโตฺตติ อุปสมฺปโนฺน, เสฎฺฐภาวํ ปโตฺตติอโตฺถ ตถา หิ คิหิภาวโต สามเณรภาโว เสโฎฺฐ นาม, ตโตปิ อุปสมฺปนฺนภาโวเยว เสโฎฺฐฯ ตตฺถ สมเคฺคน สเงฺฆนาติ สพฺพนฺติเมน ปริยาเยน ปญฺจวคฺคกรณีเย กเมฺม ยาวติกา ภิกฺขู กมฺมปฺปตฺตา, เตสํ อาคตตฺตา ฉนฺทารหานํ ฉนฺทสฺส อาหฎตฺตา, สมฺมุขีภูตานญฺจ อปฺปฎิโกฺกสนโต เอตสฺมิํ กเมฺม สมคฺคภาวํ อุปคเตนฯ ญตฺติจตุเตฺถนาติ ตีหิ อนุสาวนาหิ เอกาย จ ญตฺติยา กตฺตเพฺพนฯ เอตฺถ จ กิญฺจาปิ ญตฺติ สพฺพปฐมํ วุตฺตา, ติสฺสนฺนํ ปน อนุสาวนานํ อตฺถพฺยญฺชนเภทาภาวโต อตฺถพฺยญฺชนภินฺนา ญตฺติ ตาสํ จตุตฺถนฺติ กตฺวา ญตฺติจตุตฺถนฺติ วุจฺจติฯ กเมฺมนา ติ ธมฺมิเกน กเมฺมน, วินยกเมฺมนาติอโตฺถฯ อกุเปฺปนา ติ วตฺถุ ญตฺติ อนุสาวน สีม ปริสสมฺปตฺติ สมฺปนฺนตฺตา อโกเปตพฺพตํ อปฺปฎิโกฺกสิตพฺพตญฺจ อุปคเตนฯ ฐานารเหนา ติ การณารเหน, สตฺถุสาสนารเหนาติ อโตฺถฯ เอเตหิ การเณหิ เสฎฺฐภาวมาปโนฺนติ อโตฺถฯ ตตฺถ สมฺปตฺติวิปตฺติวเสน สมฺภวโต ติ วตฺถุสมฺปตฺติ ญตฺติสมฺปตฺติ อนุสาวนสมฺปตฺติสีมสมฺปตฺติปริสสมฺปตฺติวเสน  ปญฺจหิ สมฺปตฺตีหิ อุปสมฺปทกมฺมสฺส สิชฺฌนโตติ อโตฺถฯ ตตฺถ วตฺถุ สมฺปตฺตินาม ปริปุณฺณวีสติวสฺสภาโว อิทานิ ปุริสตฺตภาโว จฯ อุนฺนวีสติวสฺสํ, อนฺติมวตฺถุอชฺฌาปนฺนปุพฺพํ, ปณฺฑโก, เถยฺยสํวาสโก, ติตฺถิยปกฺกนฺตโก, ติรจฺฉานคโต, มาตุฆาตโก, ปิตุฆาตโก, อรหนฺตฆาตโก, ภิกฺขุนิทูสโก, สงฺฆเภทโก, โลหิตุปฺปาทโก, อุภโตพฺยญฺชนโก, ติ อิเม เตรส ปุคฺคลา อุปสมฺปทาย อวตฺถุฯ ตตฺถ อูนวีสติวสฺสนฺติ สามเญฺญน วุเตฺตปิ มาตุกุจฺฉิโต นิกฺขมนโต ปฎฺฐาย เอกูนวีสปริปุโณฺณ ปุริสปุคฺคโล อุปสมฺปทาย วตฺถุ, ตโต โอรํ น อุปสมฺปทาย วตฺถุ ตโถ หิ เอกสฺมิํ สํวจฺฉเร เหมนฺตคิมฺหวสฺสวเสน ติณฺณํ อุตูนํ สมฺภวตฺตา ตโย อุตู โหนฺติ, โหนฺติ เจตฺถฯ</p>


<p>
‘‘กตฺติกนฺติกปกฺขมฺหา, เหมํ ผคฺคุณปุณฺณมา;  
  
ตสฺสนฺติ กปกฺขมฺหา, คิมฺหํ อาสาฬฺหิปุณฺณมา;  
  
วสฺสกาลํ ตโต เสสํ, จตุวีสตูโปสถาฯ  
</p>
  
<p>
จาตุทฺทสี ฉ เอเตสุ, ปกฺขา ตติยสตฺตมา;  
  
เสสา ปนฺนรสี เญยฺยา, อฎฺฐารส อุโปสถาติ’’ฯ  
</p>
  
<p>เอตฺถ จ กตฺติกสฺส กาฬปกฺขปาฎิปทโต ปฎฺฐาย ยาว ผคฺคุณปุณฺณมา จตฺตาโร มาสา เหมอุตุ นามฯ ผคฺคุณสฺส กาฬปกฺขปาฎิปทโต ปฎฺฐาย ยาว อาสาฬฺหีปุณฺณมา จตฺตาโร มาสา คิมฺหอุตุ นามฯ อสาฬฺหกาฬปกฺขปาฎิปทโต ปฎฺฐาย ยาว อปรกตฺติกปุณฺณมา จตฺตาโร มาสา วสฺสอุตุ นามฯ เอวํ เอกสฺมิํ สํวจฺฉเร ตโย อุตู โหนฺติฯ ตตฺถ เอกสฺมิํ อุตุมฺหิ ปกฺขสฺส ตติยสตฺตเมสุ เทฺว เทฺว กตฺวา ฉ จตุทฺทสิกา, ปฐมทุติยจตุตฺถปญฺจมฉฎฺฐอฎฺฐเมสุ ฉ ฉ กตฺวา อฎฺฐารส ปนฺนรสิกาติ เอวํ เอกสํวจฺฉเร จตุวีสติ อุโปสถา โหนฺติฯ อิเมสุ จตุวีสตุโปสเถสุ จาตุทฺทสิยา เอกูนติํส ทิวสา โหนฺตีติ กตฺวา เอกสํวจฺฉเร ฉ อูนา ทิวสา โหนฺติฯ อิมินา นเยน เอกูนวีสติเม วเสฺส ฉมาสาธิกานิ อฎฺฐารสวสฺสานิ โหนฺติฯ ตสฺมิํ มาตุกุจฺฉิมฺหิ นิพฺพตฺตกาเล ทสมาเส ปกฺขิปิตฺวา จตฺตาริ มาสาธิกานิ เอกูนวีสวสฺสานิ ปริปุณฺณานิฯ ราชาโน ปน ติณฺณํ ติณฺณํ วสฺสานํ อจฺจเยน มาสํ อากฑฺฒนฺติ , ทิวเสน สห มาสมฺปิ, ตสฺมา อฎฺฐารสวเสฺส เยว ฉ มาสาธิกานิ โหนฺติฯ ตํ เหฎฺฐาจตุมาสาธิก เอกูนวีสติเม วเสฺส ปกฺขิปิตฺวา เอกมาสาธิกานิ วีสติวสฺสานิ สพฺพโส ปริปุณฺณานิ โหนฺติฯ เอวํ เอกูนวีสติวสฺสโต ปฎฺฐาย คพฺภวีโส อุปสมฺปทาย วตฺถูติ เวทิตโพฺพฯ อิทานิ ปุริสตฺตภาโว ติ ภิกฺขุนิยา อภาวโต ปุริสปุคฺคโลว อิทานิ วฎฺฎตีติ อธิเปฺปโต ตถา หิ มาตุคามสฺส ปพฺพชิตตฺถา ปญฺจวสฺสสตานิ สทฺธโมฺม ติเฎฺฐยฺย, ปญฺญตฺตตฺตา ปน อปรานิ ปญฺจวสฺสสตานิ ฐสฺสตีติ เอวํ วสฺสสหสฺสเมว ปฎิสมฺภิทาปฺปตฺตสทฺธมฺมสฺส ปติฎฺฐิตภาโว วุโตฺตฯ มาตุคามา จ นาม ทุปฺปญฺญา ติพฺพกิเลสา ลามกา จฯ ภควตา จ ปฐมโพธิยํ อาทิโต ปฎฺฐายเมว มหาปชาปติยา โคตมิยา อฎฺฐครุธมฺมปฎิคฺคหเณน อุปสมฺปทเตฺต อนุญฺญาเตปิ สาสนสฺส อจิรฎฺฐิติกภาโว วุโตฺตฯ ทุปฺปญฺญตฺตา อิตฺถิโย สาสเน จิรํ น ติฎฺฐนฺติ, ติพฺพกิเลสตฺตา ยถา ปญฺญตฺต สิกฺขาปทานุรูปํ สํวรมฺปิ รกฺขิตุํ น สโกฺกนฺติฯ ลามกตฺตาปิ ตา อฎฺฐสมาปตฺติํ ลภนฺตาปิ พฺราหฺมปาริสชฺชํ นาติกฺกมนฺติ, เอวํ ภิกฺขุนิยา อภาวโต อิทานิ ปุริสปุคฺคโลติ วุตฺตํฯ อิมสฺมิํ ฐาเน ฐตฺวา จตฺตาริ เขตฺตานิ เวทิตพฺพานิ ตถา หิ มาตุคามสฺส ปพฺพชิตตฺตา วสฺสสหสฺสเมว ฐสฺสตีติ เจตํ ปฎิสมฺภิทาปฺปตฺตขีณาสววเสน วุตฺตํ, ตโต ปรํ อุตฺตริปิ สุกฺขวิปสฺสกขีณาสววเสน วสฺสสหสฺสํ, อนาคามิวเสน วสฺสสหสฺสํ, สกทาคามิวเสน วสฺสสหสฺสํ, โสตาปนฺนวเสน วสฺสสหสฺสนฺติ เอวํ ปญฺจวสฺสสหสฺสานิ ปฎิเวธสทฺธโมฺม ติฎฺฐติฯ ปริยตฺติสทฺธโมฺมปิ ตานิเยว น หิ ปริยตฺติยา อสติ ปฎิเวโธ อตฺถิฯ นาปิ ปริยตฺติยา สติ ปฎิเวโธ น โหติฯ ลิงฺคํ ปน ปริยตฺติยา อนฺตรหิตาย จิรํ ปวตฺติสฺสติ, อิทํ ขนฺธกภาณกานํ มเตน วุตฺตนฺติ เวทิตพฺพํฯ ทีฆนิกายฎฺฐกถายํ ปน เอวํ วุตฺตํ ‘‘ปฎิสมฺภิทาปฺปเตฺตหิ วสฺสสหสฺสํ อฎฺฐาสิ, ฉฬภิเญฺญหิ วสฺสสหสฺสํ, เตวิเชฺชหิ วสฺสสหสฺสํ, สุกฺขวิปสฺสเกหิ วสฺสสหสฺสํ, ปาติโมเกฺขน วสฺสสหสฺสํ อฎฺฐาสี’’ติฯ อิทมฺปิ ทีฆภาณกเตฺถรานํ มเตน วุตฺตํฯ องฺคุตฺตรนิกายฎฺฐกถายมฺปิ พุทฺธานํ ปรินิพฺพานโต วสฺสสหสฺสเมว ปฎิสมฺภิทา นิพฺพเตฺตตุํ สโกฺกนฺติ, ตโต ปรํ ฉ อภิญฺญา , ตโต ตาปิ อสโกฺกนฺตา ติโสฺส วิชฺชา นิพฺพตฺตนฺติฯ คจฺฉเนฺตกาเล ตานิปิ นิพฺพเตฺตตุํ อสโกฺกนฺตา สุกฺขวิปสฺสกา โหนฺติฯ เอเตเนว อุปาเยน อนาคามิโน สกทาคิมิโน, โสตาปนฺนาติ วุตฺตํฯ อิทมฺปิ องฺคุตฺตรนิกาเย วุตฺตํฯ สํยุตฺตนิกายฎฺฐกถายํ ปน ปฐมโพธิยํ ภิกฺขู ปฎิสมฺภิทาปฺปตฺตาฯ อถ กาเล คจฺฉเนฺต ปฎิสมฺภิทา ปาปุณิตุํ น สกฺขิํสุ, ฉฬภิญฺญา อเหสุํฯ ตโต ฉปิ อภิญฺญา ปตฺตุํ อสโกฺกนฺตา ติโสฺส วิชฺชา ปาปุณิํสุฯ อิทานิ กาเล คจฺฉเนฺต ติโสฺส วิชฺชา ปาปุณิตุํ อสโกฺกนฺตา อาสวกฺขยํ ปาปุณิสฺสนฺติ, ตมฺปิ อสโกฺกนฺตา อนาคามิผลํ, ตมฺปิ อสโกฺกนฺตา สกทาคามิผลํ, ตมฺปิ อสโกฺกนฺตา โสตาปตฺติผลํฯ คจฺฉเนฺตกาเล โสตาปตฺติผลมฺปิ ปตฺตุํ น สกฺขิสฺสนฺตี’ติ วุตฺตํฯ ยสฺมา เจ เต อาจริยา ภินฺนวาทา, ตสฺมา เตสํ อาจริยานํ ภาณกานํ มตเมว พุทฺธโฆสาจริเยน ตตฺถ ตตฺถ ลิขิตนฺติ คเหตพฺพํ, อญฺญถา อาจริยเสฺสว ปุพฺพาปรวิโรธปฺปสโงฺค สิยา อาจริยพุทฺธโฆเสเนว หิ สีหฬภาสํ อปเนตฺวา มาคธภาสาย สาฎฺฐกถํ พุทฺธวจนํ ลิขิตํ, น อเญฺญน อาจริเยน ตสฺมา อฎฺฐกถาย วุตฺตวจนเมว ปมาณนฺติ คเหตพฺพํฯ นนุ จตฺตาโรปิ นิกายฎฺฐกถาสงฺคีติํ อารูฬฺหา, อถ กสฺมา เอวํ ภินฺนาติฯ สจฺจํ, ตถาปิ เกสญฺจิ เถรานํ วาทปฺปกาสนตฺถํ วุตฺตํฯ น สงฺคาหกเตฺถรานํ, ตสฺมา อฎฺฐกถาวจนเมว ปมาณนฺติ วุตฺตํฯ</p>


<p>อนฺติมวตฺถุอชฺฌาปนฺนปุพฺพนฺติ ปาราชิกภิกฺขุ, โส อภโพฺพ สาสเน อุปสมฺปทกมฺมสฺส ลทฺธุํฯ</p>


<p>ปณฺฑโกติเจตฺต ปญฺจวิโธ โหติ อาสิตฺตปณฺฑโก, อุสฺสูยปณฺฑโก, โอปกฺกมิกปณฺฑโก, นปุํสโก, ปกฺขปณฺฑโกติฯ ตตฺถ ยสฺส ปเรสํ องฺคชาตํ มุเขน คณฺหิตฺวา อสุจินา อาสิตฺตสฺส ปริฬาโห วูปสมติ, อยํ อาสิตฺตปณฺฑโก นามฯ ยสฺส ปเรสํ อชฺฌาจารํ ปสฺสโต อุสฺสูยาย อุปฺปนฺนาย ปริฬาโห วูปสมติ, อยํ อุสฺสูยปณฺฑโก นามฯ ยสฺส อุปกฺกเมน พีชานิ อปนีตานิ โหนฺติ, อยํ โอปกฺกมิกปณฺฑโก นามฯ โย ปน ปฎิสนฺธิยํ เยว อภาวโก อุปฺปโนฺน โหติ, อยํ นปุํสโก นามฯ เอกโจฺจ ปน อกุสลวิปากานุภาเวน กาฬปเกฺข ปณฺฑโก โหติ, ชุณฺหปเกฺข ปนสฺส ปริฬาโหวูปสมติ , อยํ ปกฺขปณฺฑโก นาม, เกจิ ปน โย กาฬปเกฺข อิตฺถี โหติ, ชุณฺหปเกฺข ปุริโส, อยํ ปกฺขปณฺฑโกติ วทนฺติ, ตํ เตสํ มติมตฺตเมวฯ เอเตสุ อาสิตฺตปณฺฑกสฺส จ อุสฺสูยปณฺฑกสฺส จ ปพฺพชฺชา น วาริตาฯ โอปกฺกมิกนปุํสกปกฺขปณฺฑกานํ ปน วาริตาฯ เตสุปิ ปกฺขปณฺฑกสฺส ยสฺมิํ ปเกฺข ปณฺฑโก โหติ, ตสฺมิํเยว ปพฺพชฺชา วาริตาฯ เอตฺถ จ อปณฺฑกปเกฺข ปพฺพชิตฺวา ปณฺฑกปเกฺข นาเสตโพฺพติ ตีสุปิ คณฺฐิปเทสุ วุตฺตํฯ เกจิ ปน ‘‘อปณฺฑกปเกฺขปพฺพชิโต สโต กิเลสกฺขยํ ปาปุณาติ, น นาเสตโพฺพ’’ติ วทนฺติ, ตํ เตสํ มติมตฺตเมว, ปณฺฑกสฺส กิเลสกฺขยา สมฺภวโต ขีณกิเลสสฺส จ ปณฺฑกภาวานุปปตฺติโต อเหตุก ปฎิสนฺธิกถายญฺหิ อวิเสเสน ปณฺฑกสฺส อเหตุกปฎิสนฺธิ กตา วุตฺตา, อาสิตฺต อุสฺสูยปกฺขปณฺฑกานญฺจ ปฎิสนฺธิโต ปฎฺฐาเยว ปณฺฑกภาโว, น ปวตฺติยํเยวาติ วทนฺติฯ เตเนว อเหตุกปฎิสนฺธินิเทฺทเส ชจฺจนฺธ-ชจฺจพธิราทโย วิย ปณฺฑโก ชาติสเทฺทน วิเสเสตฺวา นิทฺทิโฎฺฐฯ จตุตฺถปาราชิกสํวณฺณนายํ ปน อภพฺพปุคฺคเล ทเสฺสเนฺตน ปณฺฑกติรจฺฉานคตอุภโต พฺยญฺชนกา ตโย วตฺถุวิปนฺนา อเหตุกปฎิสนฺธิกา, เตสํ สโคฺค อวาริโตติ อวิเสเสน วุตฺตํ, เอวํ ปญฺจวิธา ปณฺฑกา เต ปณฺฑกสามเญฺญน อวิเสเสตฺวา ‘‘ปณฺฑกาติ เอวเมว วตฺวา ปณฺฑโก ภิกฺขเว น อุปสมฺปาเทตโพฺพ’’ติ วุตฺตนฺติ ทฎฺฐพฺพํฯ</p>


<p>เถยฺยสํวาสโก ติ โย สยเมว ปพฺพชฺชาลิงฺคํ คเหตฺวา ภิกฺขุวสฺสํ คเณตฺวา ภิกฺขูติ ปฎิญฺญํ สมฺปฎิจฺฉติ, ยถาวุฑฺฒํ วนฺทนํ สาทิยติ, โส ลิงฺคสฺส สํวาสสฺส จ เถนตฺตา อุภยเตฺถนโก นามฯ โย ปน ยถาวุฑฺฒํ วนฺทนํ น สาทิยติ, อสุทฺธจิตฺตวเสน ลิงฺคสฺสเถนตฺตาลิงฺคเตฺถนโก นามฯ โย วา ปน สามเณรภูมิยํ ฐตฺวา มุสาวาเทน ภิกฺขุติ ปฎิญฺญํ คเหตฺวา ภิกฺขุวสฺสเคฺคน วนฺทนาทิํ สาทิยติ, โส ภิกฺขูหิ ทินฺนลิงฺคตฺตา ลิงฺคเตฺถนโก น โหติ, สํวาสสฺส เถนตฺตา สํวาสเตฺถนโก นามฯ เอตฺถ จ อุภยเตฺถนโกปิ อสุทฺธจิเตฺตน ลิงฺคเตฺถนเกเอว ปวิโฎฺฐติ เวทิตโพฺพฯ โยปิ สามเณโร วุฑฺฒสามเณรานํ วนฺทนํ สาทิยติ, ทหรภิกฺขูปิ วุฑฺฒภิกฺขูนํ วนฺทนํ สาทิยติ, โสปิ เถยฺยสํวาสโก นาปิ โหติ, อเถนตฺตาฯ โย วา ปน ภิกฺขุปาราชิกมาปโนฺนว ภิกฺขุลิเงฺค  ฐิโต ยาว ปฎิชานาติ, ตาว อเตฺถว ตสฺส ภิกฺขุภาโว, น โส อนุปสมฺปนฺนสงฺขฺยํ คจฺฉติ, ตถา หิ โส สํวาสํ สาทิยโนฺตปิ เถยฺยสํวาสโก น โหติ, โส สหเสยฺยาทิอาปตฺติมฺปิ น ชเนติ, โอมสวาเท ปาจิตฺติยญฺจ น ชเนติ เตเนว ‘‘อสุโทฺธ โหติ ปุคฺคโล อญฺญตรํ ปาราชิกํ ธมฺมํ อชฺฌาปโนฺน, ตเญฺจ สุทฺธทิฎฺฐิ สมาโน โอกาสํ การาเปตฺวา อโกฺกสาธิปฺปาโย วทติ อาปตฺติ โอมสวาทสฺสา’’ติ โอมสวาเท ปาจิตฺติยํ วุตฺตํฯ อสติ หิ ภิกฺขุภาเว ทุกฺกฎํ วเทยฺยฯ โย ปน สามเณโร สามเณรลิเงฺคเนว ปาณาติปาตาทิปญฺจวิธํ สิลวิปตฺติํ ปาปุณาติ, โสปิ อาคโต ลิงฺคนาสนาย นาเสตฺวา สรณสีลํ ทาตพฺพํ, อเถนตฺตา อุปสมฺปทาย อวตฺถุภาวมฺปิ น ปาปุณาติฯ วิกาลโภชนาทิกํ กโรนฺตสฺส ปน ‘‘อจฺจโย มํ ภเนฺต อจฺจาคมา’’ตฺยาทินา สงฺฆมเชฺฌ อจฺจยํ เทสาเปตฺวา วา ทณฺฑกมฺมํ วา กตฺวา สีลํ ทาตพฺพเมวฯ ติตฺถิยปกฺกนฺตโก อุตฺตาโนเยวฯ</p>


<p>ติรจฺฉานคโตติ โยโกจิ อมนุสฺสภูโต จตฺตาโร อปายิกาปิ อุปสมฺปทาย อวตฺถุเยวฯ เต ปฎิสนฺธิยา ลามกตฺตา อภพฺพา สาสเน ปพฺพชิตุํฯ ยทิ จตฺตาโร อปายิกา อุปสมฺปทาย อวตฺถุ ภเวยฺย, อถ กสฺมา เสเส อนปทิสิตฺวา ติรจฺฉานคโตว อวตฺถูติ วุตฺตนฺติฯ เสสานํ อปากฎวตฺถุตฺตา, ตถา หิ สมฺพุทฺธกาเล ติรจฺฉานโยนิยํ นิพฺพโตฺต เอโก นาคราชา นาคโยนิยา อฎฺฎียติ หรายติ ชิคุจฺฉติฯ อถโข ตสฺส นาคสฺส เอตทโหสิ เกนนุโข อหํ อุปาเยน นาคโยนิยา ปริมุเจฺจยฺยํ ขิปฺปญฺจ มนุสฺสตฺตํ ลเภยฺยนฺติฯ อถโข ตสฺส นาคสฺส เอตทโหสิ ‘‘อิเม โข สมณาสกฺยปุตฺติยา ธมฺมจาริโน สมจาริโน พฺรหฺมจาริโน สจฺจวาทิโน สีลวโนฺต กลฺยาณธมฺมา สเจ โข อหํ สมเณสุ สกฺยปุตฺติเยสุ ปพฺพเชยฺยํ, เอวาหํ นาคโยนิยา ปริมุเจฺจยฺยํ ขิปฺปญฺจ มนุสฺสตฺตํ ปฎิลเภยฺย’’นฺติฯ อถ โข โส นาโค มาณวกวเณฺณน ภิกฺขู อุปสงฺกมิตฺวา ปพฺพชฺชํ ยาจิฯ ตํ ภิกฺขู ปพฺพาเชสุํ อุปสมฺปาเทสุํฯ เตน โข ปน สมเยน โส นาโค อญฺญตเรน ภิกฺขุนา สทฺธิํ ปจฺจนฺติเม วิหาเร ปฎิวสติฯ อถ โข โส ภิกฺขุ รตฺติยา ปจฺจูสสมยํ ปจฺจูฎฺฐาย อโชฺฌกาเส  จงฺกมติฯ อถ โข โส นาโค ตสฺส ภิกฺขุโน นิกฺขเนฺต วิสฺสโฎฺฐ นิทฺทํ โอกฺกเมสิฯ สโพฺพ วิหาโร อหินา ปุโณฺณ, วาตปาเนหิ โภคา นิกฺขนฺตา โหนฺติฯ อถโข โส ภิกฺขุ ‘‘วิหารํ ปวิสิสฺสามี’’ติ กวาฎํ ปณาเมโนฺต อทฺทส สพฺพํ วิหารํ อหินาปุณฺณํ วาตปาเนหิ โภเค นิกฺขเนฺตฯ ทิสฺวาน ภีโต วิสฺสรมกาสิฯ ภิกฺขู อุปธาวิตฺวา ตํ ภิกฺขุํ เอตทโวจุํ ‘‘กิสฺส ตฺวํ อาวุโส วิสฺสรมกาสี’’ติฯ อยํ อาวุโส สโพฺพ วิหาโร อหินา ปุโณฺณ วาตปาเนหิ โภคา นิกฺขนฺตาติฯ อถ โข โส นาโค เตน สเทฺทน ปพุชฺฌิตฺวา สเก อาสเน นิสีทิฯ ภิกฺขู เอวมาหํสุ ‘‘โกจิ ตฺวํ อาวุโส’’ติฯ ‘‘อหํ ภเนฺต นาโค’’ติฯ ‘‘กิสฺส ปน ตฺวํ อาวุโส เอวรูปํ อกาสี’’ติฯ อถ โข โส นาโค ภิกฺขูนํ เอตมตฺถํ อาโรเจสีฯ ภิกฺขู ภควโต เอตมตฺถํ อาโรเจสุํฯ อถ โข ภควา เอตสฺมิํ นิทาเน เอตสฺมิํ ปกรเณ ภิกฺขุสงฺฆํ สนฺนิปาตาเปตฺวา ตํ นาคํ เอตทโวจ ‘‘ตุเมฺห ขฺวตฺถ นาคา อวิรูฬฺหิธมฺมา อิมสฺมิํ ธมฺมวินเย, คจฺฉ ตฺวํ นาค, ตเตฺถว จาตุทฺทเส ปนฺนรเส อฎฺฐมิยา จ ปกฺขสฺส อุโปสถํ อุปวส, เอวํ ตฺวํ นาคโยนิยา ปริมุจฺจิสฺสสิ ขิปฺปญฺจ มนุสฺสตฺตํ ปฎิลภิสฺสสี’’ติฯ อถ โข โส นาโค ‘‘อวิรูฬฺหธโมฺม กิราหํ อิมสฺมิํ ธมฺมวินเยติ ทุกฺขี ทุมฺมโน อสฺสูนิ ปวตฺตยมาโน วิสฺสรํ กตฺวา ปกฺกมิฯ อถ โข ภควา ภิกฺขู อามเนฺตสิ ‘‘เทฺว เม ภิกฺขเว ปจฺจยา นาคสฺส สภาวปาตุกมฺมายฯ ยทา จ สชาติยา เมถุนํ ธมฺมํ ปฎิเสวติ, ยทา จ วิสฺสโฎฺฐ นิทฺทํ โอกฺกมติฯ อิเม โข ภิกฺขเว เทฺว ปจฺจยา นาคสฺส สภาว ปาตุกมฺมายฯ ติรจฺฉานคโต ภิกฺขเว น อุปสมฺปาเทตโพฺพ, อุปสมฺปโนฺน นาเสตโพฺพ’’ติ เอวํ ติรจฺฉานเสฺสว ปากฎวตฺตุตฺตาติฯ เอตฺถ จ ปวตฺติยํ อภิณฺหํ สภาวปาตุกมฺมทสฺสนวเสน ‘‘เทฺว ปจฺจยา’’ติ วุตฺตํฯ นาคสฺส ปน ปญฺจสุ กาเลสุ สภาวปาตุกมฺมํ โหติ ปฎิสนฺธิกาเล, ตจปชหนนกาเล, สชาติยา เมถุนกาเล, วิสฺสฎฺฐ นิโทฺทกฺกมนกาเล, จุติกาเลติฯ นนุ จ เทวาปิ อุปสมฺปทาย อวตฺถุเยว, อถ กสฺมา จตฺตาโร อปายิกาว อุปสมฺปทาย อวตฺถูติ วุตฺตนฺติฯ สจฺจํ, ตถาปิ เทวานํ อภพฺพตฺตา ปฎิเวธสาสนสฺส ฐิตตฺตา เต อภพฺพโต วิสุํ กรณตฺถาย เอวํ วุตฺตนฺติ ทฎฺฐพฺพํฯ วกฺขติ หิ สมนฺตปาสาทิกาย วินยฎฺฐกถาย มหาวเคฺค ‘‘ติรจฺฉานคโต ภิกฺขเวติ  เอตฺถ นาโค วา โหตุ สุปณฺณมาณวกาทีนํ วา อญฺญตโร อนฺตมโส สกฺกํ เทวราชานํ อุปาทาย โย โกจิ อมนุสฺสชาติโย สโพฺพว อิมสฺมิํ อเตฺถ ติรจฺฉานคโตติ เวทิตโพฺพ’’ติ, เตน ‘‘ติรจฺฉานคโตติ โยโกจิ อมนุสฺสภูโต’’ติ วุตฺตนฺติฯ เอตฺถ จาห ยทิ นาคสุปณฺณา ปฎิสนฺธิยา ลามกา ภเวยฺย, อถ กสฺมา วิธุรชาตเก จตฺตาโร ชนา นาคสุปณฺณสกฺกธนญฺจยโกรเพฺยสุ ภวเนสุ ตํ ตเทว ฐานํ ปเตฺถนฺตา ทานาทีนิ ปุญฺญานิ กโรนฺติ, เตสุ เอโก อายุปริโยสาเน สปุตฺตทาโร นาคภวเน นาคราชา หุตฺวา นิพฺพตฺติ, เอโก สุปณฺณภวเน สิมฺพลิวิมาเน สุปณฺณราชา หุตฺวา นิพฺพตฺติ, เอโก ตาวติํสภวเน สโกฺก หุตฺวา นิพฺพตฺติ, เอโก ธนญฺจยโกรพฺยรโญฺญ อคฺคมเหสิยา กุจฺฉิมฺหิ นิพฺพตฺตีติ จตุนฺนมฺปิ ชนานํ ปฎิสนฺธิยํ กุสลกเมฺมเนว ปวตฺตภาโว วุโตฺต ยทิ กุสลกเมฺมน ภเวยฺย, ‘‘กุสลา เจตนา วิปากานํ ขนฺธานํ กฎตฺตา จ รูปานํ กมฺมปจฺจเยน ปจฺจโย’’ติ อิมิสฺสาปิ ปฎฺฐานปาฬิยา อเหตุกานมฺปิ ปฎิสนฺธิกฺขเณ กมฺมปจฺจยภาโว วุโตฺต ภเวยฺย, น ปเนวํ วตฺตพฺพํ อถ กถญฺจิทํ ปเจฺจตพฺพนฺติฯ วุจฺจเต, นิกนฺติยา พลวตฺตา สตฺตวิธเมถุนสํโยคตฺตา จ อปริสุทฺธา เตสํ กุสลเจตนา, อปริสุทฺธาเยว สุคติภูมิยํ ชเนตุํ น สโกฺกนฺติฯ ทุคฺคติภูมิยํ ปวตฺตมานาปิ กมฺมา ยูหนกาเล ตํ ตํ ภูมิปตฺถนา ตณฺหาสมฺปยุตฺตาปุพฺพภาคเจตนา พเลน เตสุ ติรจฺฉานภูมีสุ นิพฺพตฺตนฺติ, น อเญฺญน อกุสเลนฯ เอวญฺหิ ปตฺถิตปตฺถนา สิทฺธาปิ ภเวยฺยฯ ยทิ อเญฺญน อกุสลกเมฺมน ภเวยฺย, อิจฺฉิตปตฺถนาปิ อสิทฺธาว ภเวยฺยฯ นิกนฺติจ นาเมสา พลวฌานสมฺปยุตฺตเจตนาปิ ปฎิพาหิตุํ สกฺกา ตถา หิ โคปกเทวทตฺตสฺส อาจริยสมโณ ฌานพเลน พฺรหฺมภูมีสุ อนิพฺพตฺติตฺวา ฌานํ ปฎิพาหิตฺวา อญฺญกเมฺมน คนฺธพฺพเทเวสุเยว อุปฺปชฺชติ ‘‘สีลวโต หิ ภิกฺขเว เจโตปณิธิ สมิชฺฌติ วิสุทฺธตฺตา’’ติ เตสํ วิตฺถาโร ทีฆนิกาเย อาคโต, อตฺถิเกหิ ตตฺถ โอโลเกตโพฺพฯ สตฺตวิธเมถุนสํโยควเสนาปิ สตฺตา ทุกฺขโต น มุจฺจนฺติ วุตฺตญฺหิ ภควตา ‘‘อิธ พฺราหฺมณ เอกโจฺจ สมโณ วา พฺราหฺมโณ วา สมฺมา พฺรหฺมจารี ปฎิชานมาโน น เหว โข มาตุคาเมน สทฺธิํ ทฺวยํทฺวย สมาปตฺติํ สมาปชฺชติ, อปิ  จ โข มาตุคามสฺส อุจฺฉาทนํ นฺหาปนํ ปริมทฺทนํ สมฺพาหนํ สาทิยติ, โส ตทสฺสาเทติ ตํ นิกาเมติ, เตนจวิตฺติํ อาปชฺชติฯ อิทมฺปิโข พฺราหฺมณพฺรหฺมจริยสฺส ขณฺฑมฺปิ ฉิทฺทมฺปิ สพลมฺปิ กมฺมาสมฺปิฯ อยํ วุจฺจติ พฺราหฺมณ อปริสุทฺธํ พฺรหฺมจริยํ จรติฯ สํยุโตฺต เมถุนสํโยเคน น ปริมุจฺจติ ชาติยา ชรามรเณน…เป.… น ปริมุจฺจติ ทุกฺขสฺมาติ วทามิฯ ปุนจ ปรํ พฺราหฺมณ อิเธกโจฺจ สมโณวา…เป.… ปฎิชานมาโนฯ น เหว โข มาตุคาเมนสทฺธิํ ทฺวยํทฺวยสมาปตฺติํ สมาปชฺชติ, น ปิ มาตุคามสฺส อุจฺฉาทนํ…เป.… สาทิยติ, อปิ จ โข มาตุคาเมน สทฺธิํ สํชคฺฆติ สํกีฬติ สํเกฬายติ, โส ตทสฺสาเทติ…เป.… ทุกฺขสฺมาติ วทามิฯ ปุนจ ปรํ พฺราหฺมณ อิเธกโจฺจ สมโณ วา…เป.… น เหว โข มาตุคาเมน สทฺธิํ สมาปชฺชติฯ นปิ มาตุคามสฺส อุจฺฉาทนํ สาทิยติฯ นปิ มาตุคาเมน สทฺธิํ สํชคฺฆติ สํกีฬติ สํเกฬายติฯ อปิจ โข มาตุคามสฺส จกฺขุํ อุปนิชฺฌายติ เปกฺขติ, โส ตทสฺสาเทติ…เป.… ทุกฺขสฺมาติ วทามิฯ ปุนจ ปรํ พฺราหฺมณ อิเธกโจฺจ สมโณวา พฺราหฺมโณ วา…เป.… น เหว โข มาตุคาเมน, น มาตุคามสฺส, นปิ มาตุคาเมน เปกฺขติฯ อปิ จ โข มาตุคามสฺส สทฺทํ สุณาติ ติโรกุฎฺฎํวา ติโรปาการํวา หสนฺติยา วา ภณนฺติยา วา คายนฺติยา วา โรทนฺติยา วา, โส ตทสฺสาเทติ…เป.… ทุกฺขสฺมาติ วทามิฯ ปุนจ ปรํ พฺราหฺมณ อิเธกโจฺจ สมโณ วา พฺรหฺมโณ วา…เป.… นเหว โข มาตุคาเมน, นปิ มาตุคามสฺส, นปิ มาตุคาเมน, นปิ มาตุคามสฺส โรทนฺติยา วา…เป.… อปิ จ โข ยานิตานิ ปุเพฺพ มาตุคาเมน สทฺธิํ หสิตลปิตกีฬิตานิ อนุสฺสรติฯ โส ตทสฺสา เทติ…เป.… ทุกฺขสฺมาติ วทามิฯ ปุนจ ปรํ พฺราหฺมณ อิเธกโจฺจ สมโณ วา พฺรหฺมโณ วา…เป.… น เหว โข มาตุคาเมน, นปิ มาตุคามสฺส…เป.… น ปิ ยานิ ตานิ ปุเพฺพ มาตุคาเมน สทฺธิํ หสิตลปิตกีฬิตานิ อนุสฺสรติ, อปิ จ โข คหปติํ วา คหปติปุตฺตํ วา ปญฺจหิ กามคุเณหิ สหิตํ สมงฺคีภูตํ ปริจารยมานํ, โส ตทสฺสาเทติ…เป.… ทุกฺขสฺมาติ วทามิฯ ปุนจ ปรํ พฺราหฺมณ…เป.… น เหว โข มาตุคาเมน…เป.… นปิ อนุสฺสรติ คหปติํ วา คหปติปุตฺตํ วา ปริจารยมานํ, อปิ จ โข อญฺญตรํ เทวนิกายํ ปณิธาย พฺรหฺมจริยํ จรติ อิมินาหํ สีเลน วา วเตน วา ตเปนวา พฺรหฺมจริเยน วา เทโว วา ภวิสฺสามิ เทวญฺญตโร วาติ, โส ตทสฺสาเทติ , ตํ นิกาเมติ, เตน จ วิตฺติํ อาปชฺชติฯ อิทํ โข พฺราหฺมณ พฺรหฺมจริยสฺส ขณฺฑมฺปิ ฉิทฺทมฺปิ สพลมฺปิ กมฺมาสมฺปี’’ติ เอวํ ลาภาทิเหตุเกน เภเทน จ สตฺตวิธเมถุนสํโยเคน ขณฺฑาทิภาโว สงฺคหิโตติ เวทิตโพฺพฯ</p>


<p>มาตุฆาตเก ปน เยน มนุสฺสิตฺถิภูตาปิ อชนิกา โปสา วนิกา มาตา วา มหามาตา วา จูฬมาตา วา ชนิกาปิ อมนุสฺสิตฺถิภูตา มาตา ฆาติตา, ตสฺส ปพฺพชฺชา น วาริตา, น จ อนนฺตริโก โหติฯ ติรจฺฉานิตฺถิโยปิ มนุสฺสปุริสมาคมฺม มนุสฺสภูตํ ปุตฺตํ วิชายนฺติ โกนฺตปุตฺตา เทฺวภาติกเตฺถรา วิย เตปิ หิ อณฺฑชาเยว, ตถา หิ เปตโลเก ติรจฺฉาเน มนุเสฺส จาติ อิเมสุ ตีสุ ภูมีสุ จตโสฺส โยนิโย สมฺภวนฺติฯ มนุเสฺสสุ ปเนตฺถ เกจิเทว โอปปาติกา โหนฺติ, เสยฺยถาปิ มหาปทุมกุมาราทโยฯ อณฺฑชาปิ โกนฺต ปุตฺตา เทฺวภาติกเตฺถรา วิยฯ วิตฺถาโร ปน สีหฬวตฺถุสฺมิํ โอโลเกตโพฺพฯ เอตฺถ จ โกนฺตาติ กินฺนรี, ตสฺสา ปุตฺตา โกนฺตปุตฺตา, สา หิ รโญฺญ อโสกธมฺมราชสฺส กาเล วนจรเกน ลภิตฺวา มนุสฺสสํวาสมาคมฺม เทฺว ปุเตฺต วิชายิตฺวา ‘‘อิทานิ ทารเก ปหาย น คมิสฺสตี’’ติ สญฺญาย วนจรโก ตสฺสา โปตฺถํ อทาสิ, สา โปตฺถํ ลภิตฺวา ปกฺขนฺทิตฺวา สกฎฺฐานเมว คตา กินฺนริโย หิ โปตฺถํ วินา ปกฺขนฺทิตุํ น สโกฺกนฺติ, เตเนว ตาปโส ‘‘มา โปตฺถํ อสฺสา อทาสี’’ติ อาหฯ กมฺมปจฺจย อุตุสมุฎฺฐานญฺหิ ตาสํ โปตฺถํ, รโญฺญ จกฺกวตฺติสฺส จกฺกรตนํ วิย, ตถา หิ จกฺกวตฺติโน เวหาสคมนาทิ ปุญฺญวโต อิทฺธินาม, น เตน จกฺกรตนํ วา หตฺถิอสฺสรตนํ วา วินา อตฺตโน สภาเวเนว คนฺตุํ สโกฺกนฺติฯ ตตฺถ จกฺกรตนํ รโญฺญ จกฺกวตฺติสฺส กมฺมพเลน นิพฺพตฺตตฺตา สมุทฺทมเชฺฌ ชายมานมฺปิ กมฺมปจฺจยอุตุสมุฎฺฐานํ นามฯ หตฺถิอสฺสรตนานิ ปน กมฺมปจฺจยกมฺมสมุฎฺฐานานิ นามฯ ปกฺขีนํ เวหาสคมนาทิกา กมฺมวิปากชา อิทฺธิฯ กินฺนริโย ปน โปตฺถํ วินา อตฺตโน สภาเวน ปกฺขนฺทิตุํ น สโกฺกนฺติ, ตสฺมา ตาสํ โปตฺถํ กมฺมปจฺจยอุตุสมุฎฺฐานนฺติ ทฎฺฐพฺพํฯ เกจิ ปน เทวานํ อลงฺการา วิย ปฎิสนฺธิยา สห อาคโตติ วทนฺติ, น ตํ ปเจฺจตพฺพํ, อณฺฑชชลาพุชานํ ตถา อสมฺภวโตฯ เกจิปิ ปวตฺติ กาเล กตนฺติ วทนฺติ, ตมฺปิ อยุตฺตเมว, สํเสทชาปิ ปทุมคเพฺภวา เวฬุคเพฺภ  วา นิพฺพตฺตา โปกฺขรสาติพฺราหฺมณปทุมวตีเวฬุวตีเทวีอาทโย วิยฯ ชลาพุชา ปน ปากฎาเยวฯ เยน สยํ ติรจฺฉานภูเตน มนุสฺสิตฺถิภูตา มาตา ฆาติตา, โสปิ อานนฺตริโก น โหติ ติรจฺฉานคตตฺตา ปนสฺส ปพฺพชฺชา ปฎิกฺขิตฺตา, กมฺมํ ปนสฺส ภาริยํ โหติ, อานนฺตริยํ อาหจฺจ ติฎฺฐติฯ มนุสฺสิตฺถิโยปิ ติรจฺฉานมาคมฺม คพฺภํ ชเนนฺติ, เสยฺยถาปิ ภูริทตฺตสฺส มาตา อิตฺถิโย หิ อฎฺฐหิ การเณหิ คพฺภคฺคหณํ โหติ - อชฺฌาจาเรน, กายสํสเคฺคน, โจฬคฺคหเณน, อสุจิปาเนน, นาภิปรามสเนน, รูปทสฺสเนน, สเทฺทน คเนฺธนาติฯ ตตฺถ อชฺฌาจาเรน สุทินฺนสฺส ปุราณทุติยิกา คพฺภํ คณฺหิตฺวา ปจฺฉิมภวิกํ สุวณฺณพิมฺพสทิสํ พีชกํ นาม ปุตฺตํ วิชายิฯ กทาจิ เอกจฺจา อุตุสมเย ฉนฺทราครตฺตา ปุริสานํ หตฺถคาหเวณิคาหองฺคปจฺจงฺคปรามสนํ สาทิยนฺติโยปิ คพฺภํ คณฺหนฺติฯ เอวํ กายสํสเคฺคน คพฺภคฺคหณํ โหติฯ อุทายิเตฺถรสฺส ปน ปุราณทุติยิกา ภิกฺขุนี ตํ อสุจิํ เอกเทสํ มุเขน อคฺคเหสิ, เอกเทสํ โจฬเกเนว สทฺธิํ องฺคชาเต ปกฺขิปิ, สา เตน คพฺภํ คณฺหิฯ เอวํ โจฬคฺคหเณน คพฺภคฺคหณํ โหติฯ มิคสิงฺคตาปสสฺส มาตา มิคี อุตุสมเย ตาปสสฺส ปสฺสาวฎฺฐานํ อาคนฺตฺวา สสมฺภวํ ปิวิ, สา เตน คพฺภํ คณฺหิตฺวา มิคสิงฺคํ นาม ตาปสทารกํ วิชายิฯ เอวํ อสุจิปาเนน คพฺภคฺคหณํ โหติฯ สามสฺส ปน โพธิสตฺตสฺส มาตา อุตุสมเย นาภิปรามสเนน คพฺภํ คณฺหิตฺวา สามตาปสทารกํ วิชายิ, เอวํ มณฺฑพฺยสฺส จ จณฺฑปโชฺช ตสฺส จ มาตา อุตุสมเย นาภิปรามสนวเสน, ตตฺถ จ ทิฎฺฐมงฺคลิกาย นาภิปรามสเนน มณฺฑพฺยสฺส นิพฺพตฺติ อโหสิฯ จณฺฑปโชฺชตสฺส มาตุ นาภิยํ วิจฺฉิโก ผริตฺวา คโต, เตน จณฺฑปโชฺชตสฺส นิพฺพตฺติ อโหสิฯ อิเธกจฺจา อิตฺถี อุตุสมเย ปุริสสํสคฺคํ อลภมานา ฉนฺทราควเสน อโนฺตเคเหคตาว ปุริสํ อุปนิชฺฌายติ, ราโชโรโธ วิย, สา เตน คพฺภํ คณฺหาติฯ เอวํ รูปทสฺสเนน คพฺภคฺคหณํ โหติฯ พลากาสุ ปน ปุริโสนาม นตฺถิ, ตา อุตุสมเย เมฆสทฺทํ สุตฺวา คพฺภํ คณฺหนฺติฯ คาวีเอว วา กทาจิ อุสภคเนฺธน คพฺภํ คณฺหนฺติฯ เอวํ คเนฺธน คพฺภคฺคหณํ โหติฯ เอวํ อฎฺฐหิ การเณหิ อิตฺถิโย คพฺภํ คณฺหนฺติฯ เอตฺถ จ ปิตุสทิสาเยว  ปุตฺตา โหนฺติ, ตสฺมา ภูริทตฺตาทโย ธตรฎฺฐํ นาคราชานํ ปฎิจฺจ นาคาเยว โหนฺติฯ จณฺฑปโชฺชตสฺส ปน วิจฺฉิกํ ปฎิจฺจ มนุโสฺส ชาโต, สมฺภเวน อชาตตฺตาฯ ปิตุฆาตเกปิ เอเสว นโยฯ</p>


<p>อรหนฺตฆาตโก ปน อมนุสฺส อรหนฺตเทวตํ วา มนุสฺสชาติยํ วา อวเสสํ อริยปุคฺคลํ ฆาเตตฺวา อนนฺตริโย น โหติ, ปพฺพชฺชาปิสฺส น วาริตา, กมฺมํ ปน พลวํ โหติฯ ติรจฺฉาโน ปน อมนุสฺสอรหนฺตมฺปิ ฆาเตตฺวา อานนฺตริโก น โหติ, กมฺมํ ปน ภาริยํ ติรจฺฉานคตตฺตา ปนสฺส ปพฺพชฺชา วาริตาฯ ภิกฺขุนิทูสกสงฺฆเภทกานิ ปากฎาเยวฯ</p>


<p>โลหิตุปฺปาทโก ปน โย ตถาคตสฺส อเภชฺชกายตาย ปรูปกฺกเมน จมฺมํ ฉินฺทิตฺวา โลหิตํ ปคฺฆริตุํ น สโกฺกติ, สรีรสฺส ปน อโนฺตเยว เอกสฺมิํ ฐาเน โลหิตํ สโมสรติ, อาฆาเตน ปตุพฺพนมานํ สญฺจิตํ โหติ, ตสฺส พหุ อปุญฺญํ ปสวติ, อานนฺตริโก จ โหติ, ปพฺพชฺชาปิสฺส วาริตา, เสยฺยถาปิ เทวทโตฺตฯ โย ปน ชีวโก วิย โรควูปสมนตฺถํ ผาเลตฺวา ปูติมํสญฺจ โลหิตญฺจ นีหริตฺวา ผาสุํ กโรติ, อยํ โลหิตุปฺปาทโก น โหติ, พหุปุญฺญํ ปสวติ พฺรหฺมปุญฺญํ ปสวติ, เสยฺยถาปิ ชีวโกโกมารภโจฺจฯ</p>


<p>อุพฺภโตพฺยญฺชนโก ปน อิตฺถิ-ปุริสวเสน ทุวิโธ ตตฺถ อิตฺถิอุภโตพฺยญฺชนกสฺส อิตฺถินิมิตฺตํ ปากฎํ, ปุริสนิมิตฺตํ ปฎิจฺฉนฺนํฯ ปุริสอุภโตพฺยญฺชนกสฺส ปุริสนิมิตฺตํ ปากฎํ, อิตฺถินิมิตฺตํ ปฎิจฺฉนฺนํฯ อิตฺถิอุภโตพฺยญฺชนกสฺส อิตฺถีสุ ปุริสตฺตํ กโรนฺตสฺส อิตฺถินิมิตฺตํ ปฎิจฺฉนฺนํ โหติ, ปุริสนิมิตฺตํ ปากฎํ โหติฯ ปุริสอุภโตพฺยญฺชนกสฺส ปุริสานํ อิตฺถิภาวํ อุปคจฺฉนฺตสฺส ปุริสนิมิตฺตํ ปฎิจฺฉนฺนํ โหติ, อิตฺถินิมิตฺตํ ปากฎํฯ อิตฺถิอุภโตพฺยญฺชนโก สยญฺจ คพฺภํ คณฺหาติ, ปรญฺจ คณฺหาเปติฯ ปุริส อุภโต พฺยญฺชนโก ปน สยํ น คณฺหาติ, ปรํ คณฺหาเปติฯ อิทเมว เตสํ นานากรณํฯ อุภโตพฺยญฺชนนฺติ เจตฺถ ‘‘พฺยญฺชนนฺติ นิมิตฺตํฯ อุภโต พฺยญฺชนํ อสฺส อตฺถีติ วิคฺคเหน ‘‘อุภโตพฺยญฺช’’นฺติ วกฺขถ, เอกสฺส เทฺว อินฺทฺริยานิ โหนฺติ, อถ เอกเมวาติฯ เอกเมว น เทฺว, ‘‘ยสฺส อิตฺถินฺทฺริยํ อุปฺปชฺชติ, ตสฺส ปุริสินฺทฺริยํ อุปฺปชฺชตีติ โนฯ ยสฺส วา ปน ปุริสินฺทฺริยํ  อุปฺปชฺชติ, ตสฺส อิตฺถินฺทฺริยํ อุปฺปชฺชตีติ โนติ เอกสฺมิํ สนฺตาเน อินฺทฺริย ทฺวยสฺส ปฎิเสวิตตฺตาฯ ตญฺจ โข อิตฺถิอุภโตพฺยญฺชนกสฺส อิตฺถินฺทฺริยํ, ปุริสอุภโตพฺยญฺชนกสฺส ปุริสินฺทฺริยเมวาติฯ ยทิ เอกเมว อินฺทฺริยํ, เอวํ อุภโตพฺยญฺชนกภาโว กถํ สิยาฯ อินฺทฺริยํ พฺยญฺชนการณนฺติ วุตฺตํ, ตญฺจ ตสฺส นตฺถีติฯ วุจฺจเต น อิตฺถินฺทฺริยํ ปุริสพฺยญฺชนสฺส การณํ, ตถา ปุริสินฺทฺริยมฺปิ อิตฺถิพฺยญฺชนกสฺส, กสฺมา สทา อภาวโตติ, ตถา หิ อิตฺถิ อุภโตพฺยญฺชนกสฺส ยทา อิตฺถิยา รตฺตํ โหติ, ตทา ปุริสพฺยญฺชนํ ปากฎํ โหติ, อิตฺถิพฺยญฺชนํ ปฎิจฺฉนฺนํ ตถา ปุริสอุภโตพฺยญฺชนกสฺสปิฯ ยทิ เตสํ อินฺทฺริยทฺวยํ พฺยญฺชนานํ การณํ ภเวยฺย, สทา พฺยญฺชน ทฺวยํ เอกโต ติเฎฺฐยฺย น ปน ติฎฺฐติ, ตสฺมา เอกเมว อินฺทฺริยนฺติ นิฎฺฐเมตฺถาว คนฺตพฺพํฯ พฺยญฺชนการณํ อินฺทฺริยํ ปหาย ราคจิตฺตเมเวตฺถ พฺยญฺชนทฺวยสฺส การณนฺติ ทฎฺฐพฺพํ, ตสฺมา อิตฺถิอุภโตพฺยญฺชนโก สยมฺปิ คพฺภํ คณฺหาติ, ปรมฺปิ คณฺหาเปติ, ปุริสอุภโตพฺยญฺชนโก ปรํ คณฺหาเปติ, สยํ ปน น คณฺหาติ, อิตฺถินฺทฺริยสมงฺคิเสฺสว คพฺภสมฺภวโตติฯ กุรุนฺทิยํ ปน ‘‘ยทิ ปฎิสนฺธิยํ ปุริสลิงฺคํ, ปวเตฺต อิตฺถิลิงฺคํ นิพฺพตฺตติ, ยทิ ปฎิสนฺธิยํ อิตฺถิลิงฺคํ, ปวเตฺต ปุริสลิงฺคํ นิพฺพตี’’ติ ปฎิสนฺธิยํ ลิงฺคสมฺภโว วุโตฺต, โส อยุโตฺตวฯ กสฺมา, ปวตฺติยํเยว อิตฺถิลิงฺคาทีนิ สมุฎฺฐหนฺติฯ ปฎิสนฺธิยเมว สมุฎฺฐาติ, น ลิงฺคาทีนิฯ อินฺทฺริยเมว ลิงฺคนฺติ น สกฺกา วตฺตุํ, อินฺทฺริยลิงฺคานํ ภินฺนสภาวตฺตา, ยถา จ พีเช สติ รุโกฺข สมฺภวติ, นาสติ, เอวเมว อินฺทฺริเย สติ ลิงฺคาทีนิ สมฺภวนฺติ พีชสทิสญฺหิ อินฺทฺริยํ, รุกฺขสทิสานิ ลิงฺคาทีนิ เอวเมว เตสุ ปุคฺคเลสุ ปณฺฑกาทโย เอกาทสปุคฺคลา ตสฺมิํ เยว ภเว นิยามํ โอกฺกมิตุํ น อรหนฺติ, ตสฺมา อภพฺพา นามฯ อูนวีสติ อนฺติมวตฺถุอชฺฌาปนฺนปุพฺพา เทฺว อุปสมฺปทาย อวตฺถุมตฺตเมว, อุปนิสฺสเย สติ ตสฺมิํเยว ภเว นิยามํ โอกฺกมิตุํ อรหนฺติ, ตสฺมา ภพฺพานาม โหนฺติฯ</p>

</p>

</p>


<p>
‘‘สิถิลํ ธนิตญฺจ ทีฆรสฺสํ, ครุกํ ลหุกญฺจ นิคฺคหิตํ;  
  
สมฺพนฺธํ ววตฺถิตํ วิมุตฺตํ, ทสธา พฺยญฺชนพุทฺธิยา ปเภโท’’ติฯ  
</p>
  
<p>เอวํ  วุตฺตํ ทสวิธํ พฺยญฺชนํ อเปกฺขิตฺวา วา เอวํ อสโกฺกเนฺตนาปิ สิถิลธนิต วิมุตฺตนิคฺคหิตวเสน วุตฺตานิ พฺยญฺชนานิ อโกเปตฺวา วา ทุรุตฺตํ วา อกตฺวา วุตฺตํ ญตฺติสมฺปตฺติ นามฯ ญตฺติวิปตฺติ นาม สพฺพโส ญตฺติํ อฎฺฐเปตฺวา วา วตฺถุสงฺฆปุคฺคลญตฺตีนํ อปรามสนานิ ปจฺฉา ญตฺติฎฺฐปนญฺจาติ อิเม ตาว ปญฺจ ญตฺติโทสาฯ ตตฺถ อยํ อิตฺถนาโมติ อุปสมฺปทาเปกฺขสฺส อปิ อกิตฺตนํ วตฺถุอปรามสนํ นามฯ สุณาตุ เม ภเนฺต สโงฺฆติ เอตฺถ สุณาตุ เม ภเนฺตติ วตฺวา สโงฺฆติ อภณนํ สงฺฆอปรามสนํ นามฯ อิตฺถนฺนามสฺส อุปสมฺปทาเปโกฺขติ อุปชฺฌายสฺส อกิตฺตนํ ปุคฺคลอปรามสนํ นามฯ สเพฺพน สพฺพํ ญตฺติยา อนุจฺจารณํ ญตฺติอปรามสนํ นามฯ ปฐมํ กมฺมวาจํ นิฎฺฐาเปตฺวา เอสา ญตฺตีติ วตฺวา ขมติ สงฺฆสฺสาติ เอวํ ญตฺติ กิตฺตนํ ปจฺฉา ญตฺติฎฺฐปนํ นามฯ อิติ อิเม ปญฺจ ญตฺติโทสา ญตฺติวิปตฺติ นามฯ อิเมหิ โทเสหิ วิมุตฺตาย ญตฺติยา สมฺปนฺนํ ญตฺติสมฺปตฺติ นามฯ</p>

</p>


<p>อนุสาวนสมฺปตฺติ นาม วตฺถุ สงฺฆปุคฺคลานํ อปรามสนานิ, สาวนาย หาปนํ, อกาเล สาวนนฺติ อิเม ปญฺจ อนุสาวนโทเส วเชฺชตฺวา กถนํ อนุสาวนสมฺปตฺติ นามฯ ตตฺถ วตฺถาทีนํ อปรามสนานิ ญตฺติยํ วุตฺตสทิสาเนวฯ ตีสุ ปน อนุสาวนาสุ ยตฺถ กตฺถจิ เอเตสํ อปรามสนํ อปรามสนเมวฯ สเพฺพน สพฺพํ ปน กมฺมวาจํ อวตฺวา จตุกฺขตฺตุํ ญตฺติกิตฺตนเมว วา กมฺมวาจพฺภนฺตเรปิ จตฺตาริ พฺยญฺชนานิ โกเปตฺวา วา อกฺขรสฺส วา ปทสฺส วา ทุรุจฺจารณํ วา กตฺวา สาวนํ สาวนาย หาปนํ นาม, ตถา หิ สิถิลธนิตวิมุตฺตนิคฺคหิตวเสน จตฺตาริ พฺยญฺชนานิ อโนฺตกมฺมวาจาย กมฺมํ โกเปนฺติฯ ตตฺถ ‘‘สุณาตุ เม ติ สิถิเล วตฺตเพฺพ สุณาถุ เม’’ติ วจนํ สิถิเล ธนิตํ นามฯ ‘‘ภเนฺต’’ติ วตฺตเพฺพ ภเนฺตติ วจนํ ธนิเต สิถิลํ นามฯ ‘‘สุณาตุ เอสา ญตฺตี’’ติ วตฺตเพฺพ ‘‘สุณนฺตุ เอสํ ญตฺตี’’ติ วจนํ วิมุเตฺต นิคฺคหิตํ นามฯ ‘‘ปตฺตกลฺล’’นฺติ วตฺตเพฺพ ‘‘ปตฺตกลฺลา’’ติ วจนํ นิคฺคหิเต วิมุตฺตํ นามฯ เอวํ อิมานิ จตฺตาริ พฺยญฺชนานิ อโนฺตกมฺมวาจาย กมฺมํ ทูเสนฺติฯ อิมานิ จตฺตาริ อโกเปตฺวา วทเนฺตนาปิ อญฺญสฺมิํ อกฺขเร  วตฺตเพฺพ อญฺญํ อกฺขรํ วทโนฺต ทุรุตฺตํ กโรติ นามฯ อิตเรสุ ทีฆรสฺสาทีสุ ฉสุ ฐาเนสุ ทีฆฎฺฐาเน ทีฆํ, รสฺสฎฺฐาเน รสฺสเมวาติ เอวํ ยถาฐาเน ตํ ตเทว อกฺขรํ ภาสเนฺตน อนุกฺกมาคตํ ปเวณิํ อวินาเสตฺวา กมฺมวาจา กาตพฺพาฯ สเจ ปน เอวํ อกตฺวา ทีเฆ วตฺตเพฺพ รสฺสํ, รเสฺส วตฺตเพฺพ ทีฆํ วทติ, ตถา ครุเก วตฺตเพฺพ ลหุกํ, ลหุเก วตฺตเพฺพ ครุกํ วทติฯ สมฺพเนฺธ วา วตฺตเพฺพ ววตฺถิตํ, ววตฺถิเต วา วตฺตเพฺพ สมฺพนฺธํ วทติ, เอวมฺปิ กมฺมวาจา น กุปฺปติฯ อิมานิ ฉ พฺยญฺชนานิ กมฺมํ น โกเปนฺติฯ อิทเมว อาจริยานํ สมานกถาฯ อปเร ปน อิทานิ พฺยญฺชนานิ อโนฺตกมฺมวาจาย กมฺมํ ทูเสนฺตีติ วทนฺติ, เอวํ สติ อนุปสมฺปนฺนาว พหุตรา ภเวยฺยุํ, วีมํสิตฺวา ปน คเหตพฺพํฯ สุฎฺฐุตรา วา กมฺมวาจา สิกฺขิตพฺพาฯ สาวนาย อโนกาเส ปฐมํ ญตฺติํ อฎฺฐเปตฺวา อนุสาวนํ อกาเล สาวนํ นามฯ อิติ อิเมหิ โทเสหิ วิมุตฺตาย อนุสาวนาย สมฺปนฺนํ อนุสาวนสมฺปตฺติสมฺปนฺนํ นามฯ ยทิ ปตฺตจีวรรหิตํ ปุคฺคลํ อุปสมฺปาเทติ, ‘‘ปริปุณฺณสฺส ปตฺตจีวร’’นฺติ อนุสาวนาย กตตฺตา กมฺมโกโป น โหติ, การกสโงฺฆ ปน สาติสาโร เตเนวาห วิมติวิโนทนิยมฺปิ ปตฺตจีวรานํ อภาเวปิ’ปริปุณฺณสฺส ปตฺตจีวร’นฺติ กมฺมวาจาย สาวิตตฺตา กมฺมโกปํ อวตฺวา ทุกฺกฎเมว วุตฺตนฺติฯ สเจ อนุปชฺฌายโก อุปสมฺปาเทติ, ‘‘อิตฺถนฺนามสฺส อุปสมฺปทาเปโกฺข, อิตฺถนฺนาเมน อุปชฺฌาเยนา’’ติ วา อุปชฺฌายํ สาเวติ, สูปสมฺปโนฺนว โหติฯ อุปชฺฌายํ น สาเวติ นุปสมฺปโนฺนฯ วกฺขติ หิ วิมติวิโนทนิยํ ‘‘กมฺมํ น กุปฺปตีติ อิทํ อุปชฺฌายาภาเวปิ อิตฺถนฺนามสฺส อุปสมฺปทาเปโกฺข อิตฺถนฺนาเมน อุปชฺฌาเยนา’’ติ มตสฺส วา วิพฺภมนฺตสฺส วา ปุราณอุปชฺฌายสฺส วา ยสฺส กสฺสจิ อวิชฺชมานสฺสาปิ นาเมน สพฺพตฺถ อุปชฺฌายกิตฺตนสฺส กตตฺตา วุตฺตํฯ ยทิ หิ อุปชฺฌายกิตฺตนํ น กเรยฺย,’ปุคฺคลํ น ปรามสตี’ติ วุตฺตกมฺมวิปตฺติเอว สิยา, เตเนว ปาฬิยํ ‘‘อนุปชฺฌายกนฺติ วุตฺต’’นฺติฯ สเจ สงฺฆุปชฺฌาเยน คณุปชฺฌาเยน อุปสมฺปาเทติ, การกสโงฺฆ สาติสาโร, กมฺมํ ปน น กุปฺปติ, วกฺขติ หิ วิมติวิโนทนิยํ ‘‘สเงฺฆน อุปชฺฌาเยนา’’ติ อยํ อิตฺถนฺนาโม สงฺฆสฺส อุปสมฺปทาเปโกฺข, อิตฺถนฺนาโม สงฺฆํ อุปสมฺปทํ ยาจติฯ สเงฺฆน อุปชฺฌาเยนา’’ติ เอวํ กมฺมวาจาย สงฺฆเมว อุปชฺฌายํ กิเตฺตตฺวาติ อโตฺถฯ เอวํ’คเณน อุปชฺฌาเยนา’ติ เอตฺถาปิ อยํ อิตฺถนฺนาโมคณสฺส อุปสมฺปทาเปโกฺข’ติ อาทินา โยชนา เวทิตพฺพาฯ เอวํ วุเตฺตปิ กมฺมํ น กุปฺปติ เอว, ทุกฺกฎเสฺสว วุตฺตตฺตา, อญฺญถา โส จ ปุคฺคโล อนุปสมฺปโนฺนติ วเทยฺยา’ติฯ สเจ ปณฺฑกาทินา อนุปสมฺปนฺนเกน อุปชฺฌาเยน อุปสมฺปาเทติ, เต วเชฺชตฺวา ปญฺจวคฺคาทิคโณ หตฺถปาสํ อวิชหิตฺวา ปูรติ, กมฺมํ น กุปฺปติ, การกสโงฺฆ ปน สาติสาโร เตน วุตฺตํ วิมติวิโนทนิยํ ‘‘ปณฺฑกาทีหิ อุปชฺฌาเยหิ กริยมาเนสุ ปณฺฑกาทิเกน วินาว ปญฺจวคฺคาทิคโณ ปูรติ, กมฺมํ น กุปฺปติฯ อิตรถา กุปฺปตี’’ติฯ สเจ จตฺตาโร อาจริยา เอกโต อนุสาเวนฺติ, เอตฺถ ปน กถนฺติ วุจฺจเต, สพฺพอฎฺฐกถาสุ ทฺวีหิ วา ตีหิ วา อาจริเยหิ วิสุํ วิสุํ เอเกน เอกสฺสาติ เอกปฺปหาเรเนว เทฺว ติโสฺส วา กมฺมวาจา กาตพฺพาฯ สเจ ปน นานาจริยา นานุปชฺฌายา โหนฺติ, ติสฺสเตฺถโร สุมนเตฺถรสฺส สทฺธิวิหาริกํ, สุมนเตฺถโร ติสฺสเตฺถรสฺส สทฺธิวิหาริกํ อนุสาเวติ, คณปูรกา โหนฺติ วฎฺฎติฯ สเจ ปน นานุปชฺฌายา โหนฺติ, เอโก อาจริโย โหติ, นเตฺวว’นานุปชฺฌาเยนา’ติ ปฎิกฺขิตฺตตฺตา น วฎฺฎตีติ เอตฺตกเมว วุตฺตํฯ จตุนฺนํ ปน ชนานํ วิจารณกถาย นาปิ กมฺมวิปตฺติฉายา ทิสฺสติ, ตถาปิ น กตฺตพฺพเมว, สพฺพอฎฺฐกถาสุ อวิจาริตตฺตาฯ สเจ วตฺถาลงฺการาทิสหิตปรูฬฺหเกสมสฺสุํ อุปสมฺปาเทติ, สูปสมฺปโนฺนว โหติ, ปจฺฉา เกสมสฺสุํ โอหาเรตฺวา กาสายานิ วตฺถานิ อจฺฉาเทตุํ วฎฺฎติ เตรสวตฺถุวิมุตฺตตฺตา สมฺปตฺติ เยเวตฺถปมาณตฺตา จฯ</p>

</p>


<p>อิทานิ สีมวิโสธนิํ นาม, นานาคนฺถสมาหนฺติ อิมิสฺสา คาถาย สํวณฺณนากฺกโม อนุปฺปโตฺตฯ</p>


<p>
ปญฺญาว สพฺพเญเยฺยสุ, ทยา ยสฺส มเหสิโน;  
  
อนเนฺตสุปิ สเตฺตสุ, ปวตฺติตฺถ ยถารุจิฯ  
</p>
  
<p>
ตาย อุสฺสาหิโต สตฺถา, ภิกฺขูนํ หิตการณํ;  
  
ยํ สีมํ อนุชานาติ, ตตฺถ ปโญฺห ปวตฺตติฯ  
</p>
  
<p>
เทฺวฬฺหกา  
สํสยา โหนฺติ, เทเส สพฺพตฺถ ภิกฺขโว;  
  
คนฺถาปิ วิสมา โหนฺติ, อตฺตโนมติการณาฯ  
</p>
  
<p>
ยทิ เม อีทิสํ วาทํ, สุตฺวาวุเปกฺขโก ภเว;  
  
ปพฺพชฺชา นิปฺผลา มยฺหํ, วเร สมฺพุทฺธสาสเน;  
  
คมฺภีโร นิปุโณ อโตฺถ, สพฺพญฺญุชินโคจโรฯ  
</p>
  
<p>
สาริปุโตฺต มหาปโญฺญ, เถรสฺสปิ อวิสโย;  
  
กถํ ตฺวํ สกฺกุเณยฺยาสิ, สพฺพญฺญุชินโคจเร;  
  
อิติ เม อุปวเทยฺยุํ, ธรเตว มหามุนิฯ  
</p>
  
<p>
ปาลิผุโลฺล มหาสาโล, อุโจฺจ เมรุนคูปโม;  
  
ปรินิพฺพานกาลมฺหิ, สมฺพุโทฺธ อิจฺจมพฺรวิฯ  
</p>
  
<p>
มา ตฺวํ อานนฺท โรทสิ, มา ตฺวํ อานนฺท โสจสิ;  
  
อหเมโกว นิพฺพายิ, ธรเนฺตว พหู พุทฺธาฯ  
</p>
  
<p>
สมฺพุทฺธา จตุราสีติ, สหสฺสานิ อิมานิ เต;  
  
โอวทิสฺสนฺติ ตฺวํ ภิกฺขุ, กตปุโญฺญสิ โหหิสิฯ  
</p>
  
<p>
วเร สาฎฺฐกเถ ปาฬิ, ฐิเต สพฺพญฺญุโคจเร;  
  
นิพฺพุโตปิ สมฺพุโทฺธ, อสุโญฺญว ปชํ อิมํฯ  
</p>
  
<p>
เอวาหํ จินฺตยิตฺวาน, รตฺติทิวํ อตนฺทิโต;  
  
ธรเนฺตเยว สมฺพุเทฺธ, ภินฺนวาโท อวิสโยฯ  
</p>
  
<p>
ตํ วาทํ ภินฺทยิตฺวาน, ชหิตฺวา วตฺตโนมติํ;  
  
วิสฺสชฺชิสฺสมหํ ทานิ, จิรํ สทฺธมฺมสุทฺธิยาติฯ  
</p>
  
<p>ตตฺถ สีมวิโสธนิ'นฺติ สีมวิปตฺติชหนํ สีมวิปตฺติํ ปหาย สมฺปตฺติลกฺขณปฺปกาสกํ ปกรณํ กริสฺสนฺติ อโตฺถฯ ตตฺถ สีมาติ ปนฺนรสวิธา สีมาฯ กตเม ปนฺนรสฯ ขณฺฑสีมา, อุปจารสีมา, สมานสํวาสสีมา, อวิปฺปวาสสีมา, ลาภสีมา, คามสีมา, นิคมสีมา, นครสีมา, อพฺภนฺตรสีมา, อุทกุเกฺขปสีมา, ชนปทสีมา, รฎฺฐสีมา, รชฺชสีมา, ทีปสีมา, จกฺกวาฬสีมา’ติฯ ตตฺถ ขณฺฑสีมา นาม ปพฺพชฺชุปสมฺปทาทีนํ สงฺฆกมฺมานํ สุขกรณตฺถํ มหาสีมาย วา คามเขเตฺต วา ขณฺฑิตฺวา ปริจฺฉินฺทิตฺวา สมฺมตาฯ ตสฺสาวิตฺถาโร ''ปฐมํ นิมิตฺตา กิเตฺตตพฺพา''ติ อาทินา ทฺวาสตฺตติปฺปเภทาย สมนฺตปาสาทิกาย วินยฎฺฐกถาย มหาวเคฺค วุโตฺต, อิธ วุโตฺตปิ ตเถว วุโตฺต ภเวยฺย, ตสฺมา น  วกฺขาม, ทุวิเญฺญยฺยฎฺฐานเมว กิญฺจิฐานํ นีหริตฺวา ปากฎํ กริสฺสามฯ ตตฺถ สเจ ปน เหฎฺฐา อุปริมสฺส สีมาปริเจฺฉทสฺส ปรโต อโนฺต เลณํ โหติ, พหิ สีมา น โอตรติฯ อถาปิ อุปริมสฺส สีมาปริเจฺฉทสฺส โอรโต พหิ เลณํ โหติ, อโนฺตสีมา น โอตรตีติ อิเม เทฺว เอกตฺถา พฺยญฺชนเมว นานํฯ อยเญฺหตฺถโตฺถอุปริมสฺส สีมาปริเจฺฉทสฺส โอริมภาคโต เหฎฺฐา ปพฺพตปาเท อุมงฺคสณฺฐาเนน ปพฺพตปเสฺส วิชฺฌิตฺวา เลณํ โหติ, สีมาปริเจฺฉทสฺส ปรโต เลเณ จ เลณสฺส พหิภูเต เหฎฺฐา ปพฺพเต จ ภูมิภาเค สีมา น โอตรติ, เลณสฺส อุปริเยว สีมา โหตีติฯ ตสฺส อุปริมสฺส สีมาปริเจฺฉทสฺส โอริมภาคโต พหิภูเต เหฎฺฐา ปพฺพตปาเท อุมงฺคสณฺฐาเนน วิชฺฌิตฺวา ปพฺพตปเสฺส เลณํ อถาปิ โหติ, เลเณ จ เลณสฺส ปรภูเต เหฎฺฐา ปพฺพเต จ ภูมิภาเค สีมา น โอตรติ, เลณสฺส อุปริภาเค ว สีมา โหตีติฯ เอสา จ วิจารณา วิมติวิโนทนิยมฺปิ กตาฯ อโนฺต ติ ปพฺพตสฺส อโนฺต, ปพฺพตมูเลติ อโตฺถฯ ตเมว อโนฺตสทฺทํ สีมาปริเจฺฉเทน วิเสเสตุํ ‘‘อุปริมสฺส สีมาปริเจฺฉทสฺส ปรโต’’ติ วุตฺตํฯ ปพฺพตปาทํ ปน อเปกฺขิตฺวา ‘‘โอรโต’’ติ วตฺตเพฺพปิ สีมานิสฺสยํ ปพฺพตคฺคํ สนฺธาย ‘‘ปรโต’’ติ วุตฺตนฺติ ทฎฺฐพฺพํ เตเนว พหิเลณนฺติ เอตฺถ พหิสทฺทํ วิเสเสโนฺต ‘‘อุปริมสฺส สีมาปริเจฺฉทสฺส โอรโต’’ติ อาหฯ พหิ สีมา น โอตรตีติ เอตฺถ พหี ติ ปพฺพตปาเทเลณํ สนฺธาย วุตฺตํฯ เลณสฺส พหิภูเต อุปริ สีมาปริเจฺฉทสฺส เหฎฺฐาภาเค สีมา น โอตรตีติ อโตฺถฯ อโนฺตสีมาติ เลณสฺส จ ปพฺพตปาทสฺส จ อโนฺต อตฺตโน โอตรณารหฎฺฐาเน น โอตรตีติ อโตฺถฯ พหิ สีมา น โอตรตีติ อโตฺถ, สีมา น โอตรตี ติ เจตฺถ อตฺตโน โอตรณารหฎฺฐาเน เลณภาเวน สีมา สพฺพถา ‘‘อโนตรณเมว ทสฺสิตนฺติ คเหตพฺพํฯ ตตฺถ ปิ อโนตรณนฺติ อุปริเอว สีมา โหตี’’ติ วิมติวิโนทนีฯ เกจิ ปน เวฬุสุสิโร วิย สุสิรเมว เลณนฺติ วทนฺติ, ตํ อยุตฺตํฯ</p>


<p>อุปจารสีมา นาม คามารญฺญนิคมาทิวสา ยาว พฺรหฺมโลกา เตสํ เตสํ สตฺตานํ นิวาสเคหสฺส วา เทววิมานกปฺปรุกฺขาทีนํ วา อุปจารารหฎฺฐานเมว อุปจารสีมา เต อิธ นาธิเปฺปตา, ภิกฺขูนํ อวิสยตาย ฯ ยํ ปน ปเทสํ ปริจฺฉินฺทิตฺวา ปริเวณํ กตฺวา ปาการาทิปริกฺขิตฺตํ วา กตฺวา อปริกฺขิเตฺตปิ อุปจารารหฎฺฐานํ ปริจฺฉินฺทิตฺวา วา ยสฺมิํ ปเทเส ภิกฺขู วสนฺติ, อยเมว อุปจารสีมาติ อธิเปฺปตาฯ ภิกฺขูนํ วสฺสูปคมนกถินตฺถารกรณฎฺฐานตฺตา, ตถา หิ ‘‘กถินตฺถตสีมาย’’นฺติ อุปจารสีมํ สนฺธาย วุตฺตํ, ขนฺธสีมาย ตตฺรุปฺปาทาภาวโตติ ตีสุปิ คณฺฐิปเทสุ วุตฺตํฯ ตตฺรุปฺปาเทนา ภตนฺติ วิหารสนฺตเกน เขตฺตวตฺถุอาทินา อาภตํ กิญฺจิ สงฺฆิกํ จีวรํ อุปฺปชฺชติ, ตํ เตสํ กถินตฺถารกภิกฺขูนํ เยว ภวิสฺสตีติ โยชนา กาตพฺพาฯ เขตฺตวตฺถุอาทินา ติ เอตฺถ อาทิสเทฺทน มตกจีวรํ วา โหตุ สํฆํ อุทฺทิสฺส ทินฺนํ วา สงฺฆิเกน วา ติ มหาอฎฺฐกถายํ วุตฺตํฯ ตสฺมิํ อุปจารสีเม ปวตฺตจีวรํ สพฺพํ สงฺคณฺหาติ, เตเนว ‘‘เตน โข ปน สมเยน อญฺญตเรน อุปาสเกน สงฺฆํ อุทฺทิสฺส วิหาโร การิโต โหติ, โส ตสฺส วิหารสฺส กเต อุภโตสงฺฆสฺส อกาลจีวรํ ทาตุกาโม โหติฯ เตน โข ปน สมเยน อุภโตสงฺฆสฺส กถินํ อตฺถตํ โหติฯ อถ โข โส อุปาสโก สงฺฆํ อุปสงฺกมิตฺวา กถินุทฺธารํ ยาจี’’ติ อิมสฺมิํ วตฺถุสฺมิํ อานิสํสปสมฺภนตฺถํ กถินุทฺธารํ ภควตา ปญฺญตฺตํ, เตเนว ถุลฺลนนฺทา ภิกฺขุนี อานิสํสํ อปฺปฎิปฺปสฺสเมฺภนฺตา จีวรํ อมฺหากํ ภวิสฺสตีติ กถินุทฺธารํ ปฎิพาหิ, ตสฺมา กถินตฺถตสีมายํ อนุทฺธเฎ กถิเน ยาว ผคฺคุณปุณฺณมา ปญฺจ มาสา เอตฺถนฺตเร มตกจีวรํ วา โหตุ จาตุทฺทิสํ สงฺฆํ อุทฺทิสฺส มตานํ ญาติชนานํ วา, ภิกฺขาปญฺญตฺติยา วา วิหารมหาทิกิเจฺจน วา เยนเกนจิ อากาเรน สงฺฆิกํ จีวรํ ทินฺนํ โหติ, ตํ สพฺพํ เตสํ กถินตฺถารกภิกฺขูนํเยว โหติฯ ฉินฺนวสฺสานํ วา ปจฺฉิมิกาย อุปคตานํ วา ตตฺถ สมฺปตฺตานํ สีมฎฺฐกภิกฺขูนํ วา น โหติฯ อชานิตฺวา เจ คณฺหนฺติ ทาตพฺพเมวฯ ยทิ ตํ จีวรํ ตณฺฑุลาทิขาทนียโภชนํ กโรติ, อิตเรสมฺปิ โหติเยวฯ กสฺมาติ เจ อานิสํส วิคตตฺตาฯ เตเนว คณปูรณวเสน สมฺปตฺตานํ ฉินฺนํ วสฺสานํ วา ปจฺฉิมิกาย อุปคตานํ วา อญฺญสฺมิํ วิหาเร วุตฺถวสฺสนํ วา ขาทนียโภชนียาทีนิ ปาปุณนฺติฯ กถินตฺถตสาฎกสฺส ทานกมฺมวาจา ปน ขณฺฑสีมายเมว วฎฺฎสิฯ ตสฺมิํ วิหาเร อสติ อญฺญวิหาเร พทฺธสีมาย วา อุทกุเกฺขปสีมาทีสุ วา กาตพฺพเมวฯ</p>


<p>กสฺมาติ เจ , ตสฺมิํ วิหาเร ปุริมิกาย อุปคตา กถินตฺถารกุสลา น โหนฺติฯ อตฺถารกุสลา ขนฺธกภาณกเตฺถรา ปริเยสิตฺวา อาเนตพฺพาฯ กมฺมวาจํ สาเวตฺวา กถินํ อตฺถราเปตฺวา ทานญฺจ ภุญฺชิตฺวา คมิสฺสนฺติ, อานิสํโส ปน อิตเรสํ วโหตี’ติฯ อญฺญสีมฎฺฐกภิกฺขูนมฺปิ กมฺมวาจ สาวนสฺส อฎฺฐกถายํ วุตฺตตฺตาฯ ฉินฺนวสฺสาวา ปจฺฉิมิกาย อุปคตา วา อญฺญสฺมิํ วิหาเร วุตฺถวสฺสาปิ วา ปุริมิกาย อุปคตานํ คณปูรณมตฺตเมว ลภนฺติ, อานิสํโส อิตเรสํเยว โหติฯ สเจปิ เต ฉินฺนวสฺสาทโย อนุโมเทนฺติ, ภิโนฺน กถินตฺถาโร, อิทํ อฎฺฐกถายํ วิจาริตํฯ อปเร ปน ‘‘กถินตฺถตสีมนฺติ อุปจารสีมํ สนฺธาย วุตฺต’’นฺติ วุตฺตตฺตา อุปจารสีมายเมว กถินนตฺถารก ญตฺติํ กโรนฺติ, ตํ อยุตฺตํ, โสเธตุํ ทุกฺกรตฺตาฯ ตถา หิ อุปจารสีมายเมว ปวิฎฺฐคามสีมายํ ตตฺถ โอติเณฺณ ภิกฺขู ตตฺถ ปาสานยนํ วา พหิสีมกรณํ วา โก สกฺขิสฺสติฯ ‘‘กถินตฺถตสีมาย’’นฺติ อิมินาปิปเทน กถินตฺถตภาโวเยว วุโตฺต, น กถินตฺถตสาฎกสฺส ทานกมฺมวาจา, สา จ วิจารณา กมฺมจตุเกฺกน ทีเปตพฺพาฯ ตตฺถ อปโลกนกมฺมํ ญตฺติกมฺมํ ญตฺติทุติยกมฺมํ ญตฺติจตุตฺถกมฺมนฺติฯ ตตฺถ อปโลกนกมฺมํ นาม สีมฎฺฐกสงฺฆํ โสเธตฺวา ฉนฺทารหานํ ฉนฺทํ อาหริตฺวา สมคฺคสฺส สงฺฆสฺส อนุมติยา สงฺฆํ กิเตฺตตฺวา ‘‘รุจฺจติ สงฺฆสฺสา’’ติ ติกฺขุตฺตุํ อนุสาเวตฺวา กตฺตพฺพํ วุจฺจติฯ ญตฺติกมฺมํ นาม วุตฺตนเยเนว สมคฺคสฺส สงฺฆสฺส อนุมติยา เอกาย ญตฺติยา กตฺตพฺพํ กมฺมํฯ ญตฺติทุติยกมฺมํ นาม วุตฺตนเยเนว สมคฺคสฺส สงฺฆสฺส อนุมติยา เอกาย ญตฺติยา เอกาย จ อนุสาวนายาติ เอวํ ญตฺติทุติยาย อนุสาวนาย กตฺตพฺพํ กมฺมํฯ ญตฺติจตุตฺถกมฺมํ นาม วุตฺตนเยเนว สมคฺคสฺส สงฺฆสฺส อนุมติยา เอกาย ญตฺติยา ตีหิ จ อนุสาวนาหีติ เอวํ ญตฺติจตุตฺถาหิ ตีหิ อนุสาวนาหิ กตฺตพฺพํ กมฺมํฯ ตตฺถ อปโลกนกมฺมํ ผลภาชนกาลาทีสุ ลหุกกเมฺมเยว ลพฺภติฯ กถินตฺถตสาฎกทาเนปิ อนตฺถเตเยว กถิเน ตโต พหุอานิสํสจีวรสาฎกํ ลภิตฺวา เตเนว สาฎเกน อตฺถริตพฺพา, ปุน กมฺมวาจาย ทานกิจฺจํ นตฺถิ อปโลกนกเมฺมน สงฺฆสฺส อนุมติยา ทาตพฺพํฯ กถินตฺถตสาฎกทานกมฺมวาจา เอกา เจ วฎฺฎติฯ ปุน กมฺม วาจายกิจฺจํ  นตฺถิฯ ญตฺติกมฺมํ ปน ธมฺมสงฺคาหกกาเล มหากสฺสปเตฺถราทีหิ อตฺตนาว อตฺตานํ สมฺมนฺนนกาเล ลหุกกเมฺมเยว ลพฺภติฯ ญตฺติทุติยกมฺมํ ปน สีมาสมฺมุติ, สีมาสมูหนํ, กถินทานํ, กถินุทฺธาโร, กุฎิวตฺถุเทสนา, วิหารวตฺถุเทสนาติ อิมานิ ฉ ครุกมฺมานิ อปโลเกตฺวา กาตุํ น วฎฺฎติฯ ญตฺติทุติยกมฺมวาจํ สาเวตฺวาว กาตพฺพํฯ อิโต ปเรสุ จีวรวิปฺปวาสสมฺมุติอาทีสุ ญตฺติทุติยกเมฺมสุ อปโลเกตฺวาปิ กาตพฺพํ, ลหุกกมฺมตฺตาฯ ญตฺติจตุตฺถกมฺมํ ปน อิทานิ อุปสมฺปทากมฺมํ อิทานิ จตฺตาริ กมฺมานิ พทฺธสีมาย วา, ตสฺมิํ อสติ อุทกุเกฺขปสีมาย วา โสเธตุํ อสโกฺกเนฺต สติ อพทฺธสีมาย วา กาตพฺพเมวฯ อปเร เอวํ วทนฺติ ‘‘กุฎิวตฺถุการวิหารวตฺถุการกาเล ตานิ กุฎิวิหารวตฺถูนิ กถํ สีมฎฺฐา กาตุํ สกฺขิสฺสนฺติ, ตสฺมา ตตฺถ ตเตฺถว กุฎิวิหารกรณฎฺฐาเนเยว กาตพฺพ’’นฺติ, ตํ เตสํ วจนมตฺตเมว, น สารโต ปเจฺจตพฺพํฯ วตฺถุปรามสนเมเวตฺถ ปมาณํ, ตถา หิ สงฺฆกุฎิวตฺถุํ โอโลเกนฺตํ ยาจติตฺยาทินา วตฺถุปรามสนํ กตฺวา เหฎฺฐา วตฺถุญตฺติโทเส จ วิปตฺติ ลกฺขเณ จ วเชฺชตฺวา ญตฺติทุติยกเมฺมน สมฺมตภิกฺขูหิ ตตฺถ กุฎิวิหารฎฺฐานํ คนฺตฺวา โอโลเกตพฺพํ เตเนว ปาฬิยํ ‘‘เตหิ สมฺมเตหิ ภิกฺขูหิ ตตฺถ คนฺตฺวา กุฎิวตฺถุ โอโลเกตพฺพ’’นฺติ วุตฺตํฯ อญฺญถา ปตฺตจีวรวิรหิตํ ปุคฺคลํ วา อนุปชฺฌายกํ วา กตฺวา อุปสมฺปาเทเนฺตหิ ‘‘ปริปุณฺณสฺส ปตฺตจีวร’’นฺติ วา ‘‘อิตฺถนฺนามสฺส อุปสมฺปทาเปโกฺข, อิตฺถนฺนาเมน อุปชฺฌาเยนา’’ติ กมฺมวาจาย สาวิเตปิ กมฺมสฺส อสิชฺฌนํ ภเวยฺยฯ อปเร เอวํ วทนฺติ ‘‘สีมาสมฺมุติกาเล ปน กตํ, ตถา หิ สีมาสมฺมุติกาเล ภิกฺขู ตสฺมิํ เยว ฐาเน ฐตฺวา กมฺมวาจํ สาเวนฺติ, ตสฺมิมฺปิ ฐาเน อพทฺธสีมาว โหติฯ ยทิ พทฺธสีมา ภเวยฺย, สีมโชฺฌตฺถรณํ วา สีมสเมฺภโท วา สิยา’’ติฯ สจฺจํ, ตถาปิ ตํ สีมาสมฺมุติฎฺฐานํ ภุชิสฺสํ กตฺวา สีมสมฺมุติกมฺมสฺสกตตฺตา วิสุํคาเม สมฺมตานํ ภิกฺขูนํ คามสีเม ฐิตา ภิกฺขู กมฺมํ โกเปตุํ น สโกฺกนฺติฯ ยทิ สีมสมฺมุติฎฺฐานํ ภุชิสฺสํ กตฺวาว สีมํ สมฺมเนฺนยฺย, กถํ ภควโต ธรมานกาเล ฉพฺพคฺคิยา ภิกฺขุ ยถาสุขํ สีมํ สมฺมนฺนิสฺสนฺตีติ น ปเนวํ ทฎฺฐพฺพํ ตถา หิ วาสาขา มิคารมาตาปิ นวโกฎีหิ ภูมิํ คณฺหิตฺวา ปุพฺพารามํ นาม มหา วิหารํ  กาเรสิ, ตถา อนาถปิณฺฑิโก กหาปณสนฺถเตน เชตสฺส ราชกุมารสฺส อุยฺยานฎฺฐานํ กิณาเปตฺวา คณฺหิตฺวา เชตวนํ นาม มหาวิหารํ กาเรสิ เอวํ ปุญฺญกามา ปริเวณํ กตฺวา วิหารํ กโรนฺติ ตสฺมา ฉพฺพคฺคิยา ภิกฺขู ยถาสุขํ สีมํ พนฺธนฺตีติ ทฎฺฐพฺพนฺติฯ อยํ อุปจารสีมาย วิจารณาฯ</p>


<p>สมานสํวาสสีมา นาม ทิฎฺฐิสีลสามญฺญสงฺฆาตสงฺขาเตหิ ภิกฺขุคเณหิ อุโปสถาทิสงฺฆกเมฺมน สมานํ เอกีภาวํ หุตฺวา วสิตุํ สมฺมตา สีมาฯ อวิปฺปวาสสีมา นาม ติจีวเรน วิปฺปวสิตุํ สมฺมตา สีมา, เอตา เทฺวสีมา ติโยชนปรมตายปิ สมฺภวโต มหาสีมา ติปิ นามํ ลภนฺติ, ตาสํ วิจารณา มหาอฎฺฐกถายํ สพฺพโส ปริปุณฺณํ กตฺวา วุตฺตา, ตสฺมา อิธ น วกฺขาม วุจฺจมานมฺปิ อวิเสเสตฺวา วุตฺตํ ภเวยฺย, ตสฺมา น วกฺขามฯ</p>


<p>ลาภสีมา นาม ยํ คามํ วา นิคมํ วา โปกฺขรณีตฬากวนาทิกํ วา ยํ ยํ ปเทสํ สงฺฆสฺส จตุจฺจปฺปยตฺถาย ราชราชมหามเตฺตหิ ปริจฺฉินฺทิตฺวา ฐปิตา, เอสา ลาภสีมา นามฯ เนว สมฺมาสมฺพุเทฺธน อนุญฺญาตา, น ธมฺมสงฺคหกเตฺถเรหิ ฐปิตา, อปิ จ โข ลาภทายเกหิ ฐปิตาวฯ มาติกาฎฺฐกถาย ลีนตฺถปฺปกาสนิยมฺปิ ลาภสีมาติ ยํ ราชราชมหามตฺตาทโย วิหารํ กาเรตฺวา คาวุตํ วา อฑฺฒโยชนํ วา โยชนํ วา สมนฺตา ปริจฺฉินฺทิตฺวา ‘‘อยํ อมฺหากํ วิหารสฺส ลาภสีมา, ยํ เอตฺถนฺตเร อุปฺปชฺชติ, ตํ สพฺพํ อมฺหากํ วิหารสฺส เทมา’’ติ ฐเปนฺติ, อยํ ลาภสีมา นามา’ติ วุตฺตํฯ อิมสฺมิํ ลาภสีมาธิกาเร รโญฺญ มหาเจติยทายกสฺส ทิวงฺคตกาลโต เอกสฺมิํ สํวจฺฉเร อตีเต ตสฺส เชฎฺฐปุตฺตสฺส ธมฺมรโญฺญ กาเล อีทิสํ ปุญฺญํ ภูตปุพฺพํฯ ยทิ หิ ราชราชมหามตฺตาทีสุ โย โกจิ ยสฺส วิหารสฺส ยานิ ตฬากเขตฺตวตฺถาทีนิ ทตฺวา ตํ สหิตวิหารํ ปุคฺคลสฺส เทติ, เอวํ สติ กิํ ตสฺส ปุคฺคลสฺส ตํ สหิตวิหารํ ปุคฺคลิกภาเวน ปฎิคฺคเหตุํ วฎฺฎติ, อุทาหุ สงฺฆิกภาเวเนวาติ ตฬากเขตฺตวตฺถาทิวิรหิโต ปน เกวโล ปุคฺคลิกวิหาโร อเญฺญสํ ทมฺมีติ อทตฺวา ปุคฺคเล มเต สงฺฆิโก โหติ, อุทาหุ ปุคฺคลิโกเยวาติฯ ตตฺรายํ วิสฺสชฺชนา, ยทิ หิ ราชราชมหามตฺตาทีสุ โยโกจิ วิหารสฺส ตฬากเขตฺตาวตฺถาทีนิ  เทติ, เอวํ สติ ปฎิกฺขิปิตุํ น วฎฺฎตีติทฎฺฐพฺพํ เตน วุตฺตํ วินยฎฺฐกถายํ ‘‘อิมํ ตฬากํ, อิมํ เขตฺตํ, อิมํ วตฺถุํ วิหารสฺส เทมาติ วุเตฺต ปฎิกฺขิปิตุํ น ลพฺภตี’’ติฯ ‘‘ปาสาทสฺส ทาสิํ, ทาสํ, เขตฺตํ, วตฺถุํ, โคมหิํสํ เทมาติ วทนฺติ, ปาเฎกฺกํ คหณกิจฺจํ นตฺถิ, ปาสาเท ปฎิคฺคหิเต ปฎิคฺคหิตเมว โหตี’’ติ จฯ วินยวินิจฺฉยปกรเณ จฯ</p>


<p>
‘‘เขตฺตวตฺถุตฬากํ วา, เทม โคอชิกาทิกํ;  
  
วิหารสฺสาติ วุเตฺตปิ, นิเสเธตุํ น วฎฺฎตี’’ติฯ  
</p>
  
<p>ขุทฺทสิกฺขาปกรเณ จ ‘‘เขตฺตาทีนิ วิหารสฺส, วุเตฺต ทมฺมีติ วฎฺฎตี’’ติ วุตฺตํฯ ‘‘วิหารสฺส เทมา’’ติ เจตฺถ สงฺฆิกวิหารเสฺสว, น ปุคฺคลิกวิหารสฺสาติ ทฎฺฐพฺพํ, ตถา หิ วุตฺตํ วิมติวิโนทนิยํ วิหารสฺส เทมาติ สงฺฆิกวิหารํ สนฺธาย วุตฺตนฺติฯ ‘‘ปาสาทสฺสา’’ติ จ สามเญฺญน วุเตฺตปิ ‘‘เตน โข ปน สมเยน วิสาขา มิคารมาตา สงฺฆสฺส อตฺถาย สาฬินฺทํ ปาสาทํ การาเปตุกาโม โหติ หตฺถินขก’’นฺติ อิมสฺมิํ วตฺถุสฺมิํ ปาสาทปริโภคสฺส อนุญฺญาตตฺตา สงฺฆิกํเยว ปาสาทํ สนฺธาย วุตฺตนฺติ วิญฺญายติ ตถา หิ วุตฺตํ วิมติวิโนทนิยํ สพฺพํ ปาสาทปริโภค’นฺติฯ ปาฬิยา อฎฺฐกถาย วณฺณนาธิกาเร ‘‘สุวณฺณรชตาทิวิจิตฺรานี’’ติอาทิ สงฺฆิกเสนาสนํ สนฺธาย วุตฺตํฯ ปุคฺคลิกํ ปน สุวณฺณาทิวิจิตฺรํ ภิกฺขุสฺส สมฺปฎิจฺฉิตุเมว น วฎฺฎติ, ‘‘น เกนจิ ปริยาเยน ชาตรูปชตํ สาทิยิตพฺพ’’นฺติ วุตฺตตฺตา, เตเนเวตฺถ อฎฺฐกถายํ สงฺฆิกวิหาเร วา ปุคฺคลิกวิหาเร วาติ น วุตฺต’นฺติฯ ‘‘ภิกฺขูนํ ธมฺมวินยวณฺณนฎฺฐาเน’’ติ วุตฺตตฺตา สงฺฆิกเมว สุวณฺณาทิมยํ เสนาสนํ เสนาสนปริกฺขารา จ วฎฺฎนฺติ, น ปุคฺคลิกานีติ คเหตพฺพนฺติ จ, ตสฺมา ตฬากเขตฺตวตฺถาทิสหิตวิหาโร สงฺฆิโกเยว โหติ, น ปุคฺคลิโกติ วินยโกวิเทหิ ทฎฺฐโพฺพฯ สเจ ปน ราชราชมหามตฺตาทีสุ โยโกจิ ตฬากเขตฺตวตฺถาทิสหิตํ วิหารํ ปุคฺคลสฺส ตํ สหิตวิหารภาวมาโรเจตฺวา เทติ, เอวํ สติ ปุคฺคลสฺส สงฺฆิกวิหารภาเวเนว ปฎิคฺคเหตุํ วฎฺฎติ, น ปุคฺคลิกวิหารภาเวนาติ ทฎฺฐพฺพํฯ ‘‘กสฺมา, วิหารสฺส เทมา’’ติ วตฺวา ทินฺนานํ ตฬากเขตฺตวตฺถาทีนํ สงฺฆเสฺสว วฎฺฎมานตฺตาฯ เตเนวาห วิมติวิโนทนิยํ ‘‘วิหารสฺส เทมาติ วุตฺตํ สงฺฆสฺส วฎฺฎติ, น ปุคฺคลสฺส, เขตฺตาทิ วิย ทฎฺฐพฺพ’’นฺติฯ ตตฺรายํ โยชนา  วิหารสฺสาเทมาติ วตฺวา ทินฺนํ เขตฺตาทิ สงฺฆสฺส วฎฺฎติ, น ปุคฺคลสฺส, เอวํ วิหารสฺส เทมาติ วุตฺตํ สุวณฺณาทิวิจิตฺตํ อกปฺปิยมญฺจํ สงฺฆสฺส วฎฺฎติ, น ปุคฺคลสฺสาติ ทฎฺฐพฺพนฺติฯ สงฺฆเสฺสว กปฺปิยโวหาเรน เขตฺตาทีนิ ปฎิคฺคเหตุํ วฎฺฎติ, ตถา หิ วุตฺตํ วิมติวิโนทนิยํ ‘‘จตฺตาโรปจฺจเย ปริภุญฺชตูติ เทติ วฎฺฎตีติเอตฺถ ภิกฺขุสงฺฆสฺส จตุปจฺจยปริโภคตฺถาย ตฬากํ ทมฺมีติ วา ภิกฺขุสโงฺฆ จตฺตาโร ปจฺจเย ปริภุญฺชิตุํ ตฬากํ ทมฺมีติ วา อิโต ตฬากโต อุปฺปเนฺน จตฺตาโร ปจฺจเย ทมฺมีติ วา วุตฺตมฺปิ วฎฺฎติฯ อิทญฺจ สงฺฆสฺส ทิยฺยมานเญฺญว สนฺธาย วุตฺตํ, ปุคฺคลสฺส ปน เอวมฺปิ ทินฺนํ ตฬากเขตฺตาทิ น วฎฺฎติฯ สุทฺธจิตฺตสฺส ปน อุทกปริโภคตฺถํ กูปโปกฺขรณีอาทโย วฎฺฎนฺติฯ สงฺฆสฺสตฬากํอตฺถิ, ตํกถนฺติอาทินาหิสพฺพตฺถ สงฺฆสฺสวเสเนว วุตฺตนฺติฯ ‘‘เขตฺตาทโย ปน สเพฺพสงฺฆเสฺสว วฎฺฎนฺติ, ปาฬิยํ ปุคฺคลิกวเสน คเหตุํ อนนุญฺญาตตฺตาติ ทฎฺฐพฺพ’’นฺติ จฯ ปุคฺคลสฺส ปน ปุคฺคลานญฺจ เขตฺตวตฺถาทีนิ กปฺปิยโวหาเรนาปิ ปฎิคฺคเหตุํ น วฎฺฎติฯ เอวญฺจกตฺวา วิมติวิโนทนิยํ ‘‘เขตฺตวตฺถาทีนิปิ กปฺปิยโวหาเรนาปิ ปุคฺคลานํ คเหตุํ น วฎฺฎติ, ตถา อนุญฺญาตตฺตาติ วิญฺญายติ เขตฺตวตฺถุปฎิคฺคหณา ปฎิวิรโต โหตี’’ติ อาทินา หิ ปฎิกฺขิตฺตาสุ เอกเสฺสว ปุคฺคลิกวเสน คหเณ อนนุญฺญาเต ตทิตรานํ ตถาคเหตพฺพตา สิทฺธาว โหตี’ติ วุตฺตํ, ตสฺมา ตฬากเขตฺตวตฺถาทิสหิตสฺส วิหารสฺส สงฺฆิกภาเวเนว ปฎิคฺคเหตพฺพตา สิทฺธา โหตีติ ทฎฺฐพฺพาฯ อยํ ปฐมปเญฺห วิสฺสชฺชนาฯ</p>


<p>ตฬากเขตฺตวตฺถาทิวิรหิตํ ปน วิหารํ ปุคฺคลิกภาเวนาปิ ปฎิคฺคเหตุํ วฎฺฎติฯ โส จ วิหาโร ตสฺมิํ ปุคฺคเล ชีวเนฺต ปุคฺคลิโก โหติฯ อเญฺญสํ ทมฺมีติ อทตฺวา มเต อวิสฺสชฺชนีโย อเวภงฺคิโย, สงฺฆิโกเยว โหตีติ ทฎฺฐโพฺพฯ ยถาห, ภิกฺขุสฺส ภิกฺขเว กาลงฺกเต สโงฺฆ สามิ ปตฺตจีวเรฯ อปิ จ คิลานุปฎฺฐากา พหูปการา, อนุชานามิ ภิกฺขเว สเงฺฆน ติจีวรญฺจ คิลานุปฎฺฐากานํ ทาตุํฯ ยํ ตตฺถ ลหุภณฺฑํ ลหุปริกฺขารํ, ตํ สมฺมุขีภูเตน สเงฺฆน ภาเชตพฺพํฯ ยํ ตตฺถ ครุภณฺฑํครุปริกฺขารํ ตํ อาคตานาคตสฺส จาตุทฺทิสสฺส สงฺฆสฺส อวิสฺสชฺชิยํ อเวภงฺคิยนฺติฯ วินยฎฺฐกถายญฺจ ‘‘ตสฺมิํ  ชีวเนฺต ปุคฺคลิโก, มเต สงฺฆิโกเยวาติ อเญฺญสํ อทตฺวา ฐปิตปริกฺขาราปิ ตตฺถ สงฺฆเสฺสว โหนฺติฯ ทฺวินฺนํ สนฺตกํ โหติ อวิภตฺตํ, เอกสฺมิํ กาลงฺกเต อิตโร สามิฯ พหูนํ สนฺตเกปิ เอเสว นโย, สเพฺพสุ มเตสุ สงฺฆิกํ โหตี’’ติ วุตฺตํฯ</p>


<p>เอตฺถ จ ยํ ตตฺถ ครุภณฺฑ’นฺติ อาทีสุ ครุภณฺฑํ นาม ราสิวเสน ปญฺจวิธํ, สรูปวเสน ปน ปญฺจวีสติวิธํ โหติ, ตสฺมา มตกสนฺตกภูตสฺสาปิ วิหารสฺส ครุภณฺฑภาโว เวทิตโพฺพ, เตนาห อฎฺฐกถายํ ‘‘ยํ ตตฺถ ลหุภณฺฑํ ยํ ตตฺถ ครุภณฺฑ’’นฺติฯ</p>


<p>
อิติ ปญฺจหิ ราสีหิ, ปญฺจนิมฺมลโลจโน;  
  
ปญฺจวีสวิธํ นาโถ, ครุภณฺฑํ ปกาสยีติฯ  
</p>
  
<p>เอตฺถ วิหารสฺส ครุภณฺฑภาโว เวทิตโพฺพฯ อยํ ทุติยปเญฺห วิสฺสชฺชนาฯ</p>


<p>อยํ หํสาวติยา ปาโมกฺขมหาเถรานํ วิสฺสชฺชนาฯ รามญฺญรฎฺฐวาสิโน ปน มหาเถรา ปุคฺคลิกภาเวนาปิ ปฎิคฺคเหตพฺพเมวาติ วทนฺติ, ตถา ชํมายรฎฺฐวาสิโนปิ มหาเถรา, ตถา สูนาปรนฺตรฎฺฐวาสิโนปิ มหาเถรา ตถา อิสินครวาสิโนปิ มหาเถรา ปุคฺคลิกภาเวน ปฎิคฺคหเณ โทโส นตฺถี’ติ วทนฺติ เตสํ มหาเถรานํ อยมธิปฺปาโย ลาภสีมานาเมสา เนว สมฺมาสมฺพุเทฺธน อนุญฺญาตาฯ น ธมฺมสงฺคาหกเตฺถเรหิปิ ฐปิตาฯ อปิ จ โข ปุญฺญตฺถิเกหิ ลาภทายเกหิ ฐปิตา ตสฺมา ปุญฺญตฺถิกา ราชราชมหามตฺตาทโย วิหารํ การาเปตฺวา ตสฺส วิหารสฺส ลาภตฺถาย ปเทสํ ปริจฺฉินฺทิตฺวา ฐเปนฺติ ‘‘ยํ เอตฺถนฺตเร อุปฺปชฺชติ, ตํ สพฺพํ อมฺหากํ วิหารสฺส เทมา’’ติฯ ตํ ปน วิหารํ อตฺตโน รุจิตสฺส ยสฺสกสฺสจิ ปุคฺคลสฺส ‘‘อิมํ วิหารํ ตุยฺหํ ทมฺมิ, ตว วิหาโร โหตู’’ติวา อตฺตโน รุจิยา เทติ โสปิ ปุคฺคโล ‘‘อนุชานามิ ภิกฺขเว ปญฺจเลณานิ วิหาร’’นฺติ อาทินา อนุญฺญาตวิหารเมว ปฎิคฺคณฺหาติ, ภควโต อนุญฺญาตวิหารมตฺตเสฺสว ปฎิคฺคหิตตฺตาติฯ ตสฺมิํ วิหาเร เขตฺตวตฺถาทีนิ อตฺถีติ เจฯ ‘‘เขตฺตวตฺถุปฎิคฺคหณา ปฎิวิรโต โหตี’’ติ อาทินา ยํ เขตฺตาทิวตฺถุปฎิคฺคหณํ ปฎิกฺขิตฺตํ, ตสฺส เขตฺตาทิวตฺถุสฺส อปฺปฎิคฺคหิตตฺตา วิหารมตฺตเมว หิ ปฎิคฺคหิเต ตปฺปฎิพทฺธา เขตฺตาทิวตฺถุสฺมิํ อุปฺปนฺนจีวร ปิณฺฑปาตคิลานปจฺจยเภสชฺชปริกฺขาราปิ  ตเสฺสว ปุคฺคลสฺส กปฺปิยภาเวเนว ปวตฺตนฺติ, ปุคฺคลสฺส ปฎิคฺคหเณ วา ปริภุเตฺต วา โทโส นตฺถิ, ภควตา เอว อนุญฺญาตสฺส กปฺปิยปจฺจยสฺส ปริภุญฺชิตตฺตาฯ สุตฺตํ อาหราติ เจ, ‘‘อนุชานามิ ภิกฺขเว สพฺพํ ปาสาทปริโภค’’นฺติฯ นนุ จ วิสาขา มิคารมาตา สงฺฆเสฺสว อตฺถาย สาฬินฺทํ ปาสาทํ หตฺถินขกนฺติฯ สจฺจํ, ตถาปิ ปุคฺคโล สงฺฆปริยาปโนฺน สงฺฆสฺส ปาสาทปริโภเค อนุญฺญาเต ตทโนฺตคธสฺสปิ ปุคฺคลสฺส อนุญฺญาตเมว โหติฯ อญฺญถา ปุคฺคเล อโนฺตวิหาเร นิสิโนฺนเยว สโงฺฆ ตสฺมิํ เยว วิหารสีเม กมฺมํ กโรโนฺตปิ กมฺมโกโป น ภเวยฺย, อวคฺคารหตฺตาติ วกฺขติ จ สารตฺถทีปนิยํ ‘‘อนุชานามิ ภิกฺขเว สพฺพํ ปาสาทปริโภค’’นฺติ วจนโต ปุคฺคลิเกปิ เสนาสเน เส นาสนปริโภควเสน นิยมิตํ สุวณฺณฆฎาทิกํ ปริภุญฺชิตุํ วฎฺฎมานมฺปิ เกวลํ อตฺตโน สนฺตกํ กตฺวา ปริภุญฺชิตุํ น วฎฺฎตี’’ติ, อิมินาปิ วจเนน ปุคฺคลิกวิหารสฺสปิ สพฺพกปฺปิยภาโว วิญฺญายติ ‘‘อนุชานามิ ภิกฺขเว สพฺพํ ปาสาทปริโภค’’นฺติ ญาปกสฺส ทสฺสนโตฯ สุวณฺณฆฎาทิกนฺติ เอตฺถ อาทิสโทฺท มริยาทโตฺถ, ปการโตฺถ วา, เตน รชตหารกูฎ-ชาติผลิกาทีนิ อกปฺปิยฆฎานิ สุวณฺณรชตหารกูฎ ชาติผลิกาทิภาชนสรวาทีนิ จ เสนาสนปริกฺขารานิ สงฺคณฺหาติ, ตานิ ภิกฺขุสฺส ปริกฺขารภาเวน น วฎฺฎนฺติ ตถา ทาสิทาสโคมหิํสาปิ, ตถา เขตฺตาทิวตฺถุมฺปิ ภิกฺขุสฺส อตฺตโน สนฺตกภาเวน ปฎิคฺคเหตุํ น วฎฺฎนฺติ, วิหารสฺส ปน ปฎิเสเธตพฺพํ นตฺถิ, สพฺพสทฺทสฺส ทสฺสนโต เตเนวาห สมนฺตปาสาทิกาย วินยฎฺฐกถาย ‘‘เสนาสเน ปน ทฺวารกวาฎ วาตปานกวาฎาทีสุ สพฺพํ รตนมยมฺปิ วณฺณมฎฺฐกมฺมํ วฎฺฎติฯ เสนาสเน กิญฺจิ ปฎิเสเธตพฺพํ นตฺถิ อญฺญตฺร วิรุทฺธเสนาสนา’’ติ, อิมินา ฐเปตฺวา’คามญฺจ คามูปจารญฺจา’ติ เอตฺถ วิรุทฺธเสนาสนํ ฐเปตฺวา สพฺพกปฺปิยากปฺปิยํ วิหารสฺส กปฺปติ, กิญฺจิอปฺปมตฺตกมฺปิ ปฎิเสเธตพฺพํ นาม นตฺถีติ วิญฺญายติ, เตเนวาห วินยวินิจฺฉเยฯ</p>


<p>
‘‘เขตฺตวตฺถุ ตฬากํวา, เทม โคอชิกาทิกํ;  
  
วิหารสฺสาติ วุเตฺตปิ, นิเสเธตุํ น วฎฺฎตี’’ติฯ  
</p>
  
<p>นนุจ  วิหารสฺส เทมาติ สงฺฆิกวิหารํ สนฺธาย วุตฺตนฺติ วิมติวิโนทนิยํ วุตฺตนฺติฯ วุตฺตํ เอตฺถ หิ อาจริยสฺสอธิปฺปาเยน ภวิตพฺพํ ‘‘เขตฺตวตฺตาทีนิปุคฺคลิกวิหารสฺส เทมา’’ติ วุเตฺต ‘‘น กปฺปติ อุปาสกา’’ติ ปฎิกฺขิปิตพฺพํฯ กสฺมา ปุคฺคโล ตสฺส วิหารสฺส สามิ, วิหารสฺส ทิเนฺน ปุคฺคลสฺส ทินฺนเมว โหติ, เอวํ สติ จ ‘‘เขตฺตวตฺถุปฎิคฺคหณา ปฎิวิรโต โหตี’’ติ อาทินา วุตฺตสิกฺขาปเทน กาเรตพฺพตํ อาปชฺชติฯ สงฺฆิกวิหารสฺส ปน น ปฎิกฺขิปิตพฺพํฯ กสฺมา โส ปุคฺคโล ตสฺส สงฺฆิกวิหารสฺส อนิสฺสโรฯ จาตุทฺทิสํ สงฺฆํ อุทฺทิสฺส ทินฺนํ ยํกิญฺจิ ขุทฺทกํ วา มหนฺตํ วา ปเทสํ อจฺฉินฺทิตฺวา คณฺหนฺตสฺสปิ ปาราชิโก น โหติ, สพฺพเสฺสว จาตุทฺทิสิกสฺส สงฺฆสฺส ธุรนิเกฺขปสฺส อสมฺภวโต ตสฺมา สงฺฆิกวิหารสฺส ทิเนฺน ปฎิกฺขิเตฺต สงฺฆสฺส ลาภนฺตรายกโร โหตีติฯ อิมเมวตฺถํ สนฺธาย วิหารสฺส เทมาติ สงฺฆิกวิหารํ สนฺธาย วุตฺต’นฺติ วุตฺตํ ภเวยฺย, น ปุคฺคลิกภาเวนาปิ ปฎิคฺคเหตพฺพนฺติฯ เอวญฺจ สติ สามิกานํ ธุรนิเกฺขเปนา’ติ เอตฺถ เอกสฺส สนฺตเก ตฬาเก เขเตฺต จ ชาเต ตเสฺสว ธุรนิเกฺขเปน ปาราชิกํฯ ยทิ ปน ตํ ตฬากํ สพฺพสาธารณํ, เขตฺตานิ ปาฎิปุคฺคลิกานิ, ตสฺส จ ธุรนิเกฺขเป อวหาโรฯ อถ เขตฺตานิปิ สพฺพสาธารณานิ, สเพฺพสํ ธุรนิเกฺขเปเยว ปาราชิกํ, นาสตีติ ทฎฺฐพฺพนฺติ วิมติวิโนทนิยํ วุตฺตวจเนน อวิโรโธ สิยา, ตถา หิ เขตฺตวตฺถาทิสหิตสฺส วิหารสฺส ปุคฺคลิกภาเวน อกปฺปิเย สติฯ กถํ ปุคฺคลสฺส เขตฺตวตฺถาทิกมารพฺภ อภิยุญฺชภาโว ภเวยฺย, เอวญฺจ ปน วเทยฺย ‘‘ธุรํ นิกฺขิปตีติ เอตฺถ เอกสฺส สนฺตเก ตฬาเก เขเตฺต จาติเอตฺถ คิหิสนฺตกเมว สนฺธาย วุตฺต’’นฺติฯ ตถาปิ น วตฺตพฺพํฯ กสฺมา ‘‘ธุรํ นิกฺขิปตีติ ยทา ปน สามิโก อยํ ถโทฺธ กกฺขโฬ, ชีวิตพฺรหฺมจริยนฺตรายมฺปิ เม กเรยฺย, อลํ ทานิ มยฺหํ อิมินา’’ติ ปทสฺส ทิสฺสนโต เตเนว ‘‘เขตฺตานิ ปาฎิปุคฺคลิกานิ, ตสฺส จ ธุรนิเกฺขเป’’ติ วิมติวิโนทนิยํ วุตฺตํฯ ตถา ‘‘อนุชานามิ ภิกฺขเว สพฺพํ ปาสาทปริโภค’’นฺติ วจนโต ปุคฺคลิเกปิ เสนาสเน เสนาสนปริโภควเสน นิยมิตํ สุวณฺณฆฎาทิกํ ปริภุญฺชิตุํ น วฎฺฎมานมฺปิ เกวลํ อตฺตโน สนฺตกํ กตฺวา ปริภุญฺชิตุํ น วฎฺฎตี’’ติ สารตฺถทีปนิยํ วุตฺต วจเนนาปิ อวิโรโธ สิยา, ตถา ‘‘เสนาสเน กิญฺจิ ปฎิเสเธตพฺพํ  นตฺถิ อญฺญตฺร วิรุทฺธเสนาสนนา’’ติ อฎฺฐกถาวจเนนาปิ สํสนฺทเมวฯ ตถา ‘‘ยํ ภิกฺขเว มยา อิทํ น กปฺปตีติ อปฺปฎิกฺขิตฺตํ, ตํ เจ กปฺปิยํ อนุโลเมติ, อกปฺปิยํ ปฎิพาหติ, ตํ โว กปฺปตี’’ติ อิมินา สุตฺตานุโลเมนปิสํนฺทเมวฯ กถํ ‘‘อนุชานามิ ภิกฺขเว ปญฺจเลณานิ วิหารนฺตฺยา’’ทินา อนุญฺญาตวิหารสฺส ปฎิคฺคหิตตฺถาฯ ตปฺปฎิพทฺธจีวราทิกปฺปิยปจฺจยเสฺสว ปริภุญฺชิตตฺตา จ วิหารปิณฺฑปาตคิลานปจฺจยเภสชฺชปริกฺขาราปิ ภิกฺขุสฺส สพฺพกปฺปิยา กปฺปิยานุโลมา จ โหนฺติฯ เอวํ สุตฺตสุตฺตานุโลมอาจริยวาทอตฺตโนมตีหิ สํสนฺทนโต อญฺญทตฺถุ คโงฺคทเกน ยมุโนทกํ วิย เขตฺตวตฺถาทิสหิตวิหาโร ปุคฺคลิกภาเวนาปิ ปฎิคฺคเหตโพฺพติ กปฺปิยา กปฺปิยานิ วินยโกวิเทหิ ทฎฺฐโพฺพฯ อยํ อิสินครวาสีนํ มหาเถรานํ สมานวิสฺสชฺชนาฯ</p>


<p>‘‘เย จ ชนา ครุภณฺฑํ สํวิธาย อวหรุํฯ ธุรนิเกฺขโป จ โหติ, ปาราชิกมนาปนฺนา, ปญฺหาเมสา กุสเลหิ จินฺติตา’’ติฯ</p>


<p>อยํ ปญฺหา สงฺฆิกภูมิเถนเก ภิกฺขุ สนฺธาย วุตฺตา, ตตฺถ หิ ปจฺจุปฺปนฺนสงฺฆสฺส ธุรนิเกฺขเปน จาตุทฺทิสิกสงฺฆสฺส ธุรนิเกฺขปาภาวโต อวหาโร นตฺถีติฯ อยํ ลาภสิมาย วิจารณาฯ</p>


<p>คามสีมานิคมสีมานครสีมา ปน ปากฎาเยวฯ ตาสํ ปน วิเสโส เอวํ เวทิตโพฺพ ยสฺมิํ ปน ปเทเส อาปณเมว อตฺถิ, น ปาการปริกฺขิตฺตํ ปาการปริกฺขิตฺตเมว วา อตฺถิ น อาปณํ อยํ ปเทโส คาโม นามฯ ยสฺมิํ ปน ฎฺฐาเน คาโมเยว อตฺถิ, น ปน อาปณปาการา สนฺติ, อยํ ปเทโส นิคโม นามฯ ยตฺถ ปน อาปณมฺปิ อตฺถิ ปาการปริกฺขิตฺตมฺปิ, อยํ ปเทโส นครํ นามฯ อยํ ปเทโส นาคารวนฺติ เอตฺถาติ วจนเตฺถน ราชูนํ วา มหามตฺตานํ วา นิวาสนโยคฺยฎฺฐานตฺตา นครนฺติ วุจฺจติฯ โลกิยสเตฺถ ปนฯ</p>


<p>
‘‘วิจิตฺตเทวายตนํ, ปาสาทาปณมนฺทิรํ;  
  
นครํ ทสฺสเย วิทฺวา, ราชมโคฺค ปโสภิต’’นฺติฯ  
</p>
  
<p>วุตฺตํฯ เอวํ คามนิคมนครานํ วิเสสํ ญตฺวา คาโมเยว คามสีมา, นิคโมเยว นิคมสีมา, นครเมว นครสีมาติ ตาสํ วจนโตฺถ เวทิตโพฺพฯ ตตฺถ ยํ ปเทสํ อสมฺมตาย ภิกฺขเว สีมาย อฐปิตาย ยํ  คามํ วา นิคมํ วา อุปนิสฺสาย วิหรติ, ยา ตสฺส คามสฺส วา คามสีมา นิคมสฺส วา นิคมสีมา, อยํ ตตฺถ สมานสํวาสา เอกูโปสถา’ติ อนุญฺญาตํ, ตสฺมิํ ปเทเส สโพฺพปิ วา คามปเทโสฯ ยมฺปิ เอกสฺมิํเยว คามเขเตฺต เอกํ ปเทสํ ‘‘อยํ วิสุํ คาโม โหตู’’ติ ปริจฺฉินฺทิตฺวา ราชา กสฺสจิ เทติ โสปิ วิสุํคามสีมา โหติเยว ตสฺมา สา จ อิตรา จ ปกติคามนครนิคมสีมา พทฺธสีมาสทิสาเยว โหนฺติฯ เกวลํ ปน ติจีวรวิปฺปวาสปริหารํ น ลภนฺติฯ เอตฺถ จ อปเร เอวํ วทนฺติ, ‘‘ราชา ปเสนทีโกสลาทโย โปกฺขรสาติปภุตีนํ ทกฺขิโณทกปาตนวเสน เทนฺติ วิย พฺรหฺมเทยฺยวเสน ทินฺนเมว วิสุํ คามสีมา โหติ, น อายมตฺตสฺส, เฉชฺชเภชฺชสฺส อนิสฺสรตฺตา’’ติ ตํ น ปเนวํ ทฎฺฐพฺพํ, เฉชฺชเภชฺชสฺส ราชารหตฺตา ตถา หิ โลกโวหารสเงฺกตวเสน อยํ ปเทโส อิมสฺส คามสฺส ปริเจฺฉโท’’ติ อิสฺสเรหิ กตปริจฺฉินฺนเมว ปมาณํ โหติฯ ยทิ เฉชฺชเภชฺชกโร ภเวยฺย, ราชาเตฺวว สงฺขฺยํ คจฺฉติฯ โสปิ คามเทโส นครรชฺชสีมา ภเวยฺย, น ปน คามสีมามตฺตเมว, เตเนวาห สมนฺตปาสาทิกาย วินยฎฺฐกถาย ‘‘ยตฺตเก ปเทเส ตสฺส คามสฺส คามโภชกา พลิํ ลภนฺติ, โส ปเทโส อโปฺป วา โหตุ มหโนฺต วา, คามสีมาเตฺวว สงฺขฺยํ คจฺฉติฯ นครนิคมสีมาสุปิ เอเสว นโย’’ติฯ อยํ คาม นิคมนครสีมานํ วิจารณาฯ</p>


<p>อพฺภนฺตรสีมา นาม ยํ ปฎปเทสํ อคามเก ภิกฺขเว อรเญฺญ สมนฺตา สตฺตพฺภนฺตรา, อยํ ตตฺถ สมานสํวาสา เอกูโปสถา’ติ อนุญฺญาตา อพฺภนฺตรสีมา นามฯ ตตฺถ สมนฺตา สตฺตพฺภนฺตราติ ยสฺมิํ วิญฺฌาฎวิสทิเส อรเญฺญ ภิกฺขุ วสติ, อถสฺส ฐิโตกาสโต สมนฺตา ปุรตฺถิมาย สตฺตพฺภนฺตรา ปจฺฉิมาย สตฺตพฺภนฺตรา ทกฺขิณาย สตฺตพฺภนฺตรา อุตฺตราย สตฺตพฺภนฺตราติ สมนฺตา สตฺตพฺภนฺตราฯ วินิเพฺพเธน จุทฺทสา ติ ปุรตฺถิมปจฺฉิมวเสน จุทฺทสพฺภนฺตรา, ทกฺขิณุตฺตรวเสนปิ จุทฺทสพฺภนฺตราติ เอวํ นิเพฺพเธน จุทฺทส จุทฺทส กตฺวา สมนฺตา อฎฺฐวีสติ อพฺภนฺตรา โหนฺติฯ เอตฺถ จ เอกํ อพฺภนฺตรํ อฎฺฐวีสติ หตฺถปฺปมาณํ โหติ, ตสฺมา ปุรตฺถิมาย สตฺตพฺภนฺตเร ฉนฺนวุติสตหตฺถปฺปมาณํ โหติ, เอวํ ทกฺขิณุตฺตรปจฺฉิเมสุปีติ สพฺพํ สมฺปิเณฺฑตฺวา จตุราสีติสตฺตสตหตฺถปฺปมาณํ  โหติฯ ปริมณฺฑลวเสน ปน สพฺพํ ฉสตฺตติเอกสตุตฺตรานิ จ เอกํ สหสฺสญฺจ โหติฯ ปกติอยนวเสน มินิเต ปน –</p>


<p>
‘‘ปญฺจหโตฺถ มโต ทโณฺฑ, วีสทโณฺฑ อุสโภ;  
  
อถีติอุสภา คาวี, จตุคาวี โยชน’’นฺติฯ  
</p>
  
<p>วุตฺตตฺตา อยนวเสน วินิเพฺพเธ จุทฺทสพฺภนฺตเร เทฺวหตฺถาธิกอฎฺฐสตฺตติ โหติฯ สพฺพํ อฎฺฐวีสติ อพฺภนฺตรํ สมฺปิเณฺฑตฺวา จตุหตฺถาธิกฉปฺปญฺญาสุตฺตร เอกสตํ โหติฯ ปริมณฺฑลวเสน ปน ฉหตฺถาธิกจตุติํสุตฺตรเทฺวสตานิ โหนฺติ, อุสภวเสน ปน วินิเพฺพเธน จุทฺทส อพฺภนฺตเร เทฺวหิ อูนานิ จตฺตาริ อุสภานิ จ เทฺวรตนญฺจ โหนฺติฯ สพฺพํ สมฺปิเณฺฑตฺวา อฎฺฐวีสติยา อพฺภนฺตเร จตุรตนญฺจ โสฬส อยนานิ อธิกานิ สตฺต อุสภานิ โหนฺติฯ ปริมณฺฑลวเสน ปน ฉรตนญฺจ จุทฺทสอยนานิ จ อธิกานิ เอกาทส อุสภานิ โหนฺติฯ อยเมตฺถ สารโต วินิจฺฉโยฯ เกจิ ปน อพฺภนฺตรสทฺทํ หตฺถรตนวาจกํ ปริกเปฺปตฺวา เอวํ วทนฺติ มเชฺฌ ฐิตสฺส สมนฺตา สตฺต วินิเพฺพเธน จุทฺทสา’ติ วุตฺตตฺตา ปุรตฺถิมาย สตฺต หตฺถา ทกฺขิณุตฺตรปจฺฉิเมสุปิ สตฺต สตฺต หตฺถาติ กตฺวา เอวํ นิเพฺพเธน จุทฺทส หตฺถา โหนฺติฯ สพฺพํ สมฺปิเณฺฑตฺวา อฎฺฐวีสติหตฺถํ อพฺภนฺตรนฺติ ตํ เตสํ มติมตฺตเมว, น สารโต ปเจฺจตพฺพํฯ กสฺมา อฎฺฐกถายํ ตตฺถ เอกํ อพฺภนฺตรํ อฎฺฐวีสติหตฺถ’นฺติ วุตฺตตฺตาฯ ยทิ เตสํ มเตน สพฺพํ สมฺปิเณฺฑตฺวา อฎฺฐวีสติหตฺถพฺภนฺตรํ ภเวยฺย, อฎฺฐกถายํ ตตฺถ อพฺภนฺตรํ นาม อฎฺฐวีสติหตฺถปฺปมาณํ โหติ, มเชฺฌ ฐิตสฺส สมนฺตา สตฺตวินิเพฺพเธน จุทฺทสา โหนฺตี’ติ วตฺตพฺพํ ภเวยฺย, น ปเนวํ วุตฺตํ, ตสฺมา ตํ เตสํ มติมตฺตเมวาติ ทฎฺฐพฺพํฯ ตตฺถ อยเญฺหตฺถโตฺถ ตตฺถ ตตฺถา’ติ นิทฺธารเณ ภุมฺมํฯ เอกนฺติ คณนปริเจฺฉโทฯ อพฺภนฺตรนฺติ ปริจฺฉินฺนนิเทฺทโส, นิยมิตปริทีปนํ วาฯ อฎฺฐวีสติหตฺถปฺปมาณนฺติ ปริจฺฉินฺทิตพฺพธมฺมสมุทายนิเทฺทโส ตตฺถ เตสุ สมนฺตา สตฺตพฺภนฺตเรสุ เอกํ อพฺภนฺตรํ นาม อฎฺฐวีสติหตฺถปฺปมาณํ โหตีติ อโตฺถ ทฎฺฐโพฺพฯ เอตฺถ ปน สงฺขฺยา กเถตพฺพาฯ สา ทุวิธา ปริมาณมินนวเสนฯ ตตฺถ ปริมาณ สงฺขฺยา เอวํ เวทิตพฺพา จตโสฺส มุฎฺฐิโย เอโก กุฑุโวฯ จตฺตาโร กุฑุวา เอโก ปโตฺถ, จตฺตาโร ปตฺถา เอโก อาฬฺหโกฯ จตฺตาโร อาฬฺหกา เอกํ โทณํ, จตฺตาริ โทณานิ เอกา มานิกาฯ จตโสฺส มานิกา  เอกา ขารีฯ วีสติ ขาริกา เอโก วาโหฯ ตเทว เอกํ สกฎนฺติ สุตฺตนิปาตฎฺฐกถาทีสุ วุตฺตํฯ สารตฺถทีปนิยํ ปน นว วาหสหสฺสานีติ เอตฺถ จตโสฺส มุฎฺฐิโย กุฑุโว, จตฺตาโร กุฑุวา เอโก ปโตฺถ, จตฺตาโร ปตฺถา เอโก อาฬฺหโกฯ จตฺตาโร อาฬฺหกา เอกํ โทณํ, จตฺตาริ โทณานิ เอกา มานิกา, จตฺตโสฺส มานิกา เอกา ขารีฯ วีสติขาริกา เอโก วาโหฯ ตเทว เอกํ สกฎนฺติ สุตฺตนิปาตฎฺฐกถาทีสุ วุตฺต’นฺติ วตฺวา ‘‘อิธ ปน เทฺว สกฎานิ เอโก วาโหติ วทนฺตี’’ติ ลิขิตํ ปจฺจนฺตโวหาเรน มินิเต ปน สฎฺฐิสตํ เอโก วาโหติ รโญฺญ ธมฺมาโสกสฺส สูวกาหตสาลิยา มินิเต ปน ปจฺจนฺตโวหาเรน วีสาธิกติสตํ โหติ เอโก วาโหติ วทนฺติฯ มินน สงฺขฺยา ปน เอวํ เวทิตพฺพาฯ ตถา หิ –</p>


<p>
‘‘ฉตฺติํส ปรมาณูนํ, อณุมตฺตนฺติ วุจฺจติ;  
  
ฉตฺติํ สอณุมตฺตํ, ตชฺชารีติ ปวุจฺจติฯ  
</p>
  
<p>
ฉตฺติํ สมตฺตาตชฺชารี, รถเรณุปมาณํ;  
  
ฉตฺติํส รถเรณู จ, เอกา ลิกฺขาติ วุจฺจติฯ  
</p>
  
<p>
สตฺตลิกฺขา จ เอกูกา, สตฺตูกา ธญฺญมาสโก;  
  
สตฺตธญฺญงฺคุลิ เอกา, วิทตฺถิ ทฺวาทสงฺคุลิฯ  
</p>
  
<p>
เทฺว วิทตฺถิตุ รตนํ, สตฺตหตฺถํ เอกยฎฺฐิ;  
  
วีสยฎฺฐิตุ อุสภํ, อุสภาสีติ คาวุตํ;  
  
คาวุตานิ จตฺตาริ, เมรุโยชนนฺติ วุจฺจตี’’ติฯ  
</p>
  
<p>วุตฺตตฺตา เอกา รโช ปรมาณุ อติสุขุมา อจกฺขุวิเญฺญยฺยา, สรีรมฺปิ ฆนเสลมยํ สิเนรุปพฺพตราชมฺปิ วินิชฺฌิตฺวา คตาฯ ตสฺสา ฉตฺติํสปริมาณํ เอโกอณุ ตชฺชาริตสฺส ฉตฺติํสปริมาณํ เอการถเรณุฯ ตสฺสา ฉตฺติํสปริมาณํ เอกลิกฺขาฯ สตฺตลิกฺขา เอกา อูกาฯ สตฺต อูกา เอกํ ธญฺญํฯ สตฺตธญฺญํ เอกา องฺคุลิ, ทฺวาทสองฺคุลิ เอกา วิทตฺถิฯ เทฺว วิทตฺถิ เอกรตนํฯ สตฺตหตฺถํ เอกยฎฺฐิ, วีสยฎฺฐิ เอกา อุสภา, อสีติ อุสภา คาวุตํฯ จตฺตาริ คาวุตานิ เมรุโยชนนฺติ วุจฺจติฯ ตตฺถ อณุรโช กิฬญฺชกุฎฺฎฉิทฺทาทีสุ วาเต ปหฎกาเล สูริยาโลเกสุ ทิสฺสติฯ ตชฺชารี ปน สกฎมคฺคาทีสุ ทกฺขิณวาม ปสฺสาทีสุ ทิสฺสติ ฯ รถเรณุ ปน ตสฺสา อลฺลียนฎฺฐาเนสุ ทิสฺสติฯ ลิกฺขา ปน อติโอฬาริกา ปากฎา โหติฯ อยํ เมรุอยนวเสน วุตฺตํฯ</p>

</p>


<p>
‘‘ทส เกสา เอกติลํ, ฉติลํ ยวกํ ภเว;  
  
จตุยวญฺจ องฺคุลิ, ปญฺจทส เอกปาท’’นฺติฯ  
</p>
  
<p>วุตฺตตฺตา ทส เกสา เอกติลํ นามฯ ฉติลํ เอกํ ยวํ นามฯ จตุยวํ เอโก องฺคุลิ นามฯ ปญฺจทสงฺคุลิโย เอโก ปาโทติ วุจฺจติฯ อิทํ ตีสุ เวเทสุ อาคตวเสน วุตฺตํฯ</p>

</p>


<p>
‘‘ทส เกสา เอกติลํ, ฉติลํ ยวกํ ภเว;  
  
จตุยวญฺจ องฺคุลิ, อฎฺฐงฺคุลิ เอกา มุฎฺฐิ, รตนํ ติมุฎฺฐิ ภเว’’ติฯ  
</p>
  
<p>วุตฺตตฺตา ทสเกสา เอกํ ติลํ นามฯ ฉติลํ เอกํ ยวํ นามฯ จตุยวํ เอกาองฺคุลิ นามฯ อฎฺฐงฺคุลํ เอกามุฎฺฐิฯ ตฺริมุฎฺฐิ เอกรตนํฯ ปญฺจ รตนานิ เอโกทโณฺฑฯ วีสติ ทณฺฑานิ เอโกอุสโภฯ อสีติ อุสภา เอกา คาวีฯ จตโสฺส คาวิโย เอกโยชนนฺติ วุตฺตํ, เตเนวาหฯ</p>


<p>
‘‘ปญฺจหโตฺถ มโต ทโณฺฑ, วีสทโณฺฑ จ อุสโภ;  
  
อสีติ อุสภา คาวี, จตุคาวี จ โยชน’’นฺติฯ  
</p>
  
<p>อิทํ ปกติอยนวเสน วุตฺตํฯ จกฺกวาฬอยนโยชนวเสน ปน</p>


<p>
‘‘สตฺตหโตฺถ มโต ทโณฺฑ, วีสทโณฺฑ จ อุสโภ;  
  
อสีติ อุสภา คาวี, จตุคาวี จ โยชน’’นฺติ วุตฺตํฯ  
</p>
  
อปรมฺปิฯ  
</p>
  
<p>
‘‘ทส เกสา เอกติลํ; ฉติลํ เอกํ ยวํ;  
  
จตุยวํ เอกงฺคุลิ; อฎฺฐงฺคุลํ เอกามุฎฺฐิ;  
  
ตฺริมุฎฺฐิ เอกรตนํ, อฎฺฐวีสติรตนํ เอกํอพฺภนฺตรนฺติฯ  
</p>
  
<p>วุตฺตํฯ เตเนวาห ‘‘ตตฺถ เอกํ อฎฺฐวีสติหตฺตปฺปมาณํ โหตี’’ติฯ เอตฺถ จ อคามเก เจติ เอตฺถ อกาโร กตรโตฺถติ, ตถา หิ อกาโรฯ</p>


<p>
ปฎิเสเธ วุทฺธิตพฺภาเว, อญฺญเตฺถ สทิเสปิจ;  
  
วิรุเทฺธ ครเห สุเญฺญ, อกาโร วิรห’ปฺปเก’ติฯ  
</p>
  
<p>วุเตฺตสุ ทิสฺสติ ตถา หิ อชเนตฺวา ติอาทีสุ ปฎิเสเธ ทิสฺสติฯ ‘‘อปริหานียา ธมฺมา’’ติ อาทีสุ วุทฺธิมฺหิฯ ‘‘อนวชฺชํ ภเนฺต’’ติ อาทีสุ ตพฺภาเว อกฺขรา’ติ อาทีสุ  อญฺญเตฺถฯ ‘‘อมรุ ราชา’’ติอาทีสุ สทิเสฯ ‘‘อมล’’นฺติ อาทีสุ วิรุเทฺธฯ ‘‘อเสโฎฺฐยํ พฺราหฺมโณ อพฺรหฺมจารี’’ติ อาทีสุ ครเหฯ ‘‘อคาโม’’ติ อาทีสุ สุเญฺญฯ ‘‘อปติกายํอิตฺถี’’ติ อาทีสุ วิรเหฯ ‘‘อถ นายํ กญฺญา’’ติ อาทีสุ อปฺปเกฯ อิธ ปน สุเญฺญ วิรเห วา ทฎฺฐโพฺพฯ สุญฺญเตฺถน ปน อคามเก นิมนุเสฺส เกวลารเญฺญติ อโตฺถฯ วิรหโตฺถ วา อคามเก คามวิรหิเต ปเทเสติ อโตฺถ ทฎฺฐโพฺพฯ เตเนว สุญฺญเตฺถน วิรหเตฺถน ‘‘อคามเก’’ติมินาปเทน คามนทีชาตสฺสรสมุเทฺท มุญฺจิตฺวา ยํ อนวเสสํ เหฎฺฐา ปถวีสนฺธารกอุทกมฺปิอุทกสนฺธารโก วาโตปิ อชฎากาสมฺปิ, ตถา ยาว อุปริพฺรหฺมโลกํ อุปาทาย สพฺพํ อสุรยกฺขสุราทิอากาสฎฺฐกเทวพฺรหฺมวิมานานิปิ อรญฺญเนฺตฺวว สงฺคหิตาฯ นทีสมุทฺทนฺตเรสุปิ มจฺฉพนฺธานํ อคมนปโถ ทีปโก วา ปพฺพโต วา, โสปิ อรญฺญสีมาเตฺวว สงฺขฺยํ คจฺฉติ, ตสฺมา อยํ สตฺตพฺภนฺตรสีมา นิมนุเสฺส เกวลารเญฺญ ปถวีมณฺฑเลปิ เทวโลเก วิมานกปฺปรุกฺขาทีสุปิ ลพฺภเตวฯ ปถวิยํ ปน ยสฺมิํ คามเขเตฺต เหฎฺฐา ปถวิยา ยตฺถ วา สุวณฺณมณิอาทีนิ ขณิตฺวา คเหตุํ สโกฺกนฺติ, ตํ ปเทสํ คามเขตฺตเมวฯ ตโต ปรา ยาว ปถวีสนฺธารกอุทกา อชฎากาเสปิ ลพฺภเตวฯ นนุ ฉกามาวจร เทวโลเกสุปิ เทววิมานกปฺปรุกฺขคามนิคมาทโยปิ อเตฺถวฯ อถ กสฺมา ‘‘อรญฺญา’’ติ กถิตาติ อมนุสฺสา วา สตฺตา ชาติภินฺนตฺตา จ เต อคามาเยว, เตเนว ‘‘นิมนุสฺสมฺหิ อรญฺญมฺหี’’ติ วุตฺตํฯ ติรจฺฉานวตฺถุสฺมิมฺปิ ‘‘นาโค วา โหตุ สุปณฺณมาณวกาทีนํ วา อญฺญตโร อนฺตมโส สกฺกํ เทวราชานํ อุปาทาย โย โกจิ อมนุสฺสชาติโก สโพฺพว อิมสฺมิํ อเตฺถ ติรจฺฉานคโตติ เวทิตโพฺพ’’ติ วุตฺตํ, ตสฺมา ชาติภินฺนตาย อมนุสฺสาวาโส อรญฺญนฺติ เวทิตโพฺพฯ อพฺภนฺตรสีมาย วิจารณาฯ</p>


<p>อิทานิ อุทกุเกฺขปสีมาย สํวณฺณนากฺกโม สมฺปโตฺตฯ ตตฺถ ‘‘สพฺพา ภิกฺขเว นที อสีมาฯ สโพฺพ สมุโทฺท อสีโมฯ สโพฺพ ชาตสฺสโร อสีโมฯ นทิยา วา ภิกฺขเว สมุเทฺท วา ชาตสฺสเร วา ยํ มชฺฌิมสฺส ปุริสสฺส สมนฺตา อุทกุเกฺขปา, อยํ ตตฺถ สมานสํวาสา เอกูโปสถา’’ติ ปญฺญตฺตา, อยํ อุทกุเกฺขปสีมา นามฯ ตตฺถ ‘‘สพฺพา ภิกฺขเว นที อสีมา’’ติ เอตฺถ  อสีมสเทฺท อกาโร วิรหโตฺถ, อสีมา พทฺธสีมา วิรหิตาติ อโตฺถฯ ญตฺติทุติยกมฺมวาจํ สาเวตฺวาปิ พนฺธสีมาวิรหิตาติ วุตฺตํ โหติฯ ปฎิเสธโตฺถ วา, อสมฺมนฺนิตพฺพาติ อโตฺถฯ วุฑฺฒิอโตฺถ วา, ‘‘อเสกฺขา ธมฺมา’’ติ ยถา สิกฺขิตสิกฺขา นิฎฺฐิตสิกฺขาติ วุตฺตํ โหติฯ เอวํ อสีมาสีมกิจฺจนิฎฺฐปฺปตฺตาติ อโตฺถฯ ญตฺติทุติยกมฺม วาจํ สาเวตฺวา สมฺมตาปิ อสมฺมตาเยว, อตฺตโน สภาเวเนว คามสีมา วิย พทฺธสีมาสทิสาติ วุตฺตํ โหติฯ เอเตน นทีชาตสฺสรสมุทฺทานํ พทฺธสีมาย อเขตฺตภาโว ทสฺสิโต โหติฯ เอวํ ‘‘สพฺพา ภิกฺขเว นที อสีมา’’ติอาทินา นทีสมุทฺทชาตสฺสรานํ พทฺธสีมาภาวํ ปฎิกฺขิปิตฺวา ตตฺถ โลกโวหารสิทฺธาสุ เอตาสุ นทีอาทีสุ อพทฺธสีมาสุ ปุน วคฺคกมฺมปริหารตฺถํ วาลิกาทีหิ สีมปริจฺฉินฺทนํ กตฺตุกาโม ภควา ‘‘นทิยา วา ภิกฺขเว สมุเทฺท วา ชาตสฺสเร วา ยํ มชฺฌิมสฺส ปุริสสฺส สมนฺตา อุทกุเกฺขปา’’ติ อาทิมาหฯ ตตฺถ มชฺฌิมสฺส ปุริสสฺสติ ถามมชฺฌิมสฺส ปุริสสฺส เตเนวาห สมนฺตปากาทิกาย วินยฎฺฐกถายํ ‘‘ถามมชฺฌิเมน ปุริเสนา’’ติฯ ยทิ วฑฺฒกีปุริสมิเจฺฉยฺย, ‘‘วฑฺฒกีปุริเสนา’’ติ วุตฺตํ ภเวยฺย, น ปเนวํ วุตฺตํ, เตน ญายติ ‘‘ถามมชฺฌิมสฺส ปุริสสฺสา’’ติฯ ติวิธา หิ ปุริสา อุตฺตมปุริโส มชฺฌิมปุริโส ปกติปุริโสติฯ ตตฺถ อุตฺตมปุริโส นาม สพฺพญฺญุ ภควา, โส หิ ภควา สพฺพสตฺตุตฺตโม ถามยสสมฺปตฺติอิสฺสริยาทีหิ ตถา หิ ตถาคตสฺส ถาโมฯ</p>


<p>
‘‘กาฬาวกญฺจ คเงฺคยฺยํ, ปณฺฑรํ ตมฺพปิงฺคลํ;  
  
คนฺธมงฺคลเหมญฺจ, อุโปสถํ ฉทฺทนฺติเม’’ติฯ  
</p>
  
<p>วุตฺตานํ ทสนฺนํ หตฺถิกุลานํ พลานุสาเรน เวทิตโพฺพฯ ตตฺถ กาฬาวก นฺติ ปกติหตฺถิกุลํ ยํ ทสนฺนํ ปุริสานํ กายพลํ, ตํ เอกสฺส กาฬาวกสฺส หตฺถิโน พลํฯ ยํ ทสนฺนํ กาฬาวกานํ พลํ, ตํ เอกสฺส คเงฺคยฺยสฺส พลํฯ ยํ ทสนฺนํ คเงฺคยฺยานํ พลํ, ตํ เอกสฺส ปณฺฑรสฺส พลํ, ยํ ทสนฺนํ ปณฺฑรานํ พลํ, ตํ เอกสฺส ตมฺพสฺส พลํฯ ยํ ทสนฺนํ ตมฺพานํ พลํ, ตํ เอกสฺส ปิงฺคลสฺส พลํฯ ยํ ทสนฺนํ ปิงฺคลานํ พลํ, ตํ เอกสฺส คนฺธหตฺถิโน พลํฯ ยํ ทสนฺนํ คนฺธหตฺถีนํ พลํ, ตํ เอกสฺส มงฺคลสฺส พลํฯ ยํ ทสนฺนํ มงฺคลานํ พลํ, ตํ เอกสฺส เหมสฺส พลํฯ ยํ ทสนฺนํ เหมวตานํ พลํ, ตํ เอกสฺส  อุโปสถสฺส พลํฯ ยํ ทสนฺนํ อุโปสถานํ พลํ, ตํ เอกสฺส ฉทฺทนฺตสฺส พลํฯ ยํ ทสนฺนํ ฉทฺทนฺตานํ พลํ, ตํ เอกสฺส ตถาคตสฺส กายพลํฯ ‘‘นารายนสงฺขาตํ พล’’นฺติปิ อิทเมว วุจฺจติฯ ตตฺถ นารา วุจฺจนฺติ รสฺมิโย, ตา พหู นานาวิธา ตโต อุปฺปชฺชนฺตีติ นารยนํ, วชิรํ, ตสฺมา วชิรสงฺขาตํ พลนฺติ ปิ อโตฺถ, ตเทตํ ปกติหตฺถิคณนาย หตฺถิโกฎิสหสฺสํ, ปุริสคณนาย ทสนฺนํ ปุริสโกฎิสหสฺสานํ พลํ โหติ, อิทํ ตถาคตสฺส กายพลํฯ อิสฺสริยาทิพลวิธานํ ปน ตํตํ สุตฺตานุสาเรน เวทิตพฺพํฯ มชฺฌิมปุริโส นาม วฑฺฒกิปุริโส โส หิ ตถาคตสฺส พลํ ปฎิจฺจ สิเนรุปพฺพตราชํ สาสปพีเชน มินโนฺต วิย สเตนปิสหเสฺสนปิ สตสหเสฺสนปิ มิเนตุํ อภโพฺพ, อนฺตมโส ปาทงฺคุฎฺฐ โส ปาทงฺคุฎฺฐกมฺปิ คเณฺหตุํ อภโพฺพวฯ ตสฺส ปกติปุริสโต มหนฺตภาเวน มเชฺฌ ภวตฺตา มชฺฌิมปุริโส นาม ชาโต, ตถา หิ สุคตวิทตฺถิ วฑฺฒกิสฺส ติโสฺส วิทตฺถิโย, วฑฺฒกิหเตฺถน ทิยฑฺฒหโตฺถ โหติ, ตถา วฑฺฒกิวิทตฺถิ ปกติปุริสสฺส เทฺว วิทตฺถิโย, ปกติปุริสหเตฺถน ปริปุณฺณหโตฺถ โหติ ตถา หิ สุคตวิทตฺถิ นาม อิทานิ มชฺฌิมสฺส ปุริสสฺส ติโสฺส วิทตฺถิโย, วฑฺฒกิหเตฺถน ทิยโฑฺฒ หโตฺถ โหตีติ กุฎิการสิกฺขาปทฎฺฐกถายํ วุตฺตํฯ อยํ อิธ มชฺฌิมปุริโสติ นาธิเปฺปตาฯ กสฺมา กุฎิการสิกฺขาปเทเยว ติหตฺถาติ วฑฺฒกิหเตฺถน ติหตฺถาฯ ปมาณยุโตฺต มโญฺจติ ปกติวิทตฺถิยา นววิทตฺถิปฺปมาโณ มโญฺจติ วุจฺจติ ยถา, เอวํ มชฺฌิมปุริเสนา’ติ อิธ อวตฺวา’ถามมชฺฌิเมน ปุริเสนา’ติ อฎฺฐกถายํ วุตฺตตฺตาฯ ปกติปุริโส นาม’ยํ ทสนฺนํ ปุริสานํ กายพลํ, ตํ เอกสฺส กาฬาวกสฺส หตฺถิโน พล’นฺติ วุตฺตปุริโส ปกติปุริโส นามฯ ตตฺถ กิญฺจาปิ เอกเจฺจ ปุญฺญวนฺตา ราชา อชาตสตฺตุ ชีวโก โกมารภโจฺจ อิตฺถิยาปิ วิสาขา มิคารมาตาติ เอวมาทโย ปญฺจนฺนํ หตฺถีนํ พลํ ธาเรนฺติ, น ปน เต มชฺฌิมปุริสา นาม โหนฺติ, ปกติปุริโส เยว, ปุญฺญวนฺตภาเวน วิเสสปุริสตฺตาฯ อิธ ปน ปกติปุริโสเยว ถาม มชฺฌิมปุริโสติ อธิเปฺปโตฯ อุทกุเกฺขปาติ อุทกุเกฺขเปน ปริจฺฉินฺนา, เตเนวาห มาติกาฎฺฐกถายํ ลีนตฺถปฺปกาสนิยํ อุทกุเกฺขปาติ กรณเตฺถ นิสฺสกฺกวจนนฺติ อาหฯ อุทกุเกฺขเปนา’ติ อยเญฺหตฺถโตฺถ ฯ นทีสมุทฺทชาตสฺสเรสุ ยํฐานํ มชฺชิมสฺส ปุริสสฺส สมนฺตา ปริสปริยนฺตโต อุทกุเกฺขเปน ปริจฺฉินฺนํ, อยํ ตตฺถ นทีอาทีสุ โลกโวหาร สิทฺธาสุ ตาสุเอว อพทฺธสีมาสุ อปราปิ สมานสํวาสา เอกูโปสถาติ กงฺขาวิตรณิยํ ปน ยํ มชฺฌิมสฺส ปุริสสฺส สมนฺตา อุทกุเกฺขปาติ ยํ ฐานํ ถามมชฺฌิมสฺส ปุริสสฺส สมนฺตโต อุทกุเกฺขเปน ปริจฺฉินฺนํฯ ตตฺถ ยถา อกฺขธุตฺตา ทารุคุฬํ ขิปนฺติ, เอวํ อุทกํ วา วาลิกํ วา หเตฺถน คเหตฺวา มชฺฌิเมน ปุริเสน สพฺพถาเมน ขิปิตพฺพํฯ ยตฺถ เอวํ ขิตฺตํ อุทกํ วา วาลิกา ปตติ, อยํ อุทกุเกฺขโป นามฯ อยํ ตตฺถ สมาน สํวาสา เอกูโปสถาติ, อยํ เตสุ นทีอาทีสุ อุทกุเกฺขปปริจฺฉินฺนา สีมา สมานสํวาสาเจว เอกูโปสถาจา’ติ อตฺถโยชนํ กตฺวา อยํ เอเตสํ นทีอาทีนํ อโนฺตเยว ลพฺภติ, น พหิ, ตสฺมา นทิยา วา ชาตสฺสเร วา ยตฺตกํ ปเทสํ ปกติวสฺสกาเล จตูสุ มาเสสุ อุทกํ โอตฺถรติ, สมุเทฺท ยสฺมิํ ปเทเส ปกติวีจิโย โอสริตฺวา สณฺฐหนฺติ, ตโตปฎฺฐาย กปฺปิยภูมิฯ ทุพฺพุฎฺฐิกาเล วา คิเมฺห วา นทีชาตสฺสเรสุ สุเกฺขสุปิ สาเอว กปฺปิยภูมิฯ สเจ ปน สุเกฺข ชาตสฺสเร วาปิํ วา ขณนฺติ วปฺปํ วา กโรนฺติ, ตํ ฐานํ คามเขตฺตํ โหติฯ ยา ปเนสา กปฺปิยภูมีติ วุตฺตา, ตโต พหิ อุทกุเกฺขปสีมา น คจฺฉติ, อโนฺตเยว คจฺฉติ, ตสฺมา เตสํ อโนฺตปริสปริยนฺตโต ปฎฺฐาย สมนฺตาอุทกุเกฺขป ปริเจฺฉโท กาตโพฺพ’’ติ วุตฺตํฯ คณฺฐิปเท ปน ยํ มชฺฌิมสฺส ปุริสสฺส สมนฺตา อุทกุเกฺขปาติ ปน เอติสฺสา นทิยา จตุวคฺคาทีนํ สงฺฆานํ วิสุํ จตุวคฺคกรณียาทิกมฺมกรณกาเล สีมาปริเจฺฉททสฺสนตฺถํ วุตฺตํ, ติจีวเรน วิปฺปวาสปริเจฺฉททสฺสนตฺถมฺปิ สตฺตพฺภนฺตรสีมาย ปริเจฺฉททสฺสนํ วิยาติ อาจริยา, ตสฺมา อุทกุเกฺขปปริเจฺฉทาภาเวปิ อโนฺตนทิยํ กาตุํ วฎฺฎตีติ สิทฺธ’นฺติ ลิขิตํฯ ตตฺถ อุทกุเกฺขปปริเจฺฉทาภาเวปี’ติ อิทํ ปทํ สมนฺตโต อุทกุเกฺขเปน ปริจฺฉินฺน’นฺติ มหาอฎฺฐกถาวจเนน วา สมนฺตา อุทกุเกฺขปปริเจฺฉโท กาตโพฺพ’ติ มาติกาฎฺฐกถาย กงฺขา วิตรณิยญฺจ วุตฺตวจเนน วา, ‘‘ตตฺถาปิ หิ มชฺฌิมปุริโส น ญายติ, ตถา สพฺพถาเมน ขิปน’’นฺติ วา, ‘‘เอตทตฺถเมว หิ วาลิกาทีหิ สีมปริจฺฉินฺทน’’นฺติ วา วิมติวิโนทนีวจเนหิ วา น สเมติฯ คนฺถกาเรนาปิ ปรูปวาทวิวชฺชนตฺถํ ‘‘อยํ อมฺหากํ ขนฺตี’’ติ อวตฺวา’อจริยา’ติ  อญฺญกตฺตาเร นิทสฺสิตฺวา ปรโต นิคมเน ‘‘อิทํ สพฺพํ สุฎฺฐุ วิจาเรตฺวา ครุกุเล ปยิรุปาสิตฺวา คเหตพฺพํ ยุตฺตํ คเหตพฺพํ, อิตรํ ฉเฑฺฑตพฺพ’’นฺติ วุตฺตํ ตสฺมา อเญฺญสํ อาจริยานํ มเตน ลิขิตนฺติ ทฎฺฐพฺพํฯ อญฺญถา ติโสฺสปิ สงฺคีติโย อารูเฬฺห อฎฺฐกถาวจเน จ กงฺขาวิตรณี-วิมติวิโนทนีวจนานิ จ มเกฺขตพฺพานิ ภเวยฺยุํ, คนฺถาปิ อญฺญมญฺญวิรุทฺธา ภเวยฺยุํ, ภควตา ปญฺญตฺตสิกฺขาปทมฺปิ สาวกานํ มเตน ปฎิสงฺขริตพฺพํ ภเวยฺย ภควตา ปญฺญตฺตสิกฺขาปทํ ปน น มเกฺขตพฺพํ, ยถา ปญฺญเตฺตเยว วตฺติตพฺพํ วกฺขติ หิ วตฺถุํ ชานิตฺวาปิ มชฺชํ ปิวโต ภิกฺขุสฺส ปาจิตฺติยํ, สามเณรสฺส ปน ชานิตฺวา ปิวโต สีลเภโท, น อชานิตฺวาติ วุตฺตํ ตตฺถ การณํ มคฺคิตพฺพํ, สิกฺขาปท ปญฺญตฺติยา พุทฺธานเมว วิสยตฺตา น วา มคฺคิตพฺพํ, ยถา ปญฺญเตฺตเยว วตฺติตพฺพ’นฺติ ตสฺมา สมนฺตา อุทกุเกฺขปาติ ปญฺญตฺตสิกฺขาปทานุรูปํ สมนฺตโต อุทกุเกฺขเปน ปริจฺฉินฺนนฺติ วา อุทกํ อุกฺขิปิตพฺพนฺติ วา อุทกุเกฺขเปน ปิ ปริจฺฉินฺนา สีมาติวา สมนฺตา อุทกุเกฺขปปริเจฺฉโท กาตโพฺพติ วา วุตฺตธมฺมสงฺคาหกเตฺถรานํ วจนเมว ปมาณํ เต หิ พุทฺธมตญฺญุโน, อิทญฺจ วจนํ ภควโต น ปจฺจกฺขวจนํ นาปิสงฺคาหกเตฺถรานํ วจนํ อถวา ‘‘ยํ มชฺฌิมสฺส ปุริสสฺส สมนฺตา อุทกุเกฺขปา’’ติ ปน เอติสฺสา นทิยา…เป.… สตฺตพฺภนฺตรสีมาย ปริเจฺฉททสฺสนํ วิย สีมปริเจฺฉททสฺสนตฺถํ วุตฺต’นฺติ อาจริยา ยสฺมา วทนฺติ, ตสฺมา อุทกุเกฺขปปริเจฺฉทาภาเวปิ อโนฺตนทิยํ กาตุํ วฎฺฎตีติ สิทฺธนฺติ อิมิสฺสา อตฺถโยชนาย น ธมฺมสงฺคาหกเตฺถราปิ ปวิฎฺฐา, คนฺถกาโรปิ อปวิโฎฺฐฯ กสฺมาติ เจ ติโสฺสปิ สงฺคีติโย อารูเฬฺหสุ วินยฎฺฐกถาสุเจว ตพฺพิวรณภูตาสุ สิโลกฎีกาสุ จ ‘‘อุทกุเกฺขเปน ปริจฺฉินฺนํ, อุทกํ อุกฺขิปิตพฺพํ, อุทกุเกฺขปปริเจฺฉโท กาตโพฺพ’’ติ อาทินา พหูหิ อากาเรหิ อุทกุเกฺขปปริเจฺฉทเมว ลิขนฺติ, ตสฺมา ธมฺมสงฺคาหกเตฺถราปิ อปฺปวิฎฺฐาติ วิญฺญายติ คนฺถกาโร ปิ ปรูปวาทวิวชฺชนตฺถํ ‘‘อาจริยา’’ติ อญฺญกตฺตาเร นิทเสฺสติ, ตสฺมา คนฺตฺถกาโรปิ อปฺปวิโฎฺฐติ วิญฺญายติ, อิทญฺจ วจนํ เกสญฺจิ เถรานํ อตฺตโนมติ, อตฺตโนมติจ นาเมสา สพฺพทุพฺพลา, สิเนรุปพฺพตราชํ สาสปพีเชน มิเนโนฺต วิย สพฺพญฺญุพุเทฺธน ปญฺญตฺตสฺส อุทกุเกฺขปาติ สิกฺขาปทสฺส อตฺถํ วทนฺตานํ มหากสฺสปยสโมคฺคลิปุตฺตติสฺสปภุตีนญฺจ  เตสํ สิสฺสานุสิสฺสานํ มหาวิหารวาสีนญฺจ วจนํ โก นาม ปุคฺคโล มเกฺขตุํ สกฺขิสฺสติ, อุปสมฺปทาทิกมฺมสฺส จ ครุกมฺมตฺตา สาสนสฺส มูลตฺตา จ ครุเกเยว ฐาตพฺพํฯ ‘‘ยํ มชฺฌิมสฺส ปุริสสฺส สมนฺตา อุทกุเกฺขปา’’ติ ภควตา ปญฺญตฺตํ, กถํ มชฺฌิมสฺส ปุริสสฺส อุทกุเกฺขปารหฎฺฐานเมว อุทกุเกฺขปสีมา, อุทาหุ อุทกุเกฺขเปเนว อุทกุเกฺขปสีมาติ โจทนํ ปริหรโนฺต อฎฺฐกถาจริโย กถํ ปน อุทกํ อุกฺขิปิตพฺพนฺตฺยาทิมาหฯ ตตฺถ กถนฺติ กเถตุกมฺยตา ปุจฺฉา, กถํ เกน การเณน อุทกํ อุกฺขิปิตพฺพํ อุทกาสิญฺจนสเงฺขเปน อุกฺขิปิตพฺพํ อถ โข เลฑฺฑุขิปนทารุคุฬขิปนากาเรน อุกฺขิปิตพฺพนฺติ อโตฺถฯ อกฺขธุตฺตาติ สามเญฺญน วุเตฺตปิ ‘‘สีโห คายติ นงฺคุฎฺฐํ, สีโห จาเลติ วาลธิ’’นฺติ เอตฺถ วิย ทารุคุฬํ ขิปนฺติ สทฺทนฺตรสนฺนิธานโต อตฺถวเสน ทารุคุฬกีฬกา ธุตฺตชนาติ วิญฺญายติ อกฺขสโทฺท หิ ชูเตปิ นิรูโฬฺหฯ ทารุคุฬนฺติ ภมํ อาโรเปตฺวา อารเคฺคน กตทารุวิกติ อยเญฺหตฺถโตฺถ… ยถา อกฺขธุตฺตา ทารุคุฬกา ธุตฺตชนา ทารุคุฬํ หเตฺถน คเหตฺวา อตฺตโน พลํ ทเสฺสนฺตา วิย สพฺพถาเมน อตฺตานํ โอนมิตฺวา ขิปนฺติ, เอวเมว ถามมชฺฌิเมน ปุริเสน อุทกํ วา วาลิกํ วา หเตฺถน คเหตฺวา อตฺตโน พลํ ทเสฺสนฺตาวิย โอนมิตฺวา สพฺพถาเมน นิสินฺนสฺส วา ฐิตสฺส วา ปริสปริยนฺตโต อนุปริยายิตฺวา ขิปิตพฺพํ, เอวํ จิตฺตํ อุทกํ วา วาลิกํ วา ยตฺถ ยสฺมิํ ฐาเน ปตติ, อยเมโก อุทกุเกฺขโป นามาติ ‘‘อยเมโก อุทกุเกฺขโป’’ติ อิมินา ปเทน ทฺวินฺนํ สงฺฆานํ วิสุํวิสุํ กมฺมกรณาธิกาเร สีมนฺตริกตฺตา อญฺญสฺสาปิ อุทกุเกฺขปสฺส สมฺภวํ ทเสฺสติ, เตเนว มาติกาฎฺฐกถายํ ‘‘สเจ ปน เทฺว สงฺฆา วิสุํวิสุํ อุโปสถาทิกมฺมํ กโรนฺติ, ทฺวินฺนํ อุทกุเกฺขปานํ อนฺตเร อโญฺญ เอโก อุทกุเกฺขโป อุปจารตฺถาย ฐเปตโพฺพ’’ติ วุตฺตํ, วิมติวิโนทนิยมฺปิ ‘‘ตสฺส อโนฺตติ ตสฺส อุทกุเกฺขปปริจฺฉินฺนสฺส ฐานสฺส อโนฺต น เกวลญฺจ ตเสฺสว อโนฺต, ตโต พหิปิ เอกสฺส อุทกุเกฺขปสฺส อโนฺต ฐาตุํ น วฎฺฎตีติ วจนํ อุทกุเกฺขปปริเจฺฉทสฺส ทุพฺพิชานโต กมฺมโกปสงฺกา โหตี’’ติ วุตฺตํ, สารตฺถทีปนิยํ ปน ‘‘ตสฺส อโนฺต หตฺถปาสํ วิชหิตฺวา ฐิโต กมฺมํ โกเปตีติ อิมินา ปริเจฺฉทโต พหิ ยตฺถ กตฺถจิ ฐิโต กมฺมํ น โกเปตีติ ทีเปตี’’ติ วตฺวา มาติกาฎฺฐกถาวจนมฺปิ ปฎิกฺขิปิ, ตํ เอกสงฺฆํ สนฺนิปาตํ  สนฺธาย วุตฺตนฺติ ทฎฺฐพฺพํ, ยถา จ มหาสีมาย ขณฺฑิตฺวา พทฺธานํ ขณฺฑสีมานํ อญฺญมญฺญสงฺกรวิวชฺชนตฺถํ สีมนฺตริกา ฐปิตา, เอวเมว อตฺตโน สภาเวน คามสีมา วิย สยํ ชาตสีมายํ นทีสมุทฺทชาตสฺสรานํ อติมหนฺตภาเวน อุทกุเกฺขเปน อุทกุเกฺขปสีมา ภควตา อนุญฺญาตา, ตถาปิ ทฺวินฺนํ พทฺธสีมานมิว อญฺญมญฺญสงฺกรวิวชฺชนตฺถํ ทฺวินฺนํ อุทกุเกฺขปสีมานํ อนฺตเร สีมนฺตริกตฺถาย อโญฺญ อุทกุเกฺขโป ฐเปตโพฺพ’ติ วุตฺตํ, สนิมิตฺตา พทฺธสีมา, สอุทกุเกฺขปา อุทกุเกฺขปสีมา, สีมนฺตริกา วิย เอโก อุทกุเกฺขโป ทฎฺฐโพฺพ, เตเนว วิมติวิโนทนิยํ ‘‘อิทเญฺจตฺถ สีมนฺตริกาวิธานํ ทฺวินฺนํ พทฺธสีมานํ สีมนฺตริกาอนุชานนสุตฺตานุโลมโต สิทฺธนฺติ ทฎฺฐพฺพ’’นฺติ วุตฺตํ, เอกสฺมิํ สงฺฆสนฺนิปาเต ปน เอกสฺส อุทกุเกฺขปสฺส พหิ ติฎฺฐโนฺตปิ กมฺมํ น โกเปตีติ ทฎฺฐพฺพํ วุตฺตญฺหิ วิมติวิโนทนิยํ ภควตา นิทานวเสน เอกคามสีมนิสฺสิตานํ เอกสภาคานญฺจ ทฺวินฺนํ พทฺธสีมานเมว อญฺญมญฺญํ สเมฺภทโชฺฌตฺถรณํ สีมนฺตริกํ วินา อพฺยวธาเน ฐานญฺจ ภควตา อนุมตเมวาติ ญตฺวา อฎฺฐกถาจริยา อิธาปิ สีมนฺตริกาวิธานมกํสุ วิสภาคสีมานมฺปิ หิ เอกสีมนิสฺสิตตฺตํ เอกสภาวตฺตญฺจาติ ทฺวีหเงฺคหิ สมนฺนาคเต สติ เอว สีมนฺตริกํ วินา ฐานํ สเมฺภทาย โหติ, นาสตีติ ทฎฺฐพฺพ’นฺติฯ เอวํ นทีสมุทฺทชาตสฺสเรสุ สมนฺตาอุทกุเกฺขปาติ ปญฺญตฺตสิกฺขาปทานุรูปํ อุทกุเกฺขเปน ปริเจฺฉทํ ทเสฺสตฺวา รสฺสปภเว นทีชาตสฺสรปเทเส อุทกุเกฺขเปน วินาว อตฺตโน สภาเวน คามสีมายมิว สพฺพถา กปฺปิยภาวํ ทเสฺสตุํ สเจ ปน นาติทีฆา โหติ, ปภวโต ปฎฺฐาย ตฺยาทิมาหฯ ตตฺถ ปภวโต ปฎฺฐายาติ ยสฺมิํ ปเทเส จตุมาสปรมา นที สนฺทติ, ตสฺส อุปริมภาคโต ปฎฺฐายาติ อโตฺถฯ ยาว มุขทฺวารา ติ ยาว นทีตีรเมเวตฺถ มุขทฺวาราติ อธิเปฺปตาฯ สพฺพตฺถา’ติ สพฺพสฺมิํ นทีปเทเส อุทกุเกฺขปสีมากมฺมํ นตฺถี ติ อุทกุเกฺขเปน ปวตฺตา สีมา อุทกุเกฺขปสีมาฯ กริตพฺพนฺติ กมฺมํ, กรกรเณติ ธาตุ, รมฺมปจฺจโยฯ กรเณติ มโนทฺวารวีถิยา สตฺตมกุสลชวนจิตฺตสมุฎฺฐาปิตวาโยธาตุยา วิการภูโต กายปโยโค, เตน กายปโยเคน ขิปิตพฺพํ อุทฺธฎํ กมฺมนฺติ วุจฺจติ ปรมตฺถวเสน ปน กายปโยคสงฺขาตาย จิตฺตํ ชวาโยธาตุยา วิปฺผาเรน เทสนฺตรปฺปตฺติสมุฎฺฐาปิกา  อฎฺฐกลาปปุญฺชาเยวฯ อุทกุเกฺขปสีมาย กมฺมํ อุทกุเกฺขปสีมากมฺมํ ตํ เอตฺถ รสฺสปภวนทิยา นตฺถีติ อโตฺถฯ อยเญฺหตฺถโตฺถ สเจ นที นาติทีฆา โหติ อฑฺฒโยชนํ วา คาวุตํ วา อฑฺฒคาวุตํ วา, ตสฺสา ปวตฺตนฎฺฐานโต ปฎฺฐาย ยาว นทีตีรา สพฺพตฺถ นทีปเทเส อโชฺฌตฺถริตฺวา สโงฺฆ นิสีทติ, ตตฺถ ตสฺมิํ นทีปเทเส สมนฺตโต อวเสสนทิยา อภาวา วคฺคกมฺมสงฺกาภาเวน อุทกุเกฺขปสีมา กมฺมํ นตฺถิ, เกวลา นที สีมาเยวาติ สารตฺถทีปนิยมฺปิ มาติกาฎฺฐกถายลีนตฺถปฺปกาสนิยมฺปิ เอตเทว สนฺนิฎฺฐานํ วุตฺตํ วิมติวิโนทนิยํ ปน ยตฺถ ขุทฺทเก อรเญฺญ มหเนฺตหิ วา ภิกฺขูหิ ปริปุณฺณตาย วคฺคกมฺมสงฺกาภาเวน สตฺตพฺภนฺตรสีมาเปกฺขา นตฺถิ, ตตฺถ สตฺถพฺภนฺตรสีมา น อุปฺปชฺชติ, เกวลารญฺญสีมาเยว ตตฺถ สเงฺฆน กมฺมํ กาตพฺพํ นทีอาทีสุปิ เอเสว นโย วกฺขติ หิ สเจ นที นาติทีฆา โหติ, ปภวโต ปฎฺฐาย ยาวมุขทฺวารา สพฺพตฺถ สโงฺฆ นิสีทติ, อุทกุเกฺขปสีมากมฺมํ นตฺถี’ติ อาทิ จ อุภยตฺถาปิ จฯ ยสฺสํ ทิสายํ สตฺตพฺภนฺตรสฺส วา อุทกุเกฺขปสฺส วา โอกาโส นปฺปโหติ, ตตฺถ กถํ มินนํ ขิปนํ วา ภเวยฺย, คามเขตฺตาทีสุ ปวิสนโต อเขเตฺต สีมา ปวิฎฺฐา นามาติสีมา วิปเชฺชยฺย, อเปกฺขาย สีมุปฺปตฺติยํ ปน ยโต ปโหติ, ตตฺถ สตฺตพฺภนฺตรอุทกุเกฺขปสีมา สยเมว ปริปุณฺณา ชายนฺติฯ ยโต ปน นปฺปโหติ, ตตฺถ อตฺตโน เขตฺตปฺปมาเณเนว ชายนฺติ, น พหีติ วุตฺตํ, เอตฺถ จ’สีมาเปกฺขาย สตฺตพฺภนฺตรอุทกุเกฺขปสีมา สยเมว ปริปุณฺณา ชายนฺตี’ติ วุตฺตตฺตา อุทกุเกฺขปํ วินาเยว อเปกฺขาย สีมาย อุทกุเกฺขปสีมา อุปฺปชฺชตี’ติ อตฺถํ วทนฺติ, ตํ อยุตฺตรูปํ วิย ทิสฺสติฯ กสฺมาติ เจ ปาฬินยวิโรธโต วิมติวิโนทนิยํ ปรโต วุตฺตวจเนนาปิ วิโรธโต จฯ อิทญฺจ วจนํ อาจริยสฺส เกสญฺจิ ปุคฺคลานํ วาทปฺปกาสนตฺถํ วุตฺตํ ภเวยฺยฯ กสฺมา ปรโต วุตฺตวจเนน อฆฎิยตฺตา จ ปาฬิยฎฺฐกถาฎีกาวจเนหิปิ วิรุชฺฌนโต จ, ตํ ปรโต วณฺณยิสฺสามฯ ยถา จ โลเก วติํ อปริกฺขิปิตฺวา ‘‘อิทํ วติยา ฐาน’’นฺติ จ ยถา จ นงฺคลโกฎิยา อกสิตฺวา ‘‘อิทํ กสิกฎฺฐาน’’นฺติ จ ยถา จ วตฺถุํ กโรนฺตา มนุสฺสา กุธารีผรสุอาทินา รุเกฺข อจฺฉินฺทิตฺวา ‘‘อิทํ มม กุธาริปตนฎฺฐาน’’นฺติ จ ยถา จ ทาเตฺตน อลายิตฺวา ‘‘อิทํ มม ลายิตฎฺฐาน’’นฺติ  จ น สกฺกา วตฺตุํ, เอวเมว อุทกํ วา วาลิกํ วา หเตฺถน อขิปิตฺวา ‘‘อยเมโก อุทกุเกฺขโปติ จ, อุทกปตนฎฺฐานนฺติ จ น สกฺกา วตฺตุํฯ เอตฺถ จ เทฺว ภิกฺขู เอวํ วิวาทํ กโรนฺติ วิมติวิโนทนิยํ ‘‘ยตฺถ ขุทฺทเก อรเญฺญ มหเนฺตหิ ภิกฺขูหิ ปริปุณฺณตาย วคฺคกมฺมสงฺกาภาเวน สตฺตพฺภนฺตรสีมาเปกฺขา นตฺถิ, ตตฺถ สตฺตพฺภนฺตรสีมา น อุปฺปชฺชติ, เกวลารญฺญสีมาเยว ตตฺถ สเงฺฆน กมฺมํ กตฺตพฺพํ นที อาทีสุปิ เอเสว นโยฯ วกฺขติ หิ สเจ นที นาติทีฆา โหติฯ ปภวโต ปฎฺฐาย ยาว มุขทฺวารา สพฺพตฺถ สโงฺฆ นิสีทติ, อุทกุเกฺขปสีมากมฺมํ นตฺถี’ติอาทิํ, อิมินา เอว วจเนน วคฺคกมฺมปริหารตฺถํ สีมาเปกฺขาย สติ เอว อุทกุเกฺขปสีมา สตฺตพฺภนฺตรสีมา อุปฺปชฺชนฺติ, นาสตีติ ทฎฺฐพฺพ’นฺติ วุตฺตตฺตา อุทกุเกฺขปํ วินาว ปริสปริยนฺตโต ปฎฺฐาย สีมาเปกฺขาย สเหว อุทกุเกฺขปสีมา อุปฺปชฺชติ ตสฺมา อุทกุเกฺขเปน ปโยชนํ นเตฺถวาติ เต เอวํ วตฺตพฺพา ‘‘มา สปฺปุริสา เอวํ วเทยฺยาถ อาจริยวรญฺจ มา อพฺภาจิกฺขถ อิทญฺจ วจนํ อาจริยวรสฺส เนยฺยวจนํ, ปรโตปิ อาจริยวโร สนฺนิฎฺฐานํ วกฺขติ วินยฎฺฐกถาสุเจว สารตฺถทีปนิยญฺจ วุตฺตวจเนหิปิ ตว วจนํ อสํสเนฺทว, วิมติวิโนทนิยเมว ปรโต วุตฺตวจเนนาปิ น ฆฎิยติฯ กถํ เนยฺยวจนํ โหตีติฯ ‘‘สีมาเปกฺขาย สติ เอว…เป.… นสฺสตี’’ติ เอตฺถ สีมาเปกฺขาย วินา มคฺคคมนนฺหานาทิ อเตฺถหิ ภิกฺขูหิ อรเญฺญ วา นทีอาทีสุปิวา ปวิฎฺฐกฺขเณเยว นุปฺปชฺชติ, สีมาเปกฺขาย สติเอว อรเญฺญ สมนฺตา สตฺตพฺภนฺตรา’ติ ปญฺญตฺตสิกฺขาปทานุรูปํ อพฺภนฺตรสีมา อุปฺปชฺชติ’ นทีสมุทฺทชาตสฺสเรสุปิ มชฺฌิมสฺส ปุริสสฺส สมนฺตา อุทกุเกฺข’ปาติ ปญฺญตฺต สิกฺขาปทานุรูปํ อุทกุเกฺขเปน สห อุทกุเกฺขปสีมา อุปฺปชฺชติ, น อุทกุเกฺขเปน วินาติ อยํ เนยฺยโตฺถฯ นาสตีติเอตฺถ อุทกุเกฺขเปน วินาติ อโตฺถปิ น ลพฺภเตฯ เอวญฺจ สติ วิมติวิโนทนิยํ เยว ปุน ตตฺถาติ โลกโวหารสิทฺธาสุ เอตาสุ นทีอาทีสุ ตีสุ อพทฺธสีมาสุ ปุนวคฺคกมฺมปริหารตฺถํ สาสนโวหารสิทฺธาย อพทฺธสีมาย ปริเจฺฉทํ ทเสฺสโนฺตติ อธิปฺปาโยฯ ปาฬิยํ ‘‘ยํ มชฺฌิมสฺส ปุริสสฺสา’’ติ อาทีสุ อุทกํ อุกฺขิปิตฺวา ขิปิยติ เอตฺถาติ อุทกุเกฺขโป, อุทกสฺส ปถโนกาโส, ตสฺมา อุทกุเกฺขปาฯ อยเญฺหตฺถ ปทสมฺพนฺธวเสน อโตฺถ… ‘‘ปริส ปริยนฺตโต ปฎฺฐาย สมนฺตา ยาว มชฺฌิมสฺส  ปุริสสฺส อุทกุเกฺขโป อุทกปตนฎฺฐานํ, ตาว ยํ ตํ ปริจฺฉินฺนํ ฎฺฐานํ, อยํ ตตฺถ นทีอาทีสุ อปรา สมานสํวาสา อุทกุเกฺขปสีมา’’ติ วุตฺตอตฺถปเทหิปิ สมานํ ภเวยฺย อาจริยเมว หิ เกจิปน สมนฺตา อพฺภนฺตรํ มินิตฺวา ปริเจฺฉทกรเณเนว สีมา สญฺชายติ, น สยเมวาติ วทนฺติ, ตํ น คเหตพฺภนฺตฺยาทินา เกจิวาทํ ปฎิกฺขิปิตฺวา มินนขิปเน โทสํ ทเสฺสตฺวา จ ยํ ปเนตฺถ อพฺภนฺตรมินนปฺปมาณสฺส วาลิกาทิขิปนกมฺมสฺส จ ทสฺสนํ, ตํ สยํชาตสีมานํ ฐิตฎฺฐานปริเจฺฉททสฺสนตฺถํ กตํ, คามูปจารฆรูปจารชานนตฺถํ เลฑฺฑุสุปฺปาทิขิปนวิชานนทสฺสนํ วิย, เตเนว มาติกาฎฺฐกถายํ สีมํ วา พนฺธนฺติ อุทกุเกฺขปํ วา ปริเจฺฉท’นฺติ วุตฺตํ, เอวํ กเตปิ ตสฺส ปริเจฺฉทสฺส ปภวโต ญาตุํ อสกฺกุเณยฺยเตฺตน ถูลโต ญตฺวา อโนฺตติฎฺฐเนฺตหิ นิราสงฺกฎฺฐาเน ฐาตพฺพํ อญฺญํ พหิกโรเนฺตหิ อติทูเร นิราสงฺกฎฺฐาเน เปเสตพฺพนฺติ วา, ตสฺมา ยถา วุตฺตสีมาเปกฺขวเสเนว ตาสํ สตฺตพฺภนฺตรอุทกุเกฺขปสีมานํ อุปฺปตฺติ, ตพฺพิคเมน วินาโส จ คเหตโพฺพติ อมฺหากํ ขนฺติ, วีมํสิตฺวา คเหตพฺพํ, อโญฺญ วา ปกาโร อิโต ยุตฺตตโร คเวสิตโพฺพ’ติ อาหฯ วีมํสิตฺวา คเหตพฺพํฯ อโญฺญ วา ปกาโร อิโต ยุตฺตตโร คเวสิตโพฺพ’ติ อิมินา อาจริยสฺส วจเนน อิมสฺส วจนสฺส อตฺตโนมติภาวญฺจ อาจริยสฺส อปฎิสมฺภิทาปตฺตภาวญฺจ ทเสฺสติฯ อิทญฺจ วจนํ น ภควโต ปจฺจกฺขวจนํ, นาปิธมฺมสงฺคาหกเตฺถรานํ วจนํ, ติโสฺสปิ สงฺคีติโย อนารูฬฺหา, นาปิ อฎฺฐกถาย สํวณฺณนาจริยสฺส วาทปฺปกาสนเมว ตสฺมา อสลฺลกฺขิตพฺพเมว สารตฺถทีปนิยมฺปิ สเจ นที นาติทีฆา โหตีติ อิมิสฺสา สํวณฺณนาธิกาเร อุทกุเกฺขปสีมา กมฺมํ นตฺถีติ ยสฺมา สโพฺพปิ นทีปเทโส ภิกฺขูหิ อโชฺฌตฺถโฎ, ตสฺมา สมนฺตโต นทิยา อภาวา อุทกุเกฺขเปน ปโยชนํ นตฺถี’ติ วุตฺตํ ตถา หิ สมนฺตโต นทิยา อภาวา อุทกุเกฺขเปน ปโยชนํ นตฺถี’ติอิมสฺส อนฺวยวเสน วา อตฺถาปตฺติวเสน วา สมนฺตโต นทิยา ภาเว สติ อุทกุเกฺขเปน ปโยชนํ อเตฺถว วคฺคกมฺมปริหารตฺถนฺติ อโตฺถ ลพฺภเต มาติกาฎฺฐกถาย ลีนตฺถปฺปกาสนิยมฺปิ ‘‘สมนฺตา อุทกุเกฺขปปริเจฺฉโท กาตโพฺพติ ปโหนกฎฺฐานํ สนฺธาย วุตฺตํ ยตฺถ ปน กุนฺนทิยํ นปฺปโหติฯ ตตฺถ ปโหนกฎฺฐาเน อุทกุเกฺขปปริเจฺฉโท  กาตโพฺพ’ติวุตฺตํฯ อุทกุเกฺขปปริเจฺฉโท กาตโพฺพ’ติ อิมินา วจเนน สีมาเปกฺขาย สห อุทกุเกฺขปํ วินา อตฺตโน สภาเวเนว นุปฺปชฺชตีติ วิญฺญายติ, ตถา หิ อุทกุเกฺขปปริเจฺฉทเก กตฺตาเร อสติ กถํ อุทกุเกฺขปปริเจฺฉโท กาตโพฺพ ภเวยฺย ตสฺมา ‘‘วคฺคกมฺมปริหารตฺถํ สีมาเปกฺขาย สติ เอว อุทกุเกฺขปสตฺตพฺภนฺตรสีมา อุปฺปชฺชนฺติ, นาสตี’ติ อิทํ วจนํ สารตฺถทีปนิยญฺจ มาติกาฎฺฐกถายญฺจ วุตฺตวจเนหิ อญฺญมญฺญวิรุทฺธํ วิย ทิสฺสติ วิมติวิโนทนิยํเยว จ ‘‘มโหเฆน ปน อุนฺนตฎฺฐานโต นินฺนฎฺฐาเน ปตเนฺตน ขโต ขุทฺทโก วา มหโนฺต วา ลกฺขณยุโตฺต ชาตสฺสโรว เอตฺถาปิ ขุทฺทเก อุทกุเกฺขปกิจฺจํ นตฺถิ สมุเทฺท ปน สพฺพถา อุทกุเกฺขปสีมายเมว กมฺมํ กาตพฺพํ, โสเธตุํ ทุกฺกรตฺตา’’ติ วุตฺตํ ตถา หิ อยมาจริยวโร ปุเพฺพ ‘‘วคฺคกมฺมปริหารตฺถํ สีมาเปกฺขาย สติ เอว อุทกุเกฺขปสตฺตพฺภนฺตรสีมา อุปฺปชฺชนฺติ, นาสตี’’ติ วตฺวา ปรโต กถมาจริยวเรน ‘‘เอตฺถาปิ ขุทฺทเก อุทกุเกฺขปกิจฺจํ นตฺถิ’’ตฺยาทิวจนมุจฺจเต, ตตฺถายํ วิคฺคโห อุทกํ อุกฺขิปิตฺวา ขิปียติ เอตฺถาติ อุทกุเกฺขโป อุทกสฺส ปตโนกาโส กินฺตุํ, ฐานํ กริตพฺพํ กิจฺจํ กร กรเณติ ธาตุ ริจฺจปจฺจโย ยํฯ ‘‘อเชฺชว กิจฺจํ อาตปฺป’’นฺติ ยถา, อุทกุเกฺขปสฺส กิจฺจํ กรณํ อุทกุเกฺขปกิจฺจํฯ สมุเทฺท ปนา ติ เอตฺถ ปน สโทฺท วิเสสโตฺถ, ปกฺขนฺตรโตฺถติปิ อปเร วิเสสเตฺถ ปน นทีชาตสฺสเรสุ มหเนฺตสุ อุทกุเกฺขปสีมายเมว กาตพฺพํ, ขุทฺทเก ปน เกวเล นทีชาตสฺสเรปิ กาตพฺพํ สมุเทฺท ปน วิเสสโต อุทกุเกฺขปสีมายเมว กาตพฺพนฺติ อยํ ปน สทฺทสฺส วิเสสโตฺถฯ สพฺพถา ติ สเพฺพน สพฺพํฯ อุทกุเกฺขปสีมายเมวา ติ เอตฺถ เอวกาโร สนฺนิฎฺฐานโตฺถ, อุทกุเกฺขปสีมายเมว กมฺมํ กาตพฺพํ, น สมุทฺทสีมาย กทาจีติ อโตฺถ ยุชฺชเตวฯ นทีชาตสฺสเรสุ ปน มหเนฺตสุ อุทกุเกฺขปสีมาย กาตพฺพํ, ขุทฺทเก นทีชาตสฺสเรเยว น กาตพฺพนฺติ อยํ อโตฺถ สามตฺถิยโต ลพฺภเตว นทีชาตสฺสเรสุ ขุทฺทกมหนฺตภาเวน นทีชาตสฺสรอุทกุเกฺขปาติ เทฺว เทฺว สีมา ลพฺภนฺติ สมุเทฺท ปน กสฺมา สมุทฺทอุทกุเกฺขปวเสน เทฺว น ลพฺภนฺตีติ สมุเทฺท ปน กสฺมา สมุทฺทอุทกุเกฺขปวเสน เทฺว น ลพฺภนฺตีติ โจทนํ มนสิสนฺธายาห ‘‘โสเธตุํ ทุกฺกรตฺตา’’ติฯ ตตฺถ โสเธตุํ ทุกฺกรตฺตา ติ สมุทฺทสฺส อติมหนฺตภาเวน สมุทฺทโมติเณฺณ ภิกฺขู  หตฺถปาสนยนํ วา พหิสมุทฺทกรณํ วา กาตุํ อติทุกฺกรํ ตสฺมา สพฺพถา สเพฺพน สพฺพํ อุทกุเกฺขปสีมายเมว กาตพฺพนฺติ อยมาจริยวรสฺส อธิปฺปาโยฯ ยทิ วคฺคกมฺมปริหารตฺถํ สีมาเปกฺขาย สติ เอว อุทกุเกฺขปสีมา อุปฺปเชฺชยฺย, เอวํ สติ สมุทฺทโมติเณฺณ ภิกฺขุสมูเหว หตฺถปาสโต พหิ กเรยฺย, เอวญฺจ สติ โสเธตุํ ทุกฺกรตฺตา’ติ เหตุปทมฺปิ นิรตฺถกํ ภเวยฺย น ปเนวํ สกฺกา วตฺตุํ, เตน ญายติ ‘‘วคฺคกมฺมปริหารตฺถํ อุทกุเกฺขปปโยชน’’นฺติฯ อปิจ เตสํ อาจริยานํ อธิปฺปาเยน ‘‘มยํ อุทกุเกฺขปสีมาย น กโรม, เกวลํ สมุเทฺทเยว กโรมา’’ติ อิจฺฉมาเน สติ กถํ กริสฺสนฺติฯ ตสฺมา เตสํ มเตน สีมาเปกฺขาย สเหว อุทกุเกฺขปสีมาย สมฺภวโต คตคตฎฺฐาเน อุทกุเกฺขปสีมา ภเวยฺย เอวญฺจ สติ ‘‘สมุเทฺท ปน สพฺพถา อุทกุเกฺขปสีมายเมว กมฺมํ กาตพฺพํ, โสเธตุํ ทุกฺกรตฺตา’’ติ วจนมฺปิ นิรตฺถกํ ภเวยฺย เอวญฺจ ปน วเทยฺย… สพฺพโส สมุทฺทสีมาย อลพฺภมานตํ สนฺธาย ‘‘สมุเทฺท ปนา’’ตฺยาทิวจนํ อาจริยวเรน วุตฺตนฺติ ตถาปิ น วตฺตพฺพํ กสฺมา เอวญฺจ อเตฺถ อิจฺฉมาเน สติ ‘‘สมุเทฺท ปน สพฺพตฺถ อุทกุเกฺข ปสีมาว ลพฺภตี’’ติ วตฺตพฺพํ สิยา นเนวํ วุตฺตํฯ อถวา ปกรณาทิวเสน สทฺทเตฺถ วิภชฺชียมาเนปิ วิรุชฺฌเตว กถํ สํโยควเสน ‘‘สวจฺฉํ เธนุมาเนหี’’ติ วุเตฺต ‘‘คาวี’’ติ วิญฺญายติ, น วฬวาฯ ‘‘อวจฺฉํ เธนุ’’นฺติ วุเตฺต คาวีติ วิญฺญายติ, น วฬวาติ เอตฺถ วิย กทาจิปิ เอวสเทฺทน นิวเตฺตตพฺพสฺส สมุทฺทสฺส นทิยมิว นาติทีฆภาเว อลพฺภมาเน สติ ‘‘สมุเทฺท ปน สพฺพถา อุทกุเกฺขปสีมายเมว กมฺมํ กาตพฺพ’’นฺติ เอวกาเรน อวตฺตพฺพํ สิยา, ตถา หิ สํโยควิปฺปโยควเสน ‘‘สวจฺฉํ เธนุํ, อวจฺฉํ เธนุ’’นฺติ วุเตฺต คาวีติ วิญฺญายติ, น วฬวาฯ วฬวา จ นาม โยนิมคฺคสฺส อติสมฺพาธตฺตา วิชายิตุํ น สโกฺกนฺติ, คพฺภสฺส ปริณตกาเล กุจฺฉิํ ผาเลตฺวา อาชญฺญโปตกํ คณฺหนฺติ เอวํ เอกคเพฺภเนว มรนฺติ ตสฺมา ‘‘วฬวํ สวจฺฉ’’นฺติวา อวจฺฉ’’นฺติ วา วตฺตุํ นารหติ เอวเมว กทาจิปิ นาติทีฆสมุทฺทสฺสปิ อนุปลพฺภมานตฺตา ตํ นิวตฺตาปเกน เอวสเทฺทน ‘‘สมุเทฺท ปน สพฺพถา อุทกุเกฺขปสีมายเมว กมฺมํ กาตพฺพ’’นฺติ อปทิสิตุํ นารหติเยว ตสฺมา อุทกุเกฺขเปน สีมา อุปฺปชฺชตีติ นิฎฺฐเมตฺถาว คนฺตพฺพํ เตน วุตฺตํ ‘‘เอวญฺจ อเตฺถ อิจฺฉมาเน สติ สมุเทฺท ปน  สพฺพถา อุทกุเกฺขปสีมาว ลพฺภตีติ วตฺตพฺพํ สิยา น ปเนวํ วุตฺต’’นฺติ เตน ญายติ วคฺคกมฺมปริหารตฺถํ วาลิกาทีหิ ขิปนนฺติ อปิจ วิมติวิโนทนิยํเยว ‘‘คจฺฉนฺติยา ปน นาวาย กาตุํ น วฎฺฎติฯ กสฺมา อุทกุเกฺขปมตฺตเมว หิ สีมา, ตํ นาวา สีฆเมว อติกฺกเมติ เอวํ สติ อญฺญิสฺสา สีมาย ญตฺติ, อญฺญิสฺสา อนุสาวนา โหตี’’ติ อิมสฺส สํวณฺณนาธิกาเร ตนฺติ สีมํฯ สีฆเมว อติกฺกเมตีติ อิมินา ตํ อนติกฺกมิตฺวา อโนฺต เอว ปริวตฺตมานาย กาตุํ วฎฺฎตีติ ทเสฺสติฯ เอตทตฺถเมว หิ วาลิกาทีหิ สีมาปริจฺฉินฺทนํฯ อิตรถา ‘‘พหิปริวตฺตา นุโข โน วา’’ติ กมฺมโกปสงฺกา ภเวยฺยฯ อญฺญิสฺสา อนุสาวนาติ เกวลาย นทีสีมาย อนุสาวนา’ติ อาจริยวเรน วุตฺตํฯ ยทิสี มาเปกฺขาย สห อตฺตโน สภาเวน อุทกุเกฺขปสีมา อุปฺปเชฺชยฺย, เอวํ สติ นาวาย คตคตฎฺฐาเน สมนฺตโต สภา วิย ปริขิปิตฺวา อุทกุเกฺขปสีมา อุปฺปเชฺชยฺย, อุปฺปชฺชมาเนปิ จ อญฺญิสฺสา อนุสาวนาติ จ อปราย อุทกุเกฺขปสีมาย อนุสาวนาติ วตฺตพฺพํ ภเวยฺย น ปเนวํ วุตฺตํ อถาปิ วเทยฺย ‘‘ปฐโมติณฺณฎฺฐาเนเยว สีมาเปกฺขา โหติ, คตคตฎฺฐาเน นตฺถี’’ติ, ตมฺปิ วจนํ อยุตฺตเมวฯ กสฺมา ยาว กมฺมํ น นิปฺผนฺนํ, ตาว สีมาเปกฺขาย วินา อสมฺภวโต เตน ญายติ ‘‘วคฺคกมฺมปริหารตฺถํ อุทกุเกฺขปํ วินา สีมาเปกฺขาย สเหว อตฺตโน สภาเวน อุทกุเกฺขปสีมา นุปฺปชฺชตี’’ติ นิฎฺฐเมตฺถาว คนฺตพฺพํ ตสฺมา นาวาย กมฺมํ กโรเนฺตหิ ถิรตรํ กตฺวา นาวํ อคมนียํ กตฺวาว กาตพฺพํฯ สารตฺถทีปนิยมฺปิ ‘‘คจฺฉนฺติยา ปน นาวาย กาตุํนวฎฺฎตีติ เอตฺถ อุทกุเกฺขปํ อนติกฺกมิตฺวา ปริวตฺตมานาย กาตุํ วฎฺฎตีติ เวทิตพฺพ’’นฺติ วุตฺตํฯ เอวญฺจ ปน วเทยฺย ‘‘ยาว ปริสา วฑฺฒติ, ตาว สีมาปิ วฑฺฒติ ปริสปริยนฺตโต อุทกุเกฺขโปเยว ปมาณนฺติ วินยฎฺฐกถายํ วุตฺตตฺตา ปริสวเสน วฑฺฒมานา อุทกขิปนํ วินาเยว วฑฺฒติ อุปจารสีมา วิย ตสฺมา อุทกุเกฺขเปน ปโยชนํ นเตฺถวา’’ติฯ ตํ นุ, อยเญฺหตฺถโตฺถ… อุทกุเกฺขปสีมา นาเมสา วฑฺฒมานา ปริสวเสเนว วฑฺฒติ พทฺธสีมายํ ปน วฑฺฒมานา สมูหวเสน วฑฺฒติฯ กสฺมา ปริสวเสน วฑฺฒมานา ปริสปริยนฺตโต อุทกุเกฺขโป กาตโพฺพติฯ อปเร เอวํ วทนฺติ ปุเพฺพ อุทกุเกฺขโปเยว ปมาณํ, ปุน อุทกุเกฺขปกิจฺจํ นตฺถิ, กถินตฺถตสาฎกทานกมฺมวาจาวิย  ตถา หิ กถินตฺถตสาฎกทานกาเล วุตฺตกมฺมวาจา เอกาเยววฎฺฎติ, อตฺถเตเยว กถิเน ปุน วรสาฎกํ ลภิตฺวา กมฺมวาจาย ทานกิจฺจํ นตฺถิ เอวเมว เอตฺถาปิ ปุเพฺพ อุทกุเกฺขโปเยว ปมาณํ, ปุน อุทกุเกฺขปกิจฺจํ นตฺถีติ เต อุปจารสีมายมิว มญฺญิตฺวา วทนฺติ อุปจารสีมายญฺหิ ปุริสาย นิสินฺนฎฺฐานเมว อุปจารสีมาภาเวน วฑฺฒติ อิธ ปน ปริสปริยนฺตโต อุทกุเกฺขปปฺปมาเณน วฑฺฒติเยว น อุทกุเกฺขปํ วินาว อิชฺฌเต ‘‘กถํ ปน อุทกํ อุกฺขิปิตพฺพํ ยถา อกฺขธุตฺตา ทารุคุฬํ ขิปนฺติ, เอวํ อุทกํ วา วาลิกํ วา หเตฺถน คเหตฺวา ถามมชฺฌิเมน ปุริเสน สพฺพถาเมน ขิปิตพฺพํ, ยตฺถ เอวํ ขิตฺตํ อุทกํ วา วาลิกํ วา ปตติ, อยเมโก อุทกุเกฺขโป’’ติ อฎฺฐกถาวจนํ ภินฺทนฺติ นามฯ กิมิวาติ เจ, เย ปน ‘‘กมฺมเมว กมฺมกรณํ กโรติ, นตฺถิ นิรยปาลา’’ติ วทนฺติ, เต ‘‘อตฺถิ ภิกฺขเว นิรเย นิรยปาลา’’ติ เทวทูตสุตฺตํ ภินฺทนฺติ วิยาติฯ เอวญฺจปน วเทยฺย เย อุทกุเกฺขเปน สห อิชฺฌนฺติ, เตปิ ‘‘สเจปิ หิ ภิกฺขุสหสฺสํ ติฎฺฐติ, ตสฺส ฐิโตกาสสฺส พาหิรนฺตโต ปฎฺฐาย ภิกฺขูนํ วคฺคกมฺมปริหารตฺถํ สีมาเปกฺขาย อุปฺปนฺนาย ตาย สห สยเมว สญฺชาตา สตฺตพฺภนฺตรสีมา สมานสํวาสกาติ อธิปฺปาโยฯ ยตฺถ ปน ขุทฺทเก อรเญฺญ มหเนฺตหิ วา ภิกฺขูหิ ปริปุณฺณตาย วคฺคกมฺมสงฺกาภาเวน สตฺตพฺภนฺตรสีมาเปกฺขา นตฺถิ, ตตฺถ สตฺตพฺภนฺตรสีมา น อุปฺปชฺชติ, เกวลารญฺญสีมายเมว ตตฺถ สเงฺฆน กมฺมํ กาตพฺพํ นทีอาทีสุปิ เอเสวนโย’’ติ วิมติ วิโนทนิยํ วุตฺตวจนํ ภินฺทนฺติ นามาติฯ ตํ น, เตน โน กา หานิ เอวมฺปิ อมฺหากํ วาเท โกจิ วิโรโธ น วิชฺชเตวฯ กสฺมาติ เจ, อิเม เทฺว สทฺทรจนาปิ อสมฺพนฺธาว ภินฺนลกฺขณา ภินฺนวิสยา เจตา สีมาฯ กถํ สทฺทรจนา อสมฺพนฺธาฯ ยถา อรเญฺญ ตตฺถ สตฺตพฺภนฺตรสีมา น อุปฺปชฺชติ, เกวลารญฺญเมวาติ วุจฺจติ, เอว เมว ‘‘นทิยาปิ สพฺพตฺถ สโงฺฆ นิสีทติ, อุทกุเกฺขปสีมา นุปฺปชฺชตี’’ติ อวตฺวา ‘‘อุทกุเกฺขปสีมา กมฺมํ นตฺถี’’ติ กฺริยาปรามสนวเสน วุตฺตํฯ กริตพฺพํ กมฺมํฯ กิํ ตํ, ขิปนํฯ เอวมฺปิ สทฺทรจนา อสมฺพนฺธาวฯ ‘‘วคฺคกมฺมปริหารตฺถํ…เป.… อุทกุเกฺขปสีมา สตฺตพฺภนฺตรสีมา อุปฺปชฺชติ, นาสตี’’ติ เอตฺถ ‘‘นาสตี’’ติ อิมสฺส อุทกุเกฺขเปน วินาปีติ อโตฺถปิ ยุชฺชเตวฯ กสฺมาติ เจ ‘‘สีมาเปกฺขาย สติเอวา’’ติ อิมินา อนุโลมนยวเสน ‘‘สีมาเปกฺขาย อสติ  นุปฺปชฺชตี’’ติ อโตฺถ ยุชฺชเตวฯ เกจิปน ‘‘สมนฺตา อพฺภนฺตรํ มินิตฺวา ปริเจฺฉทกรเณเนว สีมา สญฺชายติ, น สยเมวา’’ติ วทนฺติ ตํ น คเหตพฺพํฯ ยทิ หิ…เป.… ยถา เจตฺถ, เอวํ อุทกุเกฺขปสีมายปิ นทีอาทีสุปิ ตตฺถาปิ หิ มชฺฌิมปุริโส น ญายติ, ตถา สพฺพถาเมน ขิปนนฺติ อิมินาปิ วจเนน อาจริยวรสฺส อุทกุเกฺขเปน สเหว สีมาเปกฺขาย สติ อุทกุเกฺขปสีมา อุปฺปชฺชติ, นาสตีติ อธิปฺปาโย ญายติฯ กถํ ภินฺนลกฺขณา, คามสีมสตฺตพฺภนฺตรอุทกุเกฺขปสีมา กิญฺจาปิ อพทฺธสีมสามเญฺญน สมานา, น ปน สมานลกฺขณา ตถา หิ ‘‘อสมฺมตาย ภิกฺขเว สีมาย อฎฺฐปิตาย ยํ คามํ วา นิคมํ วา อุปนิสฺสาย วิหรติ, ยา ตสฺส คามสฺส วา คามสีมา, นิคมสฺส วา นิคมสีมา, อยํ ตตฺถ สมานสํวาสา เอกูโปสถา’’ติ อิมสฺมิํ สิกฺขาปเท ขุทฺทโก วา มหโนฺต วา สโพฺพปิ คามปเทโส คามสีมาติ อนุญฺญาตา, น สตฺตพฺภนฺตรสีมาย วิย สมนฺตา เลฑฺฑุปาตุเกฺขเปน อนุญฺญาตา อพฺภนฺตรสีมายปิ อคามเก เจ อรเญฺญ ยํ นิสฺสาย วิหรติ, ตสฺส อรญฺญสฺส อรญฺญสีมาติ นานุญฺญาตา ตถา นทีสมุทฺทชาตสฺสเรสุปิ คามสีมายมิว สโพฺพ นทีสมุทฺทชาตสฺสรปเทโส นทีสมุทฺทชาตสฺส รสีมาติ เอวเมว น อนุญฺญาตา ตถา อพฺภนฺตรสีมายมิว สมนฺตา สตฺตพฺภนฺตราติ วา นานุญฺญาตา เอวมิมา คามสีมสตฺตพฺภนฺตรอุทกุเกฺขปสีมา ภินฺนลกฺขณา, ตสฺมา ภควตา ปญฺญตฺตสิกฺขาปทานุสาเรเนว คามสีมายปิ ขุทฺทโก วา มหโนฺต วา สโพฺพ คามปเทโส คามสีมาว โหติ, สตฺตพฺภนฺตรสีมายปิ ‘‘สมนฺตา สตฺตพฺภนฺตรา’’ติ ปญฺญตฺตสิกฺขาปทานุสาเรน สมนฺตา สตฺตพฺภนฺตรสีมา สีมาเปกฺขาย สห สยเมว อุปฺปชฺชตี’’ติ มินนามินนวิจารณา ปน นิรตฺถกาว ตถา อุทกุเกฺขปสีมายปิ ‘‘มชฺฌิมสฺส ปุริสสฺส สมนฺตา อุทกุเกฺขปา’’ติ ปญฺญตฺตสิกฺขาปทานุรูปํ อุทกุเกฺขเปน สเหว อุปฺปชฺชตีติ นตฺถิ ขิปนาขิปน วิจารณาย ปโยชนนฺติฯ กถํ ภินฺนวิสยา สตฺตพฺภนฺตรสีมา อรญฺญวิสยา, อุทกุเกฺขปสีมา นทีสมุทฺทชาตสฺสรวิสยา, เอวมฺปิ เอตา คามสีมสตฺตพฺภนฺตรอุทกุเกฺขปสีมา ภินฺนวิสยาว ตสฺมา ‘‘นทีอาทีสุ เอเสว นโย’’ติ วุเตฺตปิ สตฺตพฺภนฺตรสีมา อเปกฺขาย สเหว อตฺตโน สภาเวเนว สตฺตพฺภนฺตรสีมา อุปฺปชฺชติ ยถาฯ เอวเมว อุทกุเกฺขปสีมายปิ  อเปกฺขาย สห อุทกุเกฺขปํ กตฺวาว วคฺคกมฺมปริหารตฺถํ อุทกุเกฺขปสีมา อุปฺปชฺชติ, น วินาติ สนฺนิฎฺฐานํ กาตพฺพํฯ นนุ จ มาติกาฎฺฐกถายํ ปริเจฺฉทพฺภนฺตเร หตฺถปาสํ วิชหิตฺวา ฐิโตปิ, ปริเจฺฉทา พหิ อญฺญํ ตตฺตกํเยว ปริเจฺฉทํ อนติกฺกมิตฺวา ฐิโตปิ กมฺมํ โกเปติ, อิทํ สพฺพอฎฺฐกถาสุ สินฺนิฎฺฐาน’นฺติ วุตฺตวจเน นวิรุชฺฌตีติ เจฯ ตํ น, มาติกาฎฺฐกถายํ ‘‘สเจ ปน เทฺวสงฺฆา วิสุํวิสุํ อุโปสถาทิกมฺมํ กโรนฺติ, ทฺวินฺนํ อุทกุเกฺขปานํ อนฺตเร อโญฺญ เอโก อุทกุเกฺขโป อุปจารตฺถาย ฐเปตโพฺพ’’ติ ทฺวินฺนํ สงฺฆานํ วิสุํ วิสุํ กมฺมกรณาธิกาเร วุตฺตตฺตาฯ สารตฺถทีปนิยมฺปิ ‘‘ตตฺถ อญฺญํ ตตฺตกํเยว ปริเจฺฉทํ อนติกฺกมิตฺวา ฐิโตปิ กมฺมํ โกเปตีติ อิทํ เนว ปาฬิยํ, น อฎฺฐกถายํ อุปลพฺภติฯ ยทิ เจตํ ทฺวินฺนํ สงฺฆานํ วิสุํวิสุํ อุโปสถาทิกมฺมกรณาธิกาเร วุตฺตตฺตา อุทกุเกฺขปโต พหิ อญฺญํ อุทกุเกฺขปํ อนติกฺกมิตฺวา อุโปสถาทิกรณตฺถํฯ ฐิโต สโงฺฆ สีมาสเมฺภทสมฺภวโต กมฺมํ โกเปตีติ อิมินา อธิปฺปาเยน วุตฺตํ สิยาฯ เอวํ สติ ยุเชฺชยฺย, เตเนว มาติกาฎฺฐกถายํ ลีนตฺถปฺปกาสนิยํ อญฺญํ ตตฺตกํเยว ปริเจฺฉทนฺติ ทุติยํ อุทกุเกฺขปํ อนติกฺกมโนฺตปิ โกเปติฯ กสฺมา, อตฺตโน อุทกุเกฺขปสีมาย ปเรสํ อุทกุเกฺขปสีมาย อโชฺฌตฺถตตฺตา สีมาสเมฺภโท โหติ, ตสฺมา โกเปตี’ติ ‘‘อิทํ สพฺพอฎฺฐกถาสุ สนฺนิฎฺฐาน’’นฺติ จ อิมินา อธิปฺปาเยน วุตฺตนฺติ คเหตพฺพํฯ สพฺพาสุปิ อฎฺฐกถาสุ สีมาสเมฺภทสฺส อนิจฺฉิตตฺตา เตเนว อตฺตโน จ อเญฺญสญฺจ อุทกุเกฺขปปริเจฺฉทสฺส อนฺตรา อโญฺญ อุทกุเกฺขโป สีมนฺตริกตฺถาย ฐเปตโพฺพติ วุตฺตํฯ อเญฺญ ปเนตฺถ อญฺญถาปิ ปปเญฺจนฺติ, ตํ น คเหตพฺพ’นฺติ วตฺวา ปฎิกฺขิตฺตํฯ ตสฺส ‘‘อโนฺตหตฺถปาสํ วิชหิตฺวา ฐิโต กมฺมํ โกเปตี’’ติ อิมินา ปริเจฺฉทโต พหิ ยตฺถกตฺถจิ ฐิโต กมฺมํ น โกเปตีติ ทีเปตีติ สารตฺถทีปนีวจเนนาปิ เอกสฺมิํ สงฺฆสนฺนิปาเต ปริเจฺฉทโต พหิ อญฺญํ ตตฺตกํเยว ปริเจฺฉทํ อนติกฺกมิตฺวา ฐิโตปิ กมฺมํ น โกเปตีติ เวทิตพฺพเมตํ สารตฺถทีปนิยํเยว อิมมตฺถํ ทฬฺหิกรณวเสน อุทกุเกฺขปปฺปมาณา สีมนฺตริกา สุวิเญฺญยฺยตรา โหติ, สีมาสเมฺภทสงฺกา จ น สิยาติ สามิจิทสฺสนตฺถํ อโญฺญ อุทกุเกฺขโป สีมนฺตริกตฺถาย ฐเปตโพฺพ’ติ วุตฺตํฯ ยตฺตเกน ปน สีมาสเมฺภโท น  โหติ, ตตฺตกํ ฐเปตุํ วฎฺฎติเยว, เตนาหุ โปราณา ‘‘ยตฺตเกน สีมสงฺกโร น โหติ, ตตฺตกมฺปิ ฐเปตุํ วฎฺฎติฯ ขุทฺทกํ ปน น วฎฺฎตี’’ติ อิทมฺปิ อุทกุเกฺขปสีมาย ปริสวเสน วฑฺฒนโต สีมสเมฺภทสงฺกา สิยาฯ ตํ นิวารณตฺถเมว วุตฺตนฺติฯ</p>


<p>
ปาฬิํ อฎฺฐกถเญฺจว, ฎีกาวิมติอาทิเก;  
  
โอโลเกตฺวา ปุนปฺปุนํ, มญฺญนฺตุ กวิปุงฺควาติ;  
  
อยเมตฺถ อุทกุเกฺขปสีมาย วิจารณาฯ  
</p>
  
<p>ชนปทสีมา นาม เอกสฺส รโญฺญ วิชิเต ปวโตฺต มหามจฺจานํ นิวาสภูโต เอกเมโก ปเทโส ชนปทสีมา นามฯ</p>


<p>รฎฺฐสีมา นาม กาสิโกสลาทิกา โสฬส มหาชนปทาฯ ‘‘โสฬสมหานคร’’นฺติปิ เตสํ นามํฯ ตตฺถ โสฬส มหาชนปทานิ นามฯ องฺครฎฺฐํ, มคธรฎฺฐํ, โกสลรฎฺฐํ, วชฺชิรฎฺฐํ, เจติยรฎฺฐํ, กุรุรฎฺฐํ, ปญฺจาลรฎฺฐํ, มชฺฌรฎฺฐํ, สุรเสนรฎฺฐํ, อสฺสกรฎฺฐํ, อวนฺติรฎฺฐํ, คนฺธาลรฎฺฐํ, มลฺลรฎฺฐํ, กโมฺพชรฎฺฐนฺติ อิมานิ โสฬสมหาชนปทานิ นามฯ อิเม โสฬสมหาชนปทา มชฺฌิมปเทเสเยว ปวตฺตา มหารฎฺฐา นาม ตทเญฺญปิ สุนาปรนฺตรฎฺฐาทิกา พหุตราวฯ ตถา ปจฺจนฺตวิสเยปิ รามญฺญาทิกา อเนกปฺปเภทา มหารฎฺฐา อเตฺถว เตปิ สเพฺพ รฎฺฐสีมา นามฯ โลกิยสเตฺถสุ ปน ยสฺมิํ ปเทเส ขตฺติยพฺราหฺมณเวสฺสสุทฺทวเสน จตุวณฺณานิ วสนฺติ, โส ปเทโส ‘‘มหารโฎฺฐ’’ติ ปวุจฺจติฯ วุตฺตเญฺห ตํ โปราเณหิฯ</p>


<p>
‘‘ปวตฺตา จตุวณฺณานํ, ยสฺมิํ ปเทเส น วิชฺชเต;  
  
โส มิลกฺขุเทโส วุโตฺต, ปุญฺญภูมิ ตโต ปร’’นฺติฯ  
</p>
  
<p>รชฺชสีมา นาม เอกสฺส รโญฺญ อาณาปวตฺตฎฺฐานํ รชฺชสีมา นามฯ</p>


<p>ทีปสีมา นาม สมุทฺทนฺตเร วา นทิมเชฺฌ วา ปวตฺตา ทีปา ทีปสีมา นามฯ ยสฺมิํ ปน ทีเป คามา วสนฺติ, โส คามสีมาเตฺวว สงฺขฺยํ คจฺฉติ, วกฺขติ หิ สุเกฺข ชาตสฺสเร วาปิํ วา ขณนฺติ วปฺปํ วา กโรนฺติ, ตํ ฐานํ คามเขตฺตํ โหตีติฯ</p>


<p>จกฺกวาฬสีมา นาม ‘‘อายามโต จ วิตฺถารโต จ โยชนานํ ทฺวาทสสตสหสฺสานิ ตีณิสหสฺสานิ จตฺตาริสตานิ ปญฺญาสญฺจโยชนานิฯ</p>

</p>


<p>
‘‘สพฺพํ  
สตสหสฺสานิ, ฉตฺติํสปริมณฺฑลํ;  
  
ทสเญฺจว สหสฺสานิ, อฑฺฒุฑฺฒานิ สตานิจา’’ติฯ  
</p>
  
<p>วุตฺตํ เอกํ จกฺกวาฬํ จกฺกวาฬสีมา นามฯ เอวํ ปนฺนรสปฺปเภทา โหติ สีมาฯ ตตฺถ อิทฺธิมา ปุคฺคโล ยสฺมิํ ยสฺมิํ วา สีเม อุโปสถาทิสงฺฆกมฺมํ กโรติ, ตตฺถ ตตฺถ คเต ภิกฺขู หตฺถปาสนยนํ วา พหิสีมกรณํ วา กาตุํ ฉนฺทารหานํ, ฉนฺทํ อาหริตฺวา กาตุํ สกฺกุเณยฺยภาโวเยว ปมาณํฯ เอวมสโกฺกเนฺต อนิทฺธิมปุคฺคเล สนฺธาย อติมหนฺตารเญฺญ สมนฺตา สตฺตพฺภนฺตรสีมา อนุญฺญาตาฯ ตตฺถ สีมาเปกฺขาย สห สมนฺตา สตฺตพฺภนฺตรสีมา อตฺตโน สภาเวเนว ชาตา ตถา นทีสมุทฺทชาตสฺสเรสุปิ มชฺฌิมสฺส ปุริสสฺส สมนฺตา อุทกุเกฺขปสีมา อนุญฺญาตา ตตฺถปิ วคฺคกมฺมปริหารตฺถํ สีมาเปกฺขํ กตฺวา อุทกุเกฺขเปน สห อุทกุเกฺขปสีมา อุปฺปชฺชติ ตถา คามนิคมชนปทนครรฎฺฐรชฺชสีมาสุปิ วคฺคกมฺมปริหารตฺถํ พทฺธสีมา อนุญฺญาตาฯ ตโต ปเรสุ ปน คามสีมสตฺตพฺภนฺตรอุทกุเกฺขปสีมา นุญฺญาตสุตฺตานุโลมนยสามตฺถิยโต ขุทฺทเกสุ คามนิคมชนปทนคเรสุ ตตฺถ ตตฺถ คเต ภิกฺขู โสเธตฺวา ฉนฺทารหานํ ฉนฺทํ อาหริตฺวา สมคฺคสฺส สงฺฆสฺส อนุมติยาว อุโปสถาทิสงฺฆกมฺมํ กาตพฺพเมว ตถา ขุทฺทเก อรเญฺญปิ นทีชาตสฺสเรปิ ยถาสุขํ อุโปสถาทิสงฺฆกมฺมํ กาตพฺพเมวาติฯ</p>


<p>เอวํ ปริจฺฉินฺทนลกฺขเณน อเภเทปิ พทฺธาพทฺธวเสน ทุวิธาฯ ตปฺปเภเทน ปนฺนรสวิธา, สรูปวเสน ปน ขณฺฑสีมา, อุปจารสีมา, สมานสํวาสสีมา, อวิปฺปวาสสีมา, ลาภสีมา, คามสีมาฯ นิคมสีมา, นครสีมา, อพฺภนฺตรสีมา, อรญฺญสีมา, อุทกุเกฺขปสีมา, นทีสีมา, ชาตสฺสรสีมา, สมุทฺทสีมา, ชนปทสีมา, รฎฺฐสีมา, รชฺชสีมา, ทีปสีมา, จกฺกวาฬสีมาติเอกูนวีสปฺปเภเท ปิ สีเม วิปตฺติลกฺขณํ ปหาย สมฺปตฺติลกฺขณปฺปกาสกํ สีมวิโสธนีนาม ปกรณํ สมตฺตํฯ</p>

</p>


<p>
‘‘สีมวิโสธนิํ นาม, นานาคนฺถสมาหฎํ;  
  
กริสฺสํ เม นิสาเมนฺตุ, สาธโว กวิปุงฺควาฯ  
</p>
  
<p>
ปาฬิํ  
อฎฺฐกถเญฺจว, มาติกาปทภาชนิํ;  
  
โอคาเหตฺวาน ตํ สพฺพํ, ปุนปฺปุนมเสสโตฯ  
</p>
  
<p>
อตฺตโนมติคเนฺถสุ, ฎีกาคณฺฐิปเทสุ จ;  
  
วินิจฺฉยวิมตีสุ, มาติกาฎฺฐกถาสุปิฯ  
</p>
  
<p>
สพฺพํ อเสสกํ กตฺวา, สํสนฺทิตฺวาน เอกโต;  
  
ปวตฺตา วณฺณนา เอสา, โตสยนฺตี วิจกฺขเณ’’ติฯ  
</p>
  
<p>อิเมสํ คาถาปทานํ อโตฺถ สพฺพโส สํวณฺณิโต โหติฯ</p>

</p>


<p>ปริสสมฺปตฺตินาม เอกวีสติวชฺชนียปุคฺคเล วเชฺชตฺวา เอตรหิ ญตฺติจตุตฺถกเมฺมน อุปสมฺปนฺนา ภิกฺขู ปจฺจนฺติเมสุ ชนปเทสุ ปญฺจวคฺคโต ปฎฺฐาย, มชฺฌิเมสุ ชนปเทสุ ทสวคฺคโต ปฎฺฐาย สเพฺพ หตฺถปาสํ อวิชหิตฺวา นิสินฺนา โหนฺติ, อยํ ปริสสมฺปตฺติ นามฯ ตตฺถ เอกวีสติ วชฺชนียา นาม ‘‘น ภิกฺขเว สค ฎฺฐาย ปริสายา’’ติ วจนโต เหฎฺฐา ‘‘น ภิกฺขเว ภิกฺขุนิยา นิสินฺนปริสาย ปาติโมกฺขํ อุทฺทิสิตพฺพ’’นฺติ อาทินานเยน วุตฺตา ภิกฺขุนี, สิกฺขมานา, สามเณโร, สามเณรี, สิกฺขาปจฺจกฺขาตโก, อนฺติมวตฺถุอชฺฌาปนฺนโก, อาปตฺติยา อทสฺสเน อุกฺขิตฺตโก, อาปตฺติยา อปฺปฎิกเมฺม อุกฺขิตฺตโก, ปาปิกาย ทิฎฺฐิยา อปฺปฎินิสฺสเคฺค อุกฺขิตฺตโก, ปณฺฑโก, เถยฺยสํวาสโก, ติตฺถิยปกฺกนฺตโก, ติรจฺฉานคโต, มาฆาตุตโก, ปิตุฆาตโก, อรหนฺตฆาตโก, ภิกฺขุนิทูสโก, สงฺฆเภทโก, โลหิตุปฺปาทโก, อุภโตพฺยญฺชนโกติ เต พหิสีมกรณวเสน นิสินฺนาติ อโตฺถฯ ยทิ เต หตฺถปาเส วา สีเมเยว วา โหนฺติ, เต อวเชฺชตฺวา ปญฺจวคฺคาทิโก ปกตตฺตคโณ หตฺถปาสํ อวิชหิตฺวา นิสิโนฺน โหติ, การกสโงฺฆ สาวโชฺช, กมฺมํปน น กุปฺปติ กสฺมา อวคฺคารหตฺตาฯ อปเรปน เอวํ วทนฺติ อนฺติมวตฺถุอชฺฌาปนฺนสฺส อวนฺทนีเยสุ อวุตฺตตฺตา, เตน สทฺธิํ สยนฺตสฺส สหเสยฺยาปตฺติยา อภาวโต ตสฺส จ ปฎิคฺคหณสฺส รูหนโตติ ตเทว ยุตฺตตรนฺติ วิญฺญายติ, กิญฺจาปิ ยาว โส ภิกฺขุภาวํ ปฎิชานาติ, ตาว วนฺทิตโพฺพฯ ยทา ปน ‘‘อสฺสมโณมฺหี’’ติ  ปฎิชานาติ, ตทา น วนฺทิตโพฺพติ อยเมตฺถ วิเสโส เวทิตโพฺพฯ อนฺติมวตฺถุอชฺฌาปนฺนสฺส หิ ภิกฺขุภาวํ ปฎิชานนฺตเสฺสว ภิกฺขุภาโว, น ตโตปรํฯ ภิกฺขุภาวํ อปฺปฎิชานโนฺต หิ อนุปสมฺปนฺนปกฺขํ ภชตีติ มชฺฌิมคณฺฐิปเท สารตฺถทีปนิยญฺจ วุตฺตตฺตา อนฺติมวตฺถุ อชฺฌาปนฺนปุโพฺพ ภิกฺขุ อตฺตโน การณํ อชานิตฺวาว เตน สห ปญฺจวคฺคคโณ อุโปสถาทิสงฺฆกมฺมํ กโรติ, การกสโงฺฆ อนวโชฺช, กมฺมมฺปิ น กุปฺปตีติ, เตสํ มติมตฺตเมวฯ กสฺมา สหเสยฺยาปตฺติ อภาโวปิ ตสฺส ภิกฺขุสญฺญาย ปติฎฺฐิตตฺตา, ปฎิคฺคหณรุหณสฺส จ ตสฺมิํ ปุคฺคเล ภิกฺขูติ สทฺทหิตตฺตา เตน ปุคฺคเลน สหเสยฺยาปตฺติปิ นตฺถิ, ปฎิคฺคหณญฺจ รุหติ, เอกวีสติวชฺชนียปุคฺคเลปิ ตถาวิธสฺส อวิจาริกตฺตา เตน สห ปญฺจวคฺคคโณ อุโปสถาทิสงฺฆกมฺมํ กโรโนฺต การกสโงฺฆ อสญฺจิจฺจ อนุปวโชฺชฯ กมฺมํ ปน กุปฺปตีติ อมฺหากํ ขนฺติ, อิโต ยุตฺตตโร ลพฺภมาโน ปริเยสิตโพฺพวฯ</p>

</p>


<p>เอวํ วตฺถุญตฺติอนุสาวนสีมปริสสมฺปตฺติวเสน ปญฺจหิ อเงฺคหิ สมฺปโนฺนติ ปญฺจโงฺคติ วา สมเคฺคน สเงฺฆน ญตฺติจตุเตฺถน กเมฺมน อกุเปฺปน ฐานารเหน อุปริภาวํ สมาปโนฺนติ วา ทฺวีหิ การเณหิ ลทฺธนาโม ญตฺติ จตุตฺถอุปสมฺปนฺนภาโว อติทุลฺลโภวฯ</p>


<p>เอวํ พุทฺธุปฺปาโท ทุลฺลโภ, ตโต ปพฺพชฺชา จ อุปสมฺปทา จา ติ อิเมสํ ติณฺณํ ปทานํ อโตฺต วุโตฺตเยว โหติฯ</p>

</p>

</p>





