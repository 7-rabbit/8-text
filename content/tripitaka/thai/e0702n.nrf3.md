<h1>๓. สุวณฺณภูมิสาสนวํสกถามโคฺค</h1>
<p> อิทานิ ยถาฐปิตมาติกาวเสน สุวณฺณภูมิ รเฎฺฐ สาสนวํสกถามคฺคสฺส วตฺถุํ โอกาโส อนุปฺปโตฺถ, ตสฺมา สุวณฺณภูมิรฎฺฐสาสนวํสกถามคฺคํ อารภิสฺสามิฯ</p>


<p>ตตฺถ สุวณฺณภูมีติ ตีสุ รามญฺญรเฎฺฐสุ เอกสฺส นามํฯ ตีณิหิ รามญฺญรฎฺฐานิ โหนฺติ หํสาวตีมุตฺติมสุวณฺณภูมิวเสน เอกเทเสน สพฺพมฺปิ รามญฺญรฎฺฐํ คเหตพฺพํฯ ตตฺถ ปน อุกฺกลาปชนปเท ตปุสฺสภลฺลิเก อาทิํ กตฺวา ภควโต อภิสมฺพุชฺฌิตฺวา สตฺตสตฺตาเหสุ อติกฺกเนฺตสุเยว อาสาฬฺหิมาสสฺส ชุณฺหปกฺขปญฺจมทิวสโต ปฎฺฐาย รามญฺญรเฎฺฐ สาสนํ ปติฎฺฐติฯ</p>

</p>


<p>ภควโต  อภิสมฺพุทฺธกาลโต ปุเพฺพเยว อปรณฺณกรเฎฺฐ สุภินฺนนคเร ติสฺสรโญฺญ กาเล เอกสฺส อมจฺจสฺส ติโสฺส ชโย จาติ เทฺวปุตฺตา อเหสุํฯ เต คิหิภาเว สํเวคํ ลภิตฺวา มหาสมุทฺทสฺส สมีเป คชฺชคิริมฺหิ นาม ปพฺพเต อิตฺถุสิปพฺพํ ปพฺพชิตฺวา นิสีทิสุํฯ ตทา นาคิยา วิชฺชาธโร สนฺตวํ กตฺวา เทฺว อณฺฑานิ วิชายิตฺวา สา นาคี ลชฺชาย ตานิ วิชหิตฺวา คจฺฉิฯ</p>


<p>ตทา เชโฎฺฐ ติสฺสกุมาโร ตานิ ลภิตฺวา กนิเฎฺฐน สทฺธิํ วิภชิตฺวา เอกํ เอกสฺส สนฺติเก ฐเปสิฯ กาเล อติกฺกเนฺต เตหิ อเณฺฑหิ เทฺว มนุสฺสา วิชายิํสุฯ เต ทส วสฺสวเย สมฺปเตฺต กนิฎฺฐสฺส อณฺฑโต วิชายนทหโร กาลํ กตฺวา มชฺฌิมเทเส มิถิลนคเร ควํปติ นาม กุมาโร อุปชฺชิฯ โส สตฺตวสฺสิกกาเล พุทฺธสฺส ภควโต สนฺติเก นิยฺยาเทตฺวา ปพฺพาเชตฺวา อจิเรเนว อรหา อโหสิฯ</p>


<p>เชฎฺฐสฺส ปน อณฺฑโต วิชายนทหโร ทฺวาทสวสฺสิกกาเล สโกฺก เทวานมิโนฺท อาคนฺตฺวา รามญฺญรเฎฺฐ สุธมฺมปุรํ นาม นครํ มาเปตฺวา สีหราชาติ นาเมน ตตฺถ รชฺชํ การาเปสิฯ สิลาโลเน ปน สิริมาโสโกติ นาเมนาติ วุตฺตํฯ ควํปติเตฺถโร จ อตฺตนา มาตรํ ทฎฺฐุกาโม มิถิลนครโต อาคนฺตุํ อารภิฯ ตทา ทิพฺพจกฺขุนา มาตุยา กาลงฺกตภาวํ ญตฺวา อิทานิ เม มาตา กุหิํ อุปฺปชฺชตีติ อาวชฺชโนฺต พาหุเลฺลน เนสาทเกวฎฺฎานํ นิวาสนฎฺฐานภูเต เทเส อุปฺปชฺชตีติ ญตฺวา สจาหํ คนฺตฺวา น โอวาเทยฺยํ, มาตา เม อปายคมนิยํ อปุญฺญํ วิจินิตฺวา จตูสุ อปาเยสุ อุปฺปเชฺชยฺยาติ จิเนฺตตฺวา ภควนฺตํ ยาจิตฺวา รามญฺญรฎฺฐํ เวหาสมเคฺคน อาคจฺฉิฯ รามญฺญรเฎฺฐ สุธมฺมปรํ ปตฺวา อตฺตโน  ภาตุนา สีหราเชน สทฺธิํ รฎฺฐวาสีนํ ธมฺมํ เทเสตฺวา ปญฺจสุ สีเลสุ ปติฎฺฐาเปสิฯ</p>


<p>อถ สีหราชา อาห, โลเกสุ ภเนฺต ตฺวมสิ อคฺคตโร ปุคฺคโลติฯ น มหาราช อหํ อคฺคตโร, ตีสุ ปน ภเวสุ สเพฺพสํ สตฺตานํ มกุฎสงฺกาโส โคตโม นาม มยฺหํ สตฺถา อตฺถิ, อิทานิ มชฺฌิมเทสํ ราชคหํ ปฎิวสตีติฯ เอวํ ปน ภเนฺต สติ ตุมฺหากํ อาจริยํ มยํ ทฎฺฐุํ อรหาม วา โน วาติ ปุจฺฉิฯ ควํปติเตฺถโรจ อาม มหาราช อรหถ ภควนฺตํ ทฎฺฐุํ, อหํ ยาจิตฺวา อาคจฺฉามีติ วตฺวา ภควนฺตํ ยาจิฯ ภควา จ อภิสมฺพุชฺฌิตฺวา อฎฺฐเม วเสฺส สทฺธิํ อเนกสตภิกฺขูหิ รามญฺญรเฎฺฐ สุขมฺมปุรํ อากาเสน อาคมาสิฯ ราชวํเส ปญฺจหิ ภิกฺขุสเตหิ อาคมาสีติ วุตฺตํฯ สิลาเลขเน ปน วีสติสหสฺสมเตฺตหิ ภิกฺขูหีติ วุตฺตํฯ เอตฺถ จ ยสฺมา ภควา สปริโสเยว อาคจฺฉิ, น เอกโกติ เอตฺตกเมว อิจฺฉิตพฺพํ, ตสฺมา นานา วาทตํ ปฎิจฺจ จิตฺตสฺสากุลิตา น อุปฺปาเทตพฺพาติฯ</p>


<p>อถ อาคนฺตฺวา รตนมณฺฑเป นิสีทิตฺวา สราชิกานํ รฎฺฐวาสีนํ อมตรสํ อทาสิฯ ตีสุ สรเณสุ ปญฺจสุ จ สีเลสุ ปติฎฺฐาเปสิฯ อถ ภควา ทสฺสนตฺถาย อาคตานํ ฉนฺนํ ตาปสานํ ฉ เกสธาตุโย ปูชนตฺถาย อทาสิฯ ตโต ปจฺฉาสตฺตติํสวสฺสานิ ปูเรตฺวา ปรินิพฺพานกาเลปิ ภควโต อธิฎฺฐานานุรูเปน จิตกฎฺฐานโต เตตฺติํส ทเนฺต คเหตฺวา ควํปติเตฺถโร สุธมฺมปุรํ อาเนตฺวา สีหรโญฺญ ทตฺวา เตตฺติํสเจติยานิ ปติฎฺฐาเปสิฯ เอวํ ภควโต ปรินิพฺพานโต อฎฺฐเมเยว วเสฺส ควํปติเตฺถโร รามญฺญ รเฎฺฐ สุธมฺมปุเร สาสนํ ปติฎฺฐาเปสิฯ</p>

</p>


<p>ภควโต  ปรินิพฺพุตปญฺจติํสาธิกานํ ทฺวินฺนํ สตานํ อุปริสุวณฺณภูมิํ นาม รามญฺญรฎฺฐํ อาคนฺตฺวา โสณเตฺถโร อุตฺตรเตฺถโรจาติ เทฺว เถรา ปญฺจวคฺคกมฺมารเหหิ ภิกฺขูหิ สทฺธิํ สาสนํ ปติฎฺฐาเปสุํฯ เต จ เถรา มหาโมคฺคลิปุตฺตติสฺสเตฺถรสฺส สทฺธิวิหาริกาติ อฎฺฐกถายํ อาคตาฯ</p>


<p>ตปุสฺสภลฺลิเก ควํปติเตฺถรญฺจ ปฎิจฺจ สาสนํ ตาว ปติฎฺฐหิฯ ตญฺจ น สเพฺพน สพฺพํ โอคาเหตฺวา เย เย ปน สทฺธา ปสนฺนา, เต เต อตฺตโน อิจฺฉาวเสเนว สาสนํ ปสีทิํสุฯ ปจฺฉา ปน โสณุตฺตรเตฺถรา มหุสฺสาเหน อาจริย อาณตฺติยา สาสนสฺส ปติฎฺฐาปนตฺถาย อุสฺสุกฺกํ อาปนฺนา ปติฎฺฐาเปสุํฯ เตน อฎฺฐกถายํ เอตํ รฎฺฐํ คนฺตฺวา เอตฺถ สาสนํ ปติฎฺฐาเปหีติ การิตปจฺจยวเสน อาณตฺติวิภตฺติวเสนจ วุตฺตํฯ</p>


<p>ตทา ปน สุวณฺณภูมิรเฎฺฐ สุธมฺมปุเร สิริมาโสโก นาม ราชา รชฺชํ กาเรสิฯ ตญฺจ สุธมฺมปุรํ นาม เกลาสปพฺพตมุทฺธนิ ทกฺขิณาย อนุทิสาย ปุพฺพฑฺฒภาเคน ปพฺพตมุทฺธนิ อปรฑฺฒภาเคน ภูมิตเล ติฎฺฐติฯ ตํเยว คุฬปาจกานํ มสฺสานํ เคหสทิสานิ เคหานิ เยภุเยฺยน, เตเนว โคฬมิตฺติก นาเมนาปิ โวหาริยติฯ ตสฺส ปน นครสฺส มหาสมุทฺทสมีเป ฐิตตฺตา ทกยกฺขินี สพฺพทา อาคนฺตฺวา ราชเคเห ชาเต ชาเต กุมาเร ขาทิฯ</p>


<p>โสณุตฺตรเตฺถรานํ สมฺปตฺตทิวสเยว ราชเคเห เอกํ ปุตฺตํ วิชายิฯ ทกยกฺขินีจ ขาทิสฺสามีติ สห ปญฺจหิ ยกฺขินิสเตหิ อาคตาฯ ตํ ทิสฺวา มนุสฺสา ภายิตฺวา มหาวิรวํ รวนฺติฯ ตทา เถรา ภยานกํ สีหสีสวเสน เอกสีสสรีรทฺวยสมฺพนฺธสณฺฐานํ มนุสีหรูปํ มาเปตฺวา ทเสฺสตฺวา ตํ ยกฺขินิํ สปริสํ ปลาเปสุํฯ</p>


<p>เถรา จ ปุน ยกฺขินิยา อนาคมนตฺถาย ปริตฺตํ อกํสุตสฺมิญฺจ สมาคเม อาคตานํ มนุสฺสานํ พฺรหฺมชาลสุตฺตํ อเทสยฺยุํ ฯ สฎฺฐิมตฺตสหสฺสา โสตาปนฺนาทิปรายนา อเหสุํฯ กุลทารกานํ อฑฺฒุฑฺฒานิ สหสฺสานิ ปพฺพชิํสุฯ กุลธีตานํ ปน ทิฆฑฺฒสหสฺสํฯ ราชกุมารานํ ปญฺจสตาธิกสหสฺสมตฺตํ ปพฺพชิํสุฯ อวเสสาปิ มนุสฺสา สรเณ ปติฎฺฐหิํสุฯ เอวํ โส ตตฺถ สาสนํ ปติฎฺฐาเปสีติอิฯ วุตฺตญฺจ อฎฺฐกถายํ,–</p>


<p>
สุวณฺณภูมิํ คนฺตฺวาน, โสณุตฺตรา มหิทฺธิกา;  
  
ปิสาเจ นิทฺธมิตฺวาน, พฺรหฺมชาเล มเทสิสุนฺติฯ  
</p>
  
<p>ตโต ปฎฺฐาย ราชกุมารานํ โสณุตฺตรนาเมหิเยว นามํ อกํสุฯ อวเสสทฺวารกานมฺปิ รกฺขสภยโต วิโมจนตฺถํ ตาลปตฺตภุชปเตฺตสุ เถเรหิ มาปิตํ มนุสีหรูปํ ทเสฺสตฺวา มตฺถเก ฐเปสุํฯ มนุสฺสาจ สิลามยํ มนุสีหรูปํ กตฺวา สุธมฺมปุรสฺส เอสเนฺน ปเทเส ฐเปสุํฯ ตํ ยาวชฺชตนา อตฺถีติฯ อิเจฺจวํ ภควโต ปรินิพฺพานโต ปญฺจติํสาธิเก ทฺวิวสฺสสเต สมฺปเตฺต โสณุตฺตรเตฺถรา อาคนฺตฺวา สาสนํ ปติฎฺฐาเปตฺวา สาสนํ ปติฎฺฐาเปตฺวา อนุคฺคหํ อกํสูติฯ</p>

</p>


<p>ตโต ปจฺฉา ฉสตาธิเก สหเสฺส สมฺปเตฺต ปุเพฺพ วุเตฺตหิ ตีหิ การเณหิ สาสนสฺส อุปฺปตฺติฎฺฐานภูตํ รามญฺญรฎฺฐํ ทามริกโจรภเยน ปชฺชรโรคภเยน สาสนปจฺจตฺถิกภเยนจาติ ตีหิ ภเยหิ อากุลิตํ อโหสิฯ ตทา จ ตตฺถ สาสนํ ทุพฺพลํ อโหสิ, ยถา อุทเก มเนฺท ตตฺรชาตํ อุปฺปลํ อุปฺปลํ ทุพฺพลนฺติฯ ตตฺถ ภิกฺขูปิ สาสนํ ยถา กามํ ปูเรตุํ น สกฺกาฯ</p>


<p>สูริยกุมารสฺส นาม มโนหริรโญฺญ ปน กาเล สาสนํ อติวิย ทุพฺพลํ อโหสิฯ ชินจเกฺก เอกฉสตาธิเก วสฺสสหเสฺส สมฺปเตฺต กลิยุเคจ เอกูนวีสตาธิเก  จตุวสฺสสเต สมฺปเตฺต อริมทฺทนนคเร อนุรุทฺธา นาม ราชา ตโต สห ปิฎเกน ภิกฺขุสงฺฆํ อาเนสิฯ</p>


<p>ตโต ปจฺฉา ชินจเกฺก นวาธิเก สตฺตสเต สหเสฺส จ สมฺปเตฺต ลงฺกาทีเป สิริสงฺฆโพธิปรกฺกมพาหุมหาราชา สาสนํ โสเธสิฯ</p>


<p>ตโต ฉนฺนํ วสฺสานํ อุปริ กลิยุเค ทฺวตฺติํสาธิเก ปญฺจสเต สมฺปเตฺต อุตฺตราชีโว นาม เถโร สาสเน ปากโฎ อโหสิฯ</p>


<p>โส ปน รามญฺญรฎฺฐวาสิโน อริยาวํสเตฺถรสฺส สทฺธิวิหาริโกฯ อริยาวํสเตฺถโร ปน กปฺปุงฺคนครวาสิโน มหากาฬเตฺถรสฺส สทฺธิวิหาริโกฯ มหากาฬเตฺถโร ปน สุธมฺมปุรวาสิโน ปฺรานทสฺสิเตฺถรสฺส สทฺธิวิหาริโกฯ อยํ ปน อุตฺตราชีวฉปฺปทเตฺถรานํ วํสทีปนตฺถํ วุตฺตาฯ</p>


<p>โส ปน ปฺรานทสฺสิเตฺถโร โลกิยาภิญฺญาโย ลภิตฺวา นิจฺจํ อภิณฺหํ ปาโตว มคธรเฎฺฐ อุรุเวลนิคเม มหาโพธิํ คนฺตฺวา มหาโพธิยงฺคณํ สมฺมชฺชิตฺวา ปุน อาคนฺตฺวา สุธมฺมปุเร ปิณฺฑาย จริฯ อิทํ เถรสฺส นิพทฺธวตฺตุํฯ อยญฺจ อโตฺถ สุธมฺมปุรโต มคธรฎฺฐํ คนฺตฺวา อุรุเวลนิคเม วาณิชกมฺมํ กโรนฺตา ตทาการํ ปสฺสิตฺวา ปจฺจาคมนกาเล สุธมฺมปุร วาสีนํ กเถสุํ, ตสฺมา วิญฺญายติฯ</p>


<p>ตสฺมิญฺจ กาเล อุตฺตราชีวเตฺถโร ปริปุณฺณวีสติวเสฺสน ฉปฺปเทน นาม สามเณเรน สทฺธิํ สีหฬทีปํ คจฺฉิฯ สีหฬทีปวาสิโน จ ภิกฺขู มยํ มหามหินฺทเตฺถรสฺส วํสิกา ภวาม, ตุเมฺหปิ โสณุตฺตรเตฺถรานํ วํสิกา ภวถ, ตสฺมา มยํ เอกวํสิกา ภวาม สมาน วาทิกาติ วตฺวา ฉปฺปทสามเณรสฺส อุปสมฺปทกมฺมํ อกํสุฯ ตโต ปจฺฉา เจติย วนฺทนาทีนิ กมฺมานิ นิฎฺฐาเปตฺวา อุตฺตราชีวเตฺถโร สทฺธิํ ภิกฺขุสเงฺขน อริมทฺทนนครํ ปจฺจาคมาหิฯ</p>


<p>ฉปฺปทสฺส ปน เอตทโหสิ,- สจาหํ อาจริเยน สห ชมฺพุทีปํ  คเจฺฉยฺยํ, พหูหิ ญาติพลิโพเธหิ ปริยตฺตุคฺคหเณ อนฺตราโย ภเวยฺย, เตน หิ สีหฬทีเปเยว วสิตฺวา ปริยตฺติมุคฺคเหตฺวา ปจฺจาคมิสฺสามีติฯ</p>


<p>ตโต อาจริยสฺส โอกาสํ ยาจิตฺวา สีหฬทีเปเยว ปฎิวสิฯ สีหฬทีเป วสิตฺวา ยาว ลทฺธเตฺถรสมฺมุติกา ปริยตฺติํ ปริยาปุณิตฺวา ปุน ชมฺพุทีปํ ปจฺจาคนฺตุกาโม อโหสิฯ อถ ตสฺส เอตทโหสิ,– อหํ เอกโกว คจฺฉโนฺต สเจ มม อาจริโย นตฺถิ, สเจปิ ชมฺพุทีปวาสินา ภิกฺขุสเงฺฆน สทฺธิํ วินยกมฺมํ กาตุํ น อิเจฺฉยฺยํ, เอวํ สติ วิสุํ กมฺมํ กาตุํ น สกฺกูเณยฺยํ, ตสฺมา ปิฎกธเรหิ จตูหิ เถเรหิ สทฺธิํ คเจฺจยฺยํ, อิเจฺจตํ กุสลนฺติฯ</p>


<p>เอวํ ปน จิเนฺตตฺวา ตามลิตฺติคามวาสินา สิวลิเตฺถเรน กโมฺพชรโญฺญ ปุตฺตภูเตน ตามลินฺทเตฺถเรน กิญฺจิปุรวาสินา อานนฺทเตฺถเรน ราหุลเตฺถเรนจาติ อิเมหิ จตูหิ เถเรหิ สทฺธิํ นาวาย ปจฺจาคจฺฉิฯ เต จ เถรา ปิฎกธรา อเหสุํ ทกฺขา ถามสมฺปนฺนา จฯ เตสุ วิเสสโต ราหุลเตฺถโร ถามสมฺปโนฺนฯ กุสิมนครํ สมฺปตฺตกาเล อุปกฎฺฐวสฺสูปคมนกาโล หุตฺวา อริมทฺทนนคเร อาจริยสฺส สนฺติกํ อสมฺปาปุณิตฺวา กุสิมนครเยว วสฺสํ อุปคมิํสุฯ เตสํ วสฺสูปคมนวิหารวตฺถุ อารามปากาโร จ กุสิมนครสฺส ทกฺขิณทิสาสาเค ยาวชฺชตนา อตฺถิฯ</p>


<p>วสฺสํวุฎฺฐกาเล ปน มหาปวารณาย ปวาเรตฺวา เต ปญฺจ เถรา อริมทฺทนนครํ อคมํสุฯ อุตฺตราชีวเตฺถโรจ อริมทฺทนนคร วาสีหิ ภิกฺขูหิ วิสุํ หุตฺวา สงฺฆกมฺมานิ อกาสิฯ กิญฺจาปิ เจตฺถ อุตฺตราชีวเตฺถราทโย สีหฬทีปโต ปจฺจาคนฺตฺวา อริมทฺทนนคเร วสิตฺวา สาสนํ อนุคฺคเหสุํ, รามญฺญรเฎฺฐ ปน ชาตตฺตา ปุเพฺพ จ ตตฺถ นิวาสตฺตา อิธ ทสฺสิตาติ ทฎฺฐพฺพาฯ</p>


<p>ตสฺมิญฺจ  กาเล ทลนคเร ปทีปเชยฺยคาเม ชาโต สาริปุโตฺต นาม มหลฺลกสฺสมเณโร เอโก อริมทฺทนนครํ คนฺตฺวา อานนฺทเตฺถรสฺส สนฺติเก อุปสมฺปชฺชิตฺวา ปริยตฺติ ปริยปุณิฯ โส พหุสฺสุโต อโหสิ ทโกฺข ถามสมฺปโนฺน จฯ ตมตฺถํ สุตฺวา นรปติจญฺญิสูราชา จิเนฺตสิ,- สเจโส องฺคปจฺจงฺคสมฺปโนฺน ภเวยฺย, อาจริยํ กตฺวา ฐเปสฺสามิ อนุคฺคเหสฺสามีติฯ ราชา เอวํ จิเนฺตตฺวา ราชปุริเส เปเสตฺวา วีมํสาเปสิฯ ราชปุริสา จ ตสฺส ฉินฺนปาทงฺคุฎฺฐคฺคตํ ปสฺสิตฺวา ตมตฺถํ รโญฺญ อาโรเจสุํฯ ราชา ตํ สุตฺวา เอวํ วิกลงฺคปจฺจโงฺค ภเวยฺย, ปธานาจริยฎฺฐาเน ฐเปตุํ น ยุโตฺตติ กตฺวา ปธานาจริยภาวํ น อกาสิฯ ปูชาสกฺกา รมเตฺตเนว อนุคฺคหํ อกาสิฯ เอกสฺมิญฺจ กาเล ธมฺมวิลาโสติ ลญฺฉํ ทตฺวา รามญฺญรเฎฺฐ สาสนํ โสเธตฺวา ปริสุทฺธํ กโรหีติ รามญฺญรฎฺฐํ เปเสสิฯ</p>


<p>โสจ รามญฺญรฎฺฐํ คนฺตฺวา ทลนคเร พหุนํ ภิกฺขูนํ ธมฺม วินยํ วาเจตฺวา สาสนํ ปคฺคเหสิฯ ตตฺถ จ รามญฺญมนุสฺสา ตสฺส ธมฺมวิลาสเตฺถรสฺส สิสฺสานุสิสฺสา สีหฬภิกฺขุ คณาติ โวหารนฺติฯ อิเจฺจวํ สีหฬทีปิกสฺส อานนฺทเตฺถรสฺส สิสฺสํ ธมฺมวิลาสํ ปฎิจฺจ รามญฺญรเฎฺฐ สีหฬทีปโต สาสนสฺส อาคตมโคฺคติฯ</p>

</p>


<p>ตสฺมิญฺจ กาเล มุตฺติมนคเร อคฺคมเหสิยา อาจริยา พุทฺธวํสเตฺถรมหานาคเตฺถรา สีหฬทีปํ คนฺตฺวา มหาหารวาสิคณวํสภูตานํ ภิกฺขูนํ สนฺติเก ปุน สิกฺขํ คณฺหิตฺวา มุตฺติมนครํ ปจฺจาคนฺตฺวา มุตฺติมนครวาสีติ ภิกฺขูหิ วิสุํ หุตฺวา สงฺฆกมฺมานิ กตฺวา สาสนํ ปคฺคเหสุํฯ เตจ เถเร  ปฎิจฺจ รามญฺญรเฎฺฐ ปุน สีหฬทีปโต สาสนํ อาคตนฺติฯ</p>

</p>


<p>ตโต ปจฺฉาจ มุตฺติมนคเร เสติภินฺทสฺส รโญฺญ มาตุยา อาจริโย เมธงฺกโร นาม เถโร สีหฬทีปํ คนฺตฺวา สีหฬทีเป อรญฺญวาสีนํ มหาเถรานํ สนฺติเก ปุน สิกฺขํ คเหตฺวา ปริยตฺติํ ปริยาปุณิตฺวา สุวณฺณรชตมเย ติปุสีสจฺฉเนฺน เสติภินฺทสฺส รโญฺญ มาตุยา การาวิเต วิหาเร นิสิทิตฺวา สาสนํ อนุคฺคเหสิฯ โลกทีปกสารญฺจ นาม คนฺถํ อกาสิฯ อถาปริมฺปิ มุตฺติมนคเรเยว สุวณฺณโสภโณ นาม เถโร สีหฬทีปํ คนฺตฺวา มหาวิหารวาสิคณวํสภูตานํ เถรานํ สนฺติเก ปุน สิกฺขํ คเหตฺวา มุตฺติมนครเมว ปจฺจาคจฺฉิฯ</p>


<p>โส ปน เถโร อรเญฺญเยว วสิฯ ธุตงฺคธโร จ อโหสิ อปฺปิโจฺฉ สนฺตุโฎฺฐ ลชฺชี กุกฺกุจฺจโก สิกฺขา กาโม ทโกฺข ถามสมฺปโนฺน จฯ สีหฬทีเป กลมฺพุมฺหิ นาม ชาตสฺสเร อุทกุเกฺขปสีมายํ อติเรกปญฺจวเคฺคน วนรตนํ นาม สงฺฆราชํ อุปชฺฌายํ กตฺวา ราหุลภทฺทํ นาม วิชยพาหุรโญฺญ อาจริยภูตํ เถรํ กมฺมวาจาจริยํ กตฺวา อุปสมฺปชฺชิฯ โสจ เถโร ปุนาคนฺตฺวา มุตฺติมนคเรเยว วสิตฺวา คณํ วเฑฺฒตฺวา สาสนํ อนุคฺคเหสิฯ เอเต จ เทฺว เถเร ปฎิจฺจ รามญฺญรเฎฺฐ สีหฬทีปโต สาสนํ อาคตํฯ</p>

</p>


<p>ตโต ปจฺฉา สาสนวเสน ทฺวิวสฺสาธิเก ทฺวิสหเสฺส กลิยุคโต เอกาสีติเก สมฺปเตฺต หํสาวตีนคเร สิริปรมมหาธมฺมราชาติ  ลทฺธนาโม ธมฺมเจติยราชา กุสิมมณฺฑเล หํสาวตีมณฺฑเล มุตฺติมมณฺฑเล จ รฎฺฐวาสิโน สปชํวิย ธเมฺมน สเมน รกฺขิตฺวา รชฺชํ กาเรสิฯ โส จ ราชา ตีสุ ปิฎเกสุ จตูสุ จ เวเทสุ พฺยากรณจฺฉนฺทาลงฺการาทีสุ จ เฉโก สิกฺขิตนานาสิโปฺป นานาภาสาสุ จ ปสุโต สทฺธาสีลาทิคุโณเปโต กุมุทกุนฺทสรทจนฺทิกาสมานสิตปชปติภูโต จ สาสเน จ อติปฺปสโนฺน อโหสิฯ</p>


<p>เอกสฺมิํ กาเล โส จิเนฺตสิ, ภควโต สาสนํ นาม ปพฺพชฺชอุปสมฺปทตาเวน สมฺพนฺธํ, อุปสมฺปทภาโว จ สีมปริสวตฺถุ ญตฺติกมฺมวาจาสมฺปตฺตีหิ สมฺพโนฺธติฯ เอวญฺจ ปน จิเนฺตตฺวา สีมวินิจฺฉยํ ตสฺสํ วณฺณนํ วินยสงฺคหํ ตสฺสํวณฺณนํ สีมาลงฺการ สีมสงฺคหญฺจ สทฺทโต อตฺถโต จ ปุนปฺปุนํ อุปปริกฺขิตฺวา อญฺญมญฺญํ สํสนฺทิตฺวา ปุพฺพาปรํ ตุลยิตฺวา ภควโต อธิปฺปาโย อีทิโส คนฺถการานํ อธิปฺปาโย อีทิโสติ ปสฺสิตฺวา อมฺหากํ รามญฺญรเฎฺฐ พทฺธนทีสมุทฺทชาเตสฺสราทโย สีมาโย พหุกาปิ สมานา อยํ ปริสุทฺธาติ ววตฺถเปตุํ ทุกฺกรํ, เอวํ สติ สีมปริสาปริสุทฺธา ภวิตุํ ทุกฺกราติ ปฎิภาติฯ</p>


<p>ตโต ปจฺฉา รามญฺญรเฎฺฐ ติปิฎกธรพฺยตฺตปฺปฎิพลเตฺถเรหิ มเนฺตตฺวา รโญฺญ ปฎิภานานุรูปํ สีมปริสา ปริสุทฺธา ภวิตุํ ทุกฺกราติ เถรา วินิจฺฉนิํสุฯ</p>


<p>อถ ราชา เอวมฺปิ จิเนฺตสิ,– อโหวต สมฺมาสมฺพุทฺธสฺส สาสนํ ปญฺจวสฺสสหสฺสานิ ปติฎฺฐติสฺสตีติ คเนฺถสุ วุโตฺตปิ สมาโน อภิสมฺพุทฺธโต จตุสฎฺฐาธิกทฺวิสหสฺสมเตฺตเนว กาเลน สาสเน มลํ หุตฺวา อุปสมฺปทกเมฺม กงฺขาฎฺฐานํ ตาว อุปฺปชฺชิ, กถํ ปน ปญฺจวสฺสสหสฺสานิ สาสนสฺส ปติฎฺฐานํ ภวิสฺสตีติฯ เอวํ ธมฺมสํเวคํ อุปฺปาเทตฺวา ปุนาปิ เอวํ จิเนฺตสิ,- เอวํ เอตฺตกํ สาสเน มลํ ทิสฺสมาโนปิ  สมาโน อุปสมฺปทกเมฺม กงฺขาฎฺฐานํ ทิสฺสมาโนปิ สมาโน ปริสุทฺธตฺถาย อนารภิตฺวา มาทิโส อโปฺปสฺสุโกฺก มชฺฌโตฺต นิสีทิตุํ อยุโตฺต, เอวญฺหิ สติ ภควติ สโทฺธ ปสโนฺนมฺหีติ วตฺตพฺพตํ อนาปเชฺชยฺยํ, ตสฺมา สาสนํ นิมฺมลํ กาตุํ อารภิสฺสามีติฯ</p>


<p>กุโต นุโข ทานิ สาสนํ อาหริตฺวา ถิรํ ปติฎฺฐา เปยฺยนฺติ อาวชฺชโนฺต เอวํ จิเนฺตสิ,- ภควโต กิร ปรินิพฺพานโต ฉตฺติํสาธิเก ทฺวิสเต สมฺปเตฺต มหาโมคฺคลิ ปุตฺตติสฺสเตฺถโร มหามหินฺทเตฺถรํ เปเสตฺวา สีหฬทีเป สาสนํ ปติฎฺฐาเปสิ, ตทา เทวานํ ปิยติสฺสราชา มหาวิหารํ การาเปตฺวา อทาสิ, สาสนวรญฺจ เอกาสิตาธิกานิ ทฺวิวสฺสสตานิ วิมลํ หุตฺวา ปติฎฺฐหิ, ภิกฺขุสโงฺฆปิ มหาวิหาร วาสิคณวเสน เอกโตว อฎฺฐาสิ, ตโต ปจฺฉา อภยคิริวาสิเช ตวนวาสิวเสน เทฺวธา หุตฺวา ภิชฺชิ, ชินจเกฺก อฎฺฐสตฺตสตาธิเก สหเสฺส สมฺปเตฺต สิริสงฺฆโพธิปรกฺกมพาหุมหาราชา อุทุมฺพรคิริวาสิ มหากสฺสปเตฺถรปฺปมุขํ มหาวิหาร วาสิคณํ อนุคฺคเหตฺวา ยถาวุเตฺต เทฺวคเณ วิโสเธสิ, สาสนํ นิมฺมลํ อกาสิ, ตโต ปจฺฉา วิชยพาหุปรกฺกมพาหุราชูนํ ทฺวินฺนํ กาเลปิ สาสนํ นิมฺมลํ หุตฺวาเยว อฎฺฐาสิ, เตเนว พฺยตฺตปฺปฎิพลภิกฺขู อายาจิตฺวา สีหฬทีปํ คนฺตฺวา ปุน สิกฺขํ คณฺหา เปสฺสามิ, เตสํ ปน ปรมฺปรวเสน ปวตฺตานํ ภิกฺขูนํ วเสน อมฺหากํ รามญฺญรเฎฺฐ สาสนํ นิมฺมลํ หุตฺวา ปติฎฺฐหิสฺสตีติฯ เอวํ ปน จิเนฺตตฺวา โมคฺคลานเตฺถรํ โสมเตฺถรญฺจ สีหฬทีปํ คมนตฺถาย ยาจิฯ เถราจ สาสนปฺปฎิยตฺตกมฺมมิทนฺติ มนสิกริตฺวา ปฎิญฺญํ อกํสุฯ</p>


<p>ราชา จ ทาฐาธาตุปูชนตฺถาย ภิกฺขุสงฺฆสฺส ปูชนตฺถาย ภูวเนกพาหุรโญฺญ ปณฺณาการตฺถาย เทยฺยธมฺมปณฺณาการวตฺถูนิ ปฎิยาเทตฺวา จิตฺรทูตํ รามทูตนฺติ อิเม เทฺว อมเจฺจ ทฺวีสุ นาวาสุ นายกฎฺฐาเน ฐเปตฺวา กลิยุเค สตฺตติํสาธิเก อฎฺฐวสฺสสเต สมฺปเตฺต มาฆมาสสฺส ปุณฺณมิโต เอกาทสมิยํ สูรวาเร จิตฺรทูตํ สทฺธิํ โมคฺคลานเตฺถรปฺปมุเขหิ ภิกฺขูหิ เอกาย นาวาย คมาเปสิฯ ผคฺคุณมาสสฺส อฎฺฐมิยํ สีหฬทีเป กลมฺพุติตฺถํ ปายาสิฯ</p>


<p>รามทูตํ ปน ตสฺมิํเยว วเสฺส มาฆมาสสฺส ปุณฺณมิโต ทฺวาทสมิยํ จนฺทวาเร สทฺธิํ โสมเตฺถรปฺปมุเขหิ ภิกฺขูหิ เอกาย นาวาย คมาเปสิฯ อุชุกํ ปน วาตํ อลภิตฺวา จิตฺรมาสสฺส ชุณฺหปกฺขนวมิยํ สีหฬทีเป วลฺลิคามํ ปายาสิฯ</p>


<p>ตโต ปจฺฉา เตปิ เทฺว อมจฺจา ทฺวีสุ นาวาสุ อาภตานิ ทาตพฺพปณฺณาการวตฺถูนิ สเนฺทสปณฺณานิ จ ภูวเนกพาหุรโญฺญ ภิกฺขูสงฺฆสฺส จ อทาสิฯ รญฺญา เปสิตภิกฺขูนญฺจ สเนฺทสปเณฺณ กถิตนิยาเมเนว กลฺยาณิยํ นาม นทิยํ อุทกุเกฺขปสีมายํ สามเณรภูมิยํ ปติฎฺฐาเปตฺวา ปุน อุปสมฺปทกมฺมํ อกํสุฯ</p>


<p>อุปสมฺปชฺชิตฺวา จ ภูวเนกพาหุราชา นานาปฺปกาเร ภิกฺขูนํ สารุเปฺป ปริกฺขาเร ทตฺวา อิทํ ปน อามิสทานํ ยาว ชีวิตปริโยสานาเยว ปริภุญฺชิตพฺพํ ภวิสฺสติ, นามลญฺฉํ ปน น ชีริสฺสตีติ กตฺวา รามทูตสฺส นาวาย ปขานภูตสฺส โสมเตฺถรสฺส สิริสงฺฆโพธิสามีติ นามํ อทาสิฯ อวเสสานํ ปน ทสนฺนํ เถรานํ กิตฺติสิริเมฆสามิ ปรกฺกมพาหุสามิ พุทฺธโฆสสามิ สีหฬทีปวิสุทฺธสามิ คุณรตนธรสามี ชินาลงฺการสามิ รตนมาลิสามิ สทฺธมฺมเตชสามิ ธมฺมรามสามิ ภูวเนกพาหุสามีติ นามานิ อทาสิฯ</p>


<p>จิตฺรทูตสฺส  นาวาย ปขานภูตสฺส โมคฺคลานเตฺถรสฺส ธมฺมกิตฺติโลกครุสามีติ นามํ อทาสิฯ อวเสสานํ ปน สิริวนรตนสามิ มงฺคลเตฺถรสฺสามิ กลฺยาณติสฺสสฺสามิ จนฺทคิริสามิ สิริทนฺตธาตุสามิ วนวาสิติสฺสสามิ รตนลงฺการสามิ มหาเทวสามิ อุทุมฺพรคิริสามิ จูฬาภยติสฺสสามีติ นามานิ อทาสิฯ พาวีสติยา ปน ปจฺฉา สมณานํ นามํ น อทาสิฯ อภินวสิกฺขํ ปน สเพฺพสํเยว อทาสิฯ</p>


<p>ตโต ปจฺฉา เจติยปูชนาทีนิ กตฺวา ตํตํกิจฺจํ นิปฺผาเทตฺวา ปุน อาคมํสุฯ ภูวเนกพาหุราชา จิตฺรทูตํ เอวมาห, รามาธิปติรโญฺญ ปณฺณาการํ ปฎิทาตุํ อิจฺฉามิ, ปฎิทูตญฺจ เปเสตุํ ตาว ตฺวํ อาคเมหีติฯ เอวํ ปน วตฺวา ปจฺฉา อาคมนกาเล จณฺฑวาตภเยน มหาสมุทฺทมเชฺฌ นาวา อวคจฺฉติฯ เตน สีหฬรญฺญา เปสิตนาวาย สเพฺพ สนฺนิปติตฺวา อารุหิตฺวา อาคจฺฉนฺตา ตีณิ ทิวสานิ อติกฺกมิตฺวา ปุน จณฺฑวาตภเยน อคมฺภีรฎฺฐาเน สิลาย ฆเฎฺฎตฺวา ลคฺคิตฺวา คนฺตุํ อสกฺกุณิตฺวา เอกํ อุฬุมฺปํ พนฺธิตฺวา ชเงฺฆเนว อคมํสุฯ สีหฬรโญฺญ จ ทูโต ปณฺณาการํ ทตฺวา ปจฺจาคมาสิฯ ภิกฺขูสุ จ ภิกฺขู อนฺตรามเคฺคเยว มจฺจุ อาทาย คจฺฉติฯ อโห อนิจฺจา วต สงฺขาราติฯ โหนฺติ เจตฺถ,–</p>


<p>
อิเมสํ ปน อารทฺธํ, น กิจฺจํ ยาว นิฎฺฐิตํ;  
  
น ตาว อาทิยิสฺสนฺติ, มจฺจุ นตฺถิ อาเปกฺขนาฯ  
</p>
  
<p>
นิกฺการุณิโก หิ เอส, พลกฺกาเรน อาทิย;  
  
โรทมานํว ญาตีนํ อนิจฺฉนฺตํว คจฺฉตีติฯ  
</p>
  
<p>รามาธิปติราชาจ เตสํ ภิกฺขูนํ ปตฺตกาเล หํสาวตีนครสฺส ปจฺฉิมสฺมิํ ทิสาภาเค นรสูเรน นาม อมเจฺจน ปริภุเตฺต คามเขเตฺต ปาฬิอฎฺฐกถาฬีกาทโย ปุนปฺปุนํ ปสฺสิตฺวา อุปปริกฺขิตฺวา สีมสมูหนสีมสมฺมุติกมฺมานิ การเปสิฯ สีหฬทีเป ภควตา นฺหายิตปุพฺพาย กลฺยาณิยา นาม นทิยํ อุทกุเกฺขปสีมํ กตฺวา ตตฺถ มหาวิหารวาสีนํ ภิกฺขูนํ สนฺติเก อุปลทฺธอุปสมฺปทภาเวหิ ภิกฺขูหิ กตตฺตา กลฺยาณีสีมาติ สมญฺญํ อกาสิฯ อิเจฺจวํ รามาธิปติราชา ปตฺตลเงฺก ภิกฺขู นิสฺสาย สาสนํ สุฎฺฐุ ปติฎฺฐิตํ อกาสิฯ กลิยุคสฺส อฎฺฐติํสาธิกอฎฺฐวสฺสสตกาลโต ยาว เอกจตฺตาลีสาธิกอฎฺฐวสฺสสตา เตสํ ภิกฺขูนํ วํเส อสีติมตฺตา คณปาโมกฺขเตฺถรา อเหสุํฯ เตสํ สิสฺสชาตานิ ปน ฉพฺพิสาธิกานิ ทฺวิสตานิ จตุสหสฺสานิ ทสสหสฺสานิ อเหสุํฯ เอวํ ภควโต สาสนํ รามญฺญรเฎฺฐ วุฑฺฒิํ รามญฺญรเฎฺฐ วุฑฺฒิํ วิรูฬิํ เวปุลฺลมาปชฺชิติฯ</p>

</p>


<p>ยทา ปน อริมทฺทนนคเร อนุรุโทฺธ นาม ราชา สุธมฺมปุรํ สราชิกํ อภิภวิตฺวา วิทฺธํสิ, ตทา รามญฺญรฎฺฐํ ราชสุญฺญํ หุตฺวา ปติฎฺฐหิฯ รามญฺญรเฎฺฐ มุตฺติมนคเร โสณุตฺตรวํโส เอโก คโณ, สิวลิวํโส เอโก, ตามลินฺทวํโส เอโก, อานนฺทวํโส เอโก, พุทฺธวํโส เอโก, มหานาควํโส เอโกติ ฉคฺคณา วิสุํ วิสุํ หุตฺวา อฎฺฐํสุ นานาสํวาสกา นานานิกายาฯ</p>


<p>ธมฺมเจติยรญฺญา ปน การาปิตสาสนมฺปิ อภิชฺชมานํ หุตฺวา อฎฺฐาสิฯ สมานสํวาโส เอกนิกาโยเยว อโหสิฯ หํสาวตีมุตฺติมสุวเสน ตีณิปิ รามญฺญรฎฺฐานิ สุนาปรนฺต สงฺขาเตน เอกาพทฺธานิ หุตฺวา ติฎฺฐนฺติฯ ปุเพฺพจ มรมฺมรฎฺฐินฺทราชูนํ อาณาปวตฺตนฎฺฐานานิ อเหสุํ ฯ ตสฺมา มรมฺมรฎฺฐโต เอกเจฺจ ภิกฺขู รามญฺญรฎฺฐํ คนฺตฺวา กลฺยาณีสีมายํ ปุน สิกฺขํ คณฺหิํสุฯ ธมฺมเจติยรญฺญาการาวิตสาสนํ สกลํ มรมฺมรฎฺฐมฺปิ พฺยาเปตฺวา โอคาเหตฺวา ติฎฺฐติฯ</p>


<p>รามญฺญรเฎฺฐ โสณุตฺตรเตฺถรานํ สาสนํ ปติฎฺฐาปิตกาลโต ปฎฺฐาย ยาว สุธมฺมปุเร มโนหริรญฺญา อรหนฺตานํ สํวิชฺชมานตา เวทิตพฺพาฯ ตโต ปจฺฉา ปน อุตฺตรา ชีวาริยาวํสมหากาฬปฺรานทสฺสิเตฺถรานํ กาเล โลกิยชฺฌานาภิญฺญาลาภิโยเยว สํวิชฺชํสูติฯ อธุนา ปน ตีสุปิ รามญฺญรเฎฺฐสุ ธมฺมเจติยรญฺญา การาวิตสาสนํเยว ติฎฺฐติฯ เอตฺถจ เหตุผลสมฺพนฺธวเสน อาทิอนฺตวเสเน จ สาสนวํสํ ปญฺญาย ตุลยิตฺวา อาทิโตว ทสฺสิเตหิ ตีหิ นเยหิ ยถาปเวณี ฆฎฺฎิยติ, ตถา คเณฺหยฺยาติฯ อยญฺจ สาสนวํโส ลชฺชิเปสลสิกฺขากามานํเยว วเสน วุโตฺต, นาลชฺชีนํ วเสนาติ ทฎฺฐโพฺพฯ</p>


<p>ตาย จ เถรปรมฺปราย มุตฺติมนครวาสิเมธงฺกรเตฺถโร โลกทีปกสารํ นาม คนฺถํ อกาสิฯ หํสาวตีนครวาสี ปน อานนฺทเตฺถโร มธุสารตฺถทีปนิํ นาม อภิธมฺมฎีกาย สํวณฺณนํ, หํสาวตีนครวาสีเยว ธมฺมพุทฺธเตฺถโร กวิสฺสารํ นาม ฉโนฺทวณฺณนํ, หํสาวตีนครวาสีเยว สทฺธมฺมาลงฺการเตฺถโร ปฎฺฐานสารทีปนิํ นาม ปกรณํ, ตเถว อญฺญตโร เถโร อเผคฺคุสารํ นาม คนฺถํ อกาสิฯ เอวํ อเนกปฺปการานํ คนฺถการานํ มหาเถรานํ วสนฎฺฐานํ หุตฺวา สาสนํ โอคาเหตฺวา วิรูฬฎฺฐานํอโหสีติฯ</p>

</p>

</p>





