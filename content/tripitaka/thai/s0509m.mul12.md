<h1>๑๓. วีสตินิปาโต</h1>
<h3>๑. อมฺพปาลีเถรีคาถา</h3>
<ol>
<li>
‘‘กาฬกา  
  
ภมรวณฺณสาทิสา, เวลฺลิตคฺคา มม มุทฺธชา อหุํ;  
  
เต ชราย สาณวากสาทิสา, สจฺจวาทิวจนํ อนญฺญถาฯ  
</li>
  
<li>
  
<p>‘‘วาสิโตว สุรภี กรณฺฑโก, ปุปฺผปูร มม อุตฺตมงฺคโช ฯ
</ol></p>


ตํ ชรายถ สโลมคนฺธิกํ, สจฺจวาทิวจนํ อนญฺญถาฯ  
</p>
  
<ol>
<li>
‘‘กานนํว  
สหิตํ สุโรปิตํ, โกจฺฉสูจิวิจิตคฺคโสภิตํ;  
  
ตํ ชราย วิรลํ ตหิํ ตหิํ, สจฺจวาทิวจนํ อนญฺญถาฯ  
</li>
  
<li>
‘‘กณฺหขนฺธกสุวณฺณมณฺฑิตํ, โสภเต สุเวณีหิลงฺกตํ;  
  
ตํ  
ชราย ขลิตํ สิรํ กตํ, สจฺจวาทิวจนํ อนญฺญถาฯ  
</li>
  
<li>
‘‘จิตฺตการสุกตาว เลขิกา, โสภเร สุ ภมุกา ปุเร มม;  
  
ตา  
ชราย วลิภิปฺปลมฺพิตา, สจฺจวาทิวจนํ อนญฺญถาฯ  
</li>
  
<li>
‘‘ภสฺสรา สุรุจิรา ยถา มณี, เนตฺตเหสุมภินีลมายตา;  
  
เต ชรายภิหตา น โสภเร, สจฺจวาทิวจนํ อนญฺญถาฯ  
</li>
  
<li>
‘‘สณฺหตุงฺคสทิสี  
จ นาสิกา, โสภเต สุ อภิโยพฺพนํ ปติ;  
  
สา ชราย อุปกูลิตา วิย, สจฺจวาทิวจนํ อนญฺญถาฯ  
</li>
  
<li>
‘‘กงฺกณํ ว สุกตํ สุนิฎฺฐิตํ, โสภเร สุ มม กณฺณปาฬิโย;  
  
ตา ชราย วลิภิปฺปลมฺพิตา, สจฺจวาทิวจนํ อนญฺญถาฯ  
</li>
  
<li>
‘‘ปตฺตลีมกุลวณฺณสาทิสา, โสภเร สุ ทนฺตา ปุเร มม;  
  
เต ชราย ขณฺฑิตา จาสิตา  
ปีตกา (สี.)  
, สจฺจวาทิวจนํ อนญฺญถาฯ  
</li>
  
<li>
‘‘กานนมฺหิ วนสณฺฑจารินี, โกกิลาว  
มธุรํ นิกูชิหํ;  
  
ตํ ชราย ขลิตํ ตหิํ ตหิํ, สจฺจวาทิวจนํ อนญฺญถาฯ  
</li>
  
<li>
‘‘สณฺหกมฺพุริว สุปฺปมชฺชิตา, โสภเต สุ คีวา ปุเร มม;  
  
สา ชราย ภคฺคา  
ภญฺชิตา (?)  
วินามิตา, สจฺจวาทิวจนํ อนญฺญถาฯ  
</li>
  
<li>
‘‘วฎฺฎปลิฆสทิโสปมา  
อุโภ, โสภเร สุ พาหา ปุเร มม;  
  
ตา ชราย ยถ ปาฎลิพฺพลิตา  
ยถา ปาฎลิปฺปลิตา (สี. สฺยา. ก.)  
, สจฺจวาทิวจนํ อนญฺญถาฯ  
</li>
  
<li>
‘‘สณฺหมุทฺทิกสุวณฺณมณฺฑิตา, โสภเร สุ หตฺถา ปุเร มม;  
  
เต ชราย ยถา มูลมูลิกา, สจฺจวาทิวจนํ อนญฺญถาฯ  
</li>
  
<li>
‘‘ปีนวฎฺฎสหิตุคฺคตา  
อุโภ, โสภเร  
โสภเต (อฎฺฐ.)  
สุ ถนกา ปุเร มม;  
  
เถวิกีว ลมฺพนฺติ โนทกา, สจฺจวาทิวจนํ  
อนญฺญถาฯ  
</li>
  
<li>
‘‘กญฺจนสฺสผลกํว สมฺมฎฺฐํ, โสภเต สุ กาโย ปุเร มม;  
  
โส วลีหิ สุขุมาหิ โอตโต, สจฺจวาทิวจนํ อนญฺญถาฯ  
</li>
  
<li>
‘‘นาคโภคสทิโสปมา อุโภ, โสภเร สุ อูรู ปุเร มม;  
  
เต ชราย ยถา เวฬุนาฬิโย, สจฺจวาทิวจนํ อนญฺญถาฯ  
</li>
  
<li>
‘‘สณฺหนูปุรสุวณฺณมณฺฑิตา  
, โสภเร สุ ชงฺฆา ปุเร มม;  
  
ตา ชราย ติลทณฺฑการิว, สจฺจวาทิวจนํ อนญฺญถาฯ  
</li>
  
<li>
‘‘ตูลปุณฺณสทิโสปมา อุโภ, โสภเร สุ ปาทา ปุเร มม;  
  
เต ชราย ผุฎิตา วลีมตา, สจฺจวาทิวจนํ อนญฺญถาฯ  
</li>
  
<li>
‘‘เอทิโส อหุ อยํ สมุสฺสโย, ชชฺชโร พหุทุกฺขานมาลโย;  
  
โสปเลปปติโต  
ชราฆโร, สจฺจวาทิวจนํ อนญฺญถา’’ฯ  
</li>
  
… อมฺพปาลี เถรี…ฯ  
</li>
  
<h3>๒. โรหินีเถรีคาถา</h3>
</ol>
<ol>
<li>
‘‘‘สมณา’ติ  
โภติ สุปิ  
โภติ ตฺวํ สยสิ (สี.), โภติ มํ วิปสฺสิ (สฺยา.)  
, ‘สมณา’ติ ปพุชฺฌสิ  
ปฎิพุชฺฌสิ (สี. สฺยา.)  
;  
  
สมณาเนว  
สมณานเมว (สี. สฺยา.)  
กิเตฺตสิ, สมณี นูน  
สมณี นุ (ก.)  
ภวิสฺสสิฯ  
</li>
  
<li>
‘‘วิปุลํ  
อนฺนญฺจ ปานญฺจ, สมณานํ ปเวจฺจสิ  
ปยจฺฉสิ (สี.)  
;  
  
โรหินี ทานิ ปุจฺฉามิ, เกน เต สมณา ปิยาฯ  
</li>
  
<li>
‘‘อกมฺมกามา อลสา, ปรทตฺตูปชีวิโน;  
  
อาสํสุกา สาทุกามา, เกน เต สมณา ปิยา’’ฯ  
</li>
  
<li>
‘‘จิรสฺสํ วต มํ ตาต, สมณานํ ปริปุจฺฉสิ;  
  
เตสํ เต กิตฺตยิสฺสามิ, ปญฺญาสีลปรกฺกมํฯ  
</li>
  
<li>
‘‘กมฺมกามา อนลสา, กมฺมเสฎฺฐสฺส การกา;  
  
ราคํ โทสํ ปชหนฺติ, เตน เม สมณา ปิยาฯ  
</li>
  
<li>
‘‘ตีณิ ปาปสฺส มูลานิ, ธุนนฺตฺนฺตฺติ สุจิการิโน;  
  
สพฺพํ ปาปํ ปหีเนสํ, เตน เม สมณา ปิยาฯ  
</li>
  
<li>
‘‘กายกมฺมํ สุจิ เนสํ, วจีกมฺมญฺจ ตาทิสํ;  
  
มโนกมฺมํ สุจิ เนสํ, เตน เม สมณา ปิยาฯ  
</li>
  
<li>
‘‘วิมลา สงฺขมุตฺตาว, สุทฺธา สนฺตรพาหิรา;  
  
ปุณฺณา สุกฺกาน ธมฺมานํ  
สุเกฺกหิ ธเมฺมหิ (สี. สฺยา. อฎฺฐ.)  
, เตน เม สมณา ปิยาฯ  
</li>
  
<li>
‘‘พหุสฺสุตา ธมฺมธรา, อริยา ธมฺมชีวิโน;  
  
อตฺถํ ธมฺมญฺจ เทเสนฺติ, เตน เม สมณา ปิยาฯ  
</li>
  
<li>
‘‘พหุสฺสุตา  
ธมฺมธรา, อริยา ธมฺมชีวิโน;  
  
เอกคฺคจิตฺตา สติมโนฺต, เตน เม สมณา ปิยาฯ  
</li>
  
<li>
‘‘ทูรงฺคมา  
สติมโนฺต, มนฺตภาณี อนุทฺธตา;  
  
ทุกฺขสฺสนฺตํ ปชานนฺติ, เตน เม สมณา ปิยาฯ  
</li>
  
<li>
‘‘ยสฺมา คามา ปกฺกมนฺติ, น วิโลเกนฺติ กิญฺจนํ;  
  
อนเปกฺขาว คจฺฉนฺติ, เตน เม สมณา ปิยาฯ  
</li>
  
<li>
‘‘น  
เตสํ โกเฎฺฐ โอเปนฺติ, น กุมฺภิํ น ขโฬปิยํ;  
  
ปรินิฎฺฐิตเมสานา, เตน เม สมณา ปิยาฯ  
</li>
  
<li>
‘‘น เต หิรญฺญํ คณฺหนฺติ, น สุวณฺณํ น รูปิยํ;  
  
ปจฺจุปฺปเนฺนน ยาเปนฺติ, เตน เม สมณา ปิยาฯ  
</li>
  
<li>
‘‘นานากุลา  
ปพฺพชิตา, นานาชนปเทหิ จ;  
  
อญฺญมญฺญํ ปิยายนฺติ  
ปิหยนฺติ (ก.)  
, เตน เม สมณา ปิยา’’ฯ  
</li>
  
<li>
‘‘อตฺถาย วต โน โภติ, กุเล ชาตาสิ โรหินี;  
  
สทฺธา พุเทฺธ จ ธเมฺม จ, สเงฺฆ จ ติพฺพคารวาฯ  
</li>
  
<li>
‘‘ตุวํ เหตํ ปชานาสิ, ปุญฺญเกฺขตฺตํ อนุตฺตรํ;  
  
อมฺหมฺปิ เอเต สมณา, ปฎิคณฺหนฺติ ทกฺขิณํ’’ฯ  
</li>
  
<li>
‘‘ปติฎฺฐิโต เหตฺถ ยโญฺญ, วิปุโล โน ภวิสฺสติ;  
  
สเจ ภายสิ ทุกฺขสฺส, สเจ เต ทุกฺขมปฺปิยํฯ  
</li>
  
<li>
‘‘อุเปหิ สรณํ พุทฺธํ, ธมฺมํ สงฺฆญฺจ ตาทินํ;  
  
สมาทิยาหิ สีลานิ, ตํ เต อตฺถาย เหหิติ’’ฯ  
</li>
  
<li>
‘‘อุเปมิ  
สรณํ พุทฺธํ, ธมฺมํ สงฺฆญฺจ ตาทินํ;  
  
สมาทิยามิ สีลานิ, ตํ เม อตฺถาย เหหิติฯ  
</li>
  
<li>
‘‘พฺรหฺมพนฺธุ ปุเร อาสิํ, โส อิทานิมฺหิ พฺราหฺมโณ;  
  
เตวิโชฺช โสตฺติโย จมฺหิ, เวทคู จมฺหิ นฺหาตโก’’ฯ  
</li>
  
… โรหินี เถรี…ฯ  
</li>
  
<h3>๓. จาปาเถรีคาถา</h3>
</ol>
<ol>
<li>
‘‘ลฎฺฐิหโตฺถ ปุเร อาสิ, โส ทานิ มิคลุทฺทโก;  
  
อาสาย ปลิปา โฆรา, นาสกฺขิ ปารเมตเวฯ  
</li>
  
<li>
‘‘สุมตฺตํ มํ มญฺญมานา, จาปา ปุตฺตมโตสยิ;  
  
จาปาย พนฺธนํ เฉตฺวา, ปพฺพชิสฺสํ ปุโนปหํฯ  
</li>
  
<li>
‘‘มา  
เม กุชฺฌิ มหาวีร, มา เม กุชฺฌิ มหามุนิ;  
  
น หิ โกธปเรตสฺส, สุทฺธิ อตฺถิ กุโต ตโปฯ  
</li>
  
<li>
‘‘ปกฺกมิสฺสญฺจ  
นาฬาโต, โกธ นาฬาย วจฺฉติ;  
  
พนฺธนฺตี อิตฺถิรูเปน, สมเณ ธมฺมชีวิโน’’  
ธมฺมชีวิเน (ก.)  
ฯ  
</li>
  
<li>
‘‘เอหิ กาฬ นิวตฺตสฺสุ, ภุญฺช กาเม ยถา ปุเร;  
  
อหญฺจ เต วสีกตา, เย จ เม สนฺติ ญาตกา’’ฯ  
</li>
  
<li>
‘‘เอโตฺต  
จาเป จตุพฺภาคํ, ยถา ภาสสิ ตฺวญฺจ เม;  
  
ตยิ รตฺตสฺส โปสสฺส, อุฬารํ วต ตํ สิยา’’ฯ  
</li>
  
<li>
‘‘กาฬงฺคินิํว ตกฺการิํ, ปุปฺผิตํ คิริมุทฺธนิ;  
  
ผุลฺลํ ทาลิมลฎฺฐิํว, อโนฺตทีเปว ปาฎลิํฯ  
</li>
  
<li>
‘‘หริจนฺทนลิตฺตงฺคิํ, กาสิกุตฺตมธารินิํ;  
  
ตํ  
มํ รูปวติํ สนฺติํ, กสฺส โอหาย คจฺฉสิ’’ฯ  
</li>
  
<li>
‘‘สากุนฺติโกว สกุณิํ  
สกุณํ (สฺยา.)  
, ยถา พนฺธิตุมิจฺฉติ;  
  
อาหริเมน รูเปน, น มํ ตฺวํ พาธยิสฺสสิ’’ฯ  
</li>
  
<li>
‘‘อิมญฺจ เม ปุตฺตผลํ, กาฬ อุปฺปาทิตํ ตยา;  
  
ตํ มํ ปุตฺตวติํ สนฺติํ, กสฺส โอหาย คจฺฉสิ’’ฯ  
</li>
  
<li>
‘‘ชหนฺติ ปุเตฺต สปฺปญฺญา, ตโต ญาตี ตโต ธนํ;  
  
ปพฺพชนฺติ มหาวีรา, นาโค เฉตฺวาว พนฺธนํ’’ฯ  
</li>
  
<li>
‘‘อิทานิ เต อิมํ ปุตฺตํ, ทเณฺฑน ฉุริกาย วา;  
  
ภูมิยํ วา นิสุมฺภิสฺสํ  
นิสุเมฺภยฺยํ (สี.)  
, ปุตฺตโสกา น คจฺฉสิ’’ฯ  
</li>
  
<li>
‘‘สเจ ปุตฺตํ สิงฺคาลานํ, กุกฺกุรานํ ปทาหิสิ;  
  
น มํ ปุตฺตกเตฺต ชมฺมิ, ปุนราวตฺตยิสฺสสิ’’ฯ  
</li>
  
<li>
‘‘หนฺท โข ทานิ ภทฺทเนฺต, กุหิํ กาฬ คมิสฺสสิ;  
  
กตมํ  
คามนิคมํ, นครํ ราชธานิโย’’ฯ  
</li>
  
<li>
‘‘อหุมฺห ปุเพฺพ คณิโน, อสฺสมณา สมณมานิโน;  
  
คาเมน คามํ วิจริมฺห, นคเร ราชธานิโยฯ  
</li>
  
<li>
‘‘เอโส หิ ภควา พุโทฺธ, นทิํ เนรญฺชรํ ปติ;  
  
สพฺพทุกฺขปฺปหานาย, ธมฺมํ เทเสติ ปาณินํ;  
  
ตสฺสาหํ สนฺติกํ คจฺฉํ, โส เม สตฺถา ภวิสฺสติ’’ฯ  
</li>
  
<li>
‘‘วนฺทนํ  
ทานิ วชฺชาสิ, โลกนาถํ อนุตฺตรํ;  
  
ปทกฺขิณญฺจ กตฺวาน, อาทิเสยฺยาสิ ทกฺขิณํ’’ฯ  
</li>
  
<li>
‘‘เอตํ โข ลพฺภมเมฺหหิ, ยถา ภาสสิ ตฺวญฺจ เม;  
  
วนฺทนํ ทานิ เต วชฺชํ, โลกนาถํ อนุตฺตรํ;  
  
ปทกฺขิณญฺจ  
กตฺวาน, อาทิสิสฺสามิ ทกฺขิณํ’’ฯ  
</li>
  
<li>
ตโต  
จ กาโฬ ปกฺกามิ, นทิํ เนรญฺชรํ ปติ;  
  
โส อทฺทสาสิ สมฺพุทฺธํ, เทเสนฺตํ อมตํ ปทํฯ  
</li>
  
<li>
ทุกฺขํ ทุกฺขสมุปฺปาทํ, ทุกฺขสฺส จ อติกฺกมํ;  
  
อริยํ จฎฺฐงฺคิกํ มคฺคํ, ทุกฺขูปสมคามินํฯ  
</li>
  
<li>
ตสฺส ปาทานิ วนฺทิตฺวา, กตฺวาน นํ  
กตฺวานหํ (สี.)  
ปทกฺขิณํ;  
  
จาปาย อาทิสิตฺวาน, ปพฺพชิํ อนคาริยํ;  
  
ติโสฺส วิชฺชา อนุปฺปตฺตา, กตํ พุทฺธสฺส สาสนํฯ  
</li>
  
… จาปา เถรี…ฯ  
</li>
  
<h3>๔. สุนฺทรีเถรีคาถา</h3>
</ol>
<ol>
<li>
‘‘เปตานิ โภติ ปุตฺตานิ, ขาทมานา ตุวํ ปุเร;  
  
ตุวํ ทิวา จ รโตฺต จ, อตีว ปริตปฺปสิฯ  
</li>
  
<li>
‘‘สาชฺช สพฺพานิ ขาทิตฺวา, สตปุตฺตานิ  
สตฺต ปุตฺตานิ (สฺยา.)  
พฺราหฺมณี;  
  
วาเสฎฺฐิ เกน วเณฺณน, น พาฬฺหํ ปริตปฺปสิ’’ฯ  
</li>
  
<li>
‘‘พหูนิ ปุตฺตสตานิ, ญาติสงฺฆสตานิ จ;  
  
ขาทิตานิ อตีตํเส, มม ตุยฺหญฺจ พฺราหฺมณฯ  
</li>
  
<li>
‘‘สาหํ นิสฺสรณํ ญตฺวา, ชาติยา มรณสฺส จ;  
  
น  
โสจามิ น โรทามิ, น จาปิ ปริตปฺปยิํ’’ฯ  
</li>
  
<li>
‘‘อพฺภุตํ  
วต วาเสฎฺฐิ, วาจํ ภาสสิ เอทิสิํ;  
  
กสฺส ตฺวํ ธมฺมมญฺญาย, คิรํ  
ถิรํ (สี.)  
ภาสสิ เอทิสิํ’’ฯ  
</li>
  
<li>
‘‘เอส พฺราหฺมณ สมฺพุโทฺธ, นครํ มิถิลํ ปติ;  
  
สพฺพทุกฺขปฺปหานาย, ธมฺมํ เทเสสิ ปาณินํฯ  
</li>
  
<li>
‘‘ตสฺส พฺรเหฺม  
พฺราหฺมณ (สี. สฺยา.)  
อรหโต, ธมฺมํ สุตฺวา นิรูปธิํ;  
  
ตตฺถ วิญฺญาตสทฺธมฺมา, ปุตฺตโสกํ พฺยปานุทิํ’’ฯ  
</li>
  
<li>
‘‘โส  
อหมฺปิ คมิสฺสามิ, นครํ มิถิลํ ปติ;  
  
อเปฺปว มํ โส ภควา, สพฺพทุกฺขา ปโมจเย’’ฯ  
</li>
  
<li>
อทฺทส  
พฺราหฺมโณ พุทฺธํ, วิปฺปมุตฺตํ นิรูปธิํ;  
  
สฺวสฺส ธมฺมมเทเสสิ, มุนิ ทุกฺขสฺส ปารคูฯ  
</li>
  
<li>
ทุกฺขํ ทุกฺขสมุปฺปาทํ, ทุกฺขสฺส จ อติกฺกมํ;  
  
อริยํ จฎฺฐงฺคิกํ มคฺคํ, ทุกฺขูปสมคามินํฯ  
</li>
  
<li>
ตตฺถ วิญฺญาตสทฺธโมฺม, ปพฺพชฺชํ สมโรจยิ;  
  
สุชาโต ตีหิ รตฺตีหิ, ติโสฺส วิชฺชา อผสฺสยิฯ  
</li>
  
<li>
‘‘เอหิ สารถิ คจฺฉาหิ, รถํ นิยฺยาทยาหิมํ;  
  
อาโรคฺยํ พฺราหฺมณิํ วชฺช  
วชฺชา (สี.)  
, ‘ปพฺพชิ  
ปพฺพชิโต (สี.)  
ทานิ พฺราหฺมโณ;  
  
สุชาโต ตีหิ รตฺตีหิ, ติโสฺส วิชฺชา อผสฺสยิ’’’ฯ  
</li>
  
<li>
ตโต จ รถมาทาย, สหสฺสญฺจาปิ สารถิ;  
  
อาโรคฺยํ  
พฺราหฺมณิโวจ, ‘‘ปพฺพชิ ทานิ พฺราหฺมโณ;  
  
สุชาโต ตีหิ รตฺตีหิ, ติโสฺส วิชฺชา อผสฺสยิ’’ฯ  
</li>
  
<li>
‘‘เอตญฺจาหํ อสฺสรถํ, สหสฺสญฺจาปิ สารถิ;  
  
เตวิชฺชํ พฺราหฺมณํ สุตฺวา  
ญตฺวา (สี.)  
, ปุณฺณปตฺตํ ททามิ เต’’ฯ  
</li>
  
<li>
‘‘ตุเยฺหว โหตฺวสฺสรโถ, สหสฺสญฺจาปิ พฺราหฺมณิ;  
  
อหมฺปิ ปพฺพชิสฺสามิ, วรปญฺญสฺส สนฺติเก’’ฯ  
</li>
  
<li>
‘‘หตฺถี  
ควสฺสํ มณิกุณฺฑลญฺจ, ผีตญฺจิมํ คหวิภวํ ปหาย;  
  
ปิตา ปพฺพชิโต ตุยฺหํ, ภุญฺช โภคานิ สุนฺทริ; ตุวํ ทายาทิกา กุเล’’ฯ  
  
<li>
‘‘หตฺถี ควสฺสํ มณิกุณฺฑลญฺจ, รมฺมํ จิมํ คหวิภวํ ปหาย;  
  
ปิตา ปพฺพชิโต มยฺหํ, ปุตฺตโสเกน อฎฺฎิโต;  
</li>
  
อหมฺปิ ปพฺพชิสฺสามิ, ภาตุโสเกน อฎฺฎิตา’’ฯ  
</li>
  
<li>
‘‘โส เต อิชฺฌตุ สงฺกโปฺป, ยํ ตฺวํ ปเตฺถสิ สุนฺทรี;  
  
อุตฺติฎฺฐปิโณฺฑ อุโญฺฉ จ, ปํสุกูลญฺจ จีวรํ;  
  
เอตานิ อภิสโมฺภนฺตี, ปรโลเก อนาสวา’’ฯ  
</li>
  
<li>
‘‘สิกฺขมานาย  
เม อเยฺย, ทิพฺพจกฺขุ วิโสธิตํ;  
  
ปุเพฺพนิวาสํ ชานามิ, ยตฺถ เม วุสิตํ ปุเรฯ  
</li>
  
<li>
‘‘ตุวํ  
  
นิสฺสาย กลฺยาณี, เถรี สงฺฆสฺส โสภเน;  
  
ติโสฺส วิชฺชา อนุปฺปตฺตา, กตํ พุทฺธสฺส สาสนํฯ  
</li>
  
<li>
‘‘อนุชานาหิ เม อเยฺย, อิเจฺฉ สาวตฺถิ คนฺตเว;  
  
สีหนาทํ นทิสฺสามิ, พุทฺธเสฎฺฐสฺส สนฺติเก’’ฯ  
</li>
  
<li>
‘‘ปสฺส สุนฺทริ สตฺถารํ, เหมวณฺณํ หริตฺตจํ;  
  
อทนฺตานํ ทเมตารํ, สมฺพุทฺธมกุโตภยํ’’ฯ  
</li>
  
<li>
‘‘ปสฺส สุนฺทริมายนฺติํ, วิปฺปมุตฺตํ นิรูปธิํ;  
  
วีตราคํ วิสํยุตฺตํ, กตกิจฺจมนาสวํฯ  
</li>
  
<li>
‘‘พาราณสีโต นิกฺขมฺม, ตว สนฺติกมาคตา;  
  
สาวิกา เต มหาวีร, ปาเท วนฺทติ สุนฺทรี’’ฯ  
</li>
  
<li>
‘‘ตุวํ พุโทฺธ ตุวํ สตฺถา, ตุยฺหํ ธีตามฺหิ พฺราหฺมณ;  
  
โอรสา มุขโต ชาตา, กตกิจฺจา อนาสวา’’ฯ  
</li>
  
<li>
‘‘ตสฺสา  
เต สฺวาคตํ ภเทฺท, ตโต  
อโถ (ก.)  
เต อทุราคตํ;  
  
เอวญฺหิ ทนฺตา อายนฺติ, สตฺถุ ปาทานิ วนฺทิกา;  
  
วีตราคา วิสํยุตฺตา, กตกิจฺจา อนาสวา’’ฯ  
</li>
  
… สุนฺทรี เถรี…ฯ  
</li>
  
<h3>๕. สุภากมฺมารธีตุเถรีคาถา</h3>
</ol>
<ol>
<li>
‘‘ทหราหํ สุทฺธวสนา, ยํ ปุเร ธมฺมมสฺสุณิํ;  
  
ตสฺสา เม อปฺปมตฺตาย, สจฺจาภิสมโย อหุฯ  
</li>
  
<li>
‘‘ตโตหํ สพฺพกาเมสุ, ภุสํ อรติมชฺฌคํ;  
  
สกฺกายสฺมิํ ภยํ ทิสฺวา, เนกฺขมฺมเมว  
เนกฺขมฺมเญฺญว (สี.), เนกฺขมฺมเสฺสว (สฺยา.)  
ปีหเยฯ  
</li>
  
<li>
‘‘หิตฺวานหํ  
ญาติคณํ, ทาสกมฺมกรานิ จ;  
  
คามเขตฺตานิ ผีตานิ, รมณีเย ปโมทิเตฯ  
</li>
  
<li>
‘‘ปหายหํ  
ปพฺพชิตา, สาปเตยฺยมนปฺปกํ;  
  
เอวํ สทฺธาย นิกฺขมฺม, สทฺธเมฺม สุปฺปเวทิเตฯ  
</li>
  
<li>
‘‘เนตํ  
น เมตํ (สี. สฺยา.)  
อสฺส ปติรูปํ, อากิญฺจญฺญญฺหิ ปตฺถเย;  
  
โย  
ยา (สฺยา.)  
ชาตรูปํ รชตํ, ฉเฑฺฑตฺวา  
ถเปตฺวา (ก.)  
ปุนราคเม  
ปุนราคเห (ก.)  
ฯ  
</li>
  
<li>
‘‘รชตํ  
ชาตรูปํ วา, น โพธาย น สนฺติยา;  
  
เนตํ สมณสารุปฺปํ, น เอตํ อริยทฺธนํฯ  
</li>
  
<li>
‘‘โลภนํ มทนเญฺจตํ, โมหนํ รชวฑฺฒนํ;  
  
สาสงฺกํ พหุอายาสํ, นตฺถิ เจตฺถ ธุวํ ฐิติฯ  
</li>
  
<li>
‘‘เอตฺถ รตฺตา ปมตฺตา จ, สงฺกิลิฎฺฐมนา นรา;  
  
อญฺญมเญฺญน พฺยารุทฺธา, ปุถุ กุพฺพนฺติ เมธคํฯ  
</li>
  
<li>
‘‘วโธ พโนฺธ ปริเกฺลโส, ชานิ โสกปริทฺทโว;  
  
กาเมสุ อธิปนฺนานํ, ทิสฺสเต พฺยสนํ พหุํฯ  
</li>
  
<li>
‘‘ตํ มํ ญาตี อมิตฺตาว, กิํ โว กาเมสุ ยุญฺชถ;  
  
ชานาถ มํ ปพฺพชิตํ, กาเมสุ ภยทสฺสินิํฯ  
</li>
  
<li>
‘‘น  
หิรญฺญสุวเณฺณน, ปริกฺขียนฺติ อาสวา;  
  
อมิตฺตา วธกา กามา, สปตฺตา สลฺลพนฺธนาฯ  
</li>
  
<li>
‘‘ตํ  
มํ ญาตี อมิตฺตาว, กิํ โว กาเมสุ ยุญฺชถ;  
  
ชานาถ มํ ปพฺพชิตํ, มุณฺฑํ สงฺฆาฎิปารุตํฯ  
</li>
  
<li>
‘‘อุตฺติฎฺฐปิโณฺฑ อุโญฺฉ จ, ปํสุกูลญฺจ จีวรํ;  
  
เอตํ โข มม สารุปฺปํ, อนคารูปนิสฺสโยฯ  
</li>
  
<li>
‘‘วนฺตา มเหสีหิ กามา, เย ทิพฺพา เย จ มานุสา;  
  
เขมฎฺฐาเน วิมุตฺตา เต, ปตฺตา เต อจลํ สุขํฯ  
</li>
  
<li>
‘‘มาหํ กาเมหิ สงฺคจฺฉิํ, เยสุ ตาณํ น วิชฺชติ;  
  
อมิตฺตา วธกา กามา, อคฺคิกฺขนฺธูปมา ทุขาฯ  
</li>
  
<li>
‘‘ปริปโนฺถ  
เอส ภโย, สวิฆาโต สกณฺฎโก;  
  
เคโธ สุวิสโม เจโส  
เลโป (สี.)  
, มหโนฺต โมหนามุโขฯ  
</li>
  
<li>
‘‘อุปสโคฺค ภีมรูโป, กามา สปฺปสิรูปมา;  
  
เย พาลา อภินนฺทนฺติ, อนฺธภูตา ปุถุชฺชนาฯ  
</li>
  
<li>
‘‘กามปเงฺกน สตฺตา หิ, พหู โลเก อวิทฺทสู;  
  
ปริยนฺตํ น ชานนฺติ, ชาติยา มรณสฺส จฯ  
</li>
  
<li>
‘‘ทุคฺคติคมนํ มคฺคํ, มนุสฺสา กามเหตุกํ;  
  
พหุํ เว ปฎิปชฺชนฺติ, อตฺตโน โรคมาวหํฯ  
</li>
  
<li>
‘‘เอวํ  
อมิตฺตชนนา, ตาปนา สํกิเลสิกา;  
  
โลกามิสา พนฺธนียา, กามา มรณพนฺธนา  
จรณพนฺธนา (สี.)  
ฯ  
</li>
  
<li>
‘‘อุมฺมาทนา  
อุลฺลปนา, กามา จิตฺตปฺปมทฺทิโน;  
  
สตฺตานํ สงฺกิเลสาย, ขิปฺปํ  
ขิปํ (สี.)  
มาเรน โอฑฺฑิตํฯ  
</li>
  
<li>
‘‘อนนฺตาทีนวา กามา, พหุทุกฺขา มหาวิสา;  
  
อปฺปสฺสาทา  
รณกรา, สุกฺกปกฺขวิโสสนา  
วิโสสกา (สี.)  
ฯ  
</li>
  
<li>
‘‘สาหํ เอตาทิสํ กตฺวา, พฺยสนํ กามเหตุกํ;  
  
น ตํ ปจฺจาคมิสฺสามิ, นิพฺพานาภิรตา สทาฯ  
</li>
  
<li>
‘‘รณํ กริตฺวา  
ตริตฺวา (สี.)  
กามานํ, สีติภาวาภิกงฺขินี;  
  
อปฺปมตฺตา วิหสฺสามิ, สพฺพสํโยชนกฺขเยฯ  
</li>
  
<li>
‘‘อโสกํ วิรชํ เขมํ, อริยฎฺฐงฺคิกํ อุชุํ;  
  
ตํ มคฺคํ อนุคจฺฉามิ, เยน ติณฺณา มเหสิโน’’ฯ  
</li>
  
<li>
อิมํ ปสฺสถ ธมฺมฎฺฐํ, สุภํ กมฺมารธีตรํ;  
  
อเนชํ อุปสมฺปชฺช, รุกฺขมูลมฺหิ ฌายติฯ  
</li>
  
<li>
อชฺชฎฺฐมี ปพฺพชิตา, สทฺธา สทฺธมฺมโสภนา;  
  
วินีตุปฺปลวณฺณาย, เตวิชฺชา มจฺจุหายินีฯ  
</li>
  
<li>
สายํ  
ภุชิสฺสา อนณา, ภิกฺขุนี ภาวิตินฺทฺริยา;  
  
สพฺพโยควิสํยุตฺตา, กตกิจฺจา อนาสวาฯ  
</li>
  
<li>
ตํ สโกฺก เทวสเงฺฆน, อุปสงฺกมฺม อิทฺธิยา;  
  
นมสฺสติ ภูตปติ, สุภํ กมฺมารธีตรนฺติฯ  
</li>
  
… สุภา กมฺมารธีตา เถรี…ฯ  
</li>
  
วีสตินิปาโต นิฎฺฐิโตฯ  
</li>
  
  
  
  
  