<h1>๑๕. ปนฺนรสมวโคฺค</h1>
<h3>(๑๔๕) ๑. ปจฺจยตากถา</h3>
<p> ปจฺจยตา   ววตฺถิตาติ? อามนฺตาฯ นนุ วีมํสา เหตุ, โส จ อธิปตีติ? อามนฺตา ฯ หญฺจิ วีมํสา เหตุ, โส จ อธิปติ, เตน วต เร วตฺตเพฺพ – ‘‘เหตุปจฺจเยน ปจฺจโย, อธิปติปจฺจเยน ปจฺจโย’’ติฯ</p>


<p>นนุ ฉนฺทาธิปติ สหชาตานํ ธมฺมานํ อธิปตีติ? อามนฺตาฯ หญฺจิ ฉนฺทาธิปติ สหชาตานํ ธมฺมานํ อธิปติ, เตน วต เร วตฺตเพฺพ – ‘‘อธิปติปจฺจเยน ปจฺจโย, สหชาตปจฺจเยน ปจฺจโย’’ติฯ</p>


<p> นนุ วีริยาธิปติ สหชาตานํ ธมฺมานํ อธิปตีติ? อามนฺตาฯ หญฺจิ วีริยาธิปติ สหชาตานํ ธมฺมานํ อธิปติ, เตน วต เร วตฺตเพฺพ – ‘‘อธิปติปจฺจเยน ปจฺจโย, สหชาตปจฺจเยน ปจฺจโย’’ติฯ</p>


<p>นนุ วีริยาธิปติ สหชาตานํ ธมฺมานํ อธิปติ, ตญฺจ อินฺทฺริยนฺติ? อามนฺตาฯ หญฺจิ วีริยาธิปติ สหชาตานํ ธมฺมานํ อธิปติ, ตญฺจ อินฺทฺริยํ, เตน วต เร วตฺตเพฺพ – ‘‘อธิปติปจฺจเยน ปจฺจโย, อินฺทฺริยปจฺจเยน ปจฺจโย’’ติฯ</p>


<p>นนุ วีริยาธิปติ สหชาตานํ ธมฺมานํ อธิปติ, ตญฺจ มคฺคงฺคนฺติ? อามนฺตาฯ หญฺจิ วีริยาธิปติ สหชาตานํ ธมฺมานํ อธิปติ, ตญฺจ มคฺคงฺคํ, เตน วต เร วตฺตเพฺพ – ‘‘อธิปติปจฺจเยน ปจฺจโย, มคฺคปจฺจเยน ปจฺจโย’’ติฯ</p>


<p> นนุ   จิตฺตาธิปติ สหชาตานํ ธมฺมานํ อธิปตีติ? อามนฺตา ฯ หญฺจิ จิตฺตาธิปติ สหชาตานํ ธมฺมานํ อธิปติ, เตน วต เร วตฺตเพฺพ – ‘‘อธิปติปจฺจเยน ปจฺจโย, สหชาตปจฺจเยน ปจฺจโย’’ติฯ</p>


<p>นนุ จิตฺตาธิปติ สหชาตานํ ธมฺมานํ อธิปติ, โส จ อาหาโรติ? อามนฺตาฯ หญฺจิ จิตฺตาธิปติ สหชาตานํ ธมฺมานํ อธิปติ, โส จ อาหาโร, เตน วต เร วตฺตเพฺพ – ‘‘อธิปติปจฺจเยน ปจฺจโย, อาหารปจฺจเยน ปจฺจโย’’ติฯ</p>


<p>นนุ จิตฺตาธิปติ สหชาตานํ ธมฺมานํ อธิปติ, ตญฺจ อินฺทฺริยนฺติ? อามนฺตาฯ หญฺจิ จิตฺตาธิปติ  สหชาตานํ ธมฺมานํ อธิปติ, ตญฺจ อินฺทฺริยํ, เตน วต เร วตฺตเพฺพ – ‘‘อธิปติปจฺจเยน ปจฺจโย, อินฺทฺริยปจฺจเยน ปจฺจโย’’ติฯ</p>


<p> นนุ วีมํสาธิปติ สหชาตานํ ธมฺมานํ อธิปตีติ? อามนฺตาฯ หญฺจิ วีมํสาธิปติ สหชาตานํ ธมฺมานํ อธิปติ, เตน วต เร วตฺตเพฺพ – ‘‘อธิปติปจฺจเยน ปจฺจโย, สหชาตปจฺจเยน ปจฺจโย’’ติฯ</p>


<p>นนุ วีมํสาธิปติ สหชาตานํ ธมฺมานํ อธิปติ, ตญฺจ อินฺทฺริยนฺติ? อามนฺตาฯ หญฺจิ วีมํสาธิปติ สหชาตานํ ธมฺมานํ อธิปติ, ตญฺจ อินฺทฺริยํ, เตน วต เร วตฺตเพฺพ – ‘‘อธิปติปจฺจเยน ปจฺจโย, อินฺทฺริยปจฺจเยน ปจฺจโย’’ติฯ</p>


<p>นนุ วีมํสาธิปติ สหชาตานํ ธมฺมานํ อธิปติ, ตญฺจ มคฺคงฺคนฺติ? อามนฺตาฯ หญฺจิ วีมํสาธิปติ สหชาตานํ ธมฺมานํ อธิปติ , ตญฺจ มคฺคงฺคํ, เตน วต เร วตฺตเพฺพ – ‘‘อธิปติปจฺจเยน ปจฺจโย, มคฺคปจฺจเยน ปจฺจโย’’ติฯ</p>


<p> นนุ อริยํ ธมฺมํ ครุํ กตฺวา อุปฺปชฺชติ ปจฺจเวกฺขณา, ตญฺจารมฺมณนฺติ? อามนฺตาฯ หญฺจิ อริยํ ธมฺมํ ครุํ กตฺวา อุปฺปชฺชติ ปจฺจเวกฺขณา, ตญฺจารมฺมณํ, เตน วต เร วตฺตเพฺพ – ‘‘อธิปติปจฺจเยน ปจฺจโย, อารมฺมณปจฺจเยน ปจฺจโย’’ติฯ</p>


<p> นนุ ปุริมา ปุริมา กุสลา ธมฺมา ปจฺฉิมานํ ปจฺฉิมานํ กุสลานํ ธมฺมานํ อนนฺตรปจฺจเยน ปจฺจโย, สา จ อาเสวนาติ? อามนฺตาฯ หญฺจิ   ปุริมา ปุริมา กุสลา ธมฺมา ปจฺฉิมานํ ปจฺฉิมานํ กุสลานํ ธมฺมานํ อนนฺตรปจฺจเยน ปจฺจโย, สา จ อาเสวนา, เตน วต เร วตฺตเพฺพ – ‘‘อนนฺตรปจฺจเยน ปจฺจโย, อาเสวนปจฺจเยน ปจฺจโย’’ติฯ</p>


<p>นนุ ปุริมา ปุริมา อกุสลา ธมฺมา ปจฺฉิมานํ ปจฺฉิมานํ อกุสลานํ ธมฺมานํ อนนฺตรปจฺจเยน ปจฺจโย, สา จ อาเสวนาติ? อามนฺตาฯ หญฺจิ ปุริมา ปุริมา อกุสลา ธมฺมา ปจฺฉิมานํ ปจฺฉิมานํ อกุสลานํ ธมฺมานํ อนนฺตรปจฺจเยน ปจฺจโย, สา จ อาเสวนา, เตน วต เร วตฺตเพฺพ – ‘‘อนนฺตรปจฺจเยน ปจฺจโย, อาเสวนปจฺจเยน ปจฺจโย’’ติฯ</p>


<p>นนุ  ปุริมา ปุริมา กิริยาพฺยากตา ธมฺมา ปจฺฉิมานํ ปจฺฉิมานํ กิริยาพฺยากตานํ ธมฺมานํ อนนฺตรปจฺจเยน ปจฺจโย, สา จ  อาเสวนาติ? อามนฺตาฯ หญฺจิ ปุริมา ปุริมา กิริยาพฺยากตา ธมฺมา ปจฺฉิมานํ ปจฺฉิมานํ กิริยาพฺยากตานํ ธมฺมานํ อนนฺตรปจฺจเยน ปจฺจโย, สา จ อาเสวนา, เตน วต เร วตฺตเพฺพ – ‘‘อนนฺตรปจฺจเยน ปจฺจโย, อาเสวนปจฺจเยน ปจฺจโย’’ติฯ</p>


<p> น วตฺตพฺพํ – ‘‘ปจฺจยตา ววตฺถิตา’’ติ? อามนฺตาฯ เหตุปจฺจเยน ปจฺจโย โหติ, อารมฺมณปจฺจเยน ปจฺจโย โหติ, อนนฺตรปจฺจเยน ปจฺจโย โหติ, สมนนฺตรปจฺจเยน ปจฺจโย โหตีติ? น เหวํ วตฺตเพฺพฯ เตน หิ ปจฺจยตา ววตฺถิตาติฯ</p>

</p>


<h2>๑๕. ปนฺนรสมวโคฺค</h2>
<h3>(๑๔๖) ๒. อญฺญมญฺญปจฺจยกถา</h3>
<p> อวิชฺชาปจฺจยาว สงฺขารา, น วตฺตพฺพํ – ‘‘สงฺขารปจฺจยาปิ อวิชฺชา’’ติ? อามนฺตาฯ นนุ อวิชฺชา สงฺขาเรน สหชาตาติ? อามนฺตา ฯ หญฺจิ อวิชฺชา สงฺขาเรน สหชาตา, เตน วต เร วตฺตเพฺพ – ‘‘อวิชฺชาปจฺจยาปิ สงฺขารา, สงฺขารปจฺจยาปิ อวิชฺชา’’ติฯ</p>


<p>ตณฺหาปจฺจยาว อุปาทานํ, น วตฺตพฺพํ – ‘‘อุปาทานปจฺจยาปิ ตณฺหา’’ติ? อามนฺตาฯ นนุ ตณฺหา อุปาทาเนน สหชาตาติ? อามนฺตาฯ หญฺจิ ตณฺหา อุปาทาเนน  สหชาตา, เตน วต เร วตฺตเพฺพ – ‘‘ตณฺหาปจฺจยาปิ อุปาทานํ, อุปาทานปจฺจยาปิ ตณฺหา’’ติฯ</p>


<p> ‘‘ชรามรณปจฺจยา , ภิกฺขเว, ชาติ, ชาติปจฺจยา ภโว’’ติ – อเตฺถว สุตฺตโนฺตติ ? นตฺถิฯ เตน หิ อวิชฺชาปจฺจยาว สงฺขารา, น วตฺตพฺพํ – ‘‘สงฺขารปจฺจยาปิ อวิชฺชา’’ติฯ ตณฺหาปจฺจยาว อุปาทานํ, น วตฺตพฺพํ – ‘‘อุปาทานปจฺจยาปิ ตณฺหา’’ติฯ</p>


<p>‘‘วิญฺญาณปจฺจยา, ภิกฺขเว, นามรูปํ, นามรูปปจฺจยาปิ วิญฺญาณ’’นฺติ  – อเตฺถว สุตฺตโนฺตติ? อามนฺตาฯ เตน หิ อวิชฺชาปจฺจยาปิ สงฺขารา, สงฺขารปจฺจยาปิ อวิชฺชา; ตณฺหาปจฺจยาปิ อุปาทานํ, อุปาทานปจฺจยาปิ ตณฺหาติฯ</p>

</p>


<h2>๑๕. ปนฺนรสมวโคฺค</h2>
<h3>(๑๔๗) ๓. อทฺธากถา</h3>
<p> อทฺธา ปรินิปฺผโนฺนติ? อามนฺตาฯ รูปนฺติ? น เหวํ วตฺตเพฺพ…เป.… เวทนา…เป.… สญฺญา…เป.… สงฺขารา…เป.… วิญฺญาณนฺติ? น เหวํ วตฺตเพฺพ…เป.… อตีโต อทฺธา ปรินิปฺผโนฺนติ? อามนฺตาฯ รูปนฺติ ? น เหวํ วตฺตเพฺพ…เป.… เวทนา…เป.… สญฺญา…เป.… สงฺขารา…เป.… วิญฺญาณนฺติ? น เหวํ วตฺตเพฺพ…เป.… อนาคโต อทฺธา ปรินิปฺผโนฺนติ? อามนฺตาฯ รูปนฺติ? น เหวํ วตฺตเพฺพ…เป.… เวทนา…เป.… สญฺญา…เป.… สงฺขารา…เป.… วิญฺญาณนฺติ? น เหวํ วตฺตเพฺพ…เป.… ปจฺจุปฺปโนฺน  อทฺธา ปรินิปฺผโนฺนติ? อามนฺตาฯ รูปนฺติ? น เหวํ วตฺตเพฺพ…เป.… เวทนา…เป.… สญฺญา…เป.… สงฺขารา…เป.… วิญฺญาณนฺติ? น เหวํ วตฺตเพฺพ…เป.…ฯ</p>


<p>อตีตํ รูปํ เวทนา สญฺญา สงฺขารา วิญฺญาณํ อตีโต อทฺธาติ? อามนฺตาฯ อตีตา ปญฺจทฺธาติ? น เหวํ วตฺตเพฺพ…เป.… อนาคตํ รูปํ เวทนา สญฺญา สงฺขารา วิญฺญาณํ อนาคโต อทฺธาติ? อามนฺตาฯ อนาคตา ปญฺจทฺธาติ? น เหวํ วตฺตเพฺพ…เป.… ปจฺจุปฺปนฺนํ รูปํ  เวทนา สญฺญา สงฺขารา วิญฺญาณํ ปจฺจุปฺปโนฺน อทฺธาติ? อามนฺตาฯ ปจฺจุปฺปนฺนา ปญฺจทฺธาติ? น เหวํ วตฺตเพฺพ…เป.…ฯ</p>


<p>อตีตา ปญฺจกฺขนฺธา  อตีโต อทฺธา, อนาคตา ปญฺจกฺขนฺธา อนาคโต อทฺธา, ปจฺจุปฺปนฺนา ปญฺจกฺขนฺธา ปจฺจุปฺปโนฺน อทฺธาติ? อามนฺตาฯ ปนฺนรสทฺธาติ ? น เหวํ วตฺตเพฺพ…เป.…ฯ</p>


<p>อตีตานิ ทฺวาทสายตนานิ อตีโต อทฺธา, อนาคตานิ ทฺวาทสายตนานิ อนาคโต อทฺธา, ปจฺจุปฺปนฺนานิ ทฺวาทสายตนานิ ปจฺจุปฺปโนฺน อทฺธาติ? อามนฺตาฯ ฉตฺติํส อทฺธาติ? น เหวํ วตฺตเพฺพ…เป.…ฯ</p>


<p>อตีตา อฎฺฐารส ธาตุโย อตีโต อทฺธา, อนาคตา อฎฺฐารส ธาตุโย อนาคโต อทฺธา, ปจฺจุปฺปนฺนา อฎฺฐารส ธาตุโย ปจฺจุปฺปโนฺน อทฺธาติ? อามนฺตาฯ จตุปญฺญาส อทฺธาติ? น เหวํ วตฺตเพฺพ…เป.…ฯ</p>


<p>อตีตานิ พาวีสตินฺทฺริยานิ อตีโต อทฺธา, อนาคตานิ พาวีสตินฺทฺริยานิ อนาคโต อทฺธา, ปจฺจุปฺปนฺนานิ พาวีสตินฺทฺริยานิ ปจฺจุปฺปโนฺน  อทฺธาติ? อามนฺตาฯ ฉสฎฺฐิ อทฺธาติ? น เหวํ วตฺตเพฺพ…เป.…ฯ</p>


<p> น วตฺตพฺพํ – ‘‘อทฺธา ปรินิปฺผโนฺนติ? อามนฺตาฯ นนุ วุตฺตํ ภควตา – ‘‘ตีณิมานิ, ภิกฺขเว, กถาวตฺถูนิ! กตมานิ ตีณิ? อตีตํ วา, ภิกฺขเว, อทฺธานํ อารพฺภ กถํ กเถยฺย – ‘เอวํ อโหสิ อตีตมทฺธาน’นฺติ; อนาคตํ วา, ภิกฺขเว, อทฺธานํ อารพฺภ กถํ กเถยฺย – ‘เอวํ ภวิสฺสติ อนาคตมทฺธาน’นฺติ; เอตรหิ วา, ภิกฺขเว, ปจฺจุปฺปนฺนํ อทฺธานํ อารพฺภ กถํ กเถยฺย – ‘เอวํ โหติ เอตรหิ ปจฺจุปฺปนฺน’นฺติฯ อิมานิ โข, ภิกฺขเว, ตีณิ กถาวตฺถูนี’’ติ ฯ อเตฺถว สุตฺตโนฺตติ? อามนฺตาฯ เตน หิ อทฺธา ปรินิปฺผโนฺนติฯ</p>

</p>


<h2>๑๕. ปนฺนรสมวโคฺค</h2>
<h3>(๑๔๘) ๔. ขณลยมุหุตฺตกถา</h3>
<p> ขโณ   ปรินิปฺผโนฺน, ลโย ปรินิปฺผโนฺน, มุหุตฺตํ ปรินิปฺผนฺนนฺติ? อามนฺตาฯ รูปนฺติ? น เหวํ วตฺตเพฺพ…เป.… เวทนา… สญฺญา… สงฺขารา… วิญฺญาณนฺติ? น เหวํ วตฺตเพฺพ…เป.…ฯ</p>


<p> น  วตฺตพฺพํ – ‘‘มุหุตฺตํ ปรินิปฺผนฺนนฺติ? อามนฺตาฯ นนุ วุตฺตํ ภควตา – ‘‘ตีณิมานิ, ภิกฺขเว, กถาวตฺถูนิ! กตมานิ ตีณิ? อตีตํ วา, ภิกฺขเว, อทฺธานํ อารพฺภ กถํ กเถยฺย – ‘เอวํ อโหสิ อตีตมทฺธาน’นฺติ; อนาคตํ  วา, ภิกฺขเว, อทฺธานํ อารพฺภ กถํ กเถยฺย – ‘เอวํ ภวิสฺสติ อนาคตมทฺธาน’นฺติ; เอตรหิ วา, ภิกฺขเว, ปจฺจุปฺปนฺนํ อทฺธานํ อารพฺภ กถํ กเถยฺย – ‘เอวํ โหติ เอตรหิ ปจฺจุปฺปนฺน’นฺติฯ อิมานิ โข, ภิกฺขเว, ตีณิ กถาวตฺถูนี’’ติฯ อเตฺถว สุตฺตโนฺตติ? อามนฺตาฯ เตน หิ มุหุตฺตํ ปรินิปฺผนฺนนฺติฯ</p>

</p>


<h2>๑๕. ปนฺนรสมวโคฺค</h2>
<h3>(๑๔๙) ๕. อาสวกถา</h3>
<p> จตฺตาโร อาสวา อนาสวาติ? อามนฺตาฯ มโคฺค ผลํ นิพฺพานํ, โสตาปตฺติมโคฺค โสตาปตฺติผลํ…เป.… โพชฺฌโงฺคติ? น เหวํ วตฺตเพฺพ…เป.…ฯ</p>


<p> น วตฺตพฺพํ – ‘‘จตฺตาโร อาสวา อนาสวาติ? อามนฺตาฯ อตฺถเญฺญว อาสวา เยหิ  อาสเวหิ เต อาสวา สาสวา โหนฺตีติ? น  เหวํ วตฺตเพฺพฯ เตน หิ จตฺตาโร อาสวา อนาสวาติฯ</p>

</p>


<h2>๑๕. ปนฺนรสมวโคฺค</h2>
<h3>(๑๕๐) ๖. ชรามรณกถา</h3>
<p> โลกุตฺตรานํ ธมฺมานํ ชรามรณํ โลกุตฺตรนฺติ? อามนฺตาฯ มโคฺค ผลํ นิพฺพานํ, โสตาปตฺติมโคฺค โสตาปตฺติผลํ…เป.… โพชฺฌโงฺคติ ? น เหวํ วตฺตเพฺพ…เป.… โสตาปตฺติมคฺคสฺส ชรามรณํ โสตาปตฺติมโคฺคติ? น เหวํ วตฺตเพฺพ…เป.… โสตาปตฺติมคฺคสฺส ชรามรณํ โสตาปตฺติมโคฺคติ? อามนฺตาฯ โสตาปตฺติผลสฺส ชรามรณํ โสตาปตฺติผลนฺติ? น เหวํ วตฺตเพฺพ …เป.… สกทาคามิมคฺคสฺส…เป.… สกทาคามิผลสฺส…เป.… อนาคามิมคฺคสฺส…เป.… อนาคามิผลสฺส…เป.… อรหตฺตมคฺคสฺส ชรามรณํ อรหตฺตมโคฺคติ? น เหวํ วตฺตเพฺพ…เป.… อรหตฺตมคฺคสฺส ชรามรณํ อรหตฺตมโคฺคติ? อามนฺตาฯ อรหตฺตผลสฺส ชรามรณํ อรหตฺตผลนฺติ? น เหวํ วตฺตเพฺพ…เป.… สติปฎฺฐานานํ… สมฺมปฺปธานานํ… อิทฺธิปาทานํ… อินฺทฺริยานํ… พลานํ… โพชฺฌงฺคานํ ชรามรณํ โพชฺฌโงฺคติ? น เหวํ วตฺตเพฺพ…เป.…ฯ</p>


<p> น วตฺตพฺพํ – ‘‘โลกุตฺตรานํ ธมฺมานํ ชรามรณํ โลกุตฺตรนฺติ? อามนฺตาฯ โลกิยนฺติ? น เหวํ วตฺตเพฺพฯ เตน หิ โลกุตฺตรนฺติฯ</p>

</p>


<h2>๑๕. ปนฺนรสมวโคฺค</h2>
<h3>(๑๕๑) ๗. สญฺญาเวทยิตกถา</h3>
<p> สญฺญาเวทยิตนิโรธสมาปตฺติ   โลกุตฺตราติ? อามนฺตาฯ มโคฺค ผลํ นิพฺพานํ, โสตาปตฺติมโคฺค โสตาปตฺติผลํ…เป.… โพชฺฌโงฺคติ? น เหวํ วตฺตเพฺพ…เป.…ฯ</p>


<p> น วตฺตพฺพํ – ‘‘สญฺญาเวทยิตนิโรธสมาปตฺติ  โลกุตฺตราติ? อามนฺตาฯ โลกิยาติ? น เหวํ วตฺตเพฺพฯ เตน หิ โลกุตฺตราติฯ</p>

</p>


<h2>๑๕. ปนฺนรสมวโคฺค</h2>
<h3>(๑๕๒) ๘. ทุติยสญฺญาเวทยิตกถา</h3>
<p> สญฺญาเวทยิตนิโรธสมาปตฺติ โลกิยาติ? อามนฺตาฯ รูปนฺติ? น เหวํ วตฺตเพฺพ…เป.… เวทนา… สญฺญา… สงฺขารา… วิญฺญาณนฺติ? น เหวํ วตฺตเพฺพ…เป.… กามาวจราติ? น เหวํ วตฺตเพฺพ…เป.… รูปาวจราติ? น เหวํ วตฺตเพฺพ…เป.… อรูปาวจราติ? น เหวํ วตฺตเพฺพ…เป.…ฯ</p>


<p> น  วตฺตพฺพํ – ‘‘สญฺญาเวทยิตนิโรธสมาปตฺติ โลกิยาติ? อามนฺตาฯ โลกุตฺตราติ? น เหวํ วตฺตเพฺพฯ เตน หิ โลกิยาติฯ</p>

</p>


<h2>๑๕. ปนฺนรสมวโคฺค</h2>
<h3>(๑๕๓) ๙. ตติยสญฺญาเวทยิตกถา</h3>
<p> สญฺญาเวทยิตนิโรธํ   สมาปโนฺน กาลํ กเรยฺยาติ? อามนฺตาฯ อตฺถิ สญฺญาเวทยิตนิโรธํ สมาปนฺนสฺส มารณนฺติโย ผโสฺส, มารณนฺติยา เวทนา, มารณนฺติยา สญฺญา, มารณนฺติยา เจตนา , มารณนฺติยํ จิตฺตนฺติ? น เหวํ วตฺตเพฺพ…เป.… นตฺถิ สญฺญาเวทยิตนิโรธํ สมาปนฺนสฺส มารณนฺติโย ผโสฺส, มารณนฺติยา เวทนา, มารณนฺติยา สญฺญา, มารณนฺติยา เจตนา, มารณนฺติยํ จิตฺตนฺติ? อามนฺตาฯ หญฺจิ นตฺถิ สญฺญาเวทยิตนิโรธํ สมาปนฺนสฺส มารณนฺติโย ผโสฺส, มารณนฺติยา เวทนา, มารณนฺติยา สญฺญา, มารณนฺติยา เจตนา, มารณนฺติยํ จิตฺตํ, โน จ วต เร วตฺตเพฺพ – ‘‘สญฺญาเวทยิตนิโรธํ สมาปโนฺน กาลํ กเรยฺยา’’ติฯ</p>


<p>สญฺญาเวทยิตนิโรธํ สมาปโนฺน กาลํ กเรยฺยาติ? อามนฺตาฯ อตฺถิ สญฺญาเวทยิตนิโรธํ สมาปนฺนสฺส ผโสฺส เวทนา สญฺญา เจตนา จิตฺตนฺติ? น เหวํ วตฺตเพฺพ…เป.… นตฺถิ สญฺญาเวทยิตนิโรธํ สมาปนฺนสฺส ผโสฺส เวทนา สญฺญา เจตนา จิตฺตนฺติ? อามนฺตาฯ อผสฺสกสฺส กาลํ กิริยา, อเวทนกสฺส กาลํ กิริยา…เป.… อจิตฺตกสฺส กาลํ กิริยาติ? น เหวํ วตฺตเพฺพ…เป.… นนุ สผสฺสกสฺส กาลํ กิริยา…เป.… สจิตฺตกสฺส กาลํ กิริยาติ? อามนฺตาฯ หญฺจิ สผสฺสกสฺส กาลํ กิริยา…เป.… สจิตฺตกสฺส กาลํ กิริยา, โน จ วต เร วตฺตเพฺพ – ‘‘สญฺญาเวทยิตนิโรธํ สมาปโนฺน กาลํ กเรยฺยา’’ติฯ</p>


<p>สญฺญาเวทยิตนิโรธํ สมาปโนฺน กาลํ กเรยฺยาติ? อามนฺตาฯ สญฺญาเวทยิตนิโรธํ สมาปนฺนสฺส กาเย วิสํ กเมยฺย, สตฺถํ กเมยฺย, อคฺคิ กเมยฺยาติ? น เหวํ วตฺตเพฺพ…เป.… สญฺญาเวทยิตนิโรธํ  สมาปนฺนสฺส กาเย วิสํ น กเมยฺย, สตฺถํ น  กเมยฺย, อคฺคิ น กเมยฺยาติ? อามนฺตาฯ หญฺจิ  สญฺญาเวทยิตนิโรธํ สมาปนฺนสฺส กาเย วิสํ น กเมยฺย, สตฺถํ น กเมยฺย, อคฺคิ น กเมยฺย, โน จ วต เร วตฺตเพฺพ – ‘‘สญฺญาเวทยิตนิโรธํ สมาปโนฺน กาลํ กเรยฺยา’’ติฯ</p>


<p>สญฺญาเวทยิตนิโรธํ  สมาปโนฺน กาลํ กเรยฺยาติ? อามนฺตาฯ สญฺญาเวทยิตนิโรธํ สมาปนฺนสฺส กาเย วิสํ กเมยฺย, สตฺถํ กเมยฺย, อคฺคิ กเมยฺยาติ? อามนฺตาฯ น นิโรธํ สมาปโนฺนติ? น เหวํ วตฺตเพฺพ…เป.…ฯ</p>


<p> สญฺญาเวทยิตนิโรธํ สมาปโนฺน น กาลํ กเรยฺยาติ? อามนฺตาฯ อตฺถิ โส นิยาโม เยน นิยาเมน นิยโต สญฺญาเวทยิตนิโรธํ สมาปโนฺน น กาลํ กเรยฺยาติ? นตฺถิฯ หญฺจิ นตฺถิ โส นิยาโม เยน นิยาเมน นิยโต สญฺญาเวทยิตนิโรธํ สมาปโนฺน น กาลํ กเรยฺย, โน จ วต เร วตฺตเพฺพ – ‘‘สญฺญาเวทยิตนิโรธํ สมาปโนฺน น กาลํ กเรยฺยาติฯ</p>


<p> จกฺขุวิญฺญาณสมงฺคี น กาลํ กเรยฺยาติ? อามนฺตาฯ อตฺถิ โส นิยาโม เยน นิยาเมน นิยโต จกฺขุวิญฺญาณสมงฺคี น กาลํ กเรยฺยาติ? นตฺถิฯ หญฺจิ นตฺถิ โส นิยาโม เยน นิยาเมน นิยโต จกฺขุวิญฺญาณสมงฺคี น กาลํ กเรยฺย, โน จ วต เร วตฺตเพฺพ – ‘‘จกฺขุวิญฺญาณสมงฺคี น กาลํ กเรยฺยา’’ติฯ</p>

</p>


<h2>๑๕. ปนฺนรสมวโคฺค</h2>
<h3>(๑๕๔) ๑๐. อสญฺญสตฺตุปิกกถา</h3>
<p> สญฺญาเวทยิตนิโรธสมาปตฺติ  อสญฺญสตฺตุปิกาติ? อามนฺตาฯ อตฺถิ สญฺญาเวทยิตนิโรธํ สมาปนฺนสฺส อโลโภ กุสลมูลํ , อโทโส กุสลมูลํ, อโมโห กุสลมูลํ, สทฺธา วีริยํ สติ สมาธิ ปญฺญาติ? น เหวํ วตฺตเพฺพ…เป.… นตฺถิ สญฺญาเวทยิตนิโรธํ สมาปนฺนสฺส อโลโภ กุสลมูลํ , อโทโส กุสลมูลํ…เป.… ปญฺญาติ? อามนฺตาฯ หญฺจิ นตฺถิ สญฺญาเวทยิตนิโรธํ สมาปนฺนสฺส อโลโภ กุสลมูลํ, อโทโส  กุสลมูลํ, อโมโห กุสลมูลํ, สทฺธา วีริยํ สติ สมาธิ ปญฺญา, โน จ วต เร วตฺตเพฺพ – ‘‘สญฺญาเวทยิตนิโรธสมาปตฺติ อสญฺญสตฺตุปิกา’’ติฯ</p>


<p>สญฺญาเวทยิตนิโรธสมาปตฺติ อสญฺญสตฺตุปิกาติ? อามนฺตาฯ อตฺถิ สญฺญาเวทยิตนิโรธํ สมาปนฺนสฺส ผโสฺส เวทนา สญฺญา เจตนา จิตฺตนฺติ? น เหวํ วตฺตเพฺพ…เป.… นตฺถิ สญฺญาเวทยิตนิโรธํ สมาปนฺนสฺส ผโสฺส เวทนา สญฺญา เจตนา จิตฺตนฺติ? อามนฺตาฯ อผสฺสกสฺส มคฺคภาวนา…เป.… อจิตฺตกสฺส มคฺคภาวนาติ? น เหวํ วตฺตเพฺพ…เป.… นนุ สผสฺสกสฺส มคฺคภาวนา…เป.… สจิตฺตกสฺส มคฺคภาวนาติ? อามนฺตาฯ หญฺจิ สผสฺสกสฺส มคฺคภาวนา…เป.… สจิตฺตกสฺส มคฺคภาวนา, โน จ วต เร วตฺตเพฺพ – ‘‘สญฺญาเวทยิตนิโรธสมาปตฺติ อสญฺญสตฺตุปิกา’’ติฯ</p>


<p>สญฺญาเวทยิตนิโรธสมาปตฺติ  อสญฺญสตฺตุปิกาติ? อามนฺตาฯ เย เกจิ สญฺญาเวทยิตนิโรธํ สมาปชฺชนฺติ, สเพฺพ เต อสญฺญสตฺตุปิกาติ? น เหวํ วตฺตเพฺพ…เป.…ฯ</p>


<p> น วตฺตพฺพํ – ‘‘สญฺญาเวทยิตนิโรธสมาปตฺติ อสญฺญสตฺตุปิกา’’ติ? อามนฺตาฯ นนุ อิธาปิ อสญฺญี ตตฺราปิ อสญฺญีติ? อามนฺตาฯ หญฺจิ อิธาปิ อสญฺญี ตตฺราปิ อสญฺญี, เตน วต เร วตฺตเพฺพ – ‘‘สญฺญาเวทยิตนิโรธสมาปตฺติ อสญฺญสตฺตุปิกา’’ติฯ</p>

</p>


<h2>๑๕. ปนฺนรสมวโคฺค</h2>
<h3>(๑๕๕) ๑๑. กมฺมูปจยกถา</h3>
<p> อญฺญํ  กมฺมํ อโญฺญ กมฺมูปจโยติ? อามนฺตาฯ อโญฺญ ผโสฺส, อโญฺญ ผสฺสูปจโย; อญฺญา เวทนา, อโญฺญ เวทนูปจโย; อญฺญา สญฺญา, อโญฺญ สญฺญูปจโย; อญฺญา  เจตนา, อโญฺญ เจตนูปจโย; อญฺญํ จิตฺตํ, อโญฺญ จิตฺตูปจโย; อญฺญา สทฺธา, อโญฺญ สทฺธูปจโย; อญฺญํ วีริยํ, อโญฺญ วีริยูปจโย; อญฺญา สติ, อโญฺญ สตูปจโย ; อโญฺญ สมาธิ, อโญฺญ สมาธูปจโย; อญฺญา ปญฺญา, อโญฺญ ปญฺญูปจโย; อโญฺญ ราโค, อโญฺญ ราคูปจโย…เป.… อญฺญํ อโนตฺตปฺปํ, อโญฺญ อโนตฺตปฺปูปจโยติ? น เหวํ วตฺตเพฺพ…เป.…ฯ</p>


<p> อญฺญํ  กมฺมํ, อโญฺญ กมฺมูปจโยติ? อามนฺตาฯ กมฺมูปจโย กเมฺมน สหชาโตติ? น เหวํ วตฺตเพฺพ…เป.…ฯ</p>


<p>กมฺมูปจโย กเมฺมน สหชาโตติ, อามนฺตาฯ กุสเลน กเมฺมน สหชาโต กมฺมูปจโย กุสโลติ, น เหวํ วตฺตเพฺพ…เป.…ฯ</p>


<p>กุสเลน กเมฺมน สหชาโต กมฺมูปจโย กุสโลติ? อามนฺตาฯ สุขาย เวทนาย สมฺปยุเตฺตน กเมฺมน สหชาโต กมฺมูปจโย สุขาย เวทนาย สมฺปยุโตฺตติ? น เหวํ วตฺตเพฺพ…เป.… ทุกฺขาย เวทนาย…เป.… อทุกฺขมสุขาย เวทนาย สมฺปยุเตฺตน กเมฺมน สหชาโต กมฺมูปจโย อทุกฺขมสุขาย เวทนาย สมฺปยุโตฺตติ? น เหวํ วตฺตเพฺพ…เป.…ฯ</p>


<p> กมฺมูปจโย กเมฺมน สหชาโตติ? อามนฺตาฯ อกุสเลน กเมฺมน สหชาโต กมฺมูปจโย อกุสโลติ? น เหวํ วตฺตเพฺพ…เป.…ฯ</p>


<p>อกุสเลน กเมฺมน สหชาโต กมฺมูปจโย อกุสโลติ? อามนฺตาฯ สุขาย  เวทนาย สมฺปยุเตฺตน กเมฺมน สหชาโต กมฺมูปจโย สุขาย เวทนาย สมฺปยุโตฺตติ? น เหวํ วตฺตเพฺพ…เป.… ทุกฺขาย เวทนาย…เป.… อทุกฺขมสุขาย เวทนาย สมฺปยุเตฺตน กเมฺมน สหชาโต กมฺมูปจโย อทุกฺขมสุขาย เวทนาย สมฺปยุโตฺตติ? น เหวํ วตฺตเพฺพ…เป.…ฯ</p>


<p> กมฺมํ จิเตฺตน สหชาตํ, กมฺมํ สารมฺมณนฺติ? อามนฺตาฯ กมฺมูปจโย จิเตฺตน สหชาโต, กมฺมูปจโย สารมฺมโณติ? น เหวํ วตฺตเพฺพ…เป.… กมฺมูปจโย จิเตฺตน สหชาโต , กมฺมูปจโย อนารมฺมโณติ ? อามนฺตาฯ กมฺมํ จิเตฺตน สหชาตํ, กมฺมํ อนารมฺมณนฺติ? น เหวํ วตฺตเพฺพ…เป.…ฯ</p>


<p>กมฺมํ  จิเตฺตน สหชาตํ, จิตฺตํ ภิชฺชมานํ กมฺมํ ภิชฺชตีติ? อามนฺตาฯ กมฺมูปจโย จิเตฺตน สหชาโต, จิตฺตํ ภิชฺชมานํ กมฺมูปจโย ภิชฺชตีติ? น เหวํ วตฺตเพฺพ…เป.…ฯ</p>


<p>กมฺมูปจโย จิเตฺตน สหชาโต, จิตฺตํ ภิชฺชมานํ กมฺมูปจโย น ภิชฺชตีติ? อามนฺตาฯ กมฺมํ จิเตฺตน สหชาตํ, จิตฺตํ ภิชฺชมานํ กมฺมํ น ภิชฺชตีติ? น เหวํ วตฺตเพฺพ…เป.…ฯ</p>


<p> กมฺมมฺหิ กมฺมูปจโยติ? อามนฺตาฯ ตเญฺญว กมฺมํ โส กมฺมูปจโยติ? น เหวํ วตฺตเพฺพ…เป.…ฯ</p>


<p>กมฺมมฺหิ กมฺมูปจโย, กมฺมูปจยโต วิปาโก นิพฺพตฺตตีติ? อามนฺตาฯ ตเญฺญว  กมฺมํ, โส กมฺมูปจโย, โส กมฺมวิปาโกติ? น เหวํ วตฺตเพฺพ…เป.…ฯ</p>


<p>กมฺมมฺหิ กมฺมูปจโย, กมฺมูปจยโต วิปาโก นิพฺพตฺตติ, วิปาโก สารมฺมโณติ? อามนฺตาฯ กมฺมูปจโย สารมฺมโณติ? น เหวํ วตฺตเพฺพ…เป.… กมฺมูปจโย อนารมฺมโณติ? อามนฺตาฯ วิปาโก อนารมฺมโณติ? น เหวํ วตฺตเพฺพ…เป.…ฯ</p>


<p> อญฺญํ กมฺมํ อโญฺญ กมฺมูปจโยติ, อามนฺตาฯ นนุ วุตฺตํ ภควตา – ‘‘อิธ, ปุณฺณ, เอกโจฺจ สพฺยาพชฺฌมฺปิ อพฺยาพชฺฌมฺปิ  กายสงฺขารํ อภิสงฺขโรติ, สพฺยาพชฺฌมฺปิ อพฺยาพชฺฌมฺปิ วจีสงฺขารํ…เป.… มโนสงฺขารํ อภิสงฺขโรติ, โส สพฺยาพชฺฌมฺปิ อพฺยาพชฺฌมฺปิ กายสงฺขารํ อภิสงฺขริตฺวา, สพฺยาพชฺฌมฺปิ  อพฺยาพชฺฌมฺปิ วจีสงฺขารํ…เป.… มโนสงฺขารํ อภิสงฺขริตฺวา สพฺยาพชฺฌมฺปิ อพฺยาพชฺฌมฺปิ โลกํ อุปปชฺชติฯ ตเมนํ สพฺยาพชฺฌมฺปิ อพฺยาพชฺฌมฺปิ โลกํ อุปปนฺนํ สมานํ สพฺยาพชฺฌาปิ อพฺยาพชฺฌาปิ ผสฺสา ผุสนฺติฯ โส สพฺยาพเชฺฌหิปิ อพฺยาพเชฺฌหิปิ ผเสฺสหิ ผุโฎฺฐ สมาโน สพฺยาพชฺฌมฺปิ อพฺยาพชฺฌมฺปิ เวทนํ เวเทติ โวกิณฺณสุขทุกฺขํ, เสยฺยถาปิ มนุสฺสา เอกเจฺจ จ เทวา เอกเจฺจ  จ วินิปาติกาฯ อิติ โข, ปุณฺณ, ภูตา ภูตสฺส อุปปตฺติ โหติ, ยํ กโรติ เตน อุปปชฺชติ, อุปปนฺนเมตํ ผสฺสา ผุสนฺติฯ เอวมฺปาหํ, ปุณฺณ, ‘กมฺมทายาทา  สตฺตา’ติ วทามี’’ติ ฯ อเตฺถว สุตฺตโนฺตติ? อามนฺตาฯ เตน หิ น วตฺตพฺพํ – ‘‘อญฺญํ กมฺมํ, อโญฺญ กมฺมูปจโย’’ติฯ</p>

</p>

</p>


<p>ตสฺสุทฺทานํ –</p>


<p>ปจฺจยตา  ววตฺถิตา, ปฎิจฺจสมุปฺปาโท, อทฺธา, ขโณ ลโย มุหุตฺตํ, จตฺตาโร อาสวา อนาสวา, โลกุตฺตรานํ ธมฺมานํ ชรามรณํ โลกุตฺตรา, สญฺญาเวทยิตนิโรธสมาปตฺติ โลกุตฺตรา, สญฺญาเวทยิตนิโรธสมาปตฺติ โลกิยา, สญฺญาเวทยิตนิโรธํ สมาปโนฺน กาลํ กเรยฺย, เสฺวว มโคฺค อสญฺญสตฺตุปปตฺติยา , อญฺญํ กมฺมํ อโญฺญ กมฺมูปจโยติฯ</p>

</p>


<p>ตสฺสุทฺทานํ –</p>


<p>อนุสยา, สํวโร, กโปฺป, มูลญฺจ ววตฺถิตาติฯ</p>





