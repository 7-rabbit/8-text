<h1>จตุวีสติโม ปริเจฺฉโท</h1>
<h3>๒๔. ปริคฺคหวิสุทฺธิกถา</h3>
<ol>
<li>
สีลจิตฺตวิสุทฺธีหิ, ยถาวุตฺตาหิ มณฺฑิโต;  
  
ปโยคาสยสมฺปโนฺน, นิพฺพานาภิรโต ตโตฯ  
</li>
  
<li>
ขนฺธายตนธาตาทิปฺปเภเทหิ  
ยถารหํ;  
  
ลกฺขณปจฺจุปฎฺฐาน-ปทฎฺฐานวิภาคโตฯ  
</li>
  
<li>
ปริคฺคเหตฺวา สงฺขาเร, นามรูปํ ยถากถํ;  
  
ววตฺถเปโนฺต ตเตฺถวมนุปสฺสติ ปญฺญวาฯ  
</li>
  
<li>
นามรูปมิทํ สุทฺธํ, อตฺตภาโวติ วุจฺจติ;  
  
นเตฺถตฺถ โกจิ อตฺตา วา, สโตฺต ชีโว จ ปุคฺคโลฯ  
</li>
  
<li>
ยถาปิ องฺคสมฺภารา, โหติ สโทฺท รโถ อิติ;  
  
เอวํ ขเนฺธสุ สเนฺตสุ, โหติ สโตฺตติ สมฺมุติฯ  
</li>
  
<li>
ขนฺธายตนธาตูนํ, ยถาโยคมนุกฺกโม;  
  
อโพฺพจฺฉิโนฺน ปวตฺตโนฺต, สํสาโรติ ปวุจฺจติฯ  
</li>
  
<li>
อิติ นานปฺปกาเรน, เตภูมกปริคฺคโห;  
  
ภูมิธมฺมววตฺถานํ, สุทฺธสงฺขารทสฺสนํฯ  
</li>
  
<li>
อตฺตทิฎฺฐิปหาเนน  
, ทิฎฺฐิสํเกฺลสโสธนํ;  
  
ทิฎฺฐิวิสุทฺธิ  
นามาติ, ญาณเมตํ ปวุจฺจติฯ  
</li>
  
<li>
ปริคฺคหิตสงฺขาโร, นามรูปมปตฺถิยา;  
  
ตโต ปรํ ยถาโยคํ, ปริคฺคณฺหติ ปจฺจเยฯ  
</li>
  
<li>
ทุกฺขสมุทโย ตตฺถ, ตณฺหา สํสารนายิกา;  
  
สโมธาเนติ สงฺขาเร, ตตฺถ ตตฺถุปปตฺติยาฯ  
</li>
  
<li>
ตณฺหาสมฺภวเมเวตํ, ตสฺมา ทุกฺขํ ปวุจฺจติ;  
  
ตทปฺปวตฺติ นิพฺพานํ, มโคฺค ตํปาปโกติ จฯ  
</li>
  
<li>
จตุสจฺจววตฺถาน-มุเขเนวมฺปิ ปจฺจเย;  
  
ปริคฺคณฺหนฺติ เอกเจฺจ, สงฺขารานมถาปเรฯ  
</li>
  
<li>
อาโลกากาสวายาปปถวิญฺจุปนิสฺสยํ;  
  
ภวงฺคปริณามญฺจ, ลภิตฺวาว ยถารหํฯ  
</li>
  
<li>
ฉ วตฺถูนิ จ นิสฺสาย, ฉ ทฺวารารมฺมณานิ จ;  
  
ปฎิจฺจ มนสิการํ, ปวตฺตนฺติ อรูปิโนฯ  
</li>
  
<li>
ยถาสกสมุฎฺฐานํ  
, วิภาเคหิ จ รูปิโน;  
  
ปวตฺตนฺติ เอกเจฺจติ, ปริคฺคณฺหนฺติ ปจฺจเยฯ  
</li>
  
<li>
อวิชฺชาปจฺจยา โหนฺติ, สงฺขารา ตุ ตโต ตถา;  
  
วิญฺญาณํ นามรูปญฺจ, สฬายตนนามกํฯ  
</li>
  
<li>
ผโสฺส จ เวทนา ตณฺหา, อุปาทานํ ภโว ตโต;  
  
ชาติ ชรา มรณญฺจ, ปวตฺตติ ยถารหํฯ  
</li>
  
<li>
ตโต โสโก ปริเทโว, ทุกฺขเญฺจว ตถาปรํ;  
  
โทมนสฺสมุปายาโส, สโมฺภติ จ ยถารหํฯ  
</li>
  
<li>
เอตสฺส เกวลเสฺสวํ, ทุกฺขกฺขนฺธสฺส สมฺภโว;  
  
ปฎิจฺจสมุปฺปาโทว, นตฺถโญฺญ โกจิ การโกฯ  
</li>
  
<li>
ตตฺถาวิชฺชาทโย  
เทฺวปิ, อทฺธาตีโต อนาคโต;  
  
ชาตาทโยปเร อฎฺฐ, ปจฺจุปฺปโนฺนติ วณฺณิโตฯ  
</li>
  
<li>
ปุญฺญาปุญฺญาเนญฺชวสา, สงฺขารา ติวิธา ตถา;  
  
ภเวกเทโส กมฺมญฺจ, กมฺมวฎฺฎนฺติ วุจฺจติฯ  
</li>
  
<li>
อวิชฺชาตณฺหุปาทานา, เกฺลสวฎฺฎมถาปเร;  
  
วิปากวฎฺฎํ สตฺตาปิ, อุปปตฺติภโวปิ จฯ  
</li>
  
<li>
อวิชฺชาสงฺขารานํ ตุ, คหเณ คหิตาว เต;  
  
ตณฺหุปาทานภวาติ, อตีเต ปญฺจ เหตโวฯ  
</li>
  
<li>
ตณฺหุปาทานภวานํ, คหเณ คหิตาว เต;  
  
อวิชฺชา สงฺขารา เจติ, ปจฺจุปฺปเนฺนปิ ปญฺจเกฯ  
</li>
  
<li>
วิญฺญาณาทิสรูเปน, ทสฺสิตํ ผลปญฺจกํ;  
  
ตถา ตเทว ชาตาทิ-นาเมนานาคตนฺติ จฯ  
</li>
  
<li>
อตีเต เหตโว ปญฺจ, อิทานิ ผลปญฺจกํ;  
  
อิทานิ เหตโว ปญฺจ, อายติํ ผลปญฺจกํฯ  
</li>
  
<li>
เหตุผลํ ผลเหตุ, ปุน เหตุผลานิ จ;  
  
ติสนฺธิ จตุสเงฺขปํ, วีสตาการมพฺรวุํฯ  
</li>
  
<li>
อตฺถธมฺมปฎิเวธ-เทสนานํ  
ยถารหํ;  
  
คมฺภีรตฺตา จตุนฺนมฺปิ, จตุคมฺภีรตา มตาฯ  
</li>
  
<li>
เอกตฺตนานตฺตนยา, อพฺยาปารนโยปโร;  
  
ตเถวํธมฺมตา เจติ, นยา วุตฺตา จตุพฺพิธาฯ  
</li>
  
<li>
ชรามรณโสกาทิ-ปีฬิตานมภิณฺหโส;  
  
อาสวานํ สมุปฺปาทา, อวิชฺชา จ ปวตฺตติฯ  
</li>
  
<li>
อวิชฺชาปจฺจยา โหนฺติ, สงฺขาราปิ ยถา ปุเร;  
  
พทฺธาวิเจฺฉทมิเจฺจวํ, ภวจกฺกมนาทิกํฯ  
</li>
  
<li>
ตณฺหาวิชฺชานาภิกํ  
ตํ, ชรามรณเนมิกํ;  
  
เสสาการาทิฆฎิกํ, ติภวารถโยชิตํฯ  
</li>
  
<li>
ติอทฺธญฺจ ติวฎฺฎญฺจ, ติสนฺธิฆฎิกํ ตถา;  
  
จตุสเงฺขปคมฺภีรนยมณฺฑิตเทสนํฯ  
</li>
  
<li>
วีสตาการวิภาคํ, ทฺวาทสาการสงฺคหํ;  
  
ธมฺมฎฺฐิตีติ ทีเปนฺติ, อิทปฺปจฺจยตํ พุธาฯ  
</li>
  
<li>
ปฎิจฺจสมุปฺปาโทยํ, ปจฺจยาการนามโต;  
  
สเงฺขปโต จ วิตฺถารา, วิวิธาการเภทโตฯ  
</li>
  
<li>
ชเนติ ปจฺจยุปฺปเนฺน, อวิชฺชาทิปวตฺติยา;  
  
อวิชฺชาทินิโรเธน, นิโรเธติ จ สพฺพถาฯ  
</li>
  
<li>
ปจฺจยปฺปจฺจยุปฺปนฺน-วเสเนว ปวตฺตติ;  
  
สํสาโรยนฺติ เอกเจฺจ, ปริคฺคณฺหนฺติ ปจฺจเยฯ  
</li>
  
<li>
สมนฺตปฎฺฐานมหาปกรณวิภาคโต;  
  
เอกเจฺจ ปริคฺคณฺหนฺติ, จตุวีสติ ปจฺจเยฯ  
</li>
  
<li>
อิติ นานปฺปกาเรน, ปจฺจยานํ ปริคฺคโห;  
  
สปฺปจฺจยนามรูปํ, ววตฺถานนฺติ เวทิตํฯ  
</li>
  
<li>
อิทปฺปจฺจยตาญาณํ, ปจฺจยาการทสฺสนํ;  
  
ธมฺมฎฺฐิติ ยถาภูตญาณทสฺสนนามกํฯ  
</li>
  
<li>
กาลตฺตยวิภาเคสุ  
, กงฺขาสํเกฺลสโสธนํ;  
  
กงฺขาวิตรณา นาม, วิสุทฺธี  
ติ ปวุจฺจตีติฯ  
</li>
  
อิติ นิพฺพานวิภาเค ปริคฺคหวิสุทฺธิกถา นิฎฺฐิตาฯ  
</li>
  
จตุวีสติโม ปริเจฺฉโทฯ  
</li>
  
  
  
  
  