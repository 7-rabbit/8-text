<h1>๑๑. ทฺวาทสกนิปาโต</h1>
<h3>๑. อุปฺปลวณฺณาเถรีคาถาวณฺณนา</h3>
<p>ทฺวาทสกนิปาเต   ติอาทิกา อุปฺปลวณฺณาย เถริยา คาถาฯ อยมฺปิ ปทุมุตฺตรสฺส ภควโต กาเล หํสวตีนคเร กุลเคเห นิพฺพตฺติตฺวา วิญฺญุตํ ปตฺวา, มหาชเนน สทฺธิํ สตฺถุ สนฺติกํ คนฺตฺวา, ธมฺมํ  สุณนฺตี สตฺถารํ เอกํ ภิกฺขุนิํ อิทฺธิมนฺตานํ อคฺคฎฺฐาเน ฐเปนฺตํ ทิสฺวา สตฺตาหํ พุทฺธปฺปมุขสฺส ภิกฺขุสงฺฆสฺส มหาทานํ ทตฺวา ตํ ฐานนฺตรํ ปเตฺถสิฯ สา ยาวชีวํ กุสลํ กตฺวา เทวมนุเสฺสสุํ สํสรนฺตี กสฺสปพุทฺธกาเล พาราณสินคเร กิกิสฺส กาสิรโญฺญ เคเห ปฎิสนฺธิํ คเหตฺวา สตฺตนฺนํ ภคินีนํ อพฺภนฺตรา หุตฺวา วีสติวสฺสสหสฺสานิ พฺรหฺมจริยํ จริตฺวา ภิกฺขุสงฺฆสฺส ปริเวณํ กตฺวา เทวโลเก นิพฺพตฺตาฯ</p>


<p>ตโต จวิตฺวา ปุน มนุสฺสโลกํ อาคจฺฉนฺตี เอกสฺมิํ คามเก สหตฺถา กมฺมํ กตฺวา ชีวนกฎฺฐาเน นิพฺพตฺตาฯ สา เอกทิวสํ เขตฺตกุฎิํ คจฺฉนฺตี อนฺตรามเคฺค เอกสฺมิํ สเร ปาโตว ปุปฺผิตํ ปทุมปุปฺผํ ทิสฺวา ตํ สรํ โอรุยฺห ตเญฺจว ปุปฺผํ ลาชปกฺขิปนตฺถาย ปทุมินิปตฺตญฺจ คเหตฺวา เกทาเร สาลิสีสานิ ฉินฺทิตฺวา กุฎิกาย นิสินฺนา ลาเช ภชฺชิตฺวา ปญฺจ ลาชสตานิ กตฺวา ฐเปสิฯ ตสฺมิํ ขเณ คนฺธมาทนปพฺพเต นิโรธสมาปตฺติโต วุฎฺฐิโต เอโก ปเจฺจกพุโทฺธ อาคนฺตฺวา ตสฺสา อวิทูเร ฐาเน อฎฺฐาสิฯ สา ปเจฺจกพุทฺธํ ทิสฺวา ลาเชหิ สทฺธิํ ปทุมปุปฺผํ คเหตฺวา, กุฎิโต โอรุยฺห ลาเช ปเจฺจกพุทฺธสฺส ปเตฺต ปกฺขิปิตฺวา ปทุมปุเปฺผน ปตฺตํ ปิธาย อทาสิฯ อถสฺสา ปเจฺจกพุเทฺธ โถกํ คเต เอตทโหสิ – ‘‘ปพฺพชิตา นาม ปุเปฺผน อนตฺถิกา, อหํ ปุปฺผํ คเหตฺวา ปิฬนฺธิสฺสามี’’ติ คนฺตฺวา ปเจฺจกพุทฺธสฺส หตฺถโต ปุปฺผํ คเหตฺวา ปุน จิเนฺตสิ – ‘‘สเจ, อโยฺย, ปุเปฺผน อนตฺถิโก อภวิสฺสา, ปตฺตมตฺถเก ฐเปตุํ นาทสฺส, อทฺธา อยฺยสฺส อโตฺถ ภวิสฺสตี’’ติ ปุน คนฺตฺวา ปตฺตมตฺถเก ฐเปตฺวา ปเจฺจกพุทฺธํ ขมาเปตฺวา, ‘‘ภเนฺต, อิเมสํ เม ลาชานํ นิสฺสเนฺทน ลาชคณนาย ปุตฺตา อสฺสุ, ปทุมปุปฺผสฺส นิสฺสเนฺทน นิพฺพตฺตนิพฺพตฺตฎฺฐาเน ปเท ปเท ปทุมปุปฺผํ อุฎฺฐหตู’’ติ ปตฺถนํ อกาสิฯ ปเจฺจกุพุโทฺธ ตสฺสา ปสฺสนฺติยาว อากาเสน  คนฺธมาทนปพฺพตํ คนฺตฺวา ตํ ปทุมํ นนฺทมูลกปพฺภาเร ปเจฺจกพุทฺธานํ อกฺกมนโสปานสมีเป ปาทปุญฺฉนํ กตฺวา ฐเปสิฯ</p>


<p>สาปิ  ตสฺส กมฺมสฺส นิสฺสเนฺทน เทวโลเก ปฎิสนฺธิํ คณฺหิฯ นิพฺพตฺตกาลโต ปฎฺฐาย จสฺสา ปเท ปเท มหาปทุมปุปฺผํ อุฎฺฐาสิฯ สา ตโต จวิตฺวา ปพฺพตปาเท เอกสฺมิํ  ปทุมสเร ปทุมคเพฺภ นิพฺพตฺติฯ ตํ นิสฺสาย เอโก ตาปโส วสติฯ โส ปาโตว มุขโธวนตฺถาย สรํ คนฺตฺวา ตํ ปุปฺผํ ทิสฺวา จิเนฺตสิ – ‘‘อิทํ ปุปฺผํ เสเสหิ มหนฺตตรํ, เสสานิ จ ปุปฺผิตานิ อิทํ มกุลิตเมว, ภวิตพฺพเมตฺถ การเณนา’’ติ อุทกํ โอตริตฺวา ตํ ปุปฺผํ คณฺหิฯ ตํ เตน คหิตมตฺตเมว ปุปฺผิตํฯ ตาปโส อโนฺตปทุมคเพฺภ นิปนฺนทาริกํ อทฺทสฯ ทิฎฺฐกาลโต ปฎฺฐาย จ ธีตุสิเนหํ ลภิตฺวา ปทุเมเนว สทฺธิํ ปณฺณสาลํ เนตฺวา มญฺจเก นิปชฺชาเปสิฯ อถสฺสา ปุญฺญานุภาเวน องฺคุฎฺฐเก ขีรํ นิพฺพตฺติฯ โส ตสฺมิํ ปุเปฺผ มิลาเต อญฺญํ นวํ ปุปฺผํ อาหริตฺวา ตํ นิปชฺชาเปสิฯ อถสฺสา อาธาวนวิธาวเนน กีฬิตุํ สมตฺถกาลโต ปฎฺฐาย ปทวาเร ปทวาเร ปทุมปุปฺผํ อุฎฺฐาติ, กุงฺกุมราสิสฺส วิย อสฺสา สรีรวโณฺณ โหติฯ สา อปตฺตา เทววณฺณํ, อติกฺกนฺตา มานุสวณฺณํ อโหสิฯ สา ปิตริ ผลาผลตฺถาย คเต ปณฺณสาลายํ โอหิยติฯ</p>


<p>อเถกทิวสํ ตสฺสา วยปฺปตฺตกาเล ปิตริ ผลาผลตฺถาย คเต เอโก วนจรโก ตํ ทิสฺวา จิเนฺตสิ – ‘‘มนุสฺสานํ นาม เอวํวิธํ รูปํ นตฺถิ, วีมํสิสฺสามิ น’’นฺติ ตาปสสฺส อาคมนํ อุทิกฺขโนฺต นิสีทิฯ สา ปิตริ อาคจฺฉเนฺต ปฎิปถํ คนฺตฺวา ตสฺส หตฺถโต กาชกมณฺฑลุํ อคฺคเหสิ, อาคนฺตฺวา นิสินฺนสฺส จสฺส อตฺตโน กรณวตฺตํ ทเสฺสสิฯ ตทา โส วนจรโก มนุสฺสภาวํ ญตฺวา ตาปสํ อภิวาเทตฺวา นิสีทิฯ ตาปโส ตํ วนจรกํ วนมูลผเลหิ จ ปานีเยน จ นิมเนฺตตฺวา, ‘‘โภ ปุริส, อิมสฺมิํเยว ฐาเน วสิสฺสสิ, อุทาหุ คมิสฺสสี’’ติ ปุจฺฉิฯ ‘‘คมิสฺสามิ, ภเนฺต, อิธ กิํ กริสฺสามี’’ติ? ‘‘อิทํ ตยา ทิฎฺฐการณํ เอโตฺต คนฺตฺวา อกเถตุํ สกฺขิสฺสสี’’ติ? ‘‘สเจ, อโยฺย, น อิจฺฉติ, กิํการณา กเถสฺสามี’’ติ ตาปสํ วนฺทิตฺวา ปุน อาคมนกาเล มคฺคสญฺชานนตฺถํ สาขาสญฺญญฺจ รุกฺขสญฺญญฺจ กโรโนฺต ปกฺกามิฯ</p>


<p>โส  พาราณสิํ คนฺตฺวา ราชานํ อทฺทสฯ ราชา ‘‘กสฺมา อาคโตสี’’ติ ปุจฺฉิฯ ‘‘อหํ, เทว, ตุมฺหากํ วนจรโก ปพฺพตปาเท อจฺฉริยํ อิตฺถิรตนํ ทิสฺวา อาคโตมฺหี’’ติ สพฺพํ ปวตฺติํ กเถสิฯ โส ตสฺส วจนํ สุตฺวา เวเคน ปพฺพตปาทํ คนฺตฺวา อวิทูเร ฐาเน ขนฺธาวารํ นิวาเสตฺวา วนจรเกน เจว  อเญฺญหิ จ ปุริเสหิ สทฺธิํ ตาปสสฺส ภตฺตกิจฺจํ กตฺวา นิสินฺนเวลาย ตตฺถ คนฺตฺวา อภิวาเทตฺวา ปฎิสนฺถารํ กตฺวา เอกมนฺตํ นิสีทิฯ ราชา ตาปสสฺส  ปพฺพชิตปริกฺขารภณฺฑํ ปาทมูเล ฐเปตฺวา, ‘‘ภเนฺต, อิมสฺมิํ ฐาเน กิํ กโรม, คมิสฺสามา’’ติ อาหฯ ‘‘คจฺฉ, มหาราชา’’ติฯ ‘‘อาม, คจฺฉามิ, ภเนฺต, อยฺยสฺส ปน สมีเป วิสภาคปริสา อตฺถี’’ติ อสฺสุมฺหา, อสารุปฺปา เอสา ปพฺพชิตานํ, มยา สทฺธิํ คจฺฉตุ, ภเนฺตติฯ มนุสฺสานํ นาม จิตฺตํ ทุโตฺตสยํ, กถํ พหูนํ มเชฺฌ วสิสฺสตีติ? อมฺหากํ รุจิตกาลโต ปฎฺฐาย เสสานํ เชฎฺฐกฎฺฐาเน ฐเปตฺวา ปฎิชคฺคิสฺสาม, ภเนฺตติฯ</p>


<p>โส รโญฺญ กถํ สุตฺวา ทหรกาเล คหิตนามวเสเนว, ‘‘อมฺม, ปทุมวตี’’ติ ธีตรํ ปโกฺกสิฯ สา เอกวจเนเนว ปณฺณสาลโต นิกฺขมิตฺวา ปิตรํ อภิวาเทตฺวา อฎฺฐาสิฯ อถ นํ ปิตา อาห – ‘‘ตฺวํ, อมฺม, วยปฺปตฺตา, อิมสฺมิํ ฐาเน รญฺญา ทิฎฺฐกาลโต ปฎฺฐาย วสิตุํ อยุตฺตา, รญฺญา สทฺธิํ คจฺฉ, อมฺมา’’ติฯ สา ‘‘สาธุ, ตาตา’’ติ ปิตุ วจนํ สมฺปฎิจฺฉิตฺวา อภิวาเทตฺวา โรทมานา อฎฺฐาสิฯ ราชา ‘‘อิมิสฺสา ปิตุ จิตฺตํ คณฺหิสฺสามี’’ติ ตสฺมิํเยว ฐาเน กหาปณราสิมฺหิ ฐเปตฺวา อภิเสกํ อกาสิฯ อถ นํ คเหตฺวา อตฺตโน นครํ อาเนตฺวา อาคตกาลโต ปฎฺฐาย เสสิตฺถิโย อโนโลเกตฺวา ตาย สทฺธิํเยว รมติฯ ตา อิตฺถิโย อิสฺสาปกตา ตํ รโญฺญ อนฺตเร ปริภินฺทิตุกามา เอวมาหํสุ – ‘‘นายํ, มหาราช, มนุสฺสชาติกา, กหํ นาม ตุเมฺหหิ มนุสฺสานํ วิจรณฎฺฐาเน ปทุมานิ อุฎฺฐหนฺตานิ ทิฎฺฐปุพฺพานิ, อทฺธา อยํ ยกฺขินี, นีหรถ นํ, มหาราชา’’ติฯ ราชา ตาสํ กถํ สุตฺวา ตุณฺหี อโหสิฯ</p>


<p>อถสฺสาปเรน สมเยน ปจฺจโนฺต กุปิโตฯ โส ‘‘ครุคพฺภา ปทุมวตี’’ติ นคเร ฐเปตฺวา ปจฺจนฺตํ อคมาสิฯ อถ ตา อิตฺถิโย ตสฺสา อุปฎฺฐายิกาย ลญฺชํ ทตฺวา ‘‘อิมิสฺสา ทารกํ ชาตมตฺตเมว อปเนตฺวา  เอกํ ทารุฆฎิกํ โลหิเตน มกฺขิตฺวา สนฺติเก ฐเปหี’’ติ อาหํสุฯ ปทุมวติยาปิ นจิรเสฺสว คพฺภวุฎฺฐานํ อโหสิฯ มหาปทุมกุมาโร เอกโกว กุจฺฉิยํ ปฎิสนฺธิํ คณฺหิฯ อวเสสา เอกูนปญฺจสตา ทารกา มหาปทุมกุมารสฺส มาตุกุจฺฉิโต นิกฺขมิตฺวา นิปนฺนกาเล สํเสทชา หุตฺวา นิพฺพตฺติํสุฯ อถสฺสา ‘‘น ตาว อยํ สติํ  ปฎิลภตี’’ติ ญตฺวา สา อุปฎฺฐายิกา เอกํ ทารุฆฎิกํ โลหิเตน มกฺขิตฺวา สมีเป ฐเปตฺวา ตาสํ อิตฺถีนํ สญฺญํ อทาสิฯ ตาปิ ปญฺจสตา อิตฺถิโย เอเกกา เอเกกํ ทารกํ คเหตฺวา จุนฺทการกานํ สนฺติกํ เปเสตฺวา กรณฺฑเก อาหราเปตฺวา อตฺตนา อตฺตนา คหิตทารเก ตตฺถ นิปชฺชาเปตฺวา พหิ ลญฺฉนํ กตฺวา ฐปยิํสุฯ</p>


<p>ปทุมวตีปิ โข สญฺญํ ลภิตฺวา ตํ อุปฎฺฐายิกํ ‘‘กิํ วิชาตมฺหิ, อมฺมา’’ติ ปุจฺฉิฯ สา  ตํ สนฺตเชฺชตฺวา ‘‘กุโต ตฺวํ ทารกํ ลภิสฺสสี’’ติ วตฺวา ‘‘อยํ ตว กุจฺฉิโต นิกฺขนฺตทารโก’’ติ โลหิตมกฺขิตํ ทารุฆฎิกํ ปุรโต ฐเปสิฯ สา ตํ ทิสฺวา โทมนสฺสปฺปตฺตา ‘‘สีฆํ ตํ ผาเลตฺวา อปเนหิ, สเจ โกจิ ปเสฺสยฺย, ลชฺชิตพฺพํ ภเวยฺยา’’ติ อาหฯ สา ตสฺสา กถํ สุตฺวา อตฺถกามา วิย ทารุฆฎิกํ ผาเลตฺวา อุทฺธเน ปกฺขิปิฯ</p>


<p>ราชาปิ ปจฺจนฺตโต อาคนฺตฺวา นกฺขตฺตํ ปฎิมาเนโนฺต พหินคเร ขนฺธาวารํ พนฺธิตฺวา นิสีทิฯ อถ ตา ปญฺจสตา อิตฺถิโย รโญฺญ ปจฺจุคฺคมนํ อาคนฺตฺวา อาหํสุ – ‘‘ตฺวํ, มหาราช, น อมฺหากํ สทฺทหสิ, อเมฺหหิ วุตฺตํ อการณํ วิย โหติ, ตฺวํ มเหสิยา อุปฎฺฐายิกํ ปโกฺกสาเปตฺวา ปฎิปุจฺฉ, ทารุฆฎิกํ เต เทวี วิชาตา’’ติฯ ราชา ตํ การณํ อนุปปริกฺขิตฺวาว ‘‘อมนุสฺสชาติกา ภวิสฺสตี’’ติ ตํ เคหโต นิกฺกฑฺฒิฯ ตสฺสา ราชเคหโต สห นิกฺขมเนเนว ปทุมปุปฺผานิ อนฺตรธายิํสุ, สรีรจฺฉวีปิ วิวณฺณา อโหสิฯ สา เอกิกาว อนฺตรวีถิยา ปายาสิฯ อถ นํ เอกา วยปฺปตฺตา มหลฺลิกา อิตฺถี ทิสฺวา ธีตุสิเนหํ อุปฺปาเทตฺวา ‘‘กหํ คจฺฉสิ, อมฺมา’’ติ อาหฯ ‘‘อาคนฺตุกมฺหิ, วสนฎฺฐานํ โอโลเกนฺตี วิจรามี’’ติฯ ‘‘อิธาคจฺฉ, อมฺมา’’ติ วสนฎฺฐานํ ทตฺวา โภชนํ ปฎิยาเทสิฯ</p>


<p>ตสฺสา อิมินาว นิยาเมน ตตฺถ วสมานาย ตา ปญฺจสตา อิตฺถิโย เอกจิตฺตา หุตฺวา ราชานํ อาหํสุ – ‘‘มหาราช, ตุเมฺหสุ ยุทฺธํ  คเตสุ อเมฺหหิ คงฺคาเทวตาย ‘อมฺหากํ เทเว วิชิตสงฺคาเม อาคเต พลิกมฺมํ กตฺวา อุทกกีฬํ กริสฺสามา’ติ ปตฺถิตํ อตฺถิ, เอตมตฺถํ, เทว, ชานาเปมา’’ติฯ ราชา ตาสํ วจเนน ตุโฎฺฐ คงฺคาย อุทกกีฬํ กาตุํ อคมาสิฯ ตาปิ อตฺตนา อตฺตนา คหิตกรณฺฑกํ ปฎิจฺฉนฺนํ กตฺวา อาทาย นทิํ คนฺตฺวา เตสํ กรณฺฑกานํ ปฎิจฺฉาทนตฺถํ ปารุปิตฺวา ปารุปิตฺวา อุทเก ปติตฺวา กรณฺฑเก วิสฺสเชฺชสุํ ฯ เตปิ โข กรณฺฑกา สเพฺพ สห คนฺตฺวา เหฎฺฐาโสเต ปสาริตชาลมฺหิ ลคฺคิํสุฯ ตโต อุทกกีฬํ กีฬิตฺวา รโญฺญ อุตฺติณฺณกาเล ชาลํ อุกฺขิปนฺตา เต กรณฺฑเก ทิสฺวา รโญฺญ สนฺติกํ อานยิํสุฯ</p>


<p>ราชา กรณฺฑเก โอโลเกตฺวา ‘‘กิํ, ตาตา, กรณฺฑเกสู’’ติ อาหฯ ‘‘น ชานาม, เทวา’’ติฯ โส เต กรณฺฑเก วิวราเปตฺวา โอโลเกโนฺต ปฐมํ มหาปทุมกุมารสฺส กรณฺฑกํ วิวราเปสิฯ เตสํ ปน สเพฺพสมฺปิ กรณฺฑเกสุ นิปชฺชาปิตทิวเสสุเยว ปุญฺญิทฺธิยา องฺคุฎฺฐโต ขีรํ นิพฺพตฺติฯ สโกฺก เทวราชา ตสฺส รโญฺญ นิกฺกงฺขภาวตฺถํ อโนฺตกรณฺฑเก อกฺขรานิ ลิขาเปสิ – ‘‘อิเม กุมารา ปทุมวติยา กุจฺฉิมฺหิ นิพฺพตฺตา พาราณสิรโญฺญ ปุตฺตา, อถ เน ปทุมวติยา  สปตฺติโย ปญฺจสตา อิตฺถิโย กรณฺฑเกสุ ปกฺขิปิตฺวา อุทเก ขิปิํสุ, ราชา อิมํ การณํ ชานาตู’’ติฯ กรณฺฑเก วิวฎมเตฺต ราชา อกฺขรานิ วาเจตฺวา ทารเก ทิสฺวา มหาปทุมกุมารํ อุกฺขิปิตฺวา เวเคน รเถ โยเชตฺวา ‘‘อเสฺส กเปฺปถ, อหํ อชฺช อโนฺตนครํ ปวิสิตฺวา เอกจฺจานํ มาตุคามานํ ปิยํ กริสฺสามี’’ติ ปาสาทวรํ อารุยฺห หตฺถิคีวาย สหสฺสภณฺฑิกํ ฐเปตฺวา นคเร เภริํ จราเปสิ – ‘‘โย ปทุมวติํ ปสฺสติ, โส อิมํ สหสฺสํ คณฺหาตู’’ติฯ</p>


<p>ตํ กถํ สุตฺวา ปทุมวตี มาตุ สญฺญํ อทาสิ – ‘‘หตฺถิคีวโต สหสฺสํ คณฺห, อมฺมา’’ติฯ ‘‘นาหํ เอวรูปํ คณฺหิตุํ วิสหามี’’ติ อาหฯ สา ทุติยมฺปิ ตติยมฺปิ วุเตฺต ‘‘กิํ วตฺวา คณฺหามิ, อมฺมา’’ติ อาหฯ ‘‘‘มม ธีตา ปทุมวติํ เทวิํ ปสฺสตี’ติ วตฺวา คณฺหาหี’’ติฯ สา ‘‘ยํ วา ตํ วา โหตู’’ติ คนฺตฺวา สหสฺสจโงฺกฎกํ คณฺหิฯ อถ นํ มนุสฺสา ปุจฺฉิํสุ – ‘‘ปทุมวติํ เทวิํ ปสฺสสิ, อมฺมา’’ติ? ‘‘อหํ น ปสฺสามิ, ธีตา กิร เม ปสฺสตี’’ติ อาหฯ เต ‘‘กหํ ปน สา, อมฺมา’’ติ วตฺวา ตาย สทฺธิํ คนฺตฺวา  ปทุมวติํ สญฺชานิตฺวา ปาเทสุ นิปติํสุฯ ตสฺมิํ กาเล สา ‘‘ปทุมวตี เทวี อย’’นฺติ ญตฺวา ‘‘ภาริยํ วต อิตฺถิยา กมฺมํ กตํ, ยา เอวํวิธสฺส รโญฺญ มเหสี สมานา เอวรูเป ฐาเน นิรารกฺขา วสี’’ติ อาหฯ</p>


<p>เตปิ ราชปุริสา ปทุมวติยา นิเวสนํ เสตสาณีหิ ปริกฺขิปาเปตฺวา ทฺวาเร  อารกฺขํ ฐเปตฺวา คนฺตฺวา รโญฺญ อาโรเจสุํฯ ราชา สุวณฺณสิวิกํ เปเสสิฯ สา ‘‘อหํ เอวํ น คมิสฺสามิ, มม วสนฎฺฐานโต ปฎฺฐาย ยาว ราชเคหํ เอตฺถนฺตเร วรโปตฺถกจิตฺตตฺถรเณ อตฺถราเปตฺวา อุปริ สุวณฺณตารกวิจิตฺตํ เจลวิตานํ พนฺธาเปตฺวา ปสาธนตฺถาย สพฺพาลงฺกาเรสุ ปหิเตสุ ปทสาว คมิสฺสามิ, เอวํ เม นาครา สมฺปตฺติํ ปสฺสิสฺสนฺตี’’ติ อาหฯ ราชา ‘‘ปทุมวติยา ยถารุจิํ กโรถา’’ติ อาหฯ ตโต ปทุมวตี สพฺพปสาธนํ ปสาเธตฺวา ‘‘ราชเคหํ คมิสฺสามี’’ติ มคฺคํ ปฎิปชฺชิฯ อถสฺสา อกฺกนฺตอกฺกนฺตฎฺฐาเน วรโปตฺถกจิตฺตตฺถรณานิ ภินฺทิตฺวา ปทุมปุปฺผานิ อุฎฺฐหิํสุฯ สา มหาชนสฺส อตฺตโน สมฺปตฺติํ ทเสฺสตฺวา ราชนิเวสนํ อารุยฺห สเพฺพปิ เต เจลจิตฺตตฺถรเณ ตสฺสา มหลฺลิกาย โปสาวนิกมูลํ กตฺวา ทาเปสิฯ</p>


<p>ราชาปิ โข ตา ปญฺจสตา อิตฺถิโย ปโกฺกสาเปตฺวา ‘‘อิมาโย เต, เทวิ, ทาสิโย กตฺวา เทมี’’ติ อาหฯ ‘‘สาธุ, มหาราช, เอตาสํ มยฺหํ ทินฺนภาวํ สกลนคเร ชานาเปหี’’ติฯ ราชา นคเร  เภริํ จราเปสิ ‘‘ปทุมวติยา ทุพฺภิกา ปญฺจสตา อิตฺถิโย เอติสฺสาว ทาสิโย กตฺวา ทินฺนา’’ติฯ สา ‘‘ตาสํ สกลนาคเรน ทาสิภาโว สลฺลกฺขิโต’’ติ ญตฺวา ‘‘อหํ มม ทาสิโย ภุชิสฺสา กาตุํ ลภามิ, เทวา’’ติ ราชานํ ปุจฺฉิฯ ‘‘ตว อิจฺฉา, เทวี’’ติฯ ‘‘เอวํ สเนฺต ตเมว เภริจาริกํ ปโกฺกสาเปตฺวา – ‘ปทุมวติเทวิยา อตฺตโน ทาสิโย กตฺวา ทินฺนา ปญฺจสตา อิตฺถิโย สพฺพาว ภุชิสฺสา กตา’ติ ปุน เภริํ จราเปถา’’ติ อาหฯ สา ตาสํ ภุชิสฺสภาเว กเต เอกูนานิ ปญฺจปุตฺตสตานิ ตาสํเยว หเตฺถ โปสนตฺถาย ทตฺวา สยํ มหาปทุมกุมารํเยว คณฺหิฯ</p>


<p>อถาปรภาเค เตสํ กุมารานํ กีฬนวเย สมฺปเตฺต ราชา อุยฺยาเน นานาวิธํ กีฬนฎฺฐานํ กาเรสิฯ เต อตฺตโน โสฬสวสฺสุเทฺทสิกกาเล สเพฺพว เอกโต หุตฺวา อุยฺยาเน ปทุมสญฺฉนฺนาย มงฺคลโปกฺขรณิยา  กีฬนฺตา นวปทุมานิ ปุปฺผิตานิ ปุราณปทุมานิ จ วณฺฎโต ปตนฺตานิ ทิสฺวา ‘‘อิมสฺส ตาว อนุปาทินฺนกสฺส เอวรูปา ชรา ปาปุณาติ, กิมงฺคํ ปน อมฺหากํ สรีรสฺสฯ อิทมฺปิ หิ เอวํคติกเมว ภวิสฺสตี’’ติ อารมฺมณํ คเหตฺวา สเพฺพว ปเจฺจกโพธิญาณํ นิพฺพเตฺตตฺวา อุฎฺฐายุฎฺฐาย ปทุมกณฺณิกาสุ ปลฺลเงฺกน นิสีทิํสุฯ</p>


<p>อถ เตหิ  สทฺธิํ คตราชปุริสา พหุคตํ ทิวสํ ญตฺวา ‘‘อยฺยปุตฺตา, ตุมฺหากํ เวลํ ชานาถา’’ติ อาหํสุฯ เต ตุณฺหี อเหสุํฯ ปุริสา คนฺตฺวา รโญฺญ อาโรเจสุํ – ‘‘กุมารา, เทว, ปทุมกณฺณิกาสุ นิสินฺนา, อเมฺหสุ กเถเนฺตสุปิ วจีเภทํ น กโรนฺตี’’ติฯ ‘‘ยถารุจิยา เนสํ นิสีทิตุํ เทถา’’ติฯ เต สพฺพรตฺติํ คหิตารกฺขา ปทุมกณฺณิกาสุ นิสินฺนนิยาเมเนว อรุณํ อุฎฺฐาเปสุํฯ ปุริสา ปุนทิวเส อุปสงฺกมิตฺวา ‘‘เทวา, เวลํ ชานาถา’’ติ อาหํสุฯ ‘‘น มยํ เทวา, ปเจฺจกพุทฺธา นาม มยํ อมฺหา’’ติฯ ‘‘อยฺยา, ตุเมฺห ภาริยํ กถํ กเถถ, ปเจฺจกพุทฺธา นาม ตุมฺหาทิสา น โหนฺติ, ทฺวงฺคุลเกสมสฺสุธรา กาเย ปฎิมุกฺกอฎฺฐปริกฺขารา โหนฺตี’’ติฯ เต ทกฺขิณหเตฺถน สีสํ ปรามสิํสุ, ตาวเทว คิหิลิงฺคํ อนฺตรธายิฯ อฎฺฐ ปริกฺขารา กาเย ปฎิมุกฺกา จ อเหสุํฯ ตโต ปสฺสนฺตเสฺสว มหาชนสฺส อากาเสน นนฺทมูลกปพฺภารํ อคมํสุฯ</p>


<p>สาปิ โข ปทุมวตี เทวี ‘‘อหํ พหุปุตฺตา หุตฺวา นิปุตฺตา ชาตา’’ติ หทยโสกํ ปตฺวา เตเนว โสเกน กาลงฺกตฺวา ราชคหนคเร ทฺวารคามเก สหเตฺถน กมฺมํ กตฺวา ชีวนฎฺฐาเน นิพฺพตฺติฯ อถาปรภาเค กุลฆรํ คตา เอกทิวสํ สามิกสฺส เขตฺตํ ยาคุํ หรมานา เตสํ อตฺตโน ปุตฺตานํ อนฺตเร อฎฺฐ ปเจฺจกพุเทฺธ ภิกฺขาจารเวลาย อากาเสน คจฺฉเนฺต ทิสฺวา สีฆํ สีฆํ คนฺตฺวา สามิกสฺส อาโรเจสิ – ‘‘ปสฺส, อยฺย, ปเจฺจกพุเทฺธ, เอเต นิมเนฺตตฺวา โภเชสฺสามา’’ติ ฯ โส อาห – ‘‘สมณสกุณา นาเมเต อญฺญตฺถาปิ เอวํ จรนฺติ, น เอเต ปเจฺจกพุทฺธา’’ติ เต เตสํ กเถนฺตานํเยว อวิทูเร ฐาเน โอตริํสุฯ สา อิตฺถี ตํ ทิวสํ อตฺตโน ภตฺตขชฺชโภชนํ เตสํ ทตฺวา ‘‘เสฺวปิ อฎฺฐ ชนา มยฺหํ ภิกฺขํ คณฺหถา’’ติ อาหฯ ‘‘สาธุ, อุปาสิเก, ตว สกฺกาโร เอตฺตโกว โหตุ, อาสนานิ จ อเฎฺฐว โหนฺตุ, อเญฺญปิ พหู ปเจฺจกพุเทฺธ  ทิสฺวา ตว จิตฺตํ ปสีเทยฺยาสี’’ติฯ สา ปุนทิวเส อฎฺฐ อาสนานิ ปญฺญาเปตฺวา อฎฺฐนฺนํ สกฺการสมฺมานํ ปฎิยาเทตฺวา นิสีทิฯ</p>


<p>นิมนฺติตปเจฺจกพุทฺธา เสสานํ สญฺญํ อทํสุ – ‘‘มาริสา อชฺช อญฺญตฺถ อคนฺตฺวา สเพฺพว ตุมฺหากํ มาตุ สงฺคหํ กโรถา’’ติฯ เต เตสํ วจนํ สุตฺวา  สเพฺพว เอกโต อากาเสน อาคนฺตฺวา มาตุฆรทฺวาเร ปาตุรเหสุํฯ สาปิ ปฐมํ ลทฺธสญฺญตาย พหูปิ ทิสฺวา น กมฺปิตฺถฯ สเพฺพปิ เต เคหํ ปเวเสตฺวา อาสเนสุ นิสีทาเปสิฯ เตสุ ปฎิปาฎิยา นิสีทเนฺตสุ นวโม อญฺญานิ อฎฺฐ อาสนานิ มาเปตฺวา สยํ ธุราสเน นิสีทติ, ยาว อาสนานิ วฑฺฒนฺติ, ตาว เคหํ วฑฺฒติฯ เอวํ เตสุ สเพฺพสุปิ นิสิเนฺนสุ สา อิตฺถี อฎฺฐนฺนํ ปเจฺจกพุทฺธานํ ปฎิยาทิตํ สกฺการํ ปญฺจสตานมฺปิ ยาวทตฺถํ ทตฺวา อฎฺฐ นีลุปฺปลหตฺถเก อาหริตฺวา นิมนฺติตปเจฺจกพุทฺธานํเยว ปาทมูเล ฐเปตฺวา อาห – ‘‘มยฺหํ, ภเนฺต, นิพฺพตฺตนิพฺพตฺตฎฺฐาเน สรีรวโณฺณ อิเมสํ นีลุปฺปลานํ อโนฺตคพฺภวโณฺณ วิย โหตู’’ติ ปตฺถนํ อกาสิฯ ปเจฺจกพุทฺธา มาตุ อนุโมทนํ กตฺวา คนฺธมาทนํเยว อคมํสุฯ</p>


<p>สาปิ ยาวชีวํ กุสลํ กตฺวา ตโต จุตา เทวโลเก นิพฺพตฺติตฺวา อิมสฺมิํ พุทฺธุปฺปาเท สาวตฺถิยํ เสฎฺฐิกุเล ปฎิสนฺธิํ คณฺหิฯ นีลุปฺปลคพฺภสมานวณฺณตาย จสฺสา เตฺวว นามํ อกํสุฯ อถสฺสา วยปฺปตฺตกาเล สกลชมฺพุทีเป ราชาโน จ เสฎฺฐิโน จ เสฎฺฐิสฺส สนฺติกํ ทูตํ ปหิณิํสุ ‘‘ธีตรํ อมฺหากํ เทตู’’ติฯ อปหิณโนฺต นาม นาโหสิฯ ตโต เสฎฺฐิ จิเนฺตสิ – ‘‘อหํ สเพฺพสํ มนํ คเหตุํ น สกฺขิสฺสามิ, อุปายํ ปเนกํ กริสฺสามี’’ติ ธีตรํ ปโกฺกสาเปตฺวา ‘‘ปพฺพชิตุํ, อมฺม, สกฺขิสฺสสี’’ติ อาหฯ ตสฺสา ปจฺฉิมภวิกตฺตา ปิตุ วจนํ สีเส อาสิตฺตสตปากเตลํ วิย อโหสิฯ ตสฺมา ปิตรํ ‘‘ปพฺพชิสฺสามิ, ตาตา’’ติ อาหฯ โส ตสฺสา สกฺการํ กตฺวา ภิกฺขุนุปสฺสยํ เนตฺวา ปพฺพาเชสิฯ ตสฺสา อจิรปพฺพชิตาย เอว อุโปสถาคาเร กาลวาโร ปาปุณิฯ สา ปทีปํ ชาเลตฺวา อุโปสถาคารํ สมฺมชฺชิตฺวา ทีปสิขาย นิมิตฺตํ คณฺหิตฺวา ฐิตาว ปุนปฺปุนํ โอโลกยมานา เตโชกสิณารมฺมณํ ฌานํ นิพฺพเตฺตตฺวา ตเทว ปาทกํ กตฺวา อรหตฺตํ ปาปุณิฯ อรหตฺตผเลน สทฺธิํเยว จ  อภิญฺญาปฎิสมฺภิทาปิ อิชฺฌิํสุฯ วิเสสโต ปน อิทฺธิวิกุพฺพเน จิณฺณวสี  อโหสิฯ เตน วุตฺตํ  (อป. เถรี ๒.๒.อุปฺปลวณฺณาเถรีอปทาน, อญฺญมญฺญวิสทิสํ) –</p>


<p>
‘‘ปทุมุตฺตโร นาม ชิโน, สพฺพธมฺมาน ปารคู;  
  
อิโต สตสหสฺสมฺหิ, กเปฺป อุปฺปชฺชิ นายโกฯ  
</p>
  
<p>
‘‘ตทาหํ หํสวติยํ, ชาตา เสฎฺฐิกุเล อหุํ;  
  
นานารตนปโชฺชเต, มหาสุขสมปฺปิตาฯ  
</p>
  
<p>
‘‘อุเปตฺวา  
ตํ มหาวีรํ, อโสฺสสิํ ธมฺมเทสนํ;  
  
ตโต ชาตปฺปสาทาหํ, อุเปมิ สรณํ ชินํฯ  
</p>
  
<p>
‘‘ภควา อิทฺธิมนฺตีนํ, อคฺคํ วเณฺณสิ นายโก;  
  
ภิกฺขุนิํ ลชฺชินิํ ตาทิํ, สมาธิฌานโกวิทํฯ  
</p>
  
<p>
‘‘ตทา มุทิตจิตฺตาหํ, ตํ ฐานํ อภิกงฺขินี;  
  
นิมนฺติตฺวา ทสพลํ, สสงฺฆํ โลกนายกํฯ  
</p>
  
<p>
‘‘โภชยิตฺวาน สตฺตาหํ, ทตฺวาน จ ติจีวรํ;  
  
สตฺตมาลํ คเหตฺวาน, อุปฺปลาเทวคนฺธิกํฯ  
</p>
  
<p>
‘‘สตฺถุ ปาเท ฐเปตฺวาน, ญาณมฺหิ อภิปูชยิํ;  
  
นิปจฺจ สิรสา ปาเท, อิทํ วจนมพฺรวิํฯ  
</p>
  
<p>
‘‘ยาทิสา วณฺณิตา วีร, อิโต อฎฺฐมเก มุนิ;  
  
ตาทิสาหํ ภวิสฺสามิ, ยทิ สิชฺฌติ นายกฯ  
</p>
  
<p>
‘‘ตทา อโวจ มํ สตฺถา, วิสฺสฎฺฐา โหติ ทาริเก;  
  
อนาคตมฺหิ อทฺธาเน, ลจฺฉเส ตํ มโนรถํฯ  
</p>
  
<p>
‘‘สตสหสฺสิโต  
กเปฺป, โอกฺกากกุลสมฺภโว;  
  
โคตโม นาม โคเตฺตน, สตฺถา โลเก ภวิสฺสติฯ  
</p>
  
<p>
‘‘ตสฺส ธเมฺมสุ ทายาทา, โอรสา ธมฺมนิมฺมิตา;  
  
นาเมนุปฺปลวณฺณาติ, รูเปน จ ยสสฺสินีฯ  
</p>
  
<p>
‘‘อภิญฺญาสุ วสิปฺปตฺตา, สตฺถุสาสนการิกา;  
  
สพฺพาสวปริกฺขีณา, เหสฺสสี สตฺถุ สาวิกาฯ  
</p>
  
<p>
‘‘ตทาหํ  
มุทิตา หุตฺวา, ยาวชีวํ ตทา ชินํ;  
  
เมตฺตจิตฺตา ปริจริํ, สสงฺฆํ โลกนายกํฯ  
</p>
  
<p>
‘‘เตน กเมฺมน สุกเตน, เจตนาปณิธีหิ จ;  
  
ชหิตฺวา มานุสํ เทหํ, ตาวติํสมคจฺฉหํฯ  
</p>
  
<p>
‘‘ตโต จุตาหํ มนุเช, อุปปนฺนา สยมฺภุโน;  
  
อุปฺปเลหิ ปฎิจฺฉนฺนํ, ปิณฺฑปาตมทาสหํฯ  
</p>
  
<p>
‘‘เอกนวุติโต กเปฺป, วิปสฺสี นาม นายโก;  
  
อุปฺปชฺชิ จารุทสฺสโน, สพฺพธเมฺมสุ จกฺขุมาฯ  
</p>
  
<p>
‘‘เสฎฺฐิธีตา ตทา หุตฺวา, พาราณสิปุรุตฺตเม;  
  
นิมเนฺตตฺวาน สมฺพุทฺธํ, สสงฺฆํ โลกนายกํฯ  
</p>
  
<p>
‘‘มหาทานํ ททิตฺวาน, อุปฺปเลหิ วินายกํ;  
  
ปูชยิตฺวา เจตสาว, วณฺณโสภํ อปตฺถยิํฯ  
</p>
  
<p>
‘‘อิมมฺหิ ภทฺทเก กเปฺป, พฺรหฺมพนฺธุ มหายโส;  
  
กสฺสโป นาม โคเตฺตน, อุปฺปชฺชิ วทตํ วโรฯ  
</p>
  
<p>
‘‘อุปฎฺฐาโก  
  
มเหสิสฺส, ตทา อาสิ นริสฺสโร;  
  
กาสิราชา กิกี นาม, พาราณสิปุรุตฺตเมฯ  
</p>
  
<p>
‘‘ตสฺสาสิํ ทุติยา ธีตา, สมณคุตฺตสวฺหยา;  
  
ธมฺมํ สุตฺวา ชินคฺคสฺส, ปพฺพชฺชํ สมโรจยิํฯ  
</p>
  
<p>
‘‘อนุชานิ น โน ตาโต, อคาเรว ตทา มยํ;  
  
วีสวสฺสสหสฺสานิ, วิจริมฺห อตนฺทิตาฯ  
</p>
  
<p>
‘‘โกมาริพฺรหฺมจริยํ, ราชกญฺญา สุเขธิตา;  
  
พุโทฺธปฎฺฐานนิรตา, มุทิตา สตฺตธีตโรฯ  
</p>
  
<p>
‘‘สมณี สมณคุตฺตา จ, ภิกฺขุนี ภิกฺขุทายิกา;  
  
ธมฺมา เจว สุธมฺมา จ, สตฺตมี สงฺฆทายิกาฯ  
</p>
  
<p>
‘‘อหํ เขมา จ สปฺปญฺญา, ปฎาจารา จ กุณฺฑลา;  
  
กิสาโคตมี ธมฺมทินฺนา, วิสาขา โหติ สตฺตมีฯ  
</p>
  
<p>
‘‘เตหิ  
กเมฺมหิ สุกเตหิ, เจตนาปณิธีหิ จ;  
  
ชหิตฺวา มานุสํ เทหํ, ตาวติํสมคจฺฉหํฯ  
</p>
  
<p>
‘‘ตโต จุตา มนุเสฺสสุ, อุปปนฺนา มหากุเล;  
  
ปีตํ มฎฺฐํ วรํ ทุสฺสํ, อทํ อรหโต อหํฯ  
</p>
  
<p>
‘‘ตโต จุตาริฎฺฐปุเร, ชาตา วิปฺปกุเล อหํ;  
  
ธีตา ติริฎิวจฺฉสฺส, อุมฺมาทนฺตี มโนหราฯ  
</p>
  
<p>
‘‘ตโต จุตา ชนปเท, กุเล อญฺญตเร อหํ;  
  
ปสูตา นาติผีตมฺหิ, สาลิํ โคเปมหํ ตทาฯ  
</p>
  
<p>
‘‘ทิสฺวา  
ปเจฺจกสมฺพุทฺธํ, ปญฺจลาชสตานิหํ;  
  
ทตฺวา ปทุมจฺฉนฺนานิ, ปญฺจ ปุตฺตสตานิหํฯ  
</p>
  
<p>
‘‘ปตฺถยิํ เตปิ ปเตฺถสุํ, มธุํ ทตฺวา สยมฺภุโน;  
  
ตโต จุตา อรเญฺญหํ, อชายิํ ปทุโมทเรฯ  
</p>
  
<p>
‘‘กาสิรโญฺญ มเหสีหํ, หุตฺวา สกฺกตปูชิตา;  
  
อชนิํ ราชปุตฺตานํ, อนูนํ สตปญฺจกํฯ  
</p>
  
<p>
‘‘ยทา เต โยพฺพนปฺปตฺตา, กีฬนฺตา ชลกีฬิตํ;  
  
ทิสฺวา โอปตฺตปทุมํ, อาสุํ ปเจฺจกนายกาฯ  
</p>
  
<p>
‘‘สาหํ เตหิ วินาภูตา, สุตวีเรหิ โสกินี;  
  
จุตา อิสิคิลิปเสฺส, คามกมฺหิ อชายิหํฯ  
</p>
  
<p>
‘‘ยทา  
พุโทฺธ สุตมตี, สุตานํ ภตฺตุโนปิ จ;  
  
ยาคุํ อาทาย คจฺฉนฺตี, อฎฺฐ ปเจฺจกนายเกฯ  
</p>
  
<p>
‘‘ภิกฺขาย คามํ คจฺฉเนฺต, ทิสฺวา ปุเตฺต อนุสฺสริํ;  
  
ขีรธารา วินิคฺคจฺฉิ, ตทา เม ปุตฺตเปมสาฯ  
</p>
  
<p>
‘‘ตโต เตสํ อทํ ยาคุํ, ปสนฺนา เสหิ ปาณิภิ;  
  
ตโต จุตาหํ ติทสํ, นนฺทนํ อุปปชฺชหํฯ  
</p>
  
<p>
‘‘อนุโภตฺวา สุขํ ทุกฺขํ, สํสริตฺวา ภวาภเว;  
  
ตวตฺถาย มหาวีร, ปริจฺจตฺตญฺจ ชีวิตํฯ  
</p>
  
<p>
‘‘ธีตา  
ตุยฺหํ มหาวีร, ปญฺญวนฺต ชุตินฺธร;  
  
พหุญฺจ ทุกฺกรํ กมฺมํ, กตํ เม อติทุกฺกรํฯ  
</p>
  
<p>
‘‘ราหุโล  
จ อหเญฺจว, เนกชาติสเต พหู;  
  
เอกสฺมิํ สมฺภเว ชาตา, สมานจฺฉนฺทมานสาฯ  
</p>
  
<p>
‘‘นิพฺพตฺติ เอกโต โหติ, ชาติยาปิ จ เอกโต;  
  
ปจฺฉิเม ภเว สมฺปเตฺต, อุโภปิ นานาสมฺภวาฯ  
</p>
  
<p>
‘‘ปุริมานํ ชินคฺคานํ, สงฺคมํ เต นิทสฺสิตํ;  
  
อธิการํ พหุํ มยฺหํ, ตุยฺหตฺถาย มหามุนิฯ  
</p>
  
<p>
‘‘ยํ มยา ปูริตํ กมฺมํ, กุสลํ สร เม มุนิ;  
  
ตวตฺถาย มหาวีร, ปุญฺญํ อุปจิตํ มยาฯ  
</p>
  
<p>
‘‘อภพฺพฎฺฐาเน วเชฺชตฺวา, วารยนฺติ อนาจารํ;  
  
ตวตฺถาย มหาวีร, จตฺตํ เม ชีวิตํ พหุํฯ  
</p>
  
<p>
‘‘เอวํ พหุวิธํ ทุกฺขํ, สมฺปตฺติ จ พหุพฺพิธา;  
  
ปจฺฉิเม ภเว สมฺปเตฺต, ชาตา สาวตฺถิยํ ปุเรฯ  
</p>
  
<p>
‘‘มหาธนเสฎฺฐิกุเล, สุขิเต สชฺชิเต ตถา;  
  
นานารตนปโชฺชเต, สพฺพกามสมิทฺธิเนฯ  
</p>
  
<p>
‘‘สกฺกตา ปูชิตา เจว, มานิตาปจิตา ตถา;  
  
รูปสีริมนุปฺปตฺตา, กุเลสุ อภิสกฺกตาฯ  
</p>
  
<p>
‘‘อตีว ปตฺถิตา จาสิํ, รูปโสภสิรีหิ จ;  
  
ปตฺถิตา  
เสฎฺฐิปุเตฺตหิ, อเนเกหิ สเตหิปิฯ  
</p>
  
<p>
‘‘อคารํ ปชหิตฺวาน, ปพฺพชิํ อนคาริยํ;  
  
อฑฺฒมาเส อสมฺปเตฺต, จตุสจฺจมปาปุณิํฯ  
</p>
  
<p>
‘‘อิทฺธิยา  
อภินิมฺมิตฺวา, จตุรสฺสํ รถํ อหํ;  
  
พุทฺธสฺส ปาเท วนฺทิสฺสํ, โลกนาถสฺส ตาทิโนฯ  
</p>
  
<p>
‘‘อิทฺธีสุ จ วสี โหมิ, ทิพฺพาย โสตธาตุยา;  
  
เจโตปริยญาณสฺส, วสี โหมิ มหามุเนฯ  
</p>
  
<p>
‘‘ปุเพฺพนิวาสํ  
ชานามิ, ทิพฺพจกฺขุ วิโสธิตํ;  
  
สพฺพาสวปริกฺขีณา, นตฺถิ ทานิ ปุนพฺภโวฯ  
</p>
  
<p>
‘‘อตฺถธมฺมนิรุตฺตีสุ, ปฎิภาเน ตเถว จ;  
  
ญาณํ เม วิมลํ สุทฺธํ, ปภาเวน มเหสิโนฯ  
</p>
  
<p>
‘‘จีวรํ ปิณฺฑปาตญฺจ, ปจฺจยํ สยนาสนํ;  
  
ขเณน อุปนาเมนฺติ, สหสฺสานิ สมนฺตโตฯ  
</p>
  
<p>
‘‘ชิโน ตมฺหิ คุเณ ตุโฎฺฐ, เอตทเคฺค ฐเปสิ มํ;  
  
อคฺคา อิทฺธิมตีนนฺติ  
, ปริสาสุ วินายโกฯ  
</p>
  
<p>
‘‘ปริจิโณฺณ มยา สตฺถา, กตํ พุทฺธสฺส สาสนํ;  
  
โอหิโต ครุโก ภาโร, ภวเนตฺติสมูหตาฯ  
</p>
  
<p>
‘‘ยสฺสตฺถาย ปพฺพชิตา, อคารสฺมานคาริยํ;  
  
โส เม อโตฺถ อนุปฺปโตฺต, สพฺพสํโยชนกฺขโยฯ  
</p>
  
<p>
‘‘กิเลสา ฌาปิตา มยฺหํ…เป.… กตํ พุทฺธสฺส สาสน’’นฺติฯ  
  
<p>อยํ ปน เถรี ยทา ภควา สาวตฺถินครทฺวาเร ยมกปาฎิหาริยํ กาตุํ กณฺฑมฺพรุกฺขมูลํ อุปคญฺฉิ, ตทา สตฺถารํ อุปสงฺกมิตฺวา วนฺทิตฺวา เอวมาห – ‘‘อหํ, ภเนฺต, ปาฎิหาริยํ กริสฺสามิ, ยทิ ภควา อนุชานาตี’’ติ สีหนาทํ นทิฯ สตฺถา อิทํ การณํ อฎฺฐุปฺปตฺติํ กตฺวา  เชตวนมหาวิหาเร อริยคณมเชฺฌ นิสิโนฺน ปฎิปาฎิยา ภิกฺขุนิโย ฐานนฺตเร ฐเปโนฺต อิมํ เถริํ อิทฺธิมนฺตีนํ อคฺคฎฺฐาเน ฐเปสิฯ สา ฌานสุเขน ผลสุเขน นิพฺพานสุเขน จ วีตินาเมนฺตี เอกทิวสํ กามานํ อาทีนวํ โอการํ สํกิเลสญฺจ ปจฺจเวกฺขมานา คงฺคาตีริยเตฺถรสฺส มาตุยา ธีตาย สทฺธิํ สปตฺติวาสํ อุทฺทิสฺส สํเวคชาตาย วุตฺตคาถา ปจฺจนุภาสนฺตี –</p>


<ol>
<li>
‘‘อุโภ มาตา จ ธีตา จ, มยํ อาสุํ สปตฺติโย;  
  
ตสฺสา เม อหุ สํเวโค, อพฺภุโต โลมหํสโนฯ  
</li>
  
<li>
‘‘ธิรตฺถุ กามา อสุจี, ทุคฺคนฺธา พหุกณฺฎกา;  
  
ยตฺถ มาตา จ ธีตา จ, สภริยา มยํ อหุํฯ  
</li>
  
<li>
‘‘กาเมสฺวาทีนวํ  
ทิสฺวา, เนกฺขมฺมํ ทฎฺฐุ เขมโต;  
  
สา ปพฺพชิํ ราชคเห, อคารสฺมานคาริย’’นฺติฯ –  
</li>
  
<p>อิมา ติโสฺส คาถา อภาสิฯ
</ol></p>


<p>ตตฺถ ติ มาตา จ ธีตา จาติ อุโภ มยํ อญฺญมญฺญํ สปตฺติโย อหุมฺหฯ</p>


<p>สาวตฺถิยํ กิร อญฺญตรสฺส วาณิชสฺส ภริยาย ปจฺจูสเวลายํ กุจฺฉิยํ คโพฺภ สณฺฐาสิ, สา ตํ น อญฺญาสิฯ วาณิโช  วิภาตาย รตฺติยา สกเฎสุ ภณฺฑํ อาโรเปตฺวา ราชคหํ อุทฺทิสฺส คโตฯ ตสฺสา คจฺฉเนฺต กาเล คโพฺภ วเฑฺฒตฺวา ปริปากํ อคมาสิฯ อถ นํ สสฺสุ เอวมาห – ‘‘มม ปุโตฺต จิรปฺปวุโตฺถ ตฺวญฺจ คพฺภินี, ปาปกํ ตยา กต’’นฺติฯ สา ‘‘ตว ปุตฺตโต อญฺญํ ปุริสํ น ชานามี’’ติ อาหฯ ตํ สุตฺวาปิ สสฺสุ อสทฺทหนฺตี ตํ ฆรโต นิกฺกฑฺฒิฯ สา สามิกํ คเวสนฺตี อนุกฺกเมน ราชคหํ สมฺปตฺตาฯ ตาวเทว จสฺสา กมฺมชวาเตสุ จลเนฺตสุ มคฺคสมีเป อญฺญตรํ สาลํ ปวิฎฺฐาย คพฺภวุฎฺฐานํ อโหสิฯ สา สุวณฺณพิมฺพสทิสํ ปุตฺตํ วิชายิตฺวา อนาถสาลายํ สยาเปตฺวา อุทกกิจฺจตฺถํ พหิ นิกฺขนฺตาฯ อถญฺญตโร อปุตฺตโก สตฺถวาโห เตน มเคฺคน คจฺฉโนฺต ‘‘อสฺสามิกาย ทารโก, มม ปุโตฺต ภวิสฺสตี’’ติ  ตํ ธาติยา หเตฺถ อทาสิฯ อถสฺส มาตา อุทกกิจฺจํ กตฺวา อุทกํ คเหตฺวา ปฎินิวตฺติตฺวา ปุตฺตํ อปสฺสนฺตี โสกาภิภูตา ปริเทวิตฺวา ราชคหํ อปฺปวิสิตฺวาว มคฺคํ ปฎิปชฺชิฯ ตํ อญฺญตโร โจรเชฎฺฐโก อนฺตรามเคฺค ทิสฺวา ปฎิพทฺธจิโตฺต อตฺตโน ปชาปติํ อกาสิฯ สา ตสฺส เคเห วสนฺตี เอกํ ธีตรํ วิชายิฯ อถ สา เอกทิวสํ ธีตรํ คเหตฺวา ฐิตา สามิเกน ภณฺฑิตฺวา ธีตรํ มญฺจเก ขิปิฯ ทาริกาย สีสํ โถกํ ภินฺทิฯ ตโต สาปิ สามิกํ ภายิตฺวา ราชคหเมว ปจฺจาคนฺตฺวา เสริวิจาเรน วิจรติฯ ตสฺสา ปุโตฺต ปฐมโยพฺพเน ฐิโต ‘‘มาตา’’ติ อชานโนฺต อตฺตโน ปชาปติํ อกาสิฯ อปรภาเค ตํ โจรเชฎฺฐกธีตรํ ภคินิภาวํ อชานโนฺต วิวาหํ กตฺวา อตฺตโน เคหํ อาเนสิฯ เอวํ โส อตฺตโน มาตรํ ภคินิญฺจ ปชาปตี กตฺวา วาเสสิฯ เตน ตา อุโภปิ สปตฺติวาสํ วสิํสุฯ อเถกทิวสํ มาตา  ธีตุ เกสวฎฺฎิํ โมเจตฺวา อูกํ โอโลเกนฺตี สีเส วณํ ทิสฺวา ‘‘อเปฺปวนามายํ มม ธีตา ภเวยฺยา’’ติ ปุจฺฉิตฺวา สํเวคชาตา หุตฺวา ราชคเห ภิกฺขุนุปสฺสยํ คนฺตฺวา ปพฺพชิตฺวา กตปุพฺพกิจฺจา วิเวกวาสํ วสนฺตี อตฺตโน จ ปุพฺพปฎิปตฺติํ ปจฺจเวกฺขิตฺวา ‘‘อุโภ มาตา’’ติอาทิกา คาถา อภาสิฯ ตา ปน ตาย วุตฺตคาถาว กาเมสุ อาทีนวทสฺสนวเสน ปจฺจนุภาสนฺตี อยํ  เถรี ติอาทิมาหฯ เตน วุตฺตํ – ‘‘สา ฌานสุเขน ผลสุเขน นิพฺพานสุเขน จ วีตินาเมนฺตี อิมา ติโสฺส คาถา อภาสี’’ติฯ</p>


<p>ตตฺถ ติ กิเลสาสุจิปคฺฆรเณน อสุจีฯ ติ วิสคนฺธวายเนน ปูติคนฺธาฯ ติ วิสูยิกปฺปวตฺติยา สุจริตวินิวิชฺฌนเฎฺฐน พหุวิธกิเลสกณฺฎกาฯ ตถา หิ เต ติ วุตฺตาฯ ติ เยสุ กาเมสุ ปริภุญฺชิตเพฺพสุฯ ติ สมานภริยา, สปตฺติโยติ อโตฺถฯ</p>


<ol>
<li>
‘‘ปุเพฺพนิวาสํ ชานามิ, ทิพฺพจกฺขุํ วิโสธิตํ;  
  
เจโตปริจฺจญาณญฺจ, โสตธาตุ วิโสธิตาฯ  
</li>
  
<li>
‘‘อิทฺธีปิ เม สจฺฉิกตา, ปโตฺต เม อาสวกฺขโย;  
  
ฉฬภิญฺญา สจฺฉิกตา, กตํ พุทฺธสฺส สาสนํ’’ฯ  
</li>
  
<p>นฺติอาทิกา เทฺว คาถา อตฺตโน อธิคตวิเสสํ ปจฺจเวกฺขิตฺวา ปีติโสมนสฺสชาตาย  เถริยา วุตฺตาฯ ตตฺถ นฺติ เจโตปริยญาณํ, สจฺฉิกตํ, ปตฺตนฺติ วา สมฺพโนฺธฯ
</ol></p>


<ol>
<li>
‘‘อิทฺธิยา อภินิมฺมิตฺวา, จตุรสฺสํ รถํ อหํ;  
  
พุทฺธสฺส ปาเท วนฺทิตฺวา, โลกนาถสฺส ตาทิโน’’ติฯ –  
</li>
  
<p>อยํ คาถา ยทา ภควา ยมกปาฎิหาริยํ กาตุํ กณฺฑมฺพรุกฺขมูลํ อุปสงฺกมิ, ตทา อยํ เถรี เอวรูปํ รถํ นิมฺมินิตฺวา เตน สทฺธิํ สตฺถุ สนฺติกํ คนฺตฺวา ภควา ‘‘อหํ ปาฎิหาริยํ กริสฺสามิ ติตฺถิยมทนิมฺมถนาย, อนุชานาถา’’ติ วตฺวา สตฺถุ สนฺติเก อฎฺฐาสิ, ตํ สทฺธาย วุตฺตาฯ ตตฺถ นฺติ จตูหิ อเสฺสหิ โยชิตํ รถํ อิทฺธิยา อภินิมฺมินิตฺวา  ภควโต ปาเท วนฺทิตฺวา เอกมนฺตํ อฎฺฐาสินฺติ อธิปฺปาโยฯ
</ol></p>


<ol>
<li>
‘‘สุปุปฺผิตคฺคํ  
อุปคมฺม ปาทปํ, เอกา ตุวํ ติฎฺฐสิ สาลมูเล;  
  
น  
จาปิ เต ทุติโย อตฺถิ โกจิ, พาเล น ตฺวํ ภายสิ ธุตฺตกานํ’’ฯ  
</li>
  
<p>ตตฺถ นฺติ สุฎฺฐุ ปุปฺผิตอคฺคํ, อคฺคโต ปฎฺฐาย สพฺพผาลิปุลฺลนฺตี อโตฺถฯ นฺติ รุกฺขํ, อิธ ปน สาลรุโกฺข อธิเปฺปโตฯ นฺติ เอกิกา ตฺวํ อิธ ติฎฺฐสิฯ ติ ตว สหายภูโต อารกฺขโก โกจิปิ นตฺถิ, รูปสมฺปตฺติยา วา ตุยฺหํ ทุติโย โกจิปิ นตฺถิ, อสทิสรูปา เอกิกาว อิมสฺมิํ ชนวิวิเตฺต ฐาเน ติฎฺฐสิฯ นฺติ ตรุณิเก ตฺวํ ธุตฺตปุริสานํ กถํ น ภายสิ, สกิญฺจนการิโน ธุตฺตาติ อธิปฺปาโยฯ อิมํ กิร คาถํ มาโร เอกทิวสํ เถริํ สุปุปฺผิเต สาลวเน ทิวาวิหารํ นิสินฺนํ ทิสฺวา อุปสงฺกมิตฺวา วิเวกโต วิจฺฉินฺทิตุกาโม วีมํสโนฺต อาหฯ อถ นํ เถรี สนฺตเชฺชนฺตี อตฺตโน อานุภาววเสน –
</ol></p>


<ol>
<li>
‘‘สตํ สหสฺสานิปิ ธุตฺตกานํ, สมาคตา เอทิสกา ภเวยฺยุํ;  
  
โลมํ น อิเญฺช นปิ สมฺปเวเธ, กิํ เม ตุวํ มาร กริสฺสเสโกฯ  
</li>
  
<li>
‘‘เอสา อนฺตรธายามิ, กุจฺฉิํ วา ปวิสามิ เต;  
  
ภมุกนฺตเร ติฎฺฐามิ, ติฎฺฐนฺติํ มํ น ทกฺขสิฯ  
</li>
  
<li>
‘‘จิตฺตมฺหิ  
วสีภูตาหํ, อิทฺธิปาทา สุภาวิตา;  
  
ฉฬภิญฺญา สจฺฉิกตา, กตํ พุทฺธสฺส สาสนํฯ  
</li>
  
<li>
‘‘สตฺติสูลูปมา กามา, ขนฺธาสํ อธิกุฎฺฎนา;  
  
ยํ ตฺวํ กามรติํ พฺรูสิ, อรตี ทานิ สา มมฯ  
</li>
  
<li>
‘‘สพฺพตฺถ วิหตา นนฺที, ตโมขโนฺธ ปทาลิโต;  
  
เอวํ ชานาหิ ปาปิม, นิหโต ตฺวมสิ อนฺตกา’’ติฯ –  
</li>
  
<p>อิมา คาถา อภาสิฯ
</ol></p>


<p>ตตฺถ   , นฺติ ยาทิสโก ตฺวํ เอทิสกา เอวรูปา อเนกสตสหสฺสมตฺตาปิ ธุตฺตกา สมาคตา ยทิ ภเวยฺยุํฯ ติ โลมมตฺตมฺปิ น อิเญฺชยฺย น สมฺปเวเธยฺยฯ ติ มาร, ตฺวํ เอกโกว มยฺหํ กิํ กริสฺสสิ?</p>


<p>อิทานิ มารสฺส อตฺตโน กิญฺจิปิ กาตุํ อสมตฺถตํเยว วิภาเวนฺตี ติ คาถมาหฯ ตสฺสโตฺถ – มาร, เอสาหํ ตว ปุรโต ฐิตาว อนฺตรธายามิ อทสฺสนํ คจฺฉามิ, อชานนฺตเสฺสว เต กุจฺฉิํ วา ปวิสามิ, ภมุกนฺตเร วา ติฎฺฐามิ, เอวํ ติฎฺฐนฺติญฺจ มํ ตฺวํ น ปสฺสสิฯ</p>


<p>กสฺมาติ เจ?  อหํ จมฺหิ มาร, มยฺหํ จิตฺตํ วสีภาวปฺปตฺตํ, จตฺตาโรปิ อิทฺธิปาทา มยา สุฎฺฐุ ภาวิตา พหุลีกตา, ตสฺมา อหํ ยถาวุตฺตาย อิทฺธิวิสยตาย ปโหมีติฯ เสสํ สพฺพํ เหฎฺฐา วุตฺตนยตฺตา อุตฺตานเมวฯ</p>

</p>

</p>





