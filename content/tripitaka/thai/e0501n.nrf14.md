<h1>๑๕. อาหารปจฺจโย</h1>
<p>ทุวิโธ อาหารปจฺจโย รูปาหารปจฺจโย อรูปาหาร ปจฺจโยฯ</p>


<p>ตตฺถ รูปาหารปจฺจโย นาม กพฬีการาหารสงฺขาตํ โอช รูปํ วุจฺจติฯ โส จ อชฺฌตฺตาหาโร พหิทฺธาหาโรติ ทุวิโธฯ กพฬีการาหารภกฺขานํ สตฺตานํ สเพฺพปิ จตุสมุฎฺฐานิกรูปธมฺมา ตสฺส ทุวิธสฺส รูปาหารสฺส ปจฺจยุปฺปนฺนาฯ</p>


<p>อรูปาหาโร ปน ติวิโธ ผสฺสาหาโร มโนสเญฺจตนา หาโร วิญฺญาณาหาโร จฯ ตโยเปเต ธมฺมา สหชาตานํ นามรูปธมฺมานํ อาหารปจฺจโย โหนฺติฯ สหชาตา จ นามรูป ธมฺมา เตสํ ปจฺจยุปฺปนฺนาฯ</p>


<p>เกนเฎฺฐน อาหาโรติฯ ภุสํ หรณเฎฺฐน อาหาโรฯ ภุสํ หรณเฎฺฐนาติจ ทฬฺหํ ปวตฺตาปนเฎฺฐน, จิรกาลํ ฐิติยา วุฑฺฒิยา วิรุฬฺหิยา เวปุลฺลาย อุปตฺถมฺภนเฎฺฐนาติ วุตฺตํ โหติฯ ชนนกิจฺจยุโตฺตปิ อาหาโร อุปตฺถมฺภนกิจฺจปฺปธาโน โหตีติฯ</p>


<p>ตตฺถ ทุวิโธ รูปาหาโร อชฺฌตฺตสนฺตาเน จตุสมุฎฺฐานิกํ รูปกายํ อุปพฺรูหยโนฺต ภุสํ หรติ, ทฬฺหํ ปวเตฺตติ, จิรํ อทฺธานํ คเมติ, ตํ ตํ อายุกปฺปปริโยสานํ ปาเปตีติ อาหาโรฯ</p>


<p>ผสฺสาหาโร  อารมฺมเณสุ อิฎฺฐานิฎฺฐรสํ นีหรโนฺต สมฺปยุตฺตธเมฺม ภุสํ หรติฯ มโนสเญฺจตนาหาโร กายวจี มโนกเมฺมสุ อุสฺสาหํ ชเนโนฺต สมฺปยุตฺตธเมฺม ภุสํ หรติฯ วิญฺญาณาหาโร อารมฺมณวิชานนเฎฺฐน ปุพฺพงฺคมกิจฺจํ วหโนฺต สมฺปยุตฺตธเมฺม ภุสํ หรติ, ทฬฺหํ ปวเตฺตติ, จิรํ อทฺธานํ คเมตีติ อาหาโรฯ สมฺปยุตฺตธเมฺม ภุสํ หรโนฺต สหชาตรูปธเมฺมปิ ภุสํ หรติเยวฯ</p>


<p>อิธ สุตฺตนฺตนโยปิ วตฺตโพฺพฯ ยถา สกุณา นาม จกฺขูหิ ทิสาวิทิสํ วิภาเวตฺวา ปเตฺตหิ รุกฺขโต รุกฺขํ วนโต วนํ อากาเสน ปกฺขนฺทิตฺวา ตุณฺฑเกหิ ผลาผลานิ ตุทิตฺวา ยาวชีวํ อตฺตานํ ยาเปนฺติฯ ตถา อิเม สตฺตา ฉหิ วิญฺญาเณหิ อารมฺมณานิ วิภาเวตฺวา ฉหิ มโนสเญฺจตนาหาเรหิ อารมฺมณวตฺถุปฺปฎิลาภตฺถาย อุสฺสุกฺกนํ กตฺวา ฉหิ ผสฺสาหาเรหิ อารมฺมเณสุ รสํ ปาตุภวนฺตํ กตฺวา สุขทุกฺขํ อนุภวนฺติฯ วิญฺญาเณหิ วา อารมฺมณานิ วิภาเวตฺวา นามรูป สมฺปตฺติํ สาเธนฺติฯ ผเสฺสหิ อารมฺมเณสุ รสํ ปาตุภวนฺตํ กตฺวา อารมฺมณรสานุภวนํ เวทนํ สมฺปาเทตฺวา ตณฺหาเวปุลฺลํ อาปชฺชนฺติฯ เจตนาหิ ตณฺหามูลกานิ นานากมฺมานิ ปสเวตฺวา ภวโต ภวํ สํสรนฺติฯ เอวํ อาหารธมฺมานํ มหนฺตํ อาหารกิจฺจํ เวทิตพฺพนฺติฯ อาหารปจฺจยทีปนา นิฎฺฐิตาฯ</p>





