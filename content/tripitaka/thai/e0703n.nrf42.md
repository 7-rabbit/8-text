<h1>เตจตฺตาลีสติม ปริเจฺฉท</h1>
<h3>จตุราชโก</h3>
<ol>
<li>
ตโต  
วิชิตสงฺคาโม, กสฺสโป ปุริตาสโย;  
  
มหาปาฬิมฺหิ สงฺฆสฺส, สมิทฺธํ โภชนํ อกาฯ  
</li>
  
<li>
นาคสาลา นิวาสิํ โส, มหาธมฺมกถิํ ยติํ;  
  
มหาปูชาย ปูเชตฺวา, สทฺธมฺมํ เตน วาจยิฯ  
</li>
  
<li>
วสนฺตํ ภาตุอาวาเส, สมุทฺทิสฺส ลิขาปยิ;  
  
กฎนฺธการวาสิํ โส, ปาฬิ สพฺพํ สสงฺคหํฯ  
</li>
  
<li>
ชิณฺณํ สงฺขริกมฺมญฺจ, นวํ กาเรสิ เจติเย;  
  
สงฺฆโภคมเนกญฺจ, ตตฺถ ตตฺถ ปวตฺตยิฯ  
</li>
  
<li>
นานามณิสมุโชฺชตํ, กาสิ จูฬมณิตฺตยํ;  
  
สตํ ปณฺฑุปลาสานํ, วตฺถทาเนน ตปฺปยิฯ  
</li>
  
<li>
ตสฺสาสุํ พหโว ปุตฺตา, เชโฎฺฐ เตสญฺจ มาณโก;  
  
สเพฺพ เต น วยปฺปตฺตา, พาลาวิคตพุทฺธิโนฯ  
</li>
  
<li>
ตโต โส พฺยาธินา ผุโฎฺฐ, อเตกิเจฺฉน เกนจิ;  
  
ปุตฺตา เม พาลกา สเพฺพ, เน’เต รชฺชกฺขมา อิติฯ  
</li>
  
<li>
วสนฺตํ โรหเณ เทเส, ภาคิเนยฺยํ มหามติํ;  
  
อาหุย สพฺพํ ปาทาสิ, รชฺชํ ปุเตฺตหิ อตฺตโนฯ  
</li>
  
<li>
คนฺธมาลาทิปูชาหิ, ปูชยิตฺวาน เจติเย;  
  
ภิกฺขุสงฺฆํ ขมาธปสิ, ทตฺวาน จตุปจฺจยํฯ  
</li>
  
<li>
เอวํ ธมฺมํ จริตฺวาน, มิตฺตามจฺจชเนสุ จ;  
  
คโต นวหิ วเสฺสหิ, ยถากมฺมํ นราธิโปฯ  
</li>
  
<li>
กตฺวา กตฺตพฺพกิจฺจํ โส, มาตุลสฺส สคารโว;  
  
สงฺคหโนฺต ชนํ มาโณ, ทมิเฬ นีหราปยิฯ  
</li>
  
<li>
เอกโต ทมิฬา หุตฺวา, นิพฺพาเสม อิมํ อิติ;  
  
ตสฺมิํ ฐิเต พหิทฺธาว, อคฺคเหสุํ ปุรํ สยํฯ  
</li>
  
<li>
หตฺต  
ทาฐสฺส เปเสสิ, ชมฺพุทีปคตสฺส เต;  
  
อาคนฺตุํตว กาโลติ, สาสนํ รชฺชคาหเณฯ  
</li>
  
<li>
มาโณ’ปิ สงฺฆํ เปเสสิ, สาสนํ ปิตุโรหณํ;  
  
ปิตา สุตฺวาน ตํ อาคา, น จีเรเนว โรหณาฯ  
</li>
  
<li>
อุเภ เต มนฺตยิตฺวาน, อกํสุ สนฺธิเลสกํ;  
  
อุมิเฬหิ ตโต ชาตา, สเพฺพ เต สมวุตฺติโนฯ  
</li>
  
<li>
ตโต โส ปิตรํ รเชฺช, อภิสิญฺจิตฺถ มาณโก;  
  
โส’ภิสิโตฺต นิกายานํ, สหสฺสานํ ตยํ อทาฯ  
</li>
  
<li>
สงฺฆํ รฎฺฐญฺจ สงฺคยฺห, สพฺพํ ราชกุลฎฺฐิตํ;  
  
ภณฺฑํ เปเสสิ สตฺตูหิ, รกฺขณตฺถาย โรหณํฯ  
</li>
  
<li>
หตฺถทาโฐปิ สุตฺวาน, ทมิฬานํ ตุ สาสนํ;  
  
ขเณนา’คา อิมํ ทีปํ, คเหตฺวา ทมิฬฺหํ พลํฯ  
</li>
  
<li>
ตทา เต ทมิฬา สเพฺพ, ปริภูตา อิธ ฐิตา;  
  
อายนฺตเมว ตํ คนฺตฺวา, ปริวาเรสุ มญฺชเสฯ  
</li>
  
<li>
มาโณปิ สุตฺวา ตํ สพฺพํ, นายํ กาโลติ ยุชฺฌิตุํ;  
  
เปเสตฺวา ปิตุราชานํ, สทฺธิํ สาเรน โรหณํฯ  
</li>
  
<li>
ปุพฺพเทสํ สยํ คนฺตฺวา, สงฺคณฺหโนฺต ชนํ วสี;  
  
ลทฺธา ทมิฬปกฺขํ โส, คเหตฺวา ราชกํ ปุรํฯ  
</li>
  
<li>
ทาโฐปติโสฺส ราชาติ, นามํ สาเวติ อตฺตโน;  
  
มาตุลํ วิย ตํ โลโก, เตน นาเมน โวหริฯ  
</li>
  
<li>
ปิตุจฺฉปุตฺตมาเนตฺวา, อคฺคโพธิ สนามกํ;  
  
ฐเปตฺวา ยุวราชเตฺต, เทสญฺจา’ทาสิ ทกฺขิณํฯ  
</li>
  
<li>
ฐานนฺตรญฺจ ปาทาสิ, นิสฺสิตานํ ยถารหํ;  
  
สาสนสฺส จ โลกสฺส, สพฺพํ กตฺตพฺพมาจริฯ  
</li>
  
<li>
มหาปาฬิมฺหิ ทาเปสิ, สวตฺถํ ทธิภตฺตกํ;  
  
ขีรํ ปายาสกเญฺจว, ธมฺมํ สุณิ อุโปสถิฯ  
</li>
  
<li>
กาเรตฺวา สพฺพปูชาโย, เทสา เปตฺวาน เทสนํ;  
  
เอวมาทีหิ ปุเญฺญหิ, อตฺตานํ’กาสิ ภทฺทกํฯ  
</li>
  
<li>
กสฺสปสฺส วิหารสฺส, ทตฺวาเสนวฺหคามกํ;  
  
มหาคลฺลญฺจ ปาทาสิ, ปธานฆรกสฺส โสฯ  
</li>
  
<li>
ปริเวณสฺส  
โมรสฺส, อกาสิ สกคามกํ;  
  
ถูปารามสฺส ปุโณฺณฬิํ, ทตฺวา สกฺกาสิ เจติยํฯ  
</li>
  
<li>
กปฺปูรปริเวณํ โส, กาเรสิ อภยุตฺตเร;  
  
วิหารํ ติปุถุลฺลวฺหํ, กตฺวา ตเสฺสว ทาปยิฯ  
</li>
  
<li>
ตสฺมิํ กโรเนฺต วาเรสุํ, สีมายโนฺต’ติ ภิกฺขโว;  
  
เถริยา เต กิพาเหตฺวา, พลํ ตเถว การยิฯ  
</li>
  
<li>
อถ เต เต เถริยา ภิกฺขู, ทุมฺมญฺญู ตตฺถ ราชินิ;  
  
อสฺสทฺธํ ตํ วิทิตฺวาน, ปตฺตนิกฺกุชฺชนํ กรุํฯ  
</li>
  
<li>
วุตฺตญฺหิ มุนินา เตน, อสฺสโทฺธ โย อุปาสโก;  
  
อลาภาย จ ภิกฺขูนํ, เจเตต’โกฺกสติ จ เตฯ  
</li>
  
<li>
ปตฺตนิกุชฺชนํ ตสฺส, กตฺตพฺพนฺติ ตโต หิ เต;  
  
ตสฺส ตํ กมฺมมกรุํ, โลโก มญฺญิตฺถ อญฺญถาฯ  
</li>
  
<li>
อาทายุ กุชฺชิตํ ปตฺตํ, จรโนฺต ภิกฺขุภิกฺขกํ;  
  
นิกุเชฺชยฺย ฆรทฺวาเร, ตสฺสา’ติ กถิกํ กรุํฯ  
</li>
  
<li>
ตสฺมิํ โส สมเย ผุโฎฺฐ, พฺยาธินา มหตามริ;  
  
วสฺสมฺหิ นวเม ราชา, สมฺปโตฺต ชีวิตกฺขยํฯ  
</li>
  
<li>
ทปฺปุโลปิ ตโต ราชา, คโต โรหณกํ สกํ;  
  
วาสํ กเปฺปสิ ตเตฺถว, กโรโนฺต ปุญฺญสญฺจยํฯ  
</li>
  
<li>
อิโต ปฎฺฐาย วกฺขาม, ตสฺส วํสมนากุลํ;  
  
วุจฺจมานมฺหิ เอเตฺถว, ตสฺมิํ โหติ อสงฺกโรฯ  
</li>
  
<li>
ชาโต โอกฺกากวํสมฺหิ, มหาติโสฺสติ วิสฺสุโต;  
  
อาสิ เอโก มหาปุโญฺญ, สมากิณฺณคุณากโรฯ  
</li>
  
<li>
ตเสฺส’กา ภริยา อาสิ, สงฺฆปิวาติ วีสฺสุตา;  
  
ธญฺญปุญฺญคุณูเปตา, ธีตา โรหณสามิโนฯ  
</li>
  
<li>
ตสฺสาปุตฺตา ตโย อาสุํ, ปฐโม อคฺคเพธิโก;  
  
ทุติโย ทปฺปุโล นาม, ตติโย มณิอกฺขิโกฯ  
</li>
  
<li>
เอกาว ธีตา ตสฺสาสิ, ราชนมคมา จ สา;  
  
เชโฎฺฐ โรหณนามสฺส, เทสสฺสา’สิ สยํ วสีฯ  
</li>
  
<li>
มหาปาฬิํ ส กาเรสิ, มหาคาเม มหาธโน;  
  
ทาฐคฺคโพธินามญฺจ, ปริเวณํ ตหิ วํโสฯ  
</li>
  
<li>
กาณคามมฺหิ  
กาณานํ, คิลานานญฺจ สาลเก;  
  
วิหาเร ปฎิมาเวฺห จ, มหนฺตํ ปฎิมาฆรํฯ  
</li>
  
<li>
ปติฎฺฐเปสิ กตฺวาน, พุทฺธตตฺถ สิลามยํ;  
  
มหนฺตนามํ สปฺปโญฺญ, อิทฺธีหิ วิย นิมฺมิตํฯ  
</li>
  
<li>
สาลวาณญฺจ กาเรสิ, วิหารํ อตฺตนามกํ,  
  
ปริเวณวิหารญฺจ, ตถา กาชรคามกํฯ  
</li>
  
<li>
นวกมฺมานิ กาเรตฺวา, ธมฺมสาลวิหารเก;  
  
สยํ วจฺจกุฎี เอส, ตตฺถ โสเธสิ พุทฺธิมาฯ  
</li>
  
<li>
อุจฺจิฎฺฐํ ภิกฺขุสงฺฆสฺส, โภชนํ ปริภุญฺชิย;  
  
มณฺฑคามญฺจ สงฺฆสฺส, คามํ’ทาสิ มสาทวาฯ  
</li>
  
<li>
ปุญฺญาเน’ตานิจญฺญานิ, กตฺวา ตสฺมิํ ทิวงฺคเต;  
  
อาสี ตสฺสา’นุโช ตตฺถ, สามิ ทปฺปุลนามโกฯ  
</li>
  
<li>
อิเสฺสรํ ตตฺถ วเตฺตสิ, สมฺปมทฺทิย สตฺต โว;  
  
มหาทานํ ปวเตฺตสิ, นิสฺสงฺกํ โรหณํ อคาฯ  
</li>
  
<li>
ตสฺส ตุโฎฺฐ ชโน อาห, มหาสามีติ เอสโน;  
  
ตโต ปฎฺฐาย ตํ โลโก-มหาสามีติ โวหริฯ  
</li>
  
<li>
สุตฺวาน ตํ สิลาทาโฐ, นริโนฺท สกธีตรํ;  
  
ตสฺส ปาทาสิ สนฺตุโฎฺฐ, คุเณหิ พหุเกหิ จฯ  
</li>
  
<li>
ยุชราชตฺตมสฺสาทา, รชฺชโยโคฺคติ มานิตุํ;  
  
มาณวมฺมาทโย ตสฺส, ปุตฺตา อาสุํ มหาสยาฯ  
</li>
  
<li>
ปาสาณทิปวาสิสฺส, มหาเถรสฺส สนฺติเก;  
  
ธมฺมํ สุตฺวา ปสีทิตฺวา, ตสฺมิํ ตํ พหุมานิตุํฯ  
</li>
  
<li>
วิหารํ โรหเณ กตฺวา, ตสฺส ปาทาสิ โสปิ ตํ;  
  
จาตุทฺทิสิยสงฺฆสฺส, ปริโภคาย วิสฺสชฺชิฯ  
</li>
  
<li>
อมฺพมาลา วิหาราทิ, วิหาเร การยิ พหู;  
  
ขทิราลิวิหารญฺจ, กตฺวา เทว มปูชยิฯ  
</li>
  
<li>
ปาสาทมนุรารามํ, มุโตฺตลมฺพํ สุชิณฺณกํ;  
  
สีริวฑฺฒญฺจ ปาสาทํ, ตถา ตกฺกมฺพิลํ ปรํฯ  
</li>
  
<li>
โสเธตฺวา ภิกฺขโว ตตฺถ, ทฺวตฺติํส ปริวาสยิ;  
  
สพฺพปจฺจยทาเนน, สนฺตเปฺปตฺวา มหีมติฯ  
</li>
  
<li>
อทา  
เกวฎฺฎคมฺภีรํ, คามํ นาควิหารเก;  
  
ตถา ราชวิหารสฺส, โคนฺนคามํ สมาทิยิฯ  
</li>
  
<li>
อทา ตีสวิหารสฺส, ตถากนฺติกปพฺพกํ;  
  
จิตฺตลปพฺพตสฺสา’ทา, คามํ โส โคนฺนวิฎฺฐิกํฯ  
</li>
  
<li>
ทตฺวา ริยากรเสฺสส, คามํ โสมาลวตฺถุกํ;  
  
อกาสิ ปฎิมาเคหํ, ตเถว สุมโนหรํฯ  
</li>
  
<li>
ตตฺรฎฺฐสฺส ชินสฺสา’กา, อุณฺณโลมํ มหคฺฆิยํ;  
  
เหมปฎฺฎญฺจ กาเรสิ, สพฺพํ ปูชาวิธิํ ส’กาฯ  
</li>
  
<li>
เจติเย ปริชิเณฺณ โส, สุธากเมฺมน รญฺชยิ;  
  
ติปญฺจหตฺถํ กาเรสิ, เมเตฺตยฺยํ สุคตํ ปรํฯ  
</li>
  
<li>
เอวมาทินิ ปุญฺญานิ, อปฺปเมยฺยานิ โส วิภู;  
  
อกาสิ จ สยํ สาธุ, ปริวาเรหี การยิฯ  
</li>
  
<li>
ปริวารา จ ตสฺสาสุํ, พหูปุญฺญกรา นรา;  
  
วิหารา เนกกา อาสุํ, กตา เตหิ สปฺปจฺจยาฯ  
</li>
  
<li>
กทาจิ มคฺคํ คจฺฉํ โส, อรญฺญมฺหิ อคามเก;  
  
เสนํ สํวิทหิตฺวาน, วาสํ กเปฺปสิ รตฺติยํฯ  
</li>
  
<li>
สุนหาตวิลฺลิโตฺต โส, สุภุโตฺตสยเน สุเข;  
  
นิปเนฺนสุ ฆเร รเมฺม, นิทฺทายิตุมุปกฺกมิฯ  
</li>
  
<li>
อลภโนฺต ตทา นิทฺทํ, กินฺนุ โข อิติ การณํ;  
  
ปวตฺติํ อุปธาเรโนฺต, ทิวเส สพฺพมตฺตโนฯ  
</li>
  
<li>
อทิสฺวา การณํ อโนฺต, อวสฺสํ พหิ เหสฺสติ;  
  
อิติ จินฺติย โยเชสิ, มนุเสฺสตํ คเวสิตุํฯ  
</li>
  
<li>
เอวมาห จ นิสฺสงฺกํ, อยฺยกา มม รตฺติยํ;  
  
เตเมนฺตา รุกฺขมูลสฺมิํ, ฐิตา อาเนถ เต อิติฯ  
</li>
  
<li>
เตปิ คนฺตฺวา คเวสนฺตา, ทีปหตฺถา มหาชนา;  
  
มหาคามา’คเต ภิกฺขู, รุกฺขมูลคเต ตทาฯ  
</li>
  
<li>
เต คนฺตฺวา สาสนํ รโญฺญ, อาโรเจสุํ ปธาวิโส;  
  
ทิสฺวา จ ภิกฺขุ สนฺตุโฎฺฐ, เนตฺวา วาสฆรํ สกํฯ  
</li>
  
<li>
นิจฺจทานาย ภิกฺขูนํ, ฐปิเต รตฺตจีวเร;  
  
เตสํ ทตฺวาน ตินฺตานิ, จีวรานิ สมาทิยฯ  
</li>
  
<li>
สุกฺขาปิย  
จ กตฺวาน, ปาทโธวนกาทิกํ;  
  
นิสีทาปิย เต สเพฺพ, สยเน สาธุ สนฺถเตฯ  
</li>
  
<li>
เภสชฺชํ ปฎิยาเทตฺวา, สยเมโว’ปนามิย;  
  
ปจฺจูเสปิ จ กตฺวาน, กตฺตพฺพํ โภชนาทิกํฯ  
</li>
  
<li>
ทตฺวา กปฺปิย กาเร’ถ, วิสฺสเชฺชสิ ยถารุจิํ;  
  
เอวํ ปุญฺญรตเสฺสว, ตสฺสา’สิ ทิวสํ คตํฯ  
</li>
  
<li>
เอวํ ปุญฺญปเรตสฺมิํ, วสมาเน นรุตฺตเม;  
  
รฎฺฐํ ชนปทํ สพฺพํ, โยเชตฺวา ปุญฺญกเมฺมสุฯ  
</li>
  
<li>
มาโณ ปาจินเทสมฺหิ, วสโนฺต พลสงฺคหํ;  
  
กตฺวาน ปิตุโน เสนํ, ธนํ เจวา หราปิยฯ  
</li>
  
<li>
กาตุํ สงฺคามมาคญฺฉิ, ติปุจุลฺลสคามกํ;  
  
ทาโฐปติโสฺส ตํ สุตฺวา, ตมฺพลํคา มหาพโลฯ  
</li>
  
<li>
ตตฺถา’กํสุ มหายุทฺธํ, อญฺญมญฺญํ สมาคตา;  
  
โยธา ทาโฐ ปติสฺสสฺส, มาณํ สงฺคํว มารยุํฯ  
</li>
  
<li>
ตํ สุตฺวา ทปฺปุโล โสปิ, โสกสลฺลหโต มริ;  
  
สตฺตาห มนุราธมฺหิ, วสํ รชฺชมการยิฯ  
</li>
  
<li>
โรหเณ ตีณิ วสฺสานิ, เอส รชฺชมการยิ;  
  
ตสฺมา ตสฺส กถา อาสิ, โรหณมฺหิ อิธาปิ จฯ  
</li>
  
<li>
เอวํ ปเรมาริย อาหวมฺหิ,  
  
กิเจฺฉน ลทฺธาว นเรน โภคา;  
  
อาสุํ ขเณ วิชฺชุลโตป โภคา,  
  
โก พุทฺธิมา เตสุ รติํ กเรยฺยฯ  
</li>
  
สุชนปฺปสาทสํเวคตฺถาย กเต มหาวํเส  
</li>
  
จตุราชโก นาม  
</li>
  
เตจตฺตาลีสติโม ปริเจฺฉโทฯ  
</li>
  
  
  
  
  