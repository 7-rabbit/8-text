<h1>๖. อสุภกมฺมฎฺฐานนิเทฺทโส</h1>
<h3>อุทฺธุมาตกาทิปทตฺถวณฺณนา</h3>
<p> กสิณานนฺตรมุทฺทิเฎฺฐสุ   ปน อุทฺธุมาตกํ, วินีลกํ, วิปุพฺพกํ, วิจฺฉิทฺทกํ, วิกฺขายิตกํ, วิกฺขิตฺตกํ, หตวิกฺขิตฺตกํ, โลหิตกํ, ปุฬวกํ, อฎฺฐิกนฺติ ทสสุ อวิญฺญาณกาสุเภสุ ภสฺตา วิย วายุนา อุทฺธํ ชีวิตปริยาทานา ยถานุกฺกมํ สมุคฺคเตน สูนภาเวน อุทฺธุมาตตฺตา อุทฺธุมาตํ, อุทฺธุมาตเมว ฯ ปฎิกฺกูลตฺตา วา กุจฺฉิตํ อุทฺธุมาตนฺติ ฯ ตถารูปสฺส ฉวสรีรเสฺสตํ อธิวจนํฯ</p>


<p>วินีลํ วุจฺจติ วิปริภินฺนนีลวณฺณํ, วินีลเมว ฯ ปฎิกฺกูลตฺตา วา กุจฺฉิตํ วินีลนฺติ วินีลกํฯ มํสุสฺสทฎฺฐาเนสุ รตฺตวณฺณสฺส ปุพฺพสนฺนิจยฎฺฐาเนสุ เสตวณฺณสฺส เยภุเยฺยน จ นีลวณฺณสฺส นีลฎฺฐาเน นีลสาฎกปารุตเสฺสว ฉวสรีรเสฺสตมธิวจนํฯ</p>


<p>ปริภินฺนฎฺฐาเนสุ วิสฺสนฺทมานํ ปุพฺพํ วิปุพฺพํ, วิปุพฺพเมว ฯ ปฎิกฺกูลตฺตา วา กุจฺฉิตํ วิปุพฺพนฺติ วิปุพฺพกํฯ ตถารูปสฺส ฉวสรีรเสฺสตมธิวจนํฯ</p>


<p>วิจฺฉิทฺทํ วุจฺจติ ทฺวิธา ฉินฺทเนน อปธาริตํ, วิจฺฉิทฺทเมว ฯ ปฎิกฺกูลตฺตา วา กุจฺฉิตํ วิจฺฉิทฺทนฺติ วิจฺฉิทฺทกํฯ เวมเชฺฌ ฉินฺนสฺส ฉวสรีรเสฺสตมธิวจนํฯ</p>


<p>อิโต จ เอโตฺต จ วิวิธากาเรน โสณสิงฺคาลาทีหิ ขาทิตนฺติ วิกฺขายิตํ, วิกฺขายิตเมว ฯ ปฎิกฺกูลตฺตา วา กุจฺฉิตํ วิกฺขายิตนฺติ วิกฺขายิตกํฯ ตถารูปสฺส ฉวสรีรเสฺสตมธิวจนํฯ</p>


<p>วิวิธํ  ขิตฺตํ วิกฺขิตฺตํ, วิกฺขิตฺตเมว ฯ ปฎิกฺกูลตฺตา วา กุจฺฉิตํ วิกฺขิตฺตนฺติ วิกฺขิตฺตกํฯ อเญฺญน หตฺถํ อเญฺญน ปาทํ อเญฺญน สีสนฺติ เอวํ ตโต ตโต ขิตฺตสฺส ฉวสรีรเสฺสตมธิวจนํฯ</p>


<p>หตญฺจ ตํ ปุริมนเยเนว วิกฺขิตฺตกญฺจาติ ฯ กากปทากาเรน องฺคปจฺจเงฺคสุ สเตฺถน หนิตฺวา วุตฺตนเยน วิกฺขิตฺตสฺส ฉวสรีรเสฺสตมธิวจนํฯ</p>


<p>โลหิตํ  กิรติ วิกฺขิปติ อิโต จิโต จ ปคฺฆรตีติ ฯ ปคฺฆริตโลหิตมกฺขิตสฺส ฉวสรีรเสฺสตมธิวจนํฯ</p>


<p>ปุฬวา วุจฺจนฺติ กิมโย, ปุฬเว กิรตีติ ฯ กิมิปริปุณฺณสฺส ฉวสรีรเสฺสตมธิวจนํฯ</p>


<p>อฎฺฐิเยว ฯ ปฎิกฺกูลตฺตา วา กุจฺฉิตํ อฎฺฐีติ อฎฺฐิกํฯ อฎฺฐิสงฺขลิกายปิ เอกฎฺฐิกสฺสเปตมธิวจนํฯ อิมานิ จ ปน อุทฺธุมาตกาทีนิ นิสฺสาย อุปฺปนฺนนิมิตฺตานมฺปิ นิมิเตฺตสุ ปฎิลทฺธชฺฌานานเมฺปตาเนว นามานิฯ</p>


<h3>อุทฺธุมาตกกมฺมฎฺฐานํ</h3>
<p> ตตฺถ อุทฺธุมาตกสรีเร อุทฺธุมาตกนิมิตฺตํ อุปฺปาเทตฺวา อุทฺธุมาตกสงฺขาตํ ฌานํ ภาเวตุกาเมน โยคินา ปถวีกสิเณ วุตฺตนเยเนว วุตฺตปฺปการํ อาจริยํ อุปสงฺกมิตฺวา กมฺมฎฺฐานํ อุคฺคเหตพฺพํฯ เตนสฺส กมฺมฎฺฐานํ กเถเนฺตน อสุภนิมิตฺตตฺถาย คมนวิธานํ, สมนฺตา นิมิตฺตุปลกฺขณํ, เอกาทสวิเธน นิมิตฺตคฺคาโห, คตาคตมคฺคปจฺจเวกฺขณนฺติ เอวํ อปฺปนาวิธานปริโยสานํ สพฺพํ กเถตพฺพํฯ เตนาปิ สพฺพํ สาธุกํ อุคฺคเหตฺวา ปุเพฺพ วุตฺตปฺปการํ เสนาสนํ อุปคนฺตฺวา อุทฺธุมาตกนิมิตฺตํ ปริเยสเนฺตน วิหาตพฺพํฯ</p>


<p> เอวํ วิหรเนฺตน จ อสุกสฺมิํ นาม คามทฺวาเร วา อฎวิมุเข วา ปเนฺถ วา ปพฺพตปาเท วา รุกฺขมูเล วา สุสาเน วา อุทฺธุมาตกสรีรํ นิกฺขิตฺตนฺติ กเถนฺตานํ วจนํ สุตฺวาปิ  น ตาวเทว อติเตฺถน ปกฺขนฺทเนฺตน วิย คนฺตพฺพํฯ กสฺมา? อสุภํ หิ นาเมตํ วาฬมิคาธิฎฺฐิตมฺปิ อมนุสฺสาธิฎฺฐิตมฺปิ โหติฯ ตตฺรสฺส ชีวิตนฺตราโยปิ สิยาฯ คมนมโคฺค วา ปเนตฺถ คามทฺวาเรน วา นหานติเตฺถน วา เกทารโกฎิยา วา โหติฯ ตตฺถ วิสภาครูปํ อาปาถมาคจฺฉติ, ตเทว วา สรีรํ วิสภาคํ โหติฯ ปุริสสฺส หิ อิตฺถิสรีรํ อิตฺถิยา จ ปุริสสรีรํ วิสภาคํ, ตเทตํ อธุนามตํ สุภโตปิ อุปฎฺฐาติ, เตนสฺส พฺรหฺมจริยนฺตราโยปิ สิยาฯ สเจ ปน ‘‘นยิทํ มาทิสสฺส ภาริย’’นฺติ อตฺตานํ ตกฺกยติ, เอวํ ตกฺกยมาเนน คนฺตพฺพํฯ</p>


<p> คจฺฉเนฺตน  จ สงฺฆเตฺถรสฺส วา อญฺญตรสฺส วา อภิญฺญาตสฺส ภิกฺขุโน กเถตฺวา คนฺตพฺพํฯ กสฺมา? สเจ หิสฺส สุสาเน อมนุสฺสสีหพฺยคฺฆาทีนํ รูปสทฺทาทิอนิฎฺฐารมฺมณาภิภูตสฺส องฺคปจฺจงฺคานิ วา ปเวเธนฺติ, ภุตฺตํ วา น ปริสณฺฐาติ, อโญฺญ วา อาพาโธ โหติฯ อถสฺส โส วิหาเร ปตฺตจีวรํ สุรกฺขิตํ กริสฺสติฯ ทหเร วา สามเณเร วา ปหิณิตฺวา ตํ ภิกฺขุํ ปฎิชคฺคิสฺสติฯ อปิจ สุสานํ นาม นิราสงฺกฎฺฐานนฺติ มญฺญมานา กตกมฺมาปิ อกตกมฺมาปิ โจรา สโมสรนฺติฯ เต มนุเสฺสหิ อนุพทฺธา ภิกฺขุสฺส สมีเป ภณฺฑกํ ฉเฑฺฑตฺวาปิ ปลายนฺติฯ มนุสฺสา ‘‘สโหฑฺฒํ โจรํ อทฺทสามา’’ติ ภิกฺขุํ คเหตฺวา วิเหเฐนฺติฯ อถสฺส โส ‘‘มา อิมํ วิเหฐยิตฺถ, มมายํ กเถตฺวา อิมินา นาม กเมฺมน คโต’’ติ เต มนุเสฺส สญฺญาเปตฺวา โสตฺถิภาวํ กริสฺสติฯ อยํ อานิสํโส กเถตฺวา คมเนฯ ตสฺมา วุตฺตปฺปการสฺส ภิกฺขุโน กเถตฺวา อสุภนิมิตฺตทสฺสเน สญฺชาตาภิลาเสน ยถานาม ขตฺติโย อภิเสกฎฺฐานํ, ยชมาโน ยญฺญสาลํ, อธโน วา ปน นิธิฎฺฐานํ ปีติโสมนสฺสชาโต คจฺฉติ, เอวํ ปีติโสมนสฺสํ อุปฺปาเทตฺวา อฎฺฐกถาสุ วุเตฺตน วิธินา คนฺตพฺพํฯ วุตฺตเญฺหตํ –</p>

, สูปธาริตํ อุปธาเรติ, สุววตฺถิตํ ววตฺถเปติฯ โส ตํ นิมิตฺตํ สุคฺคหิตํ กตฺวา สูปธาริตํ อุปธาเรตฺวา สุววตฺถิตํ ววตฺถเปตฺวา เอโก อทุติโย คจฺฉติ อุปฎฺฐิตาย สติยา  อสมฺมุฎฺฐาย อโนฺตคเตหิ อินฺทฺริเยหิ อพหิคเตน มานเสน คตาคตมคฺคํ ปจฺจเวกฺขมาโนฯ โส จงฺกมโนฺตปิ ตพฺภาคิยเญฺญว จงฺกมํ อธิฎฺฐาติฯ นิสีทโนฺตปิ ตพฺภาคิยเญฺญว อาสนํ ปญฺญเปติฯ</p>

</p>

</p>


<p> ตสฺมา โย จิตฺตสญฺญตฺตตฺถาย สิวถิกทสฺสนํ คจฺฉติ, โส ฆณฺฑิํ ปหริตฺวา คณํ สนฺนิปาเตตฺวาปิ คจฺฉตุฯ กมฺมฎฺฐานสีเสน ปน คจฺฉเนฺตน เอกเกน อทุติเยน มูลกมฺมฎฺฐานํ อวิสฺสเชฺชตฺวา ตํ มนสิกโรเนฺตเนว สุสาเน โสณาทิปริสฺสยวิโนทนตฺถํ กตฺตรทณฺฑํ วา ยฎฺฐิํ วา คเหตฺวา, สูปฎฺฐิต ภาวสมฺปาทเนน อสมฺมุฎฺฐํ สติํ กตฺวา, มนจฺฉฎฺฐานญฺจ อินฺทฺริยานํ อโนฺตคตภาวสมฺปาทนโต อพหิคตมเนน หุตฺวา คนฺตพฺพํฯ</p>


<p>วิหารโต นิกฺขมเนฺตเนว อสุกทิสาย อสุกทฺวาเรน นิกฺขโนฺตมฺหีติ ทฺวารํ สลฺลเกฺขตพฺพํฯ ตโต เยน มเคฺคน คจฺฉติ, โส มโคฺค ววตฺถเปตโพฺพ, อยํ มโคฺค ปาจินทิสาภิมุโข วา คจฺฉติ, ปจฺฉิมอุตฺตรทกฺขิณทิสาภิมุโข วา วิทิสาภิมุโขวาติฯ อิมสฺมิํ ปน ฐาเน วามโต คจฺฉติ, อิมสฺมิํ ฐาเน ทกฺขิณโต, อิมสฺมิํ จสฺส ฐาเน ปาสาโณ  , อิมสฺมิํ วมฺมิโก, อิมสฺมิํ รุโกฺข, อิมสฺมิํ คโจฺฉ, อิมสฺมิํ ลตาติฯ เอวํ คมนมคฺคํ ววตฺถเปเนฺตน นิมิตฺตฎฺฐานํ คนฺตพฺพํฯ โน จ โข ปฎิวาตํฯ ปฎิวาตํ คจฺฉนฺตสฺส หิ กุณปคโนฺธ ฆานํ ปหริตฺวา มตฺถลุงฺคํ วา สโงฺขเภยฺย, อาหารํ วา ฉฑฺฑาเปยฺย, วิปฺปฎิสารํ วา ชเนยฺย ‘‘อีทิสํ นาม กุณปฎฺฐานํ อาคโตมฺหี’’ติฯ ตสฺมา ปฎิวาตํ วเชฺชตฺวา อนุวาตํ คนฺตพฺพํฯ สเจ อนุวาตมเคฺคน น สกฺกา โหติ คนฺตุํ, อนฺตรา ปพฺพโต วา ปปาโต วา ปาสาโณ วา วติ วา กณฺฎกฎฺฐานํ วา อุทกํ วา จิกฺขลฺลํ วา โหติ, จีวรกเณฺณน นาสํ ปิทหิตฺวา คนฺตพฺพํฯ อิทมสฺส คมนวตฺตํฯ</p>


<p> เอวํ คเตน ปน น ตาว อสุภนิมิตฺตํ โอโลเกตพฺพํฯ ทิสา ววตฺถเปตพฺพาฯ เอกสฺมิํ หิ ทิสาภาเค ฐิตสฺส อารมฺมณญฺจ น วิภูตํ หุตฺวา ขายติ, จิตฺตญฺจ น กมฺมนิยํ โหติฯ ตสฺมา ตํ วเชฺชตฺวา ยตฺถ ฐิตสฺส อารมฺมณญฺจ วิภูตํ หุตฺวา ขายติ, จิตฺตญฺจ กมฺมนิยํ โหติ, ตตฺถ ฐาตพฺพํฯ ปฎิวาตานุวาตญฺจ ปหาตพฺพํฯ ปฎิวาเต ฐิตสฺส หิ กุณปคเนฺธน อุพฺพาฬฺหสฺส จิตฺตํ วิธาวติฯ อนุวาเต ฐิตสฺส สเจ ตตฺถ อธิวตฺถา อมนุสฺสา โหนฺติ, เต กุชฺฌิตฺวา อนตฺถํ กโรนฺติฯ ตสฺมา อีสกํ อุกฺกมฺม นาติอนุวาเต ฐาตพฺพํฯ เอวํ ติฎฺฐมาเนนาปิ นาติทูเร นาจฺจาสเนฺน นานุปาทํ นานุสีสํ ฐาตพฺพํฯ อติทูเร ฐิตสฺส หิ อารมฺมณํ อวิภูตํ โหติฯ อจฺจาสเนฺน ภยมุปฺปชฺชติฯ อนุปาทํ วา อนุสีสํ วา ฐิตสฺส สพฺพํ อสุภํ สมํ น ปญฺญายติฯ ตสฺมา นาติทูเร นาจฺจาสเนฺน โอโลเกนฺตสฺส ผาสุกฎฺฐาเน สรีรเวมชฺฌภาเค ฐาตพฺพํฯ</p>


<p> เอวํ ฐิเตน ‘‘ตสฺมิํ ปเทเส ปาสาณํ วา…เป.… ลตํ วา สนิมิตฺตํ กโรตี’’ติ เอวํ วุตฺตานิ สมนฺตา นิมิตฺตานิ อุปลเกฺขตพฺพานิฯ ตตฺริทํ อุปลกฺขณวิธานํ, สเจ ตสฺส นิมิตฺตสฺส สมนฺตา จกฺขุปเถ ปาสาโณ โหติ, โส ‘‘อยํ ปาสาโณ อุโจฺจ วา นีโจ วา ขุทฺทโก วา มหโนฺต วา ตโมฺพ วา กาโฬ วา เสโต วา ทีโฆ วา ปริมณฺฑโล วา’’ติ ววตฺถเปตโพฺพฯ ตโต ‘‘อิมสฺมิํ นาม โอกาเส อยํ ปาสาโณ อิทํ อสุภนิมิตฺตํ, อิทํ อสุภนิมิตฺตํ อยํ ปาสาโณ’’ติ สลฺลเกฺขตพฺพํฯ สเจ วมฺมิโก โหติ, โสปิ ‘‘อุโจฺจ วา นีโจ วา ขุทฺทโก  วา มหโนฺต วา ตโมฺพ วา กาโฬ วา เสโต วา ทีโฆ วา ปริมณฺฑโล วา’’ติ ววตฺถเปตโพฺพฯ ตโต ‘‘อิมสฺมิํ นาม โอกาเส อยํ วมฺมิโก อิทํ อสุภนิมิตฺต’’นฺติ สลฺลเกฺขตพฺพํฯ สเจ รุโกฺข โหติ, โสปิ ‘‘อสฺสโตฺถ วา นิโคฺรโธ วา กจฺฉโก วา กปีตโน วา อุโจฺจ วา นีโจ วา ขุทฺทโก  วา มหโนฺต วา ตโมฺพ วา กาโฬ วา เสโต วา’’ติ ววตฺถเปตโพฺพฯ ตโต ‘‘อิมสฺมิํ นาม โอกาเส อยํ รุโกฺข อิทํ อสุภนิมิตฺต’’นฺติ สลฺลเกฺขตพฺพํฯ สเจ คโจฺฉ โหติ, โสปิ ‘‘สินฺทิวา กรมโนฺท วา กณวีโร วา กุรณฺฑโก วา อุโจฺจ วา นีโจ วา ขุทฺทโก วา มหโนฺต วา’’ติ ววตฺถเปตโพฺพฯ ตโต ‘‘อิมสฺมิํ นาม โอกาเส อยํ คโจฺฉ อิทํ อสุภนิมิตฺต’’นฺติ สลฺลเกฺขตพฺพํฯ สเจ ลตา โหติ, สาปิ ‘‘ลาพุ วา กุมฺภณฺฑี วา สามา วา กาฬวลฺลิ วา ปูติลตา วา’’ติ ววตฺถเปตพฺพาฯ ตโต ‘‘อิมสฺมิํ นาม โอกาเส อยํ ลตา อิทํ อสุภนิมิตฺตํ, อิทํ อสุภนิมิตฺตํ อยํ ลตา’’ติ สลฺลเกฺขตพฺพํฯ</p>


<p> ยํ ปน วุตฺตํ สนิมิตฺตํ กโรติ สารมฺมณํ กโรตีติ, ตํ อิเธว อโนฺตคธํฯ ปุนปฺปุนํ ววตฺถเปโนฺต หิ สนิมิตฺตํ กโรติ นามฯ อยํ ปาสาโณ อิทํ อสุภนิมิตฺตํ, อิทํ อสุภนิมิตฺตํ อยํ ปาสาโณติ เอวํ เทฺว เทฺว สมาเสตฺวา สมาเสตฺวา ววตฺถเปโนฺต สารมฺมณํ กโรติ นามฯ</p>


<p>เอวํ สนิมิตฺตํ สารมฺมณญฺจ กตฺวา ปน สภาวภาวโต ววตฺถเปตีติ วุตฺตตฺตา ยฺวาสฺส สภาวภาโว อนญฺญสาธารโณ อตฺตนิโย อุทฺธุมาตกภาโว, เตน มนสิกาตพฺพํฯ วณิตํ อุทฺธุมาตกนฺติ เอวํ สภาเวน สรเสน ววตฺถเปตพฺพนฺติ อโตฺถฯ</p>


<p> เอวํ ววตฺถเปตฺวา วณฺณโตปิ ลิงฺคโตปิ สณฺฐานโตปิ ทิสโตปิ โอกาสโตปิ ปริเจฺฉทโตปีติ ฉพฺพิเธน นิมิตฺตํ คเหตพฺพํฯ กถํ? เตน หิ โยคินา อิทํ สรีรํ กาฬสฺส วา โอทาตสฺส วา มงฺคุรจฺฉวิโน วาติ  ววตฺถเปตพฺพํฯ  ปน อิตฺถิลิงฺคํ วา ปุริสลิงฺคํ วาติ อววตฺถเปตฺวา ปฐมวเย วา มชฺฌิมวเย วา ปจฺฉิมวเย วา ฐิตสฺส อิทํ สรีรนฺติ ววตฺถเปตพฺพํฯ  อุทฺธุมาตกสฺส  สณฺฐานวเสเนว อิทมสฺส สีสสณฺฐานํ, อิทํ คีวาสณฺฐานํ, อิทํ หตฺถสณฺฐานํ, อิทํ อุทรสณฺฐานํ, อิทํ นาภิสณฺฐานํ, อิทํ กฎิสณฺฐานํ, อิทํ อูรุสณฺฐานํ, อิทํ ชงฺฆาสณฺฐานํ, อิทํ ปาทสณฺฐานนฺติ ววตฺถเปตพฺพํฯ  ปน อิมสฺมิํ สรีเร เทฺว ทิสา นาภิยา อโธ เหฎฺฐิมทิสา อุทฺธํ อุปริมทิสาติ ววตฺถเปตพฺพํฯ อถ วา อหํ อิมิสฺสา ทิสาย ฐิโต อสุภนิมิตฺตํ อิมิสฺสาติ ววตฺถเปตพฺพํฯ  ปน อิมสฺมิํ นาม โอกาเส หตฺถา, อิมสฺมิํ ปาทา, อิมสฺมิํ สีสํ, อิมสฺมิํ มชฺฌิมกาโย ฐิโตติ ววตฺถเปตพฺพํฯ อถ วา อหํ อิมสฺมิํ โอกาเส ฐิโต อสุภนิมิตฺตํ อิมสฺมินฺติ ววตฺถเปตพฺพํฯ  อิทํ  สรีรํ อโธ ปาทตเลน อุปริ เกสมตฺถเกน ติริยํ ตเจน ปริจฺฉินฺนํ, ยถาปริจฺฉิเนฺน จ ฐาเน ทฺวตฺติํสกุณปภริตเมวาติ ววตฺถเปตพฺพํฯ อถ วา อยมสฺส หตฺถปริเจฺฉโท, อยํ ปาทปริเจฺฉโท, อยํ สีสปริเจฺฉโท, อยํ มชฺฌิมกายปริเจฺฉโทติ ววตฺถเปตพฺพํฯ ยตฺตกํ วา ปน ฐานํ คณฺหติ, ตตฺตกเมว อิทํ อีทิสํ อุทฺธุมาตกนฺติ ปริจฺฉินฺทิตพฺพํฯ ปุริสสฺส ปน อิตฺถิสรีรํ อิตฺถิยา วา ปุริสสรีรํ น วฎฺฎติฯ วิสภาเค สรีเร อารมฺมณํ น อุปฎฺฐาติ, วิปฺผนฺทนเสฺสว ปจฺจโย โหติฯ ‘‘อุคฺฆาฎิตาปิ หิ อิตฺถี ปุริสสฺส จิตฺตํ ปริยาทาย ติฎฺฐตี’’ติ (อ. นิ. ๕.๕๕) มชฺฌิมฎฺฐกถายํ วุตฺตํฯ ตสฺมา สภาคสรีเรเยว เอวํ ฉพฺพิเธน นิมิตฺตํ คณฺหิตพฺพํฯ</p>


<p> โย ปน ปุริมพุทฺธานํ สนฺติเก อาเสวิตกมฺมฎฺฐาโน ปริหตธุตโงฺค ปริมทฺทิตมหาภูโต ปริคฺคหิตสงฺขาโร ววตฺถาปิตนามรูโป อุคฺฆาฎิตสตฺตสโญฺญ กตสมณธโมฺม วาสิตวาสโน ภาวิตภาวโน สพีโช ญาณุตฺตโร อปฺปกิเลโส กุลปุโตฺต, ตสฺส โอโลกิโตโลกิตฎฺฐาเนเยว ปฎิภาคนิมิตฺตํ อุปฎฺฐาติฯ โน เจ เอวํ อุปฎฺฐาติ, อเถวํ ฉพฺพิเธน นิมิตฺตํ คณฺหโต อุปฎฺฐาติฯ ยสฺส ปน เอวมฺปิ น อุปฎฺฐาติ, เตน สนฺธิโต วิวรโต นินฺนโต ถลโต สมนฺตโตติ ปุนปิ ปญฺจวิเธน นิมิตฺตํ คเหตพฺพํฯ</p>


<p> ตตฺถ ติ อสีติสตสนฺธิโตฯ อุทฺธุมาตเก ปน กถํ อสีติสตสนฺธโย ววตฺถเปสฺสติฯ ตสฺมาเนน ตโย ทกฺขิณหตฺถสนฺธี, ตโย วามหตฺถสนฺธี, ตโย ทกฺขิณปาทสนฺธี, ตโย วามปาทสนฺธี , เอโก คีวสนฺธิ, เอโก กฎิสนฺธีติ เอวํ จุทฺทสมหาสนฺธิวเสน สนฺธิโต ววตฺถเปตพฺพํฯ ติ วิวรํ นาม หตฺถนฺตรํ ปาทนฺตรํ อุทรนฺตรํ กณฺณนฺตรนฺติ เอวํ วิวรโต ววตฺถเปตพฺพํฯ อกฺขีนมฺปิ นิมฺมีลิตภาโว วา อุมฺมีลิตภาโว วา มุขสฺส จ ปิหิตภาโว วา วิวฎภาโว วา ววตฺถเปตโพฺพฯ ติ ยํ สรีเร นินฺนฎฺฐานํ อกฺขิกูโป วา อโนฺตมุขํ วา คลวาฎโก วา, ตํ ววตฺถเปตพฺพํฯ อถ วา อหํ นิเนฺน ฐิโต สรีรํ อุนฺนเตติ ววตฺถเปตพฺพํฯ ติ ยํ สรีเร อุนฺนตฎฺฐานํ ชณฺณุกํ วา อุโร วา นลาฎํ วา, ตํ ววตฺถเปตพฺพํฯ อถ วา อหํ ถเล ฐิโต สรีรํ นิเนฺนติ ววตฺถเปตพฺพํฯ ติ สพฺพํ สรีรํ สมนฺตโต ววตฺถเปตพฺพํฯ สกลสรีเร ญาณํ จาเรตฺวา ยํ ฐานํ วิภูตํ หุตฺวา อุปฎฺฐาติ, ตตฺถ ‘‘อุทฺธุมาตกํ อุทฺธุมาตก’’นฺติ จิตฺตํ ฐเปตพฺพํฯ สเจ เอวมฺปิ น อุปฎฺฐาติ, อุทรปริโยสานํ อติเรกํ อุทฺธุมาตกํ โหติ, ตตฺถ ‘‘อุทฺธุมาตกํ อุทฺธุมาตก’’นฺติ จิตฺตํ ฐเปตพฺพํฯ</p>


<p> อิทานิ  ‘‘โส ตํ นิมิตฺตํ สุคฺคหิตํ กโรตี’’ติอาทีสุ อยํ  –</p>


<p>เตน โยคินา ตสฺมิํ สรีเร ยถาวุตฺตนิมิตฺตคฺคาหวเสน สุฎฺฐุ นิมิตฺตํ คณฺหิตพฺพํฯ สติํ สูปฎฺฐิตํ กตฺวา อาวชฺชิตพฺพํฯ เอวํ ปุนปฺปุนํ กโรเนฺตน สาธุกํ อุปธาเรตพฺพเญฺจว ววตฺถเปตพฺพญฺจฯ สรีรโต นาติทูเร นาจฺจาสเนฺน ปเทเส ฐิเตน วา นิสิเนฺนน วา จกฺขุํ อุมฺมีเลตฺวา โอโลเกตฺวา นิมิตฺตํ คณฺหิตพฺพํฯ ‘‘อุทฺธุมาตกปฎิกฺกูลํ อุทฺธุมาตกปฎิกฺกูล’’นฺติ สตกฺขตฺตุํ สหสฺสกฺขตฺตุํ อุมฺมีเลตฺวา โอโลเกตพฺพํ, นิมฺมีเลตฺวา อาวชฺชิตพฺพํฯ เอวํ ปุนปฺปุนํ กโรนฺตสฺส อุคฺคหนิมิตฺตํ สุคฺคหิตํ โหติฯ กทา สุคฺคหิตํ โหติ? ยทา อุมฺมีเลตฺวา โอโลเกนฺตสฺส นิมฺมีเลตฺวา อาวเชฺชนฺตสฺส จ เอกสทิสํ หุตฺวา อาปาถมาคจฺฉติ, ตทา สุคฺคหิตํ นาม โหติฯ</p>


<p>โส ตํ นิมิตฺตํ เอวํ สุคฺคหิตํ กตฺวา สูปธาริตํ อุปธาเรตฺวา สุววตฺถิตํ ววตฺถเปตฺวา สเจ ตเตฺถว ภาวนาปริโยสานํ ปตฺตุํ น สโกฺกติ, อถาเนน อาคมนกาเล วุตฺตนเยเนว เอกเกน อทุติเยน ตเทว กมฺมฎฺฐานํ มนสิกโรเนฺตน สูปฎฺฐิตํ สติํ กตฺวา อโนฺตคเตหิ  อินฺทฺริเยหิ อพหิคเตน มานเสน อตฺตโน เสนาสนเมว คนฺตพฺพํฯ</p>


<p>สุสานา นิกฺขมเนฺตเนว จ อาคมนมโคฺค ววตฺถเปตโพฺพ, เยน มเคฺคน นิกฺขโนฺตสฺมิ, อยํ มโคฺค ปาจีนทิสาภิมุโข วา คจฺฉติ, ปจฺฉิมอุตฺตรทกฺขิณทิสาภิมุโข วา คจฺฉติ, วิทิสาภิมุโข วา คจฺฉติฯ อิมสฺมิํ ปน ฐาเน วามโต คจฺฉติ, อิมสฺมิํ ทกฺขิณโต, อิมสฺมิํ จสฺส ฐาเน ปาสาโณ, อิมสฺมิํ วมฺมิโก, อิมสฺมิํ รุโกฺข, อิมสฺมิํ คโจฺฉ, อิมสฺมิํ ลตาติ เอวํ อาคมนมคฺคํ ววตฺถเปตฺวา อาคเตน จงฺกมเนฺตนาปิ ตพฺภาคิโยว จงฺกโม อธิฎฺฐาตโพฺพ, อสุภนิมิตฺตทิสาภิมุเข ภูมิปฺปเทเส จงฺกมิตพฺพนฺติ อโตฺถฯ นิสีทเนฺตน อาสนมฺปิ ตพฺภาคิยเมว ปญฺญเปตพฺพํฯ สเจ ปน ตสฺสํ ทิสายํ โสโพฺภ วา ปปาโต วา รุโกฺข วา วติ วา กลลํ วา โหติ, น สกฺกา ตํทิสาภิมุเข ภูมิปฺปเทเส จงฺกมิตุํ, อาสนมฺปิ อโนกาสตฺตา น สกฺกา ปญฺญเปตุํฯ ตํ ทิสํ อนปโลเกเนฺตนาปิ โอกาสานุรูเป ฐาเน จงฺกมิตพฺพเญฺจว นิสีทิตพฺพญฺจฯ จิตฺตํ ปน ตํทิสาภิมุขํเยว กาตพฺพํฯ</p>


<p> อิทานิ ‘‘สมนฺตา นิมิตฺตุปลกฺขณา กิมตฺถิยา’’ติอาทิปญฺหานํ ‘‘อสโมฺมหตฺถา’’ติอาทิวิสฺสชฺชเน  อยํ อธิปฺปาโยฯ ยสฺส หิ อเวลายํ อุทฺธุมาตกนิมิตฺตฎฺฐานํ คนฺตฺวา สมนฺตา นิมิตฺตุปลกฺขณํ กตฺวา นิมิตฺตคฺคหณตฺถํ จกฺขุํ อุมฺมีเลตฺวา โอโลเกนฺตเสฺสว ตํ มตสรีรํ อุฎฺฐหิตฺวา ฐิตํ วิย อโชฺฌตฺถรมานํ วิย อนุพนฺธมานํ วิย จ หุตฺวา อุปฎฺฐาติ, โส ตํ พีภจฺฉํ เภรวารมฺมณํ ทิสฺวา วิกฺขิตฺตจิโตฺต อุมฺมตฺตโก วิย โหติ, ภยํ ฉมฺภิตตฺตํ โลมหํสํ ปาปุณาติฯ ปาฬิยํ หิ วิภตฺตอฎฺฐติํสารมฺมเณสุ อญฺญํ เอวรูปํ เภรวารมฺมณํ นาม นตฺถิฯ อิมสฺมิํ หิ กมฺมฎฺฐาเน ฌานวิพฺภนฺตโก นาม โหติฯ กสฺมา? อติเภรวตฺตา กมฺมฎฺฐานสฺสฯ ตสฺมา เตน โยคินา สนฺถเมฺภตฺวา สติํ สูปฎฺฐิตํ กตฺวา มตสรีรํ อุฎฺฐหิตฺวา อนุพนฺธนกํ นาม นตฺถิฯ สเจ หิ โส ‘‘เอตสฺส สมีเป ฐิโต ปาสาโณ วา ลตา วา อาคเจฺฉยฺย, สรีรมฺปิ อาคเจฺฉยฺยฯ ยถา ปน โส ปาสาโณ วา ลตา วา นาคจฺฉติ, เอวํ สรีรมฺปิ นาคจฺฉติฯ อยํ ปน ตุยฺหํ อุปฎฺฐานากาโร สญฺญโช สญฺญาสมฺภโว, กมฺมฎฺฐานํ  เต อชฺช อุปฎฺฐิตํ, มา ภายิ ภิกฺขู’’ติ ตาสํ วิโนเทตฺวา หาสํ อุปฺปาเทตฺวา ตสฺมิํ นิมิเตฺต จิตฺตํ สญฺจราเปตพฺพํฯ เอวํ วิเสสมธิคจฺฉติฯ อิทเมตํ สนฺธาย วุตฺตํ ‘‘สมนฺตา นิมิตฺตุปลกฺขณา อสโมฺมหตฺถา’’ติฯ</p>


<p>เอกาทสวิเธน ปน นิมิตฺตคฺคาหํ สมฺปาเทโนฺต กมฺมฎฺฐานํ อุปนิพนฺธติฯ ตสฺส หิ จกฺขูนิ อุมฺมีเลตฺวา โอโลกนปจฺจยา อุคฺคหนิมิตฺตํ อุปฺปชฺชติฯ ตสฺมิํ มานสํ จาเรนฺตสฺส ปฎิภาคนิมิตฺตํ อุปฺปชฺชติฯ ตตฺถ มานสํ จาเรโนฺต อปฺปนํ ปาปุณาติฯ อปฺปนายํ ฐตฺวา วิปสฺสนํ วเฑฺฒโนฺต อรหตฺตํ สจฺฉิกโรติฯ เตน วุตฺตํ ‘‘เอกาทสวิเธน นิมิตฺตคฺคาโห อุปนิพนฺธนโตฺถ’’ติฯ</p>


<p> ติ เอตฺถ ปน ยา คตมคฺคสฺส จ อาคตมคฺคสฺส จ ปจฺจเวกฺขณา วุตฺตา, สา กมฺมฎฺฐานวีถิยา สมฺปฎิปาทนตฺถาติ อโตฺถฯ สเจ หิ อิมํ ภิกฺขุํ กมฺมฎฺฐานํ คเหตฺวา อาคจฺฉนฺตํ อนฺตรามเคฺค เกจิ อชฺช, ภเนฺต, กติมีติ ทิวสํ วา ปุจฺฉนฺติ, ปญฺหํ วา ปุจฺฉนฺติ, ปฎิสนฺถารํ วา กโรนฺติ, อหํ กมฺมฎฺฐานิโกติ ตุณฺหีภูเตน คนฺตุํ น วฎฺฎติฯ ทิวโส กเถตโพฺพ, ปโญฺห วิสฺสเชฺชตโพฺพฯ สเจ น ชานาติ, น ชานามีติ วตฺตพฺพํฯ ธมฺมิโก ปฎิสนฺถาโร กาตโพฺพฯ ตเสฺสวํ กโรนฺตสฺส อุคฺคหิตํ ตรุณนิมิตฺตํ นสฺสติฯ ตสฺมิํ นสฺสเนฺตปิ ทิวสํ ปุเฎฺฐน กเถตพฺพเมวฯ ปญฺหํ อชานเนฺตน น ชานามีติ วตฺตพฺพํฯ ชานเนฺตน เอกเทเสน กเถตุมฺปิ วฎฺฎติ, ปฎิสนฺถาโรปิ กาตโพฺพฯ อาคนฺตุกํ  ปน ภิกฺขุํ ทิสฺวา อาคนฺตุกปฎิสนฺถาโร กาตโพฺพวฯ อวเสสานิปิ เจติยงฺคณวตฺตโพธิยงฺคณวตฺตอุโปสถาคารวตฺตโภชนสาลาชนฺตาฆรอาจริยุปชฺฌายอาคนฺตุกคมิกวตฺตาทีนิ สพฺพานิ ขนฺธกวตฺตานิ ปูเรตพฺพาเนวฯ ตสฺส ตานิ ปูเรนฺตสฺสาปิ ตํ ตรุณนิมิตฺตํ นสฺสติ, ปุน คนฺตฺวา นิมิตฺตํ คณฺหิสฺสามีติ คนฺตุกามสฺสาปิ อมนุเสฺสหิ วา วาฬมิเคหิ วา อธิฎฺฐิตตฺตา สุสานมฺปิ คนฺตุํ น สกฺกา โหติ, นิมิตฺตํ วา อนฺตรธายติฯ อุทฺธุมาตกํ หิ เอกเมว วา เทฺว วา ทิวเส ฐตฺวา วินีลกาทิภาวํ คจฺฉติฯ สพฺพกมฺมฎฺฐาเนสุ เอเตน สมํ ทุลฺลภํ กมฺมฎฺฐานํ นาม นตฺถิฯ ตสฺมา เอวํ นเฎฺฐ นิมิเตฺต เตน ภิกฺขุนา รตฺติฎฺฐาเน วา ทิวาฐาเน วา นิสีทิตฺวา อหํ อิมินา นาม ทฺวาเรน วิหารา นิกฺขมิตฺวา อสุกทิสาภิมุขํ มคฺคํ ปฎิปชฺชิตฺวา อสุกสฺมิํ  นาม ฐาเน วามํ คณฺหิ, อสุกสฺมิํ ทกฺขิณํฯ ตสฺส อสุกสฺมิํ ฐาเน ปาสาโณ, อสุกสฺมิํ วมฺมิกรุกฺขคจฺฉลตานมญฺญตรํฯ โสหํ เตน มเคฺคน คนฺตฺวา อสุกสฺมิํ นาม ฐาเน อสุภํ อทฺทสํฯ ตตฺถ อสุกทิสาภิมุโข ฐตฺวา เอวเญฺจวญฺจ สมนฺตา นิมิตฺตานิ สลฺลเกฺขตฺวา เอวํ อสุภนิมิตฺตํ อุคฺคเหตฺวา อสุกทิสาย สุสานโต นิกฺขมิตฺวา เอวรูเปน นาม มเคฺคน อิทญฺจิทญฺจ กโรโนฺต อาคนฺตฺวา อิธ นิสิโนฺนติ เอวํ ยาว ปลฺลงฺกํ อาภุชิตฺวา นิสินฺนฎฺฐานํ, ตาว คตาคตมโคฺค ปจฺจเวกฺขิตโพฺพฯ ตเสฺสวํ ปจฺจเวกฺขโต ตํ นิมิตฺตํ ปากฎํ โหติ, ปุรโต นิกฺขิตฺตํ วิย อุปฎฺฐาติฯ กมฺมฎฺฐานํ ปุริมากาเรเนว วีถิํ ปฎิปชฺชติฯ เตน วุตฺตํ ‘‘คตาคตมคฺคปจฺจเวกฺขณา วีถิสมฺปฎิปาทนตฺถา’’ติฯ</p>


<p> อิทานิ ติ เอตฺถ อุทฺธุมาตกปฎิกฺกูเล มานสํ จาเรตฺวา ฌานํ นิพฺพเตฺตตฺวา ฌานปทฎฺฐานํ วิปสฺสนํ วเฑฺฒโนฺต ‘‘อทฺธา อิมาย ปฎิปทาย ชรามรณมฺหา ปริมุจฺจิสฺสามี’’ติ เอวํ อานิสํสทสฺสาวินา ภวิตพฺพํฯ</p>


<p>ยถา ปน ทุคฺคโต ปุริโส มหคฺฆํ มณิรตนํ ลภิตฺวา ทุลฺลภํ วต เม ลทฺธนฺติ ตสฺมิํ รตนสญฺญี หุตฺวา คารวํ ชเนตฺวา วิปุเลน เปเมน สมฺปิยายมาโน ตํ รเกฺขยฺย, เอวเมว ‘‘ทุลฺลภํ เม อิทํ กมฺมฎฺฐานํ ลทฺธํ ทุคฺคตสฺส มหคฺฆมณิรตนสทิสํฯ จตุธาตุกมฺมฎฺฐานิโก หิ อตฺตโน จตฺตาโร มหาภูเต ปริคฺคณฺหาติ, อานาปานกมฺมฎฺฐานิโก อตฺตโน นาสิกวาตํ ปริคฺคณฺหาติ, กสิณกมฺมฎฺฐานิโก กสิณํ กตฺวา ยถาสุขํ ภาเวติ, เอวํ อิตรานิ กมฺมฎฺฐานานิ  สุลภานิฯ ‘อิทํ ปน เอกเมว วา เทฺว วา ทิวเส ติฎฺฐติ, ตโต ปรํ วินีลกาทิภาวํ ปาปุณาตี’ติ นตฺถิ อิโต ทุลฺลภตร’’นฺติ ตสฺมิํ รตนสญฺญินา หุตฺวา จิตฺตีการํ อุปฎฺฐเปตฺวา สมฺปิยายมาเนน ตํ นิมิตฺตํ รกฺขิตพฺพํฯ รตฺติฎฺฐาเน จ ทิวาฐาเน จ ‘‘อุทฺธุมาตกปฎิกฺกูลํ อุทฺธุมาตกปฎิกฺกูล’’นฺติ ตตฺถ ปุนปฺปุนํ จิตฺตํ อุปนิพนฺธิตพฺพํฯ ปุนปฺปุนํ ตํ นิมิตฺตํ อาวชฺชิตพฺพํ, มนสิกาตพฺพํฯ ตกฺกาหตํ วิตกฺกาหตํ กาตพฺพํฯ</p>


<p> ตเสฺสวํ กโรโต ปฎิภาคนิมิตฺตํ อุปฺปชฺชติฯ ตตฺริทํ นิมิตฺตทฺวยสฺส นานากรณํ, อุคฺคหนิมิตฺตํ วิรูปํ พีภจฺฉํ เภรวทสฺสนํ หุตฺวา อุปฎฺฐาติ ฯ ปฎิภาคนิมิตฺตํ ปน ยาวทตฺถํ ภุญฺชิตฺวา นิปโนฺน ถูลงฺคปจฺจงฺคปุริโส วิยฯ ตสฺส ปฎิภาคนิมิตฺตปฎิลาภสมกาลเมว พหิทฺธา กามานํ อมนสิการา วิกฺขมฺภนวเสน กามจฺฉโนฺท ปหียติฯ อนุนยปฺปหาเนเนว จสฺส โลหิตปฺปหาเนน ปุโพฺพ วิย พฺยาปาโทปิ ปหียติฯ ตถา อารทฺธวีริยตาย ถินมิทฺธํ, อวิปฺปฎิสารกรสนฺตธมฺมานุโยควเสน อุทฺธจฺจกุกฺกุจฺจํ, อธิคตวิเสสสฺส ปจฺจกฺขตาย ปฎิปตฺติเทสเก สตฺถริ ปฎิปตฺติยํ ปฎิปตฺติผเล จ วิจิกิจฺฉา ปหียตีติ ปญฺจ นีวรณานิ ปหียนฺติฯ ตสฺมิเญฺญว จ นิมิเตฺต เจตโส อภินิโรปนลกฺขโณ วิตโกฺก, นิมิตฺตานุมชฺชนกิจฺจํ สาธยมาโน วิจาโร, ปฎิลทฺธวิเสสาธิคมปจฺจยา ปีติ, ปีติมนสฺส ปสฺสทฺธิสมฺภวโต ปสฺสทฺธิ, ตนฺนิมิตฺตํ สุขํ, สุขิตสฺส จิตฺตสมาธิสมฺภวโต สุขนิมิตฺตา เอกคฺคตา จาติ ฌานงฺคานิ ปาตุภวนฺติฯ เอวมสฺส ปฐมชฺฌานปฎิพิมฺพภูตํ อุปจารชฺฌานมฺปิ ตงฺขณเญฺญว นิพฺพตฺตติฯ อิโต ปรํ ยาว ปฐมชฺฌานสฺส อปฺปนา เจว วสิปฺปตฺติ จ, ตาว สพฺพํ ปถวีกสิเณ วุตฺตนเยเนว เวทิตพฺพํฯ</p>


<h3>วินีลกาทิกมฺมฎฺฐานานิ</h3>
<p> อิโต ปเรสุ ปน วินีลกาทีสุปิ ยํ ตํ ‘‘อุทฺธุมาตกํ อสุภนิมิตฺตํ อุคฺคณฺหโนฺต เอโก อทุติโย คจฺฉติ อุปฎฺฐิตาย สติยา’’ติอาทินา นเยน คมนํ อาทิํ กตฺวา ลกฺขณํ วุตฺตํ, ตํ สพฺพํ ‘‘วินีลกํ อสุภนิมิตฺตํ อุคฺคณฺหโนฺต, วิปุพฺพกํ อสุภนิมิตฺตํ อุคฺคณฺหโนฺต’’ติ เอวํ ตสฺส ตสฺส วเสน ตตฺถ ตตฺถ อุทฺธุมาตกปทมตฺตํ ปริวเตฺตตฺวา วุตฺตนเยเนว สวินิจฺฉยาธิปฺปายํ เวทิตพฺพํฯ</p>


<p>อยํ  ปน วิเสโส –  ‘‘วินีลกปฎิกฺกูลํ วินีลกปฎิกฺกูล’’นฺติ มนสิกาโร ปวเตฺตตโพฺพฯ อุคฺคหนิมิตฺตเญฺจตฺถ กพรกพรวณฺณํ หุตฺวา อุปฎฺฐาติฯ ปฎิภาคนิมิตฺตํ ปน อุสฺสทวเสน อุปฎฺฐาติฯ</p>


<p> ‘‘วิปุพฺพกปฎิกฺกูลํ วิปุพฺพกปฎิกฺกูล’’นฺติ มนสิกาโร ปวเตฺตตโพฺพฯ อุคฺคหนิมิตฺตํ ปเนตฺถ ปคฺฆรนฺตมิว อุปฎฺฐาติฯ ปฎิภาคนิมิตฺตํ นิจฺจลํ สนฺนิสินฺนํ หุตฺวา อุปฎฺฐาติฯ</p>


<p> ยุทฺธมณฺฑเล วา โจราฎวิยํ วา สุสาเน วา ยตฺถ ราชาโน  โจเร ฉินฺทาเปนฺติฯ อรเญฺญ วา ปน สีหพฺยเคฺฆหิ ฉินฺนปุริสฎฺฐาเน ลพฺภติฯ ตสฺมา ตถารูปํ ฐานํ คนฺตฺวา สเจ นานาทิสายํ ปติตมฺปิ เอกาวชฺชเนน อาปาถมาคจฺฉติ อิเจฺจตํ กุสลํฯ โน เจ อาคจฺฉติ, สยํ หเตฺถน น ปรามสิตพฺพํฯ ปรามสโนฺต หิ วิสฺสาสํ อาปชฺชติฯ ตสฺมา อารามิเกน วา สมณุเทฺทเสน วา อเญฺญน วา เกนจิ เอกฎฺฐาเน กาเรตพฺพํฯ อลภเนฺตน กตฺตรยฎฺฐิยา วา ทณฺฑเกน วา เอกงฺคุลนฺตรํ กตฺวา อุปนาเมตพฺพํฯ เอวํ อุปนาเมตฺวา ‘‘วิจฺฉิทฺทกปฎิกฺกูลํ วิจฺฉิทฺทกปฎิกฺกูล’’นฺติ มนสิกาโร ปวเตฺตตโพฺพฯ ตตฺถ อุคฺคหนิมิตฺตํ มเชฺฌ ฉิทฺทํ วิย อุปฎฺฐาติฯ ปฎิภาคนิมิตฺตํ ปน ปริปุณฺณํ หุตฺวา อุปฎฺฐาติฯ</p>


<p> วิกฺขายิตกปฎิกฺกูลํ วิกฺขายิตกปฎิกฺกูลนฺติ มนสิกาโร ปวเตฺตตโพฺพฯ อุคฺคหนิมิตฺตํ ปเนตฺถ ตหิํ ตหิํ ขายิตสทิสเมว อุปฎฺฐาติฯ ปฎิภาคนิมิตฺตํ ปริปุณฺณํว หุตฺวา อุปฎฺฐาติฯ</p>


<p>มฺปิ วิจฺฉิทฺทเก วุตฺตนเยเนว องฺคุลงฺคุลนฺตรํ กาเรตฺวา วา กตฺวา วา ‘‘วิกฺขิตฺตกปฎิกฺกูลํ วิกฺขิตฺตกปฎิกฺกูล’’นฺติ มนสิกาโร ปวเตฺตตโพฺพฯ เอตฺถ อุคฺคหนิมิตฺตํ ปากฎนฺตรํ หุตฺวา อุปฎฺฐาติฯ ปฎิภาคนิมิตฺตํ ปน ปริปุณฺณํว หุตฺวา อุปฎฺฐาติฯ</p>


<p>มฺปิ วิจฺฉิทฺทเก วุตฺตปฺปกาเรสุเยว ฐาเนสุ ลพฺภติฯ ตสฺมา ตตฺถ คนฺตฺวา วุตฺตนเยเนว องฺคุลงฺคุลนฺตรํ กาเรตฺวา วา กตฺวา วา ‘‘หตวิกฺขิตฺตกปฎิกฺกูลํ หตวิกฺขิตฺตกปฎิกฺกูล’’นฺติ มนสิกาโร ปวเตฺตตโพฺพฯ อุคฺคหนิมิตฺตํ ปเนตฺถ ปญฺญายมานํ ปหารมุขํ วิย โหติฯ ปฎิภาคนิมิตฺตํ ปริปุณฺณเมว หุตฺวา อุปฎฺฐาติฯ</p>


<p>  ยุทฺธมณฺฑลาทีสุ ลทฺธปฺปหารานํ หตฺถปาทาทีสุ วา ฉิเนฺนสุ ภินฺนคณฺฑปีฬกาทีนํ วา มุขโต ปคฺฆรมานกาเล ลพฺภติฯ ตสฺมา ตํ ทิสฺวา ‘‘โลหิตกปฎิกฺกูลํ โลหิตกปฎิกฺกูล’’นฺติ มนสิกาโร ปวเตฺตตโพฺพฯ เอตฺถ อุคฺคหนิมิตฺตํ วาตปฺปหตา วิย รตฺตปฎากา จลมานาการํ อุปฎฺฐาติฯ ปฎิภาคนิมิตฺตํ ปน สนฺนิสินฺนํ หุตฺวา อุปฎฺฐาติฯ</p>


<p> ทฺวีหตีหจฺจเยน กุณปสฺส นวหิ วณมุเขหิ กิมิราสิปคฺฆรณกาเล โหติฯ อปิจ ตํ โสณสิงฺคาลมนุสฺสโคมหิํสหตฺถิอสฺสอชคราทีนํ สรีรปฺปมาณเมว หุตฺวา สาลิภตฺตราสิ วิย ติฎฺฐติ ฯ เตสุ ยตฺถ กตฺถจิ ‘‘ปุฬวกปฎิกฺกูลํ ปุฬวกปฎิกฺกูล’’นฺติ มนสิกาโร ปวเตฺตตโพฺพฯ จูฬปิณฺฑปาติกติสฺสเตฺถรสฺส หิ กาฬทีฆวาปิยา อโนฺต หตฺถิกุณเป นิมิตฺตํ อุปฎฺฐาสิฯ อุคฺคหนิมิตฺตํ ปเนตฺถ จลมานํ วิย อุปฎฺฐาติฯ ปฎิภาคนิมิตฺตํ สาลิภตฺตปิโณฺฑ วิย สนฺนิสินฺนํ หุตฺวา อุปฎฺฐาติฯ</p>


<p> ‘‘เสยฺยถาปิ ปเสฺสยฺย สรีรํ สิวถิกาย ฉฑฺฑิตํ อฎฺฐิสงฺขลิกํ สมํสโลหิตํ นหารุสมฺพนฺธ’’นฺติอาทินา (ม. นิ. ๓.๑๕๔) นเยน นานปฺปการโต วุตฺตํฯ ตตฺถ ยตฺถ ตํ นิกฺขิตฺตํ โหติ, ตตฺถ ปุริมนเยเนว คนฺตฺวา สมนฺตา ปาสาณาทีนํ วเสน สนิมิตฺตํ สารมฺมณํ กตฺวา อิทํ อฎฺฐิกนฺติ สภาวภาวโต อุปลเกฺขตฺวา วณฺณาทิวเสน เอกาทสหากาเรหิ นิมิตฺตํ อุคฺคเหตพฺพํฯ</p>


<p> ตํ ปน  เสตนฺติ โอโลเกนฺตสฺส น อุปฎฺฐาติ, โอทาตกสิณสเมฺภโท โหติฯ ตสฺมา อฎฺฐิกนฺติ ปฎิกฺกูลวเสเนว โอโลเกตพฺพํฯ นฺติ อิธ หตฺถาทีนํ นามํฯ ตสฺมา หตฺถปาทสีสอุรพาหุกฎิอูรุชงฺฆานํ วเสน ลิงฺคโต ววตฺถเปตพฺพํฯ ทีฆรสฺสวฎฺฎจตุรสฺสขุทฺทกมหนฺตวเสน ปน  ววตฺถเปตพฺพํฯ  วุตฺตนยา เอวฯ ตสฺส ตสฺส อฎฺฐิโน ปริยนฺตวเสน  ววตฺถเปตฺวา ยเทเวตฺถ ปากฎํ หุตฺวา อุปฎฺฐาติ, ตํ คเหตฺวา อปฺปนา ปาปุณิตพฺพาฯ ตสฺส ตสฺส อฎฺฐิโน นินฺนฎฺฐานถลฎฺฐานวเสน ปน  จ  จ ววตฺถเปตพฺพํฯ ปเทสวเสนาปิ อหํ นิเนฺน ฐิโต, อฎฺฐิ ถเล, อหํ ถเล, อฎฺฐิ นิเนฺนติปิ ววตฺถเปตพฺพํฯ ทฺวินฺนํ ปน อฎฺฐิกานํ ฆฎิตฆฎิตฎฺฐานวเสน  ววตฺถเปตพฺพํฯ อฎฺฐิกานํเยว อนฺตรวเสน  ววตฺถเปตพฺพํฯ สพฺพเตฺถว ปน ญาณํ จาเรตฺวา อิมสฺมิํ ฐาเน อิทมฎฺฐีติ  ววตฺถเปตพฺพํฯ เอวมฺปิ นิมิเตฺต อนุปฎฺฐหเนฺต นลาฎฎฺฐิมฺหิ จิตฺตํ สณฺฐเปตพฺพํฯ</p>


<p> ยถา  เจตฺถ, เอวํ อิทํ เอกาทสวิเธน นิมิตฺตคฺคหณํ อิโต ปุริเมสุ ปุฬวกาทีสุปิ ยุชฺชมานวเสน สลฺลเกฺขตพฺพํฯ อิทญฺจ ปน กมฺมฎฺฐานํ สกลายปิ อฎฺฐิกสงฺขลิกาย เอกสฺมิมฺปิ อฎฺฐิเก สมฺปชฺชติฯ ตสฺมา เตสุ ยตฺถกตฺถจิ เอกาทสวิเธน นิมิตฺตํ อุคฺคเหตฺวา ‘‘อฎฺฐิกปฎิกฺกูลํ อฎฺฐิกปฎิกฺกูล’’นฺติ  มนสิกาโร ปวเตฺตตโพฺพฯ อิธ อุคฺคหนิมิตฺตมฺปิ ปฎิภาคนิมิตฺตมฺปิ เอกสทิสเมว โหตีติ วุตฺตํ, ตํ เอกสฺมิํ อฎฺฐิเก ยุตฺตํฯ อฎฺฐิกสงฺขลิกาย ปน อุคฺคหนิมิเตฺต ปญฺญายมาเน วิวรตาฯ ปฎิภาคนิมิเตฺต ปริปุณฺณภาโว ยุชฺชติฯ เอกฎฺฐิเกปิ จ อุคฺคหนิมิเตฺตน พีภเจฺฉน ภยานเกน ภวิตพฺพํฯ ปฎิภาคนิมิเตฺตน ปีติโสมนสฺสชนเกน, อุปจาราวหตฺตาฯ</p>


<p>อิมสฺมิํ หิ โอกาเส ยํ อฎฺฐกถาสุ วุตฺตํ, ตํ ทฺวารํ ทตฺวาว วุตฺตํฯ ตถา หิ ตตฺถ ‘‘จตูสุ พฺรหฺมวิหาเรสุ ทสสุ จ อสุเภสุ ปฎิภาคนิมิตฺตํ นตฺถิฯ พฺรหฺมวิหาเรสุ หิ สีมสเมฺภโทเยว นิมิตฺตํฯ ทสสุ จ อสุเภสุ นิพฺพิกปฺปํ กตฺวา ปฎิกฺกูลภาเวเยว ทิเฎฺฐ นิมิตฺตํ นาม โหตี’’ติ วตฺวาปิ ปุน อนนฺตรเมว ‘‘ทุวิธํ อิธ นิมิตฺตํ อุคฺคหนิมิตฺตํ ปฎิภาคนิมิตฺตํฯ อุคฺคหนิมิตฺตํ วิรูปํ พีภจฺฉํ ภยานกํ หุตฺวา อุปฎฺฐาตี’’ติอาทิ วุตฺตํฯ ตสฺมา ยํ วิจาเรตฺวา อโวจุมฺห, อิทเมเวตฺถ ยุตฺตํฯ</p>


<p>อปิจ มหาติสฺสเตฺถรสฺส ทนฺตฎฺฐิกมตฺตาวโลกเนน สกลิตฺถิสรีรสฺส อฎฺฐิสงฺฆาตภาเวน อุปฎฺฐานาทีนิ เจตฺถ นิทสฺสนานีติฯ</p>


<p>
อิติ อสุภานิ สุภคุโณ, ทสสตโลจเนน ถุตกิตฺติ;  
  
ยานิ อโวจ ทสพโล, เอเกกชฺฌานเหตุนีติฯ  
</p>
  
<p>
เอวํ ตานิ จ เตสญฺจ, ภาวนานยมิมํ วิทิตฺวาน;  
  
เตเสฺวว อยํ ภิโยฺย, ปกิณฺณกกถาปิ วิเญฺญยฺยาฯ  
</p>
  
<h3>ปกิณฺณกกถา</h3>
<p> เอเตสุ หิ ยตฺถ กตฺถจิ อธิคตชฺฌาโน สุวิกฺขมฺภิตราคตฺตา วีตราโค วิย นิโลฺลลุปฺปจาโร  โหติฯ เอวํ สเนฺตปิ ยฺวายํ อสุภปฺปเภโท วุโตฺต, โส สรีรสภาวปฺปตฺติวเสน จ ราคจริตเภทวเสน จาติ เวทิตโพฺพฯ ฉวสรีรํ หิ ปฎิกฺกูลภาวํ อาปชฺชมานํ อุทฺธุมาตกสภาวปฺปตฺตํ วา สิยา, วินีลกาทีนํ วา อญฺญตรสภาวปฺปตฺตํฯ อิติ ยาทิสํ ยาทิสํ สกฺกา โหติ ลทฺธุํ, ตาทิเส ตาทิเส อุทฺธุมาตกปฎิกฺกูลํ วินีลกปฎิกฺกูลนฺติ เอวํ นิมิตฺตํ คณฺหิตพฺพเมวาติ สรีรสภาวปฺปตฺติวเสน ทสธา อสุภปฺปเภโท วุโตฺตติ เวทิตโพฺพฯ</p>


<p>วิเสสโต  เจตฺถ อุทฺธุมาตกํ สรีรสณฺฐานวิปตฺติปฺปกาสนโต สณฺฐานราคิโน สปฺปายํฯ วินีลกํ ฉวิราควิปตฺติปฺปกาสนโต สรีรวณฺณราคิโน สปฺปายํฯ วิปุพฺพกํ กายวณปฎิพทฺธสฺส ทุคฺคนฺธภาวสฺส ปกาสนโต มาลาคนฺธาทิวเสน สมุฎฺฐาปิตสรีรคนฺธราคิโน สปฺปายํฯ วิจฺฉิทฺทกํ อโนฺตสุสิรภาวปฺปกาสนโต สรีเร ฆนภาวราคิโน สปฺปายํฯ วิกฺขายิตกํ มํสุปจยสมฺปตฺติวินาสปฺปกาสนโต ถนาทีสุ สรีรปฺปเทเสสุ มํสุปจยราคิโน สปฺปายํฯ วิกฺขิตฺตกํ องฺคปจฺจงฺคานํ วิเกฺขปปฺปกาสนโต องฺคปจฺจงฺคลีลาราคิโน สปฺปายํฯ หตวิกฺขิตฺตกํ สรีรสงฺฆาตเภทวิการปฺปกาสนโต สรีรสงฺฆาตสมฺปตฺติราคิโน สปฺปายํฯ โลหิตกํ โลหิตมกฺขิตปฎิกฺกูลภาวปฺปกาสนโต อลงฺการชนิตโสภราคิโน สปฺปายํฯ ปุฬวกํ กายสฺส อเนกกิมิกุลสาธารณภาวปฺปกาสนโต กาเย มมตฺตราคิโน สปฺปายํฯ อฎฺฐิกํ สรีรฎฺฐีนํ ปฎิกฺกูลภาวปฺปกาสนโต ทนฺตสมฺปตฺติราคิโน สปฺปายนฺติ เอวํ ราคจริตเภทวเสนาปิ ทสธา อสุภปฺปเภโท วุโตฺตติ เวทิตโพฺพฯ</p>


<p>ยสฺมา ปน ทสวิเธปิ เอตสฺมิํ อสุเภ เสยฺยถาปิ นาม อปริสณฺฐิตชลาย สีฆโสตาย นทิยา อริตฺตพเลเนว นาวา ติฎฺฐติ, วินา อริเตฺตน น สกฺกา ฐเปตุํ, เอวเมว ทุพฺพลตฺตา อารมฺมณสฺส วิตกฺกพเลเนว จิตฺตํ เอกคฺคํ หุตฺวา ติฎฺฐติ, วินา วิตเกฺกน น สกฺกา ฐเปตุํ, ตสฺมา ปฐมชฺฌานเมเวตฺถ โหติ, น ทุติยาทีนิฯ</p>


<p>ปฎิกฺกูเลปิ จ เอตสฺมิํ อารมฺมเณ ‘‘อทฺธา อิมาย ปฎิปทาย ชรามรณมฺหา ปริมุจฺจิสฺสามี’’ติ เอวมานิสํสทสฺสาวิตาย เจว นีวรณสนฺตาปปฺปหาเนน จ ปีติโสมนสฺสํ อุปฺปชฺชติ, ‘‘พหุํ ทานิ เวตนํ ลภิสฺสามี’’ติ อานิสํสทสฺสาวิโน ปุปฺผฉฑฺฑกสฺส คูถราสิมฺหิ วิย, อุสฺสนฺนพฺยาธิทุกฺขสฺส โรคิโน วมนวิเรจนปฺปวตฺติยํ วิย จฯ</p>


<p> ทสวิธมฺปิ  เจตํ อสุภํ ลกฺขณโต เอกเมว โหติฯ ทสวิธสฺสาปิ เหตสฺส อสุจิทุคฺคนฺธเชคุจฺฉปฎิกฺกูลภาโว เอว ลกฺขณํฯ ตเทตํ อิมินา ลกฺขเณน น เกวลํ มตสรีเร, ทนฺตฎฺฐิกทสฺสาวิโน ปน เจติยปพฺพตวาสิโน มหาติสฺสเตฺถรสฺส วิย, หตฺถิกฺขนฺธคตํ ราชานํ โอโลเกนฺตสฺส สงฺฆรกฺขิตเตฺถรูปฎฺฐากสามเณรสฺส วิย จ ชีวมานกสรีเรปิ  อุปฎฺฐาติฯ ยเถว หิ มตสรีรํ, เอวํ ชีวมานกมฺปิ อสุภเมวฯ อสุภลกฺขณํ ปเนตฺถ อาคนฺตุเกน อลงฺกาเรน ปฎิจฺฉนฺนตฺตา น ปญฺญายติฯ ปกติยา ปน อิทํ สรีรํ นาม อติเรกติสตอฎฺฐิกสมุสฺสยํ อสีติสตสนฺธิสงฺฆฎิตํ นวนฺหารุสตนิพนฺธนํ นวมํสเปสิสตานุลิตฺตํ อลฺลจมฺมปริโยนทฺธํ ฉวิยา ปฎิจฺฉนฺนํ ฉิทฺทาวฉิทฺทํ เมทกถาลิกา วิย นิจฺจุคฺฆริตปคฺฆริตํ กิมิสงฺฆนิเสวิตํ โรคานํ อายตนํ ทุกฺขธมฺมานํ วตฺถุ ปริภินฺนปุราณคโณฺฑ วิย นวหิ วณมุเขหิ สตตวิสฺสนฺทนํฯ ยสฺส อุโภหิ อกฺขีหิ อกฺขิคูถโก ปคฺฆรติ, กณฺณพิเลหิ กณฺณคูถโก, นาสาปุเฎหิ สิงฺฆาณิกา, มุขโต อาหารปิตฺตเสมฺหรุธิรานิ, อโธทฺวาเรหิ อุจฺจารปสฺสาวา, นวนวุติยา โลมกูปสหเสฺสหิ อสุจิเสทยูโส ปคฺฆรติฯ นีลมกฺขิกาทโย สมฺปริวาเรนฺติฯ ยํ ทนฺตกฎฺฐมุขโธวนสีสมกฺขนนหานนิวาสนปารุปนาทีหิ อปฺปฎิชคฺคิตฺวา ยถาชาโตว ผรุสวิปฺปกิณฺณเกโส หุตฺวา คาเมน คามํ วิจรโนฺต ราชาปิ ปุปฺผฉฑฺฑกจณฺฑาลาทีสุ อญฺญตโรปิ สมสรีรปฎิกฺกูลตาย นิพฺพิเสโส โหติ, เอวํ อสุจิทุคฺคนฺธเชคุจฺฉปฎิกฺกูลตาย รโญฺญ วา จณฺฑาลสฺส วา สรีเร เวมตฺตํ นาม นตฺถิฯ ทนฺตกฎฺฐมุขโธวนาทีหิ ปเนตฺถ ทนฺตมลาทีนิ ปมชฺชิตฺวา นานาวเตฺถหิ หิริโกปีนํ ปฎิจฺฉาเทตฺวา นานาวเณฺณน สุรภิวิเลปเนน วิลิมฺปิตฺวา ปุปฺผาภรณาทีหิ อลงฺกริตฺวา ‘‘อหํ มม’’นฺติ คเหตพฺพาการปฺปตฺตํ กโรนฺติฯ ตโต อิมินา อาคนฺตุเกน อลงฺกาเรน ปฎิจฺฉนฺนตฺตา ตทสฺส ยาถาวสรสํ อสุภลกฺขณํ อสญฺชานนฺตา ปุริสา อิตฺถีสุ, อิตฺถิโย จ ปุริเสสุ รติํ กโรนฺติฯ ปรมตฺถโต ปเนตฺถ รชฺชิตพฺพกยุตฺตฎฺฐานํ นาม อณุมตฺตมฺปิ นตฺถิฯ ตถา หิ เกสโลมนขทนฺตเขฬสิงฺฆาณิกอุจฺจารปสฺสาวาทีสุ เอกโกฎฺฐาสมฺปิ สรีรโต พหิ ปติตํ สตฺตา หเตฺถน ฉุปิตุมฺปิ น อิจฺฉนฺติ, อฎฺฎียนฺติ หรายนฺติ ชิคุจฺฉนฺติฯ ยํ ยํ ปเนตฺถ อวเสสํ โหติ, ตํ ตํ เอวํ ปฎิกฺกูลมฺปิ สมานํ อวิชฺชนฺธการปริโยนทฺธา อตฺตสิเนหราครตฺตา ‘‘อิฎฺฐํ กนฺตํ นิจฺจํ สุขํ อตฺตา’’ติ คณฺหนฺติฯ เต เอวํ คณฺหนฺตา อฎวิยํ กิํสุกรุกฺขํ ทิสฺวา รุกฺขโต อปติตปุปฺผํ ‘‘อยํ มํสเปสี’’ติ วิหญฺญมาเนน ชรสิงฺคาเลน สมานตํ อาปชฺชนฺติฯ ตสฺมา –</p>


<p>
ยถาปิ  
  
ปุปฺผิตํ ทิสฺวา, สิงฺคาโล กิํสุกํ วเน;  
  
มํสรุโกฺข มยา ลโทฺธ, อิติ คนฺตฺวาน เวคสาฯ  
</p>
  
<p>
ปติตํ ปติตํ ปุปฺผํ, ฑํสิตฺวา อติโลลุโป;  
  
นยิทํ มํสํ อทุํ มํสํ, ยํ รุกฺขสฺมินฺติ คณฺหติฯ  
</p>
  
<p>
โกฎฺฐาสํ ปติตํเยว, อสุภนฺติ ตถา พุโธ;  
  
อคฺคเหตฺวาน คเณฺหยฺย, สรีรฎฺฐมฺปิ นํ ตถาฯ  
</p>
  
<p>
อิมญฺหิ สุภโต กายํ, คเหตฺวา ตตฺถ มุจฺฉิตา;  
  
พาลา กโรนฺตา ปาปานิ, ทุกฺขา น ปริมุจฺจเรฯ  
</p>
  
<p>
ตสฺมา ปเสฺสยฺย เมธาวี, ชีวโต วา มตสฺส วา;  
  
สภาวํ ปูติกายสฺส, สุภภาเวน วชฺชิตํฯ  
</p>
  
<p>วุตฺตเญฺหตํ –</p>


<p>
ทุคฺคโนฺธ อสุจิ กาโย, กุณโป อุกฺกรูปโม;  
  
นินฺทิโต จกฺขุภูเตหิ, กาโย พาลาภินนฺทิโตฯ  
</p>
  
<p>
อลฺลจมฺมปฎิจฺฉโนฺน, นวทฺวาโร มหาวโณ;  
  
สมนฺตโต ปคฺฆรติ, อสุจิ ปูติคนฺธิโยฯ  
</p>
  
<p>
สเจ อิมสฺส กายสฺส, อโนฺต พาหิรโก สิยา;  
  
ทณฺฑํ นูน คเหตฺวาน, กาเก โสเณ นิวารเยติฯ  
</p>
  
<p>ตสฺมา ทพฺพชาติเกน ภิกฺขุนา ชีวมานสรีรํ วา โหตุ</p>


<p>มตสรีรํ  วา ยตฺถ ยตฺถ อสุภากาโร ปญฺญายติ, ตตฺถ ตเตฺถว นิมิตฺตํ คเหตฺวา กมฺมฎฺฐานํ อปฺปนํ ปาเปตพฺพนฺติฯ</p>

</p>

</p>

</p>

</p>





