<h1>ปญฺจทสม ปริเจฺฉท</h1>
<h3>มหาวิหาร ปฎิคฺคหโก</h3>
<ol>
<li>
หตฺถิสาลาปิ สมฺพาธา, อิติ ตตฺถ สมาคตา;  
  
เต นนฺทนวเน รเมฺม, ทกฺขิณทฺวารโต พหิฯ  
</li>
  
<li>
ราชุยฺยาเน ฆนจฺฉาเย, สีตเล นีลสทฺทเล;  
  
ปญฺญาเปสุํ อาสนานิ, เถรานํ สาทรา นราฯ  
</li>
  
<li>
นิกฺขมฺม ทกฺขิณทฺวารา, เถโร ตตฺถ นิสีทิ จ;  
  
มหากุลีนา จา’คมฺม, อิตฺถิโย พหุกา ตหิํฯ  
</li>
  
<li>
เถรํ  
อุปนิสีทิํสุ, อุยฺยานํ ปูรยนฺติโย;  
  
พาลปณฺฑิตสุตฺตนฺตํ, ตาสํ เถโร อเทสยิฯ  
</li>
  
<li>
สหสฺสํ อิตฺถิโย ตาสุ, ปฐมํ ผลมชฺฌคุํ;  
  
เอวํ ตเตฺถว อุยฺยาเน, สายณฺหสมโย อหุฯ  
</li>
  
<li>
ตโต เถรา นิกฺขมิํสุ, ‘‘ยาม ตํ ปพฺพตํ’’ อิติ;  
  
รโญฺญ ปฎินิเวเทสุํ, สีฆํ ราชา อุปาคมิฯ  
</li>
  
<li>
อุปาคมฺมา’พฺรวี เถรํ, ‘‘สายํ ทูโร จ ปพฺพโต;  
  
อิเธว นนฺทนุยฺยาเน, นิวาโส ผาสุโก อิติฯ  
</li>
  
<li>
ปุรสฺส อจฺจาสนฺนตฺตา, ‘‘อสารุปฺป’’นฺติ ภาสิเต;  
  
‘‘มหาเมฆวนุยฺยานํ, นาติทูราติ สนฺติเกฯ  
</li>
  
<li>
รมฺมํ ฉายูทกูเปตํ, นิวาโส ตตฺถ โรจตุ;  
  
นิวตฺติตพฺพํ ภเนฺต’’นฺติ, เถโร ตตฺถ นิวตฺตยิฯ  
</li>
  
<li>
ตสฺมิํ นิวตฺตฐานมฺหิ, กทมฺพนทิยนฺติเก;  
  
นิวตฺตเจติยํ นาม, กตํ วุจฺจติ เจติยํฯ  
</li>
  
<li>
ตํ นนฺทนา ทกฺขิเณน, นยํ เถรํ รเถสโภ;  
  
มหาเมฆวนุยฺยานํ, ปาจินทฺวารกํ นยิฯ  
</li>
  
<li>
ตตฺถ ราชฆเร รเมฺม, มญฺจปีฐานิ สาธุกํ;  
  
สาธูติ สนฺถราเปตฺวา, ‘‘วสเต’ตฺต สุขํ’’ อิติฯ  
</li>
  
<li>
ราชา เถเร’ภิวาเทตฺวา, อมจฺจปริวาริโต;  
  
ปุรํ ปาวิสิ เถรา ตุ, ตํ รตฺติํ ตตฺถ เต วสุํฯ  
</li>
  
<li>
ปภาเตเยว ปุปฺผานิ, คาเหตฺวา ธรณีปติ;  
  
เถเร อุปจฺจ วนฺทิตฺวา, ปูเชตฺวา กุสุเมหิ จฯ  
</li>
  
<li>
ปุจฺฉิ กจฺจิ สุขํ วุฎฺฐํ, อุยฺยานํ ผาสุกํ อิติ;  
  
สุขํ วุตฺถํ มหาราช, อุยฺยานํ ยติ ผาสุกํฯ  
</li>
  
<li>
อาราโม กปฺปเต ภเนฺต, สงฺฆสฺสา’’ติ อปุจฺฉิ โส;  
  
‘‘กปฺปเต’’อิติ วตฺวาน, กปฺปากเปฺปสุ โกวิโทฯ  
</li>
  
<li>
เถโร เวฬุวนาราม, ปฎิคฺคหณมพฺรวิ;  
  
ตํ สุตฺวา อภิหโฎฺฐ โส, ตุฎฺฐหโฎฺฐ มหาชโนฯ  
</li>
  
<li>
เถรานํ  
วนฺทนตฺถาย, เทวี ตุ อนุลาคตา;  
  
สทฺธิํ ปญฺจสติตฺถีหิ, ทุติยํ ผลมชฺฌคาฯ  
</li>
  
<li>
สา ปญฺจสตา เทวี, อนุลา’ห มหีปติ;  
  
‘‘ปพฺพชิสฺสาม เทวา’’ติ, ราชา เถรมโวจ โสฯ  
</li>
  
<li>
ปพฺพาเชถ อิมาโย’’ติ, เถโร อาห มหีปติํ;  
  
‘‘น กปฺปติ มหาราช, ปพฺพาเชตุํ ถิโย หิโนฯ  
</li>
  
<li>
อตฺถิ ปาฎลิปุตฺตสฺมิํ, ภิกฺขุนี เม กนิฎฺฐิกา;  
  
สงฺฆมิตฺตาติ นาเมน, วิสฺสุตา สา พหุสฺสุตาฯ  
</li>
  
<li>
นรินฺทสมณินฺทสฺส, มหาโพธิทุมินฺทโต;  
  
ทกฺขิณํ สาขมาทาย, ตถา ภิกฺขุนิโย วราฯ  
</li>
  
<li>
อาคจฺฉตู’ติ เปเสหิ, รโญฺญ โน ปิตุ สนฺติกํ;  
  
ปพฺพาเชสฺสติ สา เถรี, อาคตา อิตฺถิโย อิมาฯ  
</li>
  
<li>
‘‘สาธุ’’ติ วตฺวา คณฺหิตฺวา, ราชา ภิงฺการมุตฺตมํ;  
  
‘‘มหาเมฆวนุยฺยานํ, ทมฺมิ สงฺฆสฺสิ’มํ อิติฯ  
</li>
  
<li>
มหินฺทเถรสฺส กเร, ทกฺขิโณทกมา’กิรี;  
  
มหิยา ปติเต โตเย, อกมฺปิตฺถ มหา มหีฯ  
</li>
  
<li>
‘‘ตสฺมา กมฺปติ ภูมี’’ติ, ภูมิปาโล อปุจฺฉิ ตํ;  
  
ปติฎฺฐิตตฺตา ทีปมฺหิ, สาสนสฺสา’ติ โส พฺรวิฯ  
</li>
  
<li>
เถรสฺส อุปนาเมสิ, ชาติปุปฺผานิ ชาติมา;  
  
เถโร ราชฆรํ คนฺตฺวา, ตสฺส ทกฺขิณโต ฐิโตฯ  
</li>
  
<li>
รุกฺขมฺหิ ปิจุเล อฎฺฐ, ปุปฺผมุฎฺฐี สโมกิรี;  
  
ตตฺถาปิ ปุถวี กมฺปิ, ปุโฎฺฐ ตสฺสา’ห การณํฯ  
</li>
  
<li>
อโหสิ ติณฺณํ พุทฺธานํ, กาเล’ปิ อิธ มาลโก;  
  
นรินฺทสงฺฆกมฺมตฺถํ, ภวิสฺสติ อิทานิปิฯ  
</li>
  
<li>
ราชเคหา อุตฺตรโต, จารุโปกฺขรณิํ อคา;  
  
ตตฺตกา เนว ปุปฺผานิ, เถโร ตตฺถาปิ โอกิริฯ  
</li>
  
<li>
ตตฺถา’ปิ ปุถุวี กมฺปิ, ปุโฎฺฐ ตสฺสา’ห การณํ;  
  
‘‘ชนฺตฆร โปกฺขรณี, อยํ เหสฺสติ ภูมิป’’ฯ  
</li>
  
<li>
ตเสฺสว  
ราชเคหสฺส, คนฺตฺวาน ทฺวารโกฎฺฐกํ;  
  
ตตฺตเกเห’ว ปุเปฺผหิ, ตํ ฐานํ ปูชยี อิสิฯ  
</li>
  
<li>
ตตฺถาปิ ปุถุวีกมฺปิ, หฎฺฐโลโม อตีวโส;  
  
ราชา ตํ การณํ ปุจฺฉิ, เถโร ตสฺสา’ห การณํฯ  
</li>
  
<li>
อิมมฺหิ กเปฺป พุทฺธานํ, ติณฺณนฺนํ โพธิรุกฺขโต;  
  
อาเนตฺวา ทกฺขิณาสาขา, โรปิตา อิธ ภูมิปฯ  
</li>
  
<li>
ตถาคตสฺส อมฺหากํ, โพธิสาขาปิ ทกฺขิณา;  
  
อิมสฺมิํเยว ฐานมฺหิ, ปติฎฺฐิสฺสติ ภูมิปฯ  
</li>
  
<li>
ตโต’คมา มหาเถโร, มหามุจลมาลกํ;  
  
ตตฺตกาเนว ปุปฺผานิ, ตสฺมิํ ฐาเน สโมกิริฯ  
</li>
  
<li>
ตถาปิ ปุถวี กมฺปิ, ปุโฎฺฐ ตสฺสา’ห การณํ;  
  
สงฺฆสฺสุ โปสถา คารํ, อิธ เหสฺสติ ภูมิปฯ  
</li>
  
<li>
ปญฺหมฺพมาลกฎฺฐานํ, ตโต’คมา มหีปติ;  
  
สุปกฺกํ อมฺพปกฺกญฺจ, วณฺณคนฺธรสุตฺตมํฯ  
</li>
  
<li>
มหนฺตํ อุปนาเมสิ, รโญฺญ อุยฺยานปาลโก;  
  
ตํ เถรสฺสุปนาเมสิ, ราชา อติมโนรมํฯ  
</li>
  
<li>
เถโร นิสีทนาการํ, ทเสฺสสิ ชนตา หิโต;  
  
อตฺถราเปสิ ตเตฺถว, ราชา อตฺถรณํ วรํฯ  
</li>
  
<li>
อทา ตตฺถ นิสินฺนสฺส, เถรสฺสมฺพํ มหีปติ;  
  
เถโร ตํ ปริภุญฺชิตฺวา, โรปนตฺถาย ราชิโนฯ  
</li>
  
<li>
อมฺพฎฺฐิกํ อทา ราชา, ตํ สยํ ตตฺถ โรปยิ;  
  
หเตฺถ ตโสฺสปริเถโร, โธวิ ตสฺส วิรุฬฺหิยาฯ  
</li>
  
<li>
ตํ ขณํเยว พีชมฺหา, ตมฺหา นิกฺขมฺม องฺกุโร;  
  
กเมนา’ติ มหารุโกฺข, ปตฺตปกฺกธโร อหุฯ  
</li>
  
<li>
ตํ ปาฎิหาริยํ ทิสฺวา, ปริสา สา สราชิกา;  
  
นมสฺสมานา อฎฺฐาสิ, เถเร หตฺถตนุรุหาฯ  
</li>
  
<li>
เถโร  
ตทา ปุปฺผมุฎฺฐิ, อฎฺฐ ตตฺถ สโมกิริ;  
  
ตถาปิ ปุถวีกมฺปิ, ปุโฎฺฐ ตสฺสา’ห การณํฯ  
</li>
  
<li>
สงฺฆสฺสปฺปนฺนลาภานํ, อเนเกสํ นราธิป;  
  
สงฺคมฺมภาชนฐานํ, อิทํ ฐานํ ภวิสฺสติฯ  
</li>
  
<li>
ตโต คนฺตฺวา จตุสฺสาล-ฐานํ ตตฺถ สโมกิริ;  
  
ตตฺตกาเนว ปุปฺผานิ, กมฺปิ ตตฺถาปิ เมทินีฯ  
</li>
  
<li>
ตํ กมฺปการณํ ปุจฺฉิ, ราชา เถโร วิยากริ;  
  
ติณฺณนฺนํ ปุพฺพพุทฺธานํ, ราชุยฺยาน ปฎิคฺคเหฯ  
</li>
  
<li>
ทาน วตฺถุนา’หฎานิ, ทีปวาสีหิ สพฺพโต;  
  
อิธ ฐเปตฺวา โภเชสุํ, สสเงฺฆ สุคเต ตโยฯ  
</li>
  
<li>
อิทานิ ปน เอเตฺถว, จตุสฺสาลา ภวิสฺสติ;  
  
สงฺฆสฺส อิธ ภตฺตคฺคํ, ภวิสฺสติ นราธิปฯ  
</li>
  
<li>
มหถูปฐิตฐานํ, ฐานาฐานวิทูตโต;  
  
อคมาสิ มหาเถโร, มหิโนฺท ทีปทีปโนฯ  
</li>
  
<li>
ตทา อโนฺตปริเกฺขเป, ราชุยฺยานสฺส ขุทฺทิกา;  
  
กกุธวฺหา อหุ วาปี, ตโสฺส’ปริ ชลนฺติเกฯ  
</li>
  
<li>
ถูปารหํ ถลฐานํ, อหุ เถเร ตหิํ คเต;  
  
รโญฺญ จมฺปกปุปฺผานํ, ปุฎกาน’ฎฺฐ อาหรุํฯ  
</li>
  
<li>
ตานิ จมฺปกปุปฺผานิ, ราชา เถรสฺสุ’ปานยิ;  
  
เถโร จมฺปกปุเปฺผหิ, เตหิ ปูเชสิ ตํ ผลํฯ  
</li>
  
<li>
ตตฺถาปิ ปุถวี กมฺปิ, ราชา ตํ กมฺปการณํ;  
  
ปุจฺฉิ เถโร’นุ ปุเพฺพน, อาหตํ กมฺปการณํฯ  
</li>
  
<li>
อิทํ ฐานํ มหาราช, จตุพุทฺธ นิเสวิตํ;  
  
ถูปารหํ หิตตฺถาย, สุขตฺถาย จ ปาณินํฯ  
</li>
  
<li>
อิมมฺหิ กเปฺป ปฐมํ, กกุสโนฺธ ชิโน อหุ;  
  
สพฺพ ธมฺมวิทู สตฺถา, สพฺพโลกานุกมฺปโกฯ  
</li>
  
<li>
มหาติตฺถวฺหยํ อาสิ, มหาเมฆวนํ อิทํ;  
  
นครํ อภยํ นาม, ปุรตฺถิมทิสาย’หุฯ  
</li>
  
<li>
กทมฺพ นทิยา ปาเร, ตตฺถ ราชา’ภโย อหุ;  
  
โอชทีโปติ นาเมน, อยํ ทีโป ตทาอหุฯ  
</li>
  
<li>
รกฺขเสหิ  
ชนเสฺส’ตฺถ, โรโค ปชฺชรโก อหุ;  
  
กกุสโนฺธ ทสพโล, ทิสฺวาน ตทุปทฺทวํฯ  
</li>
  
<li>
ตํ คนฺตฺวา สตฺตวินยํ, ปวตฺติํ สาสนสฺส จ;  
  
กาตุํ อิมสฺมิํ ทีปสฺมิํ, กรุณา พลโจทิโตฯ  
</li>
  
<li>
จตฺตาลีสสหเสฺสหิ, ตาทีหิ ปริวาริโต;  
  
นภสา’คมฺม อฎฺฐาสิ, เทวกูฎมฺหิ ปพฺพเตฯ  
</li>
  
<li>
สมฺพุทฺธสฺสา’นุภาเวน, โรโค ปชฺชรโก อิธ;  
  
อุปสโนฺต มหาราช, ทีปมฺหิ สกเล ตทาฯ  
</li>
  
<li>
กตฺถ ฐิโต อธิฎฺฐาสิ, นริสฺสร มุนิสฺสโร;  
  
สเพฺพ มํ อชฺช ปสฺสนฺตุ, โอชทีปมฺหิ มานุสาฯ  
</li>
  
<li>
อาคนฺตุกามา สเพฺพว, มนุสฺสา มม สนฺติกํ;  
  
อาคจฺฉนฺตุ อกิเจฺฉน, ขิปฺปญฺจาปิ มหามุนิฯ  
</li>
  
<li>
โอภาสยนฺตํ มุนินฺทํ ตํ, โอภาสนฺตญฺจ ปพฺพตํ;  
  
ราชา จ นาครา เจว, ทิสฺวา ขิปฺปํ อุปาคมุํฯ  
</li>
  
<li>
เทวตา พลิทานตฺถํ, มนุสฺสา จ ตหิํ คตา;  
  
เทวตา อิติ มญฺญิํสุ, สสงฺฆํ โลกนายกํฯ  
</li>
  
<li>
ราชา โส มุนิราชํ ตํ, อติหโฎฺฐ’ภิ วาทิย;  
  
นิมนฺตยิตฺวา ภเตฺตน, อาเนตฺวา ปุรสนฺติ กํฯ  
</li>
  
<li>
สสงฺฆสฺส มุนินฺทสฺส, นิสชฺชารหมุตฺตมํ;  
  
รมณียมิทํ ฐาน-มสมฺพาธนฺติ จินฺติยฯ  
</li>
  
<li>
การิเต มณฺฑเป รเมฺม, ปลฺลเงฺกสุ วเร สุตํ;  
  
นิสีทาเปสิ สมฺพุทฺธํ, สสงฺฆํ อิธ ภูปติฯ  
</li>
  
<li>
นิสินฺนมฺปิ จ ปสฺสนฺตา, สสงฺฆํ โลกนายกํ;  
  
ทีเป มนุสฺสา อาเนสุํ, ปณฺณากาเร สมนฺตโตฯ  
</li>
  
<li>
อตฺตโน ขชฺชโภเชฺชหิ, เตหิ เตหา’ภเตหิ จ;  
  
สนฺตเปฺปสิ สสงฺฆํ ตํ, ราชา โส โลกนายกํฯ  
</li>
  
<li>
อิเธว ปจฺฉาภตฺตํ ตํ, นิสินฺนสฺส ชินสฺส โส;  
  
มหา ติตฺถกมุยฺยานํ, ราชา’ทา ทกฺขิณํ วรํฯ  
</li>
  
<li>
อกาลปุปฺผา  
ลงฺกาเร, มหาติตฺถวเน ตทา;  
  
ปฎิคฺคหิเต พุเทฺธน, อกมฺปิตฺถ มหามหีฯ  
</li>
  
<li>
เอเตฺถว โส นิสีทิตฺวา, ธมฺมํ เทเสสิ นายโก;  
  
จตฺตาลีส สหสฺสานิ, ปตฺตา มคฺคผลํ นราฯ  
</li>
  
<li>
ทิวาวิหารํ กตฺวาน, มหาติตฺถวเน ชิโน;  
  
สายณฺหสมเย คนฺตฺวา, โพธิฐานารหํ มหิฯ  
</li>
  
<li>
นิสิโนฺน ตตฺถ อเปฺปตฺวา, สมาธิํ วุฎฺฐิโต ตโต;  
  
อิติ จินฺตยิ สมฺพุโทฺธ, หิตตฺถํ ทีปวาสินํฯ  
</li>
  
<li>
อาทาย ทกฺขิณํ สาขํ, โพธิโต เม สิรีสโต;  
  
อาคจฺฉตุ รูปนนฺทา, ภิกฺขุนี สหภิกฺขุนีฯ  
</li>
  
<li>
ตสฺส ตํ จิตฺตมญฺญาย, สา เถรี ตทนนฺตรํ;  
  
คเหตฺวา ตตฺถ ราชานํ, อุปสงฺกมฺม ตํ ตรุํฯ  
</li>
  
<li>
เลขํ ทกฺขิณสาขาย, ทาเปตฺวาน มหิทฺธิกา;  
  
มโนสิลาย ฉินฺนํ ตํ, ฐิตํ เหมกฎาหเกฯ  
</li>
  
<li>
อิทฺธิยา โพธิมาทาย, สปญฺจสต ภิกฺขุนี;  
  
อิธา’เนตฺวา มหาราช, เทวตา ปริวาริตาฯ  
</li>
  
<li>
สสุวณฺณ กฎาหํ ตํ, สมฺพุเทฺธน ปสาริเต;  
  
ฐเปสิ ทกฺขิเณ หเตฺถ, ตํ คเหตฺวา ตถาคโตฯ  
</li>
  
<li>
ปติฎฺฐาเปตุํ ปาทาสิ, โพธิํ รโญฺญ’ภยสฺส ตํ;  
  
มหาติตฺถมฺหิ อุยฺยาเน, ปติฎฺฐาเปสิ ภูปติฯ  
</li>
  
<li>
ตโต คนฺตฺวาน สมฺพุโทฺธ,  
  
อิโต อุตฺตรโต ปน;  
  
สิรีสมาลเก รเมฺม,  
  
นิสีทิตฺวา ตถาคโตฯ  
</li>
  
<li>
ชนสฺส ธมฺมํ เทเสสิ, ธมฺมาภิสมโย ตหิํ;  
  
วีสติยา สหสฺสานํ, ปาณานํ อาสิ ภูมิปฯ  
</li>
  
<li>
ตโตปิ อุตฺตรํ คนฺตฺวา, ถูปรามมหิํ ชิโน;  
  
นิสิโนฺน ตตฺถ อเปฺปตฺวา, สมาธิํ วุฎฺฐิโต ตโตฯ  
</li>
  
<li>
ธมฺมํ  
เทเสสิ สมฺพุโทฺธ, ปริสาย ตหิํปน;  
  
ทสปาณ สหสฺสานิ, ปตฺตมคฺคผลาน’หุํฯ  
</li>
  
<li>
อตฺตโน ธมฺมกรณํ, มนุสฺสานํ นมสฺสิตุํ;  
  
ทตฺวา สปริวารํ ตํ, ฐเปตฺวา อิธ ภิกฺขุนิํฯ  
</li>
  
<li>
สห ภิกฺขุสหเสฺสน, มหาเทวญฺจ สาวกํ;  
  
ฐเปตฺวา อิธ สมฺพุโทฺธ, ตโต ปาจินโต ปนฯ  
</li>
  
<li>
ฐิโต รตนมาลมฺหิ, ชนํ สมนุสาสิย;  
  
สสโงฺฆ นภมุคฺคนฺตฺวา, ชมฺพุทีปํ ชิโน อคาฯ  
</li>
  
<li>
อิมมฺหิ กเปฺป ทุติยํ, โกณาคมน นายโก;  
  
อหุ สพฺพวิทู สตฺถา, สพฺพโลกานุกมฺปโกฯ  
</li>
  
<li>
มหานามวฺหยํ อาสิ, มหาเมฆวนํ อิทํ;  
  
วฑฺฒมานปุรํ นาม, ทกฺขิณาย ทิสาย’หุฯ  
</li>
  
<li>
สมิโทฺธ นาม นาเมน, ตตฺถ ราชา ตทา อหุ;  
  
นาเมน วรทีโป’ติ, อยํ ทีโป ตทา อหุฯ  
</li>
  
<li>
ทุพฺพุฎฺฐุปทฺทโว เอตฺถ, วรทีเป ตทา อหุ;  
  
ชิโน สโกณาคมโน, ทิสฺวาน ตทุปทฺทวํฯ  
</li>
  
<li>
ตํ หุตฺวา สตฺตวินยํ, ปวตฺติํ สาสนสฺส จ;  
  
กาตุํ อิมสฺมิํ ทีปสฺมีํ, กรุณา พลโจทิโตฯ  
</li>
  
<li>
ติํส ภิกฺขุสหเสฺสหิ, ตาทีหิ ปริวาริโต;  
  
นภสา’คมฺม อฎฺฐาสิ, นเภ สุมนกูฎเกฯ  
</li>
  
<li>
สมฺพุทฺธสฺสา’นุภาเวน, ทุพฺพุฎฺฐิ สา ขยํ คตา;  
  
สาสนานฺตรธานตฺตา, สุวุฎฺฐิ จ ตทาอหุฯ  
</li>
  
<li>
ตตฺต ฐิโต อธิฎฺฐาสิ, นริสฺสรมุนิสฺสโร;  
  
สเพฺพว อชฺช ปสฺสนฺตุ, วรทีปมฺหิ มานุสาฯ  
</li>
  
<li>
อาคนฺตุกามา สเพฺพว, มนุสฺสา มม สนฺติกํ;  
  
อาคจฺฉนฺตุ อกิเจฺฉน, ขิปฺปญฺจา’ติ มหามุนิฯ  
</li>
  
<li>
มหาสตฺตํ มุนินฺทํ ตํ, โอภาสนฺตญฺจ ปพฺพตํ;  
  
ราชา จ นาครา เจว, ทิสฺวา ขิปฺปมุปาคมุํฯ  
</li>
  
<li>
เทวตาพลิทานตฺถํ  
, มนุสฺสา จ ตหิํ คตา;  
  
เทวตา อิติ มญฺญิํสุ, สสงฺฆํ โลกนายกํฯ  
</li>
  
<li>
ราชา โส มุนิราชํ ตํ, อติหโฎฺฐ’ภิวาทิย;  
  
นิมนฺตยิตฺวา ภเตฺตน, อาเนตฺวา ปุรสนฺติกํฯ  
</li>
  
<li>
สสงฺฆสฺส มุนินฺทสฺส, นิสชฺชารห มุตฺตมํ;  
  
รมณียมิทํ ฐานํ, อสมฺพาธนฺติ จินฺติยฯ  
</li>
  
<li>
การิเต มณฺฑเป รเมฺม, ปลฺลเงฺกสุ วเรสุ ตํ;  
  
นิสีทาปยิ สมฺพุทฺธํ, สสงฺฆํ อิธ ภูปติฯ  
</li>
  
<li>
นิสินฺนมฺปิ’ธ ปสฺสนฺตา, สสงฺฆํ โลกนายกํ;  
  
ทีเป มนุสฺสา อาเนสุํ, ปณฺณากาเร สมนฺตโตฯ  
</li>
  
<li>
อตฺตโน ขชฺชโภเชฺชหิ,  
  
เตหิ เตหา’ภ เตหิ จ;  
  
สนฺตเปฺปสิ สสงฺฆํ ตํ,  
  
ราชา โส โลก นายกํฯ  
</li>
  
<li>
อิเธว ปจฺฉาภตฺตํ ตํ, นิสินฺนสฺส ชินสฺส โส;  
  
มหานามกมุยฺยานํ, ราชา’ทา ทกฺขิณํ วรํฯ  
</li>
  
<li>
อกาลปุปฺผาลงฺกาเร, มหานามวเน ตทา;  
  
ปฎิคฺคหิเต พุเทฺธน, อกมฺปิตฺถ มหามหีฯ  
</li>
  
<li>
เอเตฺถว โส นิสีทิตฺวา, ธมฺมํ เทเสสิ นายโก;  
  
ตทา ติํส สหสฺสานิ, ปตฺตา มคฺคผลํ นราฯ  
</li>
  
<li>
ทิวาวิหารํ กตฺวาน, มหานามวเน ชิโน;  
  
สายณฺหสมเย คนฺตฺวา, ปุพฺพโธธิฐิตํ มหิํฯ  
</li>
  
<li>
นิสิโนฺน ตตฺถ อเปฺปตฺวา, สมาธิํ วุฎฺฐิโต ตโต;  
  
อิติ จิเนฺตสิ สมฺพุโทฺธ, หิตตฺถํ ทีปวาสินํฯ  
</li>
  
<li>
อาทาย ทกฺขิณํ สาขํ, มโมทุมฺพรโพธิโต;  
  
อายาตุ กนกทตฺตา, ภิกฺขุนี สหภิกฺขุนีฯ  
</li>
  
<li>
ตสฺส ตํ จิตฺตมญฺญาย, สา เถรี ตทนนฺตรํ;  
  
คเหตฺวา ตตฺถ ราชานํ, อุปสงฺกมฺม ตํ ตรุํฯ  
</li>
  
<li>
เลขํ  
ทกฺขิณสาขาย, ทาเปตฺวาน มหิทฺธิกา;  
  
มโนสิลาย ฉินฺนํ ตํ, ฐิตํ เหมกฎาหเกฯ  
</li>
  
<li>
อิทฺธิยา โพธิมาทาย, สปญฺจสหภิกฺขุนี;  
  
อิธาคนฺตฺวา มหาราช, เทวตาปริวาริตาฯ  
</li>
  
<li>
สสุวณฺณกฎาหํ ตํ, สมฺพุเทฺธน ปสาริเต;  
  
ฐเปสิ ทกฺขิเณ หเตฺถ, ตํ คเหตฺวา ตถาคโตฯ  
</li>
  
<li>
ปติฎฺฐาเปตุํ รโญฺญ’ทา, สมิทฺธสฺส สตํ ตหิํ;  
  
มหานามมฺหิ อุยฺยาเน, ปติฎฺฐาเปสิ ภูปติฯ  
</li>
  
<li>
ตโต คนฺตฺวาน สมฺพุโทฺธ, สิรีสมาลกุตฺตเร;  
  
ชนสฺส ธมฺมํ เทเสสิ, นิสิโนฺน นาคมาลเกฯ  
</li>
  
<li>
ตํ ธมฺมเทสนํ สุตฺวา, ธมฺมาภิสมโย ตหิํ;  
  
วีสติยา สหสฺสานํ, ปาณานํ อาสิ ภูมิปฯ  
</li>
  
<li>
ปุพฺพพุทฺธนิสินฺนํ ตํ, ฐานํ คนฺตฺวา ปุรุตฺตรํ;  
  
นิสิโนฺน ตตฺถ อเปฺปตฺวา, สมาธิํ วุฎฺฐิโต ตโตฯ  
</li>
  
<li>
ธมฺมํ เทเสสิ สมฺพุโทฺธ, ปริสาย ตหิํ ปน;  
  
ทสปาณสหสฺสานิ, ปตฺตา มคฺคผลํ อหุํฯ  
</li>
  
<li>
กายพนฺธนธาตุํ โส, มนุเสฺสหิ นมสฺสิตุํ;  
  
ทตฺวา สปริวารํ ตํ, ฐเปตฺวา อิธ ภิกฺขุนิํฯ  
</li>
  
<li>
สห ภิกฺขุสหเสฺสน, มหาสุมฺมญฺจ สาวกํ;  
  
ฐเปตฺวา อิธ สมฺพุโทฺธ, โอรํ รตนมาลโตฯ  
</li>
  
<li>
ฐเปตฺวา สุทสฺสเน มาเล, ชนํ สมนุสาสิย;  
  
สสโงฺฆ นภมุคฺคมฺม, ชมฺพุทีปํ ชิโน อคาฯ  
</li>
  
<li>
อิมมฺหิ กเปฺป ตติยํ, กสฺสโป โคตฺตโต ชิโน;  
  
อหุ สพฺพวิทู สตฺถา, สพฺพโลกานุกมฺปโกฯ  
</li>
  
<li>
มหาเมฆวนํ อาสิ, มหาสาครนามกํ;  
  
วิสาลํ นาม นครํ, ปจฺฉิมาย ทิสาย’หุฯ  
</li>
  
<li>
ชยโนฺต นาม นาเมน, ตตฺถ ราชา ตทา อหุ;  
  
นาเมน มณฺฑทีโปติ, อยํ ทีโป ตทา อหุฯ  
</li>
  
<li>
ตทา  
ชยนฺตรโญฺญ จ, รโญฺญ กนิฎฺฐภาตุ จ;  
  
ยุทฺธํ อุปฎฺฐิตํ อาสิ, ภิํสนํ สตฺตหิํสนํฯ  
</li>
  
<li>
กสฺสโป โส ทสพโล, เตน ยุเทฺธน ปาณินํ;  
  
มหนฺตํ พฺยสนํ ทิสฺวา, มหาการุณิโก มุนิฯ  
</li>
  
<li>
ตํ หนฺตฺวา สตฺตวินยํ, ปวตฺติํ สาสนสฺส จ;  
  
กาตุํ อิมสฺมิํ ทีปสฺมิํ, กรุณาพลโจทิโตฯ  
</li>
  
<li>
วีสติยา สหเสฺสหิ, ตาทีหิ ปริวาริโต;  
  
นภสา’คมฺม อฎฺฐาสิ, สุภกูฎมฺหิ ปพฺพเตฯ  
</li>
  
<li>
ตตฺรฐิโต อธิฎฺฐาสิ, นริสฺสร มุนิสฺสโร;  
  
‘‘สเพฺพ มํ อชฺช ปสฺสนฺตุ, มณฺฑทีปมฺหิ มานุสาฯ  
</li>
  
<li>
อาคนฺตุกามา สเพฺพว, มานุสา มม สนฺติกํ;  
  
อาคจฺฉนฺตุ อกิเจฺฉน, ขิปฺปญฺจา’ติ มหามุนิฯ  
</li>
  
<li>
โอภาสนฺตํ มุนินฺทํ ตํ, โอภาสนฺตญฺจ ปพฺพกํ;  
  
ราชา จ นาครา เจว, ทิสฺวา ขิปฺปํ อุปาคมุํฯ  
</li>
  
<li>
อตฺตโน อตฺตโน ปตฺต-วิชยาย ชนา พหู;  
  
เทวตา พลิทานตฺถํ, ตํ ปพฺพตมุปาคตาฯ  
</li>
  
<li>
เทวตา อิติ มญฺญิํสุ, สสงฺฆํ โลกนายกํ;  
  
ราชา จ โส กุมาโร จ, ยุทฺธมุชฺฌิํสุ วิมฺหิตาฯ  
</li>
  
<li>
ราชา โส มุนิราชํ ตํ, อติหโฎฺฐ’ภิวาทิย;  
  
นิมนฺตยิตฺวา ภเตฺตน, อาเนตฺวา ปุรสนฺติกํฯ  
</li>
  
<li>
สสงฺฆสฺส มุนินฺทสฺส, นิสชฺชารหมุตฺตมํ;  
  
รมณียมิทํ ฐาน-มสมฺพาธนฺติ จินฺติยฯ  
</li>
  
<li>
การิเต มณฺฑเป รเมฺม, ปลฺลเงฺกสุ วเรสุ ตํ;  
  
นิสีทาเปสิ สมฺพุทฺธํ, สสงฺฆํ อิธ ภูปติฯ  
</li>
  
<li>
นิสินฺนมฺปิธ ปสฺสนฺตา, สสงฺฆํ โลกนายกํ;  
  
ทีเป มนุสฺสา อาเนสุํ, ปณฺณากาเร สมนฺตโตฯ  
</li>
  
<li>
อตฺตโน ขชฺชโภเชฺชหิ, เตหิ เตหา’ภเตหิ จ;  
  
สสนฺตเปฺปสิ สสงฺฆํ ตํ, ราชา โส โลกนายกํฯ  
</li>
  
<li>
อิเธ’ว ปจฺฉาภตฺตํ ตํ, นิสินฺนสฺส ชินสฺส โส;  
  
มหาสาครมุยฺยานํ, ราชา’ทา ทกฺขิณํ วรํฯ  
</li>
  
<li>
อกาลปุปฺผลงฺกาเร  
, มหาสาครกานเน;  
  
ปฎิคฺคหิเต พุเทฺธน, อกมฺปิตฺถ มหามหีฯ  
</li>
  
<li>
เอเตฺถว โส นิสีทิตฺวา, ธมฺมํ เทเสสิ นายโก;  
  
ตทา วีสํ สหสฺสานิ, โสตาปตฺติผลํ นราฯ  
</li>
  
<li>
ทิวา วิหารํ กตฺวาน, มหาสาครกานเน;  
  
สายเนฺห สุคโต คนฺตฺวา, ปุพฺพโพธิฎฺฐิตํ มหิํฯ  
</li>
  
<li>
นิสิโนฺน ตตฺถ อเปฺปตฺวา, สมาธิํ วุฎฺฐิโต ตโต;  
  
อิติ จิเนฺตสิ สมฺพุโทฺธ, หิตตฺถํ ทีปวาสินํฯ  
</li>
  
<li>
อาทาย ทกฺขิณํ สาขํ, มม นิโคฺรธโพธิโต;  
  
สุธมฺมา ภิกฺขุนี เอตุ, อิทานิ สหภิกฺขุนีฯ  
</li>
  
<li>
ตสฺส ตํ จิตฺตมญฺญาย, สา เถรี ตทนนฺตรํ;  
  
คเหตฺวา ตตฺถ ราชานํ, อุปสงฺกมฺม ตํ ตรุํฯ  
</li>
  
<li>
เลขํ ทกฺขิณสาขาย, ทาเปตฺวาน มหิทฺธิกา;  
  
มโนสิลาย ฉินฺนํ ตํ, ฐิตํ เหมกฎายเกฯ  
</li>
  
<li>
อิทฺธิยา โพธิมาทาย, สปญฺจสตภิกฺขุนี;  
  
อิธาเนตฺวา มหาราช, เทวตาปริวาริตาฯ  
</li>
  
<li>
สสุวณฺณกฎาหํ ตํ, สมฺพุเทฺธน ปสาริเต;  
  
ฐเปสิ ทกฺขิเณ หเตฺถ, ตํ คเหตฺวา ตถาคโตฯ  
</li>
  
<li>
ปติฎฺฐาเปตุํ รโญฺญ’ทา, ชยนฺตสฺส สตํ ตหิํ;  
  
มหาสาครมุยฺยาเน, ปติฎฺฐาเปสิ ภูปติฯ  
</li>
  
<li>
ตโต คนฺตฺวาน สมฺพุโทฺธ, นาคมาฬกอุตฺตเร;  
  
ธนสฺส ธมฺมํ เทเสสิ, นิสิโนฺน’โสกมาฬเกฯ  
</li>
  
<li>
ตํ ธมฺมเทสนํ สุตฺวา, ธมฺมาภิสมโย ตหิํ;  
  
อหุ ปาณสหสฺสานํ, จตุนฺนํ มนุชาธิปฯ  
</li>
  
<li>
ปุพฺพพุทฺธนิสิตํ ตํ, ฐานํ คนฺตฺวา ปุนุตฺตรํ;  
  
นิสิโนฺน ตตฺถ อเปฺปตฺวา, สมาธิํ วุฎฺฐิโต ตโตฯ  
</li>
  
<li>
ธมฺมํ เทเสสิ สมฺพุโทฺธ, ปริสาย ตหิํ ปน;  
  
ทสปาณสหสฺสานิ, ปตฺตมคฺคผลาน’หุํฯ  
</li>
  
<li>
ชลสาฎิกธาตุํ  
โส, มนเสฺสหิ นมสฺสิตุํ;  
  
ทตฺวา สปริวารํ ตํ; ฐเปตฺวา อิธ ภิกฺขุนีฯ  
</li>
  
<li>
สห ภิกฺขุสหเสฺสน, สพฺพนนฺทิญฺจ สาวกํ;  
  
ฐเปตฺวา นทีโต โอรํ, โส สุทสฺสนมาฬโตฯ  
</li>
  
<li>
โสมนเสฺส มาฬกสฺมิํ, ชนํ สมนุสาสิย;  
  
สเงฺฆน นภมุคฺคนฺตฺวา, ชมฺพุทีปํ ชิโน อคาฯ  
</li>
  
<li>
อหุ อิมสฺมิํ กปฺปสฺมิํ, จตุตฺถํ โคตโม ชิโน;  
  
สพฺพธมฺมวิทู สตฺถา, สพฺพโลกานุกมฺปโกฯ  
</li>
  
<li>
ปฐมํ โส อิธาคนฺตฺวา, ยกฺขนิทฺธมนํ อกา;  
  
ทุติยํ ปุนราคมฺม, นาคานํ ทมนํ อกาฯ  
</li>
  
<li>
กลฺยาณิยํ มณิอกฺขิ นาเคนา’ภินิมนฺติโต;  
  
ตติยํ ปุนราคมฺม, สสโงฺฆ ตตฺถ ภุญฺชิยฯ  
</li>
  
<li>
ปุพฺพโพธิฐิตฐานํ, ถูปฐานมิทมฺปิ จ;  
  
ปริโภคธาตุฐานญฺจ, นิสชฺชาโย’ปภุญฺชิยฯ  
</li>
  
<li>
ปุพฺพพุทฺธฐิตฎฺฐานา, โอรํ คนฺตฺวา มหามุนิ;  
  
ลํกาทีเป โลกทีโป, มนุสฺสาภาวโต ตทาฯ  
</li>
  
<li>
ทีปฎฺฐํ เทวสงฺฆญฺจ, นาเค สมนุสาสิย;  
  
สสโงฺฆ นภมุคฺคนฺตฺวา, ชมฺพุทีปํ ชิโน อคาฯ  
</li>
  
<li>
เอวํ ฐานมิทํ ราช, จตุพุทฺธนิเสวิตํ;  
  
ตสฺมิํ ฐาเน มหาราช, ถูโป เหสฺสติ’นาคเตฯ  
</li>
  
<li>
พุทฺธสารีรธาตูนํ, โทณธาตุนิธานวา;  
  
วีสํหตฺถสตํ อุโจฺจ, เหมมาลี’ติ วิสฺสุโตฯ  
</li>
  
<li>
อหเมว กาเรสฺสามิ, อิจฺฉาห ปุถวิสฺสโร;  
  
อิธ อญฺญานิ กิจฺจานิ, พหูนิ ตว ภูมิปฯ  
</li>
  
<li>
ตานิ กาเรหิ นตฺตาเต, กาเรสฺสติ อิมํ ปน;  
  
มหานาคสฺส เต ภาตุ, อุปราชสฺส อตฺรโชฯ  
</li>
  
<li>
โส ยฎฺฐาลยติโสฺสติ, ราชา เหสฺสต’นาคเต;  
  
ราชา โคฎฺฐาภโย นาม, ตสฺส ปุโตฺต ภวิสฺสติฯ  
</li>
  
<li>
ตสฺส  
ปุโตฺต กากวณฺณ-ติโสฺส นาม ภวิสฺสติ;  
  
ตสฺส รโญฺญ สุโต ราช, มหาราชา ภวิสฺสติฯ  
</li>
  
<li>
ทุฎฺฐคามณิสเทฺทน, ปากโฎ’ภยนามโก;  
  
กาเรสฺสตี’ธ ถูปํ โส, มหา เตชิทฺธิวิกฺกโมฯ  
</li>
  
<li>
อิจฺจาห เถโร เถรสฺส, วจเน เน’ตฺถ ภูปติ;  
  
อุสฺสาเปสิ สิลาถมฺภํ, ตํ ปวตฺติํ ลิขาปิยฯ  
</li>
  
<li>
รมฺมํ มหาเมฆวนํ, ติสฺสารามํ มหามหี;  
  
มหามหินฺทเถโร โส, ปฎิคฺคยฺห มหิทฺธิโกฯ  
</li>
  
<li>
อกโมฺป กมฺปยิตฺวาน, มหิํ ฐาเนสุ อฎฺฐสุ;  
  
ปิณฺฑาย ปวิสิตฺวาน, นครํ สาครูปมํฯ  
</li>
  
<li>
รโญฺญ ฆเร ภตฺตกิจฺจํ, กตฺวา นิกฺขมฺม มนฺทิรํ;  
  
นิสชฺช นนฺทนวเน, อคฺคิกฺขโนฺธปมํ ตหิํฯ  
</li>
  
<li>
สุตฺตํ ชนสฺส เทเสตฺวา, สหสฺสํ มานุเส ตหิํ;  
  
ปาปยิตฺวา มคฺคผลํ, มหาเมฆวเน วสิฯ  
</li>
  
<li>
ตติเย ทิวเส เถโร, ราชเคหมฺหิ ภุญฺชิย;  
  
นิสชฺช นนฺทนวเน, เทสิยา’สิวิโสปมํฯ  
</li>
  
<li>
ปาปยิตฺวา’ภิสมยํ, สหสฺสปุริเส ตโต;  
  
ติสฺสารามํ อคา เถโร, ราชา จ สุตเทสโนฯ  
</li>
  
<li>
เถรํ อุปนิสีทิตฺวา, โส ปุจฺฉิ ชินสาสนํ;  
  
ปติฎฺฐิตนฺนุ ภเนฺต’ติ, น ตาว มนุชา’ธิปฯ  
</li>
  
<li>
อุโปสถาทิกมฺมตฺถํ, ชินา’ณาย ชนาธิป;  
  
สีมาย อิธ พทฺธาย, ปติฎฺฐิสฺสติ สาสนํฯ  
</li>
  
<li>
อิจฺจ’พฺรวิ มหาเถโร, ตํ ราชา อิทมพฺรวิ;  
  
สมฺพุทฺธา’ณาย อโนฺตหํ, วสฺสิสฺสามิ ชุตินฺธรฯ  
</li>
  
<li>
ตสฺมา กตฺวา ปุรํ อโนฺต-สีมํ พนฺธถ สชฺชุกํ;  
  
อิจฺจา’พฺรวิ มหาราชา, เถโร ตํ อิธมพฺรวิฯ  
</li>
  
<li>
เอวํ สติ ตุวํเยว, ปชาน ปุถวิสฺสร;  
  
สีมาย คมนฎฺฐานํ, พนฺธิสฺสาม มยํ หิตํฯ  
</li>
  
<li>
‘‘สาธู’’ติ  
วตฺวา ภูมิโนฺท, เทวิโนฺท วิย นนฺทนา;  
  
มหาเมฆวนารมฺมา, ปาวิสิ มนฺทิรํ สกํฯ  
</li>
  
<li>
จตุเตฺถ ทิวเส เถโร, รโญฺญ เคหมฺหิ ภุญฺชิย;  
  
นิสชฺช นนฺทนวเน, เทเสส’นมนคฺคิยํฯ  
</li>
  
<li>
ปาเยตฺวา’มตปานํ โส, สหสฺสปุริเส ตหิํ;  
  
มหาเมฆวนารามํ, มหาเถโร อุปาคมิฯ  
</li>
  
<li>
ปาโต เภริํ จราเปตฺวา, มณฺฑยิตฺวา ปุรํ วรํ;  
  
วิหารคามิมคฺคญฺจ, วิหารญฺจ สมนฺตโตฯ  
</li>
  
<li>
รเถสโภ รถโฎฺฐ โส, สพฺพาลงฺการภูสิโต;  
  
สหามโจฺจ สโหโรโธ, สโยคฺคพลวาหโนฯ  
</li>
  
<li>
มหตา ปริวาเรน, สการามมุปาคมิ;  
  
ตตฺถ เถเร อุปคนฺตฺวา, วนฺทิตฺวา วนฺทนารเหฯ  
</li>
  
<li>
สห เถเรหิ คนฺตฺวาน, นทิโย’ปริติตฺถกํ;  
  
ตโต กสโนฺต อคมิ, เหมนงฺคลมาทิยฯ  
</li>
  
<li>
มหาปทุโม กุญฺชโร จ, อุโภ นาคา สุมงฺคลา;  
  
สุวณฺณนงฺคเล ยุตฺตา, ปฐเม กุนฺตมาฬเกฯ  
</li>
  
<li>
จตุรงฺคมหา เสโน, สห เถเรหิ ขตฺติโย;  
  
คเหตฺวา นงฺคลํ สีตํ, ทสฺสยิตฺวา อรินฺทโมฯ  
</li>
  
<li>
สมลงฺกตํ ปุณฺณฆฎํ, นานาราคํ ธชํ สุภํ;  
  
ปาติํ จนฺทนจุณฺณญฺจ, โสณฺณรชต ทณฺฑกํฯ  
</li>
  
<li>
อาทาสํ ปุปฺผภริตํ, สมุคฺคํ กุสุมคฺฆิยํ;  
  
โตรณกทลีฉตฺตาทิํ, คหิติตฺถิ ปริวาริโตฯ  
</li>
  
<li>
นานาตุริย สงฺฆุโฎฺฐ, พโลฆ ปริวาริโต;  
  
ถุติมงฺคลคีเตหิ, ปูรยโนฺต จตุทฺทิสํฯ  
</li>
  
<li>
สาธุการ นินาเทติ, เจลุเกฺขปสเตหิ จ;  
  
มหตา ฉณปุชาย, กสโนฺต ภูมิโป อคาฯ  
</li>
  
<li>
วิหารญฺจ ปุรเญฺจว, กุรุมาโน ปทกฺขิณํ;  
  
สีมาย คมนฐานํ, นทิํ ปตฺวา สมาปยิฯ  
</li>
  
<li>
เกนเกน นิมิเตฺตน, สีมา เอตฺถ คตาติ เจ;  
  
เอวํ สีมาคตฐานํ, อิจฺฉมานา นิโพธถฯ  
</li>
  
<li>
นชฺชาปาสาณติตฺถมฺหิ  
, ปาสาเณ กุฑฺฑวาฎกํ;  
  
ตโต กุมฺพลวาฎํ ตํ, มหานิปํ ตโต อคาฯ  
</li>
  
<li>
ตโต กุกุธปาฬิโงฺค, มหาองฺคณโค ตโต;  
  
ตโต ขุชฺชมธุลญฺจ, มรุตฺตโปกฺขรณิํตโตฯ  
</li>
  
<li>
วิชยาราม อุยฺยาเน, อุตฺตรทฺวารโกฎฺฐ โค;  
  
คชกุมฺภก ปาสาณํ, ถุสวฎฺฐิก มชฺฌโคฯ  
</li>
  
<li>
อภเย พลากปาสาณํ, มหาสุสาน มชฺฌโค;  
  
ทีฆปาสาณกํ คนฺตฺวา, กมฺมารเทว คามโตฯ  
</li>
  
<li>
นิโคฺรธ มงฺคณํ คนฺตฺวา, หิยคลฺลสมีปเก;  
  
ทิยาวสพฺราหฺมณสฺส, เทโวกํ ปุพฺพทกฺขิณํฯ  
</li>
  
<li>
ตโต เตลุมปาลิโงฺค,  
  
ตโต ตาลจตุกฺกโค;  
  
อสฺสมณฺฑลวาเมน,  
  
เทฺว กทมฺพา อชายิสุํฯ  
</li>
  
<li>
ตโต มรุมฺพติตฺตโงฺค, ตโต อุทฺธํ นิทิํ อคา;  
  
ปฐม เจติย ปาจิเน, เทฺว กทมฺพา อชายิสุํฯ  
</li>
  
<li>
เสนินฺทคุตฺตรชฺชมฺหิ, ทมิฬา ทกสุทฺธิกา;  
  
นทิํ ทูรนฺติ พนฺธิตฺวา, นคราสนฺนมกํสุ ตํฯ  
</li>
  
<li>
ชีว มานกทมฺพญฺจ, อโนฺตสีมคตํ อหุ;  
  
มตก ทมฺพตีเรน, สีมาอุทฺทกทมฺพคาฯ  
</li>
  
<li>
สีหสินา นติเตฺถน, อุคฺคนฺตฺวา ตีรโต วชํ;  
  
ปาสาณติตฺถํ คนฺตฺวาน, นิมิตฺตํ ฆฎฺฎยิ อิสิฯ  
</li>
  
<li>
นิมิเตฺตตุ ปเน’ตสฺมิํ, ฆฎฺฎิเต เทวมานุสา;  
  
สาธุการํ ปวเตฺตสุํ, สาสนํ สุปฺปติฎฺฐิตํฯ  
</li>
  
<li>
รโญฺญ ทินฺนาย สีตาย, นิมิเตฺต ปริกิตฺตยิ;  
  
ทฺวตฺติํสมาฬกตฺถญฺจ, ถูปารามตฺถเมว จฯ  
</li>
  
<li>
นิมิเตฺต กิตฺตยิตฺวาน, มหาเถโร มหามติ;  
  
สีมนฺตรนิมิเตฺต จ, กิตฺตยิตฺวา ยถาวิธิํฯ  
</li>
  
<li>
อพนฺธี  
สพฺพา สีมาโย, ตสฺมิํเยว ทิเนวสี;  
  
มหามหี อกมฺปิตฺถ, สีมาพเนฺธ สมาปิเตฯ  
</li>
  
<li>
ปญฺจเม ทิวเส เถโร, รโญฺญ เคหมฺหิ ภุญฺชิย;  
  
นิสชฺช นนฺทนวเน, สุตฺตนฺตํ ขชฺชนียกํฯ  
</li>
  
<li>
มหาชนสฺส เทเสตฺวา, สหสฺสํ มานุเส ตหิํ;  
  
ปาเยตฺวา อมตํ ปานํ, มหาเมฆวเน วสีฯ  
</li>
  
<li>
ฉเฎฺฐปิ ทิวเส เถโร, รโญฺญเคหมฺหิ ภุญฺชิย;  
  
นิสชฺช นนฺทนวเน, สุตฺต โคมย ปิณฺฑิกํฯ  
</li>
  
<li>
เทสยิตฺวา เทสนญฺญู, มหสฺสํเยว มานุเส;  
  
ปาปยิตฺวา’ภิสมยํ, มหา เมฆวเน วสีฯ  
</li>
  
<li>
สตฺตเมปิ ทิเน เถโร, ราชเคหมฺหิ ภุญฺชิย;  
  
นิสชฺช นนฺทนวเน, ธมฺมจกฺกปฺปวตฺตนํฯ  
</li>
  
<li>
สุตฺตนฺตํ เทสยิตฺวาน, สหสฺสํเยว มานุเส;  
  
ปาปยิตฺวา’ภิสมยํ, มหา เมฆวเน วสิฯ  
</li>
  
<li>
เอวญฺหิ อฎฺฐ นวม-สหสฺสานิ ชุตินฺธโร;  
  
การยิตฺวา’ภิสมยํ, ทิวเสเหว สตฺตติฯ  
</li>
  
<li>
ตํ มหานนฺทนวนํ, วุจฺจเต เตน ตาทินา;  
  
สาสนโชติตฎฺฐาน-มีติ โชติวนํ อิติฯ  
</li>
  
<li>
ติสฺสรามมฺหิ กาเรสิ,  
  
ราชา เถรสฺส อาทิโต;  
  
ปาสาทํ สีฆมุกฺกาย,  
  
สุกฺขา เปตฺวาน มตฺติกาฯ  
</li>
  
<li>
ปาสาโท กาฬกาภาโส,  
  
อาสิ โส เตน ตํ ตหิํ;  
  
กาฬปาสาท ปริเวณ-มีติ สงฺขมุปาคตํฯ  
</li>
  
<li>
ตโต มหาโพธิฆรํ, โลหปาสาท เมว จ;  
  
สลากคฺคญฺจ กาเรสิ, ภตฺตสาลญฺจ สาธุกํฯ  
</li>
  
<li>
พหูนิ  
ปริเวณานิ, สาธุ โปกฺขรณีปิ จ;  
  
รตฺติฐาน ทิวาฐาน-ปภุตีนิ จ การยิฯ  
</li>
  
<li>
ตสฺส นหานปาปสฺส, นฺหานโปกฺขรณีตเฎ;  
  
สุนหาตปริเวณนฺติ, ปริเวณํ ปวุจฺจติฯ  
</li>
  
<li>
ตสฺส จงฺกมิตฐาเน, ทีป ทีปสฺส สาธุโน;  
  
วุจฺจเต ปริเวณํ ตํ, ทีฆจงฺกมนํ อิติฯ  
</li>
  
<li>
อคฺคผลสมาปตฺติํ, สมาปชฺช ยหิํ ตุโส;  
  
ผลคฺค ปริเวณนฺติ, เอตํ เตน ปวุจฺจติฯ  
</li>
  
<li>
อปสฺสิย อปเสฺสนํ, เถโร ตตฺถ นิสีทิโส;  
  
เถรา ปสฺสย ปริเวณํ, เอตํ เตน ปวุจฺจติฯ  
</li>
  
<li>
พหู มรุคณา ยตฺถ, อุปาสิํสุ อุปจฺจตํ;  
  
เตเนว ตํ มรุคณ-ปริเวณนฺติ วุจฺจติฯ  
</li>
  
<li>
เสนาปติตสฺส รโญฺญ, เถรสฺส ทีฆสนฺทโก;  
  
กาเรสิ จูฬปาสาทํ, มหาถเมฺภหิ อฎฺฐหิฯ  
</li>
  
<li>
ทีฆสนฺท เสนาปติ-ปริเวณนฺติ ตํ ตหิํ;  
  
วุจฺจเต ปริเวณํ ตํ, ปมุขํ ปมุขากรํฯ  
</li>
  
<li>
เทวานํปิยวจโน’ปคุฬนาโม,  
  
ลํกายํ ปฐมมิมํ มหาวิหารํ;  
  
ราชา โส สุมติมหามหินฺทเถรํ,  
  
อาคมฺมา มลมติเมตฺถการยิตฺถาติฯ  
</li>
  
สุชนปฺปสาท สํเวคตฺถาย กเต มหาวํเส  
</li>
  
มหาวิหารปฎิคฺคหโก นาม  
</li>
  
ปนฺนรสโม ปริเจฺฉโทฯ  
</li>
  
  
  
  
  