<h1>นิสฺสยฎฺฐกถาวิภาวนา</h1>
<p>วิสุทฺธิมโคฺค ปน น เกวลํ ปุเพฺพ วุตฺตปฺปกาเรเนว กโต, อถ โข วุจฺจมานปฺปกาเรนาปิฯ ตถา หิ อาจริยพุทฺธโฆสเตฺถโร โปราณฎฺฐกถาหิ สมาหริตฺวา ภาสาปริวตฺตนวเสน ทเสฺสโนฺตปิ ยา ยา อตฺถวณฺณนา  วา วินิจฺฉโย วา สํสยิตโพฺพ โหติ, ตตฺถ ตตฺถ วินยฎฺฐกถายํ วุตฺตนฺติ วา (๑, ๒๖๓), วินยฎฺฐกถาสุ วุตฺตํ, มชฺฌิมฎฺฐกถาสุ ปนาติ วา (๑, ๗๐), องฺคุตฺตรภาณกาติ วา (๑, ๗๒), อฎฺฐกถาจริยานํ มตานุสาเรน วินิจฺฉโยติ วา (๑, ๙๙), วุตฺตมฺปิ เจตํ อฎฺฐกถาสูติ วา (๑, ๑๑๘), ตํ อฎฺฐกถาสุ ปฎิกฺขิตฺตนฺติ วา (๑, ๑๓๔), ทีฆภาณกสํยุตฺตภาณกานํ มตนฺติ วา, มชฺฌิมภาณกา อิจฺฉนฺตีติ วา (๑, ๒๖๗), อฎฺฐกถาสุ วินิจฺฉโยติ วา, เอวํ ตาว ทีฆภาณกา, มชฺฌิมภาณกา ปนาหูติ วา (๑, ๒๗๗), องฺคุตฺตรฎฺฐกถายํ ปน…เป.… อยํ กโม วุโตฺต, โส ปาฬิยา น สเมตีติ วา (๑, ๓๐๙), เอวํ ตาว มชฺฌิมภาณกา, สํยุตฺตภาณกา ปนาติ วา (๒, ๖๒), สํยุตฺตฎฺฐกถายํ วุตฺตนฺติ วา (๒, ๖๓), อฎฺฐกถายํ ปนาติ วา (๒, ๘๐) เอวํ ตํตํอตฺถวณฺณนาวินิจฺฉยานํ นิสฺสยมฺปิ วิภาเวตฺวา ปจฺฉิมชนานํ อุปฺปชฺชมานสํสยํ วิโนเทโนฺตเยว เต ทเสฺสสิฯ</p>


<p>เตนิมสฺส วิสุทฺธิมคฺคสฺส กรณกาเล สพฺพาปิ สีหฬฎฺฐกถาโย อาจริยสฺส สนฺติเก สนฺตีติ จ, ปุเพฺพเยว ตา อาจริเยน สีหฬเตฺถรานํ สนฺติเก สุตาติ จ, ตาหิ คเหตพฺพํ สพฺพํ คเหตฺวา อยํ วิสุทฺธิมโคฺค อาจริเยน ลิขิโตติ จ อยมโตฺถ อติวิย ปากโฎ โหติฯ ตสฺมา ยํ มหาวํเส –</p>


<p>‘‘สโงฺฆ คาถาทฺวยํ ตสฺสา’ทาสิ สามตฺถิยํ ตวา’’ติอาทินา ‘‘คาถาทฺวยเมว โอโลเกตฺวา กิญฺจิปิ อญฺญํ โปตฺถกํ อโนโลเกตฺวา อาจริยพุทฺธโฆโส วิสุทฺธิมคฺคํ อกาสี’’ติ อธิปฺปาเยน อภิตฺถุติวจนํ วุตฺตํ, ตํ อภิตฺถุติมตฺตเมวาติ เวทิตพฺพํฯ</p>





