<h1>(๑๙) ๔. อรญฺญวโคฺค</h1>
<h3>๑. อารญฺญิกสุตฺตํ</h3>
<p> ‘‘ปญฺจิเม  , ภิกฺขเว, อารญฺญิกา ฯ กตเม ปญฺจ? มนฺทตฺตา โมมูหตฺตา อารญฺญิโก โหติ, ปาปิโจฺฉ อิจฺฉาปกโต อารญฺญิโก โหติ, อุมฺมาทา จิตฺตเกฺขปา อารญฺญิโก โหติ, วณฺณิตํ พุเทฺธหิ พุทฺธสาวเกหีติ อารญฺญิโก โหติ, อปฺปิจฺฉตํเยว นิสฺสาย สนฺตุฎฺฐิํเยว นิสฺสาย สเลฺลขํเยว นิสฺสาย ปวิเวกํเยว นิสฺสาย อิทมตฺถิตํเยว  นิสฺสาย อารญฺญิโก โหติฯ อิเม โข, ภิกฺขเว, ปญฺจ อารญฺญิกาฯ อิเมสํ โข, ภิกฺขเว, ปญฺจนฺนํ อารญฺญิกานํ ยฺวายํ อารญฺญิโก อปฺปิจฺฉตํเยว นิสฺสาย สนฺตุฎฺฐิํเยว นิสฺสาย สเลฺลขํเยว นิสฺสาย ปวิเวกํเยว นิสฺสาย อิทมตฺถิตํเยว นิสฺสาย อารญฺญิโก โหติ, อยํ  อิเมสํ ปญฺจนฺนํ อารญฺญิกานํ อโคฺค จ เสโฎฺฐ จ โมโกฺข  จ อุตฺตโม จ ปวโร จฯ</p>


<p>‘‘เสยฺยถาปิ, ภิกฺขเว, ควา ขีรํ, ขีรมฺหา ทธิ, ทธิมฺหา นวนีตํ, นวนีตมฺหา สปฺปิ, สปฺปิมฺหา สปฺปิมโณฺฑ, สปฺปิมโณฺฑ  ตตฺถ อคฺคมกฺขายติ; เอวเมวํ โข, ภิกฺขเว, อิเมสํ ปญฺจนฺนํ อารญฺญิกานํ ยฺวายํ อารญฺญิโก อปฺปิจฺฉตํเยว นิสฺสาย สนฺตุฎฺฐิํเยว นิสฺสาย สเลฺลขํเยว นิสฺสาย ปวิเวกํเยว นิสฺสาย อิทมตฺถิตํเยว นิสฺสาย อารญฺญิโก โหติ, อยํ อิเมสํ ปญฺจนฺนํ อารญฺญิกานํ อโคฺค จ เสโฎฺฐ จ โมโกฺข จ อุตฺตโม จ ปวโร จา’’ติฯ ปฐมํฯ</p>


<h3>๒. จีวรสุตฺตํ</h3>
<p> ‘‘ปญฺจิเม , ภิกฺขเว, ปํสุกูลิกาฯ กตเม ปญฺจ? มนฺทตฺตา โมมูหตฺตา ปํสุกูลิโก โหติ…เป.… อิทมตฺถิตํเยว นิสฺสาย ปํสุกูลิโก โหติฯ อิเม โข, ภิกฺขเว, ปญฺจ ปํสุกูลิกา’’ติฯ ทุติยํฯ</p>


<h3>๓. รุกฺขมูลิกสุตฺตํ</h3>
<p> ‘‘ปญฺจิเม, ภิกฺขเว, รุกฺขมูลิกาฯ กตเม ปญฺจ? มนฺทตฺตา โมมูหตฺตา รุกฺขมูลิโก โหติ…เป.… อิทมตฺถิตํเยว นิสฺสาย รุกฺขมูลิโก โหติฯ อิเม โข, ภิกฺขเว, ปญฺจ รุกฺขมูลิกา’’ติฯ ตติยํฯ</p>


<h3>๔. โสสานิกสุตฺตํ</h3>
<p> ‘‘ปญฺจิเม  , ภิกฺขเว, โสสานิกาฯ กตเม ปญฺจ? มนฺทตฺตา โมมูหตฺตา โสสานิโก โหติ…เป.… อิทมตฺถิตํเยว นิสฺสาย โสสานิโก โหติฯ อิเม โข, ภิกฺขเว, ปญฺจ โสสานิกา’’ติฯ จตุตฺถํฯ</p>


<h3>๕. อโพฺภกาสิกสุตฺตํ</h3>
<p> ‘‘ปญฺจิเม, ภิกฺขเว, อโพฺภกาสิกา…เป.…ฯ ปญฺจมํฯ</p>


<h3>๖. เนสชฺชิกสุตฺตํ</h3>
<p> ‘‘ปญฺจิเม, ภิกฺขเว, เนสชฺชิกา…เป.…ฯ ฉฎฺฐํฯ</p>


<h3>๗. ยถาสนฺถติกสุตฺตํ</h3>
<p> ‘‘ปญฺจิเม, ภิกฺขเว, ยถาสนฺถติกา…เป.…ฯ สตฺตมํฯ</p>


<h3>๘. เอกาสนิกสุตฺตํ</h3>
<p> ‘‘ปญฺจิเม, ภิกฺขเว, เอกาสนิกา…เป.…ฯ อฎฺฐมํฯ</p>


<h3>๙. ขลุปจฺฉาภตฺติกสุตฺตํ</h3>
<p> ‘‘ปญฺจิเม , ภิกฺขเว, ขลุปจฺฉาภตฺติกา…เป.…ฯ นวมํฯ</p>


<h3>๑๐. ปตฺตปิณฺฑิกสุตฺตํ</h3>
<p> ‘‘ปญฺจิเม, ภิกฺขเว, ปตฺตปิณฺฑิกาฯ กตเม ปญฺจ? มนฺทตฺตา โมมูหตฺตา ปตฺตปิณฺฑิโก โหติ, ปาปิโจฺฉ อิจฺฉาปกโต ปตฺตปิณฺฑิโก โหติ, อุมฺมาทา จิตฺตเกฺขปา ปตฺตปิณฺฑิโก โหติ, ‘วณฺณิตํ พุเทฺธหิ พุทฺธสาวเกหี’ติ ปตฺตปิณฺฑิโก โหติ, อปฺปิจฺฉตํเยว นิสฺสาย  สนฺตุฎฺฐิํเยว นิสฺสาย สเลฺลขํเยว นิสฺสาย ปวิเวกํเยว นิสฺสาย อิทมตฺถิตํเยว นิสฺสาย ปตฺตปิณฺฑิโก โหติฯ อิเม โข, ภิกฺขเว, ปญฺจ ปตฺตปิณฺฑิกาฯ อิเมสํ โข, ภิกฺขเว, ปญฺจนฺนํ ปตฺตปิณฺฑิกานํ ยฺวายํ ปตฺตปิณฺฑิโก อปฺปิจฺฉตํเยว นิสฺสาย สนฺตุฎฺฐิํเยว นิสฺสาย สเลฺลขํเยว  นิสฺสาย ปวิเวกํเยว นิสฺสาย อิทมตฺถิตํเยว นิสฺสาย ปตฺตปิณฺฑิโก โหติ, อยํ อิเมสํ ปญฺจนฺนํ ปตฺตปิณฺฑิกานํ อโคฺค จ เสโฎฺฐ จ โมโกฺข จ อุตฺตโม จ ปวโร จฯ</p>


<p>‘‘เสยฺยถาปิ, ภิกฺขเว, ควา ขีรํ, ขีรมฺหา ทธิ, ทธิมฺหา นวนีตํ, นวนีตมฺหา สปฺปิ, สปฺปิมฺหา สปฺปิมโณฺฑ, สปฺปิมโณฺฑ ตตฺถ อคฺคมกฺขายติ; เอวเมวํ โข, ภิกฺขเว, อิเมสํ ปญฺจนฺนํ ปตฺตปิณฺฑิกานํ ยฺวายํ ปตฺตปิณฺฑิโก อปฺปิจฺฉตํเยว  นิสฺสาย สนฺตุฎฺฐิํเยว นิสฺสาย สเลฺลขํเยว นิสฺสาย ปวิเวกํเยว นิสฺสาย อิทมตฺถิตํเยว นิสฺสาย ปตฺตปิณฺฑิโก โหติ, อยํ อิเมสํ ปญฺจนฺนํ ปตฺตปิณฺฑิกานํ อโคฺค จ เสโฎฺฐ จ โมโกฺข จ อุตฺตโม จ ปวโร จา’’ติฯ ทสมํฯ</p>

</p>


<p>ตสฺสุทฺทานํ –</p>


<p>
อรญฺญํ จีวรํ รุกฺข, สุสานํ อโพฺภกาสิกํ;  
  
เนสชฺชํ สนฺถตํ เอกาสนิกํ, ขลุปจฺฉาปิณฺฑิเกน จาติฯ  
</p>
  
  
  
  
  