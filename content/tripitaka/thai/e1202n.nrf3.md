<h1>ทสถูปกถา</h1>
<p> เอวํ ปติฎฺฐิเตสุ ปน ถูเปสุ มหากสฺสปเตฺถโร ธาตูนํ อนฺตรายํ ทิสฺวา อชาตสตฺตุํ อุปสงฺกมิตฺวา มหาราช เอกํ ธาตุนิธานํ กาตุํ วฎฺฎติติ อาห สาธุ ภเนฺต นิธานกมฺมํ ตาว มม โหตุ, ธาตุโย ปน กถํ อาหราเปมิติฯ น มหาราช ธาตุ อาหรณํ ตุยฺหํ ภาโร, อมฺหากํ ภาโรติฯ สาธุ ภเนฺต ตุเมฺห ธาตุโย อาหรถฯ อหํ ธาตุนิธานํ กริสฺสามีติฯ เถโร เตสํ เตสํ ราชกุลานํ ปริจรณมตฺตกเมว ฐเปตฺวา เสเสธาตุโย อาหริฯ</p>


<p>รามคาเม ปน ธาตุโย นาคา คณฺหิํสุ ตาสํ อนฺตราโย นตฺถิ, อนาคเต ลงฺกาทีเป มหาวิหาเร มหาเจติยมฺหิ นิธิยิสฺส นีติฯ ตา น อาหริตฺถ, เสเสหิ สตฺตหิ นคเรหิ อาหริตฺวา ราชคหสฺส ปาจีน ทกฺขิน ทิสาภาเค ฐเปตฺวา อิมสฺมิํ ฐาเน โย ปาสาโณ อตฺถิ, โส อนฺตรธายตุ, ปํสุ สุวิสุทฺธา โหตุ, อุทกญฺจ มา อุฎฺฐหตูติ อธิฎฺฐาสิฯ</p>


<p>ราชา  ตํ ฐานํ ขณาเปตฺวา ตโต อุทฺธฎ ปํสุนา อิฎฺฐิกา กาเรตฺวา อสีติ มหาสาวกานํ ถูเป กาเรติ อิธ ราชา กิํ กาเรหีติ ปุจฺฉนฺตานมฺปิ มหาสาวกานํเจติยา นีติ วทนฺติ น โกจิ ธาตุนิธานภาวํ ชานาติ อสีติหตฺถคมฺภีเร ปน ตสฺมิํ ปเทเส ชาเต เหฎฺฐา โลภสตฺถรํ สตฺถราเปตฺวา ตตฺถ ถูปาราเม เจติย ฆรปฺปมาณํ ตมฺพโลหมยํ เคหํ การาเปตฺวา อฎฺฐฎฺฐ หริ จณฺทนาทิมเย กรเณฺฑ จ ถูเป จ การาเปสิฯ</p>


<p>อถ โข ภควโต ธาตุโย หริจณฺทน กรเณฺฑ ปกฺขิปิตฺวา ตํ หริจณฺทนํ กรณฺฑํ อญฺญสฺมิํ หริจณฺทน กรเณฺฑ ตมฺปิ อญฺญสฺมินฺติ เอวํ อฎฺฐ หริจณฺทน กรเณฺฑ เอกโต กตฺวา เอเตเนว อุปาเยน อฎฺฐ กรเณฺฑ อฎฺฐสุ หริจณฺทน ถูเปสุ อฎฺฐ หริจณฺทนถูเป อฎฺฐสุ โลหิตจณฺทน กรเณฺฑสุ, อฎฺฐ โลหิตจณฺทนกรเณฺฑ อฎฺฐสุ โลหิตจณฺทนถูเปสุ, อฎฺฐโลหิต จณฺทนถูเป อฎฺฐสุ ทนฺตกรเณฺฑสุ, อฎฺฐ ทนฺตกรเณฺฑ อฎฺฐสุ ทนฺตถูเปสุ, อฎฺฐทนฺตถูเป อฎฺฐสุสพฺพ รตนกรเณฺฑสุ, อฎฺฐ สพฺพ รตนกรเณฺฑ อฎฺฐสุ สพฺพรตนถูเปสุ, อฎฺฐ สพฺพรตน ถูเป อฎฺฐสุ สุวณฺณกรเณฺฑสุฯ อฎฺฐสุวณฺณกรเณฺฑ อฎฺฐสุ สุวณฺณถูเปสุ, อฎฺฐสุวณฺณถูเป อฎฺฐสุรชตกรเณฺฑสุ, อฎฺฐ รชตกรเณฺฑ อฎฺฐสุ รชตถูเปเส อฎฺฐ รชตถูเป อฎฺฐสุ มณิกรเณฺฑสุ อฎฺฐมณิกเรณฺฑอฎฺฐสุวณฺณถูเปสุ, อฎฺฐ มณิถูเป อฎฺฐสุ โลหิตงฺก กรเณฺฑสุ, อฎฺฐโลหิตงฺก กรเณฺฑ อฎฺฐสุ โลหิตงฺกถูเปสุ, อฎฺฐ โลหิตงฺกถูเป อฎฺฐสุ มสารคลฺลถูเปสุ, อฎฺฐ มสารคลฺลถูเป อฎฺฐสุ ผลิก กรเณฺฑสุ, อฎฺฐ ผฬิก กรเณฺฑ อฎฺฐสุ ผฬิกถูเปสุ ปกฺขิปิ สพฺพ อุปริมํ ผฬิกเจติยํ ถูปาราม เจติยปฺปมาณํ อโหสิฯ</p>


<p>ตสฺส อุปริสพฺพรตนมยํ เคหํ กาเรสิ ตสฺส อุปริ สุวณฺณมยํ, ตสฺส อุปริ รชตมยํ, ตสฺส อุปริ ตมฺพโลหมยํ เคหํ กาเรสิ ตตฺถ สพฺพรตนมยํ วาลุกํ โอกิริตฺวา ชลช ถลช ปุปฺผานํ สหสฺสานิ วิปฺปกิริตฺวา อทฺธจฺฉฎฺฐานิ ชาตกสตานิ อาสีติ มหาเถเร สุโทฺธทน มหาราชานํ มหามายาเทวิํ สตฺต สหชาเต สพฺพาเนตานิ สุวณฺณมยาเนว กาเรสิ ปญฺจปญฺจสเต สุวณฺณรชตมเย ปุณฺณฆเฎ ฐปาเปสิ ปญฺจสุวณฺณธชสเต ปญฺจสเต สุวณฺณทีปเก จ การาเปตฺวา สุคณฺธเตลสฺส ปูเรตฺวา เตสุ ทุกูลวฎฺฎิโย ฐเปสิฯ</p>


<p>อถายสฺมา มหากสฺสโป มาลา มา มิลายนฺตุฯ คณฺธา มา วินสฺสนฺตุ, ทีปา มา วิชฺฌายนฺตูติ อธิฎฺฐหิตฺวา สุวณฺณปฎฺฎอกฺขรานิ ฉิณฺทาเปสิฯ อนาคเต ปิยทาโส นาม กุมาโร ฉตฺตํ อุสฺสาเปตฺวา  อโสโก นาม ธมฺมราชา ภวิสฺสติ โส อิมํ ธาตุโย วิตฺถาริกา กริสฺสตีติ ราชา สพฺพปสาธเนหิ ปูเชตฺวา อาทิโต ปฎฺฐาย ทฺวารํ ปิทหโนฺต นิกฺขมิ ตมฺพโลหทฺวารํ ปิทหิตฺวา อาวิญฺชน รชฺชุยํ กุญฺจิกมุทฺทิกํ พณฺธิ ตเตฺถว มหนฺตํ มณิกฺขณฺธํ ฐเปสิ อนาคเต ทฬิทฺทราชาโน อิมํ มณิํ คเหตฺวา ธาตูนํ สกฺการํ กโรนฺตูติ อกฺขรานิ ฉิณฺทาเปสีฯ</p>


<p>สโกฺก เทวราชา วิสฺสกมฺมํ อามเนฺตตฺวา’ตาต, อชาตสตฺตุนา ธาตุนิธานํ กตํฯ เอตฺถ อารกฺขํ ฐเปหิ’ติ ปหิณิ โส อาคนฺตฺวา วาฬสงฺฆาฎยนฺตํ โยเชสิฯ กฎฺฐรูปกานิ ตสฺมิํ ธาตุคเพฺภ ผฬิกวณฺณ ขเคฺค คเหตฺวา วาตสทิเสน เวเคน อนุปริยายนฺตํ โยเชตฺวา เอกาย เอว อาณิวา พณฺธิตฺวา สมนฺตโต คิญฺชก วสถากาเรน สิลาปริเกฺขปํ กตฺวา อุปริ เอกาย ปิทหิตฺวา ปํสุํ ปกฺขิปิตฺวา ภูมิํ สมํ กตฺวา ตสฺสุปริ ปาสาณถูปํ ปติฎฺฐาเปสิฯ</p>





