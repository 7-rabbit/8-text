<h1>๑๐. ยกฺขสํยุตฺตํ</h1>
<h3>๑. อินฺทกสุตฺตํ</h3>
<p> เอวํ    เม สุตํ – เอกํ  สมยํ ภควา ราชคเห วิหรติ อินฺทกูเฎ ปพฺพเต, อินฺทกสฺส ยกฺขสฺส ภวเนฯ อถ โข อินฺทโก ยโกฺข เยน ภควา เตนุปสงฺกมิ; อุปสงฺกมิตฺวา ภควนฺตํ คาถาย อชฺฌภาสิ –</p>


<p>
‘‘รูปํ น ชีวนฺติ วทนฺติ พุทฺธา, กถํ นฺวยํ วินฺทติมํ สรีรํ;  
  
กุตสฺส อฎฺฐียกปิณฺฑเมติ, กถํ นฺวยํ สชฺชติ คพฺภรสฺมิ’’นฺติฯ  
</p>
  
<p>
‘‘ปฐมํ กลลํ โหติ, กลลา โหติ อพฺพุทํ;  
  
อพฺพุทา ชายเต เปสิ, เปสิ นิพฺพตฺตตี ฆโน;  
  
ฆนา ปสาขา ชายนฺติ, เกสา โลมา นขาปิ จฯ  
</p>
  
<p>
‘‘ยญฺจสฺส ภุญฺชตี มาตา, อนฺนํ ปานญฺจ โภชนํ;  
  
เตน โส ตตฺถ ยาเปติ, มาตุกุจฺฉิคโต นโร’’ติฯ  
</p>
  
<h3>๒. สกฺกนามสุตฺตํ</h3>
<p> เอกํ สมยํ ภควา ราชคเห วิหรติ คิชฺฌกูเฎ ปพฺพเตฯ อถ โข สกฺกนามโก ยโกฺข เยน ภควา เตนุปสงฺกมิ; อุปสงฺกมิตฺวา  ภควนฺตํ คาถาย อชฺฌภาสิ –</p>


<p>
‘‘สพฺพคนฺถปฺปหีนสฺส  
, วิปฺปมุตฺตสฺส เต สโต;  
  
สมณสฺส น ตํ สาธุ, ยทญฺญมนุสาสสี’’ติ  
ยทญฺญมนุสาสตีติ (สี. สฺยา. กํ. ปี.)  
ฯ  
</p>
  
<p>
‘‘เยน เกนจิ วเณฺณน, สํวาโส สกฺก ชายติ;  
  
น ตํ อรหติ สปฺปโญฺญ, มนสา อนุกมฺปิตุํฯ  
</p>
  
<p>
‘‘มนสา เจ ปสเนฺนน, ยทญฺญมนุสาสติ;  
  
น เตน โหติ สํยุโตฺต, ยานุกมฺปา  
สานุกมฺปา (สี. ปี.)  
อนุทฺทยา’’ติฯ  
</p>
  
<h3>๓. สูจิโลมสุตฺตํ</h3>
<p> เอกํ  สมยํ ภควา คยายํ วิหรติ ฎงฺกิตมเญฺจ สูจิโลมสฺส ยกฺขสฺส ภวเนฯ เตน โข ปน สมเยน ขโร จ ยโกฺข สูจิโลโม  จ ยโกฺข ภควโต อวิทูเร อติกฺกมนฺติฯ อถ โข ขโร ยโกฺข สูจิโลมํ ยกฺขํ เอตทโวจ – ‘‘เอโส สมโณ’’ติ! ‘‘เนโส สมโณ, สมณโก เอโส’’ฯ ‘‘ยาว ชานามิ ยทิ วา โส สมโณ ยทิ วา ปน โส สมณโก’’ติฯ</p>


<p>อถ โข สูจิโลโม ยโกฺข เยน ภควา เตนุปสงฺกมิ; อุปสงฺกมิตฺวา ภควโต กายํ อุปนาเมสิฯ อถ โข ภควา กายํ อปนาเมสิฯ อถ โข สูจิโลโม ยโกฺข ภควนฺตํ เอตทโวจ – ‘‘ภายสิ มํ สมณา’’ติ? ‘‘น ขฺวาหํ ตํ, อาวุโส, ภายามิ; อปิ จ เต สมฺผโสฺส ปาปโก’’ติฯ ‘‘ปญฺหํ ตํ, สมณ ปุจฺฉิสฺสามิฯ สเจ เม น พฺยากริสฺสสิ, จิตฺตํ วา เต ขิปิสฺสามิ, หทยํ วา เต ผาเลสฺสามิ, ปาเทสุ  วา คเหตฺวา ปารคงฺคาย  ขิปิสฺสามี’’ติฯ ‘‘น ขฺวาหํ ตํ, อาวุโส, ปสฺสามิ สเทวเก โลเก สมารเก สพฺรหฺมเก สสฺสมณพฺราหฺมณิยา ปชาย สเทวมนุสฺสาย, โย เม จิตฺตํ วา ขิเปยฺย หทยํ วา ผาเลยฺย ปาเทสุ วา คเหตฺวา ปารคงฺคาย ขิเปยฺย; อปิ จ ตฺวํ, อาวุโส, ปุจฺฉ ยทา กงฺขสี’’ติฯ อถ โข สูจิโลโม ยโกฺข ภควนฺตํ คาถาย อชฺฌภาสิ – ( ) </p>


<p>
‘‘ราโค  
จ โทโส จ กุโตนิทานา,  
  
อรตี รตี โลมหํโส กุโตชา;  
  
กุโต สมุฎฺฐาย มโนวิตกฺกา,  
  
กุมารกา ธงฺกมิโวสฺสชนฺตี’’ติฯ  
</p>
  
<p>
‘‘ราโค จ โทโส จ อิโตนิทานา,  
  
อรตี รตี โลมหํโส อิโตชา;  
  
อิโต สมุฎฺฐาย มโนวิตกฺกา,  
  
กุมารกา ธงฺกมิโวสฺสชนฺติฯ  
</p>
  
<p>
‘‘เสฺนหชา อตฺตสมฺภูตา, นิโคฺรธเสฺสว ขนฺธชา;  
  
ปุถู วิสตฺตา กาเมสุ, มาลุวาว วิตตา  
วิตฺถตา (สฺยา. กํ.)  
วเนฯ  
</p>
  
<p>
‘‘เย  
  
นํ ปชานนฺติ ยโตนิทานํ,  
  
เต นํ วิโนเทนฺติ สุโณหิ ยกฺข;  
  
เต ทุตฺตรํ โอฆมิมํ ตรนฺติ,  
  
อติณฺณปุพฺพํ อปุนพฺภวายา’’ติฯ  
</p>
  
<h3>๔. มณิภทฺทสุตฺตํ</h3>
<p> เอกํ  สมยํ ภควา มคเธสุ วิหรติ มณิมาลิเก เจติเย มณิภทฺทสฺส ยกฺขสฺส ภวเนฯ อถ โข มณิภโทฺท ยโกฺข เยน ภควา เตนุปสงฺกมิ; อุปสงฺกมิตฺวา ภควโต สนฺติเก อิมํ คาถํ อภาสิ –</p>


<p>
‘‘สตีมโต  
สทา ภทฺทํ, สติมา สุขเมธติ;  
  
สตีมโต สุเว เสโยฺย, เวรา จ ปริมุจฺจตี’’ติฯ  
</p>
  
<p>
‘‘สตีมโต สทา ภทฺทํ, สติมา สุขเมธติ;  
  
สตีมโต สุเว เสโยฺย, เวรา น ปริมุจฺจติฯ  
</p>
  
<p>
‘‘ยสฺส สพฺพมโหรตฺตํ  
รตฺติํ (สฺยา. กํ. ก.)  
, อหิํสาย รโต มโน;  
  
เมตฺตํ โส สพฺพภูเตสุ, เวรํ ตสฺส น เกนจี’’ติฯ  
</p>
  
<h3>๕. สานุสุตฺตํ</h3>
<p> เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ เตน โข ปน สมเยน อญฺญตริสฺสา อุปาสิกาย สานุ นาม ปุโตฺต ยเกฺขน คหิโต โหติฯ อถ โข สา อุปาสิกา ปริเทวมานา ตายํ เวลายํ อิมา คาถาโย อภาสิ –</p>


<p>
‘‘จาตุทฺทสิํ  
ปญฺจทสิํ, ยา จ ปกฺขสฺส อฎฺฐมี;  
  
ปาฎิหาริยปกฺขญฺจ, อฎฺฐงฺคสุสมาคตํฯ  
</p>
  
<p>
‘‘อุโปสถํ อุปวสนฺติ, พฺรหฺมจริยํ จรนฺติ เย;  
  
น เตหิ ยกฺขา กีฬนฺติ, อิติ เม อรหตํ สุตํ;  
  
สา ทานิ อชฺช ปสฺสามิ, ยกฺขา กีฬนฺติ สานุนา’’ติฯ  
</p>
  
<p>
‘‘จาตุทฺทสิํ  
ปญฺจทสิํ, ยา จ ปกฺขสฺส อฎฺฐมี;  
  
ปาฎิหาริยปกฺขญฺจ, อฎฺฐงฺคสุสมาคตํ;  
  
อุโปสถํ  
อุปวสนฺติ, พฺรหฺมจริยํ จรนฺติ เยฯ  
</p>
  
<p>
‘‘น เตหิ ยกฺขา กีฬนฺติ, สาหุ เต อรหตํ สุตํ;  
  
สานุํ ปพุทฺธํ วชฺชาสิ, ยกฺขานํ วจนํ อิทํ;  
  
มากาสิ ปาปกํ กมฺมํ, อาวิ วา ยทิ วา รโหฯ  
</p>
  
<p>
‘‘สเจ  
จ  
สเจว (สฺยา. กํ. ปี. ก.), ยเญฺจว (สี.)  
ปาปกํ กมฺมํ, กริสฺสสิ กโรสิ วา;  
  
น เต ทุกฺขา ปมุตฺยตฺถิ, อุปฺปจฺจาปิ ปลายโต’’ติฯ  
</p>
  
<p>
‘‘มตํ วา อมฺม โรทนฺติ, โย วา ชีวํ น ทิสฺสติ;  
  
ชีวนฺตํ อมฺม ปสฺสนฺตี, กสฺมา มํ อมฺม โรทสี’’ติฯ  
</p>
  
<p>
‘‘มตํ วา ปุตฺต โรทนฺติ, โย วา ชีวํ น ทิสฺสติ;  
  
โย จ กาเม จชิตฺวาน, ปุนราคจฺฉเต อิธ;  
  
ตํ วาปิ ปุตฺต โรทนฺติ, ปุน ชีวํ มโต หิ โสฯ  
</p>
  
<p>
‘‘กุกฺกุฬา อุพฺภโต ตาต, กุกฺกุฬํ  
กุกฺกุเฬ (สี.)  
ปติตุมิจฺฉสิ;  
  
นรกา อุพฺภโต ตาต, นรกํ ปติตุมิจฺฉสิฯ  
</p>
  
<p>
‘‘อภิธาวถ  
ภทฺทเนฺต, กสฺส อุชฺฌาปยามเส;  
  
อาทิตฺตา นีหตํ  
นิพฺภตํ (สฺยา. กํ. ก.), นิภตํ (ปี. ก.)  
ภณฺฑํ, ปุน ฑยฺหิตุมิจฺฉสี’’ติฯ  
</p>
  
<h3>๖. ปิยงฺกรสุตฺตํ</h3>
<p> เอกํ สมยํ อายสฺมา อนุรุโทฺธ สาวตฺถิยํ วิหรติ เชตวเน อนาถปิณฺฑิกสฺส อาราเมฯ เตน โข ปน สมเยน อายสฺมา อนุรุโทฺธ รตฺติยา ปจฺจูสสมยํ ปจฺจุฎฺฐาย ธมฺมปทานิ ภาสติฯ อถ โข ปิยงฺกรมาตา ยกฺขินี ปุตฺตกํ เอวํ โตเสสิ –</p>


<p>
‘‘มา สทฺทํ กริ ปิยงฺกร, ภิกฺขุ ธมฺมปทานิ ภาสติ;  
  
อปิ  
อปิ (สี.)  
จ ธมฺมปทํ วิชานิย, ปฎิปเชฺชม หิตาย โน สิยาฯ  
</p>
  
<p>
‘‘ปาเณสุ จ สํยมามเส, สมฺปชานมุสา น ภณามเส;  
  
สิเกฺขม สุสีลฺยมตฺตโน  
สุสีลมตฺตโน (สี. ก.)  
, อปิ มุเจฺจม ปิสาจโยนิยา’’ติฯ  
</p>
  
<h3>๗. ปุนพฺพสุสุตฺตํ</h3>
<p> เอกํ   สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ เตน  โข ปน สมเยน ภควา ภิกฺขู นิพฺพานปฎิสํยุตฺตาย ธมฺมิยา กถาย สนฺทเสฺสติ สมาทเปติ สมุเตฺตเชติ สมฺปหํเสติฯ เต จ ภิกฺขู อฎฺฐิํ กตฺวา มนสิ กตฺวา สพฺพเจตสา  สมนฺนาหริตฺวา โอหิตโสตา ธมฺมํ สุณนฺติฯ อถ โข ปุนพฺพสุมาตา ยกฺขินี ปุตฺตเก เอวํ โตเสสิ –</p>


<p>
‘‘ตุณฺหี อุตฺตริเก โหหิ, ตุณฺหี โหหิ ปุนพฺพสุ;  
  
ยาวาหํ พุทฺธเสฎฺฐสฺส, ธมฺมํ โสสฺสามิ สตฺถุโนฯ  
</p>
  
<p>
‘‘นิพฺพานํ ภควา อาห, สพฺพคนฺถปฺปโมจนํ;  
  
อติเวลา จ เม โหติ, อสฺมิํ ธเมฺม ปิยายนาฯ  
</p>
  
<p>
‘‘ปิโย โลเก สโก ปุโตฺต, ปิโย โลเก สโก ปติ;  
  
ตโต ปิยตรา มยฺหํ, อสฺส ธมฺมสฺส มคฺคนาฯ  
</p>
  
<p>
‘‘น หิ ปุโตฺต ปติ วาปิ, ปิโย ทุกฺขา ปโมจเย;  
  
ยถา สทฺธมฺมสฺสวนํ, ทุกฺขา โมเจติ ปาณินํฯ  
</p>
  
<p>
‘‘โลเก ทุกฺขปเรตสฺมิํ, ชรามรณสํยุเต;  
  
ชรามรณโมกฺขาย, ยํ ธมฺมํ อภิสมฺพุธํ;  
  
ตํ ธมฺมํ โสตุมิจฺฉามิ, ตุณฺหี โหหิ ปุนพฺพสู’’ติฯ  
</p>
  
<p>
‘‘อมฺมา น พฺยาหริสฺสามิ, ตุณฺหีภูตายมุตฺตรา;  
  
ธมฺมเมว นิสาเมหิ, สทฺธมฺมสฺสวนํ สุขํ;  
  
สทฺธมฺมสฺส อนญฺญาย, อมฺมา ทุกฺขํ จรามเสฯ  
</p>
  
<p>
‘‘เอส  
เทวมนุสฺสานํ, สมฺมูฬฺหานํ ปภงฺกโร;  
  
พุโทฺธ อนฺติมสารีโร, ธมฺมํ เทเสติ จกฺขุมา’’ติฯ  
</p>
  
<p>
‘‘สาธุ โข ปณฺฑิโต นาม, ปุโตฺต ชาโต อุเรสโย;  
  
ปุโตฺต เม พุทฺธเสฎฺฐสฺส, ธมฺมํ สุทฺธํ ปิยายติฯ  
</p>
  
<p>
‘‘ปุนพฺพสุ  
สุขี โหหิ, อชฺชาหมฺหิ สมุคฺคตา;  
  
ทิฎฺฐานิ อริยสจฺจานิ, อุตฺตราปิ สุณาตุ เม’’ติฯ  
</p>
  
<h3>๘. สุทตฺตสุตฺตํ</h3>
<p> เอกํ  สมยํ ภควา ราชคเห วิหรติ สีตวเนฯ เตน โข ปน สมเยน อนาถปิณฺฑิโก คหปติ ราชคหํ อนุปฺปโตฺต โหติ เกนจิเทว กรณีเยนฯ อโสฺสสิ โข อนาถปิณฺฑิโก คหปติ – ‘‘พุโทฺธ กิร โลเก อุปฺปโนฺน’’ติฯ ตาวเทว จ ปน ภควนฺตํ ทสฺสนาย อุปสงฺกมิตุกาโม โหติฯ อถสฺส  อนาถปิณฺฑิกสฺส คหปติสฺส เอตทโหสิ – ‘‘อกาโล โข อชฺช ภควนฺตํ ทสฺสนาย อุปสงฺกมิตุํฯ เสฺว ทานาหํ กาเลน ภควนฺตํ ทสฺสนาย คมิสฺสามี’’ติ พุทฺธคตาย สติยา นิปชฺชิฯ รตฺติยา สุทํ ติกฺขตฺตุํ วุฎฺฐาสิ ปภาตนฺติ มญฺญมาโนฯ อถ โข อนาถปิณฺฑิโก คหปติ เยน สิวถิกทฺวารํ  เตนุปสงฺกมิฯ อมนุสฺสา ทฺวารํ วิวริํสุฯ อถ โข อนาถปิณฺฑิกสฺส คหปติสฺส นครมฺหา นิกฺขมนฺตสฺส อาโลโก อนฺตรธายิ, อนฺธกาโร ปาตุรโหสิ, ภยํ ฉมฺภิตตฺตํ โลมหํโส อุทปาทิ, ตโตว ปุน นิวตฺติตุกาโม อโหสิฯ อถ โข สิวโก  ยโกฺข อนฺตรหิโต สทฺทมนุสฺสาเวสิ –</p>


<p>
‘‘สตํ หตฺถี สตํ อสฺสา, สตํ อสฺสตรีรถา;  
  
สตํ กญฺญาสหสฺสานิ, อามุกฺกมณิกุณฺฑลา;  
  
เอกสฺส ปทวีติหารสฺส, กลํ นาคฺฆนฺติ โสฬสิํฯ  
</p>
  
<p>
‘‘อภิกฺกม  
คหปติ, อภิกฺกม คหปติ;  
  
อภิกฺกมนํ เต เสโยฺย, โน ปฎิกฺกมน’’นฺติฯ  
</p>
  
<p>อถ  โข อนาถปิณฺฑิกสฺส คหปติสฺส อนฺธกาโร อนฺตรธายิ, อาโลโก ปาตุรโหสิ, ยํ อโหสิ ภยํ ฉมฺภิตตฺตํ โลมหํโส, โส ปฎิปฺปสฺสมฺภิฯ ทุติยมฺปิ โข อนาถปิณฺฑิกสฺส คหปติสฺส อาโลโก อนฺตรธายิ, อนฺธกาโร ปาตุรโหสิ, ภยํ ฉมฺภิตตฺตํ โลมหํโส อุทปาทิ, ตโตว ปุน นิวตฺติตุกาโม อโหสิฯ ทุติยมฺปิ โข สิวโก ยโกฺข อนฺตรหิโต สทฺทมนุสฺสาเวสิ –</p>


<p>
‘‘สตํ  
หตฺถี สตํ อสฺสา…เป.…  
  
กลํ นาคฺฆนฺติ โสฬสิํฯ  
</p>
  
<p>
‘‘อภิกฺกม คหปติ, อภิกฺกม คหปติ;  
  
อภิกฺกมนํ เต เสโยฺย, โน ปฎิกฺกมน’’นฺติฯ  
</p>
  
<p>อถ  โข อนาถปิณฺฑิกสฺส คหปติสฺส อนฺธกาโร อนฺตรธายิ , อาโลโก ปาตุรโหสิ, ยํ อโหสิ ภยํ ฉมฺภิตตฺตํ โลมหํโส, โส ปฎิปฺปสฺสมฺภิฯ ตติยมฺปิ โข อนาถปิณฺฑิกสฺส คหปติสฺส อาโลโก อนฺตรธายิ, อนฺธกาโร ปาตุรโหสิ, ภยํ ฉมฺภิตตฺตํ โลมหํโส อุทปาทิ, ตโตว ปุน นิวตฺติตุกาโม อโหสิฯ ตติยมฺปิ โข สิวโก ยโกฺข อนฺตรหิโต สทฺทมนุสฺสาเวสิ –</p>


<p>
‘‘สตํ หตฺถี สตํ อสฺสา…เป.…  
  
กลํ นาคฺฆนฺติ โสฬสิํฯ  
</p>
  
<p>
‘‘อภิกฺกม คหปติ, อภิกฺกม คหปติ;  
  
อภิกฺกมนํ เต เสโยฺย, โน ปฎิกฺกมน’’นฺติฯ  
</p>
  
<p>อถ โข อนาถปิณฺฑิกสฺส คหปติสฺส อนฺธกาโร อนฺตรธายิ, อาโลโก ปาตุรโหสิ, ยํ  อโหสิ ภยํ ฉมฺภิตตฺตํ โลมหํโส, โส ปฎิปฺปสฺสมฺภิฯ อถ โข อนาถปิณฺฑิโก คหปติ เยน สีตวนํ เยน ภควา เตนุปสงฺกมิฯ</p>


<p>เตน โข ปน สมเยน ภควา รตฺติยา ปจฺจูสสมยํ ปจฺจุฎฺฐาย อโพฺภกาเส จงฺกมติฯ อทฺทสา โข ภควา อนาถปิณฺฑิกํ คหปติํ ทูรโตว อาคจฺฉนฺตํฯ ทิสฺวาน จงฺกมา โอโรหิตฺวา ปญฺญเตฺต อาสเน นิสีทิฯ นิสชฺช โข ภควา อนาถปิณฺฑิกํ คหปติํ เอตทโวจ – ‘‘เอหิ สุทตฺตา’’ติฯ อถ โข อนาถปิณฺฑิโก คหปติ, นาเมน มํ ภควา อาลปตีติ, หโฎฺฐ อุทโคฺค ตเตฺถว ภควโต ปาเทสุ สิรสา นิปติตฺวา ภควนฺตํ เอตทโวจ – ‘‘กจฺจิ, ภเนฺต, ภควา สุขมสยิตฺถา’’ติ?</p>


<p>
‘‘สพฺพทา เว สุขํ เสติ, พฺราหฺมโณ ปรินิพฺพุโต;  
  
โย น ลิมฺปติ กาเมสุ, สีติภูโต นิรูปธิฯ  
</p>
  
<p>
‘‘สพฺพา อาสตฺติโย เฉตฺวา, วิเนยฺย หทเย ทรํ;  
  
อุปสโนฺต สุขํ เสติ, สนฺติํ ปปฺปุยฺย เจตสา’’ติ  
เจตโสติ (สี.)  
ฯ  
</p>
  
<h3>๙. ปฐมสุกฺกาสุตฺตํ</h3>
<p> เอกํ  สมยํ ภควา ราชคเห วิหรติ เวฬุวเน กลนฺทกนิวาเปฯ เตน โข ปน สมเยน สุกฺกา ภิกฺขุนี มหติยา ปริสาย ปริวุตา ธมฺมํ เทเสติฯ อถ โข สุกฺกาย ภิกฺขุนิยา อภิปฺปสโนฺน ยโกฺข ราชคเห รถิกาย  รถิกํ สิงฺฆาฎเกน สิงฺฆาฎกํ อุปสงฺกมิตฺวา ตายํ เวลายํ อิมา คาถาโย อภาสิ –</p>


<p>
‘‘กิํ เม กตา ราชคเห มนุสฺสา, มธุปีตาว เสยเร;  
  
เย สุกฺกํ น ปยิรุปาสนฺติ, เทเสนฺติํ อมตํ ปทํฯ  
</p>
  
<p>
‘‘ตญฺจ ปน อปฺปฎิวานียํ, อเสจนกโมชวํ;  
  
ปิวนฺติ มเญฺญ สปฺปญฺญา, วลาหกมิว ปนฺถคู’’ติ  
วลาหกมิวทฺธคูติ (สี.)  
ฯ  
</p>
  
<h3>๑๐. ทุติยสุกฺกาสุตฺตํ</h3>
<p> เอกํ  สมยํ ภควา ราชคเห วิหรติ เวฬุวเน กลนฺทกนิวาเปฯ เตน  โข ปน สมเยน อญฺญตโร อุปาสโก สุกฺกาย ภิกฺขุนิยา โภชนํ อทาสิฯ อถ โข สุกฺกาย ภิกฺขุนิยา อภิปฺปสโนฺน ยโกฺข ราชคเห รถิกาย รถิกํ สิงฺฆาฎเกน สิงฺฆาฎกํ อุปสงฺกมิตฺวา ตายํ เวลายํ อิมํ คาถํ อภาสิ –</p>


<p>
‘‘ปุญฺญํ วต ปสวิ พหุํ, สปฺปโญฺญ วตายํ อุปาสโก;  
  
โย สุกฺกาย อทาสิ โภชนํ, สพฺพคเนฺถหิ วิปฺปมุตฺติยา’’ติ  
วิปฺปมุตฺตายาติ (สฺยา. กํ.)  
ฯ  
</p>
  
<h3>๑๑. จีราสุตฺตํ</h3>
<p> เอวํ เม สุตํ – เอกํ สมยํ ภควา ราชคเห วิหรติ เวฬุวเน กลนฺทกนิวาเปฯ เตน โข ปน สมเยน อญฺญตโร อุปาสโก จีราย  ภิกฺขุนิยา จีวรํ อทาสิฯ อถ  โข จีราย ภิกฺขุนิยา อภิปฺปสโนฺน ยโกฺข ราชคเห รถิกาย รถิกํ สิงฺฆาฎเกน สิงฺฆาฎกํ อุปสงฺกมิตฺวา ตายํ เวลายํ อิมํ คาถํ อภาสิ –</p>


<p>
‘‘ปุญฺญํ  
วต ปสวิ พหุํ, สปฺปโญฺญ วตายํ อุปาสโก;  
  
โย จีราย อทาสิ จีวรํ, สพฺพโยเคหิ วิปฺปมุตฺติยา’’ติ  
วิปฺปมุตฺตายาติ (สฺยา. กํ.)  
ฯ  
</p>
  
<h3>๑๒. อาฬวกสุตฺตํ</h3>
<p> เอวํ เม สุตํ – เอกํ สมยํ ภควา อาฬวิยํ วิหรติ อาฬวกสฺส ยกฺขสฺส ภวเนฯ อถ โข อาฬวโก ยโกฺข เยน ภควา เตนุปสงฺกมิ; อุปสงฺกมิตฺวา ภควนฺตํ เอตทโวจ – ‘‘นิกฺขม, สมณา’’ติฯ ‘‘สาธาวุโส’’ติ ภควา นิกฺขมิฯ ‘‘ปวิส, สมณา’’ติฯ ‘‘สาธาวุโส’’ติ ภควา ปาวิสิฯ ทุติยมฺปิ โข อาฬวโก ยโกฺข ภควนฺตํ เอตทโวจ – ‘‘นิกฺขม, สมณา’’ติฯ ‘‘สาธาวุโส’’ติ ภควา นิกฺขมิฯ ‘‘ปวิส, สมณา’’ติฯ ‘‘สาธาวุโส’’ติ ภควา ปาวิสิฯ ตติยมฺปิ  โข อาฬวโก ยโกฺข ภควนฺตํ เอตทโวจ  – ‘‘นิกฺขม, สมณา’’ติฯ ‘‘สาธาวุโส’’ติ ภควา นิกฺขมิฯ ‘‘ปวิส, สมณา’’ติฯ ‘‘สาธาวุโส’’ติ ภควา ปาวิสิฯ จตุตฺถมฺปิ โข อาฬวโก ยโกฺข ภควนฺตํ เอตทโวจ – ‘‘นิกฺขม, สมณา’’ติฯ ‘‘น ขฺวาหํ ตํ, อาวุโส, นิกฺขมิสฺสามิฯ ยํ เต กรณียํ ตํ กโรหี’’ติฯ ‘‘ปญฺหํ ตํ, สมณ, ปุจฺฉิสฺสามิฯ สเจ เม น พฺยากริสฺสสิ, จิตฺตํ วา เต ขิปิสฺสามิ, หทยํ วา เต ผาเลสฺสามิ, ปาเทสุ วา คเหตฺวา ปารคงฺคาย ขิปิสฺสามี’’ติฯ ‘‘น ขฺวาหํ ตํ, อาวุโส, ปสฺสามิ สเทวเก โลเก สมารเก  สพฺรหฺมเก สสฺสมณพฺราหฺมณิยา ปชาย สเทวมนุสฺสาย, เย เม จิตฺตํ วา ขิเปยฺย หทยํ วา ผาเลยฺย, ปาเทสุ วา คเหตฺวา ปารคงฺคาย ขิเปยฺยฯ อปิ จ ตฺวํ, อาวุโส, ปุจฺฉ ยทา กงฺขสี’’ติ ฯ</p>


<p>
‘‘กิํสูธ วิตฺตํ ปุริสสฺส เสฎฺฐํ, กิํสุ สุจิณฺณํ สุขมาวหาติ;  
  
กิํสุ หเว สาทุตรํ รสานํ, กถํชีวิํ ชีวิตมาหุ เสฎฺฐ’’นฺติฯ  
</p>
  
<p>
‘‘สทฺธีธ วิตฺตํ ปุริสฺส เสฎฺฐํ, ธโมฺม สุจิโณฺณ สุขมาวหาติ;  
  
สจฺจํ หเว สาทุตรํ รสานํ, ปญฺญาชีวิํ ชีวิตมาหุ เสฎฺฐ’’นฺติฯ  
</p>
  
<p>
‘‘กถํสุ ตรติ โอฆํ, กถํสุ ตรติ อณฺณวํ;  
  
กถํสุ ทุกฺขมเจฺจติ, กถํสุ ปริสุชฺฌตี’’ติฯ  
</p>
  
<p>
‘‘สทฺธาย  
ตรติ โอฆํ, อปฺปมาเทน อณฺณวํ;  
  
วีริเยน ทุกฺขมเจฺจติ, ปญฺญาย ปริสุชฺฌตี’’ติฯ  
</p>
  
<p>
‘‘กถํสุ ลภเต ปญฺญํ, กถํสุ วินฺทเต ธนํ;  
  
กถํสุ กิตฺติํ ปโปฺปติ, กถํ มิตฺตานิ คนฺถติ;  
  
อสฺมา โลกา ปรํ โลกํ, กถํ เปจฺจ น โสจตี’’ติฯ  
</p>
  
<p>
‘‘สทฺทหาโน อรหตํ, ธมฺมํ นิพฺพานปตฺติยา;  
  
สุสฺสูสํ  
  
สุสฺสูสา (สี. ปี.)  
ลภเต ปญฺญํ, อปฺปมโตฺต วิจกฺขโณฯ  
</p>
  
<p>
‘‘ปติรูปการี  
ธุรวา, อุฎฺฐาตา วินฺทเต ธนํ;  
  
สเจฺจน  
กิตฺติํ ปโปฺปติ, ททํ มิตฺตานิ คนฺถติ;  
  
อสฺมา โลกา ปรํ โลกํ, เอวํ เปจฺจ น โสจติฯ  
</p>
  
<p>
‘‘ยเสฺสเต จตุโร ธมฺมา, สทฺธสฺส ฆรเมสิโน;  
  
สจฺจํ ทโมฺม ธิติ จาโค, ส เว เปจฺจ น โสจติฯ  
</p>
  
<p>
‘‘อิงฺฆ อเญฺญปิ ปุจฺฉสฺสุ, ปุถู สมณพฺราหฺมเณ;  
  
ยทิ สจฺจา ทมฺมา จาคา, ขนฺตฺยา ภิโยฺยธ วิชฺชตี’’ติฯ  
</p>
  
<p>
‘‘กถํ นุ ทานิ ปุเจฺฉยฺยํ, ปุถู สมณพฺราหฺมเณ;  
  
โยหํ  
โสหํ (สี.), สฺวาหํ (ก.)  
อชฺช ปชานามิ, โย อโตฺถ สมฺปรายิโกฯ  
</p>
  
<p>
‘‘อตฺถาย วต เม พุโทฺธ, วาสายาฬวิมาคมา  
มาคโต (ปี. ก.)  
;  
  
โยหํ  
โสหํ (สี.)  
อชฺช ปชานามิ, ยตฺถ ทินฺนํ มหปฺผลํฯ  
</p>
  
<p>
‘‘โส อหํ วิจริสฺสามิ, คามา คามํ ปุรา ปุรํ;  
  
นมสฺสมาโน สมฺพุทฺธํ, ธมฺมสฺส จ สุธมฺมต’’นฺติฯ  
</p>
  
ยกฺขสํยุตฺตํ สมตฺตํฯ  
</p>
  
<p>ตสฺสุทฺทานํ –</p>


<p>
อินฺทโก สกฺก สูจิ จ, มณิภโทฺท จ สานุ จ;  
  
ปิยงฺกร ปุนพฺพสุ สุทโตฺต จ, เทฺว สุกฺกา จีรอาฬวีติ ทฺวาทสฯ  
</p>
  
  
  
  
  