<h1>ธมฺมปทฎฺฐกถากรณํ</h1>
<p>อปราปิ ติโสฺส อฎฺฐกถาโย สนฺติ ขุทฺทกปาฐฎฺฐกถา ธมฺมปทฎฺฐกถา สุตฺตนิปาตฎฺฐกถา จาติ, ยา ตาสุ ทิสฺสมานนิคมนวเสน อาจริยพุทฺธโฆเสเนว กตาติ ปญฺญายนฺติฯ ตตฺถ ปน วุตฺตวจนานิ กานิจิ  กานิจิ อาคมฎฺฐกถาสุ วุตฺตากาเรน น โหนฺติฯ ตสฺมา เอเก วทนฺติ ‘‘เนตา อาจริยพุทฺธโฆสสฺสา’’ติฯ เอกเจฺจ ปน ‘‘อาจริยสฺส อุปถมฺภกเตฺถเรหิ ปฐมํ กตา, ปจฺฉา อาจริเยน โอสานโสธนวเสน ปริโยสาปิตา วา ภเวยฺยุํ, อภิธมฺมฎฺฐกถํ อายาจเนฺตน จูฬพุทฺธโฆเสน วา กตา ภเวยฺยุ’’นฺติ วทนฺติฯ</p>


<p>ตํ ตถา วา โหตุ อญฺญถา วา, อิทานิ เอกนฺตโต วินิจฺฉินิตุํ น สุกรเมวฯ ตสฺมา ตาสํ นิคมนวจนวเสเนว เอตฺถ ปกาสยิสฺสามฯ ตาสุ หิ  อายาจิโต  (สิริกุฑฺฑสฺส) รโญฺญ ปาสาเท วิหรโนฺต ปรมฺปราภตํ สีหฬภาสาย สณฺฐิตํ โปราณฎฺฐกถํ ปาฬิภาสาย อาโรเปตฺวา วิตฺถารคตญฺจ วจนกฺกมํ สมาเสตฺวา คาถาสุ อสํวณฺณิตปทพฺยญฺชนานิ สํวเณฺณตฺวา อกาสิฯ วุตฺตญฺหิ ตตฺถ คนฺถารเมฺภ –</p>


<p>
‘‘ปรมฺปราภตา ตสฺส, นิปุณา อตฺถวณฺณนา;  
  
ยา ตมฺพปณฺณิทีปมฺหิ, ทีปภาสาย สณฺฐิตา…เป.…  
</p>
  
<p>
กุมารกสฺสเปนา  
หํ, เถเรน ถิรเจตสา;  
  
สทฺธมฺมฎฺฐิติกาเมน, สกฺกจฺจํ อภิยาจิโต…เป.…  
</p>
  
<p>
ตํ ภาสํ อติวิตฺถาร, คตญฺจ วจนกฺกมํ;  
  
ปหายาโรปยิตฺวาน, ตนฺติภาสํ มโนรมํฯ  
</p>
  
<p>
คาถานํ พฺยญฺชนปทํ, ยํ ตตฺถ น วิภาวิตํ;  
  
เกวลํ ตํ วิภาเวตฺวา, เสสํ ตเมว อตฺถโตฯ  
</p>
  
<p>ภาสนฺตเรน ภาสิสฺส’’นฺติ  –</p>


<p>นิคมเน จ วุตฺตํ –</p>


<p>
‘‘วิหาเร อธิราเชน, การิตมฺหิ กตญฺญุนา;  
  
ปาสาเท  
สิริกูฎสฺส,  
รโญฺญ วิหรตา มยา’’ติ  
ธ. ป. อฎฺฐ. ๒.นิคมนกถา  
ฯ  
</p>
  
<p>เอตฺถ จ  นาม สมนฺตปาสาทิกานิคมเน ติ วุโตฺต เยว ราชาติ วทนฺติฯ เอวํ สติ มเหสิยา อานยนํ สมาทาปนมารพฺภ เตน รญฺญา ทิเนฺน ธูมรกฺขปพฺพตวิหาเร วสเนฺตน สา กตาติ เวทิตพฺพาฯ วุตฺตเญฺหตํ มหาวํเส –</p>


<ol>
<li>
‘‘โลหทฺวาร-รลคฺคาม-โกฎิปสฺสาวนวฺหเย;  
  
ตโย  
วิหาเร กาเรตฺวา, ภิกฺขูนํ อภยุตฺตเรฯ  
</li>
  
<li>
วิหารํ การยิตฺวาน, ธูมรกฺขมฺหิ ปพฺพเต;  
  
มเหสิยา’นเยนา’ทา, ภิกฺขูนํ เถรวาทิน’’นฺติฯ  
</li>
  
<p>ตสฺส ปน รโญฺญ กาเล สา นิฎฺฐาปิตาติ น สกฺกา คเหตุํฯ ตสฺส หิ รโญฺญ เอกวีสติมวเสฺส สมนฺตปาสาทิกํ นิฎฺฐาเปสิฯ โส จ ราชา ทฺวาวีสติมวเสฺส ทิวงฺคโตฯ เอตฺถนฺตเร สาธิกเอกวเสฺสน ‘‘จตโสฺส จ อาคมฎฺฐกถาโย ติโสฺส จ อภิธมฺมฎฺฐกถาโย อยญฺจ ธมฺมปทฎฺฐกถา’’ติ สพฺพา เอตา น สกฺกา นิฎฺฐาเปตุนฺติฯ
</ol></p>





