<h1>๑. ปฐโม ปริเจฺฉโท</h1>
<h3>นามตฺตยวิภาโค</h3>
<ol>
<li>
ตตฺถ  
จิตฺตํ เจตสิกํ, นิพฺพานนฺติ มตํ ติธา;  
  
นามํ รูปํ ตุ ทุวิธํ, ภูโตปาทายเภทโตฯ  
</li>
  
<li>
กามภูมาทิเภเทน, ตตฺถ จิตฺตํ จตุพฺพิธํ;  
  
เจโตยุตฺตา ทฺวิปญฺญาส, ธมฺมา เจตสิกา มตาฯ  
</li>
  
<li>
จกฺขุโสตฆานชิวฺหา-กายวิญฺญาณธาตุโย;  
  
สมฺปฎิจฺฉนจิตฺตญฺจ, ตถา สนฺตีรณทฺวยํฯ  
</li>
  
<li>
โสมนสฺสสหคตํ, อุเปกฺขาสหิตนฺติ จ;  
  
อิจฺจาเหตุกจิตฺตานิ, ปุญฺญปากานิ อฎฺฐธาฯ  
</li>
  
<li>
โสมนสฺสยุตํ ตตฺถ, หิตฺวา สนฺตีรณํ ตถา;  
  
สตฺตากุสลปากานิ, ตาเนวาติ วินิทฺทิเสฯ  
</li>
  
<li>
ปญฺจทฺวารมโนทฺวาราวชฺชนํ  
หสนนฺติ จ;  
  
กฺริยจิตฺตมุทีริตํ, ติวิธมฺปิ อเหตุกํฯ  
</li>
  
<li>
เอวํ อฎฺฐารสวิธํ, มานสํ โหติเหตุกํ;  
  
มูลเภเทนากุสลํ, จิตฺตํ ตุ ติวิธํ มตํฯ  
</li>
  
<li>
โสมนสฺสสหคตํ, อุเปกฺขาสหิตํ ตถา;  
  
ทิฎฺฐิคตสมฺปยุตฺตํ, วิปฺปยุตฺตนฺติ เภทิตํฯ  
</li>
  
<li>
อสงฺขารํ สสงฺขารมิติ ภินฺนํ ปนฎฺฐธา;  
  
โลภมูลํ ปกาเสนฺติ, ตตฺถากุสลมานสํฯ  
</li>
  
<li>
โทมนสฺสสหคตํ, ปฎิเฆน สมายุตํ;  
  
โทสมูลมสงฺขารํ, สสงฺขารนฺติปิ ทฺวิธาฯ  
</li>
  
<li>
วิจิกิจฺฉาสหคตํ  
, อุทฺธจฺจสหิตนฺติ จ;  
  
โมหมูลญฺจ ทุวิธํ, อุเปกฺขาย สมายุตํฯ  
</li>
  
<li>
ทฺวาทสากุสลาเนวํ, จิตฺตานีติ วิภาวเย;  
  
หิตฺวาเหตุกปาปานิ, โสภนานิ ตโต ปรํฯ  
</li>
  
<li>
โสมนสฺสสหคตํ, อุเปกฺขาสหิตํ ตถา;  
  
ทฺวิธา ญาเณน สํยุตฺตํ, วิปฺปยุตฺตนฺติ เภทิตํฯ  
</li>
  
<li>
อสงฺขารํ สสงฺขารมิติ ภินฺนํ ปนฎฺฐธา;  
  
สเหตุกามาวจร-ปุญฺญปากกฺริยา ภเวฯ  
</li>
  
<li>
กาเม เตวีส ปากานิ, ปุญฺญาปุญฺญานิ วีสติ;  
  
เอกาทส กฺริยา เจติ, จตุปญฺญาส สพฺพถาฯ  
</li>
  
<li>
ตกฺกจารปีติสุเขกคฺคตาสหิตํ ปน;  
  
ปฐมชฺฌานกุสลํ, วิปากญฺจ กฺริยา ตถาฯ  
</li>
  
<li>
ทุติยํ ตกฺกโต หีนํ, ตติยํ ตุ วิจารโต;  
  
จตุตฺถํ ปีติโต หีนํ, อุเปเกฺขกคฺคตายุตํฯ  
</li>
  
<li>
ปญฺจมํ  
ปญฺจทสธา, รูปาวจรมีริตํ;  
  
ปญฺจมชฺฌานเมเวกมรูปาวจรํ ปนฯ  
</li>
  
<li>
อากาสานญฺจายตนํ, ปุญฺญปากกฺริยา ตถา;  
  
วิญฺญาณญฺจายตนญฺจ, อากิญฺจญฺญายตนกํ;  
  
เนวสญฺญานาสญฺญายตนํ ทฺวาทสธา ภเวฯ  
</li>
  
<li>
โสตาปตฺติมคฺคจิตฺตํ, ผลจิตฺตํ ตถาปรํ;  
  
สกทาคามานาคามิ, อรหตฺตนฺติ อฎฺฐธาฯ  
</li>
  
<li>
ฌานงฺคโยคเภเทน, กเตฺวเกกํ ตุ ปญฺจธา;  
  
วิตฺถารานุตฺตรํ จิตฺตํ, จตฺตาลีสวิธํ ภเวฯ  
</li>
  
<li>
รูปาวจรจิตฺตานิ  
, คยฺหนฺตานุตฺตรานิ จ;  
  
ปฐมาทิชฺฌานเภเท, อารุปฺปญฺจาปิ ปญฺจเมฯ  
</li>
  
<li>
ทฺวาทสากุสลาเนวํ, กุสลาเนกวีสติ;  
  
ฉตฺติํเสว วิปากานิ, กฺริยจิตฺตานิ วีสติฯ  
</li>
  
<li>
เอกวีสสตํ วาถ, เอกูนนวุตีวิธํ;  
  
จิตฺตํ ตํสมฺปโยเคน, ภินฺนา เจตสิกา ตถาฯ  
</li>
  
<li>
ผโสฺส จ เวทนา สญฺญา, เจตเนกคฺคตา ตถา;  
  
ชีวิตํ มนสีกาโร, สพฺพสาธารณา มตาฯ  
</li>
  
<li>
ตกฺกจาราธิโมกฺขา จ, วีริยํ ฉนฺทปีติโย;  
  
ปกิณฺณกา ฉ อกฺขาตา, เตรสญฺญสมานตาฯ  
</li>
  
<li>
ปกิณฺณกา น วิญฺญาเณ, วิตโกฺก ทุติยาทิสุ;  
  
วิจาโร ตติยาทิมฺหิ, อธิโมโกฺข ตุ กงฺขิเตฯ  
</li>
  
<li>
สนฺตีรณมโนธาตุตฺติเกสุ วีริยํ ตถา;  
  
จตุตฺถสุขิเต ปีติ, ฉโนฺทเหตุมฺหิ โมมุเหฯ  
</li>
  
<li>
ฉสฎฺฐิ ปญฺจปญฺญาส, เอกาทส จ โสฬส;  
  
สตฺตติ วีสติ เจว, ตานิ จิตฺตานิ ทีปเยฯ  
</li>
  
<li>
โมหาหิริกาโนตฺตปฺป-มุทฺธจฺจํ  
สพฺพปาปชํ;  
  
อิสฺสามเจฺฉรกุกฺกุจฺจโทสา ตุ ปฎิเฆ ตถาฯ  
</li>
  
<li>
โลโภ โลเภ ตุ ทิฎฺฐิ จ, ทิฎฺฐิยุเตฺต วิยุตฺตเก;  
  
มาโน จ ถินมิทฺธํ ตุ, สสงฺขาเรสุ ปญฺจสุฯ  
</li>
  
<li>
กงฺขิเต วิจิกิจฺฉาติ, จุทฺทสากุสลานิเม;  
  
ทฺวาทสากุสเลเสฺวว, นิยเมน ววตฺถิตาฯ  
</li>
  
<li>
สทฺธา สติ หิโรตฺตปฺปํ, อโลภาโทสมชฺฌตา;  
  
กายจิตฺตานํ ปสฺสทฺธิ, ลหุตา มุทุตา ตถาฯ  
</li>
  
<li>
กมฺมญฺญตา  
จ ปาคุญฺญอุชุตาติ ยุคา ฉ จ;  
  
เอกูนวีสติ ธมฺมา, อญฺญมญฺญาวิโยคิโน;  
  
เอกูนสฎฺฐิจิเตฺตสุ, โสภเนสุ ปวตฺติตาฯ  
</li>
  
<li>
สมฺมาวาจา จ กมฺมนฺตาชีวาติ วิรตี อิมา;  
  
โลกุตฺตเร สทา สพฺพา, สห กามสุเภ วิสุํฯ  
</li>
  
<li>
กรุณามุทิตา นานา, รูเป ปญฺจมวชฺชิเต;  
  
กทาจิ กาเม กุสเล, กฺริยจิเตฺต สเหตุเกฯ  
</li>
  
<li>
ติเหตุเกสุ จิเตฺตสุ, ปญฺญา สพฺพตฺถ ลพฺภติ;  
  
เอเต สทฺธาทโย ธมฺมา, ปญฺจวีสติ โสภนาฯ  
</li>
  
<li>
อิสฺสามเจฺฉรกุกฺกุจฺจวิรตีกรุณาทโย;  
  
นานา กทาจิ มาโน จ, ถินมิทฺธํ ตถา สหฯ  
</li>
  
<li>
สตฺต สพฺพตฺถ ชายนฺติ, ฉ ตุ ธมฺมา ยถารหํ;  
  
จุทฺทสากุสเลเสฺวว, โสภเนเสฺวว โสภนาฯ  
</li>
  
<li>
เทฺวปญฺญาส ปนิเจฺจวํ, ธเมฺม สงฺคยฺห มานเส;  
  
ลพฺภมาเน วิภาเวยฺย, ปเจฺจกมฺปิ วิจกฺขโณฯ  
</li>
  
<li>
โสภนญฺญสมานา จ, ปฐเม วิรตี วินา;  
  
ทุติยาทีสุ ตกฺกญฺจ, วิจารํ ตติยาทิสุฯ  
</li>
  
<li>
จตุตฺถาทีสุ  
ปีติญฺจ, กรุณาทิญฺจ ปญฺจเม;  
  
หิตฺวา เนว วิโยเชยฺย, สงฺขิปิตฺวาน ปญฺจธาฯ  
</li>
  
<li>
ปญฺจติํส จตุตฺติํส, เตตฺติํส จ ยถากฺกมํ;  
  
ทฺวตฺติํส ติํส เอวาถ, ชายนฺตีติ มหคฺคเตฯ  
</li>
  
<li>
คเหตฺวา วิรตี สพฺพา, หิตฺวาน กรุณาทโย;  
  
ปฐเม ทุติยาทิมฺหิ, วิตกฺกาทิํ วินา ตถาฯ  
</li>
  
<li>
ปญฺจธาว  
คเณเยฺยวํ, ฉตฺติํสา จ ยถากฺกมํ;  
  
ปญฺจติํส จตุตฺติํส, เตตฺติํสทฺวยมุตฺตเรฯ  
</li>
  
<li>
โสภนญฺญสมานา จ, กาเมสุ กุสเล กฺริเย;  
  
หิตฺวา วิรติโย ปาเก, วิรตีกรุณาทโยฯ  
</li>
  
<li>
ญาณยุเตฺต โสมนเสฺส, วิยุเตฺต ญาณวชฺชิตา;  
  
อุเปกฺขเก ปีติหีนา, วิปฺปยุเตฺต ทฺวยํ วินาฯ  
</li>
  
<li>
จตุธา ติวิเธเสฺววํ, วิคเณยฺย ทฺวยํ ทฺวยํ;  
  
น สนฺตุเปกฺขาสหิเต, กรุณาทีติ เกจนฯ  
</li>
  
<li>
อฎฺฐติํส สตฺตติํสทฺวยํ ฉตฺติํสกํ สุเภ;  
  
ปญฺจติํส จตุตฺติํสทฺวยํ เตตฺติํสกํ กฺริเยฯ  
</li>
  
<li>
เตตฺติํส ปาเก ทฺวตฺติํสทฺวเยกติํสกํ ภเว;  
  
สเหตุกามาวจรปุญฺญปากกฺริยามเนฯ  
</li>
  
<li>
โมหาทโย สมานา จ, ปฐเม โลภทิฎฺฐิยา;  
  
ตติเย โลภมาเนน, ชายเนฺตกูนวีสติฯ  
</li>
  
<li>
อฎฺฐารส ปีติหีนา, ปญฺจเม สตฺตเม ตถา;  
  
นวเม โทสกุกฺกุจฺจมจฺฉริสฺสาหิ วีสติฯ  
</li>
  
<li>
ปฐมาทีสุ วุตฺตาว, ทุติยาทีสุ ชายเร;  
  
ถินมิเทฺธเนกวีส, วีส เทฺววีสติกฺกมาฯ  
</li>
  
<li>
ฉนฺทปีติํ  
วินุทฺธเจฺจ, กงฺขิเต นิจฺฉยํ วินา;  
  
ปญฺจทเสว กงฺขาย, อสุเภสุ วิภาวเยฯ  
</li>
  
<li>
สิเต สมานา นิจฺฉนฺทา, ทฺวาทเสกาทเสว ตุ;  
  
ปีติํ หิตฺวาน โวฎฺฐเพฺพ, วีริยํ สุขตีรเณฯ  
</li>
  
<li>
ทฺวยํ หิตฺวา มโนธาตุ, อุเปกฺขาตีรเณ ทส;  
  
สตฺต สาธารณา เอว, ปญฺจวิญฺญาณสมฺภวาฯ  
</li>
  
<li>
อิติ  
เจตสิ สมฺภูตา,  
  
เทฺวปญฺญาส ยถารหํ;  
  
เญยฺยา เจตสิกา ธมฺมา,  
  
เจโตเภทปฺปเภทิโนฯ  
</li>
  
<li>
สุญฺญตญฺจานิมิตฺตญฺจ, ตถาปณิหิตนฺติ จ;  
  
ติวิธาการมีเรนฺติ, นิพฺพานมมตํ พุธาฯ  
</li>
  
<li>
ยํ อารพฺภ ปวตฺตนฺตํ, ตตฺถานุตฺตรมานสํ;  
  
สุญฺญตาทิวิโมโกฺขติ, นามมาลมฺพโต ลเภฯ  
</li>
  
<li>
โสปาทิเสสนิพฺพานธาตุ เจว ตถาปรา;  
  
อนุปาทิเสสา จาติ, ทุวิธา ปริยายโตฯ  
</li>
  
<li>
ตเทตํ วานนิกฺขนฺตมจฺจนฺตํ สนฺติลกฺขณํ;  
  
อสฺสาสกรณรสํ, เขมภาเวน คยฺหติฯ  
</li>
  
<li>
ตํ นาเมตีติ นิพฺพานํ, นมนฺตีติ ตโตปเร;  
  
เตปญฺญาสาติ นามานิ, จตุปญฺญาส สพฺพถาฯ  
</li>
  
<li>
จิตฺตเจตสิกโยชนานยํ,  
  
จิตฺตมุตฺตมมิทํ ปกาสิตํ;  
  
สาธุ เจตสิ นิธาย ปณฺฑิตา,  
  
สาธุ สาสนธรา ภวนฺติ เตฯ  
</li>
  
<li>
พุทฺธปฺปวตฺตมวคาหิตโพธิญาณ-  
  
มิจฺจาภิธมฺมมวคาหิตสพฺพธมฺมํ  
;  
  
โอคยฺห นามคตราสิมเสสยิตฺวา,  
  
สงฺคยฺห สพฺพมิธ โยชิตมาทเรนฯ  
</li>
  
อิติ นามรูปปริเจฺฉเท นามตฺตยวิภาโค นาม  
</li>
  
ปฐโม ปริเจฺฉโทฯ  
</li>
  
  
  
  
  