<h1>๒. กปฺปวินาสกโณฺฑ</h1>
<p>อิทานิ </p>


<p>
‘‘พุโทฺธ จ ทุลฺลโภ โลเก, สทฺธมฺมสวนมฺปิ จ;  
  
สโงฺฆ จ ทุลฺลโภ โลเก, สปฺปุริสาติ ทุลฺลภา’’ติฯ  
</p>
  
<p>อิมิสฺสา  คาถาย สํวณฺณนากฺกโม สมฺปโตฺตฯ ตตฺถ อิมสฺมิํ สตฺตโลเก โอกาสโลเก วา สพฺพญฺญุสมฺมาสมฺพุโทฺธ ทุลฺลโภว ตถา เหส โลโก สงฺขารโลโก, สตฺตโลโก, โอกาสโลโกติ ติปฺปเภโท โหติ เตสํ สมฺปตฺติวิปตฺติ จ เอวํ เวทิตพฺพา ตตฺถ ลุชฺชติ ปลุชฺชตีติ โลโกติ วจนเตฺถน สตฺตโลโก เวทิตโพฺพฯ โลกิยนฺติ ปติฎฺฐหนฺติ เอตฺถ สตฺตนิกายาติ วจนเตฺถน โอกาสโลโก เวทิตโพฺพฯ ตถา เหส สตฺตา อวกสนฺติ เอตฺถาติโอกาโสติ วุจฺจติ โส ภูมิวเสน อปายภูมิ, กามสุคติภูมิ, รูปาวจรภูมิ, อรูปาวจรภูมิเจติ จตุพฺพิธา โหติฯ ตตฺถ นิรยํ, ติรจฺฉานโยนิ, เปตฺติวิสโย, อสุรกาโย, ติ จตโสฺส อปายภูมิ นามฯ มนุสฺสา, จาตุมหาราชิกา, ตาวติํสา, ยามา, ตุสิตา, นิมฺมานรติ, ปรนิมฺมิตวสวตฺตี เจติ สตฺตวิธา โหติ กามสุคติภูมิ สาปนายํ เอกาทสวิธาปิ กามตณฺหา อวจรติ เอตฺถาติ วจนเตฺถน กามาวจรภูมิ นามฯ พฺรหฺมปาริสชฺชา, พฺรหฺมปุโรหิตา, มหาพฺรหฺมา จ ปฐมชฺฌานภูมิ อิทํ อคฺคินา ปริคฺคหิตฎฺฐานํฯ ปริตฺตาภา, อปฺปมาณาภา, อาภสฺสรา จ ทุติยชฺฌานภูมิ อิทํ อาเปน ปริคฺคหิตฎฺฐานํฯ ปริตฺตสุภา, อปฺปมาณสุภา, สุภกิณฺหา จ ตติยชฺฌานภูมิ อิทํ วาเตน ปริคฺคหิตฎฺฐานํ, เตสํ วิปตฺติํ ปรโต วณฺณยิสฺสามฯ เวหปฺผลา, อสญฺญสตฺตา, สุทฺธาวาสา จ จตุตฺถชฺฌานภูมิเจติ รูปาวจรภูมิ โสฬสวิธา โหติฯ อวิหา, อตปฺปา, สุทสฺสา, สุทสฺสี, อกนิฎฺฐาเจติ สุทฺธาวาสภูมิ ปญฺจวิธา โหติฯ อากาสานญฺจายตนภูมิ, วิญฺญาณญฺจายตนภูมิ, อากิญฺจญฺญายตนภูมิ, เนวสญฺญานาสญฺญายตนภูมิเจติ จตุพฺพิธา โหติ อรูปภูมิฯ เอตฺตาวตา เอกติํสปฺปเภทาปิ ภูมิ อวกสนฺติ เอตฺถ สตฺตนิกายาติ วจนเตฺถน โอกาโสติ วุจฺจติฯ ตตฺถ อฎฺฐ มหานิรยานิ อปายภูมิ นามฯ ติรจฺฉานํ เปตฺติวิสโย อสุรกาโยติ อิเมสํ วิสุํ ภูมิ นาม นตฺถิ, มนุสฺสภูมิยํเยว ยตฺถ กตฺถจิ อรญฺญวนปตฺถาทีสุ นิพทฺธวาสํ วสนฺติ โสเยว ปเทโส เตสํ ภูมิฯ มนุสฺสภูมิโต ทฺวิตาลีสสหสฺสโยชโน ยุคนฺธรปฺปมาโณ สิเนรุโน ปญฺจมาฬิโนฺธ จาตุมหาราชิกภูมิฯ ตตุปริ ทฺวิตาลีสสหสฺสโยชนํ สิเนรุมตฺถกํ ตาวติํสานํ  ภูมิฯ ตตุปริ เทฺวตาลีสสหสฺสโยชนํ ฐานํ ยามานํ ภูมิฯ อิมินา นเยน ยาว วสวตฺติภูมิ ทฺวิตาลีสสหสฺสโยชเน ติฎฺฐติ, ตสฺมา มนุสฺสภูมิโต ยาว วสวตฺติภูมิ เทฺวสหสฺสานิปญฺจน หุตานิ ทุเวสตสหสฺสานิ โยชนานิ โหนฺติ, เตเนตํ วุจฺจติฯ</p>


<p>
‘‘มนุสฺสภูมิโต ยาว, ภูมิ วสวตฺตนฺตรา;  
  
ทุเว สตสหสฺสานิ, ปญฺจนหุตเมว จฯ  
</p>
  
<p>
เทฺวสหสฺสญฺจ มธิกํ, โยชนานํ ปมาณโต;  
  
คณนา นาม ภูมีสุ, สงฺขฺยา เอวํ ปกาสิตา’’ติฯ  
</p>
  
<p>ตตุปริ พฺรหฺมปาริสชฺชาทโย ตโย พฺรหฺมุโน ปญฺจปญฺญาสสตสหสฺส อฎฺฐสหสฺสโยชเน สมตเล ฐาเน ติฎฺฐนฺติฯ ทุติยตติยภูมีพฺรหฺมุโนปิ ตปฺปมาเณสุ สมตเลสุ ติฎฺฐนฺติฯ จตุตฺถภูมิยํ ปน เวหปฺผลอสญฺญสตฺตา ตปฺปมาเณ สมตเล ฐาเน ติฎฺฐนฺติฯ ตตุปริสุทฺธาวาสภูมิโย ตํตํ ปมาเณ ฐาเน อุปรูปริ ติฎฺฐนฺติฯ จตโสฺสปิ อรูปภูมิโย ตปฺปมาเณ ฐาเน อุปรูปริ ติฎฺฐนฺติฯ เอตฺตาวตา จ มนุสฺสภูมิโต ยาว ภวคฺคา โยชนานํ สตฺตโกฎิ จ อฎฺฐารสลกฺขา จ ปญฺจนหุตานิ จ ฉสหสฺสานิ จ โหนฺติ เตเนตํ วุจฺจติ โปราเณหิฯ</p>


<p>
‘‘เหฎฺฐิมา พฺรหฺมโลกมฺหา, ปติตา มหตี สิลา;  
  
อโหรเตฺตน เอเกน, อุคฺคตา อฎฺฐตาลีสํฯ  
</p>
  
<p>
โยชนานํ สหสฺสานิ, จาตุมาเสหิ ภูมิ;  
  
เอวํ วุตฺตปฺปมาเณน, สายํ เหฎฺฐิมภูมิฯ  
</p>
  
<p>
อิโต สตสหสฺสานิ, สตฺตปญฺญาส จาปรํ;  
  
สฎฺฐิ เจว สหสฺสานิ, อุเพฺพเธน ปกาสิตาฯ  
</p>
  
<p>
โยชเนสุปิ วุเตฺตสุ, หิตฺวา กามปฺปมาณกํ;  
  
เสสานิ วสวตฺตีนํ, ปาริสชฺชาน มนฺตรํฯ  
</p>
  
<p>
ตญฺจ ปญฺจหิ ปญฺญาส, สตสหสฺสานิ จาปรํ;  
  
อฎฺฐ เจว สหสฺสานิ, โยชนานิ ปวุจฺจเรฯ  
</p>
  
<p>
อิโต ปราสุ สพฺพาสุ, พฺรหฺมภูมีสุ โยชนา;  
  
ตปฺปมาณาว ทฎฺฐพฺพา, นยคฺคาเหน ธีมตาฯ  
</p>
  
<p>
ภูมิโต  
อาภวคฺคมฺหา, สตฺตโกฎิ อฎฺฐารส;  
  
ลกฺขา ปญฺจ นหุตานิ, ฉสหสฺสานิ สพฺพทาติฯ  
</p>
  
<p>
เอสา จ วิจารณา ฎีกา จริยมเตน กตา;  
  
อิทเมว สนฺธาย, ยาวตา จนฺทิมสูริยาฯ  
</p>
  
<p>
ปริหรนฺติ ทิสา ภนฺติ, วิโรจมานา ยาวตา;  
  
ตาว สหสฺสธา โลเก, เอตฺถ เต วตฺตตี วโส’’ติฯ  
</p>
  
<p>วุตฺตํฯ เอตฺถนฺตเร สตฺตา ติฎฺฐนฺติ, เตสํ วิตฺถาโร อปุพฺพํ กตฺวา กเถตุํ อสกฺกุเณยฺยตฺตา น วกฺขาม อิมสฺมิํ สตฺตโลเก โอกาสโลเก จ สพฺพญฺญุสมฺมาสมฺพุโทฺธว ทุลฺลโภ, ตถา หิ จตฺตาโร พุทฺธา อนุพุโทฺธ, สาวกพุโทฺธ, ปเจฺจกพุโทฺธ, สมฺมาสมฺพุโทฺธติฯ ตตฺถ พหุสฺสุตํ ภิกฺขุํ ปสํสเนฺตน จ น โส ตุมฺหากํ สาวโก นาม, พุโทฺธนาเมส จุนฺทาติ พหุสฺสุตสฺส ภิกฺขุโน พุทฺธภาวํ อนุชานเนฺตน จฯ</p>


<p>
ธมฺมกาโย ยโต สตฺถา, ธโมฺม สตฺถุกาโย มโต;  
  
ธมฺมาสิโกโส สโงฺฆ จ, สตฺถุสงฺขฺยมฺปิ คจฺฉตีติฯ  
</p>
  
<p>วุเตฺต ปุถุชฺชโนปิ อุปจารวเสน วาจนามคฺคสฺส โพธตฺตา อนุพุโทฺธ นามฯ อริยสาวโก ปน ปรโต โยสวเสน จตฺตาริ สจฺจานิ พุชฺฌติ พุชฺฌนมตฺตเมว วาติ วจนเตฺถน พุชฺฌนสภาวตฺตา สาวกพุโทฺธ นามฯ โย ปน ขคฺควิสาณกโปฺป สยมฺภูญาเณน อนญฺญโพธโก หุตฺวา สามํ พุชฺฌนเตฺถน ปเจฺจกพุชฺฌตฺตา ปเจฺจกพุโทฺธ นามฯ สมฺพุโทฺธติปิ เอตเสฺสว นามํฯ โย ปน สงฺขตาสงฺขตปฺปเภทํ สกลมฺปิ ธมฺมชาตํ ยาถาวสรสลกฺขณปฺปฎิเวธวเสน สมฺมา ปกาเรน สยํ ปจิตุปารมิตาสยมฺภูเตน สยมฺภูญาเณน สยเมว อนญฺญโพธิโต หุตฺวา สวาสนสโมฺมหนิทฺทาย อจฺจนฺตํ วิคโต ทินกรกิรณสมาคเมน ปรมรุจิรสิรีโสภคฺคปฺปตฺติยา วิกสิตมิว ปทุมํ อคฺคมคฺคญาณสมาคเมน อปริมิตคุณคณาลงฺกตสพฺพญฺญุตญฺญาณปฺปตฺติยา สพฺพธเมฺม พุชฺฌิ อพุชฺฌิ อญฺญาสีติ สมฺมาสมฺพุโทฺธ, ภควา, โสว โลเก ทุลฺลโภ ปเจฺจกสมฺพุทฺธานมฺปิ หิ เอกสฺมิํ กาเล สตสหสฺสาทิวเสน เอกโต ปวตฺตตฺตา เต ทุลฺลภาปิ อนจฺฉริยชาตตฺตา ปเรสํ มคฺคผลาธิคมาย อุปนิสฺสยรหิตตฺตา จ สมฺมาสมฺพุโทฺธว โลเก ทุลฺลโภ, อยํ โลกสมฺปตฺติวิจารณาฯ</p>


<p>กถํ  โลกสฺส วิปตฺติ เวทิตพฺพา ตถา เหส โลโก วินสฺสมาโน เตเชนปิ อาเปนปิ วายุนาปิ วินสฺสติฯ ตสฺส วิตฺถาโร วิสุทฺธิมคฺคาทีสุ วุจฺจมาโนปิ เกสญฺจิ ปุคฺคลานํ มเตน มิจฺฉาคาหตฺตา พฺรหฺมูนํ อายุนา มินิเตปิ อสมานํ สํวฎฺฎสีมาปิ วิรุทฺธา, ตสฺมา เตสํ วาทํ อปเนตฺวา คนฺถโต สมาเนตฺวา วกฺขามฯ ตตฺถ จตฺตาริ อสเงฺขฺยยฺยานิฯ กตมานิ จตฺตาริ อสเงฺขฺยยฺยานิ สํวโฎฺฎ, สํวฎฺฎฎฺฐายี, วิวโฎฺฎ, วฎฺฎฎฺฐายีติฯ ตโย สํวฎฺฎา อาโปสํวโฎฺฎ, เตโชสํวโฎฺฎ, วาโยสํวโฎฺฎฯ ติโสฺส สํวฎฺฎสีมา อาภสฺสรา, สุภกิณฺหา, เวหปฺผลาติฯ อยเมตฺถ อุเทฺทโสฯ ตตฺถ สํวโฎฺฎ นาม ปริหายมาโน กโปฺปฯ เตน สํวฎฺฎฎฺฐายีปิ คหิโต โหติ, ตํ มูลกตฺตาฯ วฑฺฒยมาโน วิวฎฺฎกโปฺป นามฯ เตน วิวฎฺฎฎฺฐายีปิ คหิโต ตํ มูลกตฺตาฯ ตตฺถ สํวโฎฺฎติ วินาโสฯ ยทา กโปฺป วินสฺสมาโน เตเชน สํวฎฺฎติ, อาภสฺสรโต เหฎฺฐา ปฐมชฺฌานภูมิ อคฺคินา ทยฺหติฯ ยทา อาเปน สํวฎฺฎติ, สุภกิณฺหโต เหฎฺฐา ยาว ทุติยชฺฌานภูมิ อุทเกน วิลียติฯ ยทา วายุนา สํวฎฺฎติ, เวหปฺผลโต เหฎฺฐา ยาว ตติยชฺฌานภูมิ วาเตน สํวฎฺฎติฯ วิตฺถารโต ปน ชาติเขตฺต อาณาเขตฺตวิสยเขตฺตวเสน ติณฺณํ พุทฺธเขตฺตานํ อาณาเขตฺตํ วินสฺสติฯ ตสฺมิํ วินเฎฺฐ ชาติเขตฺตมฺปิ วินสฺสเตวฯ ตตฺถ ชาติเขตฺตํ ทสสหสฺสจกฺกวาฬปริยนฺตํ โหติฯ ตํ ตถาคตสฺส ปฎิสนฺธิคฺคหณอายุสงฺขาโรสฺสชฺชนาทิกาเลสุปิ กมฺปติฯ อาณาเขตฺตํ โกฎิสตสหสฺสจกฺกวาฬปริยนฺตํฯ ยตฺถ รตนสุตฺตํ ขนฺธปริตฺตํ ธชคฺคปริตฺตํ อาฎานาฎิยปริตฺตํ โมรปริตฺตนฺติ อิเมสํ ปริตฺตานํ อานุภาโว ปวตฺตติฯ วิสยเขตฺตํ อนนฺตํ อปริมาณํฯ ตตฺถ ชาติเขตฺตอาณาเขตฺตาวเสน เทฺว เขตฺตานิ เอกโต วินสฺสนฺติฯ สณฺฐหนฺตมฺปิ เอกโต สณฺฐหติฯ ตสฺส วินาโสจ สณฺฐหนฺตญฺจ เอวํ เวทิตพฺพํ ยสฺมิํ สมเย กโปฺป อคฺคินา นสฺสติ, ตทา อาทิโต กปฺปวินาสกมหาเมโฆ วุฎฺฐหิตฺวา โกฎิสตสหสฺสจกฺกวาฬํ เอกเมฆวสฺสํ วสิ, ตุฎฺฐา มนุสฺสา พีชานิ วเปฺปนฺติ, สเสฺสสุ โคขายิตมเตฺตสุ ชาเตสุ คทฺรภรวํ วิรวโนฺต เอกพินฺทุปิ น ปตติฯ ยทา ปจฺฉินฺนเมว โหติ ตทา วสฺสูปชีวิโน สตฺตา กาลํ กตฺวา ปริตฺตาเภสุ พฺรหฺมภูมีสุ  อุปฺปชฺชนฺติ ปุญฺญผลูปชีวิโนปิ เทวตา ตเตฺถว พฺรหฺมโลเก อุปฺปชฺชนฺติ, เอวํ ทีฆสฺส อทฺธุโน อจฺจเยน ตตฺถ ตตฺถ อุทกํ ปริกฺขยํ คจฺฉติ, มจฺฉกจฺฉปาทิ อุทกนิสฺสิตา ปาณา กาลํ กตฺวา มนุสฺสเทวโลเกสุ นิพฺพตฺติตฺวา ฌานํ อุปฺปาเทตฺวา พฺรหฺมโลเก นิพฺพตฺตนฺติฯ เนรยิกสตฺตาปิ สตฺตมสูริยปาตุภาวา วินสฺสนฺติ, เตปิ เทวโลเก ปฎิลทฺธชฺฌานวเสน พฺรหฺมโลเก อุปฺปชฺชนฺติ, ตทา หิ โลกพฺยูหา นาม กามาวจรเทวา อุกฺขิตฺตสิรา วิกิณฺณเกสา รุทมุขา อสฺสูนิ หเตฺถหิ มุญฺจมานา รตฺตวตฺถนิวตฺถา อติวิย วิรูปเวสธาริโน หุตฺวา มนุสฺสปเถ วิจรนฺตา เอวํ อาโรเจนฺติ ‘‘มาริสา โภ อิโต วสฺสสต สหสฺสจฺจเยน กปฺปวุฎฺฐานํ ภวิสฺสติ อยํ โลโก วินสฺสิสฺสติ มหาสมุโทฺทปิสุสฺสิสฺสติ อยญฺจ มหาปถวี สิเนรุปพฺพตราชา ฑยฺหิสฺสติ วินสฺสิสฺสติ ยาวพฺรหฺมโลกา วินาโส ภวิสฺสติ เมตฺตํ มาริสา ภาเวถฯ กรุณํ, มุทิตํ, อุเปกฺขํ มาริสา ภาเวถ มาตรํ อุปฎฺฐหถ, ปิตรํ อุปฎฺฐหถ, กุเล เชฎฺฐาปจายิโน โหถา’’ติฯ เตสํ วจนํ สุตฺวา เยภุเยฺยน มนุสฺสา จ ภุมฺมเทวตา จ สํเวคชาตา อญฺญมญฺญํ มุทุจิตฺตา หุตฺวา เมตฺตาทีนิ ปุญฺญานิ กริตฺวา เทวโลเก นิพฺพตฺตนฺติฯ ตตฺถ สุธาโภชนํ ภุญฺชิตฺวา วาโย ปริกมฺมํ กตฺวา ฌานํ ปฎิลภนฺติ, เอวํ เนรยิกสตฺตาปิ อปราปริยกเมฺมน เทวโลกํ นิพฺพตฺตนฺติฯ เย ปน นิยตมิจฺฉาทิฎฺฐิกา เตสํ กมฺมสฺส อปริกฺขยา อญฺญจกฺกวาเฬสุ อตฺตโน กมฺมานุรูปํ วิปากมนุโภนฺติฯ เตเนว อโหสิกเมฺม มิจฺฉาทิฎฺฐิวเสน อกตฺตพฺพํ นาม ปาปํ นตฺถิ, ยโต สํสารขาณุภาโวว นาม โหตีติ อาห ‘‘ทิฎฺฐิ ปรมานิ ภิกฺขเว วชฺชานี’’ติฯ ‘‘อปราปริยเวทนียกมฺมรหิโตปิ สํสรโนฺต สโตฺต นาม นตฺถี’’ติ วุตฺตตฺตาฯ ‘‘อปราปริยกมฺมวเสน ยโต มิจฺฉาทิฎฺฐิสมาทานโต สปฺปุริสูปนิสฺสยวเสน วิราเชตฺวา ภวโต วุฎฺฐานํ นาม ภเวยฺยาติ อมฺหากํ ขนฺติฯ เอวํ เทวโลเก ปฎิลทฺธชฺฌานวเสน สเพฺพปิ พฺรหฺมโลเก นิพฺพตฺตนฺติฯ วสฺสุปเจฺฉทโต ปน อุทฺธํ ทีฆสฺส อทฺธุโน อจฺจเยน ทุติโย สูริโย ปาตุภวติฯ ปาตุภูเต จ ตสฺมิํ เนว รตฺติปริเจฺฉโท, น ทิวา ปริเจฺฉโท ปญฺญายติ, เอโก สูริโย อุเฎฺฐติ, เอโก สูริโย อตฺถํ คจฺฉติฯ อวิจฺฉินฺนสูริยสนฺตาโปว โลโก โหติฯ</p>


<p>ปกติสูริเย  สูริยเทวปุโตฺต อตฺถิ กปฺปวินาสกสูริเย ปน นตฺถิฯ ปกติสูริโยภาเสน อากาเส วลาหกา ธูมสิขาปิ จรนฺติฯ กปฺปวินาสกสูริโยภาเสน วิคตธูมวลาหกํ อาทาสมณฺฑลํ วิย นิมฺมลํ โหติ นภํ ฐเปตฺวา คงฺคา, ยมุนา, สรภู, อจิรวตี, มหีติ, อิมา ปญฺจ มหานทิโย ฐเปตฺวา อวเสสปญฺจสตกุนฺนทีอาทีสุ อุทกํ สุสฺสติ ตโต ทีฆสฺส อทฺธุโน อจฺจเยน ตติโย สูริโย ปาตุภวติ ตสฺมิํ ปาตุภูเต ปญฺจ มหานทิโยปิ สุสฺสนฺติฯ ตโต ทีฆสฺส อทฺธุโน อจฺจเยน จตุโตฺถ สูริโย ปาตุภวติฯ ยสฺส ปาตุภาวา หิมวตี มหานทีนํ ปภวา สีหปตโน, หํสปตโน, มนฺทากินี, กณฺณมุณฺฑโก, รถการทโห, อโนตตฺตทโห, ฉทฺทนฺตทโห, กุณาลทโหติ อิเม สตฺต มหาสรา สุสฺสนฺติฯ ตโต ทีฆสฺส อทฺธุโน อจฺจเยน ปญฺจโม สูริโย ปาตุภวติ, ยสฺส ปาตุภาวา อนุปุเพฺพน มหาสมุโทฺท องฺคุลิปพฺพเตมนมตฺตมฺปิ อุทกํ น สณฺฐาติฯ ตโต ทีฆสฺส อทฺธุโน อจฺจเยน ฉโฎฺฐ สูริโย ปาตุภวติ, ยสฺมิํ ปาตุภาเว สกลจกฺกวาฬํ เอกธูมํ โหติ, ปริยาทินฺนสิเนหธูเมน ยถา จ เอวํ โกฎิสตสหสฺสจกฺกวาฬมฺปิฯ ตโตปิ ทีฆสฺส อทฺธุโน อจฺจเยน สตฺตโม สูริโย ปาตุภวติ, ยสฺส ปาตุภาวา สกลจกฺกวาฬํ เอกชาลํ โหติ สทฺธิํ โกฎิสตสหสฺสจกฺกวาเฬหิ โยชนสติกาทิเภทา สิเนรุกูฎานิ ปลุชฺชิตฺวา อากาเสเยว อนฺตรธายนฺติฯ สาปิ อคฺคิชาลา อุฎฺฐหิตฺวา จาตุมหาราชิเก คณฺหาติ, ตตฺถ กนกวิมานรตนวิมานานิ ฌาเปตฺวา ตาวติํสภวนํ คณฺหาติ เอเตนูปาเยน ยาว ปฐมชฺฌานภูมิ คณฺหาติฯ ตตฺถ ตโยปิ พฺรหฺมโลเก ฌาเปตฺวา อาภสฺสเร อาหจฺจ อฎฺฐาสิฯ สา ยาว อณุมตฺตมฺปิ สงฺขารคตํ อตฺถิ, ตาว นนิพฺพายิฯ สพฺพสงฺขารปริกฺขยา ปน สปฺปิเตลฌาปนอคฺคิสิขา วิย ฉาริกมฺปิ อนวเสเสตฺวา นิพฺพายิฯ เหฎฺฐา อากาเสน สห อุปริ อากาโส เอโก โหติ มหนฺธกาโรฯ เอวํ กปฺปวินาสกมหาเมฆโต ยาวชาลปริเจฺฉทา สํวโฎฺฎ นาม เอกมสเงฺขฺยยฺยํ นามฯ อถ ทีฆสฺส อทฺธุโน อจฺจเยน มหาเมโฆ วุฎฺฐหิตฺวา ปฐมํ สุขุมํ วสฺสติฯ อนุปุเพฺพน กุมุทนาฬยฎฺฐิมุสลตาลกฺขนฺธาทิปฺปมาณาหิ ธาราหิ วสฺสโนฺต  โกฎิสตสหสฺสจกฺกวาเฬสุ สพฺพฑฑฺฒฎฺฐานํ ปูเรตฺวา อนฺตรธายติฯ ตํ อุทกํ เหฎฺฐา จ ติริยญฺจ วาโต สมุฎฺฐหิตฺวา ฆนํ กโรติฯ ปริวฎุมํ ปทุมินิปเตฺต อุทกพินฺทุสทิสํฯ เอวํ อคฺคิชาลนิพฺพายนโต ยาว โกฎิสตสหสฺสจกฺกวาฬปริปูรโต สมฺปตฺติมหาเมโฆ, อิทํ สํวฎฺฎฎฺฐายี นาม, ทุติยมสเงฺขฺยยฺยํ นามฯ กถํ ตาว มหนฺตํ อุทกราสิํ วาโต ฆนํ กโรตีติ เจฯ วิวรสมฺปทานโต ตํ วา เตน ปิณฺฑิยมานํ ฆนํ กริยมานํ ปริกฺขยมานํ อนุปุเพฺพน เหฎฺฐา โอตรติฯ โอติโณฺณติเณฺณ อุทเก ปุเพฺพ พฺรหฺมโลกฎฺฐาเน พฺรหฺมปาริ สชฺช-พฺรหฺมปุโรหิตมหาพฺรหฺมาวเสน ปฐมชฺฌานภูมิ ปฐมํ ปาตุภวติฯ ตโต โอติโณฺณติเณฺณ อุทเก จตุกามาวจรเทวโลกฎฺฐาเน อนุกฺกเมน ปรนิมฺมิตวสวตฺตี, นิมฺมานรตี, ตุสิตา, ยามาติ จตฺตาโร กามาวจรเทวโลกา ปาตุภวนฺติฯ ตโต ปุริมปถวิฎฺฐานํ โอติเณฺณ ปน อุทเก พลววาตา อุปฺปชฺชนฺติฯ เต ตํ ปิทหิตทฺวาเร ธมกรเณ ฐิตอุทกมิว นิรุสฺสาสํ กตฺวา นิรุชฺฌนฺติฯ มธุโรทกํ ปริกฺขยํ คจฺฉมานํ อุปริ รสปถวิํ สมุฎฺฐาเปติ สา วณฺณสมฺปนฺนาเจว โหติ คนฺธรสสมฺปนฺนา จ, นิรุทกปายาสสฺส อุปริ ปฎลํ วิย ตทา จ อาภสฺสรพฺรหฺมโลเก ปฐมตราภินิพฺพตฺตา สตฺตา อายุกฺขยา วา ปุญฺญกฺขยา วา ตโต จวิตฺวา อิธูปปชฺชนฺติฯ ‘‘ปุญฺญกฺขยา วา’’ติ อิมินา พฺรหฺมูนํ อายุปริเจฺฉทํ อปฺปตฺวาว กมฺมกฺขเยน มรณํ วิญฺญายติฯ เต โหนฺติ สยํปภา อนฺตลิกฺขจราฯ เต อคฺคญฺญสุเตฺต วุตฺตนเยน ตํ รสปถวิํ สายิตฺวา ตณฺหาภิภูตา อาลุปฺปการํ ปริภุญฺชิตุํ อุปกฺกมนฺติฯ อถ เนสํ สยํ ปภา อนฺตรธายติ, อนฺธกาโร โหติ เต อนฺธการํ ทิสฺวา ภายนฺติฯ ตโต เนสํ ภยํ นาเสตฺวา สูรภาวํ ชนยนฺตํ ปริปุณฺณปณฺณาสโยชนํ สูริยมณฺฑลํ วา ปาตุภวติฯ เต ตํ ทิสฺวา ‘‘อาโลกํ ปฎิลภิมฺหา’’ติ หฎฺฐตุฎฺฐา หุตฺวา ‘‘อมฺหากํ ภยํ นาเสตฺวา สูรภาวํ ชนยโนฺต อุฎฺฐิโต, ตสฺมา สูริโย โหตู’’ติ สูริโย เตฺววสฺส นามํ กโรนฺติฯ อถ สูริเย ทิวสํ อาโลกํ กตฺวา อตฺถงฺคเต ‘‘ยมฺปิ อาโลกํ ลภิมฺหา, โสปิ โน นโฎฺฐ’’ติ ปุน ภีตา โหนฺติฯ เตสํ เอวํ โหติ ‘‘สาธุวตสฺส อญฺญํ อาโลกํ ลเภยฺยามา’’ติฯ เตสํ จิตฺตํ ญตฺวา วิย เอกูนปญฺญาสโยชนํ จนฺทมณฺฑลํ ปาตุภวติ ฯ เต ตํ ทิสฺวา ภิโยฺยโสมตฺตาย หฎฺฐตุฎฺฐา หุตฺวา ‘‘อมฺหากํ ฉนฺทํ ญตฺวา วิย อุฎฺฐิโต, ตสฺมา จโนฺท โหตู’’ติ จโนฺทเตฺววสฺส นามํ กโรนฺติฯ ตโต ปภุติ รตฺติทิวา ปญฺญายนฺติฯ อนุกฺกเมน จ มาสทฺธมาสอุตุสํวจฺฉราฯ จนฺทิมสูริยานํ ปน ปาตุภูตทิวเสเยว สิเนรุจกฺกวาฬหิมวนฺตปพฺพตา ปาตุภวนฺติ, เต จ โข อปุพฺพํ อจริมํ ผคฺคุณปุณฺณมทิวเสเยว ปาตุภวนฺติฯ กถํ ยถานาม กงฺคุภเตฺต ปจฺจมาเน เอกปฺปหาเรเนว พุพฺพุฬกานิ อุฎฺฐหนฺติฯ เอเก ปเทสา ถูปถูปา โหนฺติ, เอเก นินฺนนินฺนา, เอเก สมสมา เอวเมว ถูปถูปฎฺฐาเน ปพฺพตา โหนฺติ, นินฺนนินฺนฎฺฐาเน สมุทฺทา, สมสมฎฺฐาเน ทีปาติ เอวํ มนุสฺสโลเก สณฺฐิเต จาตุมหาราชิกา, ตาวติํสาติ เทฺว กามาวจรเทวโลกา ปจฺฉโต ปาตุภวนฺติฯ ภูมนิสฺสิตา นาม เหเต เทฺว เทวโลกาฯ เอวํ สมฺปตฺติมหาเมฆโต ยาว จนฺทิมสูริยปาตุภาโว, อิทํ วิวโฎฺฎ นาม ตติยมสเงฺขฺยยฺยํ นามฯ อถ เตสํ สตฺตานํ รสปถวิํ ปริภุญฺชนฺตานํ กเมฺมน เอกเจฺจ วณฺณวโนฺต, เอกเจฺจ ทุพฺพณฺณา โหนฺติ ตตฺถ วณฺณวโนฺต ทุพฺพเณฺณ อติมญฺญนฺติฯ เตสํ มานาติมานปจฺจยา สาปิ รสปถวี อนฺตรธายติฯ ภูมิปปฺปฎโก ปาตุภวติ อถ เนสํ เตเนว นเยน โสปิ อนฺตรธายติ, ปตาลตา ปาตุภวติ, เตเนว นเยน สาปิ อนฺตรธายติฯ อกฎฺฐปาโก สาลิ ปาตุภวติ อกโณ อถุโส สุโทฺธ สุคโนฺธ ตณฺฑุลปฺผโลฯ ตโต เนสํ ภาชนานิ อุปฺปชฺชนฺติ เต สาลี ภาชเน ฐเปตฺวา ปาสาณปิฎฺฐิยา ฐเปนฺติ, สยเมว ชาลสิขา อุฎฺฐหิตฺวา ปจติฯ โส โหติ โอทโน สุมนชาติปุปฺผสทิโส, น ตสฺส สูเปน วา พฺยญฺชเนน วา กรณียํ อตฺถิฯ ยํยํ รสํ ภุญฺชิตุกามา โหนฺติ, ตํตํ รโสว โหติฯ เตสํ ตํ โอฬาริกํ อาหารํ อาหรตํ ตโต ปภุติ มุตฺตกรีสํ สญฺชายติฯ อถ เนสํ ตสฺส นิกฺขมนตฺถาย วณมุขานิ ปภิชฺชนฺติฯ ปุริสสฺส ปุริสภาโว, อิตฺถิยา อิตฺถิภาโว ปาตุภวติฯ ตตฺรสุทํ อิตฺถี ปุริสํ, ปุริโส จ อิตฺถิํ อติเวลํ อุปนิชฺฌายติฯ เตสํ อติเวลํ อุปนิชฺฌายนภาวา กามปริฬาโห อุปฺปชฺชติฯ ตโต เมถุนธมฺมํ ปฎิเสวนฺติฯ เต อสทฺธมฺมปฎิเสวนปจฺจยา วิญฺญูหิ ครหิยมานา วิเหฐิยมานา ตสฺส อสทฺธมฺมสฺส ปฎิจฺฉาทนเหตุ อคารานิ กโรนฺติฯ</p>


<p>เต  อคารํ อชฺฌาวสมานา อนุกฺกเมน อญฺญตรสฺส อลสชาติกสฺส สตฺตสฺส ทิฎฺฐานุคติํ อาปชฺชนฺตา สนฺนิธิํ กโรนฺติฯ ตโต ปภุติ กโณปิ ถุโสปิ ตณฺฑุลํ ปริโยนทฺธนฺติ, ลายิตฎฺฐานมฺปิ นปฺปฎิวิรูหติฯ เต สนฺนิปติตฺวา อนุฎฺฐุนนฺติ ‘‘ปาปกา วต โภ ธมฺมา สเตฺตสุ ปาตุภูตา, มยํ ปุเพฺพ มโนมยา อหุมฺหา’’ติฯ อคฺคญฺญสุเตฺต วุตฺตนเยน วิตฺถเรตพฺพํฯ ตโต มริยาทํ ฐเปนฺติฯ อถญฺญตโร สโตฺต อญฺญสฺส ภาคํ อทินฺนํ อาทิยติฯ ตํ ทฺวิกฺขตฺตุํ ปริภาสิตฺวา ตติยวาเร เลฑฺฑุทเณฺฑหิ ปหรนฺติฯ เต เอวํ อทินฺนาทานกลหมุสาวาททณฺฑทาเนสุ อุปฺปเนฺนสุ สนฺนิปติตฺวา จินฺตยนฺติ, ‘‘ยํนูน มยํ เอกํ สตฺตํ สมฺมเนฺนยฺยาม, โย โน สมฺมา ขิยิตพฺพํ ขิเยยฺย, ครหิตพฺพํ ครเหยฺย, ปพฺพาเชตพฺพํ ปพฺพาเชยฺย, มยํ ปนสฺส สาลีนํ ภาคํ อนุปทสฺสามา’’ติฯ เอวํ กตสนฺนิฎฺฐาเนสุ ปน สเตฺตสุ อิมสฺมิํ ตาว กเปฺป อยเมว ภควา โพธิสตฺตภูโต เตน สมเยน เตสุ สเตฺตสุ อภิรูปตโร จ ทสฺสนียตโร จ มเหสกฺขตโร จ พุทฺธิสมฺปโนฺน ปฎิพโล นิคฺคหปคฺคหํ กาตุํ เต ตํ อุปสงฺกมิตฺวา ยาจิตฺวา สมฺมนิํสุฯ โส เตน มหาชเนน สมฺมโตติปิ มหาสมฺมโต, เขตฺตานํ อธิปตีติ ขตฺติโย, ธเมฺมน สเมน ปเรสํ รเญฺชตีติ ราชาติ, ตีหิ นาเมหิ ปญฺญายิตฺถฯ ยญฺหิ โลเก อจฺฉริยํ ฐานํ โพธิสโตฺตว ตตฺถ อาทิ ปุริโสติ เอวํ โพธิสตฺตํ อาทิํ กตฺวา ขตฺติยมณฺฑเล สณฺฐิเต อนุปุเพฺพน พฺราหฺมณาทโยปิ วณฺณา สณฺฐหิํสุฯ เอวํ จนฺทิมสูริยปาตุ ภาวโต ยาว ปุน กปฺปวินาสกมหาเมโฆ, อิทํ วิวฎฺฎฎฺฐายี นาม จตุตฺถมสเงฺขฺยยฺยํ นามฯ เตเนตํ วุจฺจติ เมโฆ ชาลปริจฺฉิโนฺน สํวโฎฺฎติ ชาลา เมฆปริจฺฉิโนฺน สํวฎฺฎฎฺฐายีติ วุจฺจติฯ เมฆา สูริยปริจฺฉิโนฺน วิวโฎฺฎติ วุจฺจติฯ สูริยา เมฆปริจฺฉิโนฺน วิวฎฺฎฎฺฐายีติ วุจฺจติฯ จตฺตาริ อิมานิ กปฺปานิ มหากโปฺปติ วุจฺจติฯ วิวฎฺฎฎฺฐายิกเปฺปเยว อุปฺปชฺชนฺติ พุทฺธาทโยติฯ ตถา หิ อิมสฺมิํเยว วิวฎฺฎฎฺฐายิอสงฺขฺยยฺยกเปฺป พุทฺธปเจฺจก พุทฺธสาวกจกฺกวตฺติโน อุปฺปชฺชนฺติ, น ตีสุ อสเงฺขฺยยฺยกเปฺปสุฯ ตญฺจ โข อสุญฺญกเปฺปเยว, น สุญฺญกเปฺปฯ ตตฺถ พุทฺธปเจฺจกพุทฺธสาวกจกฺกวตฺตีหิ ปุญฺญวนฺตปุคฺคเลหิ อสุญฺญตฺตา อสุญฺญกโปฺป นามฯ ตพฺพิคเมน สุญฺญกโปฺป เวทิตโพฺพฯ เตสุปิ อสุญฺญกโปฺป ปญฺจวิโธ โหติ สารกโปฺป , มณฺฑกโปฺป, วรกโปฺป, สารมณฺฑกโปฺป, ภทฺทกโปฺปติ, เตสุ ยสฺมิํ กเปฺป เอโกว พุโทฺธ อุปฺปชฺชติ, โส สารกโปฺป นามฯ ยสฺมิํ กเปฺป เทฺว พุทฺธา อุปฺปชฺชนฺติ, โส มณฺฑกโปฺป นามฯ ยสฺมิํ กเปฺป ตโย อุปฺปชฺชนฺติ, โส วรกโปฺป นามฯ ยสฺมิํ กเปฺป จตฺตาโร พุทฺธา อุปฺปชฺชนฺติ, โส สารมณฺฑกโปฺป นามฯ ยสฺมิํ กเปฺป ปญฺจ พุทฺธา อุปฺปชฺชนฺติ, โส ภทฺทกโปฺปนามฯ อิมานิ ปญฺจกปฺปานิเยว สเหว สโมธาเนตฺวา ชาตตฺตกีโสตตฺตกิยา นิทาเนฯ</p>


<p>
‘‘นโนฺท สุนโนฺท ปถวี, มโณฺฑ ธรณี สาคโร;  
  
ปุณฺฑรีโก อิเม สตฺต, อสเงฺขฺยยฺยา ปกาสิตาฯ  
</p>
  
<p>
ปญฺจ พุทฺธสหสฺสานิ, โหนฺติ นเนฺท อสเงฺขฺยเยฺย;  
  
นว พุทฺธสหสฺสานิ, สุนนฺทมฺหิ อสเงฺขฺยเยฺยฯ  
</p>
  
<p>
ทส พุทฺธสหสฺสานิ, ปถวิมฺหิ อสเงฺขฺยเยฺย;  
  
เอกาทส สหสฺสานิ, ตมฺหิ มเณฺฑ อสเงฺขฺยเยฺยฯ  
</p>
  
<p>
วีสติ พุทฺธสหสฺสานิ, ธรณิมฺหิ อสเงฺขฺยเยฺย;  
  
ติํส พุทฺธสหสฺสานิ, สาครมฺหิ อสเงฺขฺยเยฺยฯ  
</p>
  
<p>
จตฺตาลีส สหสฺสานิ, ปุณฺฑรีเก อสเงฺขฺยเยฺย;  
  
อสเงฺขฺยเยฺยสุ สตฺตสุ, เอตฺตกาติ ปวุจฺจติฯ  
</p>
  
<p>
เอกํสตสหสฺสานิ, วีสติ จ สหสฺสญฺจ;  
  
เสสา ปญฺจสหสฺสานิ, สพฺพพุเทฺธหิ มณฺฑิตา’’ติฯ  
</p>
  
วุตฺตํฯ อปรมฺปิ วุตฺตํฯ  
</p>
  
<p>
‘‘ภโทฺท สพฺพผุโลฺล, สพฺพรตโน อุสภกฺขโนฺธ;  
  
มานิตภโทฺท จ ปทุโม, อุสภกฺขนฺตุตฺตเมว จ;  
  
สพฺพภาโส อสเงฺขฺยโยฺย, นวโมติ ปวุจฺจติฯ  
</p>
  
<p>
ปณฺณาส พุทฺธสหสฺสานิ, สพฺพภเทฺท อสเงฺขฺยเยฺย;  
  
สฎฺฐิ พุทฺธสหสฺสานิ, สพฺพผุเลฺล อสเงฺขฺยเยฺยฯ  
</p>
  
<p>
สตฺตติ พุทฺธสหสฺสานิ, สพฺพรตเน อสเงฺขฺยเยฺย;  
  
อสีติ พุทฺธสหสฺสานิ, อุสภกฺขเนฺธ อสเงฺขฺยเยฺยฯ  
</p>
  
<p>
นวุติ พุทฺธสหสฺสานิ, มานิตภเทฺท อสเงฺขฺยเยฺย;  
  
วีสติ พุทฺธสหสฺสานิ, ปทุมมฺหิ อสเงฺขฺยเยฺยฯ  
</p>
  
<p>
ทส  
พุทฺธสหสฺสานิ อุสภมฺหิ อสเงฺขฺยเยฺย;  
  
ปญฺจ พุทฺธสหสฺสานิ, ขนฺตุตฺตเม อสเงฺขฺยเยฺยฯ  
</p>
  
<p>
เทฺว จ พุทฺธสหสฺสานิ, สพฺพภาเส อสเงฺขฺยเยฺย;  
  
อเงฺขฺยเย นวสฺมิํ, เอตฺตกาติ ปวุจฺจติฯ  
</p>
  
<p>
ตีณิ สตสหสฺสานิ, สตฺตาสีติสหสฺสญฺจ;  
  
คณนานญฺจ พุทฺธานํ, สพฺพพุเทฺธหิ มณฺฑิตา’’ติฯ  
</p>
  
<p>เต สเพฺพปิ สมฺมาสมฺพุเทฺธ ยาว อริเมเตฺตยฺยา สโมธาเนตฺวา</p>


<p>
‘‘สมฺพุเทฺธ อฎฺฐวีสญฺจ, ทฺวาทสญฺจ สหสฺสเก;  
  
ปญฺจสตสหสฺสานิ, นมามิ สิรสา มหํ;  
  
เตสํ ธมฺมญฺจ สงฺฆญฺจ, อาทเรน นมามหํฯ  
</p>
  
<p>
นมกฺการานุภาเวน, หิตฺวา สเพฺพ อุปทฺทเว;  
  
อเนกอนฺตรายาปิ, วินสฺสนฺตุ อเสสโต’’ติฯ  
</p>
  
<p>นมสฺสนคาถา ปวตฺตา สา อูนสงฺขฺยาวเสเนว กตาว ภวิตพฺพํ, ตถา หิ อมฺหากํ ภควา โปราณพฺรหฺมเทวพุทฺธํ อาทิํ กตฺวา ยาว โปราณสกฺยโคตมา มนสาว จิเนฺตนฺตสฺส สตฺตอสเงฺขฺยยฺยานิ วีติวตฺตานิ โปราณสกฺยโคตมพุทฺธํ อาทิํ กตฺวา ยาว มชฺฌิมทีปงฺกรา วาจามเตฺตน นว อสเงฺขฺยยฺยานิ วีติวตฺตานิฯ มชฺฌิมทีปงฺกรโต ปฎฺฐาย ยาว ปทุมุตฺตรพุทฺธา กายงฺควาจงฺควเสน จตฺตาริ อสเงฺขฺยยฺยานิ วีติวตฺตานิฯ ปทุมุตฺตรพุทฺธโต ยาว กกุสนฺธา เอกมสเงฺขฺยยฺยํ วีติวตฺตํฯ เอวมิเมสุ วีสติอสเงฺขฺยเยฺยสุ พฺรหฺมเทวโปราณสกฺยโคตมพุทฺธานมนฺตเร สตฺต อสเงฺขฺยเยฺย สพฺพํ สมฺปิเณฺฑตฺวา เอกสตสหสฺสญฺจ วีสติ สหสฺสญฺจ ปญฺจสหสฺสานิ จ โหนฺติฯ โปราณสกฺยโคตมมชฺฌิมทีปงฺกรานมนฺตเร นว อสเงฺขฺยเยฺย สพฺพํ สมฺปิเณฺฑตฺวา ตีณิสตสหสฺสานิ สตฺตาสีติสหสฺสานิ จ โหนฺติฯ มชฺฌิมทีปงฺกรโต ยาว เมเตฺตยฺยา อฎฺฐวีสาติ สพฺพํ สโมธาเนตฺวา อฎฺฐวีสญฺจ ทฺวาทสสหสฺสญฺจ ปญฺจสตสหสฺสานิ จ โหนฺติ ตสฺมา อูนสงฺขฺยาติ เวทิตพฺพาฯ ปริปุณฺณสงฺขฺยาวเสน อิจฺฉมาเนหิ จิเนฺตตพฺพาวฯ เอสา จ สงฺขฺยาวิจารณา นิทาเน วุตฺตาวฯ</p>


<p>
เอวํ ‘‘จินฺติตํ สตฺตสเงฺขฺยยฺยํ, นวสเงฺขฺยยฺยวาจกํ;  
  
กายวาจา จตุสเงฺขฺยยฺยํ, พุทฺธตฺตํสมุปาคมี’’ติฯ  
</p>
  
<p>วุเตฺตสุ  วีสติอสเงฺขฺยเยฺยสุ ปวตฺตอสเงฺขฺยยฺยกปฺปวเสเนว กตาฯ อตฺถโต ปน สารกปฺปมณฺฑกปฺปวรกปฺปสารมณฺฑกปฺปภทฺทกปฺปวเสน ปญฺจวิธาติ เวทิตพฺพาฯ อิมานิ ปญฺจนามานิ พุทฺธุปฺปาทกเปฺปเยว ลพฺภนฺติ, อนุปฺปนฺนกเปฺป ปน สุญฺญกโปฺปเตฺวว นามํ ลพฺภติ ตถา หิ กปฺปสณฺฐหนกาเล สพฺพปฐมํ มหาโพธิปลฺลงฺกฎฺฐาเนเยว ปทุมินิคพฺภา อุปฺปชฺชติฯ สา ยสฺมิํ กาเล เอโก พุโทฺธ อุปฺปชฺชิสฺสติ, เอโก ปทุมินิคโพฺภ อฎฺฐปริกฺขาเรหิ สห อุปฺปชฺชติฯ ตํ ทิสฺวา สุทฺธาวาสพฺรหฺมุโน เนมิตฺตปาฐกา อรหโนฺต อิมสฺมิํ กเปฺป เอโก พุโทฺธ อุปฺปชฺชิสฺสตีติ สญฺชาตปีติโสมนสฺสา หุตฺวา อฎฺฐปริกฺขาเร คเหตฺวา พฺรหฺมโลเก ฐเปนฺติ ‘‘ยทา พุโทฺธ อุปฺปชฺชิสฺสติ, ตทา ทสฺสามา’’ติฯ เอวํ เทฺว ตโย จตฺตาโร ปญฺจ พุทฺธา อุปฺปชฺชิสฺสนฺติ, ตทา เทฺว ตีณิ จตฺตาริ ปญฺจ ปทุมินิคพฺภา อฎฺฐปริกฺขาเรหิ สห อุปฺปชฺชนฺติฯ ตญฺจ โข เอกสฺมิํ เยว นาเฬเกก พทฺธา หุตฺวา อุปฺปชฺชนฺติฯ เอวํ กปฺปสณฺฐหนกาลโต ปฎฺฐาเยว อิมานิ ปญฺจ นามานิ ลพฺภนฺตีติ เวทิตพฺพานิฯ เอตฺตาวตา อิมสฺมิํเยว วิวฎฺฎฎฺฐายีอสเงฺขฺยยฺยกเปฺป พุทฺธาทโย มเหสกฺขา ปุญฺญวโนฺต จกฺกวตฺติราชาโน อุปฺปชฺชนฺติ, ตถา อายุกปฺปนฺตรกปฺปานิปิฯ ตตฺถ อายุกโปฺป นาม เตสํ เตสํ สตฺตานํ อายุปริเจฺฉโทฯ อนฺตรกโปฺป นาม ตตฺถ สตฺถโรคทุพฺภิกฺขานํ อญฺญตรสํวฎฺฎเนน พหูสุ วินาสมุปคเตสุ อวสิฎฺฐสตฺตสนฺตา นปฺปวตฺตกุสลกมฺมานุภาเวน ทสวสฺสโต ปฎฺฐาย อนุกฺกเมน อสเงฺขฺยยฺยายุกปฺปปฺปมาเณสุ สเตฺตสุ ปน อธมฺมสมาทานวเสน กเมน ปริหายิตฺวา ทสวสฺสายุเกสุ ชาเตสุ โรคาทีนมญฺญตรสํวฎฺฎเนน สตฺตานํ วินาสปฺปตฺติ ยาว อยเมโก อนฺตรกโปฺปฯ เอวํ ปริจฺฉินฺนอนฺตรกปฺปวเสน จตุสฎฺฐิอนฺตรกโปฺป เอโก อสเงฺขฺยยฺยกโปฺป วีสติ อนฺตรกปฺปปฺปมาโณติ อปเร วทนฺติฯ อิมานิ จตฺตาริ อสเงฺขฺยยฺยกปฺปานิ เอโก มหากโปฺป นามฯ เอวํ เตโช สํวฎฺฎวเสน ตาว มหากปฺปานํ อนฺตรํ อคฺคินาว วินสฺสติฯ ยสฺมิํ ปน สมเย กโปฺป อุทเกน นสฺสติ, ตทา อาทิโตว กปฺปวินาสกมหาเมโฆ วุฎฺฐหิตฺวาติ ปุเพฺพ วุตฺตนเยเนว วิตฺถาเรตพฺพํ อยํ ปน วิเสโส ยถา ตตฺถ ทุติยสูริโย, เอวมิธปิ กปฺปวินาสโก ขารุทกมหาเมโฆ วุฎฺฐาติ โส อาทิโต สุขุมํ วสฺสโนฺต อนุกฺกเมน มหาธาราหิ โกฎิสตสหสฺสจกฺกวาฬํ  ปูเรโนฺต วสฺสติฯ ขารุทเกน ผุฎฺฐผุฎฺฐา ปถวีปพฺพตาทโย วิลียนฺติ ตํ อุทกํ วาเตน สมนฺตโต ธาริตํ ปถวิโต ยาว ปริตฺตาภา อปฺปมาณาภา อาภสฺสราติ ตโยปิ ทุติยชฺฌานภูมิ อุทกํ คณฺหาติฯ ตตฺถ ตโยปิ พฺรหฺมโลเก วิลียาเปตฺวา สุภ กิเณฺห อาหจฺจ ติฎฺฐติ ยาว อณุมตฺตํ สงฺขารคตํ อตฺถิ, ตาว น วูปสมติฯ อุทกานุคตํ ปน สพฺพสงฺขารคตํ อภิภวิตฺวา สหสา วูปสมติ อนฺตรธานํ คจฺฉติ, เหฎฺฐา อากาเสน สห อุปริ อากาโส เอโก โหติ มหนฺธกาโรติ สพฺพํ วุตฺตสทิสเมวฯ เกวลํ ปนิธ โอติโณฺณติเณฺณ อุทเก อาภสฺสรพฺรหฺมโลกํ อาทิํ กตฺวา โลกปาตุภาโว เวทิตโพฺพฯ สุภกิณฺหโต จวิตฺวา อาภสฺสรฎฺฐานาทีสุ สตฺตา นิพฺพตฺตนฺติ เอตฺถาปิ กปฺปวินาสกมหาเมฆโต ยาว กปฺปวินาสกอุทกปริเจฺฉโท สํวโฎฺฎ นาม ปฐมมสเงฺขฺยยฺยกโปฺป นามาติ จตฺตาริอสเงฺขฺยยฺยกปฺปานิ วุตฺตสทิสานิ เอวํ สตฺต มหากปฺปานิ สตฺตกฺขตฺตุํ อคฺคินา วิลียิตฺวา อฎฺฐเม มหากเปฺป อุทเกนปิ วินาโส จ สณฺฐหนญฺจ เวทิตพฺพํ, เอวํ สตฺตสตฺตมหากโปฺป สตฺตสตฺตวารํ อคฺคินา วิลียิตฺวา อฎฺฐเม อฎฺฐเม วาเร อาเปน วิลียิตฺวา อนุกฺกเมน เตสฎฺฐิมหากปฺปานิ ปริปุณฺณานิ ตทา อาปวารํ ปฎิพาหิตฺวา จตุสฎฺฐิเม มหากเปฺป วาเตน วินสฺสติ ตทา อาทิโต กปฺปวินาสกมหาวาโต วุฎฺฐหิตฺวาติ สพฺพํ ปุเพฺพ วุตฺตนยเมวฯ อยํ ปน วิเสโส ยถา อคฺคินา วินาสกเปฺป ทุติยสูริโย, เอวมิธาปิ กปฺปวินาสนตฺถํ วาโต สมุฎฺฐาติ โส ปฐมํ สุขุมรชํ อุฎฺฐาเปติ, ตโต ถูลรชํ สณฺหรชํ สุขุมวาลิกํ สกฺขรปาสาณาทโยติ ยาว กูฎาคารมเตฺต ปาสาเณปิ วิสมฎฺฐาเน ฐิตมหารุเกฺขจ อุฎฺฐาเปติ, เต ปถวิโต นภมุคฺคตา น ปุน ปตนฺติ, ตเตฺถว จุณฺณวิจุณฺณา หุตฺวา อภาวํ คจฺฉนฺติฯ ยถานุกฺกเมน เหฎฺฐา มหาปถวิยา วาโต สมุฎฺฐหิตฺวา ปถวิํ ปริวเตฺตตฺวา อุทฺธํมูลํ กตฺวา อากาเส ขิปติ โยชนสตปฺปมาณาปิ ปถวิปฺปเทสา ทฺวิโยชนติโยชนจตุโยชนปญฺจโยชนฉโยชนสตฺตโยชนปฺปมาณาปิ ภิชฺชิตฺวา เต เวคกฺขิตฺตา อากาเสเยว จุณฺณวิจุณฺณา หุตฺวา อภาวํ คจฺฉนฺติ จกฺกวาฬปพฺพตมฺปิ วาโต อุกฺขิปิตฺวา อากาเส ขิปติ เต อญฺญมญฺญํ ฆฎฺฎยนฺตา จุณฺณวิจุณฺณา  หุตฺวา วินสฺสนฺติ เอเตเนว ภูมฎฺฐกวิมานานิ อากาสฎฺฐกวิมานานิ จ วินาเสโนฺต ฉกามาวจรเทวโลเก นาเสตฺวา โกฎิสตสหสฺสจกฺกวาฬานิ วินาเสติฯ ตตฺถ จกฺกวาฬา จกฺกวาเฬหิ, หิมวนฺตา หิมวเนฺตหิ, สิเนรู สิเนรูหิ อญฺญมญฺญํ สมาคนฺตฺวา จุณฺณวิจุณฺณา หุตฺวา วินสฺสนฺติฯ ปถวิโต ยาว ปริตฺตสุภา, อปฺปมาณสุภา, สุภณิณฺหาติ ตโยปิ ตติยชฺฌานภูมี วาโต คณฺหาติ ตตฺถ ตโยปิ พฺรหฺมโลเก วินาเสตฺวา เวหปฺผลํ อาหจฺจ อฎฺฐาสิฯ เอวํ สพฺพํ สงฺขารคตํ วินาเสตฺวา สยํ วินสฺสติ, เหฎฺฐา อากาเสน สห อุปริ อากาโส เอโก โหติ มหนฺธกาโรติ สพฺพํ วุตฺตสทิสํฯ อิธ ปน สุภกิณฺหพฺรหฺมโลกํ อาทิํ กตฺวา โลโก ปาตุภวติฯ เวหปฺผลโต จวิตฺวา สุภกิณฺหาทีสุ สตฺตา นิพฺพตฺตนฺติ, ตตฺถกปฺปวินา สกมหาเมฆโต ยาว กปฺปวินาสกวาตุปเจฺฉโท, อิทํ สํวโฎฺฎ นาม, ปฐมมสเงฺขฺยยฺยํ นามาติ จตฺตาริ อสเงฺขฺยยฺยกปฺปานิ เอโก มหากโปฺป นามาติ สพฺพํ เตโชสํวเฎฺฎ วุตฺตนยเมวฯ</p>

</p>


<p>
‘‘สตฺต สตฺต คฺคินา วารา, อฎฺฐเม อฎฺฐเม ทกา;  
  
จตุสฎฺฐิ ยทา ปุณฺณา, เอโก วายุวโร สิยาฯ  
</p>
  
<p>
อคฺคินา’ภสฺสรา เหฎฺฐา, อาเปน สุภกิณฺหโต;  
  
เวหปฺผลโต วาเตน, เอวํ โลโก วินสฺสตี’’ติฯ  
</p>
  
<p>ตสฺมา ติณฺณมฺปิ ปฐมชฺฌานตลานํ เอกกเปฺปปิ อวินาสาภาวโต สกลกเปฺป เตสํ สมฺภโว นตฺถีติ อสเงฺขฺยยฺย กปฺปวเสน เตสํ อายุปริเจฺฉโท ทฎฺฐโพฺพฯ ทุติยชฺฌานตลโต ปฎฺฐาย ปน ปริปุณฺณมหากปฺปวเสน อายุปริเจฺฉโท ทฎฺฐโพฺพ, น อสเงฺขฺยยฺยกปฺปวเสนฯ ยทิ ทุติยชฺฌานตลโต ปฎฺฐาย ปริปุณฺณมหากปฺปวเสน อายุปริเจฺฉโท สิยา, กถํ อาภสฺสราทีสุ พฺรหฺมูนํ อฎฺฐมหากปฺปาทิวเสน อายุ ปริปุณฺณํ สิยา, ตถา หิ ปฐมชฺฌานตลํ สตฺตสุ วาเรสุ อคฺคินา วินสฺสติฯ อฎฺฐเม วาเร ยาว อาภสฺสรา อุทเกน วินสฺสติ ปุน สตฺตวาเรสุ อคฺคินา ปฐมชฺฌานตลํ, ปุน อฎฺฐเมวาเร อุทเกน ทุติยชฺฌานตลํ วินสฺสตีติ เอวํ อฎฺฐเม วาเร อาปวารํ ปฎิพาหิตฺวา ยาว สุภกิณฺหา วาเตน วินสฺสติ เอวํ จตุสฎฺฐิ ปริปุณฺณา โหตีติ สจฺจํ , เหฎฺฐาวิวฎฺฎฎฺฐายี อสเงฺขฺยยฺยกปฺปวเสน เอโก สตฺต มหากปฺปานิ จาติ อฎฺฐ กปฺปานิ อาภสฺสรพฺรหฺมูนํ อายุปฺปมาณํ โหติฯ จตุสฎฺฐิกเปฺปสุปิ วิวฎฺฎฎฺฐายีอสเงฺขฺยยฺยกปฺปวเสน เอโก เต สฎฺฐิมหากปฺปานิ จาติ จตุสฎฺฐิกปฺปานิ สุภกิณฺหานํ พฺรหฺมูนํ อายุปฺปมาณํ โหติ เตน วุตฺตํ โปราเณหิฯ</p>


<p>
สตฺต สตฺต’คฺคินา วารา, อฎฺฐเม อฎฺฐเม ทกา;  
  
จตุสฎฺฐิ ยทา ปุณฺณา, เอโก วายุวโร สิยา’ติฯ  
</p>
  
เกจิ ปนฯ  
</p>
  
<p>
‘‘อคฺคินา’ภสฺสรา เหฎฺฐา, อาเปน สุภกิณฺหโต;  
  
เวหปฺผลโต วาเตน, เอวํ โลโก วินสฺสตี’’ติฯ  
</p>
  
<p>อิมิสฺสา คาถาย ‘‘อาภสฺสราติ’’จ ‘‘สุภกิณฺหโต’’ติ จ ‘‘เวหปฺผลโต’’ติ จ อภิวิธิวเสน วุตฺตภาวญฺจ สมตลภาเวปิ เสฎฺฐภูมิตฺตา ปฎฺฐานวเสน วุตฺตภาวญฺจ อมญฺญิตฺวา สุทฺธาวาสภูมีสุ วิย อุปรูปริวเสน ภูมิกฺกโมติ มญฺญิตฺวาฯ</p>


<p>
‘‘ปญฺจภูมิ นฎฺฐา อคฺคิ, อฎฺฐ ภูมิ นฎฺฐา ทกา;  
  
นวภูมิ นฎฺฐา วาตา, โลกนฎฺฐา ตทา สิยุํฯ  
</p>
  
<p>
ปฐเม อคฺคิ ทฺวตฺติํส, ทุติเย อาทิ โสฬส;  
  
ทุติยภูเม มเชฺฌ อฎฺฐมํ, ตํ ฉปฺปญฺญาส วารกํฯ  
</p>
  
<p>
อาภสฺสรมฺหิ จตุตฺถํ, ปริตฺตสุภมฺหิ เทฺว ชลํ;  
  
อปฺปมาณสุภํ เอกวารํ, มตํ อุทกสตฺตม’’นฺติฯ  
</p>
  
<p>วทนฺติ เตสํ วาเท อาภสฺสรโต เหฎฺฐา ปญฺจภูมิ อคฺคินฎฺฐา, สุภกิณฺหโต เหฎฺฐา อฎฺฐภูมิ อุทกนฎฺฐาติ วทนฺติฯ สมตลทีปนตฺถํ สเนฺทหเจฺฉทนตฺถํ เอวํ คหิตาติ เอกภวปริโยสานํ สนฺธาย ปฎิสนฺธิภวญฺจาติ อาทิ วุตฺตนฺติฯ อิมิสฺสาปิ อตฺถํ ทุคฺคหิเตน คเหตฺวา ปฎิสนฺธิภวงฺควเสน สทิสภาวเมว สนฺธาย วุตฺตนฺติ ปริกเปฺปนฺติ โส อยุตฺตรูโป วิย ทิสฺสติ อติวิย มิจฺฉาคาโห จ โหติ อคฺคญฺญสุตฺตวิสุทฺธิมคฺคาทีหิ วิรุชฺฌนโต สํวฎฺฎสีมาปิ วิรุทฺธา ตตฺถ ปฐมชฺฌานตลํ อุปาทาย อคฺคินา, ทุติยชฺฌานตลํ อุปาทาย อุทเกน, จตุตฺถชฺฌานตลํ อุปาทาย วาเตน วินสฺสตีติ วุตฺตวจเนนาปิ วิรุชฺฌเตว ตสฺมา  ‘‘อาภสฺสรา’’ติ จ ‘‘สุภกิณฺหโต’’ติ จ ‘‘เวหปฺผลโต’’ติ จ เอตฺถาภิวิธิวเสน อโตฺถ คเหตโพฺพฯ อญฺญถา ‘‘อุปริ ปพฺพตา เทโว วสฺสตี’’ติ เอตฺถ วิย อาภสฺสรสุภกิณฺหเวหปฺผลานํ เตน เตน สํวเฎฺฎน วินาโสปิ น ภเวยฺยฯ อยํ โลกวิปตฺติปริเจฺฉโทฯ เอวํ พุโทฺธ จ ทุลฺลโภ โลเก ติ อิมสฺส อโตฺถ วุโตฺตเยวฯ</p>

</p>

</p>





