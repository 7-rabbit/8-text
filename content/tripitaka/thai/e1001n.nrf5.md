<h1>ราชกณฺฑ</h1>
<ol>
<li>
มหาชนํ  
โย รเญฺชติ, จตูหิปิ วตฺถูหิ วา;  
  
ราชาติ วุจฺจเต โลเก, อิติ สลฺลกฺขเย วิทฺวาฯ  
</li>
  
<li>
ทานญฺจ อตฺถจริยา, ปิยวาจา อตฺตสมํ;  
  
สงฺคหา จตุโร อิเม, มุนิเนฺทน ปกาสิตาฯ  
</li>
  
ทานมฺปิ  
อตฺถจริยตญฺจ, ปิยวาทิตญฺจ สมานตฺตตญฺจ;  
  
กริยจริยสุสงฺคหํ พหูนํ, อนวมเตน คุเณน ยาติ สคฺคํ;  
</li>
  
ทานญฺจ เปยฺยวชฺชญฺจ, อตฺถจริยา จ ยา อิธ;  
  
สมานตฺตตา จ ธเมฺมสุ, ตตฺถ ตตฺถ ยถารหํ;  
  
เอเต โข สงฺคหา โลเก, รถสฺสาณีว ยายโตฯ  
</li>
  
<li>
ทานํ สีลํ ปริจฺจาคํ, อชฺชวํ มทฺทวํ ตปํ;  
  
อโกฺกธํ อวิหิํสญฺจ, ขนฺตี จ อวิโรธนํ;  
  
ทเสเต ธเมฺม ราชาโน, อปฺปมเตฺตน ธารยฺยุํฯ  
</li>
  
<li>
เอกยามํ  
สเย ราชา, ทฺวิยา มเญฺญว ปณฺฑิโต;  
  
ฆราวาโส ติยาโมว, จตุยาโม ตุ ยาจโกฯ  
</li>
  
<li>
อปุตฺตกํ ฆรํ สุญฺญํ, รฎฺฐํ สุญฺญํ อราชกํ;  
  
อสิปฺปสฺส มุขํ สุญฺญํ, สพฺพสุญฺญํ ทลิทฺทตฺตํฯ  
</li>
  
<li>
ธนมิเจฺฉ  
วาณิเชยฺย, วิชฺชมิเจฺฉ ภเช สุตํ;  
  
ปุตฺตมิเจฺฉ ตรุณิตฺถิํ, ราชามจฺจํ อิจฺฉาคเตฯ  
</li>
  
<li>
ปกฺขีนํ พลมากาโส, มจฺฉานมุทกํ พลํ;  
  
ทุพฺพลสฺส พลํ ราชา, กุมารานํ รุทํ พลํฯ  
</li>
  
<li>
ขมา  
ชาคริยุฎฺฐานํ, สํวิภาโค ทยิกฺขณา;  
  
นายกสฺส คุณา เอเต, อิจฺฉิตพฺพา สตํ สทาฯ  
</li>
  
<li>
สกิํ วทนฺติ ราชาโน, สกิํ สมณพฺราหฺมณา;  
  
สกิํ สปฺปุริสา โลเก, เอส ธโมฺม สนนฺตโนฯ  
</li>
  
<li>
อลโส คีหิ กามโภคี น สาธุ,  
  
อสญฺญโต ปพฺพชิโต น สาธุ;  
  
ราชา น สาธุ อนิสมฺมการี,  
  
โย ปณฺฑิโต โกธโน ตํ น สาธุฯ  
</li>
  
<li>
อายํ ขยํ สยํ ชญฺญา, กตากตํ สยํ ชญฺญา;  
  
นิคฺคเห นิคฺคหารหํ, ปคฺคเห ปคฺคหารหํฯ  
</li>
  
<li>
มาตา  
ปุตฺตกตํ ปาปํ, สิสฺสกตํ คุรุ ตถา;  
  
ราชา รฎฺฐกตํ ปาปํ, ราชกตํ ปุโรหิโตฯ  
</li>
  
<li>
อโกฺกเธน ชิเน โกธํ, อสาธุํ สาธุนา ชิเน;  
  
ชิเน กทริยํ ทาเนน, สเจฺจนาลิกวาทินํฯ  
</li>
  
<li>
อทนฺตทมนํ  
ทานํ, ทานํ สพฺพตฺถสาธกํ;  
  
ทาเนน ปิยวาจาย, อุนฺนมนฺติ นมนฺติ จฯ  
</li>
  
อทนฺตทมนํ  
ทานํ, อทานํ ทนฺตทูสกํ;  
  
ทาเนน ปิยวาจาย, อุนฺนมนฺติ นมนฺติ จฯ  
</li>
  
<li>
ทานํ สิเนหเภสชฺชํ, มเจฺฉรํ โทสโนสธํ;  
  
ทานํ ยสสฺสีเภสชฺชํ, มเจฺฉรํ กปโณสธํฯ  
</li>
  
<li>
น รญฺญา สมกํ ภุเญฺช, กามโภคํ กุทาจนํ;  
  
อากปฺปํ รสภุตฺตํ วา, มาลาคนฺธวิเลปนํ;  
  
วตฺถสพฺพมลงฺการํ, น รญฺญา สทิสํ กเรฯ  
</li>
  
<li>
น  
เม ราชา สขา โหติ, น ราชา โหติ สมโก;  
  
เอโส สามิโก มยฺหนฺติ, จิเตฺต นิฎฺฐํ สณฺฐาปเยฯ  
</li>
  
<li>
นาติทูเร ภเช รโญฺญ, นจฺจาสเนฺน ปวาตเก;  
  
อุชุเก นาตินิเนฺน จ, น ภเช อุจฺจมาสเน;  
  
ฉ โทเส วเชฺช เสวโก, อคฺคีว สํยโต ติเฎฺฐฯ  
</li>
  
น  
ปจฺฉโต น ปุรโต, นาปิ อาสนฺนทูรโต;  
  
น กเจฺฉ โนปิ ปฎิวาเต, น จาปิ โอณตุณฺณเต;  
  
อิเม โทเส วิวเชฺชตฺวา, เอกมนฺตํ ฐิตา อหุ –  
</li>
  
<li>
ชเปฺปน มเนฺตน สุภาสิเตน,  
  
อนุปฺปทาเนน ปเวณิยา วา;  
  
ยถา ยถา ยตฺถ ลเภถ อตฺถํ,  
  
ตถา ตถา ตตฺถ ปรกฺกเมยฺยฯ  
</li>
  
<li>
กสฺสโก  
วาณิโช มโจฺจ, สมโณ สุตสีล วา;  
  
เตสุ วิปุลชาเตสุ, รฎฺฐมฺปิ วิปุลํ สิยาฯ  
</li>
  
<li>
เตสุ  
ทุพฺพลชาเตสุ, รฎฺฐมฺปิ ทุพฺพลํ สิยา;  
  
ตสฺมา สรฎฺฐํ วิปุลํ, ธารเย รฎฺฐภารวาฯ  
</li>
  
<li>
มหารุกฺขสฺส  
ผลิโน, อามํ ฉินฺทติ โย ผลํ;  
  
รสญฺจสฺส น ชานาติ, พีชญฺจสฺส วินสฺสติฯ  
</li>
  
<li>
มหารุกฺขูปมํ รฎฺฐํ, อธเมฺมน ปสาสติ;  
  
รสญฺจสฺส น ชานาติ, รฎฺฐญฺจสฺส วินสฺสติฯ  
</li>
  
<li>
มหารุกฺขสฺส ผลิโน, ปกฺกํ ฉินฺทติ โย ผลํ;  
  
รสญฺจสฺส วิชานาติ, พีชญฺชสฺส น นสฺสติฯ  
</li>
  
<li>
มหารุกฺขูปมํ  
รฎฺฐํ, ธเมฺมน โย ปสาสติ;  
  
รสญฺจสฺส วิชานาติ, รฎฺฐญฺจสฺส น นสฺสติฯ  
</li>
  
  
  
  
  