<h1>๒๑. วิปสฺสีพุทฺธวํสวณฺณนา</h1>
<p>ผุสฺสสฺส   พุทฺธสฺส อปรภาเค สานฺตรกเปฺป ตสฺมิญฺจ กเปฺป วีติวเตฺต อิโต เอกนวุติกเปฺป วิชิตสพฺพกโปฺป ปรหิตนิรตสงฺกโปฺป สพฺพตฺถ วิปสฺสี  นาม สตฺถา โลเก อุทปาทิฯ โส ปารมิโย ปูเรตฺวา อเนกรตนมณิวิสรสมุโชฺชติตภวเน ตุสิตภวเน นิพฺพตฺติตฺวา ตโต จวิตฺวา พนฺธุมตีนคเร อเนกพนฺธุมโต พนฺธุมโต รโญฺญ พนฺธุมติยา นาม อคฺคมเหสิยา กุจฺฉิสฺมิํ ปฎิสนฺธิํ อคฺคเหสิฯ โส ทสนฺนํ มาสานํ อจฺจเยน เขเม มิคทาเย มาตุทรโต อสิตนีรทราชิโต ปุณฺณจโนฺท วิย นิกฺขมิฯ นามคฺคหณทิวเส ปนสฺส ลกฺขณปาฐกา ญาตกา จ  ทิวา จ รตฺติญฺจ อนฺตรนฺตรา นิมฺมิสสญฺชนิตนฺธการวิรเหน วิสุทฺธํ ปสฺสนฺติ, วิวเฎหิ วา อกฺขีหิ ปสฺสตีติ ‘‘วิปสฺสี’’ติ นามมกํสุฯ ‘‘วิเจยฺย วิเจยฺย ปสฺสตีติ วิปสฺสี’’ติ วทนฺติฯ โส อฎฺฐวสฺสสหสฺสานิ อคารํ อชฺฌาวสิฯ นนฺท-สุนนฺท-สิริมานามกา ตโย จสฺส ปาสาทา อเหสุํฯ</p>


<p>สุทสฺสนาเทวิปฺปมุขานํ อิตฺถีนํ สตสหสฺสํ วีสติ จ สหสฺสานิ อเหสุํฯ ‘‘สุตนู’’ติปิ สุทสฺสนา วุจฺจติฯ โส อฎฺฐวสฺสสหสฺสานํ อจฺจเยน จตฺตาริ นิมิตฺตานิ ทิสฺวา สุตนุเทวิยา สมวฎฺฎกฺขเนฺธ นาม ตนเย ชาเต อาชญฺญรเถน มหาภินิกฺขมนํ นิกฺขมิตฺวา ปพฺพชิฯ ตํ ปุริสานํ จตุราสีติสตสหสฺสานิ อนุปพฺพชิํสุฯ โส เตหิ ปริวุโต มหาปุริโส อฎฺฐมาสํ ปธานจริยํ จริตฺวา วิสาขปุณฺณมาย สุทสฺสนเสฎฺฐิธีตาย ทินฺนํ มธุปายาสํ ปริภุญฺชิตฺวา กุสุมสมลงฺกเต สาลวเน ทิวาวิหารํ กตฺวา สุชาเตน นาม ยวปาลเกน ทินฺนา อฎฺฐ ติณมุฎฺฐิโย คเหตฺวา ปาฎลิโพธิํ สมลงฺกตํ ทิสฺวา ทกฺขิณทิสาภาเคน ตํ อุปาคมิฯ</p>


<p>ตสฺสา ปน ปาฎลิยา สมวฎฺฎกฺขโนฺธ ตํ ทิวสํ ปณฺณาสรตโน หุตฺวา อพฺภุคฺคโต สาขา ปณฺณาสรตนา อุเพฺพเธน รตนสตํ อโหสิฯ ตํทิวสเมว สา ปาฎลี กณฺณิกาพเทฺธหิ วิย ปุเปฺผหิ ปรมสุรภิคเนฺธหิ มูลโต ปฎฺฐาย สพฺพสญฺฉนฺนา อโหสิฯ ทิพฺพคโนฺธ วายติ, น เกวลํ ตทา อยเมว ปุปฺผิโต, ทสสหสฺสิ จกฺกวาเฬสุ สเพฺพ  ปาฎลิโย ปุปฺผิตาวฯ น เกวลํ  ปาฎลิโยว, ทสสหสฺสิจกฺกวาเฬสุ สพฺพรุกฺขคุมฺพลตาโยปิ ปุปฺผิํสุฯ มหาสมุโทฺทปิ ปญฺจวเณฺณหิ ปทุเมหิ กุวลยุปฺปลกุมุเทหิ สญฺฉโนฺน สีตลมธุรสลิโล อโหสิฯ สพฺพมฺปิ จ ทสสหสฺสิ จกฺกวาฬพฺภนฺตรํ ธชมาลากุลํ อโหสิฯ ตตฺถ ตตฺถ ปฎิมาลาคุลวิปฺปกิณฺณํ นานาสุรภิกุสุมสชฺชิตธรณีตลํ ธูปจุณฺณนฺธการํ อโหสิฯ ตํ อุปคนฺตฺวา เตปณฺณาสหตฺถวิตฺถตํ ติณสนฺถรํ สนฺถริตฺวา จตุรงฺคสมนฺนาคตํ วีริยํ อธิฎฺฐาย – ‘‘ยาว พุโทฺธ น โหมิ, ตาว อิโต น อุฎฺฐหามี’’ติ ปฎิญฺญํ กตฺวา นิสีทิฯ เอวํ นิสีทิตฺวา สมารํ มารพลํ วิธมิตฺวา มคฺคานุกฺกเมน จตฺตาริ มคฺคญาณานิ มคฺคานนฺตรํ จตฺตาริ ผลญาณานิ จตโสฺส ปฎิสมฺภิทา จตุโยนิปริเจฺฉทกญาณํ ปญฺจคติปริเจฺฉทกญาณํ จตุเวสารชฺชญาณานิ ฉ อสาธารณญาณานิ จ สกเล จ พุทฺธคุเณ หตฺถคเต กตฺวา ปริปุณฺณสงฺกโปฺป โพธิปลฺลเงฺก นิสิโนฺนว –</p>


‘‘อเนกชาติสํสารํ…เป.… ตณฺหานํ ขยมชฺฌคาฯ (ธ. ป. ๑๕๓-๑๕๔);  
</p>
  
<p>
‘‘อโยฆนหตเสฺสว, ชลโต ชาตเวทโส;  
  
อนุปุพฺพูปสนฺตสฺส, ยถา น ญายเต คติฯ  
</p>
  
<p>
‘‘เอวํ สมฺมา วิมุตฺตานํ, กามพโนฺธฆตารินํ;  
  
ปญฺญาเปตุํ คตี นตฺถิ, ปตฺตานํ อจลํ สุข’’นฺติฯ (อุทา. ๘๐) –  
</p>
  
<p>เอวํ  อุทานํ อุทาเนตฺวา โพธิสมีเปเยว สตฺตสตฺตาหํ วีตินาเมตฺวา พฺรหฺมายาจนํ สมฺปฎิจฺฉิตฺวา อตฺตโน เวมาติกสฺส ภาติกสฺส ขณฺฑกุมารสฺส จ ปุโรหิตปุตฺตสฺส ติสฺสกุมารสฺส จ อุปนิสฺสยสมฺปตฺติํ โอโลเกตฺวา อากาเสน คนฺตฺวา เขเม มิคทาเย โอตริตฺวา อุโภปิ เต อุยฺยานปาเลน ปโกฺกสาเปตฺวา เตสํ ปริวารานํ มเชฺฌ ธมฺมจกฺกํ ปวเตฺตสิฯ ตทา อปริมิตานํ เทวตานํ ธมฺมาภิสมโย อโหสิฯ เตน วุตฺตํ –</p>


<ol>
<li>
‘‘ผุสฺสสฺส จ อปเรน, สมฺพุโทฺธ ทฺวิปทุตฺตโม;  
  
วิปสฺสี นาม นาเมน, โลเก อุปฺปชฺชิ จกฺขุมาฯ  
</li>
  
<li>
‘‘อวิชฺชํ  
สพฺพํ ปทาเลตฺวา, ปโตฺต สโมฺพธิมุตฺตมํ;  
  
ธมฺมจกฺกํ ปวเตฺตตุํ, ปกฺกามิ พนฺธุมตีปุรํฯ  
</li>
  
<li>
‘‘ธมฺมจกฺกํ  
ปวเตฺตตฺวา, อุโภ โพเธสิ นายโก;  
  
คณนาย น วตฺตโพฺพ, ปฐมาภิสมโย อหู’’ติฯ  
</li>
  
<p>ตตฺถ ติ ภินฺทิตฺวา, อวิชฺชนฺธการํ ภินฺทิตฺวาติ อโตฺถฯ ‘‘วเตฺตตฺวา จกฺกมาราเม’’ติปิ ปาโฐ, ตสฺส ติ เขเม มิคทาเยติ อโตฺถฯ ติ อตฺตโน กนิฎฺฐภาติกํ ขณฺฑํ ราชปุตฺตํ ติสฺสญฺจ ปุโรหิตปุตฺตนฺติ อุโภ โพเธสิฯ ติ เทวตานํ อภิสมยวเสน คณนปริเจฺฉโท นตฺถีติ อโตฺถฯ
</ol></p>


<p>อถาปเรน สมเยน ขณฺฑํ ราชปุตฺตํ ติสฺสญฺจ ปุโรหิตปุตฺตํ อนุปพฺพชิตานิ จตุราสีติภิกฺขุสหสฺสานิ ธมฺมามตํ ปาเยสิฯ โส ทุติโย อภิสมโย อโหสิฯ เตน วุตฺตํ –</p>


<ol>
<li>
‘‘ปุนาปรํ อมิตยโส, ตตฺถ สจฺจํ ปกาสยิ;  
  
จตุราสีติสหสฺสานํ, ทุติยาภิสมโย อหู’’ติฯ  
</li>
  
<p>ตตฺถ ติ เขเม มิคทาเยติ อโตฺถฯ ‘‘จตุราสีติสหสฺสานิ, สมฺพุทฺธมนุปพฺพชุ’’นฺติ เอตฺถ เอเต ปน จตุราสีติสหสฺสสงฺขาตา ปุริสา วิปสฺสิสฺส กุมารสฺส อุปฎฺฐากปุริสาเยวฯ เต ปาโตว วิปสฺสิกุมารสฺส อุปฎฺฐานํ อาคนฺตฺวา กุมารมทิสฺวา ปาตราสตฺถาย คนฺตฺวา ภุตฺตปาตราสา ‘‘กุหิํ กุมาโร’’ติ ปุจฺฉิตฺวา ตโต ‘‘อุยฺยานภูมิํ คโต’’ติ สุตฺวา ‘‘ตเตฺถว นํ ทกฺขิสฺสามา’’ติ นิกฺขนฺตา นิวตฺตมานํ ตสฺส สารถิํ ทิสฺวา ‘‘กุมาโร ปพฺพชิโต’’ติ สุตฺวา สุตฎฺฐาเนเยว สพฺพาภรณานิ มุญฺจิตฺวา อนฺตราปณโต  กาสายานิ วตฺถานิ อาหราเปตฺวา เกสมสฺสุํ โอหาเรตฺวา ปพฺพชิํสุฯ ปพฺพชิตฺวา จ เต คนฺตฺวา มหาปุริสํ ปริวารยิํสุฯ
</ol></p>


<p>ตโต วิปสฺสี โพธิสโตฺต ‘‘ปธานจริยํ จรโนฺต อากิโณฺณ วิหรามิ, น โข ปนเมตํ ปาติรูปํ ยเถว มํ อิเม คิหิภูตา ปุเพฺพ ปริวาเรตฺวา จรนฺติ, อิทานิปิ ตเถว กิํ อิมินา คเณนา’’ติ คณสงฺคณิกาย อุกฺกณฺฐิตฺวา ‘‘อเชฺชว คจฺฉามี’’ติ จิเนฺตตฺวา ปุน – ‘‘อชฺช อเวลา, สเจ ปนาหํ  อชฺช คมิสฺสามิ, สเพฺพปิเม ชานิสฺสนฺติ, เสฺวว คมิสฺสามี’’ติ จิเนฺตสิฯ ตํทิวสญฺจ อุรุเวลคามสทิเส เอกสฺมิํ คาเม คามวาสิโน มนุสฺสา สฺวาตนาย สทฺธิํ ปริสาย มหาปุริสํ นิมนฺตยิํสุฯ เต เตสํ จตุราสีติสหสฺสานํ มหาปุริสสฺส จ ปายาสเมว ปฎิยาทยิํสุฯ อถ วิปสฺสี มหาปุริโส ปุนทิวเส วิสาขปุณฺณมาย ตสฺมิํ คาเม เตหิ  ปพฺพชิตชเนหิ สทฺธิํ ภตฺตกิจฺจํ กตฺวา วสนฎฺฐานเมว อคมาสิฯ ตตฺร เต ปพฺพชิตา มหาปุริสสฺส วตฺตํ ทเสฺสตฺวา อตฺตโน อตฺตโน รตฺติฎฺฐานทิวาฎฺฐานานิ ปวิสิํสุฯ</p>


<p>โพธิสโตฺตปิ ปณฺณสาลํ ปวิสิตฺวา นิสิโนฺน จิเนฺตสิ – ‘‘อยํ กาโล นิกฺขมิตุ’’นฺติ นิกฺขมิตฺวา ปณฺณสาลทฺวารํ ปิทหิตฺวา โพธิมณฺฑาภิมุโข ปายาสิฯ เต กิร ปพฺพชิตา สายํ โพธิสตฺตสฺส อุปฎฺฐานํ คนฺตฺวา ปณฺณสาลํ ปริวาเรตฺวา นิสินฺนา – ‘‘อติวิกาโล ชาโต อุปธาเรถา’’ติ วตฺวา ปณฺณสาลทฺวารํ วิวริตฺวา ตํ อปสฺสนฺตาปิ ‘‘กุหิํ นุ คโต มหาปุริโส’’ติ นานุพนฺธิํสุฯ ‘‘คณวาเส นิพฺพิโนฺน เอโก วิหริตุกาโม มเญฺญ มหาปุริโส พุทฺธภูตํเยว ตํ ปสฺสิสฺสามา’’ติ อโนฺตชมฺพุทีปาภิมุขา จาริกํ ปกฺกมิํสุฯ อถ เต – ‘‘วิปสฺสินา กิร พุทฺธตฺตํ ปตฺวา ธมฺมจกฺกํ ปวตฺติต’’นฺติ สุตฺวา อนุกฺกเมน สเพฺพ เต ปพฺพชิตา พนฺธุมติยา ราชธานิยา เขเม มิคทาเย สนฺนิปติํสุฯ ตโต เตสํ ภควา ธมฺมํ เทเสสิ, ตทา จตุราสีติยา ภิกฺขุสหสฺสานํ ธมฺมาภิสมโย อโหสิฯ โส ตติโย อภิสมโย อโหสิฯ เตน วุตฺตํ –</p>


<ol>
<li>
‘‘จตุราสีติสหสฺสานิ, สมฺพุทฺธํ อนุปพฺพชุํ;  
  
เตสมารามปตฺตานํ, ธมฺมํ เทเสสิ จกฺขุมาฯ  
</li>
  
<li>
‘‘สพฺพากาเรน ภาสโต, สุตฺวา อุปนิสาทิโน;  
  
เตปิ ธมฺมวรํ คนฺตฺวา, ตติยาภิสมโย อหู’’ติฯ  
</li>
  
<p>ตตฺถ นฺติ เอตฺถ อนุนา โยคโต สมฺพุทฺธนฺติ อุปโยควจนํ กตนฺติ เวทิตพฺพํ, สมฺพุทฺธสฺส ปจฺฉา ปพฺพชิํสูติ อโตฺถฯ ลกฺขณํ สทฺทสตฺถโต คเหตพฺพํฯ ‘‘ตตฺถ อารามปตฺตาน’’นฺติปิ ปาโฐฯ ติ วทโตฯ ติ  คนฺตฺวา อุปนิสฺสาย ธมฺมทานํ ททโตติ อโตฺถฯ ติ เต จตุราสีติสหสฺสสงฺขาตา  ปพฺพชิตา วิปสฺสิสฺส อุปฎฺฐากภูตาฯ ติ ตสฺส ธมฺมํ ญตฺวาฯ เอวํ เตสํ ตติโย อภิสมโย อโหสิฯ เขเม มิคทาเย วิปสฺสีสมฺมาสมฺพุทฺธํ เทฺว จ อคฺคสาวเก อนุปพฺพชิตานํ ภิกฺขูนํ อฎฺฐสฎฺฐิสตสหสฺสานํ มเชฺฌ นิสิโนฺน วิปสฺสี ภควา –
</ol></p>


<p>
‘‘ขนฺตีปรมํ ตโป ติติกฺขา, นิพฺพานํ ปรมํ วทนฺติ พุทฺธา;  
  
น หิ ปพฺพชิโต ปรูปฆาตี, น สมโณ โหติ ปรํ วิเหฐยโนฺตฯ  
</p>
  
<p>
‘‘สพฺพปาปสฺส  
อกรณํ, กุสลสฺส อุปสมฺปทา;  
  
สจิตฺตปริโยทปนํ, เอตํ พุทฺธาน สาสนํฯ  
</p>
  
<p>
‘‘อนูปวาโท อนูปฆาโต, ปาติโมเกฺข จ สํวโร;  
  
มตฺตญฺญุตา จ ภตฺตสฺมิํ, ปนฺตญฺจ สยนาสนํ;  
  
อธิจิเตฺต จ อาโยโค, เอตํ พุทฺธาน สาสน’’นฺติฯ (ที. นิ. ๒.๙๐; ธ. ป. ๑๘๓, ๑๘๔, ๑๘๕) –  
</p>
  
<p>อิมํ ปาติโมกฺขํ อุทฺทิสิฯ อิมา ปน สพฺพพุทฺธานํ ปาติโมกฺขุเทฺทสคาถาโย โหนฺตีติ เวทิตพฺพํฯ โส ปฐโม สนฺนิปาโต อโหสิฯ ปุน ยมกปาฎิหาริยํ ทิสฺวา ปพฺพชิตานํ ภิกฺขูนํ สตสหสฺสานํ ทุติโย สนฺนิปาโต อโหสิฯ ยทา ปน วิปสฺสิสฺส เวมาติกา ตโย ภาตโร ปจฺจนฺตํ วูปสเมตฺวา ภควโต อุปฎฺฐานกิริยาย ลทฺธวรา หุตฺวา อตฺตโน นครํ เนตฺวา อุปฎฺฐหนฺตา ตสฺส ธมฺมํ สุตฺวา ปพฺพชิํสุฯ เตสํ อสีติสตสหสฺสานํ มเชฺฌ นิสีทิตฺวา ภควา เขเม มิคทาเย ปาติโมกฺขํ อุทฺทิสิ, โส ตติโย สนฺนิปาโต อโหสิฯ เตน วุตฺตํ –</p>


<ol>
<li>
‘‘สนฺนิปาตา ตโย อาสุํ, วิปสฺสิสฺส มเหสิโน;  
  
ขีณาสวานํ วิมลานํ, สนฺตจิตฺตาน ตาทินํฯ  
</li>
  
<li>
‘‘อฎฺฐสฎฺฐิสตสหสฺสานํ, ปฐโม อาสิ สมาคโม;  
  
ภิกฺขุสตสหสฺสานํ, ทุติโย อาสิ สมาคโมฯ  
</li>
  
<li>
‘‘อสีติภิกฺขุสหสฺสานํ, ตติโย อาสิ สมาคโม;  
  
ตตฺถ ภิกฺขุคณมเชฺฌ, สมฺพุโทฺธ อติโรจตี’’ติฯ  
</li>
  
<p>ตตฺถ  นฺติ อฎฺฐสฎฺฐิสหสฺสาธิกานํ สตสหสฺสภิกฺขูนนฺติ อโตฺถฯ ติ  ตตฺถ เขเม มิคทาเยฯ ติ ภิกฺขุคณสฺส มเชฺฌฯ ‘‘ตสฺส ภิกฺขุคณมเชฺฌ’’ติปิ ปาโฐ, ตสฺส ภิกฺขุคณสฺส มเชฺฌติ อโตฺถฯ
</ol></p>


<p>ตทา อมฺหากํ โพธิสโตฺต มหิทฺธิโก มหานุภาโว อตุโล นาม นาคราชา หุตฺวา อเนกนาคโกฎิสตสหสฺสปริวาโร หุตฺวา สปริวารสฺส ทสพลสฺส อสมพลสีลสฺส กรุณาสีตลหทยสฺส  สกฺการกรณตฺถํ สตฺตรตนมยํ จนฺทมณฺฑลสงฺกาสํ ทฎฺฐพฺพสารมณฺฑํ มณฺฑปํ กาเรตฺวา ตตฺถ นิสีทาเปตฺวา สตฺตาหํ ทิพฺพวิภวานุรูปํ มหาทานํ ทตฺวา สตฺตรตนขจิตํ มหารหํ สุวณฺณมยํ นานามณิชุติวิสรสมุชฺชลํ ปีฐํ ภควโต อทาสิฯ ตทา นํ ปีฐานุโมทนาวสาเน ‘‘อิโต อยํ เอกนวุติกเปฺป พุโทฺธ ภวิสฺสตี’’ติ พฺยากาสิฯ เตน วุตฺตํ –</p>


<ol>
<li>
‘‘อหํ เตน สมเยน, นาคราชา มหิทฺธิโก;  
  
อตุโล นาม นาเมน, ปุญฺญวโนฺต ชุตินฺธโรฯ  
</li>
  
<li>
‘‘เนกานํ นาคโกฎีนํ, ปริวาเรตฺวานหํ ตทา;  
  
วชฺชโนฺต ทิพฺพตุริเยหิ, โลกเชฎฺฐํ อุปาคมิํฯ  
</li>
  
<li>
‘‘อุปสงฺกมิตฺวา สมฺพุทฺธํ, วิปสฺสิํ โลกนายกํ;  
  
มณิมุตฺตรตนขจิตํ, สพฺพาภรณภูสิตํ;  
  
นิมเนฺตตฺวา ธมฺมราชสฺส, สุวณฺณปีฐมทาสหํฯ  
</li>
  
<li>
‘‘โสปิ มํ พุโทฺธ พฺยากาสิ, สงฺฆมเชฺฌ นิสีทิย;  
  
เอกนวุติโต กเปฺป, อยํ พุโทฺธ ภวิสฺสติฯ  
</li>
  
<li>
‘‘อหุ กปิลวฺหยา รมฺมา, นิกฺขมิตฺวา ตถาคโต;  
  
ปธานํ ปทหิตฺวาน, กตฺวา ทุกฺกรการิกํฯ  
</li>
  
<li>
‘‘อชปาลรุกฺขมูลสฺมิํ, นิสีทิตฺวา ตถาคโต;  
  
ตตฺถ ปายาสํ ปคฺคยฺห, เนรญฺชรมุเปหิติฯ  
</li>
  
<li>
‘‘เนรญฺชราย ตีรมฺหิ, ปายาสํ อท โส ชิโน;  
  
ปฎิยตฺตวรมเคฺคน, โพธิมูลมุเปหิติฯ  
</li>
  
<li>
‘‘ตโต  
ปทกฺขิณํ กตฺวา, โพธิมณฺฑํ อนุตฺตโร;  
  
อสฺสตฺถมูเล สโมฺพธิํ, พุชฺฌิสฺสติ มหายโสฯ  
</li>
  
<li>
‘‘อิมสฺส ชนิกา มาตา, มายา นาม ภวิสฺสติ;  
  
ปิตา สุโทฺธทโน นาม, อยํ เหสฺสติ โคตโมฯ  
</li>
  
<li>
‘‘อนาสวา  
  
วีตราคา, สนฺตจิตฺตา สมาหิตา;  
  
โกลิโต อุปติโสฺส จ, อคฺคา เหสฺสนฺติ สาวกา;  
  
อานโนฺท นามุปฎฺฐาโก, อุปฎฺฐิสฺสติมํ ชินํฯ  
</li>
  
<li>
‘‘เขมา อุปฺปลวณฺณา จ, อคฺคา เหสฺสนฺติ สาวิกา;  
  
อนาสวา วีตราคา, สนฺตจิตฺตา สมาหิตา;  
  
โพธิ ตสฺส ภควโต, อสฺสโตฺถติ ปวุจฺจติ…เป.…ฯ  
</li>
  
<li>
‘‘ตสฺสาหํ วจนํ สุตฺวา, ภิโยฺย จิตฺตํ ปสาทยิํ;  
  
อุตฺตริํ วตมธิฎฺฐาสิํ, ทสปารมิปูริยา’’ติฯ  
</li>
  
<p>ตตฺถ ติ ปุญฺญวา, สมุปจิตปุญฺญสญฺจโยติ อโตฺถฯ ติ ปภายุโตฺตฯ นฺติ อเนกาหิ นาคโกฎีหิ, กรณเตฺถ สามิวจนํ ทฎฺฐพฺพํฯ ติ ภควนฺตํ ปริวาเรตฺวาฯ นฺติ อตฺตานํ นิทฺทิสติฯ ติ วาเทโนฺต ตาเฬโนฺตฯ นฺติ มณิมุตฺตาทีหิ วิวิเธหิ รตเนหิ ขจิตนฺติ อโตฺถฯ นฺติ สพฺพาภรเณหิ วาฬรูปาทีหิ รตนมเยหิ มณฺฑิตนฺติ อโตฺถฯ นฺติ สุวณฺณมยํ ปีฐํฯ นฺติ อทาสิํ อหํฯ
</ol></p>


<p>ตสฺส ปน วิปสฺสิสฺส ภควโต พนฺธุมตี นาม นครํ อโหสิฯ พนฺธุมา นาม ราชา ปิตา, พนฺธุมตี นาม มาตา, ขโณฺฑ จ ติโสฺส จ เทฺว อคฺคสาวกา, อโสโก นามุปฎฺฐาโก, จนฺทา จ จนฺทมิตฺตา จ เทฺว อคฺคสาวิกา, ปาฎลิรุโกฺข โพธิ, สรีรํ อสีติหตฺถุเพฺพธํ อโหสิ, สรีรปฺปภา สพฺพกาลํ สตฺต โยชนานิ ผริตฺวา อฎฺฐาสิ อสีติวสฺสสหสฺสานิ อายุ, สุตนุ นามสฺส อคฺคมเหสี, สมวฎฺฎกฺขโนฺธ นามสฺส ปุโตฺต, อาชญฺญรเถน นิกฺขมิฯ เตน วุตฺตํ –</p>


<ol>
<li>
‘‘นครํ  
พนฺธุมตี นาม, พนฺธุมา นาม ขตฺติโย;  
  
มาตา พนฺธุมตี นาม, วิปสฺสิสฺส มเหสิโนฯ  
</li>
  
<li>
‘‘ขโณฺฑ  
จ ติสฺสนาโม จ, อเหสุํ อคฺคสาวกา;  
  
อโสโก นามุปฎฺฐาโก, วิปสฺสิสฺส มเหสิโนฯ  
</li>
  
<li>
‘‘จนฺทา  
จ จนฺทมิตฺตา จ, อเหสุํ อคฺคสาวิกา;  
  
โพธิ ตสฺส ภควโต, ปาฎลีติ ปวุจฺจติฯ  
</li>
  
<li>
‘‘อสีติหตฺถมุเพฺพโธ, วิปสฺสี โลกนายโก;  
  
ปภา นิทฺธาวตี ตสฺส, สมนฺตา สตฺตโยชเนฯ  
</li>
  
<li>
‘‘อสีติวสฺสสหสฺสานิ, อายุ พุทฺธสฺส ตาวเท;  
  
ตาวตา ติฎฺฐมาโน โส, ตาเรสิ ชนตํ พหุํฯ  
</li>
  
<li>
‘‘พหุเทวมนุสฺสานํ, พนฺธนา ปริโมจยิ;  
  
มคฺคามคฺคญฺจ อาจิกฺขิ, อวเสสปุถุชฺชเนฯ  
</li>
  
<li>
‘‘อาโลกํ ทสฺสยิตฺวาน, เทเสตฺวา อมตํ ปทํ;  
  
ชลิตฺวา อคฺคิกฺขโนฺธว, นิพฺพุโต โส สสาวโกฯ  
</li>
  
<li>
‘‘อิทฺธิวรํ ปุญฺญวรํ, ลกฺขณญฺจ กุสุมิตํ;  
  
สพฺพํ ตมนฺตรหิตํ, นนุ ริตฺตา สพฺพสงฺขารา’’ติฯ  
</li>
  
<p>ตตฺถ ติ เทวมนุเสฺส กามราคสํโยชนาทิพนฺธนา โมเจสิ, วิกาเสสีติ อโตฺถฯ ติ ‘‘อมตาธิคมาย อยํ มโคฺค อุเจฺฉทสสฺสตทิฎฺฐิวิรหิตา มชฺฌิมา ปฎิปทา มโคฺค กายกิลมถาทิโก นายํ มโคฺค’’ติ เสสปุถุชฺชเน อาจิกฺขีติ อโตฺถฯ ติ มคฺคญาณาโลกํ วิปสฺสนาญาณาโลกญฺจ ทสฺสยิตฺวาฯ นฺติ จิตฺตลกฺขณาทีหิ ผุลฺลิตํ มณฺฑิตํ ภควโต สรีรนฺติ อโตฺถฯ เสสํ สพฺพตฺถ คาถาสุ อุตฺตานเมวาติฯ
</ol></p>

</p>

</p>





