<h1>๒๐. ผุสฺสพุทฺธวํโส</h1>
<ol>
<li>
ตเตฺถว มณฺฑกปฺปมฺหิ, อหุ สตฺถา อนุตฺตโร;  
  
อนุปโม อสมสโม, ผุโสฺส โลกคฺคนายโกฯ  
</li>
  
<li>
โสปิ สพฺพํ ตมํ หนฺตฺวา, วิชเฎตฺวา มหาชฎํ;  
  
สเทวกํ ตปฺปยโนฺต, อภิวสฺสิ อมตมฺพุนาฯ  
</li>
  
<li>
ธมฺมจกฺกํ ปวเตฺตเนฺต, ผุเสฺส นกฺขตฺตมงฺคเล;  
  
โกฎิสตสหสฺสานํ, ปฐมาภิสมโย อหุฯ  
</li>
  
<li>
นวุติสตสหสฺสานํ  
, ทุติยาภิสมโย อหุ;  
  
อสีติสตสหสฺสานํ, ตติยาภิสมโย อหุฯ  
</li>
  
<li>
สนฺนิปาตา ตโย อาสุํ, ผุสฺสสฺสาปิ มเหสิโน;  
  
ขีณาสวานํ วิมลานํ, สนฺตจิตฺตาน ตาทินํฯ  
</li>
  
<li>
สฎฺฐิสตสหสฺสานํ  
, ปฐโม อาสิ สมาคโม;  
  
ปญฺญาสสตสหสฺสานํ, ทุติโย อาสิ สมาคโมฯ  
</li>
  
<li>
จตฺตารีสสตสหสฺสานํ, ตติโย อาสิ สมาคโม;  
  
อนุปาทา วิมุตฺตานํ, โวจฺฉินฺนปฎิสนฺธินํฯ  
</li>
  
<li>
อหํ เตน สมเยน, วิชิตาวี นาม ขตฺติโย;  
  
ฉฑฺฑยิตฺวา มหารชฺชํ, ปพฺพชิํ ตสฺส สนฺติเกฯ  
</li>
  
<li>
โสปิ  
มํ พุโทฺธ พฺยากาสิ, ผุโสฺส โลกคฺคนายโก;  
  
‘‘เทฺวนวุเต อิโต กเปฺป, อยํ พุโทฺธ ภวิสฺสติฯ  
</li>
  
<li>
‘‘ปธานํ ปทหิตฺวาน…เป.…  
เหสฺสาม สมฺมุขา อิมํ’’ฯ  
  
<li>
ตสฺสาปิ วจนํ สุตฺวา, ภิโยฺย จิตฺตํ ปสาทยิํ;  
  
อุตฺตริํ วตมธิฎฺฐาสิํ, ทสปารมิปูริยาฯ  
</li>
  
<li>
สุตฺตนฺตํ  
วินยญฺจาปิ, นวงฺคํ สตฺถุสาสนํ;  
  
สพฺพํ ปริยาปุณิตฺวา, โสภยิํ ชินสาสนํฯ  
</li>
  
<li>
ตตฺถปฺปมโตฺต  
วิหรโนฺต, พฺรหฺมํ ภาเวตฺว ภาวนํ;  
  
อภิญฺญาสุ ปารมิํ คนฺตฺวา, พฺรหฺมโลกมคญฺฉหํฯ  
</li>
  
<li>
กาสิกํ นาม นครํ, ชยเสโน นาม ขตฺติโย;  
  
สิริมา นาม ชนิกา, ผุสฺสสฺสาปิ มเหสิโนฯ  
</li>
  
<li>
นววสฺสสหสฺสานิ, อคารํ อชฺฌ โส วสิ;  
  
ครุฬปกฺข หํส สุวณฺณภารา, ตโย ปาสาทมุตฺตมาฯ  
</li>
  
<li>
ติํสอิตฺถิสหสฺสานิ, นาริโย สมลงฺกตา;  
  
กิสาโคตมี นาม นารี, อนูปโม นาม อตฺรโชฯ  
</li>
  
<li>
นิมิเตฺต จตุโร ทิสฺวา, หตฺถิยาเนน นิกฺขมิ;  
  
ฉมาสํ ปธานจารํ, อจรี ปุริสุตฺตโมฯ  
</li>
  
<li>
พฺรหฺมุนา ยาจิโต สโนฺต, ผุโสฺส โลกคฺคนายโก;  
  
วตฺติ จกฺกํ มหาวีโร, มิคทาเย นรุตฺตโมฯ  
</li>
  
<li>
สุรกฺขิโต ธมฺมเสโน, อเหสุํ อคฺคสาวกา;  
  
สภิโย นามุปฎฺฐาโก, ผุสฺสสฺสาปิ มเหสิโนฯ  
</li>
  
<li>
จาลา  
จ อุปจาลา จ, อเหสุํ อคฺคสาวิกา;  
  
โพธิ ตสฺส ภควโต, อามโณฺฑติ ปวุจฺจติฯ  
</li>
  
<li>
ธนญฺจโย วิสาโข จ, อเหสุํ อคฺคุปฎฺฐกา;  
  
ปทุมา เจว นาคา จ, อเหสุํ อคฺคุปฎฺฐิกาฯ  
</li>
  
<li>
อฎฺฐปณฺณาสรตนํ  
, โสปิ อจฺจุคฺคโต มุนิ;  
  
โสภเต สตรํสีว, อุฬุราชาว ปูริโตฯ  
</li>
  
<li>
นวุติวสฺสสหสฺสานิ, อายุ วิชฺชติ ตาวเท;  
  
ตาวตา ติฎฺฐมาโน โส, ตาเรสิ ชนตํ พหุํฯ  
</li>
  
<li>
โอวทิตฺวา  
พหู สเตฺต, สนฺตาเรตฺวา พหู ชเน;  
  
โสปิ สตฺถา อตุลยโส, นิพฺพุโต โส สสาวโกฯ  
</li>
  
<li>
ผุโสฺส ชินวโร สตฺถา, เสนารามมฺหิ นิพฺพุโต;  
  
ธาตุวิตฺถาริกํ อาสิ, เตสุ เตสุ ปเทสโตติฯ  
</li>
  
ผุสฺสสฺส ภควโต วํโส อฎฺฐารสโมฯ  
</li>
  
  
  
  
  