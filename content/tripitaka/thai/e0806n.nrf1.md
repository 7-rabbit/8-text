<h1>๑. ปฐมกณฺฑวณฺณนา</h1>
<h2>สญฺญาธิการ</h2>
<h3>๑. อ อาทโย</h3>
<p>สพฺพวจนานํ สาตฺถกนิรตฺถกตฺตพฺยภิจาริตฺตา ‘อิท’นฺติอาทินา สทิฎฺฐเนฺตน สํสยมุปทสฺสิย สาตฺถกตฺตมสฺส ทเสฺสตุญฺจ ‘น ตาว…เป.… สาตฺถกตฺตา’ติ วุตฺตํ, อุมฺมตฺตกาทิวากฺยมิติ ‘ทส ทาฬิมา, ฉ อปูปา, กุณฺฑมชาชินํ, ปลาลปิโณฺฑ’อิจฺจาทิกํ, อวยวตฺถาน มญฺญมญฺญนาติ สมฺพนฺธา สมุทายตฺถาภาวโต อนตฺถกตฺตํ, อาทิวากฺยนฺติ ‘‘มโนเสฎฺฐา มโนมยา’’ติอาทิวากฺยํ, สาตฺถกตฺตํ ปนสฺส ปทตฺถาน มญฺญมญฺญาภิสมฺพนฺธสฺส ปตีติโตฯ</p>


<p>อถ ออาทฺยาทิสทฺทานํ สาธุตฺตานฺวาขฺยานาย อิทํ วจนมิจฺจาทิวิกปฺปนฺตรสมฺภเว กถํ นิยโม วุตฺติยํ วุเตฺตนเตฺถน สาตฺถกตฺตมิจฺจาสงฺกิย เตสมิหานุปโยคิตฺตํ กเมน ปฎิปาทยิตุมาห ‘วกฺขมานตฺถเมวิท’มิจฺจาทิ,’ อาการาทโย นิคฺคหีตนฺตา’อิจฺจาทินา วุตฺติยํ วกฺขมาโน อโตฺถ ยสฺส ตํ ตถา วุตฺตํ, สาธูนํ สาธุสทฺทานํ อนุสาสนํ อาขฺยานํ อโตฺถ ปโยชนํ ยสฺส ตนฺติ วิคฺคโหฯ</p>


<p>สาธุสทฺทานุสาสนสงฺกาเปตฺถ ‘‘กเตฺถตฺถ กุตฺราตฺรเกฺวหิธา’’ติ (๔-๑๐๐) อาทินา กตฺถาทิสทฺทานํ สาธุตฺตานุสาสนสฺส ทสฺสนโต, ลกฺขณนฺตเรน สาธุภาวสฺส อนฺวาขฺยาตตฺตาติ อาปุพฺพาทาอิจฺจสฺมา ‘‘ทาธาตฺวี’’ติ (๕-๔๕) อิปฺปจฺจเย อาการโลเป จ อาทีติ  ออาทิเยสนฺติ อญฺญปทตฺถสมาเส โยมฺหิ ‘‘โยสุ ฌิสฺส ปุเม’’ติ (๒-๙๓) ‘เฎ ออาทโย’ติ, ตโย จ จตฺตาลีสา จาติ จตฺถ สมาเส ‘‘ตทมินาทีนิ’’ติ จต โลเปจ รเสฺส จ ติตาลีสาติ, ‘วณฺณ-วณฺณเน’อิจฺจสฺมา ‘‘ภาวการเกสฺว ฆณ ฆกา’’ติ (๕-๔๔) อปฺปจฺจเยโยมฺหิ ฎาเทเส วณฺณาอิติ จ สิชฺฌนโต, ปโยคนิยมตฺถนฺติ ติตาลีสวณฺณสเทฺทสุ ปเรสุ เอว ออาทิสโทฺท ปยุชฺชียตีติ เอวํ ปโยคนิยมตฺถํ, อยมฺปิ วิกปฺปนฺตร สมฺภาวนา ‘‘อภูตตพฺภาเว กราสภูโยเค วิการา จี’’ติ (๔-๑๑๙) ปโยคนิยมสฺสา ฌายมานสฺส ทิฎฺฐตฺตา, ฐานฺยาเทสตฺถนฺติ ออาทิสทฺทสฺส ฐาเน ติตาลีสวณฺณสทฺทา อาเทสา โหนฺติ เตสํ วา โส อิติ, ตทนุรูปายาติ ฐานฺยาเทสานุรูปาย ฉฎฺฐี วิภตฺติยา, อโตเยวาติ อคมาคมิอนุรูปาย ฉฎฺฐิยา อภาวโต เยว, อคมาคมิ ภาวตฺถนฺติ ออาทิสทฺทสฺส ติตาลีส วณฺณสทฺทา อาคมา โหนฺติ เตสํ วา โส อิติ, เอเตสุปิ สงฺกา, ‘‘ยวาสเร’’ (๑-๓๐) ‘‘สุญ สสฺส’’อิติ (๒-๕๓) อาเทสาคมานํ ทสฺสเนน, อาคม ลิงฺคาภาวโตติ อุการ กการ มการานํ อภาวโต, วิเสสนวิเสสฺส ภาวตฺถนฺติ ติตาลีสวณฺณสทฺทานํ ออาทิสโทฺท วิเสสนํ, เต วา ตเสฺส-ติ, เอตฺถาปิ สงฺกา ‘นีลุปฺปล’มิจฺจาทีนมญฺญตฺถ วิเสสนวิเสสฺส ภาวทสฺสนา, สทฺทลกฺขณา นุปโยคโตติ สทฺทลกฺขเณน สทฺทสงฺขรณสฺส ปกตตฺตา วุตฺตํ, ตตฺถ การณมาห- ‘รูปวิเสสูป ลกฺขณาภาวา’ติ, รูปวิเสสสฺส อุปลกฺขณ นิมิตฺตํ ตสฺสอภาวาติ อโตฺถ, น หิ วิเสสน วิเสสฺสภาเว ปฎิปาทิเต ออาทฺยาทิสทฺทานํ รูปวิเสสสฺส สงฺขรณํ กตํ สิยาติ, ยทิ เอโสว สทฺทสงฺขรณนฺติ คเยฺหยฺย, ตถา สติ ‘นีลุปฺปล’มิจฺจาทีนมฺปิ วตฺตพฺพตา อาปเชฺชยฺยาติ นาสฺส ตทตฺถ ตาปิ สมฺภาวียเต, โลเก สีหคุณสฺส มานวเก ทสฺสนโต อุปจาเรน ‘สีโห-ยํ มานวโก’ติ ตคฺคุณชฺฌาโรโปปิ ทิสฺสติ, ตทตฺถเมฺปตํ น โหตีติ ทสฺสนตฺถํ ‘ตคฺคุณชฺฌาโรปนตฺถเมฺปตํ น โหตี’ติ วุตฺตํ, ตสฺส ออาทิสทฺทสฺส, เตสํ ติตาลีสวณฺณสทฺทานํ วา คุโณ ออาทิตฺตาทิ, ตสฺส อชฺฌาโรปนํ-ติตาลีสวณฺณสเทฺทสุ  วา ออาทิสเทฺทเยว วา อาโรปนํ, ตทตฺถเมฺปตํ สุตฺตํ น โหตีติ อโตฺถ, ตตฺถ การณมาห- ‘อโตเยวา’ติอาทิ, อโตเยว รูปวิเสสูปลกฺขณา ภาวโตโย, ปกตํ สทฺทสงฺขรณํ, ยถาวุตฺต วิกปฺปนฺตราภาเว อุภยตฺถมิทํ สิยา, ตตฺถ ปริภาสตฺถํ น โหติ… ตลฺลกฺขณตฺตาภาวา อุปริวกฺขมานตฺตา จาติ ปาริเสสมาลมฺพิยาห ‘สญฺญาสญฺญิ’จฺจาทิฯ</p>


<p>
มริยาทายมฺปกาเรจ, สมีเป วยเว ตถา;  
  
จตุพฺพิธปฺปกาโรยํ, อาทิสทฺทสฺส ทิสฺสเตติฯ  
</p>
  
<p>มริยาทโตฺถ เอตฺถ อาทิสโทฺทติ อาห-‘อาทิมริยาทา ภูโต’ติ, อุปลกฺขณตฺตาติ อุปลกฺขิยมานานมาการาทีนํ คหเณ การณภาเวน อปฺปธานตฺตา, เตนาห-‘อุปลกฺขณสฺสุปสชฺชนียภูตสฺสา’ติ, การิเยนาติ วณฺณสญฺญาภวนาทินา, น คุนฺนมฺปิ อานยนํ ภวติ..คุนฺนมุปสชฺชนีย ภูตตฺตา อญฺญปทตฺถเสฺสว ปธานตฺตา, สญฺญายา ภาเวติ อการสฺส วณฺณสญฺญาย อภาเว, รูปนฺติติ ตาลีสารูปํ, ติตาลีสา+วณฺณาติปทเจฺฉโท, ติตาลีส+วณฺณาติวา, สุตฺตาวยวสฺสาปิ สุตฺตสมฺพนฺธิตฺตา ‘‘พฺยญฺชเน ทีฆรสฺสา’’ติ (๑-๓๓) ปน วุตฺตํ, รสฺสตฺตนฺตุ ‘‘ทีฆรสฺสา’’ติ โยควิภาเคน, อิตรถา พฺยญฺชนปรเสฺสว รสฺสเตฺต ทสฺสิเต ติตาลีสอิติ อพฺยญฺชเน ปทํ น สมฺปเชฺชยฺยาติ วิญฺญายติ, อิตรีตรโยคจเตฺถ พหุวจเนน ภวิตพฺพนฺติ อาห-‘เอกวจนมฺปนา’ติอาทิ, วิปฺปฎิปตฺติ อญฺญถาภาโว, รสฺส เอ โอกาเรหิ เตจตฺตาลีสกฺขรานนฺติ สมฺพโนฺธ, เอ โอกาเร หีติ สหเตฺถ ตติยา, สกฺกตานุสาเรนาติ สกฺกเต ‘‘สนฺธิ ยกฺขรานํ รสฺสา น สนฺตี’’ติ วุตฺตสฺส อนุสาเรน, โกจีติ สา สนปฺปสาทกโจฬิยพุทฺธปฺปิยาจริยํ ทเสฺสติ, น หิจฺจาทิํ วทโต-ยมธิปฺปาโย ‘รสฺสาอิวาติ อิวสโทฺท สาธโมฺมปมาโชตโก วา สิยา เวธโมฺมปมาโชตโก วา, ยทิ ตาว เวธโมฺมปมาโชตโก, รสฺสธมฺมสฺส เอ โอกาเรสฺว สมฺภวา เตสํ ทีฆกาลปฺปวตฺติโต เต ทีฆาเยว สิยุํ, ยทิ ปน สาธโมฺมปมาโชตโก , เตสุ รสฺสธมฺมสฺสสมฺภวา รสฺสกาลปฺปวตฺติโต รสฺสาเอว เต สิยุนฺติ ‘เอตฺถาติอาทีสุ เอ โอการานํ อุจฺจารณกาลกตํ รสฺสตฺตเมว โหตี’ติ, รสฺสกาลวโนฺตเยวาติ เอวสโทฺท โสคเต วณฺณวินิมฺมุตฺตสฺส กาลเสฺสวาภาวา วณฺณานญฺจ ปจฺจกฺข สิทฺธตฺตา ปมาณสิทฺธํ ปารมตฺถิก เม โอการานํ รสฺสกาลวนฺตตํ ทีเปติ, อตฺถาติ วทโต ปนายมธิปฺปาโย ‘เอตฺถาติอาทีสุ ยทิ เอการาทโย ทีฆาเอว สํโยคปุพฺพตฺตา รสฺสาว สิยุํตถา สติ อตฺถาติ เอตฺถาปิ ทีโฆว อากาโร สํโยคปุพฺพตฺตารโสฺส อิว อุจฺจตีติ อาปเชฺชยฺย, ตสฺมา อุจฺจารณกาลกโตว รสฺสทีฆภาโว คเหตโพฺพ’ติ, กจฺจายนวุตฺติวณฺณนา ญาโส, ตญฺญาปเนติ พหิทฺธา อเญฺญสมกฺขรานํ ญาปเน, ปโยชนาภาวาติ เตน สาเธตพฺพสฺส กสฺสจิ อิฎฺฐสฺส อภาวมาห, กิเมตฺถ สมุทาเย วากฺยปริสมตฺติ, อุทาหุ อวยเวติ อาห- ‘ปเจฺจก’นฺติ, อญฺญถา ‘รุกฺขา วน’นฺติอาทีสุ วิย สมุทาเย วากฺยปริสมตฺติยํ ‘‘อิยุวณฺณา ฌลา นมสฺสเนฺต’’ (๑-๙) อิจฺจาทิกํ น สิชฺฌตีติ, ปเจฺจกํ วณฺณา นามโหนฺตีติ อกาโร วโณฺณ นาม โหติ อากาโร วโณฺณ นาม โหตีติอาทินา, อวยเวจฺจาทินา วุตฺติยํ อวุเตฺตปิ ‘ปเจฺจก’นฺติ วจเน สทิฎฺฐนฺตํ การณมาห, ทิฎฺฐโนฺตปนีโต ตฺยโตฺถ สุเขน ปฎิปตฺตุํ สกฺกาติ, เอตฺถ หิ ปเจฺจกนฺติ อวุเตฺตปิ เทวทโตฺต โภชียตูติอาทินา ปเจฺจกํ ภุญฺชิกิริยา ปริสมาปียเต, เตนาห-‘น โจจฺจเต’ อิจฺจาทิ, อถวา สมุทาเยปิ วากฺยปริสมา ปตฺติยํ สติ สมุทาเย ปวตฺตา สทฺทา อวยเวสุปิ วตฺตนฺตีติ ‘สมุเทฺทกเทสทสฺสเนปิ สมุโทฺท ทิโฎฺฐ, ขเนฺธกเทส ภูตายปิ ปญฺญาย ปญฺญากฺขโนฺธติอาทีสุ วิย น โทโส, เตเนว วุตฺติยํ ‘ปเจฺจก’นฺติ น วุตฺตํ, วณฺณสทฺทสฺส คุณาทฺยเนกตฺถเตฺตปิ ปกรณโต อการาทโยเวตฺถ วุจฺจนฺตีติ อาห-‘วณฺณียติ’จฺจาทิ, ปกรณโตปิ อโตฺถ วิภชฺชเต, วุตฺตํ หิ–</p>


<p>
อตฺถา ปกรณา ลิงฺคา, โอจิตฺยา เทสกาลโต;  
  
สทฺทตฺถา วิภชียเนฺต, น สทฺทาเยว เกวลาติฯ  
</p>
  
<p>นนุ  ฌลาทิสญฺญา วิย ลหุสญฺญํ อกตฺวา กสฺมา คุรุสญฺญา กตาติ โจทนํ มนสิ นิธาย รุฬฺหิ อนฺวตฺถวเสน ทฺวิปฺปการาสุ สญฺญาสุ ฌาลาติ รุฬฺหิ สญฺญาตฺถาภาเวน โวหารสุขมตฺตปโยชนา, อนฺวตฺถสญฺญา ปน ตปฺปโยชนาปิ โหติ ตทญฺญปฺปโยชนา ปีติ ทเสฺสตุมาห- ‘เอว’มิจฺจาทิ, วณฺณียตี อโตฺถ เอเตหีติ วุตฺตมตฺถํ อนุคตา อนุคตตฺถา วณฺณสญฺญา ตํ, สทฺทาธิคมนียสฺสาติ สเทฺทน วิญฺญาตพฺพสฺส, วณฺณํ มูลมสฺสาติ วณฺณมูลโก-อโตฺถ, ตสฺส ภาโว วณฺณมูลกตา, อตฺถสฺส วณฺณมูลกตํ สาเธติ ‘สาปิ’จฺจาทินา, วณฺณํ รูปํ สภาโว เอเตสนฺติ วณฺณรูปานิ-ปทานิ, สมุทาโย ปาทานํ รูปมสฺสาติ สมุทายรูปํ วากฺยํ, วิภตฺยนฺตมตฺถโชตกํ ปทํ, ปทสมุทาโย วากฺยํ, สพฺพเญฺจตมุปจาเรน วณฺณสทฺทวจนียตฺตํ คจฺฉติ วณฺณมยตฺตาติ สโพฺพปิ สมฺมุติปรมตฺถเภทภิโนฺน อโตฺถ วากฺยาธิคมนีโย วเณฺณเนว วิญฺญายติ นาม ตสฺมา ยถา วุตฺตมตฺถ วิเสสทสฺสนํลหุสญฺญาย น สกฺกาติ ตทตฺถมการาทีนํ คุรุภูตา วณฺณสญฺญา กตาติ อธิปฺปาโย, สมฺมุติ สเงฺกตวเสน ปวโตฺต โวหาโร, ปรมโตฺถ สนิพฺพาโน ปญฺจกฺขโนฺธฯ อุโภหิ ปเนเตหิ ภิโนฺน ตติโย โกฎฺฐาโส นาม นตฺถิ, ตถาจ วุตฺตํ–</p>


<p>
ทุเว สจฺจานิ อกฺขาสิ, สมฺพุโทฺธ วทตํ วโร,  
  
สมฺมุติํ ปรมตฺถญฺจ, ตติยํ นุปลพฺภตีติฯ  
</p>
  
<p>นนุ จ–</p>


<p>
อปฺปกฺขรมสนฺทิทฺธํ, สสารํ คูฬฺหนิณฺณยํ;  
  
ปสนฺนตฺถญฺจ สุตฺตนฺติ, อาหุ ตลฺลกฺขณญฺญุโนติฯ  
</p>
  
<p>‘‘อาทโย ติตาลีส วณฺณา’’ ‘‘ติตาลีสาทโย วณฺณา’’ติ วา วตฺตพฺพนฺติ น ตถา สติ สนฺทิทฺธํ สุตฺตํ สิยาติ, นนุ สตฺถาโท มงฺคลวจเนน ภวิตพฺพํ, อกาโร ปฎิเสธโตฺถปิ โหตีติ (น) สตฺถาโท สิทฺธสทฺทโสฺสปหิตตฺตา, อถ โหตฺว ปุพฺพา ฌาลาทิ สญฺญา, สทฺทสาธนมตฺตปฺปโยชนตฺตา ปน สพฺพวิธานสฺส ปุพฺพาจริย สญฺญาวาลเมตฺถาติ กิํ ปุนาปิ วณฺณาทิสญฺญาวิธาเนน คนฺถคารว กรเณนาติ สจฺจเมตํ, ปุพฺพาจริเยสุ ปน คารวํ ตทนุคมนญฺจ ทีเปตุํ กาจิ  สญฺญาโยปฺยนฺวาขฺยายเนฺต, ยเชฺชวํ สํโยคสพฺพนามโลปาทโยปิ สญฺญา ปุพฺพาจริเยหิ วุตฺตา วตฺตพฺพาติ นนุ โภ วุตฺตเมวาเมฺหหิ’กาจิ สญฺญาโย อาขฺยายเนฺต’ติ, กินฺตทาขฺยานทฺวาเรน ภวตา ตาปิ วิญฺญาตุํ น สกฺกาติ, เกสญฺจิ สาตฺถกโตฺตปิ ปติวณฺณมตฺถานุปลทฺธิโต วณฺณานมทิฎฺฐานมการาทีนมนุกติโย อิโหปทิฎฺฐาอิตฺยนุการิเยนาเตฺถนาตฺถวนฺตตาย โหเตวาการาทิโต วิภตฺติ, โลเปน นิทฺทิฎฺฐตฺตา ปนสฺสา อสฺสวนํ สนฺนิกํสวจนิจฺฉาภาวา สํหิตายานิเทฺทโส, อนุกฺกโมติ อาโทนิสฺสยา สราวุตฺตา, ตโต นิสฺสิตา พฺยญฺชนา, สเรสุปิ เอกฎฺฐานิยา อการาทโย พหุตฺตา ปฐมํ วุตฺตา ฐานานุกฺกเมน, ตโต ทฺวิชา ฐานานุกฺกเมน, เตสุปิ รสฺสาว ลหุตฺตา ปฐมํ วุตฺตา, ตโต ทีฆา, พฺยญฺชเนสุปิ วคฺคา พหุตฺตา ฐานปฺปฎิปาฎิยา ปฐมํ วุตฺตา, ตโต ยการาทโย, วเคฺคสุ จ อโฆสา ปฐมํ วุตฺตา, ตโต โฆสา, เตสุ จ สิถิลา ปฐมํ วุตฺตา, ตโต ธนิตา, ตตฺถาปิ อปฺปกตฺตา ทฺวิชา ปญฺจมา วุตฺตา, ตโต ยรลวา โฆสภูตา ฐานานุกฺกเมน, ตโต ธนิตา สการห การา, เตสุปิหกาโร เกสญฺจิ โอรโสปิ โหตีติ ทฺวิชตฺตา ปจฺฉา วุโตฺต, เกหิจิ ‘‘ลฬานมวิเสโส’’ติ ทฺวินฺนมวิเสเส วุจฺจมาเนปิ ลิปิเภเทน ฐานเภเทน จ ภินฺนตฺตา ฬกาโร วิสุํ อกฺขรภาเวน คหิโต, โสปิ โฆสภาเวน ฐานานุกฺกเมนจ หการโต ปรํ วุโตฺต นิคฺคหีตํ ปน สรตฺตาทิสพฺพวินิมฺมุตฺตตฺตา สพฺพปจฺฉา วุตฺตนฺติ อการาทีนมยมนุกฺกโม, อิมเสฺสวานุกฺกมสฺส มนสิ วิปสฺส วตฺตมานตฺตา ติตาลีสาติ คณนาปริเจฺฉทสฺส ทสฺสิตตฺตา จ ‘นิคฺคหีตนฺตา’ติ วุตฺติยํ วุตฺตํ, ปกตํ สาธุสทฺทานฺวาขฺยานํ, น วณฺณียเต, ติ สทฺทสงฺขรณ สงฺขาต มุขฺยปฺปโยชนาภาวา, กิญฺจาปิ น วณฺณียเต, อเมฺหหิ ปน กถมการาทีนมยมนุกฺกโม อุปฺปโนฺนติ สิสฺสานํ กงฺขา วิเจฺฉทปฺปโยชนมฺปติ อนุกฺกมสทฺทสฺส อตฺถกถนพฺยาเชน วณฺณิโต เยวาติ, กรียเนฺต อุจฺจารียเนฺต เอเตนาติ กรณํ, ตตฺถ ชิวฺหามชฺฌํ ตาลุชานํ, ชิโวฺหปคฺคํ มุทฺธชานํ, ชิวฺหคฺคํ, ทนฺตชานํ เสสานํ สกฎฺฐานํ กรณํ, ปยตฺติ ปยตนํ, ตมฺปน วณฺณุจฺจารณโต อพฺภนฺตโร พาหิโย จ อุสฺสาโห, ตตฺถ อพฺภนฺตรปยตนํ-สํวุตตฺตมการสฺส, วิวฎตฺตํ สรานํ  สการหการานญฺจ ผุฎฺฐตฺตํ วคฺคานํ, อีสํผุฎฺฐตฺตํ ยรลวานํ, พาหิยปยตนนฺตุ สํวุตกณฺฐตาทิ, ฐานโต ปจฺจาสตฺติยา วิธียมานการิยสมฺภเวน ปโยชนสมฺภวา อาห-‘ฐานมฺปนา’ติอาทิ, ติฎฺฐนฺติ เอตฺถ อุปฺปตฺติวเสน วณฺณาติ ฐานํ, ‘‘เอ โอนม วเณฺณ’’ติ (๑-๓๗) สุเตฺต วเณฺณติ กถนเมว วณฺณสญฺญากรเณ ปโยชนํ, ยถาวุตฺตมตฺถมญฺญตฺร พฺยาปทิสติ’ เอว’มิจฺจาทินา, ตสฺมา ‘‘ทสาโท สรา’’อิจฺจาโท ‘เตนา’ติอาทีสุ ‘เตน สรอิจฺจเนน กฺวโตฺถ กสฺมิํ สุเตฺต ปโยชนํ ตํ ทเสฺสติ ‘‘สโรโลโป สเร’’จฺจาที’ติ เอวมาทินา อโตฺถ ทฎฺฐโพฺพ, ญาเปติ วณฺณโลปนฺติ ญาปกํ, กสฺมา ปน’โส เจมินาว ญาปเกน สิโทฺธ’ติ วุจฺจติ นนุ ‘ตทมินาทีนิ’’ติ (๑-๔๗) สุตฺตํ ทิสฺสตีติ, (สจฺจํ) ตถาปิ ปการนฺตโรยมฺปิ วณฺณโลเป ทสฺสิโตติ วิญฺญาตพฺพํ, เอวสโทฺท ปน ‘ยทิ ญาปเกน วณฺณโลโป สิยา โส อิมินาว ญาปเกน สิโทฺธ, นาเญฺญนา’ติ อวธาเรติฯ</p>


<h3>๒. ทสา</h3>
<p>นนุ ออาทโยติ ปฐมเนฺตนุวตฺตเนฺต กถเมตฺถ’ตตฺถา’ติ สตฺตมีนิทฺทิฎฺฐตาติ อาห-‘ตญฺจา’ติอาทิ, อตฺถวสาวิภตฺติวิปริณาเมนาติ ออาทโยติ ปฐมนฺตสฺส‘อาโท ทสา’ตฺยเนน สมฺพนฺธา สมฺพชฺฌมาเน จาธารเตฺถน ภวิตพฺพนฺติ อาธารตฺถวเสน สตฺตมี วิภตฺติยา ปริวตฺตเนนาติ อโตฺถ, อตฺถวสา สตฺตมิยา วิปริณามสมฺภวาเยวสุเตฺต อวิชฺชมาเนปิ‘ตตฺถา’ติ วุตฺติยํ วุตฺตํ, อาโททสนฺนมนญฺญตฺถปวตฺติสมฺภวโต เตสํ ออาทโย วิสยภาเวนปิ สกฺกา ปริกเปฺปตุนฺติ วุตฺตํ-‘เตสุ วิสยภูเตสู’ติ, นิทฺธารณโตฺถปิ ยุชฺชเตว… วณฺณสมุทายโต ตเทกเทสภูตาน มาโท วณฺณานํ ทสสงฺขฺยาคุเณน นิทฺธาริยมานตฺตา, อาทิมฺหิ ทส วณฺณาติ วุเตฺต อวุตฺตานมฺปิ อวสฺสํ วตฺตพฺพานํ อูนปูรณตฺถมชฺฌาหาโร โหตีติ วุตฺตํ- อวฎฺฐิตา นิทฺทิฎฺฐา วา’ติ, เอกาทีน มฎฺฐารสนฺตานํ สงฺขฺยานํ สเงฺขฺยเยฺย วตฺตนโต อาห-‘ทสสงฺขฺยาย ปริจฺฉินฺนตฺตา’ติ, คยฺหุปคานํ รสฺสเอ โอวณฺณานมฺปิ กจฺจายเน วิย อปริจฺจาคา อนูนา, อคยฺหุปคานํ ตทเญฺญสํ เกสญฺจิ สรานํ ปริจฺจคา อนธิกา, ทสสทฺทสฺส สเงฺขฺยยฺย วุตฺติตฺตา  ทสนฺนมฺปิ อธิกตวณฺณานญฺญตฺตา วุตฺตํ-‘ทสนฺนมฺปี’ติอาทิ, สยํ ปุพฺพา’ราช=จิตฺติยํ’ตีสฺมา กฺวิมฺหิ อนฺตโลเป สมาเส จ ตทมินาทิตฺตา นิรุตฺตินเยน วา สรสโทฺท นิปฺผชฺชตีติ, ‘สร-คติหิํ สาจินฺตาสุ’ อิจฺจสฺมา อปฺปจฺจเยน วา นิปฺปชฺชตีติ ทเสฺสตุมาห=‘สยํ ราชนฺตี’ติอาทิฯ</p>


<h3>๓. เทฺวเทฺว</h3>
<p>เตติ’อาโท’ติ สตฺตมฺยนฺตตฺตา อปเร เทฺว ปรามสติ, เหฎฺฐา วิยาติ เหฎฺฐา วุตฺตํ อตฺถวสา วิภตฺติวิปริณามํ อุปเมติ, อโตว วิญฺญายมานตฺถวเสน เตสุ’ติ วุตฺตํ, เตสุติ ปน นิทฺธารณตฺตวิวจฺฉายํ ตมฺปิ สมฺภวตีติ เตสํ วณฺณานํ มเชฺฌ เทฺวเทฺวติ ทฺวิสงฺขฺยาย นิทฺธารณโตฺถปิ เวทิตโพฺพ, วิจฺฉายํ วุตฺติ ยสฺส โส วิจฺฉาวุตฺติ-ทฺวิสโทฺท, วิจฺฉาวุตฺติตา จาสฺส สวณฺณตฺตคุเณน ทฺวินฺนํ (‘พฺยาปิตุ) มิฎฺฐตฺตา, กเมนาวฎฺฐิเตติ อิมินา อการาทิวณฺณปฺปพนฺธสฺส อนาทิกาลสิทฺธํ กมสิทฺธตฺตมาหฯ นนุ สมานา วณฺณา สวณฺณาตฺยนฺวเตฺถ สวณฺณสเทฺท สติ กตํ รสฺสทีฆานํ สวณฺณสญฺญา สิยา… อสมานตฺตา เอเตสนฺติ, เนตทตฺถิวณฺณปฺปพนฺธสฺส กมสิทฺธตฺตา วจนพเลเนวาสมานานมฺปิ โหเตวาติ, เนวมฺปิ วตฺตุํ ยุตฺตํ‘‘เทฺวเทฺว สวณฺณา’’ติ สุตฺตสฺส ตาทิสสามตฺถิยสพฺภาเว  วิเสสการณาภาวาติ อาห‘สมานตฺตมฺปนา’ติอาทิฯ ติฎฺฐนฺติ เอตฺถ วณฺณา จิตฺตชเตฺตปิ อภิพฺยตฺติ วเสนาติ ฐานํ กณฺฐาทิ, เตน กตนฺติ สมาโส, กณฺฐตาตุ อิติ จเตฺต ปาณฺยงฺคตฺตา นปุํสกตฺตํฯ ปญฺจเมหิ วคฺคปญฺจเมหิฯ อนฺตฎฺฐากีติ วคฺคานมเนฺต ติฎฺฐนฺตีติ อนฺตฎฺฐา, ตาหิ, ยุตฺตสฺสาติ พฺรหฺมจริยา, คุยฺห’นฺติอาทีสุ ยุตฺตสฺสฯ เกจีติ อนิยเมน วุตฺตํ, เต ปน–</p>


<p>
‘‘หกาโร ปญฺจเมเหว, อนฺตฎฺฐาหิ จ สํยุโต;  
  
โอรโส อิติ วิเญฺญโยฺย, กณฺฐโช ตทสํยุโต’’ติ วทนฺติฯ  
</p>
  
<h3>๔. ปุโพฺพ</h3>
<p>วตฺตเตติ อตฺถวสา วิภตฺติวิปริณาเมน วตฺตเต, นนุ เจตฺยาทิโจทนา, เนสโทโสจฺจาทิ ปริหาโร, โทสาภาเว การณ มาห-‘โยโย…เป.…  ปตียเต’ติ, วุตฺตํ สมเตฺตติ-‘นหิ’จฺจาทินา, นนุ จ ปุพฺพสโทฺท ยเมกตฺตา เอกํ ปุพฺพมาจิกฺขติ น สกลนฺติ กถํ ‘‘ปุโพฺพ’ติ วุเตฺต โยโยติ ญายติ ‘โยโย ปุโพฺพ’ติ จ วุเตฺต ‘เตสุ ทฺวีสุ’ติ เอตฺถ’ทฺวีสุ ทฺวีสุ’ติ อิทํ กถํ สุเขเนว ปตียเต ตทิทมสิเทฺธนาสิทฺธสาธนนฺติ อาสงฺกิย ตทภาวมุพฺภาวีย ปุพฺพ สทฺทสฺส วิจฺฉาคมกตฺตมวคมยิตุมาห-‘นเจท’มิจฺจาทิฯ ตํโยคาติ อุปจารวเสนาห, ตพฺพนฺตตายวาติ อตฺถิยเตฺถ อปฺปจฺจยวเสน, เอวมุปริปิฯ</p>


<h3>๕. ปโร</h3>
<p>เสสมิจฺจาทินา‘เตสุ ทฺวีสูติ สวณฺณสญฺญเกสุ ทฺวีสุ’ อิจฺจาทิ กมติทิสฺสติฯ ลหุสญฺญา รสฺสสฺส, สํโยคปุพฺพสฺส รสฺสสฺส ทีฆสฺส จ คุรุสญฺญา น วตฺตพฺพา… อุจฺจารณวเสเนวานฺวตฺถสญฺญาติ วิญฺญายติ, ปุพฺพาจริยวเสน วา อิหาวุตฺตาวเสสสญฺญาวิยฯ</p>


<h3>๖. กาทโย</h3>
<p>เกวล พฺยญฺชนานมตฺถปฺปกาสตฺตาภาวา สรานมตฺถปฺปกาสเน อจฺจโนฺตปการา พฺยญฺชนาติ ‘เอเตหี’ติ กรณเตฺตน วุตฺตํ, เตนาห ‘สราน’มิจฺจาทิฯ วิปุพฺพา ‘อญฺช-พฺยตฺติยํ’ตีมสฺมา กรเณ อนปฺปจฺจเย รูปํ, นปุํสกตฺตมฺปิสฺสาวคมยิตุํ ‘อุปการกานี’ติ วุตฺตํ, พฺยญฺชนตฺตํ ทิฎฺฐเนฺตน ผุฎยติ ‘ยถา’อิจฺจาทินา, ยถา โอทนสฺสุปการกานิ สูปาทีนิ พฺยญฺชนานิ, ตถา สรานมุปการกานีติ อธิปฺปาโย, พฺยญฺชนมฺปน อทฺธมตฺติกํ, วุตฺตํ หิ–</p>


<p>
เอกมโตฺต ภเว รโสฺส, ทีโฆ มตฺตทฺวยายุโต;  
  
ปฺลุโต ติมโตฺต วิเญฺญโยฺย, พฺยญฺชนํ ตฺวทฺธมตฺติกํติฯ  
</p>
  
<p>อนฺวตฺถาติ อนฺวตฺถโต, ‘อนฺวตฺถา พฺยญฺชนา’ติ สมฺพโนฺธฯ</p>


<h3>๗. ปญฺจ</h3>
<p>สชาตฺยเปกฺขาย สมุทายวาจิเตฺตปิ กาทโยตี อนุวตฺตนโต วคฺคสเทฺทน กขคฆญาทโยว คยฺหนฺติ, ปญฺจ ปริมาณมสฺส ปญฺจโกวโคฺค, ‘‘ตมสฺส ปริมาณํ ณิโก จา’’ติ (๔-๔๑) โก, สุเตฺต อาทิภูโต  ปญฺจสโทฺท ปญฺจสงฺขฺยาปริเจฺฉทํ กุรุมาโน มาวสานานํ วคฺคานํ พหุตฺตํ คเมตีติ ‘ปญฺจกา’ติ วุตฺตํ, วคฺคาติ พหุวจนโต ปเจฺจกนฺติ วิญฺญายติ, วเชฺชนฺติ ยการาทโยภิ วคฺคา, ปฐมกฺขรวเสน ปน กวคฺคาทิโวหาโรฯ</p>


<h3>๘. พินฺทุ</h3>
<p>อเนกตฺถตฺตา ธาตูน มุจฺจารณโตฺถเปตฺถ คณฺหาตีติ นิปุพฺพา ตโต กมฺมนฺติ ตฺตปฺปจฺจเย ญฺญิมฺหิ ปาทิสมาเส ทีเฆจ รูปํ ทเสฺสโนฺต ‘รสฺสา’ติอาทีมาห, ปีฬนตฺถโต นิคฺคหนํ นิคฺคโห, ‘อิ-อเชฺฌน คตีสุ’อิจฺจสฺมา กตฺตริ  ตฺตปฺปจฺจเย อิตํ, นิคฺคเหน อิตนฺติ อมาทิส มาเส รูปํ ทเสฺสโนฺต ‘กรณํ นิคฺคเหน วา’ติอาทิมาห, ปจฺฉิมปกฺขํ สาเธตุมาห-‘วุตฺตํ หี’ติฯ</p>


<h3>๙. อิยุ</h3>
<p>จตฺถสมาโสติ อิตรีตรโยคทฺวนฺทสมาโสฯ อเตฺตติ มุนิ สทฺทาทิวจนีเย อเตฺถ, นมตีตีมเสฺสตํ กมฺมํ,</p>


<p>
ยํ สพฺพวจนํ สพฺพ, ลิงฺคํ สพฺพวิภตฺติกํ;  
  
ตํ สพฺพเตฺถ นมนโต, วิทุํ นามนฺติ ตพฺพิทูฯ  
</p>
  
<p>อิธ นามสญฺญายาภาเวปิ อนฺวตฺถพลาเยว นามสญฺญา สิทฺธาติ (อาห) ‘อนฺวตฺถพฺยปเทเสนา’ติ, สฺยาทฺยนฺตปกติรูปนฺติ ปจฺจยา ปฐมํ กรียตีติ ปกติ, สา เอว รูปนฺติ ปกติรูปํ, สฺยาทฺยนฺตสฺส ปกติ รูปํ มุนิสทฺทาทิ สฺยาทฺยนฺตปกติรูปํ, อตฺถวนฺตมธาตุกมปฺปจฺจยมฺปาฎิปทิกํ, ปทํ ปทํ ปติ ปฎิปเท, ปฎิปทํ นิยุตฺตํ ปาฎิปทิกํฯ วิเสสเนนาติ สุเตฺต ‘นมสฺสเนฺต’ติ วุเตฺตน อิวณฺณุวณฺณานํ วิเสสเนนฯ อาขฺยาตสฺสาติ ปจติอาทิโนฯ อาทิมชฺฌวตฺติโนติ อินฺท อุทกสทฺทาทีนํ อาโท, ปขุมาทีนํ มเชฺฌจ วตฺติโนฯ ปเทเสสูติ ‘‘ฌลา สสฺส โน’’ติ (๒-๘๓) อาทิเกสุ สุตฺตปฺปเทเสสุ, อนิฎฺฐปสงฺค (สงฺกํ) นิวเตฺตตีติ สมฺพโนฺธ, อนิฎฺฐปฺปสโงฺคนาม  ปจติ-อินฺท (อุทก ปขุม) สทฺทาทีน มนฺต อาทิมชฺฌภูตอิวณฺณาทีนํ  ฌลสญฺญา วิธาย ตโต ปราสํ สาทิ วิภตฺตีนํ ‘‘ฌลา สสฺส โน’’ติ (๒-๘๑) อาทีหิ ‘โน’ อาเทสาทิมฺหิ กเต ‘ปจติโน, อินฺทโน, อุทกโน, ปขุมโน’ติอาทิ รูปปฺปสโงฺค, นนุจาทิอาทิ โจทนาฯ วตฺตพฺพนฺติ สุเตฺต วตฺตพฺพํฯ พฺยาสนิเทฺทเสนาติ อสมาสนิเทฺทเสนฯ ตทยุตฺตนฺติอาทิ ปริหาโร, ตนฺติ ตํ โจทฺยํ, สติหีติอาทินา อยุตฺตตฺตํ สมเตฺถติ, ทฺวีสุตฺตเรสุ โยเคสูติ อุปริเมสุ ‘‘ปิตฺถิยํ’’ ‘‘ฆา’’ติ ทฺวีสุ สุเตฺตสุฯ อิตฺถิยนฺติ อิทนฺติ ‘‘ปิตฺถิย’’นฺติ สุเตฺต อิตฺถิยนฺติ อิทํ ปทํฯ วณฺณวิเสสนํ สิยาติ ‘‘ปิตฺถิย’’นฺติ สุเตฺต ‘อิยุวณฺณา’ติ อนุวตฺตนโต ‘อิตฺถิยํ อิวณฺณุวณฺณา’ติ เอวํ อิวณฺณุ วณฺณา ติ สุเตฺต ‘อิตฺถิยํ อา’ติเอวํ อวณฺณสฺส จ วิเสสนํ ภเวยฺยฯ วณฺณวิเสสเน วิโรธมาห ‘เอวเญฺจ’จฺจาทิ, นามสฺสเนฺตติ อสมาสนิเทฺทเส ตฺววิโรธมาห- ‘พฺยาเส’จฺจาทิฯ สกฺกานามวิเสสนํ กาตุนฺติ ทฺวีสุ สุเตฺตสุ อิตฺถิยนฺติอาทินา วกฺขมานกฺกเมนฯ นามสฺส อโนฺต นามโนฺตติ สมาสสฺส อุตฺตรปทตฺถปฺปธานตฺตา สมาเส คุณีภูตสฺส นามสฺส อิตฺถิยนฺติ อิทํ วิเสสนํ กาตุํ น สกฺกาติ อธิปฺปาโย, วจนมนฺตเรนาติ ปาณินิยานมิว ‘‘ยถาสงฺขฺยมนุเทโส สมานํ’’ติ (๑-๓-๑๐) สุตฺตํ วินา, สมาสงฺขฺย เอเตสนฺติ สมสงฺขฺยกา, อิติสโทฺท อาทฺยโตฺถ, เตน–</p>


<p>
‘‘อาลาปหาสลีลาหิ, มุนินฺท วิชยา ตว;  
  
โกกิลา กุมุทานี โว, ปเสวเนฺต วนํ ชลํ’’ (๒๖๐)ฯ  
</p>
  
<p>อิจฺจาทิํ สงฺคณฺหาติฯ</p>


<h3>๑๐. ปิตฺถิ</h3>
<p>อิตฺถิยํ นามสฺสาติ จ, อเนฺต อิวณฺณุวณฺณาติ จ วุเตฺต เตสมา ธาราเธยฺยสมฺพโนฺธ อาเธยฺยสฺสาธาเร ปวตฺติํ วินา น สมฺภวตีติ อชฺฌาหารวเสน ‘วตฺตมานา’ติ วุตฺติยํ วุตฺตํฯ อิวณฺณุ วณฺณาติ อเปกฺขิย‘วิเสสียนฺตี’ติ พหุวจนเมตํ สมฺพนฺธสฺส ปุริสาธีนตาย นามนฺตีมินา สมฺพเนฺธ สติ‘วิเสสียตี’เตกเตฺตน ปริณมติฯ</p>


<h3>๑๑. ฆา</h3>
<p>อิตฺถิยํ  นามสฺสเนฺตติ จ วตฺตเตฯ เหฎฺฐา สพฺพตฺถ สญฺญิโน นิทฺทิสิย สญฺญาย นิทฺทิฎฺฐตฺตา ตตฺถ วิย วิสุํ สญฺญิโน ปฐมมนิเทฺทเส อสโนฺต วิยาติ โทสเลสมาลมฺพิย โจทยติ นนฺหเจ’ตฺยาทินาฯ ตตฺถ เสโตติ วิชฺชมานสฺส สญฺญิโนฯ การิเยนาติ สญฺญาการิเยนฯ ปริหรติ ‘นายํ โทโส’ติอาทินาฯ ปจฺฉาวุตฺตมเตฺตนาติ ‘‘ฆา’’ติ สุเตฺต การิยิโน อาการสฺส ปจฺฉา วุตฺตมเตฺตนฯ นจาติ เอตฺถ จสโทฺท วตฺตพฺพนฺตรสมุจฺจเย, อปรมฺปิ กิญฺจิ วตฺตพฺพมนิยมรูปมตฺถีติ อโตฺถฯ อนิยมรูปมาจริยปฺปวตฺติโต สาเธตุมาห ‘อุภยถาปิ’จฺจาทิฯ</p>


<h3>๑๒. โคสฺยา</h3>
<p>อาสโทฺท อาภิมุเขฺย, อนภิมุขมภิมุขํ กตฺวา ลปนํ กถนมาล ปนํ, ตสฺมิํ อาลปเน, อาลปนเตฺถ วิหิโต สีติ อโตฺถฯ</p>

</p>

</p>


<h2>ปริภาสาธิการ</h2>
<h3>๑๓. วิธิ</h3>
<p>วจนารมฺภโยชนมาห–‘ยํ วิเสสนภาเวเน’จฺจาทิ, ยนฺติ อนิยเมน ‘‘อโต โยนํ ฎาเฎ’’ติ (๒-๔๓) อาทีสุ อโตติอาทิกํ วิเสสนภาเวน วตฺตุมิจฺฉิตํ ปรามสติ, เตนาติ วิเส สนเตฺตนุ-ปาทิยมาเนน ยํ สทฺทนิทฺทิเฎฺฐน อโตติอาทิเกน กรณภูเตน, ยถากถญฺจิตพฺพโตติ อาโท มเชฺฌ-เนฺต วา สพฺภาวโต เยนเกนจิ อากาเรน อเภโทปจาเรน อการาทิวิเสสนวโต นามาทิโน, ตทนฺตตฺถนฺติ ตํ อโตตฺยาทิ วิเสสนมเนฺต, นาโท น มเชฺฌ ยสฺส ตํ ตทนฺตํ, ตํ อโตฺถ ปโยชนํ ยสฺสาติ อญฺญปทโตฺถ, วตฺตายตฺตาติ วตฺตุโน อายตฺตา… อตฺตาวาตฺตโน วจเน ปธานนฺติ, ตสฺสาติ วตฺตุโน, สาติ วจนิจฺฉา, ปโยคานุสา เรนาติ  ชินวจนานุสาเรน, อิตีติ การณเตฺถ นิปาโต, อิมินา การเณนาติ อโตฺถ, น สพฺพตฺถปฺปสโงฺคติ สํหิตาทิวิธิมฺหิ สพฺพตฺถ ตทนฺต วิธิปฺปสโงฺค น โหติ, ตถาหิ ‘‘สโร โลโป สเร’’ติ (๑-๒๖) เอตฺถ สโรติ วิเสสนภาเวน วจนิจฺฉาย สพฺภาเว สโรติ ตตฺรา’ทีนํ วิเสสนนฺติ ยถากถญฺจิสราทิสรมชฺฌสรนฺตานํ ตตฺราทีนํ โลปปฺปสเงฺค ‘‘วิธิพฺพิเสสนนฺตสฺสา’’ติ (๑-๑๓) สรนฺตสฺสปสโงฺค สิยา, น ‘‘ฉฎฺฐิยนฺตสฺสา’’ติ (๑-๑๓) อนฺตสฺส… ฉฎฺฐีนิเทฺทสาภาวา, ตถา สติ ‘ตตฺริเม’ติอาทิมฺหิ ‘อิเม’ติอาทินา วตฺตพฺพตา อาปเชฺชยฺยาติ ปโยคํ นานุสฎา นามสิยุนฺติ น สพฺพตฺถ ตทนฺต วิธิปฺปสโงฺค, ตถา ‘‘คติโพธา’’ (๒-๔) ทิสุตฺตาทิมฺหิปิ ‘คมยติ มาณวกํคามํ ตฺยาทิปฺปสโงฺคติอาทิ จ ยถาโยคมวคนฺตพฺพํ, วุตฺติยํ ‘‘อโต โยนํ ฎาเฎ’’ติ สุโตฺตทาหรณํ ทสฺสิตํ, ‘‘นรา นเร’’ติ ลกฺขิโยทาหรณํฯ</p>


<h3>๑๔. สตฺตธี</h3>
<p>วจนผลมุปทเสฺสติ‘ยเตฺถ’จฺจาทินา, ยตฺถ ยสฺมิํ ‘‘สโร โลโป สเร’’ตฺยาทิเก สุเตฺต, สตฺตมิยาติ ‘สเร’ติอาทินา สตฺตมิยา, ยสฺสาติ สโรติอาทินา นิทฺทิฎฺฐสฺส, การิยํ โลปาทิ, สมฺพนฺธา วิเสสาติ สเรตฺยาโท โอปสิเลสิกมธิกรณํ, ตโญฺจปสิเลเส ภวมธิกรณํ ปุพฺพสฺส วา ปรํ สิยา ปรสฺส วา ปุพฺพนฺติ ปุพฺพปโรปสิ เลสสฺสาวิสิฎฺฐตฺตา ปุพฺพปรานํ สมฺพนฺธสฺส อวิเสสา, ปรสฺสาปีติ น เกวลํ ปุพฺพเสฺสว, สตีตฺยสฺมิํ อเตฺถ โชตนีเย สตฺตมี สํสตฺตมี สนฺตสทฺทสฺส สมาเทเสน, สตฺตเญฺจตฺยาทิวจนเมวํ สติ ฆฎเต, สนฺติ วา สนฺตสทฺทเตฺถ ปาทิ, สุเตฺต อวุเตฺตปิ วุตฺติยํ ‘นิเทฺทเส’ติ วจเน การณมาห-สตฺตญฺจา’ติอาทิ, นิเทฺทสมนฺตเรน สตฺตํ น สมฺภวตีติ สมฺพโนฺธ, สตฺตมิยา นิเทฺทเส สติเยว ตํ สมฺพนฺธาย สตฺตาย สมฺภโว, อญฺญถา กิมญฺญนฺตสฺสา ปติฎฺฐาติ อธิปฺปาโย, ปุพฺพสทฺทสฺส สมฺพนฺธิสทฺทตฺตา กินฺนิสฺสาย ปุพฺพตฺตมิจฺจาห-‘สตฺตมิ’จฺจาทิ, ตนฺติ ‘‘สโร โลโป สเร’’ติ สุตฺตํ, อุการสฺสาติ ‘เวฬุ’อิจฺจตฺร อุการสฺส, ปุพฺพสฺส…เป.… กริตฺวา ตํมนสิกตโญฺจทนํ ทเสฺสตุมาห-‘ตมห’นฺติ  จฺจาทิติ เอวเมตฺถ สาชฺฌาหาโร สมฺพโนฺธ เวทิตโพฺพฯ ปุพฺพสฺสาติ สตฺตมี นิทฺทิฎฺฐโต ปุพฺพสฺส, อนนฺตรสฺสาติ อพฺยวหิตสฺส, วุตฺตํ กิญฺจิ นตฺถีติ สมฺพโนฺธ, อยมธิปฺปาโย ‘‘ตสฺมินฺติ นิทฺทิเฎฺฐ ปุพฺพสฺสา’’ติ (๑-๑-๖๖) ปาณินิยวจเน ‘‘ทิสิรยมุจฺจารณกฺริโย นิสโทฺทปฺยย มิห เนรนฺตริยํ โชเตติ, ตตฺถ‘นิรนฺตรํ ทิโฎฺฐ’ติ ปาทิสมาเส กเต ผุฎเมวานนฺตรมุจฺจาริเตตฺยมโตฺถ-วคมฺยเตติ ‘‘ปุพฺพสทฺทสฺส พฺยวหิเตปิ ปโยคทสฺสเน พฺยวหิเตปิ การิยํ ปโปฺปตี’’ติ ภสฺสการาทโย วเณฺณนฺติ, อิห ตาทิสวจนาภาเวน วณฺณาทิ พฺยวธาเนปิ สิยา’’ติ, สเรจฺจาทิปริหารวจเน-ธิปฺปาย มุพฺภาวยติ ‘ยทิปิ’จฺจาทินา, มถุราย ปาฎลิปุตฺตกสฺส จานฺตราเฬ คามาทีนํ สพฺภาวา พฺยวธาเนปิ ปุพฺพสทฺทสฺส ปวตฺติยา ทิฎฺฐนฺตมาห-‘มถุรา’ อิจฺจาทิ, ยสฺมา สเรติ โอปสิเลสิกาธาเร สตฺตมฺยนฺตํ ปทํ, ตสฺมา พฺยวธาเน สรโลโป น โหตีติ เอวํ สเงฺขปพฺยาขฺยาเนน วุตฺติย มโตฺถ เวทิตโพฺพ, น เกวลํ สเรติ เอเตฺถวาติ อาห- ‘การิเย’จฺจาทิ, โอปสิเลสิเกเยวาธาเร ภวตีติ เสโส, การณมาห-‘วตฺติจฺฉานฺหวิธานโต สทฺทสฺสา’ติ, วตฺตุโน ยา อิจฺฉา วจนิจฺฉา ตสฺสา อนุตูเลน วิธานโต อตฺถสฺส กถนโตติ อโตฺถ,เยน หิ ยมตฺถํ วตฺตาติธาตุมิจฺฉติ สตีปฺยภิธานสา มตฺถิเย น ตโต-ญฺญมตฺถํ สโทฺทภิทธาตีตฺยธิปฺปาโย, วตฺติจฺฉา วสาเย การณมาห’วตฺติจฺฉาปิ’จฺจาทิ, วตฺตุโน สุตฺตการสฺส อิจฺฉา วตฺติจฺฉา, กถมุปเทสโต วตฺติจฺฉา-วสียเต’ กถญฺจ สามตฺถิยโตติ อาสงฺกิย ตมุปทเสฺสตุมาห-‘อโตเจตฺยาทิ, อโต วกฺขมานการณา อุปเทสโต วสียเตติ สมฺพโนฺธ, กินฺตํ การณ มิจฺจาห-‘ยสฺมา’อิจฺจาทิ, อนฺวยสเทฺทเนตฺถ คุรุปารมฺปริโย-ปเทโส วิวจฺฉิโต, ยสฺมา การณา อนฺวโย คุรุปารมฺปริโย ปเทโส คุรุกุลมุปคมฺม ปญฺหกรณาทินา อนฺวิจฺฉียเต คเวสียติ, อโต การณา คุรุปรมฺปรา คตอุปเทสโต วสียโตติ อโตฺถ, สามตฺถิยโต-วสายปฺปฎิปาทยิตุมาห- ‘สามตฺถิยมฺปิ’จฺจาทิ, สามตฺถิยมฺปิ วุจฺจเตติเสโส, ลฆุโนปาเยน สทฺทานมุปลกฺขเณ ปวตฺตีติ พฺยวหิตนิวตฺติยา วจนนฺตรก-รณมนุปนฺนํ , อุปปนฺนํ วจนนฺตรกรณํ, ตสฺส จ โอปสิเลสิกาธาร มนฺตเรน อญฺญถานุปปตฺติยา อาธารวิเสสปฺปฎิปฺปตฺตีติ อิทเมตฺถ สามตฺถิยํ, อาธารนฺตเรจฺจาทินา ยถาวุตฺตํ สามตฺถิยํ วิภาเวติ, อาธารนฺตเรปีติ สพฺพตฺถ ปาโฐ ทิสฺสติ, ปสงฺคาภาวโต อตฺถนฺต-เรนาปิ อาธารนฺตเรปิ โอปสิเลสิกาธาเรปิ วจนนฺตรปฺปสโงฺค สิยาติ สมฺพนฺธสมฺภวา โอปสิเลสิกาธารนิสฺสยเนปิ อานิสํโส น ทิสฺสตีติ สมุจฺจยเตฺถนาปิ นตฺถิ ปโยชนนฺติ วเชฺชตโพฺพ ยมฺปิ สโทฺทติ, นนุ กิเมวํ วณฺณียเต ปุพฺพเสฺสเวติ วจน เมโวปสิเลสิกมธิกรณํ วิญฺญาปยติ… ตเตฺถว ปุพฺพปรตฺต สมฺภวาติ โยมญฺญเต, ตเสฺสสา กปฺปนา น สงฺคตาติ ทเสฺสตุมาห-‘ปุพฺพสฺสาติ’จฺจาทิ, อยุตฺตเตฺต การณมาห-‘สามีปิเกปิ ตสฺส สมฺภวา’ติ, ‘คงฺคายํ โฆโส’ติ วุเตฺต โฆโส คงฺคายํ ปุโพฺพ วา ปโร เวติ คมฺมมานตฺตา สามีปิเกปฺยธิกรเณ ปุพฺพปรตฺตสฺส สมฺภวาติ อโตฺถ, เอตาววุจฺจเตติ ปุพฺพเสฺสว โหติ น ปรสฺสาติ เอตฺตกเมว วุจฺจเต, ตถาจ วกฺขติ-‘กินฺต’นฺติอาทิ, อธิกํ พฺยวหิตนิวุตฺยาทิ น วุจฺจเตติ สมฺพโนฺธ, อาทิสเทฺทเนตฺถ ฉฎฺฐีปกปฺปนา คหิตา, ฉฎฺฐีปกปฺปนาปิ สามตฺติยา กตาติ สมฺพโนฺธ, ปกปฺปนํ ปกปฺปนาวิธานํ, เอวํ มญฺญเต ‘ปาณินิยา ‘‘ฉฎฺฐีฎฺฐาเนโยคา’’ตฺยโต (๑-๑-๔๙) ‘‘ตสฺมินฺติ นิทฺทิเฎฺฐ ปุพฺพสฺส’’ (๑-๑-๖๖) ‘‘ตสฺมา ตฺยุตฺตรสฺส’’ อิติ (๑-๑-๖๗) ปริภาสาสุตฺตทฺวเย ฉฎฺฐีคหณมนุวตฺติย ‘ตสฺมินฺติ นิทฺทิเฎฺฐ ปุพฺพสฺส ฉฎฺฐี’ ‘ตสฺมาตฺยุตฺตรสฺส ฉฎฺฐี  ติ ฉฎฺฐีปกปฺปนํ ปฎิปาเทนฺติ ‘ยสฺมิํ สุเตฺต ฉฎฺฐีนิเทฺทโส นตฺถิ, ตตฺถ ฉฎฺฐีปกปฺปนายถา สิยา’ติ, อิธ ปน วจนนฺตราภาเวปิ ยตฺถ ฉฎฺฐีนิเทฺทโส นตฺถิ, ตตฺถ สามตฺถิเยเนว ฉฎฺฐีปกปฺปนา สิทฺธา’ติ, สามตฺถิยมุปทเสฺสติ ‘สตฺตมีนิเทฺทเส’จฺจาทินา, อญฺญวิภตฺตินิทฺทิโฎฺฐปิ ปฎิปชฺชเตติ สมฺพโนฺธ, การิยโย คนฺติ การิยสมฺพนฺธํ, ยถา ‘‘วเคฺค วคฺคโนฺต’’ติ เอตฺถานุวตฺตมานํ นิคฺคหีต’นฺติทํ ฉฎฺฐียนฺตํ วิญฺญายเต, กถํ วเคฺคเตสา สตฺตมฺยกตตฺถา ‘‘นิคฺคหีต’’นฺติ (๑-๓๘) ปุพฺพสุเตฺต กตตฺถตาย ปฐมา วิภตฺติยา  ฉฎฺฐีวิภตฺติมฺปกเปฺปติ สตฺตมิยํ ปุพฺพเสฺส’ติ ตเถตฺยวคนฺตพฺพํฯ เอตาว วุจฺจเตติ วุเตฺต อิทนฺติ น วิญฺญายเตติ อาห ‘กินฺต’นฺติอาทิ, ยทาหิจฺจาทินา ปริยายปสงฺคกฺกมํ ทเสฺสติฯ กิมิทมุจฺจเต ปริยายปฺปสเงฺค นิยมตฺถํ วจนนฺติ นนุ ปุพฺพปรานํ ยุคปทุปฺปตฺติย มาจริยวจนปฺปมาเณนาปฺปฎิปตฺติยํ วิชฺฌนตฺถํ วจนนฺติ กสฺมา โนจฺจ เตจฺจาห- ‘ยุคปทุปสิลิฎฺฐาน’นฺตฺยาทิ, ยุคปทุปสิลิฎฺฐานมสมฺภโวติ สมฺพโนฺธ, กุโตจฺจาห-‘อปรสฺสูปสิเลสิกสฺสาภาวโต’ติ, อโตติ ยุคปทุภินฺนมฺปตฺติยา อภาวโต, วจนํ ‘‘สโร โลปาสเร’’จฺจาทิกํ (๑-๒๖) สุตฺตํฯ</p>


<h3>๑๕. ปญฺจ</h3>
<p>อวธิภาเวนาติ ‘อโต’จฺจาทินา อวธิเตฺตน, ยสฺสาติ โย อาทิโน, การิยนฺติ ‘ฎาเฎ’อาทิกํ, ปุพฺพปราเปกฺขเตฺตนาวิเสสาติ ยถา- ‘คามา เทวทโตฺต’ติ วุเตฺต โส ตโต ปุโพฺพ ปโรเคติ วิญฺญายตีตฺยวธิภาวสฺส ปุพฺพปราเปกฺขเตฺตนาวิเสโส, ตเถหาปิ ‘‘อโต โยนํ ฎาเฎ’’ติ (๒-๔๑) วุจฺจมาเน อโต ปุเพฺพสํ โยนํ อถวา ปเรสนฺติ ปุพฺพปราเปกฺขเตฺตนาวธิภาวสฺสาวิเสสาติ มญฺญเต, ปุเร วิยาตฺยเนน สตฺตมิยนฺติ เอตฺถ วุตฺตํ นิเทฺทสวจเน การณมติทิสติ, วุตฺติยํ ‘นรานเมเร’ติ เอตฺถ อปวาทวิปฺปฎิเสเธ สติปรตฺตา ฎาเฎอาเทสานํ ปวตฺติํ ‘‘อาทิสฺสา’’ติ เอตฺถ วณฺณยิสฺสาม, อถ กิมิมินา วจเนน นนุ ยโต ยตฺถ ปญฺจมี นิเทฺทโส ตตฺถ สพฺพตฺถ ‘‘มานุพโนฺธ สรานมนฺตา ปโร’’ (๑-๒๑) ตฺยโต ‘ปโร’ตฺยนุวเตฺตตุํ สกฺกาติ ตสฺสานุวตฺติตสฺส โยนมิจฺจเนน สามานาธิกรณฺยา‘ปเรสํ โยนํ’ตฺยยมโตฺถ วิญฺญายเต, ตโต ปุเพฺพสํ ปสโงฺคเยว นตฺถีติ, เนตทตฺถิ, ปโรติ ตฺยนุวตฺตมานํ ‘อโต’ติ ปญฺจมฺยเนฺตน สมฺพชฺฌมานํ น โกจิ วาเรตา อตฺถีติ ปรโต-การโต ปุเพฺพสมฺปิ โยนํ ฎาเฎอาเทสา ปโปฺปนฺตีติ วจเนเนมินา ภวิตพฺพเมวาติ ทเสฺสตุมาห-‘วจเน’จฺจาทิ, เอวญฺจรหิ ตเทโวทาหริตพฺพํ, กิํ ‘นรานเร’ ตฺยุทาหฎนฺติ เจ, เนสโทโส, อญฺญทตฺถํ การียมานมิหา-ปฺยตฺถวนฺตํ โหตีติ, ปุพฺพโก ปริหาโรติ พฺยว หิตนิวตฺติยา  ปุพฺพสุเตฺต วุโตฺต ‘‘สเรโตปสิเลสิกาธาโร’’ติ ปริหาโร, น สมฺภวตีติ อิห สตฺตมิยา อภาวา น สมฺภวติ, วจนานนฺตรนฺติ ปาณินิยานํ นิทฺทิฎฺฐคฺคหณมิว พฺยวหิตนิวตฺติยา สุตฺตนฺตรํ, เต หิ ‘‘ตสฺมาตฺยุตฺตรสฺสา’’เตฺยตฺถ (๑-๑-๖๗) นิทฺทิฎฺฐคฺคหณมนุวตฺติย เตน ปุเพฺพ วิย พฺยวหิตนิวตฺติมฺปฎิปาเทนฺติฯ อนนฺตเรติวจนา ปจฺจาสตฺติยา นิสฺสยนํ วิญฺญายเต, กตตฺถตายาติ วจนา ชาติยาตฺยาห- ‘ปจฺจาสตฺยา ชาติํ สนฺนิสฺสายา’ติ ชาติํ สนฺนิสฺสาย ปจฺจาสตฺยา กรณภูตาย นิวตฺติมาเหติ สมฺพโนฺธ, อิมินา ปจฺจาสตฺติ ญายพฺยาปนญายชาติปทตฺถพฺยตฺติปทเตฺถสุ ปจฺจาสตฺติญาโย ชาติปทโตฺถเจห นิสฺสียเตติ ทเสฺสติ, น หิ เกวลํ ชาติํ นิสฺสาย พฺยวหิตนิวตฺติ วตฺตุํ สกฺกา, ตถาหิ ยเทตฺถ ปจฺจาสตฺติญาโย น นิสฺสิโต, ตทา พฺยาปนญาเยน พฺยวหิเต จาพฺยวหิเต จาสชฺชตีติ ชาติยา นิสฺสยเน สตฺยปิ พฺยวหิเตปิ พฺยาปฺยมานา ชาติ เกน นิวารียเต นาปิ เกวลํ ปจฺจาสตฺตินฺนิสฺสาย พฺยวหิตนิวตฺติ วตฺตุํ สกฺกา, ตถาหฺยสติ ชาติสนฺนิสฺสเยน พฺยตฺตินิสฺสียเต, พฺยตฺติยญฺจ ปทเตฺถ ปฎิลกฺขิยํ ลกฺขณํ ปวตฺตตีติ ปจฺจาสตฺติ ญายนิสฺสยเนปฺยพฺยวหิตมฺปติ ยํ ลกฺขณํ ภินฺนํ ตทพฺยวหิเต ปวตฺตํ, ยมฺปน พฺยวหิตมฺปติ ภินฺนํ ลกฺขณํ, ตญฺจ วจนปฺปมาณโต มาภวตฺวสฺส พฺยตฺถตาติ พฺยวหิเตปิ ปวตฺตเต, ตสฺมา อุโภปิ นิสฺสาย นียาติฯ วิสยทสฺสนปฺปสเงฺค วิสยิทสฺสนมตฺถพฺยตฺติการณนฺติ วากฺยโนฺตคธปทานมตฺถมฺปฐมํ ทเสฺสตฺวา ปจฺฉา สมาสาทิกํ ทเสฺสตุํ ‘กโต’ตฺยาทิกมารทฺธํ, ชาติลกฺขโณติ อพฺยวหิตตฺตชาติสภาโว, ‘โอสโธฺย’ติ เอตฺถ สกาเร อการา ปรสฺส ธกาเรน พฺยวหิตสฺส โยสฺส วิยาวเสสานมฺปิ สพฺภาวโต วุตฺตํ-‘โยปฺปภุตีน’นฺติ, ชาติ สามญฺญํ, ยาวติ วิสเยติ ควาทิเก ยตฺตเก วิสเย, กามจารโต วิสย ปริสมตฺติยา ทิฎฺฐนฺตมาห-‘ตํ ยเถ’ติ, โภชเยตีติ เอตฺถ โภชเยอิตีติ ปทเจฺฉโท, กโตหิ ชาตฺยโตฺถ กสิโณติ ยสฺมา สกโล พฺราหฺมณ ชาติสงฺขาโต อโตฺถ ปริสมโตฺต, ตสฺมาติ อโตฺถ, อิทํ วุตฺตํ โหติ-  ‘ยาว ทิฎฺฐโมฺภชเย’ติ วุเตฺต  สนฺตาย สามญฺญวุตฺติ พฺราหฺมณสทฺทปฺปโยคสามตฺถิยา ปเจฺจกโมฺภชนกิริยา กตา นาม โหติ, ยโต กสิโณปิ ชาตฺยโตฺถ ปริสมโตฺต นามาติฯ ‘‘พฺยญฺชเน ทีฆรสฺสา’’ติ (๑-๓๓) สุเตฺต พฺยญฺชเนติ สตฺตมี ปุพฺพสฺส ทีฆาทิวิธิมฺหิ จริตตฺตา ‘‘สรมฺหา เทฺว’’ติ (๑-๓๔) เอตฺถ สรมฺหาติ ปญฺจมฺยก ตตฺถา, ตโต ปญฺจมีนิเทฺทสสฺส พลียตฺตํ, ตโต ‘‘สตฺตมิยํ ปุพฺพสฺส’’ ‘‘ปญฺจมิยํ ปรสฺสา’’ติ ทฺวินฺนํ ปรสฺส สมุฎฺฐาปเน ‘พฺยญฺชเน’ติ สตฺตมี ปรสฺส การิย โยคิตาย อตฺถโต วิภตฺติวิปริณาเมน ฉฎฺฐีภาเวน ปริณมตี… ทฺวินฺนํ สุตฺตานํ วิปฺปฎิเสเธ ปรสฺส พลี ยตฺตาวาติ เอตาทิสสามตฺถิยสพฺภาวโต วุตฺตํ-‘ฉฎฺฐีปกปฺปนาปิ ปุเรวิย สามตฺถิยา’ติฯ</p>


<h3>๑๖. อาทิสฺส</h3>
<p>กิญฺจิ อนฺตสฺส สมฺปตฺตนฺติ ยํ ฎานุพนฺธมเนกวณฺณํ น โหติ, ตํ ‘‘ฉฎฺฐิยนฺตเสฺส’’ (๑-๑๗) ตฺยนฺตสฺส ปตฺตํ, กิญฺจิ สพฺพเสฺสติ ‘‘ฎานุพนฺธาเนกวณฺณา สพฺพเสฺสติ’’ (๑-๑๙) ฎานุพนฺธมเนกวณฺณญฺจ การิยํ สพฺพสฺส ปตฺตํฯ ยทนฺตภาวิการิยํตฺยาทินา วจนผลมุปทเสฺสโนฺต ‘ฉฎฺฐียนฺตเสฺส’ตีมสฺสาปวาโท ยํ โยโคติ ทเสฺสติ, ตสฺสายม ปวาโท โหตุ ฎานุพนฺธาทิการิยํ กถนฺติ อาห-‘ฎานุพเนฺธ’จฺจาทิ, วิปฺปฎิเสธาติ อปวาทวิปฺปฎิเสธา, ‘‘ฉฎฺฐิยนฺตเสฺส’ติ หิ อุสฺสโคฺค, ตสฺสาปวาทา ‘‘อาทิสฺส’’ ‘‘ฎานุพนฺธาเนกวณฺณา สพฺพเสฺส’’เตฺยเต, ‘‘อาทิสฺสา’’ตีมสฺสาวกาโส ‘เตรสา’ติ, ‘‘ฎานุพนฺธาเนกวณฺณา สพฺพสฺสา’’ตีมสฺสาวกาโส ‘เอสุ, อเนนา’ติ, อิโหภยมฺปโปฺปติ ‘‘อโต โยนํ ฎาเฎ’’ (๒-๔๑) ‘‘นรานเร’’ ‘‘อเตน’’ (๒-๑๐๘) ‘‘ชเนนา’’ติ (ตตฺถ) ‘‘ฎานุพนฺธาเนกวณฺณา สพฺพเสฺส’’ตีทมฺปวตฺตตีติ เตสมปวาทานํ วิปฺปฎิเสธา สพฺพาเทโส ภวติฯ ‘‘ฉฎฺฐิยนฺตสฺสา’’ติ ทสสเทฺท-นฺตสฺส ปโตฺตปิ ตทปวาทตฺตา ‘‘อาทิสฺสา’’ติอาทิภูตสฺส ทการสฺส โหตีติ อาห ‘ทการสฺสโร’ติฯ</p>


<h3>๑๗. ฉฎฺฐี</h3>
<p>โกโตฺถนฺต  สทฺทเสฺสจฺจาห-‘อโนฺตวสาน’มิจฺจาทิ, ‘‘วณฺณสฺสนฺตสฺส’’ติ (๑-๑-๕๒) สุเตฺต วณฺณคฺคหณมนฺตวิเสสนาโยปทิฎฺฐํ ปาณินินา-อนฺตสฺส ปทสฺส วากฺยสฺส วา มาภวี’ติ, อิห ตฺวนตฺถกํ วณฺณคฺคหณํ พฺยวเจฺฉชฺชาภาวาติ ทเสฺสตุมาห-‘โส เจ’ ตฺยาทิ, นนุ พฺรหฺมสฺสาติ วิเสสนเตฺถน วตฺตุมิจฺฉิโต มหาพฺรหฺมสโทฺท ฉฎฺฐีนิทฺทิโฎฺฐ นามาติ ‘‘พฺรหฺมสฺสุ วา’’ติ (๒-๑๙๔) อุอาเทโส ‘‘ฉฎฺฐิยนฺตสฺสา’’ติ อนฺตพฺรหฺมสทฺทสฺส ปโปฺปติ, ตถา สติ ‘น หิ ฉฎฺฐี นิทฺทิฎฺฐสฺส อนฺตํ ปทํ วากฺยํ วา สมฺภวตี’ติ กสฺมา วุตฺตนฺติ, วุจฺจเต- น วิเสสนเตฺถนาเกฺขปมเตฺตน มหาพฺรหฺมสโทฺท ฉฎฺฐี นิทฺทิโฎฺฐ นาม ภวตีติ น พฺรหฺมสทฺทสฺส สพฺพสฺสาเทสปฺปสโงฺค, มหาพฺรหฺมสเทฺท วา พฺรหฺมสโทฺท อตฺถีติ ตสฺสานฺตสฺส อุตฺตํ วิธียเตฯ</p>


<h3>๑๘. วานุ</h3>
<p>‘‘ฉฎฺฐิยนฺตเสฺส’’ตฺยเนเนวาวิเสเสน วานุพนฺธการิเยปฺยนฺตสฺส สิเทฺธ กิมโตฺถยมารโมฺภตฺยาสงฺกิย ฎานุพนฺธาตฺยาทินา วจนผลมุปทเสฺสโนฺต ‘พาธกพาธนโตฺถ-ยมารโมฺภ’ติ-วทติ, ตถาหิ ‘‘ฉฎฺฐิยนฺตเสฺส’’ตฺยสฺส พาธโก ‘‘ฎานุพนฺธาเนกวณฺณา สพฺพเสฺส’’ติ, ตสฺส จ ‘‘วานุพโนฺธ’’ตฺยยํ โยโค พาธโกติ พาธกพาธนโตฺถ สมฺปชฺชเต, อปอิจฺจยมุปสโคฺค วชฺชเน นีวารเณ, ปนยเน วา วตฺตเตติ อโปทฺยเนฺต อุสฺสคฺคลกฺขณานิ วชฺชียเนฺต นีวารียเนฺต อปนียเนฺต เนเนตฺยปวาโท, สุเตฺตกเทเสน สุตฺตเมโวปลกฺขิตนฺติ อนฺตสฺส‘ฉฎฺฐิยนฺตสฺสา’ติ สุตฺตสฺส อปวาโท อนฺตาปวาโท, อุสฺสชฺชเต นิวตฺตียตฺยปวาเทเนตฺยุสฺสโคฺค, อุสฺสคฺคาปวาทกฺกโม ปเนตฺถ เอวํ เวทิตโพฺพ ‘‘ฉฎฺฐิยนฺตเสฺส’’ตฺยุสฺสโคฺค, ตทปวาทา ‘‘ฎานุพนฺธาเนกวณฺณา สพฺพสฺส’’ ‘‘อุกานุพนฺธาทฺยนฺตา’’ ‘‘มานุพโนฺธ สรา นมนฺตา ปโร’’ติ, ‘‘ฎานุพนฺธาเนกวณฺณา สพฺพเสฺส’’ตฺยุสฺสโคฺค, ตท ปวาทา ‘‘วานุพโนฺธ’’ ‘‘มานุพโนฺธ สรานมนฺตา ปโร’’ติฯ</p>


<h3>๑๙. ฎานุ</h3>
<p>ฉฎฺฐีนิทฺทิฎฺฐเสฺสจฺจาทินา  วจนารมฺภปฺปโยชนาขฺยาเนนานฺตาเทสาปวาโท ยํ โยโคติ พฺรวีติ, ปเจฺจกมภิสมฺพโนฺธติ โส ฎการานุพโนฺธ จาเทโสติอาทินา, กสฺส สพฺพสฺส ภวติจฺจาห-‘ฉฎฺฐี นิทฺทิฎฺฐเสฺส’จฺจาทิ, นนุ จ เฎอาเทโสปฺยเนกวโณฺณเอว ทฺวิวณฺณสมุทายตฺตาตฺยาสงฺกิยาห-‘อุปลกฺขิเย’จฺจาทิ, อนุพธฺยเต ปโยเค อสุยฺยมาเนปิ ปโยชนวเสนานุสรียตีตฺยนุพโนฺธ, อุปเทเส เยโวปลกฺขิย นิวตฺตเตตฺยเนเนตํ ทเสฺสติ ‘อุจฺจาริตวินาสิโนนุพนฺธา’ติ, อุปเทเส ปฐมุจฺจารเณฯ</p>


<h3>๒๐. ญกา</h3>
<p>อาทฺยนฺตาติ วุเตฺต กถมวยวาตฺยยมโตฺถ ลพฺภตี ตฺยาห-‘อาทฺยนฺตสทฺทานมิ’จฺจาทิ, อาทฺยนฺตสทฺทานํ นิยตวยววาจิตฺตา อวยวสฺส จาวยวินามนฺตเรนา สมฺภวโต สามตฺถิยาวยวี ลกฺขียติ, ฉฎฺฐิยาตฺยนุวุตฺติโต วาวยวาวยวิสมฺพเนฺธสา ฉฎฺฐี, ตาย นิทฺทิฎฺฐสฺสาตฺยยมโตฺถ วิญฺญายเตติ วุตฺติยํ-‘ฉฎฺฐีนิทฺทิฎฺฐสฺสา’ติ (วุตฺตํ), เตเนว ปจฺจยวิธิมฺหิ กูปฺปจฺจยาทโย น โทสา ภวนฺตีติ, อโตเยวาติ ตทวยวาจิตฺตโตเยว, ตคฺคหเณเนติ อวยวคฺคหเณน, กตากตปฺปสงฺคิตฺตาติ โอเตฺต กเตปิ อกเตปิ วุกาคมสฺส ปสงฺคโต, ภูยตฺตตฺตา หิ โอตฺตสฺส ภูคฺคหเณ สติ กเตปิ โอเตฺต วุกาคเมน ภวิตพฺพมกเตปิ ตโตว ‘‘กตากตปฺป สงฺคี โย วิธิ สนิโจฺจ’’ติ นิจฺจตฺตา โอตฺตํ พาธิตฺวา วุกาคโม โหติ, อถ วุกาคเม ปจฺฉา เตน น ภวิตพฺพนฺติ อาห-‘อนฺตาวยเว’จฺจาทิฯ</p>


<h3>๒๑. มานุพโนฺธ</h3>
<p>ยทินิทฺธารเณ ฉฎฺฐี อนฺตสฺสาวิเสสิตตฺตา อวิเสเสน ยโต กุโตจิ อนฺตโต พานุพโนฺธ ปโร สิยา, น หิ ทุติยํ สรคฺคหณมตฺถิ, เยนาโนฺต วิเสสียเตจฺจาห-‘นิทฺธารณ’มิจฺจาทิ, การณมาห-‘สุตตฺตา’ติ, ‘สราน’นฺติ สุตตฺตาติ อโตฺถ, เตน ‘‘สุตานุมิเตสุสุตสมฺพโนฺธพลวา’’ติ รุนฺธตีเตตฺถธการสฺสา นุมิตสฺส  มํ น โหตีติ ทีเปติ, สมาน ชาติยเสฺสว โลเก นิทฺธารณปฺปตีติ โหติจฺจาห-‘ตถา หิ’จฺจาทิ, ยถา’กณฺหา คาวีนํ สมฺปนฺนขีรตมา’ติ วุเตฺต อวิเสสิตเตฺตปิ กณฺหาย กณฺหาคาวีเยว ปตียเต, ตเถหาปิ สรานํ มเชฺฌ อนฺตาตฺยนฺตเตฺตน นิทฺธาริยมาโน สมานชาติโย สโรเยว ปตียเต, เตน สรานํ เยวานฺตาปโร ภวิสฺสตีติ ภาโว, วิเสสนโตฺตติ ‘‘ญิลตเสฺส’’ติ (๕-๑๖๓) สุเตฺต อสฺสาติ วุเตฺต อยเมเวติ นิยมาภาวา ยสฺสกสฺสจิ อการสฺส ญิปฺปตฺติ, เตนานิฎฺฐปฺปตฺตีติ ลานุสงฺคิเสฺสว อสฺสาติ ลสฺส ยํ วิเสสนตฺตํ ตํ อโตฺถ ปโยชนมสฺส ‘‘กตฺตริโล’’ติ (๕-๑๘) ลการสฺสาติ วิเสสนโตฺถ ลกาโร, อิเธวาติ อิมสฺมิํ ‘‘มานุพโนฺธ’’ติอาทิสุเตฺตเยวฯ</p>


<h3>๒๒. วิปฺปฎิ</h3>
<p>ปโรติ วตฺตเต, โส จาญฺญาธิกฺยอิฎฺฐาทฺยเนกโตฺถปิ อิธ อิฎฺฐ วาจี ทฎฺฐโพฺพ, กมฺมพฺยติหาเรฆณิติ กมฺมพฺยติหาโร กิริยาปริวตฺตนํ ภาววิเสโส ตสฺมิํ ‘ภาวการเกสฺวฆณฺฆกา’’ติ (๕-๔๔) สามเญฺญน วิหิตตฺตา วิปฺปฎิเสธนนฺติ อเตฺถ ฆณิ วิปฺปฎี เสโธ, เตนาห-‘สามเญฺญ’จฺจาทิ, วิปฺปฎิเสธสทฺทสฺส อตฺถมาห-‘อญฺญมญฺญปฎิเสโธ’ติ, สํสิทฺธิยํ วตฺตมาโนปิ สิธิ อุปสคฺคสมฺพเนฺธ นาตฺถนฺตเรปิ โหตีติ อญฺญมญฺญวิโรโธตฺยโตฺถ, วิปฺปฎิเสธสทฺทสฺส โลเก วิโรธวาจิเตฺตน ปสิทฺธตฺตมาห ‘ตถา หิ’จฺจาทินา, กถมฺปน ปมาณภูตสฺสาจริยสฺส วจเนสุ อญฺญมญฺญวิโรโธ สมฺภวตีจฺจาสงฺกิย อุภินฺนํ สาวกาสเตฺต สติ สมฺภวติ นาญฺญถาติ ‘ทฺวินฺน’มิจฺจาทิ วุตฺติคโนฺถ ปวโตฺตติ วตฺตุํ ‘โสจา’ติอาทิมาห อญฺญมญฺญานชฺฌาสิเตติ อญฺญมเญฺญนานกฺกเนฺต อปริคฺคหิเตติ วุตฺตํ โหติ, อนุภยตาคินีติ โย วิสเยกเทโส อุภยนฺน ภชเต ตสฺมิํ อนุภยภาคินิ วิสเยกเทเส, สามญฺญวิสโย ทฺวินฺนํ วิธีนํ สาธารโณ วิสโย, ตตฺถ ปวตฺติปฺปสเงฺค สติ โสจ วิปฺปฎิเสโธ ชายตีติ สมฺพโนฺธ, อิมินา วิปฺปฎิเสธสฺส วิสโย ปวตฺติปฺปสโงฺค วิสยวิสยีนมเภเทน สุเตฺต ‘วิปฺปฎิเสโธ’ติวุโตฺตติ  ‘ทฺวินฺน’มิจฺจาทินา วุตฺติคโนฺถ รจิโตติ ทีเปติ, ปโร โหตี ติวิธิทสฺสิโตติ อิมินา ยทิ นิยโม-พฺภูปคโต สิยา, ตทา ‘ปโรวโหตี’ติ วเทยฺยาติ ทเสฺสติ, ปาณินิยา หิ ชาติยํ ปทเตฺถ สกิเมว ลกฺขณํ ปวตฺตตีติ จริตตฺถตฺตา วิสยนฺตเร ทฺวินฺนมฺปิ ลกฺขณานมปฺปวตฺติยํ ปรํ ปจฺฉิมํ การิยนฺติ วิธฺยตฺถมิทํ วจนํ, พฺยตฺติยนฺตุ ปทเตฺถ ลตฺวาทีนมิว ปริยายปฺปสเงฺค นิยมตฺถนฺติ ปฎิปนฺนา, อิธ ปน ชาติยํ พฺยตฺติยญฺจ ทฺวินฺนมฺปิ สุตฺตานมปฺปวตฺติยเมว วิธฺยตฺถเมวิทํ วจนํ, น นิยมตฺถมฺปีติ ปฎิปาเทตุมาห-‘ตถาหิ’จฺจาทิ, กามจารโต ปริสมาปียเตติ สมฺพโนฺธ, กามโต ปริสมาปนเญฺจติสฺสา สพฺพสฺมิํ อตฺตโน โคจเร อวิเจฺฉทพฺยาปเนน ปวตฺติสพฺภาวโตฯ กถมฺปเนกสฺสาปิ ปวตฺติ น ภเวยฺยาตฺยาสงฺกิย การณมาห‘อุภยมฺปิ’จฺจาทิ, หิสโทฺท ยสฺมาเตฺถ, ยสฺมา อุภยมฺปิทมาจริยวจนํ, ตโตเยว ปมาณํ, อภิมตการิยวิธาเน ลิงฺคภาเวน สทฺทิกานุมตตฺตา(เตสํ) วิธีนํ วิธายกญฺจ ตสฺมาติ อโตฺถฯ ปมาณตฺตา ทฺวินฺนมฺปิ อปฺปตฺติยํ การณมาห-‘อนุภยภาคิมฺหิ’จฺจาทิ, ยโต ลทฺธาวกาสา ตโต สมานพลาติ, อิติสโทฺท เหตุมฺหิ, วิรุทฺธาจาติ เอตฺถ อิติสทฺทํ ทตฺวา ‘อนุภยภาคิมฺหิ…เป.… วิรุทฺธาจาติ ทฺวินฺนํ วจนานํ ปมาณตฺตา อุภินฺนมฺปิ อปฺปวตฺตีติ สมฺพโนฺธ เวทิตโพฺพฯ สมานพลานํ ทฺวินฺนํ โลเกปิ วิโรธิตฺตํ เอกกฺขเณเยว อุภินฺนมฺปิ การิเย อปฺปวตฺติ จ ทิสฺสตีติ ทิฎฺฐนฺตมาห ‘โลเกเจ’ตฺยาทิ, เอตฺถ จ เปสฺสสฺส (อ)วิโรธตฺถิโน การิเย อปฺปวตฺติริว  สมานพลาน มุภินฺนํ วจนานํ การิเย อปฺปวตฺตีติ สุเขโน ปมาสํสนฺทนํ วิญฺญาตพฺพํฯ</p>


<p>ชาติปเกฺขเยว ภสฺสกาเรน ทฺวินฺนํ ยุคปทิปฺปตฺติยํ ‘ลตฺวาทีนมิว’ ปริยายปฺปสโงฺค วณฺณิโต, ตสฺสายุตฺตตฺตมุปทเสฺสโนฺต อาห ‘นจาปิ’จฺจาทิ, ภินฺนวิสยตฺตาติ ทฺวินฺนํ วิธีนํ ภินฺนวิสยตฺตาฯ อภินฺนวิสยเตฺต หิ ปริยายกปฺปนา ยุตฺติมตี, อโตจ ลตฺวาทีนมภินฺนวิสยตฺตมฺปฎิปาทยิตุมาห- ‘ลตฺวาทโย หิ’จฺจาทิ, อนวยเวเนติ ธาตุ มตฺตโต วิธาเนนาวยวพฺยติเรกสพฺภาวโต สพฺพธาตุปริคฺคเหน, ยตฺถ ยสฺมิํ ธาตฺวเตฺถกเทเส ปวตฺตา สมานา ปวตฺตา สโนฺต ลทฺธาวกาสา  สิยุํ ตเสฺสกเทสสฺส ปริหาเรนาปิ ปริจฺจาเคนาปิ น วิธียเนฺตติ สมฺพโนฺธ, ลตฺวาทีน เมกกฺขเณ อสมฺภวา เอกสฺมิํ กเต สตีตรวจนาน มานตฺถกฺยปฺปสงฺคาจ ปริยาเยน ภวนฺตีติ ยนฺตํ ยุตฺตนฺติ สมฺพโนฺธฯ อิหาติ อิมสฺมิํ ยุคปทิปฺปตฺติยํ, อิห ตถาภาวสฺส การณมาห-‘สาวกา…เป.… วจน’นฺติ, ตตฺถาติ ยุคปทิปฺปตฺติยํฯ ชาติยมฺปทเตฺถ ‘‘ปุนปฺปสงฺควิชานนา สิทฺธํ, วิปฺปฎิเสเธ ยํ พาธิตํ ตมฺพาธิตเมวา’’ตีมาสมุภินฺนํ ปริภาสนมฺปวตฺติํ ปฎิปาเทโนฺต อาห- ‘ปรสฺมิํ เจ’ตฺยาทิ, ปรสฺมินฺติ อิเฎฺฐ, ปริภาสนมฺปน อยมโตฺถ ‘ปุนปฺปสงฺควิชานนาติ ทฺวินฺนํ สุตฺตานเมกตฺถปฺป สงฺคสงฺขาเต วิปฺปฎิเสเธ สติปรมิฎฺฐํ ปฐมํ โหติ, โหเนฺตน เตน ยทีตรสฺส นิมิโตฺตปฆาโต น กโต ตทา ตสฺสาปิ ปุนปฺปสโงฺค ตสฺส วิชานนา สิทฺธนฺติ, วิปฺปฎิเสเธ ยถาวุเตฺต สติ ปฐมํ โหเนฺตน ยํ สุตฺตํ พาธิตํ ตสฺส ปุนปฺปวตฺติยา ยทิ นิมิตฺตํ นตฺถิ ตํ พาธิตเมเว’ติฯ พฺยตฺติยมฺปิ วิธฺยตฺถเมวิทํ วจนํ, น นิยมตฺถนฺติ ทเสฺสตุมาห-‘พฺยตฺติย’มิจฺจาทิ, เอวํ มญฺญเต ‘พฺยตฺติยํ ปฎิลกฺขิยํลกฺขณปฺปวตฺติยํ ทฺวินฺนํ สาธารณํ ฐานมฺปติ ยานิ วจนานิ ภินฺนานิ เตสมฺปิ นิรวกาสเตฺตน ตุลฺยพลตฺตา ทฺวินฺนมฺปฎิปตฺติเยวสิยา, นตุ ปริยายปฺปสโงฺค’ติฯ พฺยตฺติยมฺปิ ยถาวุตฺตานํ ปริภาสานํ ปวตฺติ วุตฺตวิธิเนวาติ ทเสฺสโนฺต ‘ปริภาสานมฺปิ’จฺจาทิมาหฯ</p>


<p>ชาติยมฺปทเตฺถ ‘‘วตฺตมาเนติ อนฺติ, สิ ถ, มิ ม, เต อเนฺต, เส เวฺห, เอ เมฺห’’จฺจาทีนํ ลกฺขณานเมกเมกเตฺถปิ วตฺตมาเนติ อนฺติ, วตฺตมาเน สิ ถ อิจฺจาทีนํ วาเกฺยกเทสานํ คจฺฉติจฺจาโท คจฺฉ สิจฺจาโท จ ลกฺขิเย สกิมฺปวตฺติยา สพฺพสฺมิํ สเก วิสเย ปฐม มชฺฌิมปุริเสกวจนชาติ ปริสมตฺตาติ จริตตฺถตฺตา ตุเมฺห คจฺฉถาติ เอตฺถ ทฺวีหิ ทฺวินฺนํ ปุริสาน เมกกฺขเณ ปวตฺติยํ น กสฺสจิ, พฺยตฺติยมฺปิ ปฎิลกฺขิยํ ลกฺขณานิ ภิชฺชนฺตีติ สาธารณํ ฐานํ ปติภิเนฺนหิ ลกฺขเณหิ ทฺวินฺนเมฺปกเตฺถ-กกฺขเณ ปวตฺติยํ น กสฺสจิ, ตถา วุตฺตนเยเนว ติณฺณํ ปุริสานเมกกฺขเณ ปวตฺติยนฺติ สพฺพถา อปฺปวตฺติยํ สมฺปตฺตายํ วจนมิทํ, ปโร โหตีติ มชฺฌิมุตฺตมํ ภวตีติ อธิปฺปาเยน ‘ยเถ’จฺจาทินา วุตฺตํ วุตฺติคนฺถมฺปญฺหมุเขนา หริตฺวา  ทเสฺสตุํ ‘กฺวปนา’ติอาทิมาห, เนทมุทาหรณมมฺหํ มนํ โภเสติ-ยโต วิปฺปฎิเสธวิสยเมเวทํ น โหติ, กุโต ยโต ‘‘วตฺตมาเนติ อนฺติ’’จฺจาทิปฺปภุตีนํ วตฺตมาเนติ อนฺติจฺจาทีหิ วาเกฺยกเทเสหิ นิทฺทิฎฺฐานเมว ปุพฺพปรจฺฉกฺกานํ ปุริสวจนวิเสสวิธายเกน ‘‘ปุพฺพปรจฺฉกฺกาน เมกาเนเกสุ ตุมฺหามฺห เสเสสุ เทฺวเทฺว มชฺฌิมุตฺตมปฐมา’’ (๖-๑๔) ตีมินา วากฺยาวยเวน ตุมฺหามฺหเสเสสุ ปยุชฺชมาเนสุ อปฺปยุชฺชมาเนสุ วา ยถากฺกมํ ปุพฺพจฺฉกฺกานํ ปรจฺฉกฺกานญฺจ มชฺฌิมุตฺตมปฐมานํ ปเจฺจกํ เทฺวเทฺว วจนานิ ยถากฺกมํ ภวนฺตีติ ‘คจฺฉถ คจฺฉามา’ติ เอตฺถ เอกกฺขเณ ปวตฺติเยว นตฺถิ, ทฺวินฺนมฺปน สาวกาสาน เมกกฺขเณ ปวตฺติเยว หิ วิปฺปฎิเสโธติ, ตถาปิ วุตฺตนเยน วิปฺปฎิเสธปฺปกปฺปนาปิ สกฺกา กาตุนฺตีทมุทาหฎํ สิยาติ ทฎฺฐพฺพํ, อิมิสฺสา ปน ปริภาสาย นิรากุลปฺปวตฺติ ‘‘อาทิสฺสา’’ ตีมิสฺสา วุตฺตนเยน เวทิตพฺพา, กตากตปฺปสงฺคี โย วิธิ, โส นิโจฺจ, โยตฺวกเตเยวายมนิโจฺจติ วุตฺตนิจฺจานิเจฺจสุ อนฺตรงฺคพหิรเงฺคสุ จาตุลฺยพลตฺตา นาสฺส โยคสฺส พฺยาปาโร, ตถาหิ นิจฺจานิเจฺจสุ นิจฺจเมว พลวนฺติ นิจฺจานิจฺจานมตุลฺยพลตา, อนฺตรงฺคพหิรงฺคปฺปการ(มฺปน) อุปริ ‘‘โลโป’’ติ (๑-๓๙) สุเตฺต ปกาสิสฺสามฯ</p>


<h3>๒๓. สเงฺกโต</h3>
<p>วจนารมฺภสฺส ผลมาห-‘อนุพโนฺธติ ยํ วุตฺตํ’ตฺยาทิ, วุตฺติยํ ‘‘โยนวยวภูโต สเงฺกโต’’ติ สามเญฺญน วุเตฺตปิ ‘‘ภาสิสฺสํ มาคธํ สทฺทลกฺขณ’’นฺติ สทฺทลกฺขณา ภิธานปฺปกรณโต สทฺทสฺสานวยวภูโตติ วิญฺญายเตติ ทเสฺสตุมาห-‘กสฺส’ตฺยาทิลฺตุปฺปจฺจเย ลกาโร อุทาหรณํ, ปกติยาทิ สมุทายสฺสาติอาทิวากฺยสฺส สาปฺปายมตฺถํ วิวริตุํ ‘เอวมญฺญเต’จฺจาทิ วุตฺตํ, เกจิ สทฺทสตฺถการาติ ปาณินิํ สนฺธายาห, วจนนฺติ ‘‘ตสฺส โลโป’’ติ (๑-๓-๙) วจนํ, ปโยคาสมวายิตาติ กตฺตาอิจฺจาทิปฺปโยเค อสมวายิตา อปฺปโยคิตาติ อธิปฺปาโย, เอวมฺปิสฺส โลโป วเสโย… อนุปุโพฺพ พนฺธิวินาสโตฺถติ อาหุ อุจฺจาริตปธํสิตฺตา  อนุพนฺธฺยเต วินสฺสเตตฺยนุพโนฺธติ อิมาย สทฺท พฺยุปฺปตฺติยาวเสนฯ</p>


<h3>๒๔. วณฺณ</h3>
<p>‘อเตนา’ติ (๒-๑๐๘) เอตฺถ อโตติ รสฺสพฺยตฺตินิเทฺทโส วา สิยา รสฺสชาตินิเทฺทโส วา สกลนิสฺสยพฺยาปี อตฺถชาติ นิเทฺทโสวา, ตตฺถ รสฺสพฺยตฺตินิเทฺทเส สติ พุทฺธสิทฺธาทีสุ ยตฺถกตฺถจิ อกาโร คยฺหเตติ เนฎฺฐปฺปสิทฺธิ… เกสญฺจิ อสิชฺฌนโต, รสฺส ชาตินิเทฺทเส ปน พุทฺธสิทฺธาทิสพฺพาการนฺตานํ ลกฺขณิกควาทฺยกา รนฺตานญฺจากาโร คยฺหตีติ สพฺพถา อิฎฺฐปฺปสิทฺธิ, นาโญฺญ ทีโฆ พฺยตฺตนฺตรตฺตาติ นานิฎฺฐปฺปตฺติ อาการโต นาเสฺสนาภาวา, ตสฺมา อโตติ รสฺสชาตินิเทฺทเส นิสฺสิเต สพฺพมิทมิฎฺฐํ นิปฺผชฺชตีติ นาตฺถชาติ นิสฺสียเต, น รสฺสพฺยตฺติจ, ‘‘ยุวณฺณานเม โอลุตฺตา’’ติ (๑-๒๙) อาทีสุ ปน รสฺสพฺยตฺติยา รสฺสชาติยา วา นิเทฺทเส ‘ตเสฺสทํ โนเปติ’จฺจาทีสุ เอโออาทิกมิฎฺฐํ กตฺถจิ ภเวยฺย, น สพฺพตฺถ, สพฺพตฺถ วา ภเวยฺย ‘วาเตริตํ สโมนา’ติอาทีสุ พฺยตฺตนฺต รตฺตา, ตสฺมา สพฺพถา อิฎฺฐปฺปสิทฺธิยา อิตฺตชาตฺยาทิ นิสฺสียเต, อถวา วณฺณุจฺจารณมฺปติ เกสญฺจิ วณฺณุปฺปตฺติฎฺฐานานํ อุจฺจนีจตทุภย สํหารวเสน วณฺณวิเสสุปฺปตฺติ ทสฺสนโต เตสํ วเสน รสฺส พฺยตฺตินิเทฺทเส รสฺสชาตินิเทฺทเส วา วุตฺตนเยน อิฎฺฐานิฎฺฐปฺปตฺติยํ สพฺพถา สพฺพถา อิฎฺฐปฺปสิทฺธิยา อิตฺตชาตฺยาทิ นิสฺสียเต, ตตฺถ วณฺณ ปเรน สวณฺณคฺคหณํ นิยมิตุํ วจนมิทมารทฺธนฺติ ‘สพฺพเตฺถวา’ติอาทินา วจนารมฺภผลมาห, สพฺพเตฺถวาติ สพฺพสฺมิํเยว สุตฺตปฺปเทเสฯ นนุ สยญฺจาติ วุเตฺตปิ ปริยตฺตํ, น หฺยญฺญํ รูปา สยมตฺถิ, อญฺญํ วา (สย)โต รูปนฺติ สิเทฺธเปฺยวํ สติ อเตฺถตฺถ ปโร โกจิ วิเสโสติ ญาเปตุํ สญฺจ รูป’นฺติ วุตฺติกาโร อาหาติ สมฺพโนฺธ, รูปสฺส วิเสสิตพฺพตฺตา ‘สญฺจ รูป’นฺติ วุตฺติยํ นิทฺทิสียมานตฺตา จ รูปนฺติ วิญฺญายตีติ ‘สญฺจ คยฺหตี’ติ วุตฺตํ, สํรูปคฺคหณายาปิสทฺทํ กโรโต-ธิปฺปาโย-ยนฺติ วตฺตุมาห-‘อญฺญเถ’จฺจาทิ, อญฺญถาติ อเญฺญนปฺปกาเรน สํรูปคฺคหณาย อปิสทฺทาภาเวติ อธิปฺปาโย, อญฺญปทเตฺถติ  อญฺญปทตฺถ สมาสวิสเย, คุณีภูตสฺสาติ อปฺปธานภูตสฺสากาเร การาทิโน, สมาเสน วุตฺตตฺตา ปธานตู ตเตฺตปิ คุโณ ภวติ อญฺญปทโตฺถ-กาเรการาทิ วิธาย กตฺตา, วิธียมาโน สวโณฺณว ปธานํ… อิทมตฺถิตาย ตปฺปวตฺติยาติฯ นนุ วุตฺติยมปิสทฺทสฺสาตฺถํ วทตา สยเญฺจติ วตฺตพฺพํ, ‘‘ตถา สยมตฺตนี’’ติ นิฆณฺฑุโต สยญฺจ-ตฺตากาเรการาทิญฺจ คยฺหตีตฺยมโตฺถ สมฺภาวียตีติ โจทนมฺปนสิ นิธาย ‘สญฺจ รูป’นฺติ วทโนฺต สาธิปฺปายารุฬฺหํ กิญฺจิ อตฺถวิเสสํ ปกาเสตุํ ตเถวาหาติ ทเสฺสตุํ วุตฺตํ-‘สยเญฺจ’ตฺยาทิ, ‘‘ธนญฺญาตีสุ สํสโทฺท, ตถาตฺตตฺตนิเยสุปี’’ติ นิฆณฺฑุวจนโต ‘ส’นฺติ อตฺตาปิ คยฺหติ, โก โส สทฺทรูปํ สาธารณํ, ‘ส’นฺติ อตฺตนิยมฺปิ, กินฺตํ สทฺทาน มสาธารณํ สทฺทรูปํ, ตถา สติ อตฺตนิยํ รูปํ นามาตฺตสงฺขาตสทฺทสมฺพนฺธีติ อาห-‘สํรูปํ สทฺทานมสาธารณํ รูป’นฺติ, เอตญฺจ อิทนฺตีมินา สมฺพนฺธิตพฺพํ, อสาธารณนฺติ อสาธารณํ สทฺทรูปํ, สติ สมฺภเว พฺยภิจาเร จ วิเสสนสฺส สาตฺถกตาย อสาธารณนฺติ รูปํ วิเสสตา สาธารณสฺสาปิ สมฺภโว วุโตฺตเยว นามาติ อาห-‘ทุวิธํ หิ’จฺจาทิ, กินฺตํ สาธารณมสาธารณญฺจรูปนฺติ สามเญฺญน รูปํ นิทฺทิสิตุมาห-‘ตตฺถา’ติอาทิ, ตตฺถาติ นิทฺธารเณ สตฺตมี, สทฺทานนฺติ สาตฺถกนิรตฺถกานํ เยสํเกสญฺจิ สทฺทานํ, ตํตํ สทฺทตฺตาทีหิ เตสํเตสํ พุทฺธ ออิอาทีนํ สทฺทานํ สทฺทตฺตาทิ, อุภยตฺถ อาทิสเทฺทน อโตฺถ สงฺคหิโต, เตน สาธารณํ สทฺทรูปมตฺถรูปํ ตถา-สาธารณนฺติ จตุพฺพิธํ สํรูปนฺติ ทเสฺสติ, จตูสุปิ เจเตสฺวสาธารณสฺส สทฺทรูปเสฺสโวปานํ ทเสฺสตุมาห-‘ตตฺถา’ติอาทิ, สาธารณรูปพฺยุทาเสนาติ สาธารณรูปสฺส ปริจฺจาเคน, อุปาทิยโนฺต รูปเมว สทฺทสฺสสํ, นาโตฺถติ จ ทเสฺสตีติ สมฺพโนฺธ, จ สโทฺท ปเนตฺถ ‘อิทํ ทเสฺสตี’ติ เหฎฺฐา วุตฺตํ สมุจฺจิโนติ, อสาธารณเสฺสโวปาทิยเน การณมาห-‘ตนฺต’มิจฺจาทิ, อิตรนฺติ เย สํเกสญฺจิ สทฺทานํ สทฺทตฺตาทิ, ปรสฺสาปีติ อญฺญสฺส ยสฺสกสฺสจิ สทฺทสฺสาปิ, อิติ อิทํ, ปติตํ ปสิทฺธํ, เอตฺถ ปน อิติสโทฺท เหตุมฺหิ, ยสฺมา อิทํ ยถาวุตฺตํ ปสิทฺธํ ตสฺมา ปุพฺพาจริยปรมฺปรายาคโต ปเทสโต  อุปาทิยโนฺตติ ปกตํ, สํสทฺทวิเสสนสามตฺถิเยน อสาธารณรูโปปาทิยเนปิ อสาธารณํ สทฺทรูปเมโวปาทียติ นาสาธารณมตฺถรูปํ… อิมินา วกฺขมานการณตา  วเสนาติ อาห-‘สทฺทเสฺส’จฺจาทิ, อาสนฺนํ…สทฺทโต สทฺทภาวสา นญฺญตฺตา, วิปริยยโตติ วิปริยาเสน อนาสนฺน ภาเวนาติ อโตฺถ, จกฺขุวิสโยปิ หิ อโตฺถ กถํ โสตวิสยสทฺทสฺส น อาสโนฺน สํรูปมฺภวิตุมรหตีติ, การณนฺตรมาห-‘อเหยฺยตฺตาจา’ติอาทิ, อเหยฺยตฺตาติ อปริจฺจชนียตฺตา, อิทมฺปิ นิจฺจสมฺพนฺธิเตฺต การณวจนํ, ตํ สทฺทรูปํ, นิจฺจสมฺพนฺธีติ นิรนฺตรสํโยคี, วิปริยยโตติ เหยฺยตฺตา, ตถาหิจฺจาทินา อตฺถสฺส เหยฺยตฺตํ โพเธติ, อปรํ การณมาห-‘อสาธารณญฺจ รูปํ’ตฺยาทินา, สาธารโณ ปริยาย สทฺทานํ, ปเจฺจตพฺพตฺตาติ วิญฺญาตพฺพตฺตา, อิทานิ การณตฺตยํ สโมธาเนตฺวา อิเมหิ การเณหิ รูปเมว สทฺทสฺส สํนาม, นาโตฺถติ นิยเมตฺวา ทเสฺสตุํ ‘ตเทว’นฺติอาทิ อารทฺธํ, ตเทวนฺติ ยสฺมา เอวํ, ตํ ตสฺมาติ อโตฺถ, สรูปปฺปธาเนติ ‘‘โคสฺสา วง’’ (๑-๓๒) ตฺยาโท โคสฺสาตฺยาทิเก สรูปปฺปธาเนฯ</p>


<h3>๒๕. นฺตุ</h3>
<p>นฺตุสุติยา ชนฺตฺวาทีนมฺปิ ‘‘นฺตนฺตูนํโนฺต โยมฺหิ ปฐเม’’ (๒-๒๑๕) ตฺยาทินา คหณปฺปสเงฺค ชาติยมภิปฺปสงฺคพาธนตฺถํ พฺยตฺติยํ วนฺตฺวาทิ สมฺพนฺธีนมุปาทานตฺตมิทมารทฺธํ ‘‘วนฺตฺววณฺณา’’ (๔-๗๙) ‘‘ตเมตฺถสฺสตฺตีติ มนฺตุ’’ (๔-๗๘) ‘‘กตฺตริ ภูเต กฺตวนฺตุ กฺตาวี’’ (๕-๕๕) ติ วิหิตา วนฺตฺวาทโย นามฯ</p>

</p>

</p>


<h2>สรโลปาทิ วณฺณนา</h2>
<h3>๒๖. สโร</h3>
<p>อาธารวิเสสาปสฺสยนนฺติ โอปสิเลสิกาธารวิเสสสฺส นิสฺสยนํ, โอปสิเลสิกาธารํ วินา อาธารนฺตเร คหิเต สติ วจนนฺตรํ  สุตฺตนฺตรํ วินา พฺยวหิตนิวตฺติ กาตุํ น จ สกฺกาติ สมฺพโนฺธ, เกจีติ พุทฺธปฺปิยาจริยาทโย ทเสฺสติ, เต หิ ยทิ วเณฺณน กาเลน วา พฺยวธาเนปิ สนฺธิ ภเวยฺย ตทา สเรติ นิมิตฺตโสฺส ปาทานํ นิรตฺถกํ ภเวยฺยาติ สเรติ นิมิโตฺตปาทานสามตฺถิเยนาเนน วณฺณาทิพฺยวธาเน โน สนฺธีติ มญฺญมานา ‘นิมิโตฺต’จฺจาทิกํ วากฺยมาหุ, ตทยุตฺตนฺติ เตหิ’นิมิโตฺต’จฺจาทินา ยํ วุตฺตํ, ตํ อยุตฺตนฺติ อโตฺถ, อยุตฺตเตฺต การณํ พฺยภิจารสพฺภาเวน สามตฺถิยาภาโวเยวาติ พฺยภิจารนฺทเสฺสตฺวา สามตฺถิยาภาวนฺทเสฺสตุมาห-‘อวสาเน,จฺจาทิ, การิยาภาเวปีติ เอตฺถ น เกวลํ ‘อิทเมว สจฺจํ, สุมนา ภวนฺตุ อโถปิ’ตฺยาโท วณฺณกาลพฺยวธาเนเยว, อถ โข ‘เอเต น สเจฺจน สุวตฺถิ โหตู’ตฺยาโท อวสาเน ‘ปมาโท มจฺจุโน ปทํ’ ตฺยาโท อนฺต พินฺทุ สงฺขาตนิมิตฺตนฺตเร วา การิยาภาเวปิ นิมิโตฺต ปาทานสฺส สาตฺถกโตติ อปิสทฺทสฺสโตฺถ, สาตฺถกโตติ ภาวปฺปจฺจยโลเปน ภาวปฺปธานวเสน วา วุตฺตํ, สาตฺถกตฺตโตติ วุตฺตํ โหติ, อญฺญถา นิมิโตฺตปาทานเมว สาตฺถกํ นามาติ ‘นิมิโตฺต ปาทานสฺส สาตฺถกโต’ติ น ยุชฺชติ, อยเมตฺถาธิปฺปาโย ‘อวสาเน นิมินฺตเร วา การิยาภาเวน พฺยภิจารสพฺภาวา อญฺญถานุปปตฺติลกฺขณํ สามตฺถิยํ นตฺถิ, นิมิตฺตนฺตุพฺยวธาเนปิ จตฺถิ, ยถา’ทารุนิมิตฺตํ วโนปสงฺกมน’นฺติ ตสฺมา วณฺณกาลพฺยวธาเนปิ สเรติ นิมิเตฺต สติ โลปการิยํ ปโปฺปเต วา’ติฯ ลุปฺปตีติ ‘ตตฺริเม’จฺจาทินา กถนกาเล น ทิสฺสตีติ อโตฺถ, อทสฺสนมตฺตเมว หิ โลโป, อญฺญถา ‘ตตฺรา’ทิสทฺทรูปาภาวปฺปตฺติยา อตฺถปฺปตีติ การิตฺตเมสํ น สิยาติ, ปฐมาย นิทฺทิโฎฺฐ… วุตฺตตฺตา กมฺมสฺส, สรสฺสาติ วเทยฺย… ภาเว ขาทิปฺปจฺจเยน อวุตฺตกมฺมตฺตา, อิหาติ อิมินา สตฺถนฺตเร ภาวสาธนวเสน คหณํ วิภาเวติ, คนฺถ ลาฆโว… สรสฺส โลโปติ วา โลปํ ปโปฺปตีติ วา อวตฺตพฺพตฺตา, สโรติ ปฐมาย นิทฺทิฎฺฐตฺตา สโร โลโป นาม โหตีติ สงฺกาปิ สิยาติ อาห-‘น เจ’จฺจาทิ, อิหาติ อิมสฺมิํ สุเตฺต, โหนฺติจฺจาโทปิ ปุพฺพสรโลเป หนฺติจฺจาทิกมฺปิ สิยาตฺยาสงฺกิยาห-‘โสเจ’จฺจาทิ, อุสฺสคฺคโต อาคโต สมฺภูโต ตสฺส วา อยํติ โอสฺสคฺคิโก ปุพฺพโลโป , ตสฺส ภาโว โอสฺสคฺคิกตฺตํ, โอสฺสคฺคิกตฺตา ปุพฺพโลปสฺส การิยนฺตเรหิ ปรโลปาทีหิ อปวาทวิธีหิ อาพาธิโต เอว, โส จ ปุพฺพโลโป โหตีติ สมฺพโนฺธ, ‘‘ปโร กฺวจี’’ติ (๙๑-๒๗) กฺวจิคฺคหเณน ปุพฺพปรโลปานํ ตุลฺยพลตฺตาภาวา ยถา คมปฺปตฺติโต ปรโลปสฺสาปวาทรูปตฺตํ, อชฺฌาสิเตติ ปวิเฎฺฐ, น โหติ… ปรโลปาปวาเทน พาธิตตฺตา, เตหีติ ปรโลปาทีหิ, สพฺพถา มุตฺตวิสโย สทฺธินฺทฺริยนฺติ, วิกเปฺปน มุตฺตวิสโย ลเต วาติฯ</p>


<h3>๒๗. ปโร</h3>
<p>อิติสโทฺท อิทมเตฺถ, กฺวจิ โลปนีโย โหตีติ อิทํ วจนํ ทีเปตีติ สมฺพโนฺธ, กินฺติ อาห-‘ปโยคานุสาริต’นฺติ, กสฺสาติ อาห-‘การิยสฺส ปรโลปสฺสา’ติ, เกน เหตุนาติ อาห ‘กฺวจิคฺคหเณนา’ติ, กตฺถาติ อาห-‘อิห อิมสฺมิํ สุเตฺต’ติ, เตนาติ เตน ปโยคานุสาริตาทีปเนน, ยถาปโยคนฺติ อาคมปโยคานติกฺกเมน, นิจฺจํ ปเกฺขวา ปรโลโป สิยาติ โหนฺติจฺจาโท นิจฺจํ, ลตาวาติอาทีสุ ปเกฺข วา ปรโลโป ภเวยฺย, เอวํ มญฺญเต ‘‘กสฺมินฺติ อเตฺถ กฺวาติ นิปฺผเนฺนนานิยมวุตฺตินา อนิยมตฺถเสฺสว วิเสสกโต วจเน สพฺพเตฺถวานิยตตฺถวุตฺติตฺตา กฺวจิสโทฺท-ยํ ยถาคมํ นิจฺจมนิจฺจมสนฺตญฺจ วิธิํ ทีเปติ, ตตฺถ โหนฺติจฺจาทิโก นิจฺจ ปโกฺข ปรโลปเสฺสว วิสโย, ลตาวาติอาทิโก อนิจฺจปโกฺข อุภยสาธารณตฺตา ปุพฺพโลปสฺสาปิ วิสโยติ อิมินา นิจฺจํ ปเกฺข วา ปรโลโป โหติ, อสนฺตปโกฺข ปน สทฺธินฺทฺริยนฺติอาทิโก ปุพฺพโลปเสฺสว วิสโย สพฺพถาเนน ปริจฺจตฺตตฺตา’’ติ, ตีสุปิ เจเตสุ ปน ปเกฺขสุ นิจฺจานิจฺจปเกฺขสุ เยวสฺสาปวาทรูปตา… ปุพฺพโลปสฺส สพฺพถา โหนฺติจฺจาโท นิวารกตฺตา วา วิธายกตฺตา วา ปรโลปสฺส, น ตฺวสนฺตปเกฺข… ปุพฺพโลปเสฺสว สพฺพถาเนน ทินฺนา วสรตฺตา, โลกโคฺคติอาทิ ตุ กฺวจิสทฺทสฺส ปโยคานุสาริตา ทีปกตฺตา นิเจฺจ อสเนฺตวาปิ วิธิมฺหิ ทีปิเต ปรโลเปน วา นิปฺผชฺชตีติ เนฎฺฐพฺยาฆาโต, เอวํ ตาว กฺวจิคฺคหเณ สพฺพถานิฎฺฐปริหาเรน อิฎฺฐปฺปสิทฺธิ  สิยา, ตทภาเวกถนฺติ ตทภาเว วิโรธมาห-‘อญฺญเต’จฺจาทิ, ปริยาเยน ภวนฺตีติ กฺวจิคฺคหณาภาเว ‘ปโร’ติ สุตฺตํ สิยา ตถา สติ สุตฺตทฺวยเมกวิสยํ ตุลฺยพลญฺจ สิยา, ตตฺถ วิปฺปฎิเสธาภาวา ปมาณภูตานมาจริย (วจนา)นํ นิรตฺถกตา มา ภวีติ วาเรน ภวนฺตีติ อโตฺถ, อิตีติ อิมินา ปริยายภวนการเณน, ปเกฺขเยว สิยาติ ลตาวาติอาทีสุ ปุพฺพโลเป ปริยายปฺปวเตฺต ปริยาเยน ปรโลปสฺสาปฺปวตฺติโต ลตาวาติ ปเกฺขเยว ปรโลโป ภเวยฺย, โหนฺติจฺจาโท นิจฺจํ น สิยาติ สมฺพโนฺธ, ตญฺจาติ ตํ ปริยายภวนญฺจ, โข วากฺยาลงฺกาเร, ปฎิปทนฺติ ปทมฺป ทมฺปติ โหติ, เนกเทสปริหาเรนาปิ, เตนาห ‘น กตฺถจี’ติ, อิมินา อิทํ ทีเปติ ‘‘สพฺพตฺถ วิกปฺปปฺปสตฺติยา หนฺติ, สทฺธนฺทฺริยํตฺยาทิกํ ‘‘น เทฺววา’’ติ (๑-๒๘) สุเตฺตปิ หนฺติจฺจาทิกญฺจานิฎฺฐรูปมฺปิ สมฺปชฺชตี’’ติฯ นเจวมิฎฺฐนฺติ เอวมิทํ ยถาวุตฺตํ วิกปฺปวิธานํ สทฺทลกฺขณญฺญูหิ เนวาภิมตนฺติ อโตฺถ, ตเมว สาเธติ ‘ปรโลโป หิ’จฺจาทินา, อถา นิจฺจปเกฺข วา ปรโลเป กเต-เนน ปริจฺจตฺตฎฺฐาเน อุสฺสคฺคปฺปวตฺติยา ลตาว ลเตวาติ รูปทฺวยํ สมฺปชฺชติ ตสฺมา ปโยคานุสาริตาทีปเกน กฺวจิสเทฺทเนว โหนฺติ สทฺธินฺทฺริยํ ลตาว ลเตวาติ ปโยค สมฺภโวปิ, ตถาปิ อนิจฺจปเกฺข ลตาอิวาติ ตติยรูปปฺปสิทฺธิยา ปริยาเยน ภวิตพฺพนฺติ ปริกเปฺปติ ‘นนุ เจตฺยาทินา, อถ ‘‘ปโร กฺวจี’ติ กฺวจิคฺคหเณ สติ อป(วาทรูป)ตฺตา กถมฺปริยายปฺปวตฺตีติ มนสิ นิธายานิจฺจปเกฺข ปริยายปฺปวตฺติทีปนตฺถํ ‘‘น เทฺววา’’ติ สุตฺติตนฺติ อปวาเท รูปตฺตเยปิ ปริยายปฺปวตฺติยํ โทสาภาวมาห-‘นายํ โทโส’จฺจาทิ, ตถาหิจฺจาทินา ‘‘น เทฺววา’’ติ สุเตฺตเนว ปริยายสฺสาปิ ทีปิตตฺตํ สาเธติ, สา จ เอกตฺถปฺปวตฺติ ปริยายํ วินา น สมฺภวติ… เอกกฺขเณ ปวตฺยสพฺภาวาติ อธิปฺปาโย, นนุ จ กฺวจาภาเว ปริยายปฺปวตฺติยํ ยถาวุตฺต โทสเสฺสวาปฺปสงฺคโต มา โหตุ ปริยาโย, ภินฺนวิสเย ปน ปุพฺพปรโลปปฺปวตฺติยา ‘‘น เทฺววา’ติ นิเสเธ ลเตว ลตาว ลตาอิวาติ รูปตฺตยํ นิปฺผชฺชตีติ โจทนํ มนสิ นิธายาห-‘นเจ’จฺจาทิ, ตตฺถ โทสมาห-‘ตถา จ สติ’จฺจาทินา, กตฺถจิ เทมิจฺจาโท นิจฺจํ ปุพฺพโลปเสฺสว, กตฺถจิ โหนฺติจฺจาโท นิจฺจํ ปรโลปเสฺสว , วิกเปฺปน วา กตฺถจิ ยโถทกํ ยถาอุทกํ ตฺยาโท ปุพฺพโลปเสฺสว กตฺถจิ อิติปิ อิจฺจปิจฺจาโท ปรโลปเสฺสว กตฺถจิ ลเตว ลตาว ลตาอิวาจฺจาโท ปริยาเยนุภยโลปเสฺสว ทสฺสนโตติ สมฺพโนฺธ, เอตฺถจ อิติปีติ ววตฺถิตวิภาสตฺต ทีปเนน กฺวจิสเทฺทน ปรโลเป กเต-ญฺญตฺร ปุพฺพ โลเป สมฺปเตฺต ‘‘น เทฺววา’’ติ เอตฺถานุวตฺตมาน กฺวจานุภาเวน นิจฺจํ นิเสเธ อิจฺจปิเจฺจว ภวติฯ สมฺพชฺฌติ เตสุ เตสุ สุเตฺตสุฯ ปริเจฺฉโทติ กมฺมตฺถวเสน อาธารวเสน วาติ อาห-‘ปริจฺฉิชฺชติ’จฺจาทิฯ</p>


<h3>๒๘. นเทฺว</h3>
<p>ตตฺถจาติ จสเทฺทน ภวิตพฺพํ, ตถา จ สติ อโญฺญญฺญานชฺฌาสิ ตํ ยโถทกํ ยถาอุทกํตฺยาทิ อิติปิ อิจฺจปิจฺจาทิจ สงฺคหิตํ ภวตีติ, ปุพฺพโลเป ปรโลเป จ ปริยาเยน สมฺปเตฺต ทฺวินฺนมฺปิ ปเกฺข อภาเว สติ กถมิทํ ยุชฺชตีติ โจเทติ‘ยเชฺชว’มิจฺจาทินา, ยเชฺชวนฺติ หิ อยํ นิปาตสมุทาโย อนิฎฺฐาปาทนารมฺภ วตฺตเต, เอวเญฺจ คยฺหตีติ อโตฺถ, ตเทติ อตฺถโต วิญฺญายติ, นิจฺจํ สนฺธิการิยาภาเว การณมาห-‘อุปสิเลสา ภาวโต’ติ, ตเทว สมเตฺถติ อีทิเสสุ หิ’จฺจาทินา, วตฺตุมิฎฺฐตฺตาติ อิมินา สนฺนิกํโส วณฺณาน มทฺธมตฺตกาลพฺยวธานา ปจฺจาสตฺติ, สนฺนิกํสเสฺสตสฺส วจนิจฺฉายํ สติเยว สนฺธิการิยํ โหตีติ ทีเปติ, อุปสิเลสาภาโว วาติ อุปสิเลสาภาโว เอว ภวติ, นาญฺญถาติ อธิปฺปาโย, ตทภาเวจาติ ตสฺส อุปสิเลสสฺส อภาเว จ, สนฺธิการิยาภาเว การณมาห-‘กาลนฺตเรน พฺยวธานา’ติ, กาลนฺตเรนาติ อุภยตฺถ ฐิตวณฺณาน มุจฺจารณกาลโต อเญฺญน มชฺฌปฺปติตกาเลน, สนฺธิ โหเตว… สนฺนิกํสวจนิจฺฉาวเสน อุปสิเลสภาวโต, พุทฺธ วีร อตฺถุราชปุตฺตํ อชรามโรติ เฉโท, ยทิปิ สพฺพเมฺปตํ ยเชฺชวํตฺยาทินา วุตฺตํ กฺวจิ สทฺทปฺปภาเวเนว สิชฺฌติ, ตถาปิ ปกาโร-ยมฺปิ สเตฺถ โยเชตโพฺพ วาติ ทเสฺสตุํ วุโตฺตฯ</p>


<h3>๒๙. ยุว</h3>
<p>นนุ  สุเตฺต ‘ลุตฺตา’ติ ปญฺจมี นิเทฺทสา ‘ปเรส’นฺติ โหตุ, ‘ยถากฺกมํ’ติ ตุ วจนาภาเว กถํ ยถากฺกมนฺตีทํ วุตฺตนฺติ อาห-‘สเม’จฺจาติ, สมา สงฺขฺยา คณนา เยสุ เต สมสงฺขฺยา-อุเทฺทสิโน อนุเทสิโน จ, อุทฺทิสนํ ปฐมํ นิทฺทิสนํ อุเทฺทโส, อนุทิสนํ ปจฺฉา กถนํ อนุเทโส, อุเทฺทโส อนุเทโส เอสมตฺถีติ อุเทฺทสิโน อนุเทสิโน, เตสํ สมสงฺขฺยานมุเทฺทสีนํ อนุเทสีนญฺจ, อิวณฺณุวณฺณาหิ อุเทฺทสิโน เทฺว, เอ โอการา อนุเทสิโน จ เทฺวติ อุเทฺทสีนมนุเทสีนญฺจ ฐานฺยาเทสานํ สมสงฺขฺยา สิยา, สติยญฺจ ตสฺสํ ยถากฺกม มาทสา วิธียเนฺต, โลกโต สิทฺธิมุปทเสฺสติ ‘ตถาหิ’จฺจาทินาฯ อว…เป.… เอ โอติ ปเรสํ มตํ, วิปฺปฎิปตฺตีติ วิรุทฺธา ปฎิปตฺติ ปฎิชานนํ, ปเร ‘‘สติปิ เหฎฺฐา วาคฺคหเณ‘กฺวจาสวณฺณํ ลุเตฺต’ติ สุเตฺต กฺวจิคฺคหณกรณโต อวเณฺณ เอว ลุเตฺต อสวโณฺณ วิธิ โหติ, ตโต อิธ น โหติ ทิฎฺฐุปาทาน’’นฺติ วทนฺติ, กฺวจีติ อธิกาโร อิธ น โหติ มหุสฺสโว มาตูปฎฺฐานนฺติ, ปติสโทฺท อาธารโตฺถ, เตน สมานาธิกรโณ อุรสโทฺทปีติ อุรสฺมินฺติ นิจฺจ สมาสตฺตา อสกปเทน วิคฺคเห กเต ‘‘อสงฺขฺยํ วิภตฺติ’’จฺจาทินา (๓-๒) สุเตฺตน อสงฺขฺยสมาโสติ ทเสฺสตุมาห-‘วิภตฺยเตฺถสงฺขฺยสมาโส’ติ, เอตฺถ ปน ยุวณฺณานนฺติ สํสามิ สมีปสมูห วิการาวยวาทีสุ ฐานฺยาเทสสมฺพเนฺธ ฉฎฺฐี, ตสฺมา อิวณฺณุวณฺณานํ ฐาเน เอ โออาเทสา โหนฺตีติ อโตฺถ, ฐานมฺปน ติธา อปกํโส นิวตฺติ ปสโงฺค เจติ, ตตฺถ คุนฺนํ ฐาเน อสฺสา สมฺพนฺธียนฺตุ  ติ อปกํโส ฐานสทฺทสฺสโตฺถ, ‘‘เสมฺหสฺส ฐาเน กฎุกโมสธํ ทาตพฺพ’’นฺติ นิวตฺติ ‘‘ทพฺภานํ ฐาเน สเรหิ อตฺถริตพฺพ’’นฺติ ปสโงฺค, เตสุ อิธ ปฐมทุติยา น ยุชฺชนฺติ… นิจฺจตฺตา สทฺทตฺถสมฺพนฺธสฺส อปนยนวินาสา น ยุชฺชนฺตีติ, ตติโย ตุ (ยุชฺชติ)… สุเตฺต อตฺถาภิธานาย อิวณฺณุวณฺณานํ ปวตฺติปฺปสเงฺค ตทตฺถาภิธานาเยว เอโออาเทสา ภวนฺตีติฯ</p>


<h3>๓๐. ยวา</h3>
<p>‘‘สตฺตมิยํ  ปุพฺพเสฺส’’ติ (๑-๑๔) ปุพฺพสฺส การิยวิธานโต สตฺตมี นิทฺทิฎฺฐสฺส ปรตา วิญฺญายตีติ วุตฺติยํ ‘ปเร’ติ วุตฺตํ, เอวมุปริปิ, ปเรหิ อิจฺจสฺส อชฺฌิณมุโตฺต’ติ สาเธตุํ ‘‘สโพฺพจนฺติ’’ ‘‘อโชฺฌ อธี’’ติ จ สุตฺติตํ, เตสมิธ ปจฺจกฺขาตภาวทสฺสนตฺถมาห-‘อิท’มิจฺจาทิ, อพฺภกฺขานนฺติ  อิมินาว สิทฺธนฺติ ‘‘อโพฺภ อภี’’ติ จ น วตฺตพฺพํ, อิติ+อสฺส อิติ ฐิเต ปรโลโปติ ทสฺสนตฺถํ ‘อิติ อสฺส ปรโลโป’ติ อาห, อนฺวคมาติอาทีสุ นิจฺจํฯ</p>


<h3>๓๑. เอโอ</h3>
<p>ปุตฺตา เม+อตฺถิ, อสโนฺต+เอตฺถาติ ปทเจฺฉโทฯ</p>


<h3>๓๒. โคสฺส</h3>
<p>อนฺตาเทสโตฺถติ ‘‘ฉฎฺฐิยนฺตสฺสา’’ติ (๑-๑๗) พาธกสฺส ‘‘ฎานุพนฺธาเนกวณฺณา สพฺพสฺสา’’ติ (๑-๑๙) พาธเกน ‘‘วานุพโนฺธ’’ติ (๑-๑๘) สุเตฺตน อนฺตาเทสโตฺถ, เตเนว วุตฺตํ-‘พาธกพาธนโตฺถยมารโมฺภ’ติ, อววาเทเส ปุพฺพสรโลเป ทีเฆจ ควาสฺสํ, ควจฺฉนฺติ นิจฺจํฯ อิทํ กถํ สิชฺฌตีติ สมฺพโนฺธ, อิทนฺติ ยถริเวจฺจาทิกํ, กิํ วินา สิชฺฌตีติ อาห-‘เอวาทิสฺสา’ติอาทิ, เอวสฺส อาทิเอกาโร เอวาทิ, ตสฺส, ริอาเทสมนฺตเรนาติ สมฺพโนฺธ, จสโทฺท อฎฺฐานปฺปยุโตฺต, รสฺสวิธานญฺจาติ โยชนีโย, กเตปิ ตสฺมินฺติ ตสฺมิํ สุเตฺต วิหิเต จ, น สิชฺฌตีติ เอวาทิสฺส ริอาเทโส น กโตติ กตฺวา วุตฺตํ, ภุสํ+เอวาติ (ปน) ฐิเต มหาวุตฺตินา เอวาทิสฺส อิอาเทเส รูปสิทฺธิ โหเตว, อิธ ปน ปการนฺตเรน ‘ภุสามิเว’ติ สาเธตุมาห ‘ตมฺปิ’จฺจาทิฯ</p>


<h3>๓๓. พฺยญฺช</h3>
<p>รสฺสทีฆานนฺติ สุเตฺต อวุเตฺต กถํ รสฺสทีฆานนฺติ ลภติ อุเทฺทสิโนติ อาห-‘ทีฆสฺสา’ติอาทิ, ทีฆสฺสาติ รสฺสสฺสาติ จ ฐานสมฺพเนฺธ ฉฎฺฐี, ปจฺจาสตฺยาติ ฐานโส ปจฺจาสตฺยา, อิทญฺจ นิสฺสย วเสน  วุตฺตํ, นิสฺสยกรณเมโก สตฺถาคโต ญาโยติ, อิธ นิจฺจํ-วีตินาเมติ ถุลฺลจฺจยํ, อิธ น โหติ-ชโน สายํฯ</p>


<h3>๓๔. สร</h3>
<p>ฐานสมฺพเนฺธติ ฐิติ ฐานํ ปสโงฺค, สมฺพนฺธนํ-สมฺพโนฺธ, ฐานฺยาเทสภาวลกฺขโณ ฐาเนโยคนิมิตฺตภูโต สมฺพโนฺธ ฐานสมฺพโนฺธ ตสฺมิํ, เทฺว รูปานิ โหนฺตีติ อิมินา น สรูปปฺปธาโนติ ทสฺสิตํ โหตีติ สมฺพโนฺธ, เหตุมาห-‘พหุวจนนิเทฺทสา’ติ, เทฺว รูปานิโหนฺตีตฺยาทิ วจนมิทํ  ทเสฺสติ ‘‘สรูปปฺปธาเนปิ ทฺวิสเทฺท ทฺวิสทฺทสามเญฺญน สงฺขฺยาทฺวิสทฺทานุสิฎฺฐํ นปฺปยุชฺชเต, ตสฺส (ปน) สเงฺขฺยยฺยวจนสงฺขฺยาภาวา เอกวจนเมว ( )  โหตี’’ติ, อิมินา จ-ตฺถปฺปธาโน-ยํ นิเทฺทโส น สรูปปฺปธาโนติ ทเสฺสติ, อธิปติปจฺจโย อธิปติปฺปจฺจโยติ อนิจฺจํ, อิธ น โหติ อิธ โมทตีติ, ตํ ขณนฺติ เอตฺถ เอกงฺควิกลํ ปจฺจุทาหรณนฺติ สรมฺหา ปรตฺตาภาวา น ทฺวิตฺตํฯ</p>


<h3>๓๕. จตุ</h3>
<p>ตพฺพเคฺค ตติยปฐมาติ กสฺมา วุตฺตํ จตุตฺถ (ทุติย) สเทฺทหิ วคฺคกฺขเรเสฺวว คยฺหมาเนสุ ตถา นิเทฺทโส ยุโตฺต, น หิ จตุนฺนมฺปูรโณ จตุโตฺถ ทฺวินฺนมฺปูรโณ ทุติโยติ อกฺขราเยว วุจฺจนฺตีติ อาสงฺกิย ‘วินาปี’ติอาทิมาห, อกฺขเร อกฺขรวิสเย จตุตฺถาทิ โวหาโร กรียมาโน วคฺคคฺคหณํ วินาปิ วคฺคกฺขเรเยว รุโฬฺห ปสิโทฺธติ สมฺพโนฺธ, เหตุมฺหิ อิติสโทฺท, ยโต เอวํ, ตสฺมา การณา ‘ตพฺพเคฺค ตติยปฐมา’ติ วุตฺตนฺติ อธิปฺปาโย, ตพฺพเคฺคติ จตุตฺถทุติยา ยสฺมิํ, ตสฺมิํเยว วเคฺคติ อโตฺถ, ปจฺจาสตฺตีติ ปติ อาปุพฺพา ‘สท-วิสรณคตฺยวสาทเนสุ’อิจฺจสฺมา อิตฺถิยํ ภาเวตฺติมฺหิ นิปฺผชฺชตีติ ทเสฺสตุมาห-‘ปจฺจาสีทน’มิจฺจาทิ, ยถาโยคฺคนฺติ จตุตฺถกฺขเร จตุตฺถสฺส ตติโย ทุติยกฺขเร ทุติยสฺส ปฐโมติ เอวํ โยคฺคมนติกฺกมฺม, ธสฺส ทภาโวติ อิมินาว ปุพฺพสฺส ธสฺส ทตฺตมุปลเกฺขติ, ตถา ยสเตฺถโรติฯ เถโรติ เอตฺถ เอกาโร วคฺคกฺขโร  น โหตีติ ตสฺมิํ ตวคฺคทุติยกฺขรสฺส ตสฺส โต ปฐโม น โหติฯ ปโนฺถติ เอตฺถ ตวคฺค ทุติยกฺขเรน ถกาเรน ตพฺพคฺคภูเต นกาเร สตีปิ น โส ตพฺพคฺคทุติยกฺขโรติ น ตสฺส ปฐโม โต, เอตฺถ นิโคฺฆโส นิโฆโสติอาทิ อนิจฺจํ, ทโฑฺฒ นิฎฺฐานนฺติ นิจฺจํฯ</p>


<h3>๓๖. วิติสฺส</h3>
<p>อิติสโทฺท-นุกรณํฯ นิปาตสฺส ปกติวิยา-นุกรณํ ภวติ, อนุกรณญฺจ ทฺวิธา อสาธุสทฺทรูปํ สาธุสทฺทรูปนฺติ, เตสุ ภารวาหโก โกจิ เตน ปีฬิโต ‘อโห ภาโร’ติ วตฺตเพฺพ สตฺติเวกลฺลา ‘อโห พาล’ อิจฺจาห, ตํสมีปวตฺตี ‘กิมยมาเห’ติ เกนจิ ปุโฎฺฐ สมาโน ‘อโห พาล อิจฺจยมาเห’ติ วทติ, อิธมสาธุสทฺทรูปํ, อิตีติ ปน สาธุสทฺทรูปํ, ตสฺมา ตโต-นุการิเยนาเตฺถน สาตฺถกตฺตา ฐานสมฺพเนฺธ ฉฎฺฐีฯ</p>


<h3>๓๗. เอโอ</h3>
<p>นนุ ‘‘วิติเสฺสเว วา’’ติ (๑-๓๖) โวตฺยนุวตฺติย อวเณฺณ เอโอนํ โว โหตีติ จ สกฺกา วิญฺญาตุํ, ตถา สติ ‘อวเณฺณ กฺวจิ โว โหตี’’ติ วตฺตพฺพํ ‘อโหติ วา’ติ กสฺมา วุตฺตนฺติ โจทนมาสงฺกิยาห-‘โอการสฺสปิ’จฺจาทิ, ฐานิภาเวน นิทฺทิฎฺฐตฺตาติ ‘‘เอโอน’’นฺติ (๑-๓๑) วการาเทสสฺส วิชฺชมานตฺตา วการาเทสมฺปติ ปุน โอกาโร ฐานิภาเวน นิทฺทิสิตโพฺพ น สิยาติ อธิปฺปาเยนาห, น นิมิตฺตนฺติ เอโอนํ วการาเทสตฺถํ อวโณฺณ การณํ น โหตีติ อโตฺถ, อญฺญถาติ อวณฺณสฺส นิมิตฺตเตฺต, โอการํ น ปเฐยฺยาติ สมฺพโนฺธ, มการาคเม’ยาจ กมาคเต อคฺคมกฺขายตี’ติ, เสฺว ภวนฺติ วิคฺคยฺห ตนปฺปจฺจเย ตทฺธิตวุตฺติยํ วิภตฺติยา ‘‘เอกตฺถตายํ’’ติ (๒-๑๑๙) โลเป อการาเทเส ทีเฆจ สฺยาทิมฺหิ สฺวาตนํ ทฺวิเตฺต หิยฺยตฺตนํฯ สฺวาตนนฺติอาทีสุ นิจฺจํ, อิธ นโหติ ปเรจ น วิชานนฺตีติฯ</p>


<h3>๓๘. นิคฺค</h3>
<p>กถ‘มาคโม  โหตี’ติ วุตฺตํ ยทิ นิคฺคหีตมาคโม สิยา สุเตฺต อาคมคฺคหเณน วา ภวิตพฺพํ ญ-ม-กาทฺย นุพนฺธวิเสเสน วา ตฺยาสงฺกิยาห-‘อสติ ปิ’จฺจาทิ, อาคมาวสาเย การณมาห-‘อาเทสตฺตาโยคา’ติ, อาเทสตฺตาโยโค กถํ วิญฺญายติ จฺจาห-‘ฐานินิเทฺทสาภาวโต’ติ, ตถา สติ อาคมินิเทฺทสาภาวา อาคมตฺตมฺปิ น สิยาติ โจเทติ ‘ยเชฺชว’มิจฺจาทินา, น-อิติ โจทนํ ปฎิกฺขิปิตฺวา ตสฺส อาคมตฺตเมว สาเธตุมาห-‘ตสฺสา’ติอาทิ, ตสฺสาติ นิคฺคหีตสฺส, รสฺสานุปฺปวตฺติโต รสฺสสรเมว อนุคนฺตฺวา ปวตฺติโต, อยเมวโตฺถ วุตฺติยมฺปิ ทสฺสิโตเยวาติ วตฺตุมาห-‘เอตเทเว’จฺจาทิ, ปุริมา ชาตีติ วิเสสนสมาเสกเต รเสฺส จ พินฺทฺวาคโม, ปรนิมิตฺตสฺสานิทฺทิฎฺฐตฺตา พหุสเทฺท-นฺตสฺส พินฺทฺวาคเม พหุํ, สติปิ ปโยคานุสาริตฺตทีปกสฺส กฺวจิสทฺทสฺสาปิ ววตฺถิตวิภาสเตฺต วาสทฺทสฺสาปิ ตาทิสตฺตเสฺสว ปฎิปาทกตฺต สภาวํ ทเสฺสตุํ ‘ววตฺถิตวิภาสตฺตา วาธิการสฺสา’ติ วุตฺติยํ วุตฺตํ, ววตฺถิตสฺส ลกฺขิยสฺส อนุโรเธน ลกฺขณปฺปวตฺติกา วิภาสา ววตฺถิตวิภาสา, อเภเทน ตุ วาธิกาโร ววตฺถิต วิภาสา, ตสฺสา ภาโว ววตฺถิตวิภาสตฺตํ, ตสฺมา, อิธ น โหติ อิธ โมทติ, อิมสฺมิํ ฐาเน อาคมตฺตปฺปกาสโก ฐานินิเทฺท สาภาวา อาเทสตฺตาโยคสงฺขาโต การณวิเสโส สมโตฺถ, ตสฺส ภาโว สามตฺถิยํ-อตฺถพล-มญฺญถานุปปตฺติลกฺขณํ, สจาติ โส อาคโม จฯ</p>


<h3>๓๙. โลโป</h3>
<p>โลปสทฺทสฺส ภาวสาธนมตฺตเมว สาเธตุมาห-‘เตเน’จฺจาทิ, โลโปติ ยทิ กมฺมสาธโน สิยา ตทา เตน สมานาธิกรณํ กตฺวา อุปริ ‘‘ปรสโร’’ติ สุตฺตมารภีเยยฺยาติ พฺยติเรกมาห ‘น ปรสโร’ติ, อิธ น โหติ สงฺคโรฯ</p>


<h3>๔๐. ปร</h3>
<p>ตฺวํสิ  ตฺวมสีติ วิกโปฺป, อิธ น โหติ ตาสาหํฯ</p>


<h3>๔๑. วเคฺค</h3>
<p>นนุ วเคฺควคฺคโนฺตติ เอตฺตเกเยว วุเตฺต ยสฺมิํ (กิสฺมิ)ญฺจิ วคฺคกฺขเร ปเร พินฺทุโน โยโกจิ วคฺคโนฺต อนิยเมน ภเวยฺย ตถา สติ อนิฎฺฐมฺปิ สิยาตฺยาสงฺกิย ปจฺจาสตฺติํ สนฺนิสฺสายานิฎฺฐ นิวตฺตินฺทเสฺสตุมาห-‘วเคฺค วคฺคโนฺต’ติจฺจาทิ, โสวาติ วคฺคโนฺตว, ตสฺมินฺติ วคฺคกฺขเรฯ</p>


<h3>๔๒. เยว</h3>
<p>นนุ สทฺทตฺตา พฺยภิจาริตฺตา เอวสฺส ตาว สโทฺท โหตุ, สํยโต, สํหิโตติ สเทฺทกเทสภูตานมฺปิ สมฺภวา เตปิ คเห ตพฺพา สิยุนฺติ ‘ยเอวหิ สเทฺทสุ’ติ ยหีนมฺปิ กถํ สทฺทโวหาโร กโตติ อาห ‘เอวา’ติอาทิ, เอตฺถายมธิปฺปาโย ‘อพฺยภิจารินา พฺยภิจารี นิยมฺยเต’ติฯ</p>


<h3>๔๓. เยสํ</h3>
<p>ยสเทฺท ปุพฺพสุเตฺตเนว สํสฺสปฺยาเทเส สิเทฺธ โส ( )  ย การมเตฺตเยว ปเร สํเสฺสว (ยถา) สิยาติ สุตฺตมิทมารทฺธํฯ</p>


<h3>๔๔. วน</h3>
<p>ฐานินมาสิลิสฺส คจฺฉติ ปวตฺตตีติ อาคโม นาม, โก-ยเมตฺถ ฐานีติ อาห-‘สรสฺสาติ, สุเตฺต อนุวตฺตสฺส จ อวิชฺชมานตฺตา ‘สรสฺสา’ติ กุโต ลพฺภตีติ โจเทติ ‘นนุ เจ’ตฺยาทินาฯ อาคมสุติยา วนาทีนํ ฐานิสุติยา อภาเวปิ สามตฺถิยา พฺยญฺชนสฺส วา อาคโม สิยา สรสฺส วา, ยทิ พฺยญฺชนสฺส วา สิยา (น) ‘‘ปทาทีนํ กฺวจี’’ติ (๕-๙๒) สุตฺติต มาจริเยน, ตสฺมา ตเทว ญาเปติ ‘สโร เยเวตฺถ ฐานี ภวิตุมรหตี’ติฯ วุจฺจเตจฺจาทินา ปริหารมาห, นิปุพฺพา ปทิสฺมา อนปฺปจฺจเย ‘‘ปทาทีนํ กฺวจี’’ติ ยุกอนฺตาวยโว  ‘‘ตวคฺควรนา’’ทินา (๑-๔๘) เย ทสฺส โช ‘‘วคฺคล เสหิเต’’ติ (๑-๔๙) (ยสฺส โช) นิปชฺชนํ, มานนฺตตฺยาทีสูติ อธิการาติ ‘‘โกฺย ภาวกเมฺมสฺวปโรเกฺขสุ มานนฺตตฺยาทีสู’’ติ (๕-๑๗) อิโต มานนฺตตฺยาทีสุติ อธิการา, ปจฺจยนฺตเรติ มานนฺตตฺยาทีโต อญฺญสฺมิํ ปจฺจเย, กจฺจายเนน ‘อติปฺปโคโขตาวา’ติ สาธนตฺถํ ‘‘กฺวจิ โอ พฺยญฺชเน’’ติ โอการาคโม คการาคโม จ สุตฺตนฺตเรน วิหิโต, ตํ ปการนฺตเรน สาเธตุํ วุตฺติยํ-‘อติปฺปโค โข ตาวา’ติ ยํ วุตฺตํ ตํ ทเสฺสตุํ ‘อติปฺปา’ติอาทิ วุตฺตํฯ</p>


<h3>๔๖. ฉ</h3>
<p>ทฺวาทโย อฎฺฐารสนฺตา พหุวจนนฺตาติ ‘ฉกี’ติ วตฺตเพฺพ ‘ฉา’ติ เอกวจนํ น ยุชฺชตีติ โจเทติ ‘นนุจา’ติอาทินา, ปริหรติ นจฺจาทินา, เนติ ‘ฉโฬ’ติ อยุโตฺต-ยํ นิเทฺทโส น โหตีติ อโตฺถ, ฉสทฺทสฺส อนุกรณตฺตา ฉสทฺทานุกรณตฺตา, เหฎฺฐา วุตฺตสาธุสทฺทรูปา สาธุสทฺทรูปมนุกรณํ วิภชติ ‘อนุกรณญฺจ ทุวิธ’มิจฺจาทินา, ปริจฺจโตฺต ชหิโต อโตฺถ วิธินิเสธรูโป ยสฺส ตํ ปริจฺจตฺตตฺตํ, เอตฺถ ปน ฉสเทฺทน ฉสงฺขฺยาวิเสโส ปริจฺจโตฺต, อภิธายโต โหตีติ อิมินา ฉสทฺทสฺส อนุการิเยนาเตฺถนาตฺถวนฺตตฺถมาห, เอกวจนนฺตสฺส นิเทฺทโส กโต… ฉสทฺทวจนียสฺส ฉสฺส เอกตฺตา, อนุการิยสฺสาติ เอกาทิโน สงฺขฺยา สทฺทสฺส ตทญฺญสฺส วา ยทนุการิยเมกาทิกํ ตทญฺญํ วา สทฺทรูปํ ตสฺสฯ สงฺขฺยาทิวิเสสนฺติ เอกตฺตาทิสงฺขฺยาวิเสสํ ตทญฺญํ วา, ‘‘โยมฺหิ ทฺวินฺนํ ทุเว เทฺว’’ติ (๒-๒๑๙) สุเตฺต ทฺวิสโทฺท-นุการิยํ ทฺวิสทฺทรูปํ ตพฺพจนียญฺจ ทฺวิสงฺขฺยาวิเสสมฺปรามสตีติ ตพฺพาจกํ ทฺวินฺนนฺติ พหุวจนํ, อถ ‘ฬญิ’ติ กสฺมา น วุตฺตํ เอวญฺหิ สติ ญานพนฺธตฺตาฬกาโร อาทฺยวยโว ภวิตุมรหตีติ โจทนมฺมนสิ นิธาย ‘ฉสทฺทา’ติอาทิมาห, อนฺตาปวาเทน วิธียมาโน ฬกาโร ฉ สทฺทา ปรสฺสาทิสฺส อาคมตฺตา…เป.… โหตีติ สมฺพโนฺธ, อนฺตาปวาเทนาติ อิมินา ‘สรสฺสา’ติ ฉฎฺฐีนิเทฺทสโต ‘‘ฉฬียนฺตสฺสา’’ตี-มสฺส  วิสยภาวํ ทีเปติ, ปรสฺสาติ อิมินา ‘ฉา’ติ ปญฺจมีนิเทฺทสโต ‘‘ปญฺจมิยํ ปรสฺสา’’ตีมสฺส วิสยภาวํ, อาทิสฺสาติ อิมินา ฬเสฺสกวณฺณตฺตา อนฺตาปวาเทน ‘‘อาทิสฺสา’’ติ สุเตฺต น อาทฺยโนฺต วิเยโกปิ สโรติ สรสฺสาทิสฺส ปตฺติํ ทเสฺสติ, อยเมตฺถาธิปฺปาโย ‘ฉา’ติ ปญฺจมีนิเทฺทสา ‘‘ปญฺจมิยํ ปรสฺสา’’ติ (๑-๑๕) ปรสฺส สมฺปตฺตํ การิยํ เอกวณฺณตฺตา ‘‘ฉฎฺฐิยนฺตสฺสา’’ติ (๑-๑๗) อนฺตสฺส สมฺปตฺตํ ‘‘อาทิสฺสา’’ติ (๑-๑๖) อาทิวณฺณสฺส ปโปฺปตี’’ติฯ อาทิภูโตว โหตีติ อสติปิ ญกาเร อาคมคฺคหณานุวตฺติยา อาคมินํ สรํ อวินาเสโนฺต ตสฺส อาทฺยวยวภูโตว โหตีติ อโตฺถ, ลการํ กโรนฺติ ‘‘ยวมทนตรลาจาคมา’’ติ สุเตฺตน, ตนฺติ ลการกรณํ อุภินฺนมวิเสสวจนญฺจ อยุตฺตตํ ทเสฺสติ ‘เตสมฺปิ’จฺจาทินา, เตสมฺปีติ กจฺจายนานมฺปิ, อกฺขรสญฺญายนฺติ ‘‘อกฺขราปาทโย เอกจตฺตาลีส’’นฺติ วิธียมานอกฺขร สญฺญายํฯ อวิเสเส ลฬานํ นานตฺตาภาเว, ปากโฎ วาติ อิมินา สุติลิปิเภทสฺส ปจฺจกฺขสิทฺธตนฺทเสฺสติ, ตตฺถ หิ โสตวิญฺญาณวีถิยา ลฬานํ วิสุํวิสุํ คหณํ สุติ, ตํตํ เทสวาสีนํ เลขา ว วตฺถานํ ลิปิ, เตสํ เภโท โสตจกฺขุวิญฺญาณคยฺหตฺตา ปจฺจกฺขสิโทฺธ, ฉฬภิญฺญาติ วิกเปฺปน ฬการาคมปเกฺข รูปํฯ</p>


<h3>๔๗. ตท</h3>
<p>อิสฺส อตฺตํ นิปาตนา, ทกาโร ปน ‘‘มยทา สเร’’ติ (๑-๔๔), ปทนฺตเรนาติอาทีติ อิมินา อเญฺญน ปเทน, สาธูนิ ภวนฺตีติ วุตฺติ ปาฐสฺส อตฺถํ วตฺตุํ ‘สาธูนิ ภวนฺตีติ นิปาตนโต’ติ อาห, ตตฺถ การณมาห-‘ย’มิจฺจาทิ, อปฺปตฺตสฺส ปาปนมฺปตฺตสฺส ปฎิเสโธ จ นิปาตนํ, เตสํ อิธ ปาฐาติ เตสํ ตถา อิจฺฉนฺตานํ อิธาติ นิปาตสฺส อิมสฺมิํ ตทมินาทิสุเตฺต ปาฐา, อุทฺธสฺส อุทูติ อุทฺธํ ขมสฺสาติ อญฺญปทตฺถสมาเส อุทฺธํข อิติ ฐิเต อุทฺธํสทฺทสฺส อุทุอาเทโส, อส-โภชเน อิจฺจสฺมา ‘‘กฺวจณ’ อิติ (๕-๔๑) สุเตฺตน อณฺปจฺจเย อสสโทฺท นิปฺผชฺชตีติ อาห-‘ปิสิตมสนา’ติ ‘‘กฺวจณ’’ อิติ มหิยํ  รวตีติ ฐิเต อิมินาว คณนิปาตเนน สมาเส กเต มยูรสโทฺท นิปฺผชฺชตีติ ทเสฺสตุมาห ‘มหิสทฺทเสฺส’จฺจาทิ, อสฺส ตทมินาทิคณสฺส อาคติคณตฺตา เอวมเญฺญปีติ สมฺพโนฺธ, วุตฺตนฺติ ปาฐเสโสฯ ทีฆนิกายาทีสุ ปญฺจสุ นิกาเยสูติ–</p>


<p>
‘‘ทีฆมชฺฌิมสํยุตฺต, องฺคุตฺตริกขุทฺทกา;  
  
นิกายา (ปญฺจ) คมฺภีรา, ธมฺมโต อตฺถโตจิเม’’ติฯ  
</p>
  
<p>วุเตฺตสุ ทีฆาคมาทีสุ ปญฺจสุ นิกาเยสุ, ญาตพฺพาติ วณฺณา คมาทิทฺวาเรน ชานิตพฺพา, ปญฺจวิธํ ปญฺจปฺปการํ นิรุตฺตมุจฺจเตติ สมฺพโนฺธ, นิพฺพจนํ นิรุตฺตํ, นปุํสเก ภาเว โตฺต, อตฺถกถนวากฺย ปุพฺพกมุจฺจารณมิจฺจโตฺถ, ตทภิธายิ สตฺถมปฺยภิธาเน-ภิเธโยฺย ปจารา ตทตฺถตาย วา นิรุตฺตมุจฺจเต, วุตฺตนิรุตฺติ ลกฺขเณน…เป.… เวทิตพฺพาติ อิมินา นิรุตฺตสเตฺถ เย สทฺทา ปฎิปทํ นิปฺผาทิยนฺติ เตสมิทํ สามเญฺญน นิปฺผาทนนฺติ ทีเปติ, ทฺวาเร นิยุโตฺต โทวาริโกติ เอตฺถ ณิเก ทการวการานํ มเชฺฌ โอการาคโม, หิํสิสฺมาติ ‘หิํส-หิํสาย’ มิจฺจสฺมา, อปฺปจฺจเยติ ‘‘สาวการเกสฺว ฆณฺฆกา’’ติ (๕-๔๔) อปฺปจฺจเย, นิชโกติ เอตฺถ ชการสฺส ยกาเร นิยโกฯ อถ วณฺณวิกาโรติ วุตฺตตฺตา ชวณฺณสฺส ยาเทเส นิยกาทโย ตาว สิชฺฌนฺตุ, สุสานาทโย กถํ ฉวปทาทิวิการตฺตา สุสานาทีนนฺติ อาห ‘ปทวิกาโรปิ’จฺจาทิฯ อญฺญถา วณฺณสมุทายาเทสสฺส วิสุํคหเณ ฉพฺพิโตปตฺติยา ‘ปญฺจวิธํ นิรุตฺต’นฺติ สงฺขฺยานิยโม น ยุเชฺชยฺยาติ ภาโวฯ โยโค สมฺพโนฺธ, ตถาหิจฺจาทินา ธาตุสฺส อตฺถาติสเยน โยคมฺปากฎีกโรติ, รวนกิริยาติ สมฺพโนฺธติ เกกายิตานฺยสทฺทนกิริยาภิสมฺพโนฺธฯ มยูโรติ เอตฺถ รวติ มยูรราเว เอว วตฺตเต, น สามเญฺญน รวนกิริยามเตฺตติ ภาโวฯ</p>


<h3>๔๘. ตว</h3>
<p>วณฺณมตฺตเสฺส วาติ วณฺณสามญฺญเสฺสว, มตฺตสโทฺท เอตฺถ สามญฺญ วจโนฯ ยการสฺสจ จาเทโสติ สมฺพโนฺธ, ทยการานํ ชตฺตนฺติสฺส  อิมินา, ยสฺส ‘‘วคฺคลเสหิ เต’’ติ (๑-๔๙) ชตฺตํ, อตฺตานมธิกิจฺจ ปวตฺตนฺติ อเตฺถ อสงฺขฺยสมาโสฯ</p>


<h3>๔๙. วคฺค</h3>
<p>ยนฺตํ สทฺทานํ นิจฺจสมฺพนฺธิเตฺตปิ ปกฺกนฺตวิสยตฺตา ตํสโทฺท ยํสทฺทํ นาเปกฺขเตตฺยาห-‘เตติ อนนฺตร’อิจฺจาทิ, ตํ สโทฺท หิ ปกฺกนฺต วิสโย ตถา ปสิทฺธวิสโย อนุภูตวิสโย จ ยํสทฺทํ นาเปกฺขเต, ยถา เจโส ยํสทฺทนฺนา เปกฺขเต, ตํ สพฺพํ มหาสามินาธิกายํ สุโพธาลงฺการฎีกายํ–</p>


<p>
มุนินฺทจนฺทสญฺชาต, หาสจนฺทนลิมฺปิตา;  
  
ปลฺลวาธวลาตเสฺส, เวโก นาธรปลฺลโวติ (๑๒๒)ฯ  
</p>
  
<p>เอติสฺสา คาถาย อเมฺหหิ วิตฺถาริตนเยน คเหตพฺพํ, ยถา รหนฺติ สกมฺมากมฺมธาตูนมนุรูปํฯ</p>


<h3>๕๐. เววา</h3>
<p>กิญฺจาปีทํ  วิกปฺปนตฺถํ กตนฺติ เหฎฺฐิเมน นิ(นฺนาน)ตฺตํ วิญฺญายติ, ตถาปิ อิมินา วากาเรน วิกโปฺปว, เหฎฺฐิเม ปน กฺวจาธิการา หการนฺตธาตุโต ธฺยณฺปจฺจเย เมหฺยํ, โทหฺยํ สิเนหฺยํ, เลหฺยนฺติปิ ภวเตฺววฯ</p>


<h3>๕๓. สํโย</h3>
<p>วตฺตุโน-ตฺตปฺปธานตฺตมตฺตวจสีติ นิยตาวยววาจิโน อุปาทานาติ วุตฺตมเนกตฺถเตฺตปฺยาทิสทฺทสฺส, อาทิยตีตฺยาทีติ กมฺมสา ธโนจายมาทิสโทฺท, โสยมโตฺถ สุมงฺคลปฺปสาทนิยา ขุทฺทสิกฺขา ฎีกาย‘อาทิโต อุปสมฺปนฺนา’ติ เอตฺถ อเมฺหหิ วุตฺตนเยน เวทิตโพฺพ, สํยุชฺชตีติ สํโยโค-เอกตฺราวฎฺฐิตพฺยญฺชนาฯ</p>


<h3>๕๔. วิจฺฉา</h3>
<p>ยํวตฺตเตติ วุตฺติวจนํ นิกฺขิปิตฺวา ตสฺส อตฺถํ วตฺตุมารภเต ‘สมฺภวาเปกฺขาเย’จฺจาทิ, ยํวตฺตเตติ จ สุเตฺต อวิชฺชมาเนปิ คมฺมมานตฺถสฺส  สทฺทสฺส ปโยคมฺปติ กามจาโรติ วุตฺติยํ วุตฺตํ, ยสทฺทสฺสานิยมตฺถวุตฺติเตฺตปิ ปทวากฺยโต นาญฺญํ สมฺภวติ วิจฺฉายมาภิกฺขเญฺญ จ วตฺตมานนฺติ อาห ‘สมฺภวาเปกฺขายปทํ วากฺยํวา’ติ, สมฺภวตีติ สมฺภโว-ปทํ วากฺยํ วา, ตสฺมิํ อเปกฺขาย ปทํ วากฺยํ วา วตฺตเตติ สมฺพโนฺธ, วตฺตเตติ วิจฺฉายมาภิเญฺญ จาเตฺถ วตฺตเต, นนุ ปทสฺส วากฺยสฺส วา วิสุํเยว ทพฺพาทโย อตฺถา, ตํ กถมิท เมตสฺมิํ วตฺตุธเมฺม กิริยาธเมฺม จ วิจฺฉาภิกฺขญฺญเตฺถ วตฺตเตติ อนุโยคํ สนฺธายาห-‘วิสยภาเวนา’ติอาทิ, วิจฺฉาย วตฺตุธมฺมสฺส กิริยาธมฺมสฺส จาภิกฺขญฺญสฺส วิสโย ปทํ วากฺยํ วา… อนญฺญตฺถวุตฺติวเสน ตตฺถปฺปวตฺติยา, ตํ วเสนจ, อภิธายกเตฺตน เจติ โคจรเตฺตน ปกาสกเตฺตน จาติ อโตฺถ, ยํวตฺตเตติ อชฺฌาหฎสฺส ยนฺติ ปฐมนฺตสฺส วิภตฺติวิปริณามํ ทเสฺสติ (ตสฺสาติ) อาทินา, อิมินา อิทํ ทีเปติ ‘‘ยชฺชปิ ‘วิจฺฉาภิกฺขเญฺญสฺวิ’ ตฺยตฺร ฉฎฺฐีโนจฺจารียเต, ตถาปิ ฉฎฺฐีปสิทฺธิ โหเตว, กถํ เทฺว อิจฺจาเทสนิเทฺทสา อาเทโส จ สมฺพนฺธีนมเปกฺขเต, ‘วิจฺฉาภิกฺขเญฺญสู’ติ จาตฺถนิเทฺทโส, น จาตฺถสฺสาเทเสน สมฺพโนฺธ อุปปชฺชเต, ตสฺมา วิจฺฉาภิกฺขเญฺญสุ ยํ ปทํ วากฺยํ วา วตฺตเต ตสฺส เทฺว ภวนฺติเจฺจวํ ฉฎฺฐียโตฺถ สกฺกา วตฺตุ’’นฺติ, เทฺว รูปานิ โหนฺตีติ ทสฺสิตํ โหตีติ สมฺพโนฺธ, สทฺทรูเป สงฺขฺยเยฺยติ ทุติยา พหุวจนนฺตํ ปฎิปาทยมาโนติ เอตฺถ ปฎิปาทนกิริยาย สมฺพเนฺธโนปทิฎฺฐํ, ‘‘วากฺยนฺตรโฎฺฐปิ สโทฺท ตทญฺญสฺมิมฺปิ สมฺพนฺธมุปยาตี’’ติ ทฺวิสโทฺทติ อิทํ อุปริ วากฺยทฺวเยปฺยุปยุชฺชติ ‘ทฺวิสโทฺท วุโตฺต, ทฺวิสโทฺท น สรูปปฺปธาโน’ติ, อถ สรูปปฺปธาโน กสฺมา น วุโตฺตติ อาห-‘พหุวจเนน นิเทฺทสา’ติ, อถ เทฺวติ สามเญฺญน วุตฺตตฺตา ปทวากฺยานํ ฐาเน ทฺวิพฺพจนํ วา สิยา, ตาเนวา วตฺตนฺตีติ ทฺวิปฺปโยโค วา, ตถา สติ ‘ยํวตฺตเต ตสฺสา’ติ กสฺมา ปฐมเมว นิสฺสาย วุตฺติยํ วิวรณํ กตนฺติ อาห-‘เอวญฺจา’ติอาทิ, อิทานิ ทฺวิปฺปโยคปกฺขสฺส สโทสตฺตา อคหิตภาวํ ทเสฺสตุมาห-‘ยทาตฺวิ’ ตฺยาทิ, ตุสโทฺท ปุพฺพสฺมา ปกฺขา วิเสสสฺส ปทสฺสโก , ตตฺถ หิ เทฺว  สทฺทรูปานฺยาทิสียเนฺต , อิห ตุ โสว สโทฺท ทฺวิราวตฺตเต, อาวุตฺตี สเงฺขฺยยฺยาติ เอวํ มญฺญเต ‘‘ทฺวิสโทฺท-ยํ ‘‘อาทสหิ สงฺขฺยา สเงฺขฺยเยฺย วตฺตเนฺต’’ติ วจนโต สเงฺขฺยยฺยวจโน, ตเสฺมห สเงฺขฺยยฺยํ สทฺทรูปํ วา สิยา อาวุตฺติ วา, อิจฺจปิ นิเทฺทโส ตทุภยมเปกฺขิย นปุํสกลิเงฺคน วา สิยา อิตฺถิลิเงฺคน วา, ตตฺถ ยทา นปุํสกลิเงฺคน นิเทฺทโส, ตทา สทฺทรูปานิ สเงฺขฺยยฺยานิ ภวนฺติ, ยทา ตุ อิตฺถิลิเงฺคน, ตทา สทฺทสฺสาวุตฺตี อุจฺจารณลกฺขณา กิริยา สเงฺขฺยยา ภวนฺติ, ตโต เจตฺถ อาวุตฺตีอปิ สเงฺขฺยยา โหนฺตี’’ติ, ตทา ทฺวิปฺปโยโค ทฺวิพฺพวจนนฺติ เอส ปโกฺขติ อยเมตฺถ ภาโว’’ ยทา เทฺว อาวุตฺติโย วิธียเนฺต ตทา ทฺวิปฺปโยโค ทฺวิพฺพจนเนฺต โสเปโกฺข, (อตฺร ฐานฺยาเทสภาโว นตฺถิ)  อาวุตฺติ หิ กิริยา, ตสฺสา เจห สโทฺท สาธนํ, น จ กิริยาย สาธนสฺส จ ฐานฺยาเทสภาโว อุปปชฺชเต, ตสฺมา ยทาวุตฺตี วิธียเนฺต, ตทา ทิปฺปโยโค ทฺวิพฺพจนเนฺต-โส ปโกฺข ภวตี’’ติ, อยมฺปิ ปโกฺข ปาณินีเยหิ ปริคฺคหีโต, ตทยุตฺตํ โทสทุฎฺฐตฺตาติ สนฺทสฺสยมาห-‘โส ปเน’ตฺยาทิ, เต หิ ทุติยมฺปิ ปกฺขมพฺภุปคมฺม อุปจารมตฺตโต เภโท, วตฺถุโตตฺวเภโท วาติ โปโนปุเญฺญน ตํ สาเธนฺติฯ กถมฺปน สโทสตฺตํ เยนายํ น คหิโตตฺยาห- ‘ตถาหิ’จฺจาทิ, โณฺย นสิยาติ ‘‘ตสฺส ภาวกเมฺมสุ ตฺต ตา ตฺตน ณฺย เณยฺย ณิย ณิยา’’ติ (๔-๕๙) ภาเว วิธียมาโน โณฺย ทฺวิปฺปโยคปเกฺข สทฺทเภทสพฺภาวา ปุน ปุเนติ สมุทายสภาวโต ปุนปุน ภาโวติ อเตฺถ ปุนปุน สมุทายโต น ภเวยฺยาติ อโตฺถ, น เกวลํ โณฺยว, อถ โข เอกปทโนฺตคธานํ สรานํ สรานมาทิภูตสฺสุการสฺส ภวโนฺต โอกาโรปิ ‘‘สรานมาทิสฺสา ยุวณฺณสฺสา เอโอ ณานุพเนฺธ’’ติ (๔-๑๒๔) น สิยา, ‘‘มนาทฺยาปาทีนโมมเย จ ‘‘อิติ (๓-๕๙) โอกาโร ปน ปกฺขทฺวเยปิ โหเตว… อุตฺตรปทสฺส นิมิตฺตภาเวน คหิตตฺตา, ปุพฺพปเกฺขปิ หิ เทฺว สทฺทรูปาเนฺยวาทิสียเนฺตติ โหเตว ปท เภโท, วกฺขติ หิ ‘สตีปิ อตฺตคเต เภเท’ติฯ นนุ อาวุตฺติธมฺมเภท สทฺทสฺสุปจริโต เภโท, สรูปโต ตฺวเภโทว, อญฺญถา อาวุตฺติเยว  น สิยา, เอกสฺส หิ วตฺถุโน อาวุตฺติ โหติจฺจาห‘นานฺตเรเน’จฺจาทิ, อญฺญเถติ อุปจริโต เภโท น สภาวโตติ เจ, การิยมฺภวตีติ เอวิ น สกฺกา วตฺตุนฺติ สมฺพโนฺธ, สภาวโต ตฺวเภโท วาติ อุปจาราภาเวน วตฺถุโต วิชฺชมานเภทมวธารยติ, อญฺญถาติ ยทิ เภโท สิยา, อาวุตฺติเยว น สิยาติ เอตฺถายมธิปฺปาโย ‘‘ยทิ สภาวโตว เภโท ภินฺนสฺส ปน กถมาวุตฺติ สิยา’’ติ, ฐานิสทิสตฺตาติ ‘‘ฐานีวิยาเทโส’’ติ ปริภาสมุปลเกฺขติฯ</p>


<p>กิริยายาติอาทีสุ สหเตฺถ ตติยา… กิริยาทีหิ ทพฺพาทฺยตฺถานํ วตฺตุ  พฺยาปนิจฺฉาปวตฺติโต, เทสาทีติ ( )  อาทิสเทฺทน กาลาวตฺถาทิํ สงฺคณฺหาติ, นานาการยุตฺตเมว ภินฺนํ นาม โหตีติ อาห-‘อเนกปฺปการยุเตฺต’ติ, พหุวจนนิเทฺทสโต วุตฺตํ โหตีติ สมฺพโนฺธ, เตนาติ เยน พหุวจนนิเทฺทเสน สกิํ พฺยาปนิจฺฉา โชตียติ เตน กรณภูเตน เหตุภูเตน วา, กเมน พฺยาปิตุมิจฺฉายํ ชาติอาทีนญฺจ พฺยาปิตุมิจฺฉายนฺติ สมฺพโนฺธ, ตตฺถ อยญฺจ คาโม รมณีโย อยญฺจ คาโม รมณีโยติ กเมน พฺยาปิตุมิจฺฉา, เอตฺถ กิญฺจาปิ รมณียคุเณน คามทพฺพโยโค อตฺถิ, ตถาปิ คามานํ คุเณน โยโค, สโพฺพ คาโม รมณีโยติ พาหุเลฺลน, นตฺถิ สากเลฺลน  พฺยาปิตุมิฎฺฐตฺตนฺติ สกลพฺยาปนิจฺฉายาภาโวติ น ทฺวิพฺพจนํ, เอวมุปริ โยเชตฺวา อโตฺถ ทฎฺฐโพฺพ, สมฺปโนฺน ยโวติ สมฺปนฺนคุเณน ยวชาติยา พฺยาปิตุมิจฺฉา, เอกตฺถา ชาติ, อเนกตฺถ นิสฺสยา วิจฺฉา , โสภนํ ธวขทิรนฺติ โสภนคุเณน ธวาทิทพฺพานํ พฺยาปิตุมิจฺฉา, อตฺถสเทฺทเนตฺถ ทพฺพาทโย วตฺตุมิฎฺฐาติ อาห-‘ทพฺพคุณกิริยาลกฺขเณ’ติ, วิสโทฺท ปเนตฺถ พฺยาปนโตฺถติ อาห-‘พฺยาปิตุํ สมฺพนฺธิตุ’นฺติ, สาติ วิจฺฉา, วตฺตุธโมฺมติ ‘รุกฺขํรุกฺข’มิจฺจาทิกํ โย วทติ, ตสฺส วตฺตุโน ธโมฺม… อิจฺฉาลกฺขณสฺส ธมฺมสฺส ตปฺปฎิพทฺธตฺตา , สโทฺทติ รุกฺขมิจฺจาทิโก, ตสฺส สทฺทสฺส ยํ รูปํ อตฺต ภาโว, ตเมว ปจฺจาสตฺยา ‘‘สุตานุมิเตสุ สุตสมฺพโนฺธว พลวา’’ติ วิจฺฉา ภิกฺขเญฺญสุ วตฺตมานสฺส สุตเสฺสว ตสฺส รูปสฺส ปจฺจาสนฺนภาวโต ทฺวิสงฺขฺยา ยุตฺตํ ทฺวิสงฺขาตาย สงฺขฺยาย ‘รุกฺขํ รุกฺข’มิเจฺจวํ ยุตฺตํ อติทิสียเต สุเตฺต เทฺวอิจฺจเนน, ทฺวิพฺพจนเสฺสว  หิ ทฺวิสงฺขฺยายุตฺตตา, อถ กตเมกวจนนฺตสฺส ทฺวิพฺพจนํ, ตถาหิ สเพฺพเยเวเตตฺถ วิจฺฉายํ ทฺวิเตฺตหฺยภิธยเนฺตติ พหตฺตา พหุวจนํ ปโปฺปติ, เอกวจนนฺตุ น สิชฺฌติ ‘รุกฺขํ รุกฺขํ สิญฺจตี’ติ เอกตฺถาภิธานภินฺนสพฺพรุกฺขปฺปตีตีติ กถเมกวจนนฺตสฺส ทฺวิพฺพวจนนฺตี อาสงฺกิยาห-‘ตเตฺถ’จฺจาทิ, อตฺถสามตฺถิยาติ ‘พหุวจนนฺตปฺปโยเคหิ’จฺจาทินา วกฺขมานนเยน พหุวจนนฺตปฺปโยเคเนว วิจฺฉาตฺถโชตนโต น ตตฺถ ทฺวีพฺพจนํ สิยา, ภวิตพฺพญฺจ ทฺวิพฺพจเน (น, เอ) กวจนตฺตมนฺตเรน น จาตฺถิ ทฺวิพฺพจนาวกา โสติ ปตีติ พลาวคโต โย-โตฺถ, ตสฺส อตฺถสฺส อญฺญถานุปปตฺติลกฺขณํ สามตฺถิยํ อตฺถสามตฺถิยํ, อตฺถสามตฺถิยา เอกวจนนฺตสฺส ทฺวีพฺพจนนฺติ สมฺพนฺธา, กิริยาทิโยคนฺติ กิริยาคุณาทิ สมฺพโนฺธ, มนฺตฺวาติ พฺยาปิตุมิจฺฉายนฺตีมสฺส ปุพฺพกิริยาวจนํ, อภิสํหริตฺวาติ เอกโตกตฺวาฯ สทฺทสฺส ตาทิสตฺถปจฺจายกเตฺต สามตฺถิยํ สทฺทสตฺติ ฯ ยุคปทาธิกรณตายํ สหวจนิจฺฉายํ พหุวจนปฺปวตฺติเยว, น ตตฺถ ทฺวิพฺพจนนฺติ ทเสฺสตุมาห-‘อโตเยเว’จฺจาทิ, อโต เยวาติ พหุวจนนฺตสฺส สทฺทสตฺติยา วิจฺฉาโชตนโต ทฺวิพฺพจนาภาวาเยว, เอวมญฺญเต- ‘อิธ ปน โยคปชฺชํ ทุวิธํ สทฺทโยคปชฺชํ อตฺถโยคปชฺชญฺจ, ตตฺถ กิญฺจิ สาตฺถกานํ สทฺทโยคปชฺชมตฺถโยค ปชฺชํ น สมฺภวตีติ, ยุคปทิ อธิกรณํ ธวาทิ อโตฺถ ยสฺส โสธวขทิรปลาสสโทฺท ยุคปทาธิกรโณ, ตสฺส ภาโว ตถา, ตสฺสญฺจ สติ, สทฺทโยคปชฺชมนฺตเรน ภินฺนตฺถานเมกสทฺทวจนียาน เมกโต ปปตฺติ อตฺถโยคปชฺชํ, ตํ สหวจนิจฺฉายนฺติ อิมินา ทสฺสิตนฺติ ตสฺสํ สหวจนิจฺฉายญฺจ สติ, โสภนา ธวขทิรปลาสา โสภนา รุกฺขาติ โสภนคุณโยเคปิ พหุวจเนเนว วิจฺฉาโชตนโต  ทฺวิพฺพจนาภาโวติ, โสภนํ ธวขทิรนฺติ ปน สตีปิ สทฺทโยคปเชฺช สมาหารตฺตา นตฺถตฺถโยคปชฺช  นฺติ เอกวจนนฺตตฺตา ทฺวิตฺตปฺปสเงฺคปิ โสภนํ ธวขทิรนฺติ สทฺทานํ สกิํ พฺยาปนิจฺฉายาภาวา น ทฺวิพฺพจนนฺติ เหฎฺฐา วุตฺตํฯ</p>


<p>วาตฺติกกาเรน ‘‘อานุปุพฺพิเย เทฺว ภวนฺตีติ วตฺตพฺพ’’นฺติ (๘-๑-๑-วา) วุตฺตํ, ตทาห-‘อานุปุพฺพิเยปิ’จฺจาทินา, อเตฺถวานุปุพฺพิเยปิ วิจฺฉา ตโตว ทฺวิตฺตนฺติ ปฎิปาทย ‘มานุปุพฺพิย’มิจฺจาทินา ‘อตฺถิเยเวจฺจาทิโน วุตฺติวากฺยสฺส วิวรณมาหฯ คามชาติยา ตุลฺยชาติยานํ ทิสา เทสาทิเภเทน ภินฺนานมิว คามานํ, น เอตฺถ วิจฺฉา, มูลมคฺคํ วา หิ มุขฺย เมกเมว… เหฎฺฐุทฺธภาคนฺตราภาเวเนกตฺตา, เยนุปริยโธ ภาคาเปกฺขาย กตมูลคฺคพฺยปเทเสน ภินฺนชาติยา มูลคฺคภาคา, เต ภินฺนชาติยา, น จ ภินฺนชาติยานํ วิจฺฉา โหติ, น หิ โคโคติ วุเตฺต (วาหีก)คตา วิจฺฉาวคมฺยเตติ อาจริยชินินฺทพุทฺธินา อานุปุพฺพิเย วิจฺฉายาภาวํ ปฎิปาทิตํ, ตํ วิฆฎยิตุํ ‘ยทิ หิ’จฺจาทินา ยํ วุตฺติยํ วุตฺตํ, ตํ วิปญฺจิตุมาห- ‘ยเถ’จฺจาทิ, นสนฺนิวิโฎฺฐติ น ปติฎฺฐิโต, นตฺถีติ วุตฺตํ โหติ, ยสฺสูปริภาโค อตฺถิ ตมฺปิ มูลนฺติ มูล พฺยปเทสสฺสาเปกฺขา กตตฺตมาห, อุภยนฺติ มูลมคฺคญฺจ, ตถา อเญฺญปิ มูลคฺคภาคาติ อิมินา มูลคฺคเภทานํ เหฎฺฐา วิย คหเณ สติ พหุตฺตมาห, ปุพฺพกถิเตนาติ ‘รุกฺขาทีนํ พาหุเลฺลนา’ติอาทินา ปุเพฺพ วุตฺตนเยน, อิทํ วุตฺตํ โหติ ‘‘มูลาทีนํ พาหุเลฺลน ถูลาทิ คุณโยคมฺมนฺตฺวา สตฺตมีวิภตฺติยุเตฺตน มูลาทิสทฺทสหิเตน สพฺพ สเทฺทน มูลาทิกมตฺถมภิสํหริตฺวา สพฺพสฺมิํ มูเล ถูลา สพฺพสฺมิํ อเคฺค สุขุมาติ เอวํ (วตฺตุโน) พฺยาปิตุมิจฺฉายเมกวจนนฺตสฺส วิจฺฉายเนฺตฺวว ทฺวิพฺพจน’’นฺติฯ</p>


<p>เชฎฺฐานํ วิจฺฉาสมฺภเว สพฺพกนิฎฺฐสฺส เชฎฺฐตฺตาภาวานุปฺปเวโส น สิยาติ อานุปุพฺพิยมตฺตวจนิจฺฉายํ เตเนว ทฺวิตฺตมภิหิตํ ‘เชฎฺฐํ เชฎฺฐมนุปฺปเวสยา’ติ เตเนวาจริเยน, ตทธุนา วิฆฎียติ ‘เชฎฺฐ’ มิจฺจาทินา , กนิโฎฺฐปิ ปเวสียตีติ กนิฎฺฐสฺสปิ วิจฺฉาสมฺภวมาห, ตตฺถ การณมาห-‘ยเถว หิ’จฺจาทิ, ปรสฺสาติ มชฺฌิมสฺสาติ เอตฺถ วิเสสนํ, กนิฎฺฐสฺสาปิ เชฎฺฐพฺยปเทโสติ สมฺพโนฺธ, ยถาวุตฺตเมว สมเตฺถติ ‘วตฺติจฺฉานิพนฺธเน หิ’จฺจาทินา, วตฺติจฺฉาทิพนฺธเนติ วตฺตุโน อิจฺฉา นิพนฺธนํ การณมสฺสาติ สมาโส, วตฺถุสภาเว วตฺถุ ตเตฺถ, อภินิเวโส ปวตฺติ, นาภิสมฺภุณาติ น ปโปฺปติฯ</p>


<p>‘‘สกเตฺถ วธาริยมาเน เนกสฺมิํ เทฺว ภวนฺตีติ วตฺตพฺพ’’นฺติ (๘-๑-๑๒-วา) วาตฺติกกาเรน วุตฺตํ, ตทาห ‘สกเตฺถ’อิจฺจาทิ, อตฺถปฺปการณาทฺยนเปกฺขสฺส ปทสฺส อเตฺถ สกเตฺถ อวธาริยมาเน เอตฺตกเมเวติ คมฺมมาเน อเนกสฺมิํ ทิยฺยมาเน ทฺวิพฺพจนมิฎฺฐํ มตํ ปาณินิยานนฺติ อโตฺถ, อยมฺปเนสมธิปฺปาโย ‘มาสกํ มาสกํ อิมมฺหา กหาปณา ภวนฺตานํ ทฺวินฺนํ เทหี ตฺยตฺร เทฺว เอว มาสา ทาตุมิจฺฉิตา, กหาปณํ นาม–</p>


<p>
จตฺตาโร วิหโย คุญฺชา, เทฺวคุญฺชา มาสโก ภเว;  
  
เทฺว อกฺขาว มาสกาปญฺจ,กฺขานํ ธรณมฎฺฐกํติฯ  
</p>
  
<p>วุตฺตวิธินาเนกมาสกสมุทาโย, ตตฺถ น สเพฺพ กหาปณ สมฺพนฺธิโน มาสา ทานกิริยาย พฺยาปิตา, เทฺวเยวาติ เนตฺถตฺถ วิจฺฉาติ ยถาวุตฺตวตฺตเพฺพน ทฺวิพฺพจน’’นฺติ, ตํ ทเสฺสตฺวาติ ตํ ทฺวิพฺพจโนทาหรณํ ทเสฺสตฺวา, ปฎิปาทยิตุํ วิจฺฉายเมว ทฺวิตฺตํ ทเสฺสตุํ… มาสกํ มาสกมิจฺจาโทตฺวยมธิปฺปาโย-‘‘เทหีติ ทานกิริยาย มาสฺส พฺยาปิตุมิฎฺฐาติ วิจฺฉายเมเวตฺถ ทฺวิพฺพจนํ, ตถาหฺยโต ทฺวิรุตฺตา วิจฺฉาว คมฺยเต’’ติ, สทฺทนฺตรโตจฺจาทิกํ กิมาสงฺกิย วุตฺตนฺติ อาห‘เทหี’ติอาทิ, อวธารเณ ปตียมาเนติ กหาปณสมฺพนฺธินิ พหุมฺหิ มาสกสมุทาเย มาสกทฺวยนิจฺฉเย วิญฺญายมาเน สติ, อวิเสเสน สามเญฺญน มาสานํ เทหีติ ทานกิริยาย พฺยาปนา ภาวาติ สมฺพโนฺธ, สทฺทนฺตรโตจฺจาทิโน สาธิปฺปายมตฺถมภิธาตุมารภเต ‘ปเทเน’จฺจาทิ, เอตฺถ ปเทนาติ มาสกมิจฺจเนน ปเทน, อิมมฺหา กหาปณาติ อิทเมตฺถ สทฺทนฺตรํ, กตาภิสงฺขรณสฺสาติ มาสกํ มาสกมิเจฺจวํ  นิปฺผาทิตสฺส, สทฺทนฺตรโตติ อิมินา ปทนฺตรโยโค คหิโตติ อาห-‘ปทนฺตเรน โยคโต’ติ อยเมตฺถาธิปฺปาโย ‘‘ทฺวิตฺตกรณกาเล สทฺทนฺตรวจนียสฺสตฺถสฺสานเปกฺขิตตฺตา มาสกํมาสกนฺติ อวิเสเสน มาสกวิจฺฉายํ ทฺวิตฺตํ, ตทนุ ปน อิมมฺหา กหาปณาติสทฺทนฺตรสมฺพเนฺธ สติ ยทิ กหาปณสมฺพนฺธฺย น วเสสมาสกวิจฺฉา ปริคฺคยฺหติ ตทา อิมสฺส กหาปณสฺสาติ ฉฎฺฐิยา ภวิตพฺพํ, อิมมฺหา กหาปณาติ ปน อวธิปญฺจมีนิเทฺทสโต กหาปณโต ทฺวยเมว คเหตฺวา ภวนฺตานํ ทฺวินฺนํ เทหีติ อิมมฺหา กหาปณาติ สทฺทนฺตรโตวธารณํ คมฺยเต’’ติฯ</p>


<p>‘‘ปุพฺพปฐมานมตฺถาติสยวจนิจฺฉายํ เทฺว ภวนฺตีติ วตฺตพฺพ’’นฺติ (๘-๑-๑๒-วา) วุตฺตํ, ตทาห-‘ปุพฺพปฐมานํ มิจฺจาทิ, ปุพฺพปฐมานํ ปุพฺพปฐม สทฺทานํ อตฺถาติสโย โย อตฺถสฺส ปกํโส, ตสฺส วจนิจฺฉายํ, สพฺพปฐมภาวสงฺขาต อตฺถาติสยมตฺตาว วจนิจฺฉาติ น เอตฺถ วิจฺฉาติ เตสมธิปฺปาโย, วิกสนกิริยาย ปากกิริยายาติ วุเตฺตปิ วิกาสกรณกิริยาย ปากกรณกิริยายาติ อตฺถสมฺภวโต ‘ปุพฺพํ ปุพฺพํ ปุปฺผ’นฺติ ตฺยาโท, ปุพฺพํ ปุพฺพํ วิกสนํ กโรนฺติ, ปฐมํ ปฐมํ วจนํ กโรนฺตีติ กิริยาวิเสสนวเสน อโตฺถ ทฎฺฐโพฺพ, ปุพฺพาติ มตา ปฐมาภิมตาติ อิมินา ปุพฺพปฐมภาเวนาภิมตานํ พหุตฺต พฺยาปเนน วิจฺฉาสพฺภาเว การณมาหฯ</p>


<p>‘‘ฑตร ฑตมานํ สมสมฺปธารณายมิตฺถีนิคเท ภาเว เทฺว ภวนฺตีติ วตฺตพฺพ’’นฺติ (๘-๑-๑๒-วา) วุตฺตํ, เอตฺถ อิตฺถิลิงฺคสโทฺท อิตฺถิลิงฺคโยคา อิตฺถีติ วุโตฺต, นิคทฺยเตเนเนติ นิคโท, อิตฺถี นิคโท ยสฺส โส อิตฺถินิคโทภาโว, ตสฺมิํ อิตฺถีนิคเท ภาเว, ตทาห-รตรรต มนฺตาน’มิจฺจาทิ, อิตฺถิลิเงฺคติ อิตฺถิลิงฺคํ ยสฺส โส อิตฺถิลิโงฺคภาโว, ตสฺมิํ อิตฺถิลิเงฺค ภาเว วตฺตมานานํ รตรรตมนฺตานํ ทฺวิพฺพจนมภิมตนฺติ สมฺพโนฺธ, กสฺมิํ วิสเยติ อาห-‘สมสมฺปธารณ วิสเย’ติ, สเมน อฑฺฒตาทินา คุเณน อิเม อุโภ อฑฺฒา อิเตฺววํ รูปา สมฺปธารณา นิรูปนา อวโพโธ สมสมฺปธารณา, สาเอว วิสโย, ตสฺมิํ สติ, อฑฺฒตาย พหุวิธตฺตาภาวา กิริยาทิโย คาภาวา  จ นเตฺถตฺถ วิจฺฉาติ เตสมธิปฺปาโย, ปุจฺฉิยมานาติ อิมินา อิเม อุโภ’ อิจฺจาทีนํ ปุจฺฉาวากฺยตํ ทเสฺสติฯ</p>


<p>ปรพฺยวหาเรนาห-‘อาขฺยาตาทีนํ วิสยตฺต’นฺติ, อิมินา อาขฺยาตาทีนเมว กิริยาโชตกปทภาเวน โปโนปุญฺญสงฺขาตกิริยา ธมฺมสฺส ธนสเมว วิสยตฺตํ ทีเปติ, อติสยวิสิฎฺฐนฺติ อิมินา ปปจติสเทฺทปกาโร ปกํสตฺถ โชตโก อุปสโคฺคติ ทเสฺสติ, หิวิธิมฺหีติ’ลู-เจฺฉทเน’อิจฺจสฺมา วิธิมฺหิ หิปฺปจฺจโย ‘‘ปญฺหปตฺตนาวิธีสุ’’ติ (๖-๙) อิมินา สุเตฺตนาติ อโตฺถ, โอสฺสาติ ‘‘ยุวณฺณานเมโอปจฺจเย’’ติ (๕-๘๒) โอการสฺส, ‘ปุเพฺพก-กตฺตุกาน’’ (๕-๖๒) มิเจฺจวาติ เอวกาเรน ปเรสมิวายมปฺยาภิกฺขเญฺญ ปจฺจโย เจ วิธียเต, ตทา ปปจติอิจฺจตฺร วิย อาภิกฺขเญฺญ วิธียมาเนน ปจฺจเยเนว อาภิกฺขญฺญตฺถสฺส ปกาสิตตฺตา น ทฺวิพฺพจเนน ภวิตพฺพนฺติ ทเสฺสติ, ยทา ตุ ภุสํ ปุนปฺปุนํ ปจตีติ วจนิจฺฉา ตทาปิ ปปจตีติ ภวเตฺยวฯ</p>


<p>อิห อิมสฺมิํ อุทาหรเณ, อาภิกฺขเญฺญ อิเจฺจวาติ อิมินา อนุกรณมตฺตเมเวตํ นเตฺถตฺถาภิกฺขญฺญนฺติ ปาณินิยา สุตฺตนฺตเรน ทฺวิตฺตมฺปฎิปาเทนฺติ, นเตฺถตฺถ ตาทิเสน วจเนน ปโยชนํ, อาภิกฺขเญฺญเยว ทฺวิพฺพจนนฺติ ทเสฺสติ, เอวมญฺญเต ‘‘ปฎอิเจฺจตมนุกรณํ ภวน กิริยมฺปติ วตฺตตีติ  กิริยาธมฺมํ โปโนปุญฺญเมตฺถ อเตฺถวา’’ติ, เตเนว วกฺขติ-‘ปฎปฎา ภวตีติ อาภิกฺขเญฺญ ทฺวิพฺพจน’นฺติ, อนิติสฺมินฺติ อิติสเทฺท อวิชฺชมาเน, ราปฺปจฺจโยติ ปฐมํ ทฺวิเตฺต กเต ปจฺฉา ราปฺปจฺจโย, ราปฺปจฺจยมกตฺวาปิ ปการนฺตเรน สาเธตุมาห- ‘อถวา’ อิจฺจาทิ, ทีโฆ นิจฺจนฺติ ปฐมํ ทฺวิเตฺต ปฎปฎกโรตีติ ฐิเต นิจฺจํ ทีโฆ, ปฎปฎา กโรตีติ เอตฺถ นิปฺผตฺติํ ทเสฺสตฺวา อิทานิ ปฎปฎายตีติ เอตฺถ ทเสฺสตุํ ปฎปฎายตีติอาทิ อารทฺธํฯ</p>


<h3>๕๕. สฺยาทิ</h3>
<p>เอกสฺส เอกสฺส อิติ ฐิเต ปุพฺพวิภตฺติยา ลุเตฺต สํหิตายญฺจ กตายํ เอเกกสฺส, เอวํ มตฺถเกน มตฺถเกนาติ ฐิเต มตฺถก มตฺถเกนาติฯ</p>


<h3>๕๖. สพฺพา</h3>
<p>อญฺญํ  อญฺญนฺติ ฐิเต อิมินา วิภตฺติยา โลเป อการสฺส ‘‘ตทมินา’’ (๑-๔๗) ทินา โอกาเร อโญฺญญฺญนฺติปิ โหติฯ</p>


<h3>๕๗. ยาว</h3>
<p>ยาวโพธนฺติ ‘‘ยาวาวธารเณ’’ติ (๓-๔) อสงฺขฺยสมาโสฯ</p>


<h3>๕๘. พหุล</h3>
<p>
กฺวจิ ปวตฺยปฺปวตฺติ, กฺวจญฺญํ กฺวจิ วา กฺวจิ;  
  
สิยา พหุลสเทฺทน, วิธิ สโพฺพ ยถาคมํติฯ  
</p>
  
อิติ โมคฺคลฺลานปญฺจิกาฎีกายํ สารตฺถวิลาสินิยํ  
</p>
  
ปฐมกณฺฑวณฺณนา สมตฺตาฯ  
</p>
  
  
  
  
  