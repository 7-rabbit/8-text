<h1>๑๗. ฌานปจฺจโย</h1>
<p>สตฺต ฌานงฺคานิ ฌานปจฺจโย, วิตโกฺก วิจาโร ปีติ โสมนสฺสํ โทมนสฺสํ อุเปกฺขา เอกคฺคตาฯ เตหิ สหชาตา ปญฺจวิญฺญาณวชฺชิตา จิตฺตเจตสิกธมฺมา จ รูปธมฺมา จ ตสฺส ปจฺจยุปฺปนฺนาฯ</p>


<p>เกนเฎฺฐน ฌานนฺติฯ อุปนิชฺฌายนเฎฺฐน ฌานํฯ อุปนิชฺฌาย นเฎฺฐนาติ จ มนสา อารมฺมณํ อุปคนฺตฺวา นิชฺฌายนเฎฺฐน เปกฺขนเฎฺฐนฯ ยถา หิ อิสฺสาโส ทูเร ฐตฺวา ขุทฺทเก ลกฺขมณฺฑเล สรํ ปเวเสโนฺต หเตฺถหิ สรํ อุชุกญฺจ นิจฺจลญฺจ กตฺวา มณฺฑลญฺจ วิภูตํ กตฺวา จกฺขุนา นิชฺฌายโนฺต ปเวเสติฯ เอวเมว อิเมหิ อเงฺคหิ จิตฺตํ อุชุกญฺจ นิจฺจลญฺจ กตฺวา อารมฺมณญฺจ วิภูตํ กตฺวา นิชฺฌายโนฺต ปุคฺคโล อุปนิชฺฌายตีติ วุจฺจติฯ เอวํ อุปนิชฺฌายิตฺวา ยํกิญฺจิ กายกมฺมํ วา วจีกมฺมํ วา มโนกมฺมํ วา กโรโนฺต อวิรชฺฌมาโน กโรติฯ</p>


<p>ตตฺถ กายกมฺมํ นาม อภิกฺกมปฺปฎิกฺกมาทิกํ วุจฺจติฯ วจีกมฺมํ นาม อกฺขรวณฺณปริปุณฺณํ วจีเภทกรณํ วุจฺจติฯ มโนกมฺมํ นาม ยํกิญฺจิ มนสา อารมฺมณวิภาวนํ วุจฺจติฯ ทานกมฺมํ วา ปาณาติปาต กมฺมํ วา อนุรูเปหิ ฌานเงฺคหิ วินา ทุพฺพเลน จิเตฺตน กาตุํ น สกฺกา โหติฯ เอส นโย เสเสสุ กุสลากุสล กเมฺมสูติฯ</p>


<p>อยญฺจ อโตฺถ วิตกฺกาทีนํ ฌานงฺคธมฺมานํ วิสุํ วิสุํ สภาว ลกฺขเณหิ ทีเปตโพฺพฯ สมฺปยุตฺตธเมฺม อารมฺมณาภินิโรปน ลกฺขโณ วิตโกฺก, โส จิตฺตํ อารมฺมเณ ทฬฺหํ นิโยเชติฯ อารมฺมณานุมชฺชนลกฺขโณ วิจาโร, โส จิตฺตํ อารมฺมเณ ทฬฺหํ สํโยเชติฯ อารมฺมณสมฺปิยายนลกฺขณาปีติ, สา จิตฺตํ อารมฺมเณ ปริตุฎฺฐํ กโรติฯ ติโสฺสปิ เวทนา อารมฺมณรสานุ ภวนลกฺขณา, ตาปิ จิตฺตํ อารมฺมเณ อิฎฺฐานิฎฺฐมชฺฌตฺตรสานุภวน กิเจฺจน ทฬฺหปฺปฎิพทฺธํ กโรนฺติฯ สมาธานลกฺขณา เอกคฺคตา, สาปิ จิตฺตํ อารมฺมเณ นิจฺจลํ กตฺวา ฐเปตีติฯ ฌานปจฺจยทีปนา นิฎฺฐิตาฯ</p>





