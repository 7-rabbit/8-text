<h1>นยสมุฎฺฐานํ</h1>
<p> ตตฺถ กตมํ นยสมุฎฺฐานํ? ปุพฺพา โกฎิ น ปญฺญายติ อวิชฺชายจ ภวตณฺหาย จ, ตตฺถ อวิชฺชานีวรณํ ตณฺหาสํโยชนํฯ อวิชฺชานีวรณา สตฺตา อวิชฺชาสํยุตฺตา  อวิชฺชาปเกฺขน วิจรนฺติ, เต วุจฺจนฺติ ทิฎฺฐิจริตาติฯ ตณฺหาสํโยชนา สตฺตา ตณฺหาสํยุตฺตา ตณฺหาปเกฺขน วิจรนฺติ, เต วุจฺจนฺติ ตณฺหาจริตาติฯ ทิฎฺฐิจริตา  อิโต พหิทฺธา ปพฺพชิตา อตฺตกิลมถานุโยคมนุยุตฺตา วิหรนฺติฯ ตณฺหาจริตา อิโต พหิทฺธา ปพฺพชิตา กาเมสุ กามสุขลฺลิกานุโยคมนุยุตฺตา วิหรนฺติฯ</p>


<p>ตตฺถ  กิํการณํ ยํ ทิฎฺฐิจริตา อิโต พหิทฺธา ปพฺพชิตา อตฺตกิลมถานุโยคมนุยุตฺตา วิหรนฺติ, ตณฺหาจริตา อิโต พหิทฺธา ปพฺพชิตา กาเมสุ กามสุขลฺลิกานุโยคมนุยุตฺตา วิหรนฺติ? อิโต พหิทฺธา นตฺถิ สจฺจววตฺถานํ, กุโต จตุสจฺจปฺปกาสนา วา สมถวิปสฺสนาโกสลฺลํ วา อุปสมสุขปฺปตฺติ วา! เต อุปสมสุขสฺส อนภิญฺญา วิปรีตเจตา เอวมาหํสุ ‘‘นตฺถิ สุเขน สุขํ, ทุเกฺขน นาม สุขํ อธิคนฺตพฺพ’’นฺติฯ โย กาเม ปฎิเสวติ, โส โลกํ วฑฺฒยติ, โย โลกํ วฑฺฒยติ, โส พหุํ ปุญฺญํ ปสวตีติ เต เอวํสญฺญี เอวํทิฎฺฐี ทุเกฺขน สุขํ ปตฺถยมานา กาเมสุ ปุญฺญสญฺญี อตฺตกิลมถานุโยคมนุยุตฺตา จ วิหรนฺติ กามสุขลฺลิกานุโยคมนุยุตฺตา จ, เต ตทภิญฺญา สนฺตา โรคเมว วฑฺฒยนฺติ, คณฺฑเมว วฑฺฒยนฺติ, สลฺลเมว วฑฺฒยนฺติ, เต โรคาภิตุนฺนา คณฺฑปฎิปีฬิตา สลฺลานุวิทฺธา นิรยติรจฺฉานโยนิเปตาสุเรสุ อุมฺมุชฺชนิมุชฺชานิ กโรนฺตา อุคฺฆาตนิคฺฆาตํ ปจฺจนุโภนฺตา โรคคณฺฑสลฺลเภสชฺชํ น วินฺทนฺติฯ ตตฺถ อตฺตกิลมถานุโยโค กามสุขลฺลิกานุโยโค จ สํกิเลโส, สมถวิปสฺสนา โวทานํฯ อตฺตกิลมถานุโยโค กามสุขลฺลิกานุโยโค จ โรโค, สมถวิปสฺสนา โรคนิคฺฆาตกเภสชฺชํฯ อตฺตกิลมถานุโยโค กามสุขลฺลิกานุโยโค จ คโณฺฑ, สมถวิปสฺสนา คณฺฑนิคฺฆาตกเภสชฺชํ ฯ อตฺตกิลมถานุโยโค กามสุขลฺลิกานุโยโค จ สโลฺล, สมถวิปสฺสนา สลฺลุทฺธรณเภสชฺชํฯ</p>


<p>ตตฺถ สํกิเลโส ทุกฺขํ, ตทภิสโงฺค ตณฺหา สมุทโย, ตณฺหานิโรโธ ทุกฺขนิโรโธ, สมถวิปสฺสนา ทุกฺขนิโรธคามินี ปฎิปทา, อิมานิ  จตฺตาริ สจฺจานิฯ ทุกฺขํ ปริเญฺญยฺยํ, สมุทโย ปหาตโพฺพ, มโคฺค ภาเวตโพฺพ, นิโรโธ สจฺฉิกาตโพฺพฯ</p>


<p> ตตฺถ ทิฎฺฐิจริตา รูปํ อตฺตโต อุปคจฺฉนฺติฯ เวทนํ…เป.… สญฺญํ…เป.… สงฺขาเร…เป.… วิญฺญาณํ อตฺตโต อุปคจฺฉนฺติฯ ตณฺหาจริตา รูปวนฺตํ อตฺตานํ อุปคจฺฉนฺติฯ อตฺตนิ วา รูปํ, รูปสฺมิํ วา อตฺตานํ, เวทนาวนฺตํ…เป.… สญฺญาวนฺตํ…เป.… สงฺขารวนฺตํ…เป.… วิญฺญาณวนฺตํ อตฺตานํ อุปคจฺฉนฺติ, อตฺตนิ วา วิญฺญาณํ, วิญฺญาณสฺมิํ วา อตฺตานํ, อยํ วุจฺจติ วีสติวตฺถุกา สกฺกายทิฎฺฐิฯ</p>


<p>ตสฺสา ปฎิปโกฺข โลกุตฺตรา สมฺมาทิฎฺฐิ, อนฺวายิกา สมฺมาสงฺกโปฺป สมฺมาวาจา สมฺมากมฺมโนฺต สมฺมาอาชีโว สมฺมาวายาโม สมฺมาสติ สมฺมาสมาธิ, อยํ อริโย อฎฺฐงฺคิโก มโคฺคฯ เต ตโย ขนฺธา สีลกฺขโนฺธ สมาธิกฺขโนฺธ ปญฺญากฺขโนฺธฯ สีลกฺขโนฺธ สมาธิกฺขโนฺธ จ สมโถ, ปญฺญากฺขโนฺธ วิปสฺสนาฯ ตตฺถ สกฺกาโย ทุกฺขํ, สกฺกายสมุทโย ทุกฺขสมุทโย, สกฺกายนิโรโธ  ทุกฺขนิโรโธ, อริโย อฎฺฐงฺคิโก มโคฺค ทุกฺขนิโรธคามินี ปฎิปทา, อิมานิ จตฺตาริ สจฺจานิฯ ทุกฺขํ ปริเญฺญยฺยํ, สมุทโย ปหาตโพฺพ, มโคฺค ภาเวตโพฺพ, นิโรโธ สจฺฉิกาตโพฺพฯ</p>


<p>ตตฺถ เย รูปํ อตฺตโต อุปคจฺฉนฺติฯ เวทนํ…เป.… สญฺญํ…เป.… สงฺขาเร…เป.… วิญฺญาณํ อตฺตโต อุปคจฺฉนฺติฯ อิเม วุจฺจนฺติ ‘‘อุเจฺฉทวาทิโน’’ติฯ เย รูปวนฺตํ อตฺตานํ อุปคจฺฉนฺติฯ อตฺตนิ วา รูปํ, รูปสฺมิํ วา อตฺตานํฯ เย เวทนาวนฺตํ…เป.… เย สญฺญาวนฺตํ…เป.… เย สงฺขารวนฺตํ…เป.… เย วิญฺญาณวนฺตํ อตฺตานํ อุปคจฺฉนฺติ, อตฺตนิ วา วิญฺญาณํ, วิญฺญาณสฺมิํ วา อตฺตานํฯ อิเม วุจฺจนฺติ ‘‘สสฺสตวาทิโน’’ติ, ตตฺถ อุเจฺฉทสสฺสตวาทา อุโภ อนฺตา, อยํ สํสารปวตฺติฯ ตสฺส  ปฎิปโกฺข มชฺฌิมา ปฎิปทา อริโย อฎฺฐงฺคิโก มโคฺค, อยํ สํสารนิวตฺติฯ ตตฺถ ปวตฺติ ทุกฺขํ, ตทภิสโงฺค ตณฺหา สมุทโย, ตณฺหานิโรโธ ทุกฺขนิโรโธ, อริโย อฎฺฐงฺคิโก มโคฺค ทุกฺขนิโรธคามินี  ปฎิปทา, อิมานิ จตฺตาริ สจฺจานิฯ ทุกฺขํ ปริเญฺญยฺยํ, สมุทโย ปหาตโพฺพ, มโคฺค ภาเวตโพฺพ, นิโรโธ สจฺฉิกาตโพฺพฯ</p>


<p>ตตฺถ อุเจฺฉทสสฺสตํ สมาสโต วีสติวตฺถุกา สกฺกายทิฎฺฐิ, วิตฺถารโต ทฺวาสฎฺฐิ ทิฎฺฐิคตานิ, เตสํ ปฎิปโกฺข เตจตฺตาลีสํ โพธิปกฺขิยา ธมฺมา อฎฺฐ วิโมกฺขา ทส กสิณายตนานิฯ ทฺวาสฎฺฐิ ทิฎฺฐิคตานิ โมหชาลํ อนาทิอนิธนปฺปวตฺตํฯ เตจตฺตาลีสํ  โพธิปกฺขิยา ธมฺมา ญาณวชิรํ โมหชาลปฺปทาลนํฯ ตตฺถ โมโห อวิชฺชา, ชาลํ ภวตณฺหา, เตน วุจฺจติ ‘‘ปุพฺพา โกฎิ น ปญฺญายติ อวิชฺชาย จ ภวตณฺหาย จา’’ติฯ</p>


<p> ตตฺถ ทิฎฺฐิจริโต อสฺมิํ สาสเน ปพฺพชิโต สเลฺลขานุสนฺตตวุตฺติ ภวติ สเลฺลเข ติพฺพคารโวฯ ตณฺหาจริโต อสฺมิํ สาสเน ปพฺพชิโต สิกฺขานุสนฺตตวุตฺติ ภวติ สิกฺขาย ติพฺพคารโวฯ ทิฎฺฐิจริโต สมฺมตฺตนิยามํ โอกฺกมโนฺต ธมฺมานุสารี ภวติฯ ตณฺหาจริโต สมฺมตฺตนิยามํ โอกฺกมโนฺต สทฺธานุสารี ภวติ, ทิฎฺฐิจริโต สุขาย ปฎิปทาย ทนฺธาภิญฺญาย ขิปฺปาภิญฺญาย จ นิยฺยาติฯ ตณฺหาจริโต ทุกฺขาย ปฎิปทาย ทนฺธาภิญฺญาย ขิปฺปาภิญฺญาย จ นิยฺยาติฯ</p>


<p>ตตฺถ กิํการณํ, ยํ ตณฺหาจริโต ทุกฺขาย ปฎิปทาย ทนฺธาภิญฺญาย ขิปฺปาภิญฺญาย จ นิยฺยาติ, ตสฺส หิ กามา อปริจฺจตฺตา ภวนฺติ, โส  กาเมหิ วิเวจิยมาโน ทุเกฺขน ปฎินิสฺสรติ  ทนฺธญฺจ ธมฺมํ อาชานาติ? โย ปนายํ ทิฎฺฐิจริโต อยํ อาทิโตเยว กาเมหิ อนตฺถิโก ภวติฯ โส ตโต วิเวจิยมาโน ขิปฺปญฺจ ปฎินิสฺสรติ, ขิปฺปญฺจ ธมฺมํ อาชานาติฯ ทุกฺขาปิ ปฎิปทา ทุวิธา ทนฺธาภิญฺญา จ ขิปฺปาภิญฺญา จฯ สุขาปิ ปฎิปทา ทุวิธา ทนฺธาภิญฺญา จ ขิปฺปาภิญฺญา จฯ สตฺตาปิ ทุวิธา มุทินฺทฺริยาปิ ติกฺขินฺทฺริยาปิฯ เย มุทินฺทฺริยา, เต ทนฺธญฺจ ปฎินิสฺสรนฺติ ทนฺธญฺจ ธมฺมํ อาชานนฺติฯ เย ติกฺขินฺทฺริยา, เต ขิปฺปญฺจ ปฎินิสฺสรนฺติ, ขิปฺปญฺจ ธมฺมํ อาชานนฺติ, อิมา จตโสฺส ปฎิปทาฯ เย หิ เกจิ นิยฺยิํสุ วา นิยฺยนฺติ วา นิยฺยิสฺสนฺติ วา, เต อิมาหิ เอว จตูหิ ปฎิปทาหิฯ เอวํ อริยา จตุกฺกมคฺคํ ปญฺญาเปนฺติ อพุธชนเสวิตาย พาลกนฺตาย รตฺตวาสินิยา นนฺทิยา ภวตณฺหาย อวฎฺฎนตฺถํ ฯ อยํ วุจฺจติ นนฺทิยาวฎฺฎสฺส นยสฺส ภูมีติ, เตนาห ‘‘ตณฺหญฺจ อวิชฺชมฺปิ จ สมเถนา’’ติฯ</p>


<p> เวยฺยากรเณสุ  หิ เย กุสลากุสลาติ เต ทุวิธา อุปปริกฺขิตพฺพา – โลกวฎฺฎานุสารี จ โลกวิวฎฺฎานุสารี จฯ วฎฺฎํ นาม สํสาโรฯ วิวฎฺฎํ นิพฺพานํฯ กมฺมกิเลสา เหตุ สํสารสฺสฯ ตตฺถ กมฺมํ เจตนา เจตสิกญฺจ นิทฺทิสิตพฺพํฯ ตํ กถํ ทฎฺฐพฺพํ? อุปจเยน สเพฺพปิ กิเลสา จตูหิ วิปลฺลาเสหิ นิทฺทิสิตพฺพาฯ เต กตฺถ ทฎฺฐพฺพา? ทส วตฺถุเก กิเลสปุเญฺชฯ กตมานิ  ทส วตฺถูนิ? จตฺตาโร อาหารา, จตฺตาโร วิปลฺลาสา, จตฺตาริ อุปาทานานิ, จตฺตาโร โยคา, จตฺตาโร คนฺถา, จตฺตาโร อาสวา, จตฺตาโร โอฆา, จตฺตาโร สลฺลา, จตโสฺส วิญฺญาณฎฺฐิติโย จตฺตาริ อคติคมนานิฯ ปฐเม อาหาเร ปฐโม วิปลฺลาโส, ทุติเย อาหาเร ทุติโย วิปลฺลาโส, ตติเย อาหาเร ตติโย วิปลฺลาโส, จตุเตฺถ อาหาเร จตุโตฺถ วิปลฺลาโสฯ ปฐเม วิปลฺลาเส ปฐมํ อุปาทานํฯ ทุติเย วิปลฺลาเส ทุติยํ อุปาทานํ, ตติเย วิปลฺลาเส ตติยํ อุปาทานํ, จตุเตฺถ วิปลฺลาเส จตุตฺถํ อุปาทานํฯ ปฐเม อุปาทาเน ปฐโม โยโค, ทุติเย อุปาทาเน ทุติโย โยโค, ตติเย อุปาทาเน ตติโย โยโค, จตุเตฺถ อุปาทาเน จตุโตฺถ โยโคฯ ปฐเม โยเค ปฐโม คโนฺถ, ทุติเย โยเค ทุติโย คโนฺถ, ตติเย โยเค ตติโย คโนฺถ, จตุเตฺถ โยเค จตุโตฺถ คโนฺถ, ปฐเม คเนฺถ ปฐโม อาสโว, ทุติเย คเนฺถ ทุติโย อาสโว, ตติเย คเนฺถ ตติโย อาสโว, จตุเตฺถ คเนฺถ จตุโตฺถ อาสโวฯ ปฐเม อาสเว ปฐโม โอโฆ, ทุติเย อาสเว ทุติโย โอโฆ, ตติเย อาสเว ตติโย โอโฆ, จตุเตฺถ อาสเว จตุโตฺถ โอโฆฯ ปฐเม โอเฆ ปฐโม สโลฺล, ทุติเย โอเฆ ทุติโย สโลฺล, ตติเย โอเฆ ตติโย สโลฺล, จตุเตฺถ โอเฆ จตุโตฺถ สโลฺลฯ ปฐเม สเลฺล ปฐมา วิญฺญาณฎฺฐิติ, ทุติเย สเลฺล ทุติยา วิญฺญาณฎฺฐิติ, ตติเย สเลฺล ตติยา วิญฺญาณฎฺฐิติ, จตุเตฺถ สเลฺล จตุตฺถี  วิญฺญาณฎฺฐิติ, ปฐมายํ วิญฺญาณฎฺฐิติยํ ปฐมํ อคติคมนํฯ ทุติยายํ วิญฺญาณฎฺฐิติยํ  ทุติยํ อคติคมนํฯ ตติยายํ วิญฺญาณฎฺฐิติยํ ตติยํ อคติคมนํ, จตุตฺถิยํ  วิญฺญาณฎฺฐิติยํ จตุตฺถํ อคติคมนํฯ</p>


<p> ตตฺถ  โย จ กพฬีกาโร อาหาโร ผโสฺส อาหาโร, อิเม ตณฺหาจริตสฺส ปุคฺคลสฺส อุปกฺกิเลสาฯ โย จ มโนสเญฺจตนาหาโร โย จ วิญฺญาณาหาโร, อิเม ทิฎฺฐิจริตสฺส ปุคฺคลสฺส อุปกฺกิเลสาฯ ตตฺถ โย จ ‘‘อสุเภ สุภ’’นฺติ วิปลฺลาโส, โย จ ‘‘ทุเกฺข สุข’’นฺติ วิปลฺลาโส, อิเม ตณฺหาจริตสฺส ปุคฺคลสฺส อุปกฺกิเลสาฯ โย จ ‘‘อนิเจฺจ นิจฺจ’’นฺติ วิปลฺลาโส, โย จ ‘‘อนตฺตนิ อตฺตา’’ติ วิปลฺลาโส, อิเม ทิฎฺฐิจริตสฺส ปุคฺคลสฺส อุปกฺกิเลสาฯ ตตฺถ  ยญฺจ กามุปาทานํ ยญฺจ ภวุปาทานํ, อิเม ตณฺหาจริตสฺส ปุคฺคลสฺส อุปกฺกิเลสาฯ ยญฺจ ทิฎฺฐุปาทานํ ยญฺจ อตฺตวาทุปาทานํ, อิเม ทิฎฺฐิจริตสฺส ปุคฺคลสฺส อุปกฺกิเลสาฯ ตตฺถ โย จ กามโยโค, โย จ ภวโยโค, อิเม ตณฺหาจริตสฺส ปุคฺคลสฺส อุปกฺกิเลสาฯ โย จ ทิฎฺฐิโยโค, โย จ อวิชฺชาโยโค, อิเม ทิฎฺฐิจริตสฺส ปุคฺคลสฺส อุปกฺกิเลสาฯ ตตฺถ โย จ อภิชฺฌากายคโนฺถ, โย จ พฺยาปาโท กายคโนฺถ, อิเม ตณฺหาจริตสฺส ปุคฺคลสฺส อุปกฺกิเลสาฯ โย จ ปรามาสกายคโนฺถ, โย จ อิทํสจฺจาภินิเวสกายคโนฺถ, อิเม ทิฎฺฐิจริตสฺส ปุคฺคลสฺส อุปกฺกิเลสาฯ ตตฺถ โย จ กามาสโว, โย จ ภวาสโว, อิเม ตณฺหาจริตสฺส ปุคฺคลสฺส อุปกฺกิเลสาฯ โย จ ทิฎฺฐาสโว, โย จ อวิชฺชาสโว, อิเม ทิฎฺฐิจริตสฺส ปุคฺคลสฺส อุปกฺกิเลสาฯ ตตฺถ โย จ กาโมโฆ, โย จ ภโวโฆ, อิเม ตณฺหาจริตสฺส ปุคฺคลสฺส อุปกฺกิเลสาฯ โย จ ทิโฎฺฐโฆ, โย จ อวิโชฺชโฆ, อิเม ทิฎฺฐิจริตสฺส ปุคฺคลสฺส อุปกฺกิเลสาฯ ตตฺถ โย จ ราคสโลฺล, โย จ โทสสโลฺล, อิเม ตณฺหาจริตสฺส ปุคฺคลสฺส อุปกฺกิเลสาฯ โย จ มานสโลฺล, โย จ โมหสโลฺล, อิเม ทิฎฺฐิจริตสฺส ปุคฺคลสฺส อุปกฺกิเลสาฯ ตตฺถ ยา จ รูปูปคา วิญฺญาณฎฺฐิติ, ยา จ เวทนูปคา วิญฺญาณฎฺฐิติ, อิเม ตณฺหาจริตสฺส ปุคฺคลสฺส อุปกฺกิเลสาฯ ยา จ สญฺญูปคา วิญฺญาณฎฺฐิติ, ยา จ สงฺขารูปคา วิญฺญาณฎฺฐิติ, อิเม ทิฎฺฐิจริตสฺส ปุคฺคลสฺส อุปกฺกิเลสาฯ ตตฺถ ยญฺจ ฉนฺทา อคติคมนํ ยญฺจ โทสา อคติคมนํ, อิเม ตณฺหาจริตสฺส ปุคฺคลสฺส อุปกฺกิเลสาฯ ยญฺจ ภยา อคติคมนํ, ยญฺจ โมหา อคติคมนํ, อิเม ทิฎฺฐิจริตสฺส ปุคฺคลสฺส อุปกฺกิเลสาฯ</p>


<p> ตตฺถ กพฬีกาเร อาหาเร ‘‘อสุเภ สุภ’’นฺติ วิปลฺลาโส, ผเสฺส อาหาเร ‘‘ทุเกฺข สุข’’นฺติ วิปลฺลาโส, วิญฺญาเณ อาหาเร ‘‘อนิเจฺจ  นิจฺจ’’นฺติ วิปลฺลาโส, มโนสเญฺจตนาย อาหาเร ‘‘อนตฺตนิ อตฺตา’’ติ วิปลฺลาโสฯ ปฐเม วิปลฺลาเส ฐิโต กาเม อุปาทิยติ , อิทํ วุจฺจติ กามุปาทานํ; ทุติเย วิปลฺลาเส ฐิโต อนาคตํ ภวํ อุปาทิยติ , อิทํ วุจฺจติ ภวุปาทานํ; ตติเย วิปลฺลาเส ฐิโต สํสาราภินนฺทินิํ ทิฎฺฐิํ อุปาทิยติ, อิทํ วุจฺจติ ทิฎฺฐุปาทานํ; จตุเตฺถ วิปลฺลาเส ฐิโต อตฺตานํ กปฺปิยํ อุปาทิยติ, อิทํ วุจฺจติ อตฺตวาทุปาทานํฯ</p>


<p>กามุปาทาเนน กาเมหิ สํยุชฺชติ, อยํ วุจฺจติ กามโยโค; ภวุปาทาเนน ภเวหิ สํยุชฺชติ, อยํ วุจฺจติ ภวโยโค; ทิฎฺฐุปาทาเนน ปาปิกาย ทิฎฺฐิยา สํยุชฺชติ, อยํ วุจฺจติ ทิฎฺฐิโยโค; อตฺตวาทุปาทาเนน อวิชฺชาย สํยุชฺชติ, อยํ วุจฺจติ อวิชฺชาโยโคฯ</p>


<p>ปฐเม โยเค ฐิโต อภิชฺฌาย กายํ คนฺถติ, อยํ วุจฺจติ อภิชฺฌากายคโนฺถ; ทุติเย โยเค ฐิโต พฺยาปาเทน กายํ คนฺถติ, อยํ วุจฺจติ พฺยาปาทกายคโนฺถ; ตติเย โยเค ฐิโต ปรามาเสน กายํ คนฺถติ, อยํ วุจฺจติ ปรามาสกายคโนฺถ; จตุเตฺถ โยเค ฐิโต อิทํสจฺจาภินิเวเสน กายํ คนฺถติ, อยํ วุจฺจติ อิทํสจฺจาภินิเวสกายคโนฺถฯ</p>


<p>ตสฺส เอวํคนฺถิตา กิเลสา อาสวนฺติฯ กุโต จ วุจฺจติ อาสวนฺตีติ? อนุสยโต วา ปริยุฎฺฐานโต วาฯ ตตฺถ อภิชฺฌากายคเนฺถน กามาสโว, พฺยาปาทกายคเนฺถน ภวาสโว, ปรามาสกายคเนฺถน ทิฎฺฐาสโว, อิทํสจฺจาภินิเวสกายคเนฺถน อวิชฺชาสโวฯ</p>


<p>ตสฺส อิเม จตฺตาโร อาสวา เวปุลฺลํ คตา โอฆา ภวนฺติฯ อิติ อาสวเวปุลฺลา โอฆเวปุลฺลํฯ ตตฺถ กามาสเวน กาโมโฆ, ภวาสเวน ภโวโฆ, ทิฎฺฐาสเวน ทิโฎฺฐโฆ, อวิชฺชาสเวน อวิโชฺชโฆฯ</p>


<p>ตสฺส อิเม จตฺตาโร โอฆา อนุสยสหคตา อชฺฌาสยํ อนุปวิฎฺฐา หทยํ อาหจฺจ ติฎฺฐนฺติ, เตน วุจฺจนฺติ สลฺลาอิติฯ ตตฺถ กาโมเฆน ราคสโลฺล, ภโวเฆน โทสสโลฺล, ทิโฎฺฐเฆน มานสโลฺล, อวิโชฺชเฆน โมหสโลฺลฯ</p>


<p>ตสฺส  อิเมหิ จตูหิ สเลฺลหิ ปริยาทินฺนํ  วิญฺญาณํ จตูสุ ธเมฺมสุ สณฺฐหติ รูเป เวทนาย สญฺญาย สงฺขาเรสุฯ ตตฺถ ราคสเลฺลน นนฺทูปเสจเนน วิญฺญาเณน รูปูปคา  วิญฺญาณฎฺฐิติ, โทสสเลฺลน นนฺทูปเสจเนน วิญฺญาเณน เวทนูปคา วิญฺญาณฎฺฐิติ, มานสเลฺลน นนฺทูปเสจเนน  วิญฺญาเณน สญฺญูปคา วิญฺญาณฎฺฐิติ, โมหสเลฺลน นนฺทูปเสจเนน วิญฺญาเณน สงฺขารูปคา วิญฺญาณฎฺฐิติฯ</p>


<p>ตสฺส อิมาหิ จตูหิ วิญฺญาณฎฺฐิตีหิ อุปตฺถทฺธํ วิญฺญาณํ จตูหิ ธเมฺมหิ อคติํ คจฺฉติ ฉนฺทา โทสา ภยา โมหาฯ ตตฺถ ราเคน ฉนฺทาคติํ คจฺฉติ, โทเสน โทสาคติํ คจฺฉติ, ภเยน ภยาคติํ คจฺฉติ, โมเหน โมหาคติํ คจฺฉติฯ อิติ โข ตญฺจ กมฺมํ อิเม จ กิเลสา, เอส เหตุ สํสารสฺส, เอวํ สเพฺพ กิเลสา จตูหิ วิปลฺลาเสหิ นิทฺทิสิตพฺพาฯ</p>


<p> ตตฺถ อิมา จตโสฺส ทิสา กพฬีกาโร อาหาโร ‘‘อสุเภ สุภ’’นฺติ วิปลฺลาโส, กามุปาทานํ, กามโยโค, อภิชฺฌากายคโนฺถ, กามาสโว, กาโมโฆ, ราคสโลฺล, รูปูปคา วิญฺญาณฎฺฐิติ, ฉนฺทา อคติคมนนฺติ ปฐมา ทิสาฯ</p>


<p>ผโสฺส อาหาโร, ‘‘ทุเกฺข สุข’’นฺติ วิปลฺลาโส, ภวุปาทานํ, ภวโยโค, พฺยาปาทกายคโนฺถ, ภวาสโว, ภโวโฆ, โทสสโลฺล, เวทนูปคา วิญฺญาณฎฺฐิติ, โทสา อคติคมนนฺติ ทุติยา ทิสาฯ</p>


<p>วิญฺญาณาหาโร ‘‘อนิเจฺจ นิจฺจ’’นฺติ วิปลฺลาโส, ทิฎฺฐุปาทานํ, ทิฎฺฐิโยโค ปรามาสกายคโนฺถ, ทิฎฺฐาสโว, ทิโฎฺฐโฆ, มานสโลฺล, สญฺญูปคา วิญฺญาณฎฺฐิติ, ภยา อคติคมนนฺติ ตติยา ทิสาฯ</p>


<p>มโนสเญฺจตนาหาโร ‘‘อนตฺตนิ อตฺตา’’ติ วิปลฺลาโส, อตฺตวาทุปาทานํ, อวิชฺชาโยโค, อิทํสจฺจาภินิเวสกายคโนฺถ, อวิชฺชาสโว, อวิโชฺชโฆ, โมหสโลฺล, สงฺขารูปคา วิญฺญาณฎฺฐิติ, โมหา อคติคมนนฺติ จตุตฺถี ทิสาฯ</p>


<p>ตตฺถ โย จ กพฬีกาโร อาหาโร โย จ ‘‘อสุเภ สุภ’’นฺติ วิปลฺลาโส, กามุปาทานํ, กามโยโค, อภิชฺฌากายคโนฺถ, กามาสโว , กาโมโฆ, ราคสโลฺล, รูปูปคา วิญฺญาณฎฺฐิติ ฉนฺทา อคติคมนนฺติ, อิเมสํ ทสนฺนํ สุตฺตานํ เอโก อโตฺถ, พฺยญฺชนเมว นานํฯ อิเม ราคจริตสฺส ปุคฺคลสฺส อุปกฺกิเลสาฯ</p>


<p>ตตฺถ  โย จ ผโสฺส อาหาโร โย จ ‘‘ทุเกฺข สุข’’นฺติ วิปลฺลาโส, ภวุปาทานํ, ภวโยโค , พฺยาปาทกายคโนฺถ, ภวาสโว, ภโวโฆ, โทสสโลฺล, เวทนูปคา วิญฺญาณฎฺฐิติ, โทสา อคติคมนนฺติ อิเมสํ ทสนฺนํ สุตฺตานํ เอโก อโตฺถ พฺยญฺชนเมว นานํ, อิเม โทสจริตสฺส ปุคฺคลสฺส อุปกฺกิเลสาฯ</p>


<p>ตตฺถ โย จ วิญฺญาณาหาโร โย จ ‘‘อนิเจฺจ นิจฺจ’’นฺติ วิปลฺลาโส, ทิฎฺฐุปาทานํ, ทิฎฺฐิโยโค, ปรามาสกายคโนฺถ, ทิฎฺฐาสโว, ทิโฎฺฐโฆ, มานสโลฺล, สญฺญูปคา วิญฺญาณฎฺฐิติ, ภยา อคติคมนนฺติ อิเมสํ ทสนฺนํ สุตฺตานํ เอโก อโตฺถ, พฺยญฺชนเมว นานํฯ อิเม ทิฎฺฐิจริตสฺส มนฺทสฺส อุปกฺกิเลสาฯ</p>


<p>ตตฺถ โย จ มโนสเญฺจตนาหาโร โย จ ‘‘อนตฺตนิ อตฺตา’’ติ วิปลฺลาโส, อตฺตวาทุปาทานํ, อวิชฺชาโยโค, อิทํสจฺจาภินิเวสกายคโนฺถ, อวิชฺชาสโว, อวิโชฺชโฆ, โมหสโลฺล, สงฺขารูปคา วิญฺญาณฎฺฐิติ, โมหา อคติคมนนฺติ, อิเมสํ ทสนฺนํ สุตฺตานํ เอโก อโตฺถ, พฺยญฺชนเมว นานํฯ อิเม ทิฎฺฐิจริตสฺส อุทตฺตสฺส  อุปกฺกิเลสาฯ</p>


<p>ตตฺถ โย จ กพฬีกาโร อาหาโร โย จ ผโสฺส อาหาโร, อิเม อปฺปณิหิเตน วิโมกฺขมุเขน ปริญฺญํ คจฺฉนฺติ, วิญฺญาณาหาโร สุญฺญตาย, มโนสเญฺจตนาหาโร อนิมิเตฺตน, ตตฺถ โย จ ‘‘อสุเภ สุภ’’นฺติ วิปลฺลาโส, โย จ ‘‘ทุเกฺข สุข’’นฺติ วิปลฺลาโส, อิเม อปฺปณิหิเตน วิโมกฺขมุเขน ปหานํ อพฺภตฺถํ คจฺฉนฺติฯ ‘‘อนิเจฺจ นิจฺจ’’นฺติ วิปลฺลาโส สุญฺญตาย, ‘‘อนตฺตนิ อตฺตา’’ติ วิปลฺลาโส อนิมิเตฺตนฯ ตตฺถ กามุปาทานญฺจ ภวุปาทานญฺจ อปฺปณิหิเตน วิโมกฺขมุเขน ปหานํ คจฺฉนฺติฯ ทิฎฺฐุปาทานํ สุญฺญตาย, อตฺตวาทุปาทานํ อนิมิเตฺตนฯ ตตฺถ กามโยโค จ ภวโยโค จ อปฺปณิหิเตน วิโมกฺขมุเขน ปหานํ คจฺฉนฺติ, ทิฎฺฐิโยโค สุญฺญตาย, อวิชฺชาโยโค อนิมิเตฺตนฯ ตตฺถ อภิชฺฌากายคโนฺถ จ พฺยาปาทกายคโนฺถ จ อปฺปณิหิเตน  วิโมกฺขมุเขน ปหานํ คจฺฉนฺติ, ปรามาสกายคโนฺถ  สุญฺญตาย, อิทํสจฺจาภินิเวสกายคโนฺถ อนิมิเตฺตนฯ</p>


<p>ตตฺถ กามาสโว จ ภวาสโว จ อปฺปณิหิเตน วิโมกฺขมุเขน ปหานํ คจฺฉนฺติ, ทิฎฺฐาสโว สุญฺญตาย, อวิชฺชาสโว อนิมิเตฺตนฯ ตตฺถ กาโมโฆ จ ภโวโฆ จ อปฺปณิหิเตน วิโมกฺขมุเขน ปหานํ คจฺฉนฺติ, ทิโฎฺฐโฆ สุญฺญตาย, อวิโชฺชโฆ อนิมิเตฺตนฯ ตตฺถ ราคสโลฺล จ โทสสโลฺล จ อปฺปณิหิเตน วิโมกฺขมุเขน ปหานํ คจฺฉนฺติ, มานสโลฺล สุญฺญตาย, โมหสโลฺล อนิมิเตฺตนฯ ตตฺถ รูปูปคา จ วิญฺญาณฎฺฐิติ เวทนูปคา  จ วิญฺญาณฎฺฐิติ อปฺปณิหิเตน วิโมกฺขมุเขน ปริญฺญํ คจฺฉนฺติ, สญฺญูปคา สุญฺญตาย, สงฺขารูปคา อนิมิเตฺตนฯ</p>


<p>ตตฺถ ฉนฺทา จ อคติคมนํ โทสา จ อคติคมนํ อปฺปณิหิเตน วิโมกฺขมุเขน ปหานํ คจฺฉนฺติ, ภยา อคติคมนํ สุญฺญตาย, โมหา อคติคมนํ อนิมิเตฺตน วิโมกฺขมุเขน ปหานํ คจฺฉนฺติฯ อิติ สเพฺพ โลกวฎฺฎานุสาริโน ธมฺมา นิยฺยนฺติฯ เต โลกา ตีหิ วิโมกฺขมุเขหิฯ</p>


<p> ตตฺริทํ นิยฺยานํ –</p>


<p>จตโสฺส ปฎิปทา, จตฺตาโร สติปฎฺฐานา, จตฺตาริ ฌานานิ, จตฺตาโร วิหารา, จตฺตาโร สมฺมปฺปธานา, จตฺตาโร อจฺฉริยา อพฺภุตา ธมฺมา, จตฺตาริ อธิฎฺฐานานิ, จตโสฺส สมาธิภาวนา, จตฺตาโร สุขภาคิยา ธมฺมา, จตโสฺส อปฺปมาณาฯ</p>


<p>ปฐมา ปฎิปทา ปฐมํ สติปฎฺฐานํ, ทุติยา ปฎิปทา ทุติยํ สติปฎฺฐานํ, ตติยา ปฎิปทา ตติยํ สติปฎฺฐานํ, จตุตฺถี ปฎิปทา จตุตฺถํ สติปฎฺฐานํฯ ปฐมํ สติปฎฺฐานํ ปฐมํ ฌานํ, ทุติยํ สติปฎฺฐานํ ทุติยํ ฌานํ, ตติยํ สติปฎฺฐานํ ตติยํ ฌานํฯ จตุตฺถํ สติปฎฺฐานํ จตุตฺถํ ฌานํฯ ปฐมํ ฌานํ ปฐโม วิหาโร, ทุติยํ ฌานํ ทุติโย วิหาโร, ตติยํ ฌานํ ตติโย วิหาโร, จตุตฺถํ ฌานํ จตุโตฺถ วิหาโรฯ ปฐโม วิหาโร ปฐมํ สมฺมปฺปธานํ, ทุติโย วิหาโร ทุติยํ สมฺมปฺปธานํ, ตติโย วิหาโร ตติยํ สมฺมปฺปธานํ, จตุโตฺถ วิหาโร จตุตฺถํ  สมฺมปฺปธานํฯ ปฐมํ สมฺมปฺปธานํ ปฐโม อจฺฉริโย อพฺภุโต ธโมฺม, ทุติยํ ทุติโย, ตติยํ ตติโย, จตุตฺถํ สมฺมปฺปธานํ จตุโตฺถ อจฺฉริโย อพฺภุโต ธโมฺมฯ ปฐโม อจฺฉริโย อพฺภุโต ธโมฺม ปฐมํ  อธิฎฺฐานํ, ทุติโย อจฺฉริโย อพฺภุโต ธโมฺม ทุติยํ อธิฎฺฐานํ, ตติโย อจฺฉริโย อพฺภุโต ธโมฺม ตติยํ อธิฎฺฐานํ, จตุโตฺถ อจฺฉริโย อพฺภุโต ธโมฺม จตุตฺถํ อธิฎฺฐานํฯ ปฐมํ อธิฎฺฐานํ ปฐมา สมาธิภาวนา, ทุติยํ อธิฎฺฐานํ ทุติยา สมาธิภาวนา, ตติยํ อธิฎฺฐานํ ตติยา สมาธิภาวนา, จตุตฺถํ อธิฎฺฐานํ จตุตฺถี สมาธิภาวนาฯ ปฐมา สมาธิภาวนา ปฐโม สุขภาคิโย ธโมฺม, ทุติยา สมาธิภาวนา ทุติโย สุขภาคิโย ธโมฺม, ตติยา สมาธิภาวนา ตติโย สุขภาคิโย ธโมฺม, จตุตฺถี สมาธิภาวนา จตุโตฺถ สุขภาคิโย ธโมฺมฯ ปฐโม สุขภาคิโย ธโมฺม ปฐมํ อปฺปมาณํ, ทุติโย สุขภาคิโย ธโมฺม ทุติยํ อปฺปมาณํ, ตติโย สุขภาคิโย ธโมฺม ตติยํ อปฺปมาณํ, จตุโตฺถ สุขภาคิโย ธโมฺม จตุตฺถํ  อปฺปมาณํฯ ปฐมา ปฎิปทา ภาวิตา พหุลีกตา  ปฐมํ สติปฎฺฐานํ ปริปูเรติ, ทุติยา ปฎิปทา ภาวิตา พหุลีกตา ทุติยํ สติปฎฺฐานํ ปริปูเรติ, ตติยา ปฎิปทา ภาวิตา พหุลีกตา ตติยํ สติปฎฺฐานํ ปริปูเรติ, จตุตฺถี ปฎิปทา ภาวิตา พหุลีกตา จตุตฺถํ สติปฎฺฐานํ ปริปูเรติฯ ปฐโม สติปฎฺฐาโน ภาวิโต พหุลีกโต ปฐมํ ฌานํ ปริปูเรติ, ทุติโย สติปฎฺฐาโน ภาวิโต พหุลีกโต ทุติยํ ฌานํ ปริปูเรติ, ตติโย สติปฎฺฐาโน ภาวิโต พหุลีกโต ตติยํ ฌานํ ปริปูเรติ, จตุโตฺถ สติปฎฺฐาโน ภาวิโต พหุลีกโต จตุตฺถํ ฌานํ ปริปูเรติฯ</p>


<p>ปฐมํ ฌานํ ภาวิตํ พหุลีกตํ ปฐมํ วิหารํ ปริปูเรติ, ทุติยํ ฌานํ ภาวิตํ พหุลีกตํ ทุติยํ วิหารํ ปริปูเรติ, ตติยํ ฌานํ ภาวิตํ พหุลีกตํ ตติยํ วิหารํ ปริปูเรติ, จตุตฺถํ ฌานํ ภาวิตํ พหุลีกตํ  จตุตฺถํ วิหารํ ปริปูเรติฯ ปฐโม วิหาโร ภาวิโต พหุลีกโต อนุปฺปนฺนานํ ปาปกานํ อกุสลานํ ธมฺมานํ อนุปฺปาทํ ปริปูเรติ, ทุติโย วิหาโร ภาวิโต พหุลีกโต อุปฺปนฺนานํ ปาปกานํ อกุสลานํ ธมฺมานํ ปหานํ ปริปูเรติ, ตติโย วิหาโร ภาวิโต พหุลีกโต อนุปฺปนฺนานํ กุสลานํ ธมฺมานํ อุปฺปาทํ ปริปูเรติ, จตุโตฺถ วิหาโร ภาวิโต พหุลีกโต อุปฺปนฺนานํ กุสลานํ ธมฺมานํ ฐิติํ อสโมฺมสํ ภิโยฺยภาวํ ปริปูเรติฯ ปฐมํ สมฺมปฺปธานํ ภาวิตํ พหุลีกตํ มานปฺปหานํ  ปริปูเรติ, ทุติยํ สมฺมปฺปธานํ ภาวิตํ พหุลีกตํ อาลยสมุคฺฆาตํ ปริปูเรติ, ตติยํ สมฺมปฺปธานํ ภาวิตํ พหุลีกตํ อวิชฺชาปหานํ ปริปูเรติ, จตุตฺถํ สมฺมปฺปธานํ ภาวิตํ พหุลีกตํ ภวูปสมํ ปริปูเรติฯ มานปฺปหานํ ภาวิตํ พหุลีกตํ สจฺจาธิฎฺฐานํ ปริปูเรติ, อาลยสมุคฺฆาโต ภาวิโต พหุลีกโต จาคาธิฎฺฐานํ ปริปูเรติ, อวิชฺชาปหานํ ภาวิตํ พหุลีกตํ ปญฺญาธิฎฺฐานํ ปริปูเรติ, ภวูปสโม ภาวิโต พหุลีกโต อุปสมาธิฎฺฐานํ ปริปูเรติฯ สจฺจาธิฎฺฐานํ ภาวิตํ พหุลีกตํ ฉนฺทสมาธิํ ปริปูเรติ, จาคาธิฎฺฐานํ ภาวิตํ พหุลีกตํ วีริยสมาธิํ ปริปูเรติ, ปญฺญาธิฎฺฐานํ ภาวิตํ พหุลีกตํ จิตฺตสมาธิํ ปริปูเรติ, อุปสมาธิฎฺฐานํ ภาวิตํ พหุลีกตํ วีมํสาสมาธิํ ปริปูเรติฯ ฉนฺทสมาธิ ภาวิโต พหุลีกโต อินฺทฺริยสํวรํ ปริปูเรติ, วีริยสมาธิ ภาวิโต พหุลีกโต ตปํ ปริปูเรติ, จิตฺตสมาธิ ภาวิโต พหุลีกโต พุทฺธิํ ปริปูเรติ, วีมํสาสมาธิ ภาวิโต พหุลีกโต สพฺพูปธิปฎินิสฺสคฺคํ ปริปูเรติฯ อินฺทฺริยสํวโร ภาวิโต พหุลีกโต เมตฺตํ ปริปูเรติ, ตโป ภาวิโต พหุลีกโต กรุณํ ปริปูเรติ, พุทฺธิ ภาวิตา พหุลีกตา มุทิตํ ปริปูเรติ, สพฺพูปธิปฎินิสฺสโคฺค ภาวิโต พหุลีกโต อุเปกฺขํ ปริปูเรติฯ</p>


<p> ตตฺถ อิมา จตโสฺส ทิสา ปฐมา ปฎิปทา ปฐโม สติปฎฺฐาโน ปฐมํ ฌานํ ปฐโม  วิหาโร ปฐโม สมฺมปฺปธาโน ปฐโม อจฺฉริโย อพฺภุโต ธโมฺม สจฺจาธิฎฺฐานํ ฉนฺทสมาธิ อินฺทฺริยสํวโร เมตฺตา อิติ ปฐมา  ทิสาฯ</p>


<p>ทุติยา ปฎิปทา ทุติโย สติปฎฺฐาโน ทุติโย วิหาโร ทุติโย สมฺมปฺปธาโน ทุติโย อจฺฉริโย อพฺภุโต ธโมฺม ภวาธิฎฺฐานํ วีริยสมาธิ ตโป กรุณา อิติ ทุติยา ทิสาฯ</p>


<p>ตติยา ปฎิปทา ตติโย สติปฎฺฐาโน ตติยํ ฌานํ ตติโย วิหาโร ตติโย สมฺมปฺปธาโน ตติโย อจฺฉริโย อพฺภุโต ธโมฺม ปญฺญาธิฎฺฐานํ จิตฺตสมาธิ พุทฺธิ มุทิตา อิติ ตติยา ทิสาฯ</p>


<p>จตุตฺถี ปฎิปทา จตุโตฺถ สติปฎฺฐาโน จตุตฺถํ ฌานํ จตุโตฺถ วิหาโร จตุโตฺถ สมฺมปฺปธาโน จตุโตฺถ อจฺฉริโย อพฺภุโต ธโมฺม อุปสมาธิฎฺฐานํ วีมํสาสมาธิ สพฺพูปธิปฎินิสฺสโคฺค อุเปกฺขา อิติ จตุตฺถี ทิสาฯ</p>


<p>ตตฺถ  ปฐมา ปฎิปทา ปฐโม สติปฎฺฐาโน ปฐมํ ฌานํ ปฐโม วิหาโร ปฐโม สมฺมปฺปธาโน ปฐโม อจฺฉริโย อพฺภุโต ธโมฺม สจฺจาธิฎฺฐานํ ฉนฺทสมาธิ อินฺทฺริยสํวโร, เมตฺตา อิติ อิเมสํ ทสนฺนํ สุตฺตานํ เอโก อโตฺถ, พฺยญฺชนเมว นานํฯ อิทํ ราคจริตสฺส ปุคฺคลสฺส เภสชฺชํฯ</p>


<p>ทุติยา ปฎิปทา ทุติโย สติปฎฺฐาโน ทุติยํ ฌานํ ทุติโย วิหาโร ทุติโย สมฺมปฺปธาโน ทุติโย อจฺฉริโย อพฺภุโต ธโมฺม จาคาธิฎฺฐานํ วีริยสมาธิ ตโป กรุณา อิติ อิเมสํ ทสนฺนํ สุตฺตานํ เอโก อโตฺถ, พฺยญฺชนเมว นานํฯ อิทํ โทสจริตสฺส ปุคฺคลสฺส เภสชฺชํฯ</p>


<p>ตติยา ปฎิปทา ตติโย สติปฎฺฐาโน ตติยํ ฌานํ ตติโย วิหาโร ตติโย สมฺมปฺปธาโน ตติโย อจฺฉริโย อพฺภุโต ธโมฺม ปญฺญาธิฎฺฐานํ จิตฺตสมาธิ พุทฺธิ มุทิตา อิติ อิเมสํ ทสนฺนํ สุตฺตานํ เอโก อโตฺถ, พฺยญฺชนเมว นานํฯ อิทํ ทิฎฺฐิจริตสฺส มนฺทสฺส เภสชฺชํฯ</p>


<p>จตุตฺถี ปฎิปทา จตุโตฺถ สติปฎฺฐาโน จตุตฺถํ ฌานํ จตุโตฺถ วิหาโร จตุโตฺถ สมฺมปฺปธาโน จตุโตฺถ อจฺฉริโย อพฺภุโต ธโมฺม อุปสมาธิฎฺฐานํ วีมํสาสมาธิ สพฺพูปธิปฎินิสฺสโคฺค อุเปกฺขา  อิติ อิเมสํ ทสนฺนํ สุตฺตานํ เอโก อโตฺถ, พฺยญฺชนเมว นานํฯ อิทํ  ทิฎฺฐิจริตสฺส อุทตฺตสฺส เภสชฺชํฯ</p>


<p>ตตฺถ ทุกฺขา จ ปฎิปทา ทนฺธาภิญฺญา ทุกฺขา จ ปฎิปทา ขิปฺปาภิญฺญา อปฺปณิหิตํ วิโมกฺขมุขํ, สุขา ปฎิปทา ทนฺธาภิญฺญา สุญฺญตํ วิโมกฺขมุขํ, สุขา ปฎิปทา ขิปฺปาภิญฺญา อนิมิตฺตํ วิโมกฺขมุขํฯ</p>


<p>ตตฺถ กาเย กายานุปสฺสิตา สติปฎฺฐานญฺจ เวทนาสุ เวทนานุปสฺสิตา สติปฎฺฐานญฺจ อปฺปณิหิตํ วิโมกฺขมุขํ, จิเตฺต จิตฺตานุปสฺสิตา สุญฺญตํ วิโมกฺขมุขํฯ ธเมฺมสุ ธมฺมานุปสฺสิตา อนิมิตฺตํ วิโมกฺขมุขํฯ</p>


<p>ตตฺถ ปฐมญฺจ ฌานํ ทุติยญฺจ ฌานํ อปฺปณิหิตํ วิโมกฺขมุขํ, ตติยํ ฌานํ สุญฺญตํ วิโมกฺขมุขํ, จตุตฺถํ ฌานํ อนิมิตฺตํ วิโมกฺขมุขํฯ</p>


<p>ตตฺถ ปฐโม จ วิหาโร ทุติโย จ วิหาโร อปฺปณิหิตํ วิโมกฺขมุขํ, ตติโย วิหาโร สุญฺญตํ วิโมกฺขมุขํ, จตุโตฺถ วิหาโร อนิมิตฺตํ วิโมกฺขมุขํฯ</p>


<p>ยตฺถ  ปฐมญฺจ สมฺมปฺปธานํ ทุติยญฺจ สมฺมปฺปธานํ อปฺปณิหิตํ วิโมกฺขมุขํ, ตติยํ สมฺมปฺปธานํ สุญฺญตํ วิโมกฺขมุขํ, จตุตฺถํ สมฺมปฺปธานํ อนิมิตฺตํ วิโมกฺขมุขํฯ</p>


<p>ตตฺถ มานปฺปหานญฺจ อาลยสมุคฺฆาโต จ อปฺปณิหิตํ วิโมกฺขมุขํ, อวิชฺชาปหานํ สุญฺญตํ วิโมกฺขมุขํ, ภวูปสโม อนิมิตฺตํ วิโมกฺขมุขํฯ</p>


<p>ตตฺถ สจฺจาธิฎฺฐานญฺจ จาคาธิฎฺฐานญฺจ อปฺปณิหิตํ วิโมกฺขมุขํ, ปญฺญาธิฎฺฐานํ สุญฺญตํ วิโมกฺขมุขํ, อุปสมาธิฎฺฐานํ อนิมิตฺตํ วิโมกฺขมุขํฯ</p>


<p>ตตฺถ ฉนฺทสมาธิ จ วีริยสมาธิ จ อปฺปณิหิตํ วิโมกฺขมุขํ, จิตฺตสมาธิ สุญฺญตํ วิโมกฺขมุขํ, วีมํสาสมาธิ อนิมิตฺตํ วิโมกฺขมุขํฯ</p>


<p>ตตฺถ  อินฺทฺริยสํวโร จ ตโป จ อปฺปณิหิตํ วิโมกฺขมุขํ, พุทฺธิ สุญฺญตํ วิโมกฺขมุขํ สพฺพูปธิปฎินิสฺสโคฺค อนิมิตฺตํ วิโมกฺขมุขํฯ</p>


<p>ตตฺถ  เมตฺตา จ กรุณา จ อปฺปณิหิตํ วิโมกฺขมุขํ, มุทิตา สุญฺญตํ วิโมกฺขมุขํ อุเปกฺขา อนิมิตฺตํ วิโมกฺขมุขํฯ</p>


<p>เตสํ วิกฺกีฬิตํฯ จตฺตาโร อาหารา เตสํ ปฎิปโกฺข จตโสฺส ปฎิปทา…เป.… จตฺตาโร วิปลฺลาสา เตสํ ปฎิปโกฺข จตฺตาโร สติปฎฺฐานาฯ จตฺตาริ อุปาทานานิ เตสํ ปฎิปโกฺข จตฺตาริ ฌานานิฯ จตฺตาโร โยคา เตสํ ปฎิปโกฺข จตฺตาโร วิหาราฯ จตฺตาโร คนฺถา เตสํ ปฎิปโกฺข จตฺตาโร สมฺมปฺปธานาฯ จตฺตาโร อาสวา เตสํ ปฎิปโกฺข จตฺตาโร อจฺฉริยา อพฺภุตา ธมฺมาฯ จตฺตาโร โอฆา เตสํ ปฎิปโกฺข จตฺตาริ อธิฎฺฐานานิฯ จตฺตาโร สลฺลา เตสํ ปฎิปโกฺข จตโสฺส สมาธิภาวนาฯ จตโสฺส วิญฺญาณฎฺฐิติโย ตาสํ ปฎิปโกฺข จตฺตาโร สุขภาคิยา ธมฺมาฯ จตฺตาริ อคติคมนานิ เตสํ ปฎิปโกฺข จตโสฺส อปฺปมาณาฯ</p>


<p>สีหา พุทฺธา ปเจฺจกพุทฺธา สาวกา จ หตราคโทสโมหา, เตสํ วิกฺกีฬิตํ ภาวนา สจฺฉิกิริยา พฺยนฺตีกิริยา จฯ วิกฺกีฬิตํ อินฺทฺริยาธิฎฺฐานํ วิกฺกีฬิตํ วิปริยาสานธิฎฺฐานญฺจฯ อินฺทฺริยานิ สทฺธมฺมโคจโร วิปริยาสา กิเลสโคจโรฯ อยํ วุจฺจติ สีหวิกฺกีฬิตสฺส จ นยสฺส ทิสาโลจนสฺส จ นยสฺส ภูมีติฯ เตนาห ‘‘โย เนติ วิปลฺลาเสหิ สํกิเลเส’’ติฯ เวยฺยากรเณสุ หิ เย ‘‘กุสลากุสลา’’ติ จฯ</p>


<p>ตตฺถ  เย ทุกฺขาย ปฎิปทาย ทนฺธาภิญฺญาย ขิปฺปาภิญฺญาย จ นิยฺยนฺติ, อิเม เทฺว  ปุคฺคลา; เย สุขาย ปฎิปทาย ทนฺธาภิญฺญาย ขิปฺปาภิญฺญาย จ นิยฺยนฺติ, อิเม เทฺว ปุคฺคลาฯ เตสํ จตุนฺนํ ปุคฺคลานํ อยํ สํกิเลโส, จตฺตาโร อาหารา, จตฺตาโร วิปลฺลาสา, จตฺตาริ อุปาทานานิ, จตฺตาโร โยคา, จตฺตาโร คนฺถา, จตฺตาโร อาสวา, จตฺตาโร โอฆา, จตฺตาโร สลฺลา, จตโสฺส วิญฺญาณฎฺฐิติโย, จตฺตาริ อคติคมนานีติฯ เตสํ  จตุนฺนํ ปุคฺคลานํ อิทํ โวทานํ, จตโสฺส ปฎิปทา, จตฺตาโร สติปฎฺฐานา, จตฺตาริ ฌานานิ, จตฺตาโร วิหารา, จตฺตาโร สมฺมปฺปธานา, จตฺตาโร อจฺฉริยา อพฺภุตา ธมฺมา, จตฺตาริ อธิฎฺฐานานิ, จตโสฺส สมาธิภาวนา, จตฺตาโร สุขภาคิยา ธมฺมา, จตโสฺส อปฺปมาณา อิติฯ</p>


<p> ตตฺถ เย ทุกฺขาย ปฎิปทาย ทนฺธาภิญฺญาย ขิปฺปาภิญฺญาย จ นิยฺยนฺติ อิเม เทฺว ปุคฺคลาฯ เย สุขาย ปฎิปทาย ทนฺธาภิญฺญาย ขิปฺปาภิญฺญาย จ นิยฺยนฺติ, อิเม เทฺว ปุคฺคลาฯ ตตฺถ โย สุขาย ปฎิปทาย ขิปฺปาภิญฺญาย นิยฺยาติ, อยํ อุคฺฆฎิตญฺญูฯ โย สาธารณาย, อยํ วิปญฺจิตญฺญูฯ โย ทุกฺขาย ปฎิปทาย ทนฺธาภิญฺญาย นิยฺยาติ, อยํ เนโยฺยฯ</p>


<p>ตตฺถ ภควา อุคฺฆฎิตญฺญุสฺส ปุคฺคลสฺส สมถํ อุปทิสติ, เนยฺยสฺส วิปสฺสนํ, สมถวิปสฺสนํ วิปญฺจิตญฺญุสฺสฯ ตตฺถ ภควา อุคฺฆฎิตญฺญุสฺส ปุคฺคลสฺส มุทุกํ ธมฺมเทสนํ อุปทิสติ, ติกฺขํ เนยฺยสฺส, มุทุติกฺขํ วิปญฺจิตญฺญุสฺส, ตตฺถ ภควา อุคฺฆฎิตญฺญุสฺส ปุคฺคลสฺส สํขิเตฺตน ธมฺมํ เทสยติ, สํขิตฺตวิตฺถาเรน วิปญฺจิตญฺญุสฺส, วิตฺถาเรน เนยฺยสฺสฯ ตตฺถ ภควา อุคฺฆฎิตญฺญุสฺส ปุคฺคลสฺส นิสฺสรณํ อุปทิสติ, วิปญฺจิตญฺญุสฺส อาทีนวญฺจ นิสฺสรณญฺจ อุปทิสติ, เนยฺยสฺส อสฺสาทญฺจ อาทีนวญฺจ นิสฺสรณญฺจ อุปทิสติฯ ตตฺถ ภควา อุคฺฆฎิตญฺญุสฺส อธิปญฺญาสิกฺขํ ปญฺญาปยติ, อธิจิตฺตํ วิปญฺจิตญฺญุสฺส, อธิสีลํ เนยฺยสฺสฯ</p>


<p>ตตฺถ เย ทุกฺขาย ปฎิปทาย ทนฺธาภิญฺญาย ขิปฺปาภิญฺญาย จ นิยฺยนฺติ, อิเม เทฺว ปุคฺคลาฯ เย สุขาย ปฎิปทาย ทนฺธาภิญฺญาย ขิปฺปาภิญฺญาย จ นิยฺยนฺติฯ อิเม เทฺว ปุคฺคลาฯ อิติ โข จตฺตาริ หุตฺวา ตีณิ ภวนฺติ อุคฺฆฎิตญฺญู วิปญฺจิตญฺญู เนโยฺยติฯ</p>


<p>เตสํ ติณฺณํ ปุคฺคลานํ อยํ สํกิเลโส, ตีณิ อกุสลมูลานิ โลโภ อกุสลมูลํ โทโส อกุสลมูลํ โมโห อกุสลมูลํ , ตีณิ  ทุจฺจริตานิ – กายทุจฺจริตํ วจีทุจฺจริตํ มโนทุจฺจริตํ; ตโย อกุสลวิตกฺกา – กามวิตโกฺก พฺยาปาทวิตโกฺก วิหิํสาวิตโกฺก; ติโสฺส อกุสลสญฺญา – กามสญฺญา พฺยาปาทสญฺญา วิหิํสาสญฺญา; ติโสฺส วิปรีตสญฺญา – นิจฺจสญฺญา สุขสญฺญา อตฺตสญฺญา; ติโสฺส เวทนา – สุขา เวทนา ทุกฺขา เวทนา อทุกฺขมสุขา เวทนา; ติโสฺส ทุกฺขตา – ทุกฺขทุกฺขตา สงฺขารทุกฺขตา วิปริณามทุกฺขตา; ตโย อคฺคี – ราคคฺคิ โทสคฺคิ โมหคฺคิ; ตโย สลฺลา – ราคสโลฺล โทสสโลฺล โมหสโลฺล; ติโสฺส ชฎา – ราคชฎา โทสชฎา โมหชฎา; ติโสฺส อกุสลูปปริกฺขา – อกุสลํ กายกมฺมํ อกุสลํ วจีกมฺมํ อกุสลํ มโนกมฺมํฯ ติโสฺส วิปตฺติโย – สีลวิปตฺติ ทิฎฺฐิวิปตฺติ อาจารวิปตฺตีติฯ เตสํ ติณฺณํ ปุคฺคลานํ อิทํ โวทานํฯ ตีณิ กุสลมูลานิ – อโลโภ กุสลมูลํ อโทโส กุสลมูลํ อโมโห กุสลมูลํฯ ตีณิ สุจริตานิ – กายสุจริตํ วจีสุจริตํ มโนสุจริตํฯ ตโย กุสลวิตกฺกา – เนกฺขมฺมวิตโกฺก อพฺยาปาทวิตโกฺก  อวิหิํสาวิตโกฺกฯ ตโย สมาธี – สวิตโกฺก สวิจาโร สมาธิ อวิตโกฺก วิจารมโตฺต สมาธิ อวิตโกฺก อวิจาโร สมาธิฯ ติโสฺส กุสลสญฺญา – เนกฺขมฺมสญฺญา อพฺยาปาทสญฺญา อวิหิํสาสญฺญาฯ ติโสฺส อวิปรีตสญฺญา – อนิจฺจสญฺญา ทุกฺขสญฺญา อนตฺตสญฺญาฯ ติโสฺส กุสลูปปริกฺขา – กุสลํ กายกมฺมํ กุสลํ วจีกมฺมํ กุสลํ มโนกมฺมํฯ ตีณิ โสเจยฺยานิ – กายโสเจยฺยํ วจีโสเจยฺยํ มโนโสเจยฺยํ; ติโสฺส สมฺปตฺติโย – สีลสมฺปตฺติ สมาธิสมฺปตฺติ ปญฺญาสมฺปตฺติฯ ติโสฺส สิกฺขา – อธิสีลสิกฺขา อธิจิตฺตสิกฺขา อธิปญฺญาสิกฺขา; ตโย ขนฺธา – สีลกฺขโนฺธ สมาธิกฺขโนฺธ ปญฺญากฺขโนฺธฯ ตีณิ วิโมกฺขมุขานิ – สุญฺญตํ อนิมิตฺตํ อปฺปณิหิตนฺติฯ</p>


<p>อิติ โข จตฺตาริ หุตฺวา ตีณิ ภวนฺติ, ตีณิ หุตฺวา เทฺว ภวนฺติ ตณฺหาจริโต จ ทิฎฺฐิจริโต จฯ</p>


<p>เตสํ ทฺวินฺนํ ปุคฺคลานํ อยํ สํกิเลโส, ตณฺหา จ อวิชฺชา จ อหิริกญฺจ อโนตฺตปฺปญฺจ อสฺสติ จ อสมฺปชญฺญญฺจ  อโยนิโส มนสิกาโร จ โกสชฺชญฺจ โทวจสฺสญฺจ อหํกาโร จ มมํกาโร จ อสฺสทฺธา จ ปมาโท จ อสทฺธมฺมสฺสวนญฺจ อสํวโร จ อภิชฺฌา จ พฺยาปาโท จ นีวรณญฺจ สํโยชนญฺจ โกโธ จ อุปนาโห จ มโกฺข จ ปลาโส จ อิสฺสา จ มเจฺฉรญฺจ มายา จ สาเฐยฺยญฺจ สสฺสตทิฎฺฐิ จ อุเจฺฉททิฎฺฐิจาติฯ</p>


<p>เตสํ  ทฺวินฺนํ ปุคฺคลานํ อิทํ โวทานํ, สมโถ จ วิปสฺสนา จ หิรี จ โอตฺตปฺปญฺจ สติ จ สมฺปชญฺญญฺจ โยนิโส มนสิกาโร จ วีริยารโมฺภ จ โสวจสฺสญฺจ ธเมฺม ญาณญฺจ อนฺวเย ญาณญฺจ ขเย ญาณญฺจ อนุปฺปาเท ญาณญฺจ สทฺธา จ อปฺปมาโท จ สทฺธมฺมสฺสวนญฺจ สํวโร จ อนภิชฺฌา จ อพฺยาปาโท จ ราควิราคา จ เจโตวิมุตฺติ อวิชฺชาวิราคา จ ปญฺญาวิมุตฺติ อภิสมโย จ อปฺปิจฺฉตา จ สนฺตุฎฺฐิ จ อโกฺกโธ จ อนุปนาโห จ อมโกฺข จ อปลาโส จ อิสฺสาปหานญฺจ มจฺฉริยปฺปหานญฺจ วิชฺชา จ วิมุตฺติ จ สงฺขตารมฺมโณ จ วิโมโกฺข อสงฺขตารมฺมโณ จ วิโมโกฺข สอุปาทิเสสา จ นิพฺพานธาตุ อนุปาทิเสสา จ นิพฺพานธาตูติฯ</p>


<p>อยํ วุจฺจติ ติปุกฺขลสฺส จ นยสฺส องฺกุสสฺส จ นยสฺส ภูมีติฯ เตนาห ‘‘โย อกุสเล สมูเลหิ เนตี’’ติ ‘‘โอโลเกตฺวา ทิสโลจเนนา’’ติ จฯ</p>

</p>





