<h1>ขนฺธวคฺคสํยุตฺตปาฬิ</h1>
<h3>สํคายนสฺส ปุจฺฉา วิสฺสชฺชนา</h3>
<h3>นกุลปิตุสุตฺต</h3>
<p> เตนาวุโส  ภควตา ชานตา…เป.… สมฺมาสมฺพุเทฺธน ขนฺธวคฺคสํยุเตฺต ปฐมํ นกุลปิตุสุตฺตํ กตฺถ กํ อารพฺภ กิสฺมิํ วตฺถุสฺมิํ กถญฺจ ภาสิตํฯ</p>


<p> ภเคฺคสุ ภเนฺต สุสุมารคิเร เภสกฬาวเน มิคทาเย นกุลปิตรํ คหปติํ อารพฺภ ภาสิตํฯ นกุลปิตา ภเนฺต คหปติ ภควนฺตํ ‘‘อหมสฺมิ ภเนฺต ชิโณฺณ วุโฑฺฒ มหลฺลโก อทฺธคโต วโยอนุปฺปโตฺต อาตุรกาโย อภิกฺขณาตโงฺก, อนิจฺจทสฺสาวี โข ปนาหํ ภเนฺต ภควโต มโนภาวนียานญฺจ ภิกฺขูนํ, โอวทตุ มํ ภเนฺต ภควา, อนุสาสตุ มํ ภเนฺต ภควา, ยํ มมสฺส ทีฆรตฺตํ หิตาย สุขายา’’ติฯ ตสฺมิํ ภเนฺต วตฺถุสฺมิํ ‘‘เอวเมตํ คหปติ, เอวเมตํ คหปติ, อาตุโร หายํ คหปติ กาโย อณฺฑภูโต ปริโยนโทฺธ, โย หิ คหปติ อิมํ กายํ ปริหรโนฺต มุหุตฺตมฺปิ อาโรคฺยํ ปฎิชาเนยฺย, กิมญฺญตฺร พาลฺยาฯ ตสฺมาติห เต คหปติ เอวํ สิกฺขิตพฺพํ ‘อาตุรกายสฺส เม สโต จิตฺตํ อนาตุรํ ภวิสฺสตี’ติฯ เอวญฺหิ เต คหปติ สิกฺขิตพฺพ’’นฺติฯ เอวํ โข ภเนฺต ภควตา ภาสิตํฯ</p>


<p>ตสฺมาติห  เต คหปติ เอวํ สิกฺขิตพฺพํฯ</p>


<p> ตญฺจาวุโส  ภควตา สํขิเตฺตน ภาสิตํ วิตฺถาเรน เกน กถญฺจ วิภตฺตํฯ</p>


<p> ตํ โข ภเนฺต ภควตา สํขิเตฺตน เทสิตํ ‘‘กถญฺจ คหปติ อาตุรกาโย เจว โหติ อาตุรจิโตฺต จฯ อิธ คหปติ อสฺสุตวา ปุถุชฺชโน อริยานํ อทสฺสาวี อริยธมฺมสฺส อโกวิโท อริยธเมฺม อวินีโต, สปฺปุริสานํ อทสฺสาวี สปฺปุริสธมฺมสฺส อโกวิโท สปฺปุริสธเมฺม อวินีโต รูปํ อตฺตโต สมนุปสฺสติ รูปวนฺตํ วา อตฺตานํ, อตฺตนิ วา รูปํ, รูปสฺมิํ วา อตฺตานํ, ‘‘อหํ รูปํ มม รูป’’นฺติ ปริยุฎฺฐฎฺฐายี โหติฯ ตสฺส ‘‘อหํ รูปํ มม รูป’’นฺติ ปริยุฎฺฐฎฺฐายิโน ตํ รูปํ วิปริณมติ อญฺญถา โหติฯ ตสฺส รูปวิปริณามญฺญถาภาวา อุปฺปชฺชนฺติ โสกปริเทวทุกฺขโทมนสฺสุปายาสา’’ติ เอวมาทินา ภเนฺต อายสฺมตา สาริปุเตฺตน ธมฺมเสนาปตินา วิตฺถาเรน วิภตฺตํฯ</p>


<h3>อนิจฺจสุตฺต</h3>
<p> ตเตฺถว  อาวุโส ทุติยวเคฺค โปราณเกหิ ธมฺมสํคาหก มหาเถเรหิ ปฐมํ สํคีตํ อนิจฺจสุตฺตํ ภควตา กตฺถ กํ อารพฺภ กถญฺจ ภาสิตํฯ</p>


<p> สาวตฺถิยํ ภเนฺต สมฺพหุเล ภิกฺขู อารพฺภ ‘‘รูปํ ภิกฺขเวอนิจฺจํ, เวทนา อนิจฺจา, สญฺญา อนิจฺจา, สงฺขารา อนิจฺจา, วิญฺญาณํ อนิจฺจํฯ เอวํ ปสฺสํ ภิกฺขเว สุตวา อริยสาวโก รูปสฺมิมฺปิ นิพฺพินฺทติ, เวทนายปิ นิพฺพินฺทติ, สญฺญายปิ นิพฺพินฺทติ, สงฺขาเรสุปิ นิพฺพินฺทติ, วิญฺญาณสฺมิมฺปิ นิพฺพินฺทติ, นิพฺพินฺทํ วิรชฺชติ, วิราคา วิมุจฺจติ, วิมุตฺตสฺมิํ ‘วิมุตฺต’มิติ ญาณํ โหตี’’ติฯ เอวํ โข ภเนฺต ภควตา ภาสิตํฯ</p>


<h3>ทุกฺขอนตฺตสุตฺต</h3>
<p> ทุกฺขอนตฺตสุตฺตานิ  ปนาวุโส ภควตา กตฺถ กํ อารพฺภ กถญฺจ ภาสิตานิฯ</p>


<p> สาวตฺถิยํเยว ภเนฺต สมฺพหุเล ภิกฺขู อารพฺภ ‘‘รูปํ ภิกฺขเว ทุกฺขํ, เวทนา ทุกฺขา, สญฺญา ทุกฺขา, สงฺขารา ทุกฺขา, วิญฺญาณํ ทุกฺขํฯ รูปํ ภิกฺขเว อนตฺตา, เวทนา อนตฺตา, สญฺญา อนตฺตา, สงฺขารา อนตฺตา, วิญฺญาณํ อนตฺตาฯ เอวํ ปสฺสํ ภิกฺขเว สุตวา อริยสาวโก รูปสฺมิมฺปิ นิพฺพินฺทติ, เวทนายปิ นิพฺพินฺทติ, สญฺญายปิ นิพฺพินฺทติ, สงฺขาเรสุปิ นิพฺพินฺทติ, วิญฺญาณสฺมิมฺปิ นิพฺพินฺทติ, นิพฺพินฺทํ วิรชฺชติ, วิราคา วิมุจฺจติ, วิมุตฺตสฺมิํ ‘วิมุตฺต’มิติ ญาณํ โหติ, ขีณา ชาติ, วุสิตํ พฺรหฺมจริยํ, กตํ กรณียํ, นาปรํ อิตฺถตฺตายาติ ปชานาตี’’ติ เอวํ โข ภเนฺต ภควตา ภาสิตานิฯ</p>


<h3>ภารสุตฺต</h3>
<p> ภารสุตฺตํ  ปนาวุโส ภควตา กตฺถ กํ อารพฺภ กถญฺจ ภาสิตํฯ</p>


<p> สาวตฺถิยํเยว ภเนฺต สมฺพหุเล ภิกฺขู อารพฺภ ‘‘ภารญฺจ โว ภิกฺขเว เทเสสฺสามิ ภารหารญฺจ ภาราทานญฺจ ภารนิเกฺขปนญฺจ, ตํ สุณาถฯ กตโม จ ภิกฺขเวภาโร, ‘ปญฺจุปาทานกฺขนฺธา’ ติสฺส วจนียํฯ กตเม ปญฺจ, รูปุปาทานกฺขโนฺธ เวทนุปาทานกฺขโนฺธ สญฺญุปาทานกฺขโนฺธ สงฺขารุปาทานกฺขโนฺธ วิญฺญาณุปาทานกฺขโนฺธฯ อยํ วุจฺจติ ภิกฺขเว ภาโร’’ติ เอวมาทินา ภควตา ภาสิตํฯ</p>


<p>
ภารา  
หเว ปญฺจกฺขนฺธา, ภารหาโร จ ปุคฺคโล;  
  
ภาราทานํ ทุขํ โลเก, ภารนิเกฺขปนํ สุขํ;  
  
นิกฺขิปิตฺวา ครุํ ภารํ, อญฺญํ ภารํ อนาทิย;  
  
สมูลํ ตณฺหมพฺพุยฺห, นิจฺฉาโต ปรินิพฺพุโตฯ  
</p>
  
<h3>นตุมฺหากสุตฺต</h3>
<p> น ตุมฺหากสุตฺตํ ปนาวุโส ภควตา กตฺถ กํ อารพฺภ กถญฺจ ภาสิตํฯ</p>


<p> สาวตฺถิยํเยว ภเนฺต สมฺพหุเล ภิกฺขุ อารพฺภ ‘‘ยํ ภิกฺขเว นตุมฺหากํ ตํ ปชหถ, ตํ โว ปหีนํ หิตาย สุขายภวิสฺสตี’’ติ เอวมาทินา ภควตา ภาสิตํฯ</p>


<h3>อนตฺตลกฺขณสุตฺต</h3>
<p> อนตฺตลกฺขณสุตฺตํ  ปนาวุโส ภควตา กตฺถ กํ อารพฺภ กถญฺจ ภาสิตํฯ</p>


<p> พาราณสิยํ ภเนฺต อิสิปตเน มิคทาเย ปญฺจวคฺคิเย ภิกฺขู อารพฺภ ‘‘รูปํ ภิกฺขเว อนตฺตา, รูปญฺจ หิทํ ภิกฺขเว อตฺตา อภวิสฺส, นยิทํ รูปํ อาพาธาย สํวเตฺตยฺย, ลเพฺภถ จ รูเป เอวํ เม รูปํ โหตุ, เอวํ เม รูปํ มา อโหสี’’ติ เอวมาทินา ภควตา ภาสิตํฯ</p>


<h3>ยมกสุตฺต</h3>
<p> เถรวเคฺค ปนาวุโส ตติยํ สํคีตํ ยมกสุตฺตํ กตฺถ กํ อารพฺภ กิสฺมิํ วตฺถุสฺมิํ เกน กถญฺจ ภาสิตํฯ</p>


<p> สาวตฺถิยํ ภเนฺต อายสฺมนฺตํ ยมกเตฺถรํ อารพฺภ อายสฺมตา สาริปุตฺตเตฺถเรน ธมฺมเสนาปตินา ภาสิตํฯ อายสฺมโต ภเนฺต ยมกเตฺถรสฺส เอวรูปํ ปาปกํ ทิฎฺฐิคตํ อุปฺปนฺนํ โหติ ‘‘ตถาหํ ภควตา ธมฺมํ เทสิตํ อาชานามิ, ยถา ขีณาสโว ภิกฺขุ กายสฺส เภทา อุจฺฉิชฺชติ วินสฺสติ, น โหติ ปรํมรณา’’ติฯ ตสฺมิํ ภเนฺต วตฺถุสฺมิํ ‘‘ตํ กิํ มญฺญสิ อาวุโส ยมก, รูปํ นิจฺจํ วา อนิจฺจํ วา’’ติ เอวมาทินา ภเนฺต อายสฺมตา สาริปุตฺตเตฺถเรน ธมฺมเสนาปตินา ภาสิตํฯ</p>


<p> กถญฺจาวุโส  ตตฺถ อายสฺมา สาริปุตฺตเตฺถโร ธมฺมเสนาปติ อายสฺมโต ยมกเตฺถรสฺส ปฎิวิทฺธสจฺจสฺส ทิฎฺฐิสมฺปนฺนสฺส อนุโยควตฺตฌาปนวเสน ปฎิปุจฺฉิตฺวา อุตฺตริ ธมฺมเทสนํ วิตฺถาเรน เทเสสิฯ</p>


<p> ตํ กิํ มญฺญสิ อาวุโส ยมก, รูปํ ‘ตถาคโต’ติ สมนุปสฺสสีติฯ ‘โน เหตํ อาวุโส’ฯ เวทนํฯ สญฺญํฯ สงฺขาเรฯ วิญฺญาณํ ‘ตถาคโต’ติ สมนุปสฺสสีติฯ ‘โน เหตํ อาวุโส’ติ เอวมาทินา ภเนฺต อายสฺมา สาริปุตฺตเตฺถโร ธมฺมเสนาปติ อายสฺมโต ยมกเตฺถรสฺส อนุโยควตฺตฌาปนวเสน ปฎิปุจฺฉิตฺวา ปฎิปุจฺฉิตฺวา อุตฺตริ ธมฺมเทสนํ ปวเตฺตสิฯ</p>


<p>ตํ  กิํ มญฺญสิ อาวุโส ยมก, รูปํ, เวทนํ, สญฺญํ, สงฺขาเร, วิญฺญาณํ ‘ตถาคโต’ติ สมนุปสฺสสิ–</p>


<h3>วกฺกลิสุตฺต</h3>
<p> เตนาวุโส  ภควตา…เป.… สมฺมาสมฺพุเทฺธน ขนฺธวคฺคสํยุเตฺต เถรวเคฺค ปญฺจมํ วกฺกลิสุตฺตํ กตฺถ กํ อารพฺภ กิสฺมิํ วตฺถุสฺมิํ กถญฺจ ภาสิตํฯ</p>


<p> ราชคเห ภเนฺต อายสฺมนฺตํ วกฺกลิํ เถรํ อารพฺภ ภาสิตํฯ อายสฺมา ภเนฺต วกฺกลิเถโร อาพาธิโก ทุกฺขิโต พาฬฺหคิลาโน ภควนฺตํ เอตทโวจ ‘‘จิรปฎิกาหํ ภเนฺต ภควนฺตํ ทสฺสนาย อุปสงฺกมิตุกาโม, นตฺถิ จ เม กายสฺมิํ ตาวติกา พลมตฺตา, ยาวตาหํ ภควนฺตํ ทสฺสนาย อุปสงฺกเมยฺย’’นฺติฯ ตสฺมิํ ภเนฺต วตฺถุสฺมิํ ‘‘อลํ วกฺกลิ, กิํ เต อิมินา ปูติกาเยน ทิเฎฺฐน, โย โข วกฺกลิ ธมฺมํ ปสฺสติ, โส มํ ปสฺสติ, โย มํ ปสฺสติ, โส ธมฺมํ ปสฺสติฯ ธมฺมญฺหิ วกฺกลิ ปสฺสโนฺต มํ ปสฺสติ, มํ ปสฺสโนฺต ธมฺมํ ปสฺสติฯ ตํ กิํ มญฺญสิ วกฺกลิ , รูปํ นิจฺจํ วา อนิจฺจํ วา’’ติ เอวมาทินา ภเนฺต ภควตา ภาสิตํฯ</p>


<p>‘‘อหํ  วกฺกลิ, กิํ เต อิมินา ปูติกาเยน ทิเฎฺฐน’’ –</p>


<p>‘‘ตํ กิํ มญฺญสิ วกฺกลิ, รูปํ นิจฺจํ วา อนิจฺจํ วา’’ –</p>


<p>อนิจฺจํ ภเนฺตฯ</p>


<p>‘‘ยํ ปนานิจฺจํ, ทุกฺขํ วา ตํ สุขํ วา’’–</p>


<p>ทุกฺขํ ภเนฺตฯ</p>


<p>ยํ ปนานิจฺจํ ทุกฺขํ วิปริณามธมฺมํ, กลฺลํ นุ ตํ สมนุปสฺสิตุํ ‘‘เอตํ มม, เอโสหมสฺมิ, เอโส เม อตฺตา’’–</p>


<p> กถญฺจาวุโส  ปุนปิ ภควา ภิกฺขู เปเสตฺวา อายสฺมโต วกฺกลิเตฺถรสฺส ปคฺคหวจนํ อาโรจาเปสิฯ โสปิ กถํ อตฺตโน ปวตฺติํ ภควโต ปจฺจาโรจาเปสิฯ กถญฺจสฺส อภิสมฺปราโย อโหสิฯ</p>


<p> สุณาวุโส ตฺวํ วกฺกลิ ภควโต วจนํ ทฺวินฺนญฺจ เทวตานํ, อิมํ อาวุโส รตฺติํ เทฺว เทวตาโย อภิกฺกนฺตาย รตฺติยา อภิกฺกนฺตวณฺณา เกวลกปฺปํ คิชฺฌกูฎํ โอภาเสตฺวา เยน</p>


<p>ภควา  เตนุปสงฺกมิํสุ, อุปสงฺกมิตฺวา ภควนฺตํ อภิวาเทตฺวา เอกมนฺตํ อฎฺฐํสุ, เอกมนฺตํ ฐิตา โข อาวุโส เอกา เทวตา ภควนฺตํ เอตทโวจ ‘วกฺกลิ ภเนฺต ภิกฺขุ วิโมกฺขาย เจเตตี’ติฯ อปรา เทวตา ภควนฺตํ เอตทโวจ ‘โส หิ นูน ภเนฺต สุวิมุโตฺต วิมุจฺจิสฺสตี’ติฯ ภควา จ ตํ อาวุโส วกฺกลิ เอวมาห ‘มา ภายิ วกฺกลิ, มา ภายิ วกฺกลิ, อปาปกํ เต มรณํ ภวิสฺสติ, อปาปิกา กาลกิริยา’ติฯ เอวํ โข ภเนฺต ภควา ปุนปิ ภิกฺขู เปเสตฺวา อายสฺมโต วกฺกลิเตฺถรสฺส ปคฺคหวจนํ อาโรจาเปสิฯ โสปิ ภเนฺต อายสฺมา เตนหาวุโส มม วจเนน ภควโต ปาเท สิรสา วนฺทถ ‘‘วกฺกลิ ภเนฺต ภิกฺขุ อาพาธิโก ทุกฺขิโต พาฬฺหคิลาโน, โส ภควโต ปาเท สิรสา วนฺทตี’’ติ, เอวญฺจ วเทถ ‘‘รูปํ อนิจฺจํ, ตาหํ ภเนฺต น กงฺขามิ, ยทนิจฺจํ ตํ ทุกฺขนฺติ นวิจิกิจฺฉามิ, ยทนิจฺจํ ทุกฺขํ วิปริณามธมฺมํ, นตฺถิ เม ตตฺถ ฉโนฺท วา ราโค วา เปมํวาติ น วิจิกิจฺฉามี’’ติ เอวมาทินา ภควโต อตฺตโน ปวตฺติํ ปจฺจาโรจาเปสิฯ โส หิ ภเนฺต อายสฺมา อจิรปกฺกเนฺตสุ เตสุ ภิกฺขูสุ สตฺถํ อาหริตฺวา เวทนํ วิกฺขเมฺภตฺวา มูลกมฺมฎฺฐานํ อาทาย สมฺปชาโน อรหตฺตํ สจฺฉิกตฺวา กาลมกาสิฯ เอวํ โข ภเนฺต ตสฺส อายสฺมโต อภิสมฺปราโย อโหสิฯ</p>


<h3>อสฺสชิสุตฺต</h3>
<p> อสฺสชิสุตฺตํ  ปนาวุโส ภควตา กตฺถ กํ อารพฺภ กิสฺมิํ วตฺถุสฺมิํ กถญฺจ ภาสิตํฯ</p>


<p> ราชคเห ภเนฺต อายสฺมนฺตํ อสฺสชิํ อารพฺภ ภาสิตํฯ อายสฺมา ภเนฺต อสฺสชิ อาพาธิโก ทุกฺขิโต พาฬฺหคิลาโน ภควนฺตํ เอตทโวจ ‘‘ปุเพฺพ ขฺวาหํ ภเนฺต เคลเญฺญ ปสฺสเมฺภตฺวา ปสฺสเมฺภตฺวา กายสงฺขาเร วิหรามิ, โสหํ สมาธิํ นปฺปฎิลภามิฯ ตสฺส มยฺหํ ภเนฺต ตํ สมาธิํ อปฺปฎิลภโต เอวํ โหติ โน จสฺสาหํ ปริหายามี’’ติฯ ตสฺมิํ ภเนฺต วตฺถุสฺมิํ ‘‘เย เต อสฺสชิ สมณพฺราหฺมณา สมาธิสารกา สมาธิสามญฺญา, เตสํ ตํ สมาธิํ อปฺปฎิลภตํ เอวํ โหติ ‘โน จสฺสุ มยํ ปริหายามา’ติฯ ตํ กิํ มญฺญสิ อสฺสชิ, รูปํ นิจฺจํ วา อนิจฺจํ วา’’ติ เอวมาทินา ภเนฺต ภควตา ภาสิตํฯ</p>


<h3>เขมกสุตฺต</h3>
<p> เขมกสุตฺตํ  ปนาวุโส กตฺถ กํ อารพฺภ กิสฺมิํ วตฺถุสฺมิํ เกน กถญฺจ ภาสิตํฯ</p>


<p> โกสมฺพิยํ ภเนฺต สมฺพหุเล เถเร ภิกฺขู อารพฺภ อายสฺมตา เขมกเตฺถเรน ภาสิตํฯ สมฺพหุลา ภเนฺต เถรา ภิกฺขู อายสฺมนฺตํ ทาสกํ เปเสตฺวา จตุกฺขตฺตุํ อายสฺมนฺตํ เขมกํ อาพาธิกํ ทุกฺขิตํ พาฬฺหคิลานํ เคลญฺญการณญฺจ ธมฺมญฺจ ปุจฺฉิํสุ , ตสฺมิํ ภเนฺต วตฺถุสฺมิํ ‘‘ปญฺจิเม อาวุโส อุปาทานกฺขนฺธา วุตฺตา ภควตาฯ เสยฺยถิทํ, รูปุปาทานกฺขโนฺธ เวทนุปาทานกฺขโนฺธ สญฺญุปาทานกฺขโนฺธ สงฺขารุปาทานกฺขโนฺธ วิญฺญาณุปาทานกฺขโนฺธ, อิเมสุ ขฺวาหํ อาวุโส ปญฺจสุ อุปาทานกฺขเนฺธสุ น กิญฺจิ อตฺตํ วา อตฺตนิยํ วา สมนุปสฺสามี’’ติ เอวมาทินา ภเนฺต อายสฺมตา เขมกเตฺถเรน ภาสิตํฯ</p>


<p> กถญฺจาวุโส  ตตฺถ อายสฺมา เขมโก อุตฺตริ ธมฺมเทสนํ ปวเฑฺฒตฺวา วิตฺถาเรน เถรานํ ภิกฺขูนํ เทเสสิฯ กีทิโส จ เนสํ ธมฺมเทสกธมฺมปฺปฎิคฺคาหกานํ ธมฺมเทสนาย อานิสํโส อธิคโตฯ</p>


<p> จตุเตฺถ ภเนฺต วาเร อายสฺมา เขมโก ‘‘อลํ อาวุโส ทาสก กิํ อิมาย สนฺธาวนิกาย, อาหราวุโส ทณฺฑํ, อหเมว เถรานํ สนฺติกํ คมิสฺสามี’’ติ ทณฺฑโมลุพฺภ อายสฺมา เขมโก เยน เถรา ภิกฺขู เตนุปสงฺกมิ, อุปสงฺกมิตฺวา เถเรหิ ภิกฺขูหิ ปุจฺฉิโต ‘‘นขฺวาหํ อาวุโส รูปํ อสฺมีติ วทามิ, นปิ อญฺญตฺร รูปา อสฺมีติ วทามิฯ น ขฺวาหํ อาวุโส เวทนํ อสฺมีติ วทามิ, นปิ อญฺญตฺร เวทนา อสฺมีติ วทามี’’ติ เอวมาทินา ภเนฺต อายสฺมา เขมโก อุตฺตริปิ ธมฺมเทสนํ ปวเฑฺฒตฺวา วิตฺถาเรน เทเสสิฯ อิมสฺมิญฺจ ปน ภเนฺต เวยฺยากรณสฺมิํ ภญฺญมาเน สฎฺฐิมตฺตานํ เถรานํ ภิกฺขูนํ อนุปาทาย อาสเวหิ จิตฺตานิ วิมุจฺจิํสุ อายสฺมโตจ เขมกสฺสฯ เอวํ โข ภเนฺต เตสํ เถรานํ ธมฺมเทสกธมฺมปฺปฎิคฺคาหกานํ ธมฺมาภิสมโย อโหสิฯ</p>


<h3>ฉนฺนสุตฺต</h3>
<p> ฉนฺนสุตฺตํ  ปนาวุโส กตฺถ กํ อารพฺภ กิสฺมิํ วตฺถุสฺมิํ เกน กถญฺจ ภาสิตํฯ</p>


<p> โกสมฺพิยํ ภเนฺต อายสฺมนฺตํ ฉนฺนเตฺถรํ อารพฺภ ภาสิตํฯ อายสฺมา ภเนฺต ฉนฺนเตฺถโร อายสฺมนฺตํ อานนฺทํ เอตทโวจ ‘‘โอวทตุ มํ อายสฺมา อานโนฺท, อนุสาสตุ มํ อายสฺมา อานโนฺท, กโรตุ เม อายสฺมา อานโนฺท ธมฺมิํ กถํ, ยถาหํ ธมฺมํ ปเสฺสยฺย’’นฺติฯ ตสฺมิํ ภเนฺต วตฺถุสฺมิํ ‘‘สมฺมุขา เม ตํ อาวุโส ฉนฺน ภควโต สุตํ, สมฺมุขา ปฎิคฺคหิตํ กจฺจานโคตฺตํ ภิกฺขุํ โอวทนฺตสฺส, ทฺวยนิสฺสิโต ขฺวายํ กจฺจาน โลโก เยภุเยฺยน อตฺถิตเญฺจว นตฺถิตญฺจ, โลกสมุทยํ โข กจฺจาน ยถาภูตํ สมฺมปฺปญฺญาย ปสฺสโต ยา โลเก นตฺถิตา, สา น โหตี’’ติ เอวมาทินา ภเนฺต อายสฺมตา อานนฺทเตฺถเรน ธมฺมภณฺฑาคาริเกน ภาสิตํฯ</p>


<p>โอวทตุ  มํ อายสฺมา อานโนฺท, อนุสาสตุ มํ อายสฺมา อานโนฺทฯ</p>


<h3>ปุปฺผสุตฺต</h3>
<p> เตนาวุโส…เป.…  สมฺมาสมฺพุเทฺธน ขนฺธวคฺคสํยุเตฺต ปุปฺผวเคฺค ปุปฺผสุตฺตํ กตฺถ กํ อารพฺภ กถญฺจ ภาสิตํฯ</p>


<p> สาวตฺถิยํ ภเนฺต สมฺพหุเล ภิกฺขู อารพฺภ ‘‘นาหํ ภิกฺขเว โลเกน วิวทามิ, โลโกว มยา วิวทติ, น ภิกฺขเว ธมฺมวาที  เกนจิ โลกสฺมิํ วิวทติ, ยํ ภิกฺขเว นตฺถิ สมฺมตํ โลเก ปณฺฑิตานํ, อหมฺปิตํ ‘‘นตฺถี’’ติ วทามิ, ยํ ภิกฺขเว อตฺถิสมฺมตํ โลเก ปณฺฑิตานํ, อหมฺปิตํ ‘‘อตฺถี’’ติ วทามี’’ติ เอวมาทินา ภควตา ภาสิตํฯ</p>


<p>นาหํ ภิกฺขเว โลเกน วิวทามิฯ</p>


<p>น ภิกฺขเว ธมฺมวาที เกนจิ โลกสฺมิํ วิวทติฯ</p>


<h3>เผณปิณฺฑูปมสุตฺต</h3>
<p> ตเตฺถว  อาวุโส เผณปิณฺฑูปมสุตฺตํ ภควตา กตฺถ กํ อารพฺภ กถญฺจ ภาสิตํฯ</p>


<p> อยุชฺฌายํ ภเนฺต คงฺคาย นทิยา ตีเร สมฺพหุเล ภิกฺขู อารพฺภ ‘‘เสยฺยถาปิ ภิกฺขเว อยํ คงฺคา นที มหนฺตํ เผณปิณฺฑํ อาวเหยฺย, ตเมนํ จกฺขุมา ปุริโส ปเสฺสยฺย นิชฺฌาเยยฺย โยนิโส อุปปริเกฺขยฺย, ตสฺส ตํ ปสฺสโต นิชฺฌายโต โยนิโส อุปปริกฺขโต ริตฺตกเญฺญว ขาเยยฺย, ตุจฺฉกเญฺญว ขาเยยฺย, อสารกเญฺญว ขาเยยฺย, กิํ สิยา ภิกฺขเว เผณปิเณฺฑ สาโรฯ เอวเมว โข ภิกฺขเว ยํ กิญฺจิ รูปํ อตีตานาคตปจฺจุปฺปนฺนํ อชฺฌตฺตํวา พหิทฺธา วา โอฬาริกํ วา สุขุมํ วา หีนํ วา ปณีตํ วา ยํ ทูเร สนฺติเก วา, ตํ ภิกฺขุ ปสฺสติ นิชฺฌายติ โยนิโส อุปปริกฺขติ, ตสฺส ตํ ปสฺสโต นิชฺฌายโต โยนิโส อุปปริกฺขโต ริตฺตกเญฺญว ขายติ, ตุจฺฉกเญฺญว ขายติ, อสารกเญฺญว ขายติ, กิญฺหิ สิยา ภิกฺขเว รูเป สาโร’’ติ เอวมาทินา ภควตา ภาสิตํฯ</p>


<p>
เผณปิณฺฑูปมํ  
รูปํ, เวทนา ปุพฺพุฬุปมา;  
  
มรีจิกูปมา สญฺญา, สงฺขารา กทลูปมา;  
  
มายูปมญฺจ วิญฺญาณํ, เทสิตาทิจฺจพนฺธุนา;  
</p>
  
<p>
ยถา ยถา นิชฺฌายติ, โยนิโส อุปปริกฺขติ;  
  
ริตฺตกํ ตุจฺฉกํ โหติ, โย นํ ปสฺสติ โยนิโสฯ  
</p>
  
<p>
อิมญฺจ  
กายํ อารพฺภ, ภูริปเญฺญน เทสิตํ;  
  
ปหานํ ติณฺณํ ธมฺมานํ, รูปํ ปสฺสถ ฉฑฺฑิตํฯ  
</p>
  
<p>
อายุ อุสฺมาจ วิญฺญาณํ, ยทา กายํ ชหนฺติมํ;  
  
อปวิโทฺธ ตทา เสติ, ปรภตฺตํ อเจตนํฯ  
</p>
  
<p>
เอตาทิสายํ สนฺตาโน, มายายํ พาลลาปินี;  
  
วธโก เอส อกฺขาโต, สาโร เอตฺถ น วิชฺชติฯ  
</p>
  
<p>
เอวํ ขเนฺธ อเวเกฺขยฺย, ภิกฺขุ อารทฺธวีริโย;  
  
ทิวา วา ยทิ วา รตฺติํ, สมฺปชาโน ปฎิสฺสโตฯ  
</p>
  
<p>
ชเหยฺย สพฺพสํโยคํ, กเรยฺย สรณตฺตโน;  
  
จเรยฺยาทิตฺตสีโสว, ปตฺถยํ อจฺจุตํ ปทํฯ  
</p>
  
<h3>ทุติยธมฺมกติกสุตฺต</h3>
<p> ตเตฺถว อาวุโส ธมฺมกถิกวเคฺค ทุติยธมฺมกถิกสุตฺตํ ภควตา กตฺถ กํ อารพฺภ กิสฺมิํ วตฺถุสฺมิํ กถญฺจ ภาสิตํฯ</p>


<p> สาวตฺถิยํ ภเนฺต อญฺญตรํ ภิกฺขุํ อารพฺภ ภาสิตํฯ อญฺญตโม ภเนฺต ภิกฺขุ ภควนฺตํ เอตทโวจ ‘‘ธมฺมกถิโก ธมฺมกถิโกติ ภเนฺต วุจฺจติ, กิตฺตาวตา นุ โข ภเนฺต ธมฺมกถิโก โหติ, กิตฺตาวตา ธมฺมานุธมฺมปฺปฎิปโนฺน โหติ, กิตฺตาวตา ทิฎฺฐธมฺมนิพฺพานปฺปโตฺต โหตี’’ติฯ ตสฺมิํ ภเนฺต วตฺถุสฺมิํ ‘‘รูปสฺส เจ ภิกฺขุ นิพฺพิทาย วิราคาย นิโรธาย ธมฺมํ เทเสติ, ‘ธมฺมกถิโก ภิกฺขู’ติ อลํ วจนายา’’ติ เอวมาทินา ภควตา ภาสิตํฯ</p>


<h3>สีลวนฺตสุตฺต, สุตวนฺตสุตฺต</h3>
<p> ตเตฺถว  อาวุโส โปราณเกหิ ธมฺมสํคาหกมหาเถเรหิ สํคีตํ สีลวนฺตสุตฺตญฺจ สุตวนฺตสุตฺตญฺจ กตฺถ กํ อารพฺภ กิสฺมิํ วตฺถุสฺมิํ เกน กถญฺจ ภาสิตํฯ</p>


<p> พาราณสิยํ  ภเนฺต อายสฺมนฺตํ มหาโกฎฺฐิกํ อารพฺภ อายสฺมตา สาริปุตฺตเตฺถเรน ธมฺมเสนาปตินา ภาสิตํฯ อายสฺมา ภเนฺต มหาโกฎฺฐิโก สายนฺหสมยํ ปฎิสลฺลานา วุฎฺฐิโต เยนายสฺมา สาริปุโตฺต เตนุปสงฺกมิ, อุปสงฺกมิตฺวา อายสฺมนฺตํ สาริปุตฺตํ เอตทโวจ ‘‘สีลวตาวุโส สาริปุตฺต ภิกฺขุนา กตเม ธมฺมา โยนิโส มนสิกาตพฺพาฯ สุตาวตาวุโส สาริปุตฺต ภิกฺขุนา กตเม ธมฺมา โยนิโส มนสิกาตพฺพา’’ติฯ ตสฺมิํ ภเนฺต วตฺถุสฺมิํ ‘‘สีลวตาวุโส โกฎฺฐิก ภิกฺขุนา, สุตาวตาวุโส โกฎฺฐิก ภิกฺขุนา ปญฺจุปาทานกฺขนฺธา อนิจฺจโต ทุกฺขโต โรคโต คณฺฑโต สลฺลโต อฆโต อาพาธโต ปรโต ปโลกโต สุญฺญโต อนตฺตโต โยนิโส มนสิกาตพฺพา’’ติ เอวมาทินา อายสฺมตา สาริปุตฺตเตฺถเรน ธมฺมเสนาปตินา ภาสิตํฯ</p>


<h2>ราธสํยุตฺต</h2>
<h3>สตฺตสุตฺต</h3>
<p> ราธสํยุเตฺต  ปนาวุโส ทุติยํ สตฺตสุตฺตํ ภควตา กตฺถ กํ อารพฺภ กิสฺมิํ วตฺถุสฺมิํ กถญฺจ ภาสิตํฯ</p>


<p> สาวตฺถิยํ ภเนฺต อายสฺมนฺตํ ราธเตฺถรํ อารพฺภ ภาสิตํฯ อายสฺมา ภเนฺต ราธเตฺถโร ภควนฺตํ เอตทโวจ ‘‘สโตฺต สโตฺตติ ภเนฺต วุจฺจติ, กิตฺตาวตา นุ โข ภเนฺต สโตฺตติ วุจฺจตี’’ติฯ ตสฺมิํ ภเนฺต วตฺถุสฺมิํ ‘‘รูเป โข ราธ โย ฉโนฺท โย ราโค ยา นนฺที ยา ตณฺหา, ตตฺร สโตฺต ตตฺร วิสโตฺต, ตสฺมา สโตฺตติ วุจฺจตี’’ติ เอวมาทินา ภควตา ภาสิตํฯ</p>


<h2>ทิฎฺฐิสํยุตฺต</h2>
<h3>โสอตฺตาสุตฺต</h3>
<p> ทิฎฺฐิสํยุเตฺต  ปนาวุโส ตติยํ สํคีตํ โสอตฺตา สุตฺตํ ภควตา กตฺถ กํ อารพฺภ กถญฺจ ภาสิตํฯ</p>


<p> สาวตฺถิยํ ภเนฺต สมฺพหุเล ภิกฺขู อารพฺภ ‘‘กิสฺมิํ นุ โข ภิกฺขเว สติ กิํ อุปาทาย กิํ อภินิวิสฺส เอวํ ทิฎฺฐิ อุปฺปชฺชติ โส อตฺตา โส โลโก โส เปจฺจ ภวิสฺสามิ นิโจฺจ ธุโว สสฺสโต อวิปริณามธโมฺม’’ติ เอวมาทินา ภเนฺต ภควตา ภาสิตํฯ</p>


<h3>นตฺถิทินฺนสุตฺต</h3>
<p> ตเตฺถว  อาวุโส ปญฺจมํ นตฺถิทินฺนสุตฺตํ ภควตา กตฺถ กํ อารพฺภ กถญฺจ ภาสิตํฯ</p>


<p> สาวตฺถิยํเยว ภเนฺต สมฺพหุเล ภิกฺขู อารพฺภ ‘‘กิสฺมิํ นุ โข ภิกฺขเว สติ กิํ อุปาทาย กิํ อภินิวิสฺส เอวํ ทิฎฺฐิ อุปฺปชฺชติ นตฺถิ ทินฺนํ, นตฺถิ ยิฎฺฐํ, นตฺถิ หุตํ, นตฺถิ สุกตทุกฺกฎานํ กมฺมานํ ผลํ วิปาโก’’ติ เอวมาทินา ภควตา ภาสิตํฯ</p>


<h2>โอกฺกนฺตสํยุตฺต</h2>
<h3>จกฺขุสุตฺต</h3>
<p> โอกฺกนฺตสํยุเตฺต  ปนาวุโส ปฐมํ จกฺขุสุตฺตํ ภควตา กตฺถ กํ อารพฺภ กถญฺจ ภาสิตํฯ</p>


<p> สาวตฺถิยํ  ภเนฺต สมฺพหุเล ภิกฺขู อารพฺภ ‘‘จกฺขุํ ภิกฺขเว อนิจฺจํ วิปริณามิ อญฺญถาภาวิฯ โสตํฯ ฆานํฯ ชิวฺหํฯ กาโยฯ มโน อนิโจฺจ วิปริณามี อญฺญถาภาวี’’ติ เอวมาทินา ภควตา ภาสิตํฯ</p>


<h2>สาริปุตฺตสํยุตฺต</h2>
<h3>สุจิมุขีสุตฺต</h3>
<p> สาริปุตฺตสํยุเตฺต  ปนาวุโส ทสมํ สุจิมุขีสุตฺตํ กตฺถ กํ อารพฺภ กิสฺมิํ วตฺถุสฺมิํ เกน กถญฺจ ภาสิตํฯ</p>


<p> ราชคเห ภเนฺต สุจิมุขิํ ปริพฺพาชิกํ อารพฺภ อายสฺมตา สาริปุตฺตเตฺถเรน ธมฺมเสนาปตินา ภาสิตํฯ สุจิมุขี ภเนฺต ปริพฺพาชิกา อายสฺมนฺตํ สาริปุตฺตํ เอตทโวจ ‘‘กิํ นุ โข สมณ อโธมุโข ภุญฺชสี’’ติฯ ตสฺมิํ ภเนฺต วตฺถุสฺมิํ ‘‘น ขฺวาหํ ภคินิ อโธมุโข ภุญฺชามี’’ติ เอวมาทินา ปฎิกฺขิปิตฺวา ‘‘เย หิ เกจิ ภคินิ สมณพฺราหฺมณา วตฺถุวิชฺชา ติรจฺฉานวิชฺชาย มิจฺฉาชีเวน ชีวิกํ กเปฺปนฺติ, อิเม วุจฺจนฺติ ภคินิ สมณพฺราหฺมณา อโธมุขา ภุญฺชนฺตี’’ติ เอวมาทินา อายสฺมตา สาริปุตฺตเตฺถเรน ธมฺมเสนาปตินา ภาสิตํฯ</p>


<p>กิํ  นุ โข สมณ อโธ มุโข ภุญฺชสิฯ</p>


<p>น ขฺวาหํ ภคินิ อโธมุโข ภุญฺชามิฯ</p>


<p>เตน หิ สมณ อุพฺภมุโข ภุญฺชสิฯ</p>


<p>น ขฺวาหํ ภคินิ อุพฺภมุโข ภุญฺชามิฯ</p>





