<h1>๓. ธาตุวิภโงฺค</h1>
<h2>๑. สุตฺตนฺตภาชนียํ</h2>
<p> ฉ    ธาตุโย – ปถวีธาตุ , อาโปธาตุ, เตโชธาตุ, วาโยธาตุ, อากาสธาตุ, วิญฺญาณธาตุฯ</p>


<p> ตตฺถ กตมา ปถวีธาตุ? ปถวีธาตุทฺวยํ – อตฺถิ อชฺฌตฺติกา, อตฺถิ พาหิราฯ ตตฺถ กตมา อชฺฌตฺติกา ปถวีธาตุ? ยํ อชฺฌตฺตํ ปจฺจตฺตํ กกฺขฬํ ขริคตํ กกฺขฬตฺตํ กกฺขฬภาโว อชฺฌตฺตํ อุปาทินฺนํ, เสยฺยถิทํ – เกสา โลมา นขา ทนฺตา ตโจ มํสํ นฺหารุ  อฎฺฐิ อฎฺฐิมิญฺชํ  วกฺกํ หทยํ ยกนํ กิโลมกํ ปิหกํ ปปฺผาสํ อนฺตํ อนฺตคุณํ อุทริยํ กรีสํ, ยํ วา ปนญฺญมฺปิ อตฺถิ อชฺฌตฺตํ ปจฺจตฺตํ กกฺขฬํ ขริคตํ กกฺขฬตฺตํ กกฺขฬภาโว อชฺฌตฺตํ อุปาทินฺนํ – อยํ วุจฺจติ ‘อชฺฌตฺติกา ปถวีธาตุ’ฯ</p>


<p>ตตฺถ กตมา พาหิรา ปถวีธาตุ? ยํ พาหิรํ กกฺขฬํ ขริคตํ กกฺขฬตฺตํ กกฺขฬภาโว พหิทฺธา อนุปาทินฺนํ, เสยฺยถิทํ  – อโย โลหํ ติปุ สีสํ สชฺฌํ  มุตฺตา มณิ เวฬุริโย สโงฺข สิลา ปวาฬํ รชตํ ชาตรูปํ โลหิตโงฺก  มสารคลฺลํ ติณํ กฎฺฐํ สกฺขรา กฐลํ  ภูมิ ปาสาโณ ปพฺพโต, ยํ วา ปนญฺญมฺปิ อตฺถิ พาหิรํ กกฺขฬํ ขริคตํ กกฺขฬตฺตํ กกฺขฬภาโว พหิทฺธา อนุปาทินฺนํ – อยํ วุจฺจติ ‘พาหิรา ปถวีธาตุ’ฯ ยา จ อชฺฌตฺติกา ปถวีธาตุ ยา จ พาหิรา ปถวีธาตุ, ตเทกชฺฌํ อภิสญฺญูหิตฺวา อภิสงฺขิปิตฺวา – อยํ วุจฺจติ ‘‘ปถวีธาตุ’’ฯ</p>


<p> ตตฺถ   กตมา อาโปธาตุ? อาโปธาตุทฺวยํ – อตฺถิ อชฺฌตฺติกา, อตฺถิ พาหิราฯ ตตฺถ กตมา อชฺฌตฺติกา อาโปธาตุ? ยํ อชฺฌตฺตํ ปจฺจตฺตํ อาโป อาโปคตํ สิเนโห สิเนหคตํ  พนฺธนตฺตํ รูปสฺส อชฺฌตฺตํ อุปาทินฺนํ, เสยฺยถิทํ – ปิตฺตํ เสมฺหํ ปุโพฺพ โลหิตํ เสโท เมโท อสฺสุ วสา เขโฬ สิงฺฆาณิกา ลสิกา มุตฺตํ, ยํ วา ปนญฺญมฺปิ อตฺถิ อชฺฌตฺตํ  ปจฺจตฺตํ อาโป อาโปคตํ สิเนโห สิเนหคตํ พนฺธนตฺตํ รูปสฺส อชฺฌตฺตํ อุปาทินฺนํ – อยํ วุจฺจติ ‘อชฺฌตฺติกา อาโปธาตุ’ฯ</p>


<p>ตตฺถ กตมา พาหิรา อาโปธาตุ? ยํ พาหิรํ อาโป อาโปคตํ สิเนโห สิเนหคตํ พนฺธนตฺตํ รูปสฺส พหิทฺธา อนุปาทินฺนํ, เสยฺยถิทํ – มูลรโส ขนฺธรโส ตจรโส ปตฺตรโส ปุปฺผรโส ผลรโส ขีรํ ทธิ สปฺปิ นวนีตํ เตลํ มธุ ผาณิตํ ภุมฺมานิ วา อุทกานิ อนฺตลิกฺขานิ วา, ยํ วา ปนญฺญมฺปิ อตฺถิ พาหิรํ อาโป อาโปคตํ สิเนโห สิเนหคตํ พนฺธนตฺตํ รูปสฺส พหิทฺธา อนุปาทินฺนํ  – อยํ วุจฺจติ ‘พาหิรา อาโปธาตุ’ฯ ยา จ อชฺฌตฺติกา อาโปธาตุ ยา จ พาหิรา อาโปธาตุ, ตเทกชฺฌํ อภิสญฺญูหิตฺวา อภิสงฺขิปิตฺวา – อยํ วุจฺจติ ‘‘อาโปธาตุ’’ฯ</p>


<p> ตตฺถ กตมา เตโชธาตุ? เตโชธาตุทฺวยํ – อตฺถิ อชฺฌตฺติกา, อตฺถิ พาหิราฯ ตตฺถ กตมา อชฺฌตฺติกา เตโชธาตุ? ยํ อชฺฌตฺตํ ปจฺจตฺตํ เตโช เตโชคตํ อุสฺมา อุสฺมาคตํ อุสุมํ อุสุมคตํ อชฺฌตฺตํ อุปาทินฺนํ, เสยฺยถิทํ – เยน จ สนฺตปฺปติ เยน จ ชีรียติ เยน จ ปริฑยฺหติ เยน จ อสิตปีตขายิตสายิตํ สมฺมา ปริณามํ คจฺฉติ, ยํ วา ปนญฺญมฺปิ อตฺถิ อชฺฌตฺตํ ปจฺจตฺตํ เตโช เตโชคตํ อุสฺมา อุสฺมาคตํ อุสุมํ อุสุมคตํ อชฺฌตฺตํ อุปาทินฺนํ – อยํ วุจฺจติ ‘อชฺฌตฺติกา เตโชธาตุ’ฯ</p>


<p>ตตฺถ กตมา พาหิรา เตโชธาตุ? ยํ พาหิรํ เตโช เตโชคตํ อุสฺมา อุสฺมาคตํ อุสุมํ อุสุมคตํ พหิทฺธา อนุปาทินฺนํ, เสยฺยถิทํ – กฎฺฐคฺคิ ปลาลคฺคิ  ติณคฺคิ โคมยคฺคิ ถุสคฺคิ สงฺการคฺคิ อินฺทคฺคิ อคฺคิสนฺตาโป สูริยสนฺตาโป กฎฺฐสนฺนิจยสนฺตาโป ติณสนฺนิจยสนฺตาโป ธญฺญสนฺนิจยสนฺตาโป ภณฺฑสนฺนิจยสนฺตาโป, ยํ วา ปนญฺญมฺปิ อตฺถิ พาหิรํ เตโช เตโชคตํ อุสฺมา อุสฺมาคตํ อุสุมํ อุสุมคตํ พหิทฺธา อนุปาทินฺนํ – อยํ วุจฺจติ ‘พาหิรา เตโชธาตุ’ฯ ยา   จ อชฺฌตฺติกา เตโชธาตุ ยา จ พาหิรา เตโชธาตุ, ตเทกชฺฌํ อภิสญฺญูหิตฺวา อภิสงฺขิปิตฺวา – อยํ วุจฺจติ ‘‘เตโชธาตุ’’ฯ</p>


<p> ตตฺถ   กตมา วาโยธาตุ? วาโยธาตุทฺวยํ – อตฺถิ อชฺฌตฺติกา, อตฺถิ พาหิราฯ ตตฺถ กตมา อชฺฌตฺติกา วาโยธาตุ? ยํ อชฺฌตฺตํ ปจฺจตฺตํ วาโย วาโยคตํ ถมฺภิตตฺตํ รูปสฺส อชฺฌตฺตํ อุปาทินฺนํ, เสยฺยถิทํ – อุทฺธงฺคมา วาตา อโธคมา วาตา กุจฺฉิสยา วาตา โกฎฺฐาสยา  วาตา องฺคมงฺคานุสาริโน วาตา สตฺถกวาตา ขุรกวาตา อุปฺปลกวาตา อสฺสาโส ปสฺสาโส อิติ วา, ยํ วา ปนญฺญมฺปิ อตฺถิ อชฺฌตฺตํ ปจฺจตฺตํ วาโย วาโยคตํ ถมฺภิตตฺตํ รูปสฺส อชฺฌตฺตํ อุปาทินฺนํ – อยํ วุจฺจติ ‘อชฺฌตฺติกา วาโยธาตุ’ฯ</p>


<p>ตตฺถ กตมา พาหิรา วาโยธาตุ? ยํ พาหิรํ วาโย วาโยคตํ ถมฺภิตตฺตํ รูปสฺส พหิทฺธา อนุปาทินฺนํ, เสยฺยถิทํ – ปุรตฺถิมา วาตา ปจฺฉิมา วาตา อุตฺตรา วาตา ทกฺขิณา วาตา สรชา วาตา อรชา วาตา สีตา วาตา อุณฺหา วาตา ปริตฺตา วาตา อธิมตฺตา วาตา กาฬวาตา เวรมฺภวาตา ปกฺขวาตา สุปณฺณวาตา ตาลวณฺฎวาตา วิธูปนวาตา, ยํ วา ปนญฺญมฺปิ อตฺถิ พาหิรํ วาโย วาโยคตํ ถมฺภิตตฺตํ รูปสฺส พหิทฺธา อนุปาทินฺนํ – อยํ วุจฺจติ ‘พาหิรา วาโยธาตุ’ฯ ยา จ อชฺฌตฺติกา วาโยธาตุ ยา จ พาหิรา วาโยธาตุ, ตเทกชฺฌํ อภิสญฺญูหิตฺวา อภิสงฺขิปิตฺวา – อยํ วุจฺจติ ‘‘วาโยธาตุ’’ฯ</p>


<p> ตตฺถ กตมา อากาสธาตุ? อากาสธาตุทฺวยํ – อตฺถิ อชฺฌตฺติกา, อตฺถิ พาหิราฯ ตตฺถ กตมา อชฺฌตฺติกา อากาสธาตุ? ยํ  อชฺฌตฺตํ ปจฺจตฺตํ อากาโส อากาสคตํ อฆํ อฆคตํ วิวโร วิวรคตํ อสมฺผุฎฺฐํ มํสโลหิเตหิ อชฺฌตฺตํ อุปาทินฺนํ, เสยฺยถิทํ – กณฺณจฺฉิทฺทํ นาสจฺฉิทฺทํ มุขทฺวารํ, เยน จ อสิตปีตขายิตสายิตํ อโชฺฌหรติ, ยตฺถ จ อสิตปีตขายิตสายิตํ สนฺติฎฺฐติ, เยน จ อสิตปีตขายิตสายิตํ อโธภาคํ นิกฺขมติ, ยํ วา ปนญฺญมฺปิ อตฺถิ อชฺฌตฺตํ ปจฺจตฺตํ อากาโส อากาสคตํ อฆํ อฆคตํ วิวโร วิวรคตํ อสมฺผุฎฺฐํ มํสโลหิเตหิ อชฺฌตฺตํ อุปาทินฺนํ – อยํ วุจฺจติ ‘อชฺฌตฺติกา อากาสธาตุ’ฯ</p>


<p>ตตฺถ กตมา พาหิรา อากาสธาตุ? ยํ พาหิรํ อากาโส อากาสคตํ อฆํ อฆคตํ วิวโร  วิวรคตํ  อสมฺผุฎฺฐํ จตูหิ มหาภูเตหิ  พหิทฺธา อนุปาทินฺนํ – อยํ วุจฺจติ ‘พาหิรา อากาสธาตุ’ฯ ยา จ อชฺฌตฺติกา อากาสธาตุ ยา จ พาหิรา อากาสธาตุ, ตเทกชฺฌํ อภิสญฺญูหิตฺวา อภิสงฺขิปิตฺวา – อยํ วุจฺจติ ‘‘อากาสธาตุ’’ฯ</p>


<p> ตตฺถ กตมา วิญฺญาณธาตุ? จกฺขุวิญฺญาณธาตุ, โสตวิญฺญาณธาตุ, ฆานวิญฺญาณธาตุ, ชิวฺหาวิญฺญาณธาตุ, กายวิญฺญาณธาตุ, มโนวิญฺญาณธาตุ – อยํ วุจฺจติ ‘‘วิญฺญาณธาตุ’’ฯ</p>

</p>


<p> อปราปิ ฉ ธาตุโย – สุขธาตุ, ทุกฺขธาตุ, โสมนสฺสธาตุ, โทมนสฺสธาตุ, อุเปกฺขาธาตุ, อวิชฺชาธาตุฯ</p>


<p> ตตฺถ กตมา สุขธาตุ? ยํ กายิกํ สาตํ กายิกํ สุขํ กายสมฺผสฺสชํ สาตํ สุขํ เวทยิตํ กายสมฺผสฺสชา สาตา สุขา เวทนา – อยํ วุจฺจติ ‘‘สุขธาตุ’’ฯ</p>


<p>ตตฺถ กตมา  ทุกฺขธาตุ? ยํ กายิกํ อสาตํ กายิกํ ทุกฺขํ กายสมฺผสฺสชํ อสาตํ ทุกฺขํ เวทยิตํ กายสมฺผสฺสชา อสาตา ทุกฺขา เวทนา – อยํ วุจฺจติ ‘‘ทุกฺขธาตุ’’ฯ</p>


<p>ตตฺถ กตมา โสมนสฺสธาตุ? ยํ เจตสิกํ สาตํ เจตสิกํ สุขํ เจโตสมฺผสฺสชํ สาตํ สุขํ เวทยิตํ เจโตสมฺผสฺสชา สาตา สุขา เวทนา – อยํ วุจฺจติ ‘‘โสมนสฺสธาตุ’’ฯ</p>


<p>ตตฺถ กตมา โทมนสฺสธาตุ? ยํ เจตสิกํ อสาตํ เจตสิกํ ทุกฺขํ เจโตสมฺผสฺสชํ อสาตํ ทุกฺขํ เวทยิตํ เจโตสมฺผสฺสชา อสาตา ทุกฺขา เวทนา – อยํ วุจฺจติ ‘‘โทมนสฺสธาตุ’’ฯ</p>


<p>ตตฺถ กตมา อุเปกฺขาธาตุ? ยํ เจตสิกํ เนว สาตํ นาสาตํ เจโตสมฺผสฺสชํ อทุกฺขมสุขํ  เวทยิตํ เจโตสมฺผสฺสชา อทุกฺขมสุขา เวทนา – อยํ วุจฺจติ ‘‘อุเปกฺขาธาตุ’’ฯ</p>


<p>ตตฺถ กตมา อวิชฺชาธาตุ? ยํ อญฺญาณํ อทสฺสนํ อนภิสมโย อนนุโพโธ อสโมฺพโธ อปฺปฎิเวโธ อสงฺคาหณา อปริโยคาหณา อสมเปกฺขนา อปจฺจเวกฺขณา อปจฺจกฺขกมฺมํ ทุเมฺมชฺฌํ พาลฺยํ อสมฺปชญฺญํ  โมโห ปโมโห สโมฺมโห อวิชฺชา อวิโชฺชโฆ อวิชฺชาโยโค อวิชฺชานุสโย อวิชฺชาปริยุฎฺฐานํ  อวิชฺชาลงฺคี โมโห อกุสลมูลํ – อยํ วุจฺจติ ‘‘อวิชฺชาธาตุ’’ฯ</p>

</p>


<p> อปราปิ ฉ ธาตุโย – กามธาตุ, พฺยาปาทธาตุ, วิหิํสาธาตุ, เนกฺขมฺมธาตุ, อพฺยาปาทธาตุ, อวิหิํสาธาตุฯ</p>


<p> ตตฺถ กตมา กามธาตุ? กามปฎิสํยุโตฺต ตโกฺก วิตโกฺก สงฺกโปฺป อปฺปนา พฺยปฺปนา เจตโส อภินิโรปนา มิจฺฉาสงฺกโปฺป – อยํ วุจฺจติ กามธาตุฯ เหฎฺฐโต อวีจินิรยํ ปริยนฺตํ กริตฺวา อุปริโต ปรนิมฺมิตวสวตฺตี เทเว อโนฺต กริตฺวา ยํ เอตสฺมิํ อนฺตเร เอตฺถาวจรา เอตฺถ ปริยาปนฺนา ขนฺธธาตุอายตนา รูปา  เวทนา สญฺญา สงฺขารา วิญฺญาณํ – อยํ วุจฺจติ  ‘‘กามธาตุ’’ฯ</p>


<p>ตตฺถ กตมา พฺยาปาทธาตุ? พฺยาปาทปฎิสํยุโตฺต ตโกฺก วิตโกฺก…เป.… มิจฺฉาสงฺกโปฺป – อยํ วุจฺจติ ‘‘พฺยาปาทธาตุ’’ฯ ทสสุ วา อาฆาตวตฺถูสุ จิตฺตสฺส อาฆาโต ปฎิฆาโต ปฎิฆํ ปฎิวิโรโธ โกโป ปโกโป สมฺปโกโป โทโส ปโทโส สมฺปโทโส จิตฺตสฺส พฺยาปตฺติ มโนปโทโส โกโธ กุชฺฌนา กุชฺฌิตตฺตํ โทโส ทุสฺสนา ทุสฺสิตตฺตํ พฺยาปตฺติ พฺยาปชฺชนา วิโรโธ ปฎิวิโรโธ จณฺฑิกฺกํ อสุโรโป อนตฺตมนตา จิตฺตสฺส – อยํ วุจฺจติ ‘‘พฺยาปาทธาตุ’’ฯ</p>


<p>ตตฺถ กตมา วิหิํสาธาตุ? วิหิํสาปฎิสํยุโตฺต ตโกฺก วิตโกฺก…เป.… มิจฺฉาสงฺกโปฺป  – อยํ วุจฺจติ ‘‘วิหิํสาธาตุ’’ฯ อิเธกโจฺจ ปาณินา วา เลฑฺฑุนา วา ทเณฺฑน วา สเตฺถน วา รชฺชุยา วา อญฺญตรญฺญตเรน สเตฺต วิเหเฐติ, ยา เอวรูปา เหฐนา วิเหฐนา หิํสนา วิหิํสนา โรสนา วิโรสนา ปรูปฆาโต – อยํ วุจฺจติ ‘‘วิหิํสาธาตุ’’ฯ</p>


<p>ตตฺถ กตมา เนกฺขมฺมธาตุ? เนกฺขมฺมปฎิสํยุโตฺต ตโกฺก วิตโกฺก…เป.… สมฺมาสงฺกโปฺป – อยํ วุจฺจติ ‘‘เนกฺขมฺมธาตุ’’ฯ สเพฺพปิ กุสลา ธมฺมา ‘‘เนกฺขมฺมธาตุ’’ฯ</p>


<p>ตตฺถ  กตมา อพฺยาปาทธาตุ? อพฺยาปาทปฎิสํยุโตฺต ตโกฺก วิตโกฺก…เป.… สมฺมาสงฺกโปฺป – อยํ วุจฺจติ ‘‘อพฺยาปาทธาตุ’’ฯ ยา สเตฺตสุ เมตฺติ เมตฺตายนา เมตฺตายิตตฺตํ เมตฺตาเจโตวิมุตฺติ – อยํ วุจฺจติ ‘‘อพฺยาปาทธาตุ’’ฯ</p>


<p>ตตฺถ กตมา อวิหิํสาธาตุ? อวิหิํสาปฎิสํยุโตฺต ตโกฺก วิตโกฺก สงฺกโปฺป อปฺปนา พฺยปฺปนา  เจตโส อภินิโรปนา สมฺมาสงฺกโปฺป – อยํ วุจฺจติ ‘‘อวิหิํสาธาตุ’’ ฯ ยา สเตฺตสุ กรุณา กรุณายนา กรุณายิตตฺตํ กรุณาเจโตวิมุตฺติ – อยํ วุจฺจติ ‘‘อวิหิํสาธาตุ’’ฯ</p>

</p>


<p>อิติ อิมานิ ตีณิ ฉกฺกานิ ตเทกชฺฌํ อภิสญฺญูหิตฺวา อภิสงฺขิปิตฺวา อฎฺฐารส ธาตุโย โหนฺติฯ</p>

</p>


<h2>๒. อภิธมฺมภาชนียํ</h2>
<p> อฎฺฐารส ธาตุโย – จกฺขุธาตุ, รูปธาตุ, จกฺขุวิญฺญาณธาตุ, โสตธาตุ, สทฺทธาตุ, โสตวิญฺญาณธาตุ, ฆานธาตุ, คนฺธธาตุ, ฆานวิญฺญาณธาตุ, ชิวฺหาธาตุ, รสธาตุ, ชิวฺหาวิญฺญาณธาตุ , กายธาตุ, โผฎฺฐพฺพธาตุ, กายวิญฺญาณธาตุ, มโนธาตุ, ธมฺมธาตุ, มโนวิญฺญาณธาตุฯ</p>


<p> ตตฺถ กตมา จกฺขุธาตุ? ยํ จกฺขุ จตุนฺนํ มหาภูตานํ อุปาทาย ปสาโท…เป.… สุโญฺญ คาโมเปโส – อยํ วุจฺจติ ‘‘จกฺขุธาตุ’’ฯ</p>


<p>ตตฺถ กตมา รูปธาตุ? ยํ รูปํ จตุนฺนํ มหาภูตานํ อุปาทาย วณฺณนิภา…เป.… รูปธาตุเปสา – อยํ วุจฺจติ ‘‘รูปธาตุ’’ฯ</p>


<p>ตตฺถ กตมา จกฺขุวิญฺญาณธาตุ? จกฺขุญฺจ ปฎิจฺจ รูเป จ อุปฺปชฺชติ จิตฺตํ มโน มานสํ หทยํ ปณฺฑรํ มโน มนายตนํ มนินฺทฺริยํ วิญฺญาณํ วิญฺญาณกฺขโนฺธ ตชฺชาจกฺขุวิญฺญาณธาตุ – อยํ วุจฺจติ ‘‘จกฺขุวิญฺญาณธาตุ’’ฯ</p>


<p>ตตฺถ  กตมา โสตธาตุ? ยํ โสตํ จตุนฺนํ มหาภูตานํ อุปาทาย ปสาโท…เป.… สุโญฺญ คาโมเปโส – อยํ วุจฺจติ ‘‘โสตธาตุ’’ ฯ</p>


<p>ตตฺถ กตมา สทฺทธาตุ? โย สโทฺท จตุนฺนํ มหาภูตานํ อุปาทาย อนิทสฺสโน สปฺปฎิโฆ…เป.… สทฺทธาตุเปสา – อยํ วุจฺจติ ‘‘สทฺทธาตุ’’ฯ</p>


<p>ตตฺถ กตมา โสตวิญฺญาณธาตุ? โสตญฺจ ปฎิจฺจ สเทฺท จ อุปฺปชฺชติ จิตฺตํ มโน มานสํ หทยํ ปณฺฑรํ มโน มนายตนํ มนินฺทฺริยํ วิญฺญาณํ วิญฺญาณกฺขโนฺธ ตชฺชาโสตวิญฺญาณธาตุ – อยํ วุจฺจติ ‘‘โสตวิญฺญาณธาตุ’’ฯ</p>


<p>ตตฺถ กตมา ฆานธาตุ? ยํ  ฆานํ จตุนฺนํ มหาภูตานํ อุปาทาย ปสาโท…เป.… สุโญฺญ คาโมเปโส – อยํ วุจฺจติ ‘‘ฆานธาตุ’’ฯ</p>


<p>ตตฺถ กตมา คนฺธธาตุ? โย คโนฺธ จตุนฺนํ มหาภูตานํ อุปาทาย อนิทสฺสโน สปฺปฎิโฆ…เป.… คนฺธธาตุเปสา – อยํ วุจฺจติ ‘‘คนฺธธาตุ’’ฯ</p>


<p>ตตฺถ  กตมา ฆานวิญฺญาณธาตุ? ฆานญฺจ ปฎิจฺจ คเนฺธ จ อุปฺปชฺชติ จิตฺตํ มโน มานสํ หทยํ ปณฺฑรํ มโน มนายตนํ มนินฺทฺริยํ วิญฺญาณํ วิญฺญาณกฺขโนฺธ ตชฺชาฆานวิญฺญาณธาตุ – อยํ วุจฺจติ ‘‘ฆานวิญฺญาณธาตุ’’ฯ</p>


<p>ตตฺถ กตมา ชิวฺหาธาตุ? ยา ชิวฺหา จตุนฺนํ มหาภูตานํ อุปาทาย ปสาโท…เป.… สุโญฺญ คาโมเปโส – อยํ วุจฺจติ ‘‘ชิวฺหาธาตุ’’ฯ</p>


<p>ตตฺถ กตมา รสธาตุ? โย รโส จตุนฺนํ มหาภูตานํ อุปาทาย อนิทสฺสโน สปฺปฎิโฆ…เป.… รสธาตุเปสา – อยํ วุจฺจติ ‘‘รสธาตุ’’ฯ</p>


<p>ตตฺถ กตมา ชิวฺหาวิญฺญาณธาตุ? ชิวฺหญฺจ ปฎิจฺจ รเส จ อุปฺปชฺชติ จิตฺตํ มโน มานสํ หทยํ ปณฺฑรํ มโน มนายตนํ มนินฺทฺริยํ  วิญฺญาณํ วิญฺญาณกฺขโนฺธ ตชฺชาชิวฺหาวิญฺญาณธาตุ – อยํ วุจฺจติ ‘‘ชิวฺหาวิญฺญาณธาตุ’’ฯ</p>


<p>ตตฺถ กตมา กายธาตุ? โย กาโย จตุนฺนํ มหาภูตานํ อุปาทาย ปสาโท…เป.… สุโญฺญ คาโมเปโส – อยํ วุจฺจติ ‘‘กายธาตุ’’ฯ</p>


<p>ตตฺถ  กตมา โผฎฺฐพฺพธาตุ? ปถวีธาตุ…เป.… โผฎฺฐพฺพธาตุเปสา – อยํ วุจฺจติ ‘‘โผฎฺฐพฺพธาตุ’’ฯ</p>


<p>ตตฺถ กตมา กายวิญฺญาณธาตุ? กายญฺจ ปฎิจฺจ โผฎฺฐเพฺพ จ อุปฺปชฺชติ จิตฺตํ มโน มานสํ หทยํ ปณฺฑรํ มโน มนายตนํ มนินฺทฺริยํ วิญฺญาณํ วิญฺญาณกฺขโนฺธ ตชฺชากายวิญฺญาณธาตุ – อยํ วุจฺจติ ‘‘กายวิญฺญาณธาตุ’’ฯ</p>


<p>ตตฺถ กตมา มโนธาตุ? จกฺขุวิญฺญาณธาตุยา อุปฺปชฺชิตฺวา นิรุทฺธสมนนฺตรา อุปฺปชฺชติ จิตฺตํ มโน มานสํ หทยํ ปณฺฑรํ มโน มนายตนํ มนินฺทฺริยํ วิญฺญาณํ วิญฺญาณกฺขโนฺธ ตชฺชามโนธาตุ; โสตวิญฺญาณธาตุยา…เป.… ฆานวิญฺญาณธาตุยา…เป.… ชิวฺหาวิญฺญาณธาตุยา…เป.… กายวิญฺญาณธาตุยา อุปฺปชฺชิตฺวา นิรุทฺธสมนนฺตรา อุปฺปชฺชติ จิตฺตํ มโน มานสํ  หทยํ ปณฺฑรํ มโน มนายตนํ มนินฺทฺริยํ วิญฺญาณํ วิญฺญาณกฺขโนฺธ ตชฺชามโนธาตุ  สพฺพธเมฺมสุ วา ปน ปฐมสมนฺนาหาโร อุปฺปชฺชติ จิตฺตํ มโน มานสํ หทยํ ปณฺฑรํ มโน มนายตนํ มนินฺทฺริยํ วิญฺญาณํ วิญฺญาณกฺขโนฺธ ตชฺชามโนธาตุ – อยํ วุจฺจติ ‘‘มโนธาตุ’’ฯ</p>


<p>ตตฺถ กตมา ธมฺมธาตุ? เวทนากฺขโนฺธ, สญฺญากฺขโนฺธ, สงฺขารกฺขโนฺธ, ยญฺจ รูปํ อนิทสฺสนอปฺปฎิฆํ ธมฺมายตนปริยาปนฺนํ, อสงฺขตา จ ธาตุฯ</p>


<p>ตตฺถ กตโม เวทนากฺขโนฺธ? เอกวิเธน เวทนากฺขโนฺธ – ผสฺสสมฺปยุโตฺต ฯ ทุวิเธน เวทนากฺขโนฺธ – อตฺถิ สเหตุโก, อตฺถิ อเหตุโกฯ ติวิเธน เวทนากฺขโนฺธ – อตฺถิ กุสโล, อตฺถิ อกุสโล, อตฺถิ อพฺยากโต…เป.… เอวํ ทสวิเธน เวทนากฺขโนฺธ…เป.… เอวํ พหุวิเธน เวทนากฺขโนฺธฯ อยํ วุจฺจติ ‘‘เวทนากฺขโนฺธ’’ฯ</p>


<p>ตตฺถ กตโม สญฺญากฺขโนฺธ? เอกวิเธน สญฺญากฺขโนฺธ – ผสฺสสมฺปยุโตฺตฯ ทุวิเธน สญฺญากฺขโนฺธ – อตฺถิ สเหตุโก, อตฺถิ อเหตุโกฯ ติวิเธน สญฺญากฺขโนฺธ – อตฺถิ กุสโล, อตฺถิ อกุสโล, อตฺถิ อพฺยากโต…เป.… เอวํ ทสวิเธน สญฺญากฺขโนฺธ…เป.… เอวํ พหุวิเธน สญฺญากฺขโนฺธฯ อยํ วุจฺจติ ‘‘สญฺญากฺขโนฺธ’’ฯ</p>


<p>ตตฺถ กตโม สงฺขารกฺขโนฺธ? เอกวิเธน สงฺขารกฺขโนฺธ – จิตฺตสมฺปยุโตฺตฯ ทุวิเธน สงฺขารกฺขโนฺธ – อตฺถิ เหตุ, อตฺถิ อเหตุฯ ติวิเธน สงฺขารกฺขโนฺธ – อตฺถิ กุสโล, อตฺถิ อกุสโล, อตฺถิ อพฺยากโต…เป.… เอวํ  ทสวิเธน สงฺขารกฺขโนฺธ…เป.… เอวํ พหุวิเธน สงฺขารกฺขโนฺธ – อยํ วุจฺจติ ‘‘สงฺขารกฺขโนฺธ’’ฯ</p>


<p>ตตฺถ กตมํ รูปํ อนิทสฺสนอปฺปฎิฆํ ธมฺมายตนปริยาปนฺนํ? อิตฺถินฺทฺริยํ…เป.… กพฬีกาโร อาหาโร – อิทํ วุจฺจติ รูปํ ‘‘อนิทสฺสนอปฺปฎิฆํ ธมฺมายตนปริยาปนฺนํ’’ฯ</p>


<p>ตตฺถ กตมา อสงฺขตา ธาตุ? ราคกฺขโย, โทสกฺขโย, โมหกฺขโย – อยํ วุจฺจติ ‘‘อสงฺขตา ธาตุ’’ฯ อยํ วุจฺจติ ‘‘ธมฺมธาตุ’’ฯ</p>


<p>ตตฺถ  กตมา มโนวิญฺญาณธาตุ? จกฺขุวิญฺญาณธาตุยา อุปฺปชฺชิตฺวา นิรุทฺธสมนนฺตรา อุปฺปชฺชติ มโนธาตุ, มโนธาตุยา อุปฺปชฺชิตฺวา นิรุทฺธสมนนฺตรา  อุปฺปชฺชติ จิตฺตํ มโน มานสํ…เป.… ตชฺชามโนวิญฺญาณธาตุ; โสตวิญฺญาณธาตุยา…เป.… ฆานวิญฺญาณธาตุยา  …เป.… ชิวฺหาวิญฺญาณธาตุยา…เป.… กายวิญฺญาณธาตุยา อุปฺปชฺชิตฺวา นิรุทฺธสมนนฺตรา อุปฺปชฺชติ มโนธาตุ, มโนธาตุยาปิ อุปฺปชฺชิตฺวา นิรุทฺธสมนนฺตรา อุปฺปชฺชติ จิตฺตํ มโน มานสํ…เป.… ตชฺชามโนวิญฺญาณธาตุ มนญฺจ ปฎิจฺจ ธเมฺม จ อุปฺปชฺชติ จิตฺตํ มโน มานสํ หทยํ ปณฺฑรํ มโน มนายตนํ มนินฺทฺริยํ วิญฺญาณํ วิญฺญาณกฺขโนฺธ ตชฺชามโนวิญฺญาณธาตุ – อยํ วุจฺจติ ‘‘มโนวิญฺญาณธาตุ’’ฯ</p>

</p>


<h2>๓. ปญฺหาปุจฺฉกํ</h2>
<p>อฎฺฐารส ธาตุโย – จกฺขุธาตุ, รูปธาตุ, จกฺขุวิญฺญาณธาตุ, โสตธาตุ, สทฺทธาตุ, โสตวิญฺญาณธาตุ, ฆานธาตุ, คนฺธธาตุ, ฆานวิญฺญาณธาตุ, ชิวฺหาธาตุ, รสธาตุ, ชิวฺหาวิญฺญาณธาตุ, กายธาตุ, โผฎฺฐพฺพธาตุ, กายวิญฺญาณธาตุ, มโนธาตุ, ธมฺมธาตุ, มโนวิญฺญาณธาตุฯ</p>


<p> อฎฺฐารสนฺนํ ธาตูนํ กติ กุสลา, กติ อกุสลา, กติ อพฺยากตา…เป.… กติ สรณา, กติ อรณา?</p>


<h3>๑. ติกํ</h3>
<p> โสฬส  ธาตุโย อพฺยากตาฯ เทฺว ธาตุโย สิยา กุสลา, สิยา อกุสลา, สิยา อพฺยากตาฯ ทส ธาตุโย น วตฺตพฺพา – ‘‘สุขาย เวทนาย สมฺปยุตฺตา’’ติปิ, ‘‘ทุกฺขาย เวทนาย สมฺปยุตฺตา’’ติปิ, ‘‘อทุกฺขมสุขาย เวทนาย สมฺปยุตฺตา’’ติปิฯ ปญฺจ ธาตุโย  อทุกฺขมสุขาย เวทนาย สมฺปยุตฺตาฯ กายวิญฺญาณธาตุ สิยา สุขาย เวทนาย สมฺปยุตฺตา, สิยา ทุกฺขาย เวทนาย สมฺปยุตฺตาฯ มโนวิญฺญาณธาตุ สิยา  สุขาย เวทนาย สมฺปยุตฺตา, สิยา ทุกฺขาย เวทนาย สมฺปยุตฺตา, สิยา อทุกฺขมสุขาย เวทนาย สมฺปยุตฺตาฯ ธมฺมธาตุ สิยา สุขาย เวทนาย สมฺปยุตฺตา, สิยา ทุกฺขาย เวทนาย สมฺปยุตฺตา, สิยา อทุกฺขมสุขาย เวทนาย สมฺปยุตฺตา, สิยา น วตฺตพฺพา – ‘‘สุขาย เวทนาย สมฺปยุตฺตา’’ติปิ, ‘‘ทุกฺขาย เวทนาย สมฺปยุตฺตา’’ติปิ, ‘‘อทุกฺขมสุขาย เวทนาย สมฺปยุตฺตา’’ติปิฯ</p>


<p>ทส ธาตุโย เนววิปากนวิปากธมฺมธมฺมาฯ ปญฺจ  ธาตุโย วิปากาฯ มโนธาตุ สิยา วิปากา, สิยา เนววิปากนวิปากธมฺมธมฺมาฯ เทฺว ธาตุโย สิยา วิปากา, สิยา วิปากธมฺมธมฺมา, สิยา เนววิปากนวิปากธมฺมธมฺมาฯ</p>


<p>ทส ธาตุโย อุปาทินฺนุปาทานิยาฯ สทฺทธาตุ อนุปาทินฺนุปาทานิยาฯ ปญฺจ ธาตุโย สิยา อุปาทินฺนุปาทานิยา, สิยา อนุปาทินฺนุปาทานิยาฯ เทฺว ธาตุโย สิยา อุปาทินฺนุปาทานิยา, สิยา อนุปาทินฺนุปาทานิยา, สิยา อนุปาทินฺนอนุปาทานิยาฯ</p>


<p>โสฬส ธาตุโย อสํกิลิฎฺฐสํกิเลสิกาฯ เทฺว ธาตุโย สิยา สํกิลิฎฺฐสํกิเลสิกา, สิยา อสํกิลิฎฺฐสํกิเลสิกา, สิยา อสํกิลิฎฺฐอสํกิเลสิกาฯ ปนฺนรส ธาตุโย อวิตกฺกอวิจาราฯ มโนธาตุ สวิตกฺกสวิจาราฯ มโนวิญฺญาณธาตุ สิยา สวิตกฺกสวิจารา, สิยา อวิตกฺกวิจารมตฺตา, สิยา อวิตกฺกอวิจาราฯ ธมฺมธาตุ สิยา สวิตกฺกสวิจารา, สิยา อวิตกฺกวิจารมตฺตา, สิยา อวิตกฺกอวิจารา, สิยา น วตฺตพฺพา – ‘‘สวิตกฺกสวิจารา’’ติปิ, ‘‘อวิตกฺกวิจารมตฺตา’’ติปิ, ‘‘อวิตกฺกอวิจารา’’ติปิฯ ทส ธาตุโย น วตฺตพฺพา – ‘‘ปีติสหคตา’’ติปิ, ‘‘สุขสหคตา’’ติปิ, ‘‘อุเปกฺขาสหคตา’’ติปิ ฯ ปญฺจ ธาตุโย อุเปกฺขาสหคตาฯ กายวิญฺญาณธาตุ น ปีติสหคตา, สิยา  สุขสหคตา, น อุเปกฺขาสหคตา, สิยา น วตฺตพฺพา – ‘‘สุขสหคตา’’ติฯ เทฺว ธาตุโย สิยา ปีติสหคตา, สิยา สุขสหคตา, สิยา อุเปกฺขาสหคตา, สิยา น วตฺตพฺพา – ‘‘ปีติสหคตา’’ติปิ, ‘‘สุขสหคตา’’ติปิ, ‘‘อุเปกฺขาสหคตา’’ติปิฯ</p>


<p>โสฬส  ธาตุโย เนว ทสฺสเนน น ภาวนาย ปหาตพฺพาฯ เทฺว ธาตุโย สิยา ทสฺสเนน ปหาตพฺพา, สิยา ภาวนาย ปหาตพฺพา, สิยา เนว ทสฺสเนน น ภาวนาย ปหาตพฺพาฯ โสฬส ธาตุโย เนว ทสฺสเนน น ภาวนาย ปหาตพฺพเหตุกาฯ เทฺว ธาตุโย สิยา ทสฺสเนน ปหาตพฺพเหตุกา, สิยา ภาวนาย ปหาตพฺพเหตุกา, สิยา เนว ทสฺสเนน น ภาวนาย ปหาตพฺพเหตุกาฯ โสฬส ธาตุโย เนวาจยคามินาปจยคามิโนฯ เทฺว ธาตุโย สิยา อาจยคามิโน, สิยา อปจยคามิโน, สิยา เนวาจยคามินาปจยคามิโนฯ โสฬส ธาตุโย เนวเสกฺขนาเสกฺขาฯ เทฺว ธาตุโย สิยา เสกฺขา, สิยา อเสกฺขา, สิยา เนวเสกฺขนาเสกฺขาฯ</p>


<p>โสฬส ธาตุโย ปริตฺตาฯ เทฺว ธาตุโย สิยา ปริตฺตา, สิยา มหคฺคตา, สิยา อปฺปมาณาฯ ทส  ธาตุโย อนารมฺมณาฯ ฉ ธาตุโย ปริตฺตารมฺมณาฯ เทฺว ธาตุโย สิยา ปริตฺตารมฺมณา, สิยา มหคฺคตารมฺมณา, สิยา อปฺปมาณารมฺมณา, สิยา น วตฺตพฺพา – ‘‘ปริตฺตารมฺมณา’’ติปิ, ‘‘มหคฺคตารมฺมณา’’ติปิ, ‘‘อปฺปมาณารมฺมณา’’ติปิฯ โสฬส ธาตุโย มชฺฌิมาฯ เทฺว ธาตุโย สิยา หีนา, สิยา มชฺฌิมา, สิยา ปณีตาฯ โสฬส ธาตุโย อนิยตาฯ เทฺว  ธาตุโย สิยา มิจฺฉตฺตนิยตา, สิยา สมฺมตฺตนิยตา, สิยา อนิยตาฯ</p>


<p>ทส ธาตุโย อนารมฺมณาฯ ฉ ธาตุโย น วตฺตพฺพา – ‘‘มคฺคารมฺมณา’’ติปิ, ‘‘มคฺคเหตุกา’’ติปิ, ‘‘มคฺคาธิปติโน’’ติปิฯ เทฺว ธาตุโย สิยา มคฺคารมฺมณา, สิยา มคฺคเหตุกา, สิยา มคฺคาธิปติโน, สิยา น วตฺตพฺพา – ‘‘มคฺคารมฺมณา’’ติปิ, ‘‘มคฺคเหตุกา’’ติปิ, ‘‘มคฺคาธิปติโน’’ติปิฯ ทส ธาตุโย สิยา อุปฺปนฺนา, สิยา อุปฺปาทิโน, สิยา น วตฺตพฺพา – ‘‘อนุปฺปนฺนา’’ติฯ สทฺทธาตุ สิยา อุปฺปนฺนา, สิยา อนุปฺปนฺนา, สิยา น วตฺตพฺพา – ‘‘อุปฺปาทินี’’ติฯ ฉ ธาตุโย สิยา อุปฺปนฺนา, สิยา อนุปฺปนฺนา, สิยา อุปฺปาทิโนฯ ธมฺมธาตุ สิยา อุปฺปนฺนา, สิยา อนุปฺปนฺนา, สิยา อุปฺปาทินี, สิยา น วตฺตพฺพา – ‘‘อุปฺปนฺนา’’ติปิ, ‘‘อนุปฺปนฺนา’’ติปิ, ‘‘อุปฺปาทินี’’ติปิฯ</p>


<p>สตฺตรส  ธาตุโย สิยา อตีตา, สิยา อนาคตา, สิยา ปจฺจุปฺปนฺนาฯ ธมฺมธาตุ สิยา อตีตา, สิยา อนาคตา, สิยา ปจฺจุปฺปนฺนา, สิยา น วตฺตพฺพา – ‘‘อตีตา’’ติปิ, ‘‘อนาคตา’’ติปิ, ‘‘ปจฺจุปฺปนฺนา’’ติปิฯ ทส ธาตุโย อนารมฺมณาฯ ฉ ธาตุโย ปจฺจุปฺปนฺนารมฺมณาฯ เทฺว ธาตุโย สิยา อตีตารมฺมณา, สิยา อนาคตารมฺมณา, สิยา ปจฺจุปฺปนฺนารมฺมณา , สิยา น วตฺตพฺพา – ‘‘อตีตารมฺมณา’’ติปิ, ‘‘อนาคตารมฺมณา’’ติปิ, ‘‘ปจฺจุปฺปนฺนารมฺมณา’’ติปิ; สิยา อชฺฌตฺตา, สิยา พหิทฺธา, สิยา อชฺฌตฺตพหิทฺธาฯ</p>


<p>ทส ธาตุโย อนารมฺมณาฯ ฉ ธาตุโย สิยา อชฺฌตฺตารมฺมณา, สิยา พหิทฺธารมฺมณา, สิยา อชฺฌตฺตพหิทฺธารมฺมณาฯ เทฺว ธาตุโย สิยา อชฺฌตฺตารมฺมณา, สิยา พหิทฺธารมฺมณา, สิยา อชฺฌตฺตพหิทฺธารมฺมณา, สิยา  น วตฺตพฺพา – ‘‘อชฺฌตฺตารมฺมณา’’ติปิ, ‘‘พหิทฺธารมฺมณา’’ติปิ, ‘‘อชฺฌตฺตพหิทฺธารมฺมณา’’ติปิฯ รูปธาตุ สนิทสฺสนสปฺปฎิฆาฯ นว ธาตุโย อนิทสฺสนอปฺปฎิฆาฯ อฎฺฐ ธาตุโย อนิทสฺสนอปฺปฎิฆาฯ</p>


<h3>๒. ทุกํ</h3>
<p> สตฺตรส ธาตุโย น เหตูฯ ธมฺมธาตุ สิยา เหตุ, สิยา น เหตุฯ โสฬส ธาตุโย อเหตุกาฯ เทฺว ธาตุโย สิยา สเหตุกา, สิยา อเหตุกาฯ โสฬส ธาตุโย อเหตุกาฯ เทฺว ธาตุโย สิยา สเหตุกา, สิยา อเหตุกาฯ โสฬส ธาตุโย เหตุวิปฺปยุตฺตา ฯ เทฺว ธาตุโย สิยา เหตุสมฺปยุตฺตา, สิยา เหตุวิปฺปยุตฺตาฯ โสฬส ธาตุโย น วตฺตพฺพา – ‘‘เหตุ เจว สเหตุกา จา’’ติปิ, ‘‘สเหตุกา เจว น จ เหตู’’ติปิฯ มโนวิญฺญาณธาตุ น วตฺตพฺพา – ‘‘เหตุ เจว สเหตุกา จา’’ติ, สิยา สเหตุกา เจว น จ เหตุ, สิยา น วตฺตพฺพา – ‘‘สเหตุกา เจว น จ เหตู’’ติฯ ธมฺมธาตุ สิยา เหตุ เจว สเหตุกา จ, สิยา สเหตุกา เจว น จ เหตุ, สิยา น วตฺตพฺพา – ‘‘เหตุ เจว สเหตุกา จา’’ติปิ, ‘‘สเหตุกา เจว น จ เหตู’’ติปิฯ โสฬส ธาตุโย น วตฺตพฺพา – ‘‘เหตู เจว เหตุสมฺปยุตฺตา จา’’ติปิ, ‘‘เหตุสมฺปยุตฺตา เจว น จ เหตู’’ติปิฯ มโนวิญฺญาณธาตุ น วตฺตพฺพา – ‘‘เหตุ เจว เหตุสมฺปยุตฺตา จา’’ติ, สิยา เหตุสมฺปยุตฺตา เจว น จ เหตุ, สิยา น วตฺตพฺพา – ‘‘เหตุสมฺปยุตฺตา เจว น จ เหตู’’ติฯ ธมฺมธาตุ สิยา เหตุ เจว เหตุสมฺปยุตฺตา จ, สิยา เหตุสมฺปยุตฺตา เจว น จ เหตุ, สิยา น วตฺตพฺพา – ‘‘เหตุ เจว เหตุสมฺปยุตฺตา  จา’’ติปิ, ‘‘เหตุสมฺปยุตฺตา เจว น จ เหตู’’ติปิฯ โสฬส ธาตุโย น เหตุอเหตุกาฯ มโนวิญฺญาณธาตุ สิยา น เหตุสเหตุกา, สิยา น เหตุอเหตุกาฯ ธมฺมธาตุ สิยา น เหตุสเหตุกา, สิยา  น เหตุอเหตุกา, สิยา น วตฺตพฺพา – ‘‘น เหตุสเหตุกา’’ติปิ, ‘‘น เหตุอเหตุกา’’ติปิฯ</p>


<p>สตฺตรส  ธาตุโย สปฺปจฺจยาฯ ธมฺมธาตุ สิยา สปฺปจฺจยา, สิยา อปฺปจฺจยาฯ สตฺตรส ธาตุโย สงฺขตาฯ ธมฺมธาตุ สิยา สงฺขตา, สิยา อสงฺขตาฯ รูปธาตุ สนิทสฺสนาฯ สตฺตรส ธาตุโย อนิทสฺสนาฯ ทส ธาตุโย สปฺปฎิฆาฯ อฎฺฐ ธาตุโย อปฺปฎิฆาฯ ทส ธาตุโย รูปาฯ สตฺต ธาตุโย อรูปาฯ ธมฺมธาตุ สิยา รูปา, สิยา อรูปาฯ โสฬส ธาตุโย โลกิยาฯ เทฺว ธาตุโย สิยา โลกิยา, สิยา โลกุตฺตรา; เกนจิ วิเญฺญยฺยา, เกนจิ น วิเญฺญยฺยาฯ</p>


<p>สตฺตรส ธาตุโย โน อาสวาฯ ธมฺมธาตุ สิยา อาสวา, สิยา โน อาสวาฯ โสฬส ธาตุโย สาสวาฯ เทฺว ธาตุโย สิยา สาสวา, สิยา อนาสวาฯ โสฬส ธาตุโย อาสววิปฺปยุตฺตาฯ เทฺว ธาตุโย สิยา อาสวสมฺปยุตฺตา, สิยา อาสววิปฺปยุตฺตาฯ โสฬส ธาตุโย น วตฺตพฺพา – ‘‘อาสวา เจว สาสวา จา’’ติ, ‘‘สาสวา เจว  โน จ อาสวา’’ฯ มโนวิญฺญาณธาตุ น วตฺตพฺพา – ‘‘อาสโว เจว สาสวา จา’’ติ, สิยา สาสวา เจว โน จ อาสโว, สิยา น วตฺตพฺพา – ‘‘สาสวา เจว โน จ อาสโว’’ติฯ ธมฺมธาตุ สิยา อาสโว เจว สาสวา จ, สิยา สาสวา เจว โน จ อาสโว, สิยา น วตฺตพฺพา – ‘‘อาสโว เจว สาสวา จา’’ติปิ, ‘‘สาสวา เจว โน จ อาสโว’’ติปิฯ</p>


<p>โสฬส ธาตุโย น วตฺตพฺพา – ‘‘อาสวา เจว อาสวสมฺปยุตฺตา จา’’ติปิ, ‘‘อาสวสมฺปยุตฺตา เจว โน จ อาสวา’’ติปิฯ มโนวิญฺญาณธาตุ น  วตฺตพฺพา – ‘‘อาสโว เจว อาสวสมฺปยุตฺตา จา’’ติ, สิยา อาสวสมฺปยุตฺตา เจว โน จ อาสโว, สิยา น วตฺตพฺพา – ‘‘อาสวสมฺปยุตฺตา เจว โน จ อาสโว’’ติฯ ธมฺมธาตุ สิยา อาสโว เจว อาสวสมฺปยุตฺตา จ, สิยา อาสวสมฺปยุตฺตา เจว โน จ อาสโว, สิยา น วตฺตพฺพา – ‘‘อาสโว เจว อาสวสมฺปยุตฺตา จา’’ติปิ, ‘‘อาสวสมฺปยุตฺตา เจว โน จ อาสโว’’ติปิฯ โสฬส ธาตุโย อาสววิปฺปยุตฺตสาสวาฯ เทฺว ธาตุโย สิยา อาสววิปฺปยุตฺตสาสวา, สิยา อาสววิปฺปยุตฺตอนาสวา , สิยา น วตฺตพฺพา – ‘‘อาสววิปฺปยุตฺตสาสวา’’ติปิ, ‘‘อาสววิปฺปยุตฺตอนาสวา’’ติปิฯ</p>


<p>สตฺตรส ธาตุโย โน สํโยชนาฯ ธมฺมธาตุ สิยา สํโยชนํ, สิยา โน สํโยชนํฯ โสฬส ธาตุโย สํโยชนิยาฯ เทฺว ธาตุโย สิยา สํโยชนิยา, สิยา อสํโยชนิยาฯ โสฬส  ธาตุโย สํโยชนวิปฺปยุตฺตาฯ เทฺว ธาตุโย สิยา สํโยชนสมฺปยุตฺตา, สิยา สํโยชนวิปฺปยุตฺตาฯ โสฬส ธาตุโย น วตฺตพฺพา – ‘‘สํโยชนา เจว สํโยชนิยา จา’’ติ, สํโยชนิยา เจว โน จ สํโยชนาฯ มโนวิญฺญาณธาตุ น วตฺตพฺพา – ‘‘สํโยชนเญฺจว สํโยชนิยา จา’’ติ, สิยา สํโยชนิยา เจว โน จ สํโยชนํ, สิยา น วตฺตพฺพา – ‘‘สํโยชนิยา เจว โน จ สํโยชน’’นฺติฯ ธมฺมธาตุ สิยา สํโยชนเญฺจว สํโยชนิยา จ, สิยา สํโยชนิยา เจว โน จ สํโยชนํ, สิยา น วตฺตพฺพา – ‘‘สํโยชนเญฺจว สํโยชนิยา จา’’ติปิ, ‘‘สํโยชนิยา เจว โน จ สํโยชน’’นฺติปิฯ โสฬส ธาตุโย น วตฺตพฺพา – ‘‘สํโยชนา  เจว สํโยชนสมฺปยุตฺตา จา’’ติปิ, ‘‘สํโยชนสมฺปยุตฺตา เจว โน จ สํโยชนา’’ติปิฯ มโนวิญฺญาณธาตุ น วตฺตพฺพา – ‘‘สํโยชนเญฺจว สํโยชนสมฺปยุตฺตา จา’’ติ, สิยา สํโยชนสมฺปยุตฺตา เจว โน จ สํโยชนํ, สิยา น วตฺตพฺพา – ‘‘สํโยชนสมฺปยุตฺตา เจว โน จ สํโยชน’’นฺติฯ ธมฺมธาตุ สิยา สํโยชนเญฺจว สํโยชนสมฺปยุตฺตา จ, สิยา สํโยชนสมฺปยุตฺตา เจว โน จ สํโยชนํ, สิยา น วตฺตพฺพา – ‘‘สํโยชนเญฺจว สํโยชนสมฺปยุตฺตา จา’’ติปิ, ‘‘สํโยชนสมฺปยุตฺตา เจว โน จ สํโยชน’’นฺติปิฯ โสฬส ธาตุโย สํโยชนวิปฺปยุตฺตสํโยชนิยาฯ เทฺว  ธาตุโย สิยา สํโยชนวิปฺปยุตฺตสํโยชนิยา, สิยา สํโยชนวิปฺปยุตฺตอสํโยชนิยา, สิยา น วตฺตพฺพา – ‘‘สํโยชนวิปฺปยุตฺตสํโยชนิยา’’ติปิ, ‘‘สํโยชนวิปฺปยุตฺตอสํโยชนิยา’’ติปิฯ</p>


<p>สตฺตรส ธาตุโย โน คนฺถาฯ ธมฺมธาตุ สิยา คโนฺถ, สิยา โน คโนฺถฯ โสฬส ธาตุโย คนฺถนิยาฯ เทฺว ธาตุโย สิยา คนฺถนิยา, สิยา อคนฺถนิยาฯ โสฬส ธาตุโย คนฺถวิปฺปยุตฺตาฯ เทฺว ธาตุโย สิยา คนฺถสมฺปยุตฺตา, สิยา คนฺถวิปฺปยุตฺตาฯ โสฬส ธาตุโย  น วตฺตพฺพา – ‘‘คนฺถา เจว คนฺถนิยา จา’’ติ, คนฺถนิยา เจว โน จ คนฺถาฯ มโนวิญฺญาณธาตุ น วตฺตพฺพา – ‘‘คโนฺถ เจว คนฺถนิยา จา’’ติ, สิยา คนฺถนิยา เจว โน จ คโนฺถ, สิยา น วตฺตพฺพา – ‘‘คนฺถนิยา เจว โน จ คโนฺถ’’ติฯ ธมฺมธาตุ สิยา คโนฺถ เจว คนฺถนิยา จ, สิยา คนฺถนิยา เจว  โน จ คโนฺถ, สิยา น วตฺตพฺพา – ‘‘คโนฺถ เจว คนฺถนิยา จา’’ติปิ, ‘‘คนฺถนิยา เจว โน จ คโนฺถ’’ติปิฯ โสฬส ธาตุโย น วตฺตพฺพา – ‘‘คนฺถา เจว คนฺถสมฺปยุตฺตา  จา’’ติปิ, ‘‘คนฺถสมฺปยุตฺตา เจว โน จ คนฺถา’’ติปิฯ มโนวิญฺญาณธาตุ น วตฺตพฺพา – ‘‘คโนฺถ เจว คนฺถสมฺปยุตฺตา จา’’ติ, สิยา คนฺถสมฺปยุตฺตา เจว โน จ คโนฺถ, สิยา น วตฺตพฺพา – ‘‘คนฺถสมฺปยุตฺตา เจว โน จ คโนฺถ’’ติฯ ธมฺมธาตุ สิยา คโนฺถ เจว คนฺถสมฺปยุตฺตา จ, สิยา คนฺถสมฺปยุตฺตา เจว โน จ คโนฺถ, สิยา น วตฺตพฺพา – ‘‘คโนฺถ เจว คนฺถสมฺปยุตฺตา จา’’ติปิ, ‘‘คนฺถสมฺปยุตฺตา เจว โน จ คโนฺถ’’ติปิฯ โสฬส ธาตุโย คนฺถวิปฺปยุตฺตคนฺถนิยาฯ เทฺว ธาตุโย สิยา คนฺถวิปฺปยุตฺตคนฺถนิยา, สิยา คนฺถวิปฺปยุตฺตอคนฺถนิยา, สิยา น วตฺตพฺพา – ‘‘คนฺถวิปฺปยุตฺตคนฺถนิยา’’ติปิ, ‘‘คนฺถวิปฺปยุตฺตอคนฺถนิยา’’ติปิฯ</p>


<p>สตฺตรส ธาตุโย โน โอฆา…เป.… โน โยคา…เป.… โน นีวรณาฯ ธมฺมธาตุ สิยา นีวรณํ, สิยา โน นีวรณํฯ โสฬส ธาตุโย นีวรณิยาฯ เทฺว ธาตุโย สิยา นีวรณิยา, สิยา อนีวรณิยาฯ โสฬส ธาตุโย นีวรณวิปฺปยุตฺตาฯ เทฺว ธาตุโย สิยา นีวรณสมฺปยุตฺตา, สิยา นีวรณวิปฺปยุตฺตาฯ โสฬส ธาตุโย น วตฺตพฺพา – ‘‘นีวรณา เจว นีวรณิยา จา’’ติ, นีวรณิยา เจว โน จ นีวรณาฯ มโนวิญฺญาณธาตุ น วตฺตพฺพา – ‘‘นีวรณเญฺจว นีวรณิยา จา’’ติ, สิยา นีวรณิยา เจว โน จ นีวรณํ, สิยา น วตฺตพฺพา – ‘‘นีวรณิยา เจว โน จ นีวรณ’’นฺติฯ ธมฺมธาตุ สิยา นีวรณเญฺจว นีวรณิยา จ, สิยา นีวรณิยา เจว โน จ นีวรณํ , สิยา น วตฺตพฺพา – ‘‘นีวรณเญฺจว นีวรณิยา จา’’ติปิ, ‘‘นีวรณิยา เจว โน จ นีวรณ’’นฺติปิฯ โสฬส ธาตุโย น วตฺตพฺพา – ‘‘นีวรณา เจว นีวรณสมฺปยุตฺตา จา’’ติปิ, ‘‘นีวรณสมฺปยุตฺตา เจว โน จ นีวรณา’’ติปิฯ มโนวิญฺญาณธาตุ น วตฺตพฺพา – ‘‘นีวรณเญฺจว นีวรณสมฺปยุตฺตา จา’’ติ, สิยา นีวรณสมฺปยุตฺตา เจว โน จ นีวรณํ, สิยา น วตฺตพฺพา – ‘‘นีวรณสมฺปยุตฺตา เจว โน  จ นีวรณ’’นฺติฯ ธมฺมธาตุ สิยา นีวรณเญฺจว นีวรณสมฺปยุตฺตา จ, สิยา นีวรณสมฺปยุตฺตา เจว โน จ นีวรณํ, สิยา น วตฺตพฺพา – ‘‘นีวรณเญฺจว นีวรณสมฺปยุตฺตา จา’’ติปิ, ‘‘นีวรณสมฺปยุตฺตา เจว โน จ นีวรณ’’นฺติปิฯ โสฬส ธาตุโย นีวรณวิปฺปยุตฺตนีวรณิยาฯ เทฺว ธาตุโย สิยา นีวรณวิปฺปยุตฺตนีวรณิยา, สิยา นีวรณวิปฺปยุตฺตอนีวรณิยา, สิยา น วตฺตพฺพา – ‘‘นีวรณวิปฺปยุตฺตนีวรณิยา’’ติปิ, ‘‘นีวรณวิปฺปยุตฺตอนีวรณิยา’’ติปิฯ</p>


<p>สตฺตรส ธาตุโย โน ปรามาสาฯ ธมฺมธาตุ สิยา ปรามาโส, สิยา โน ปรามาโสฯ โสฬส ธาตุโย ปรามฎฺฐาฯ เทฺว ธาตุโย สิยา ปรามฎฺฐา, สิยา อปรามฎฺฐาฯ โสฬส ธาตุโย ปรามาสวิปฺปยุตฺตาฯ มโนวิญฺญาณธาตุ สิยา ปรามาสสมฺปยุตฺตา, สิยา ปรามาสวิปฺปยุตฺตาฯ ธมฺมธาตุ สิยา ปรามาสสมฺปยุตฺตา, สิยา ปรามาสวิปฺปยุตฺตา, สิยา น วตฺตพฺพา – ‘‘ปรามาสสมฺปยุตฺตา’’ติปิ , ‘‘ปรามาสวิปฺปยุตฺตา’’ติปิฯ โสฬส ธาตุโย น วตฺตพฺพา – ‘‘ปรามาสา เจว ปรามฎฺฐา จาติ ปรามฎฺฐา เจว โน จ ปรามาสา’’ฯ มโนวิญฺญาณธาตุ น  วตฺตพฺพา – ‘‘ปรามาโส เจว ปรามฎฺฐา จา’’ติ, สิยา ปรามฎฺฐา เจว โน จ ปรามาโส, สิยา น วตฺตพฺพา – ‘‘ปรามฎฺฐา เจว โน จ ปรามาโส’’ติฯ ธมฺมธาตุ สิยา ปรามาโส เจว ปรามฎฺฐา จ, สิยา ปรามฎฺฐา เจว โน จ ปรามาโส, สิยา น วตฺตพฺพา – ‘‘ปรามาโส เจว ปรามฎฺฐา จา’’ติปิ, ‘‘ปรามฎฺฐา เจว โน จ ปรามาโส’’ติปิฯ โสฬส ธาตุโย ปรามาสวิปฺปยุตฺตปรามฎฺฐาฯ เทฺว ธาตุโย สิยา ปรามาสวิปฺปยุตฺตปรามฎฺฐา, สิยา ปรามาสวิปฺปยุตฺตอปรามฎฺฐา, สิยา น วตฺตพฺพา – ‘‘ปรามาสวิปฺปยุตฺตปรามฎฺฐา’’ติปิ, ‘‘ปรามาสวิปฺปยุตฺตอปรามฎฺฐา’’ติปิฯ</p>


<p>ทส ธาตุโย อนารมฺมณาฯ สตฺต ธาตุโย สารมฺมณาฯ ธมฺมธาตุ สิยา สารมฺมณา, สิยา อนารมฺมณาฯ สตฺต ธาตุโย จิตฺตาฯ เอกาทส ธาตุโย โน จิตฺตาฯ สตฺตรส ธาตุโย อเจตสิกาฯ ธมฺมธาตุ สิยา เจตสิกา, สิยา อเจตสิกาฯ ทส ธาตุโย จิตฺตวิปฺปยุตฺตาฯ ธมฺมธาตุ สิยา จิตฺตสมฺปยุตฺตา, สิยา จิตฺตวิปฺปยุตฺตาฯ สตฺต ธาตุโย น วตฺตพฺพา – ‘‘จิเตฺตน สมฺปยุตฺตา’’ติปิ, ‘‘จิเตฺตน วิปฺปยุตฺตา’’ติปิฯ ทส ธาตุโย จิตฺตวิสํสฎฺฐาฯ ธมฺมธาตุ สิยา จิตฺตสํสฎฺฐา , สิยา จิตฺตวิสํสฎฺฐาฯ สตฺต ธาตุโย น วตฺตพฺพา – ‘‘จิเตฺตน สํสฎฺฐา’’ติปิ, ‘‘จิเตฺตน วิสํสฎฺฐา’’ติปิฯ</p>


<p>ทฺวาทส ธาตุโย โน จิตฺตสมุฎฺฐานาฯ ฉ ธาตุโย สิยา จิตฺตสมุฎฺฐานา, สิยา โน จิตฺตสมุฎฺฐานาฯ สตฺตรส  ธาตุโย โน จิตฺตสหภุโนฯ ธมฺมธาตุ สิยา จิตฺตสหภู, สิยา โน จิตฺตสหภูฯ สตฺตรส ธาตุโย โน จิตฺตานุปริวตฺติโนฯ ธมฺมธาตุ สิยา จิตฺตานุปริวตฺตี, สิยา โน จิตฺตานุปริวตฺตีฯ สตฺตรส ธาตุโย โน  จิตฺตสํสฎฺฐสมุฎฺฐานาฯ ธมฺมธาตุ สิยา จิตฺตสํสฎฺฐสมุฎฺฐานา, สิยา โน จิตฺตสํสฎฺฐสมุฎฺฐานาฯ สตฺตรส ธาตุโย โน จิตฺตสํสฎฺฐสมุฎฺฐานสหภุโนฯ ธมฺมธาตุ สิยา จิตฺตสํสฎฺฐสมุฎฺฐานสหภู, สิยา โน จิตฺตสํสฎฺฐสมุฎฺฐานสหภูฯ สตฺตรส ธาตุโย โน จิตฺตสํสฎฺฐสมุฎฺฐานานุปริวตฺติโนฯ ธมฺมธาตุ สิยา จิตฺตสํสฎฺฐสมุฎฺฐานานุปริวตฺตี, สิยา โน จิตฺตสํสฎฺฐสมุฎฺฐานานุปริวตฺตีฯ ทฺวาทส ธาตุโย อชฺฌตฺติกาฯ ฉ ธาตุโย พาหิราฯ</p>


<p>นว  ธาตุโย อุปาทาฯ อฎฺฐ ธาตุโย โน อุปาทาฯ ธมฺมธาตุ สิยา อุปาทา, สิยา โน อุปาทาฯ ทส ธาตุโย อุปาทินฺนาฯ สทฺทธาตุ อนุปาทินฺนาฯ สตฺตธาตุโย สิยา อุปาทินฺนา, สิยา อนุปาทินฺนาฯ สตฺตรส ธาตุโย โน อุปาทานาฯ ธมฺมธาตุ สิยา อุปาทานํ, สิยา โน อุปาทานํฯ โสฬส ธาตุโย อุปาทานิยาฯ เทฺว ธาตุโย สิยา อุปาทานิยา, สิยา อนุปาทานิยาฯ โสฬส ธาตุโย อุปาทานวิปฺปยุตฺตาฯ เทฺว ธาตุโย สิยา อุปาทานสมฺปยุตฺตา, สิยา อุปาทานวิปฺปยุตฺตาฯ โสฬส ธาตุโย น วตฺตพฺพา – ‘‘อุปาทานา เจว อุปาทานิยา จา’’ติ, ‘‘อุปาทานิยา เจว โน จ อุปาทานา’’ฯ มโนวิญฺญาณธาตุ น วตฺตพฺพา – ‘‘อุปาทานเญฺจว อุปาทานิยา จา’’ติ, สิยา อุปาทานิยา เจว โน จ อุปาทานํ, สิยา น วตฺตพฺพา – ‘‘อุปาทานิยา เจว โน จ อุปาทาน’’นฺติฯ ธมฺมธาตุ สิยา อุปาทานเญฺจว อุปาทานิยา จ, สิยา อุปาทานิยา เจว  โน จ อุปาทานํ, สิยา น วตฺตพฺพา – ‘‘อุปาทานเญฺจว อุปาทานิยา จา’’ติปิ, ‘‘อุปาทานิยา เจว โน จ อุปาทาน’’นฺติปิฯ</p>


<p>โสฬส ธาตุโย น วตฺตพฺพา – ‘‘อุปาทานา เจว อุปาทานสมฺปยุตฺตา จา’’ติปิ, ‘‘อุปาทานสมฺปยุตฺตา เจว โน จ อุปาทานา’’ติปิฯ มโนวิญฺญาณธาตุ น วตฺตพฺพา – ‘‘อุปาทานเญฺจว อุปาทานสมฺปยุตฺตา จา’’ติ, สิยา  อุปาทานสมฺปยุตฺตา เจว โน จ อุปาทานํ, สิยา น วตฺตพฺพา – ‘‘อุปาทานสมฺปยุตฺตา เจว โน จ อุปาทาน’’นฺติฯ ธมฺมธาตุ สิยา อุปาทานเญฺจว อุปาทานสมฺปยุตฺตา จ, สิยา อุปาทานสมฺปยุตฺตา เจว โน จ อุปาทานํ, สิยา น วตฺตพฺพา – ‘‘อุปาทานเญฺจว อุปาทานสมฺปยุตฺตา จา’’ติปิ, ‘‘อุปาทานสมฺปยุตฺตา เจว โน จ อุปาทาน’’นฺติปิฯ โสฬส ธาตุโย อุปาทานวิปฺปยุตฺตอุปาทานิยาฯ เทฺว ธาตุโย สิยา อุปาทานวิปฺปยุตฺตอุปาทานิยา, สิยา อุปาทานวิปฺปยุตฺตอนุปาทานิยา, สิยา น วตฺตพฺพา – ‘‘อุปาทานวิปฺปยุตฺตอุปาทานิยา’’ติปิ, ‘‘อุปาทานวิปฺปยุตฺตอนุปาทานิยา’’ติปิฯ</p>


<p>สตฺตรส ธาตุโย โน กิเลสาฯ ธมฺมธาตุ สิยา กิเลสา, สิยา โน กิเลสาฯ โสฬส ธาตุโย สํกิเลสิกาฯ เทฺว ธาตุโย สิยา สํกิเลสิกา, สิยา อสํกิเลสิกาฯ โสฬส ธาตุโย อสํกิลิฎฺฐาฯ เทฺว ธาตุโย สิยา สํกิลิฎฺฐา, สิยา อสํกิลิฎฺฐาฯ โสฬส ธาตุโย กิเลสวิปฺปยุตฺตาฯ เทฺว ธาตุโย สิยา กิเลสสมฺปยุตฺตา, สิยา กิเลสวิปฺปยุตฺตาฯ โสฬส ธาตุโย น วตฺตพฺพา – ‘‘กิเลสา เจว  สํกิเลสิกา จา’’ติ, สํกิเลสิกา  เจว โน จ กิเลสาฯ มโนวิญฺญาณธาตุ น วตฺตพฺพา – ‘‘กิเลโส เจว สํกิเลสิกา จา’’ติ, สิยา สํกิเลสิกา เจว โน จ กิเลโส, สิยา น วตฺตพฺพา – ‘‘สํกิเลสิกา เจว โน จ กิเลโส’’ติฯ ธมฺมธาตุ สิยา กิเลโส เจว สํกิเลสิกา จ, สิยา สํกิเลสิกา เจว โน จ กิเลโส, สิยา น วตฺตพฺพา – ‘‘กิเลโส เจว สํกิเลสิกา จา’’ติปิ, ‘‘สํกิเลสิกา เจว โน จ กิเลโส’’ติปิฯ</p>


<p>โสฬส ธาตุโย น วตฺตพฺพา – ‘‘กิเลสา เจว สํกิลิฎฺฐา จา’’ติปิ, ‘‘สํกิลิฎฺฐา เจว โน จ กิเลสา’’ติปิฯ มโนวิญฺญาณธาตุ น วตฺตพฺพา – ‘‘กิเลโส เจว สํกิลิฎฺฐา จา’’ติ, สิยา สํกิลิฎฺฐา เจว โน จ กิเลโส, สิยา น วตฺตพฺพา – ‘‘สํกิลิฎฺฐา เจว โน จ กิเลโส’’ติฯ ธมฺมธาตุ สิยา กิเลโส เจว สํกิลิฎฺฐา จ, สิยา สํกิลิฎฺฐา เจว โน จ กิเลโส, สิยา น วตฺตพฺพา – ‘‘กิเลโส เจว สํกิลิฎฺฐา จา’’ติปิ, ‘‘สํกิลิฎฺฐา เจว โน จ กิเลโส’’ติปิฯ โสฬส ธาตุโย น วตฺตพฺพา – ‘‘กิเลสา เจว กิเลสสมฺปยุตฺตา จา’’ติปิ, ‘‘กิเลสสมฺปยุตฺตา เจว โน จ กิเลสา’’ติปิฯ มโนวิญฺญาณธาตุ  น  วตฺตพฺพา – ‘‘กิเลโส เจว กิเลสสมฺปยุตฺตา จา’’ติ, สิยา กิเลสสมฺปยุตฺตา เจว โน จ กิเลโส, สิยา น วตฺตพฺพา – ‘‘กิเลสสมฺปยุตฺตา เจว โน จ กิเลโส’’ติฯ ธมฺมธาตุ สิยา กิเลโส เจว กิเลสสมฺปยุตฺตา จ, สิยา กิเลสสมฺปยุตฺตา เจว โน จ กิเลโส, สิยา น วตฺตพฺพา – ‘‘กิเลโส เจว กิเลสสมฺปยุตฺตา จา’’ติปิ, ‘‘กิเลสสมฺปยุตฺตา เจว โน จ  กิเลโส’’ติปิฯ โสฬส ธาตุโย กิเลสวิปฺปยุตฺตสํกิเลสิกาฯ เทฺว ธาตุโย สิยา กิเลสวิปฺปยุตฺตสํกิเลสิกา, สิยา กิเลสวิปฺปยุตฺตอสํกิเลสิกา, สิยา น วตฺตพฺพา – ‘‘กิเลสวิปฺปยุตฺตสํกิเลสิกา’’ติปิ, ‘‘กิเลสวิปฺปยุตฺตอสํกิเลสิกา’’ติปิฯ</p>


<p>โสฬส ธาตุโย น ทสฺสเนน ปหาตพฺพาฯ เทฺว ธาตุโย สิยา ทสฺสเนน ปหาตพฺพา, สิยา น ทสฺสเนน ปหาตพฺพาฯ โสฬส ธาตุโย น ภาวนาย ปหาตพฺพาฯ เทฺว ธาตุโย สิยา ภาวนาย ปหาตพฺพา, สิยา น ภาวนาย ปหาตพฺพาฯ โสฬส ธาตุโย น ทสฺสเนน ปหาตพฺพเหตุกาฯ เทฺว ธาตุโย สิยา ทสฺสเนน ปหาตพฺพเหตุกา, สิยา น ทสฺสเนน ปหาตพฺพเหตุกาฯ โสฬส ธาตุโย น ภาวนาย ปหาตพฺพเหตุกาฯ เทฺว ธาตุโย สิยา ภาวนาย ปหาตพฺพเหตุกา, สิยา น ภาวนาย ปหาตพฺพเหตุกาฯ</p>


<p>ปนฺนรส ธาตุโย อวิตกฺกาฯ มโนธาตุ สวิตกฺกาฯ เทฺว ธาตุโย สิยา สวิตกฺกา, สิยา  อวิตกฺกาฯ ปนฺนรส ธาตุโย อวิจาราฯ มโนธาตุ สวิจาราฯ เทฺว ธาตุโย สิยา สวิจารา, สิยา อวิจาราฯ โสฬส ธาตุโย อปฺปีติกาฯ เทฺว ธาตุโย สิยา สปฺปีติกา, สิยา อปฺปีติกาฯ โสฬส ธาตุโย น ปีติสหคตาฯ เทฺว ธาตุโย สิยา ปีติสหคตา, สิยา น ปีติสหคตาฯ ปนฺนรส ธาตุโย น สุขสหคตาฯ ติโสฺส ธาตุโย สิยา สุขสหคตา, สิยา น สุขสหคตาฯ เอกาทส ธาตุโย น อุเปกฺขาสหคตาฯ ปญฺจ ธาตุโย อุเปกฺขาสหคตาฯ เทฺว ธาตุโย สิยา  อุเปกฺขาสหคตา, สิยา น อุเปกฺขาสหคตาฯ</p>


<p>โสฬส ธาตุโย กามาวจราฯ เทฺว ธาตุโย สิยา กามาวจรา, สิยา น กามาวจราฯ โสฬส ธาตุโย น รูปาวจราฯ เทฺว ธาตุโย สิยา รูปาวจรา, สิยา น รูปาวจราฯ โสฬส ธาตุโย น อรูปาวจราฯ เทฺว  ธาตุโย สิยา อรูปาวจรา, สิยา น อรูปาวจราฯ โสฬส ธาตุโย ปริยาปนฺนาฯ เทฺว ธาตุโย สิยา ปริยาปนฺนา, สิยา อปริยาปนฺนาฯ โสฬส ธาตุโย อนิยฺยานิกาฯ เทฺว ธาตุโย สิยา นิยฺยานิกา, สิยา อนิยฺยานิกาฯ โสฬส ธาตุโย อนิยตาฯ เทฺว ธาตุโย สิยา นิยตา, สิยา อนิยตาฯ โสฬส ธาตุโย สอุตฺตราฯ เทฺว ธาตุโย สิยา สอุตฺตรา, สิยา อนุตฺตราฯ โสฬส  ธาตุโย อรณาฯ เทฺว ธาตุโย สิยา สรณา, สิยา อรณาติฯ</p>

</p>

</p>





