<h1>(๗) ๒. สุขวโคฺค</h1>
<p> ‘‘เทฺวมานิ  , ภิกฺขเว, สุขานิฯ กตมานิ เทฺว? คิหิสุขญฺจ ปพฺพชิตสุขญฺจฯ อิมานิ โข, ภิกฺขเว, เทฺว สุขานิฯ เอตทคฺคํ, ภิกฺขเว, อิเมสํ ทฺวินฺนํ สุขานํ ยทิทํ ปพฺพชิตสุข’’นฺติฯ</p>


<p> ‘‘เทฺวมานิ, ภิกฺขเว, สุขานิฯ กตมานิ เทฺว? กามสุขญฺจ เนกฺขมฺมสุขญฺจฯ อิมานิ โข, ภิกฺขเว, เทฺว สุขานิฯ เอตทคฺคํ, ภิกฺขเว, อิเมสํ  ทฺวินฺนํ สุขานํ ยทิทํ เนกฺขมฺมสุข’’นฺติฯ</p>


<p> ‘‘เทฺวมานิ, ภิกฺขเว, สุขานิฯ กตมานิ เทฺว? อุปธิสุขญฺจ นิรุปธิสุขญฺจฯ อิมานิ โข, ภิกฺขเว, เทฺว สุขานิฯ เอตทคฺคํ, ภิกฺขเว, อิเมสํ ทฺวินฺนํ สุขานํ ยทิทํ นิรุปธิสุข’’นฺติฯ</p>


<p> ‘‘เทฺวมานิ, ภิกฺขเว, สุขานิฯ กตมานิ เทฺว? สาสวสุขญฺจ  อนาสวสุขญฺจฯ อิมานิ โข, ภิกฺขเว, เทฺว สุขานิฯ เอตทคฺคํ, ภิกฺขเว, อิเมสํ ทฺวินฺนํ สุขานํ ยทิทํ อนาสวสุข’’นฺติฯ</p>


<p> ‘‘เทฺวมานิ, ภิกฺขเว, สุขานิฯ กตมานิ เทฺว? สามิสญฺจ สุขํ นิรามิสญฺจ สุขํฯ อิมานิ โข, ภิกฺขเว, เทฺว สุขานิฯ เอตทคฺคํ, ภิกฺขเว, อิเมสํ ทฺวินฺนํ สุขานํ ยทิทํ นิรามิสํ สุข’’นฺติฯ</p>


<p> ‘‘เทฺวมานิ, ภิกฺขเว, สุขานิฯ กตมานิ เทฺว? อริยสุขญฺจ อนริยสุขญฺจฯ อิมานิ โข, ภิกฺขเว, เทฺว สุขานิฯ เอตทคฺคํ, ภิกฺขเว, อิเมสํ ทฺวินฺนํ สุขานํ ยทิทํ อริยสุข’’นฺติฯ</p>


<p> ‘‘เทฺวมานิ , ภิกฺขเว, สุขานิฯ กตมานิ เทฺว? กายิกญฺจ สุขํ เจตสิกญฺจ สุขํฯ อิมานิ โข, ภิกฺขเว, เทฺว สุขานิฯ เอตทคฺคํ, ภิกฺขเว, อิเมสํ ทฺวินฺนํ สุขานํ ยทิทํ เจตสิกํ สุข’’นฺติฯ</p>


<p> ‘‘เทฺวมานิ, ภิกฺขเว, สุขานิฯ กตมานิ เทฺว? สปฺปีติกญฺจ สุขํ นิปฺปีติกญฺจ สุขํฯ อิมานิ โข, ภิกฺขเว, เทฺว สุขานิฯ เอตทคฺคํ, ภิกฺขเว, อิเมสํ ทฺวินฺนํ สุขานํ ยทิทํ นิปฺปีติกํ สุข’’นฺติฯ</p>


<p> ‘‘เทฺวมานิ, ภิกฺขเว, สุขานิฯ กตมานิ เทฺว? สาตสุขญฺจ อุเปกฺขาสุขญฺจ ฯ อิมานิ โข, ภิกฺขเว, เทฺว สุขานิฯ เอตทคฺคํ, ภิกฺขเว, อิเมสํ ทฺวินฺนํ สุขานํ ยทิทํ อุเปกฺขาสุข’’นฺติฯ</p>


<p> ‘‘เทฺวมานิ , ภิกฺขเว, สุขานิฯ กตมานิ เทฺว? สมาธิสุขญฺจ อสมาธิสุขญฺจฯ อิมานิ โข, ภิกฺขเว, เทฺว สุขานิฯ เอตทคฺคํ, ภิกฺขเว, อิเมสํ ทฺวินฺนํ สุขานํ ยทิทํ สมาธิสุข’’นฺติฯ</p>


<p> ‘‘เทฺวมานิ, ภิกฺขเว, สุขานิฯ กตมานิ เทฺว? สปฺปีติการมฺมณญฺจ สุขํ นิปฺปีติการมฺมณญฺจ สุขํฯ อิมานิ  โข, ภิกฺขเว, เทฺว สุขานิฯ เอตทคฺคํ, ภิกฺขเว, อิเมสํ ทฺวินฺนํ สุขานํ ยทิทํ นิปฺปีติการมฺมณํ สุข’’นฺติฯ</p>


<p> ‘‘เทฺวมานิ, ภิกฺขเว, สุขานิฯ กตมานิ เทฺว? สาตารมฺมณญฺจ สุขํ อุเปกฺขารมฺมณญฺจ สุขํฯ อิมานิ โข, ภิกฺขเว, เทฺว สุขานิฯ เอตทคฺคํ, ภิกฺขเว, อิเมสํ ทฺวินฺนํ สุขานํ ยทิทํ อุเปกฺขารมฺมณํ สุข’’นฺติฯ</p>


<p> ‘‘เทฺวมานิ, ภิกฺขเว, สุขานิฯ กตมานิ เทฺว? รูปารมฺมณญฺจ สุขํ อรูปารมฺมณญฺจ สุขํฯ อิมานิ โข, ภิกฺขเว, เทฺว สุขานิฯ เอตทคฺคํ, ภิกฺขเว, อิเมสํ ทฺวินฺนํ สุขานํ ยทิทํ อรูปารมฺมณํ สุข’’นฺติฯ</p>

</p>





