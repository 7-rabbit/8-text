<h1>ชินจริตย</h1>
<ol>
<li>
อุตฺตมํ อุตฺตมเงฺคน นมสฺสิตฺวา มเหสิโน;  
  
นิพฺพาณมธุทํ ปาทปงฺกชํ สชฺชนาลินํฯ  
</li>
  
<li>
มหาโมหตมํ โลเก ธํเสนฺตํ ธมฺมภากรํ;  
  
ปาตุภูตํ มหาเตชํ ธมฺมราโชทยาจเลฯ  
</li>
  
<li>
ชนฺตุจิตฺตสเร ชาตํ ปสาทกุมุทํ สทา;  
  
โพเธนฺตํ สงฺฆวนฺทญฺจ สิโลรุกิรณุชฺชลํฯ  
</li>
  
<li>
ตหิํ, ตหิํ สุวิตฺถิณฺณํ ชินสฺส จริตํ หิตํ;  
  
ปวกฺขามิ สมาเสน สทา’นุสฺสรณตฺถิโกฯ  
</li>
  
<li>
ปณิตํ ตํ สรนฺตานํ ทุลฺลภมฺปิ สิวํปทํ;  
  
อทุลฺลภํ ภเว โภคปฎิลาภมฺหิ กา กถา?  
</li>
  
<li>
ตสฺมา ตํ ภญฺญมานํ เม จิตฺตวุตฺตปทกฺกมํ;  
  
สุนฺทรํ มธุรํ สุทฺธํ โสตุโสตรสายนํฯ  
</li>
  
<li>
โสตหตฺถปุฎา สมฺมา คเหตฺวาน นิรนฺตรํ;  
  
อชรามรมิ’จฺฉนฺตา สาธโว ปริภุญฺชถฯ  
</li>
  
<li>
กปฺปสตสหสฺสสฺส จตุนฺนํ จา’ปิ มตฺถเก;  
  
อสเงฺขยฺยานมา’วาสํ สพฺพทา ปุญฺญกามินํฯ  
</li>
  
<li>
นานารตนสมฺปนฺนํ นานาชนสมากุลํ;  
  
วิจิตฺตาปณ สํกิณฺณํ โตรณ คฺฆิก ภูสิตํฯ  
</li>
  
<li>
ยุตฺตํ ทสหิ สเทฺทหิ เทวินฺทปุรสนฺนิภํ;  
  
ปุรํ อมรสงฺขาตํ อโหสี รุจิรํ วรํฯ  
</li>
  
<li>
ตหิํ พฺราหฺมนฺวเย ชาโต สพฺพโลกาภิปูชิโต;  
  
มหาทโย มหาปโญฺญ อภิรูโป มโนรโมฯ  
</li>
  
<li>
สุเมโธ นาม นาเมน เวทสาครปารคู;  
  
กุมาโร’สิ ครูนํ โส อวสาเน ชินํกุโรฯ  
</li>
  
<li>
ราสิวฑฺฒกมเจฺจน ทสฺสิตํ อมิตํ ธนํ;  
  
อเนกสตคเพฺภสุ นิจิตํ ตํ อุทิกฺขิยฯ  
</li>
  
<li>
ธนสนฺนิจยํ กตฺวา อโห มยฺหํ ปิตาทโย;  
  
คตา มาสกเม’กมฺปิ เนวา’ทาย ทิวํ อิติฯ  
</li>
  
<li>
สํเวคมุ’ปยาโต’วจีมเนฺตสี’ติ คุณากโร;  
  
ธนสารํ อิหํ คยฺห คนฺตุํ ยุตฺตนฺติ เม ปนฯ  
</li>
  
<li>
รโหคโต นิสีทิตฺวา สุนฺทเร นิชมนฺทิเร;  
  
เทเห โทโส อุทิกฺขโนฺต โอวทโนฺต’ปิ อตฺตโนฯ  
</li>
  
<li>
เภทนํ ตนุโนทุกฺขํ ทุโกฺข ตโสฺส’ทโย’ปิ จ;  
  
ชาติธโมฺม ชราธโมฺม วฺยาธิธโมฺม อหํ อิติฯ  
</li>
  
<li>
เอวมา’ทีหิ เทหสฺมิํ ทิสฺวา โทเส อเนกธา;  
  
ปุเร เภริํ จราเปตฺวา อาโรเจตฺวาน ราชิโนฯ  
</li>
  
<li>
เภรินาทสุคเนฺธน ยาจกาลิสมาคเต;  
  
ทานกิญฺชกฺขโอเฆน สตฺตาหํ ปีนยี ตโตฯ  
</li>
  
<li>
ทานคฺคหิมพินฺทูนํ นิปาเตนา’ปิ ธํสนํ;  
  
อยาตํ ตํ วิโลเกตฺวา รตนมฺพุชกานนํฯ  
</li>
  
<li>
รุทโต ญาติสงฺฆสฺส ชลิตานลกานนา;  
  
คชิโนฺท วิย เคหมฺหา นิกฺขมิตฺวา มโนรมาฯ  
</li>
  
<li>
มหนฺตํ โส มหาวีโร อุปคญฺฉิ หิมาลยํ;  
  
หริจนฺทนกปฺปูราครุคเนฺธหิ วาสิตํฯ  
</li>
  
<li>
สุผลฺลจมฺปกาโสกปาฎลีติลเกหิ จ;  
  
ปูคปุนฺนาคนาคาทิปาทเปหิ จ มณฺฑิตํฯ  
</li>
  
<li>
สีหวฺยคฺฆตรเจฺฉหิ อิภทีปิกปีหิ จ;  
  
ตุรงฺคมาทิเนเกหิ มิเคหิ จ สมากุลํฯ  
</li>
  
<li>
สาฬิการวิหํเสหิ หํสโกญฺจสุเวหิ จ;  
  
กโปตกรวีกาทิสกุเนฺตหิ จ กูชิตํฯ  
</li>
  
<li>
ยกฺขรกฺขสคนฺธพฺพเทวทานวเกหิ จ;  
  
สิทฺธวิชฺชาธราทีหิ ภูเตหิ จ นิเสวิตํฯ  
</li>
  
<li>
มโนสีลินฺทนีโลรุจารุปพฺพตปนฺติหิ;  
  
สชฺฌุเหมาทิเนเกหิ ภูธเรหิ จ ภาสุรํฯ  
</li>
  
<li>
สุวณฺณมณิโสปานเนกติตฺถสเรหิ จ;  
  
โสภิตํ ตตฺถ กีฬนฺตเนกเทวงฺคนาหิ จฯ  
</li>
  
<li>
สีตสีกรสญฺฉนฺนนิชฺฌรานํ สเตหิ จ;  
  
กิณฺณโรรครเงฺคหิ รเมฺมหิ วิราชิตํฯ  
</li>
  
<li>
สิขณฺฑิสณฺฑนเจฺจหิ ลตานํ มณฺฑเปหิ จ;  
  
เสตวาลุกสญฺฉนฺนมาลเกหิ จ มณฺฑิตํฯ  
</li>
  
<li>
สุวณฺณมณิมุตฺตาทิ อเนกรตนากรํ;  
  
อิจฺฉนฺตานํ ชนาลีนํ ปุญฺญกิญฺชกฺขมา’ลยํฯ  
</li>
  
<li>
ตม’โชฺฌคยฺห โส ธีโร สหสฺสเกฺขน มาปิเต;  
  
ทิสฺวา อิสิปริกฺขาเร ปณฺณสาลวเร ตหิํฯ  
</li>
  
<li>
อิสิเวสํ คเหตฺวาน วิหรโนฺต สมาหิโต;  
  
สตฺตาห’พฺภนฺตเร ปญฺจ อภิญฺญ’ฎฺฐวิธา’ปิ จฯ  
</li>
  
<li>
อุปฺปาเทตฺวา สมาปตฺติสุเขเน’จ ตโปธโน;  
  
นภสา ทิวเส’กสฺมิํ คจฺฉโนฺต ชนตํ อิสิฯ  
</li>
  
<li>
โสเธนฺตม’ญฺชสํ ทิสฺวา โอตริตฺวา นภา ตหิํ;  
  
อิติ ตํ ชนตํ ปุจฺฉิ กสฺมา โสเธถ อญฺชสํฯ  
</li>
  
<li>
สุเมธ ตฺวํ นชานาสิ ทีปงฺกรตถาคโต;  
  
สโมฺพธิมุ’ตฺตมํ ปตฺวา ธมฺมจกฺกม’นุตฺตรํฯ  
</li>
  
<li>
ปวเตฺตตฺวาน โลกสฺส กโรโนฺต ธมฺมสงฺคหํ;  
  
รมฺมํ รมฺมปุรํ ปตฺวา วสตี’ห สุทสฺสเนฯ  
</li>
  
<li>
ภิกฺขุสตสหเสฺสหิ จตูหิ วิมเลหิ ตํ;  
  
นิมนฺตยิมฺห ทาเนน มยํ โลเกกนายกฯ  
</li>
  
<li>
ตสฺส อาคมนตฺถาย มคฺคํ โสเธม จกฺขุม;  
  
อิติ โสตสฺส โส ตสฺส สุขํ เทโนฺต ชโน’พฺรวิํฯ  
</li>
  
<li>
พุโทฺธ’ติ วจนํ สุตฺวา ปีติโย’ทคฺคมานโส;  
  
สกภาเวน สณฺฐาตุํ เนวสกฺขิ คุณากโรฯ  
</li>
  
<li>
เตนา’รทฺธญฺชสา ธีโร ยาจิตฺวาน ปเทสกํ;  
  
ลภิตฺวา วิสมํ ฐานํ สมํ กาตุํ สมารภิฯ  
</li>
  
<li>
นา’ลงฺกเตเยว ตหิํ ปเทเส,  
  
โลเกกนาโถ สนรามเรหิ;  
  
สมฺปูชิโต โลกหิโต มเหสิ,  
  
วสีหิ สทฺธิํ ปฎิปชฺชิ มคฺคํฯ  
</li>
  
<li>
ฉพฺพณฺณรํสิชาเลหิ ปชฺชลนฺตํ ตถาคตํ;  
  
อาคจฺฉนฺตํ ตหิ ทิสฺวา โมทมาโน วิจินฺตยิฯ  
</li>
  
<li>
ยนฺนูนิ’มสฺส ธีรสฺส เสตุํ กตฺวาน กทฺทเม;  
  
สกตฺตานํ นิปชฺชเย สสงฺฆสฺส มเหสิโนฯ  
</li>
  
<li>
ทีฆรตฺตาม’ลํ ตํ เม หิตาย จ สุขาย จ;  
  
อิเจฺจ’วํ จินฺตยิตฺวาน นิปโนฺน’โส ชินงฺกุโรฯ  
</li>
  
<li>
ปโพเธตฺวาน ทิสฺวาน จารุโลจนปงฺกเช;  
  
ปุน’เป’วํ วิจิเนฺตสิ นิปโนฺน ธิติมา ตหิํฯ  
</li>
  
<li>
อิเจฺฉยฺยํ เจ’หม’เชฺช’ว หนฺตฺวา’นนฺตรเณ ภเว;  
  
สงฺฆสฺส นวโก หุตฺวา ปวิเสยฺยํ ปุรํ วรํฯ  
</li>
  
<li>
กิม’ญฺญาตกเวเสน เกฺลสนิพฺพาปเณน เม;  
  
อยํ พุโทฺธ’ว’หํ พุโทฺธ หุตฺวา โลเก อนุตฺตโรฯ  
</li>
  
<li>
ชนตํ ธมฺมนาวาย ตาเรตฺวาน ภวณฺณวาว;  
  
นิพฺพาณปุรมา’เนตฺวา เสยฺยํ เม ปรินิพฺพุตํฯ  
</li>
  
<li>
อิเจฺจ’วํ จินฺตยิตฺวาน นิปโนฺน กทฺทเม ตหิํ;  
  
สุวณฺณกทลิกฺขนฺธสนฺนิโภ โส’ติ โสภติฯ  
</li>
  
<li>
ฉพฺพณฺณรํสีหิ วิราชมานํ,  
  
ทิสฺวา มนุญฺญํ สุคตตฺตภาวํ;  
  
สญฺชาตปีตีหิ อุทคฺคจิโตฺต,  
  
สโมฺพธิยา ฉนฺทม’กาสิ ธีโรฯ  
</li>
  
<li>
อาคนฺตฺวาน ตหิํ ฐานํ อิสิํ ปเงฺก นิปนฺนกํ;  
  
โลกสฺส เสตุภูโต’ปิ เสตุภูตํ ตม’ตฺตโนฯ  
</li>
  
<li>
ทิสฺวา อุสฺสีสเก ตสฺส ฐตฺวา โลเกกเสตุโน;  
  
โลเกกโลจโน ธีโร ทีปงฺกรตถาคโตฯ  
</li>
  
<li>
โคตโม นาม นาเมน สมฺพุโทฺธ’ยํ อนาคเต;  
  
ภวิสฺสตีติ วฺยากาสิ สาวเก จ ปุราทิเกฯ  
</li>
  
<li>
อิทํ วตฺวาน กตฺวาน สสโงฺฆ ตํ ปทกฺขิณํ;  
  
ปูเชสิ อฎฺฐมุฎฺฐิหิ กุสุเมหิ คุณปฺปิโยฯ  
</li>
  
<li>
อิติ กาตูน ปายาสิ สสโงฺฆ โลกนายโกว;  
  
รมฺมกํ นาม นครํ รมฺมารามาลยาลยํ  
</li>
  
<li>
ชินสฺส วจนํ สุตฺวา อุฎฺฐหิตฺวาน ปงฺกโต;  
  
มุทิโต เทวสเงฺฆหิ กุสุมาทีหิ ปูชิโตฯ  
</li>
  
<li>
ปลฺลงฺกมา’ภุชิตฺวาน นิสีทิ กุสุมาสเน;  
  
มหาตโป มหาปโญฺญ สุเมโธ ทมิตินฺทฺริโยฯ  
</li>
  
<li>
เทวา ทสสหเสฺสสุ จกฺกวาเฬสุ โมทิตา;  
  
อภิตฺววิํสุ ตํ ธีรํ นิสินฺนํ กุสุมาสเนฯ  
</li>
  
<li>
นิสิโนฺน อุปธาเรสิ ธเมฺม พุทฺธกเร ตทา;  
  
กิมุทฺธํ วา อโธ วา’ปิ ทิสาสุ วิทิสาสุ จฯ  
</li>
  
<li>
อิเจฺจ’วํ วิจินโนฺต โส สกลํ ธมฺมธาตุกํ;  
  
อทฺทกฺขิ สกสนฺตาเน ปฐมํ ทานปารมิํฯ  
</li>
  
<li>
เอวเม’วํ คเวสโนฺต อุตฺตริํ ปารมี วิทู;  
  
สพฺพา ปารมิโย ทิสฺวา อตฺตโน ญาณจกฺขุนาฯ  
</li>
  
<li>
สํสาเร สํสรโนฺต โส พหุํ ทุกฺขํ ติติกฺขิย;  
  
คเวสโนฺต’มตํ สโนฺต ปูเรตฺวา ทานปารมิํฯ  
</li>
  
<li>
สตฺตนํ กปฺปรุโกฺข’ว จินฺตามณิ’ว กามโท;  
  
อิจฺฉิติจฺฉิตมนฺนาทิํ ททโนฺต ททตํ วโรฯ  
</li>
  
<li>
ตารกาหิ พหุํ กตฺวา นเภ จารุวิโลจเน;  
  
อุปฺปาเฎตฺวา ททํ ธีโร ยาจกานํ ปโมทิโตฯ  
</li>
  
<li>
มหิยา ปํสุโต จา’ปิ สมุโทฺททกโต’ธิกํ;  
  
ททํ สรีรมํสญฺจ โลหิตมฺปิ จ อตฺตโนฯ  
</li>
  
<li>
โมลินา’ลงฺกเต สีเส’ธิกํ กตฺวา สิเนรุโต;  
  
กมฺปยิตฺวา มหิํ เทโนฺต สุเต จา’ปิ สกงฺคตาวฯ  
</li>
  
<li>
สีลเนกฺกมฺมปญฺญาที ปูเรตฺวา สพฺพปารมี;  
  
เวสฺสนฺตรตฺตภาเว’ วมฺปตฺวา ตมฺภา จุโต ปนฯ  
</li>
  
<li>
อุปฺปชฺชิตฺวา สุราวาเส สุนฺทเร ตุสิเต ปุเร;  
  
วสโนฺต สุจิรํ กาลํ ภุตฺวานา’ตนฺตสมฺปทํฯ  
</li>
  
<li>
กตญฺชลีหิ เทเวหิ ยาจิโต ทิปทุตฺตโม;  
  
สโมฺพธาย มหาวีร กาโล ตุยฺหนฺติอาทินาฯ  
</li>
  
<li>
วิโลเกตฺวาน กาลาทิํ ญตฺวา กาลนฺติ โพธิยา;  
  
ปฎิญฺญํ เทวสงฺฆสฺส ทตฺวา นนฺทนกานนํฯ  
</li>
  
<li>
คนฺตฺวาน เทวสเงฺฆหิ สุคติํ คจฺฉิ’โต จุโต;  
  
อภิตฺถุโต มหาปโญฺญ จวิตฺวาน ตโต อิธฯ  
</li>
  
<li>
สุสชฺชิตโงฺครุตุรงฺคมากุเล,  
  
วิจิตฺตนานาปณปณฺยสมฺปเท;  
  
มโนรมุตฺตุงฺคชินฺทราชิเต,  
  
วิภูสิเต โตรณเกตุราสิหิฯ  
</li>
  
<li>
อลงฺกตฎฺฎาลวิสาลมาลเย,  
  
สุโคปุเร สุนฺทรสุนฺทราลเย;  
  
สุทสฺสนีเย กปิฬวฺหเย ปุเร,  
  
ปุรินฺททสฺสา’ปิ ปุรสฺส หาสเกฯ  
</li>
  
<li>
ภูปาลโมฬิรตนาลินิเสวิตงฺฆิ,  
  
ปเงฺกรุหํ วิมลเนกคุณาธิวาสํ;  
  
โอกฺกากราชกุลเกตุมนาถนาถํ,  
  
สุโทฺธทนํ นรปติํ ปวรํ ปฎิจฺจฯ  
</li>
  
<li>
โส สชฺฌุทามธวลามลทสฺสนีย,  
  
โสณฺฑาย สํคหิตเสตวรารจินฺทํ;  
  
จนฺทาวทาตวรวารณราชวณฺณํ,  
  
สนฺทสฺสยิตฺว สุปิเนน วิสาลปโญฺญฯ  
</li>
  
<li>
พิมฺพาธราย วิกจุปฺปลโลจนาย,  
  
เทวินฺทจาปรติจฑฺฒนภูลตาย;  
  
สมฺปุณฺณโสมฺมวิมลินฺทุวรานนาย,  
  
โสวณฺณหํสยุคจารุปโยธรายฯ  
</li>
  
<li>
ปาทารวินฺทกรปลฺลวสุนฺทราย,  
  
โสวณฺณวณฺณตนุวณฺณวิราชิตาย;  
  
สีลาทิเนก คุณภูสนภูสิตาย,  
  
มายาย ราชวนิตายุ’ปคญฺฉิ กุจฺฉิํฯ  
</li>
  
<li>
ปฎิสนฺธิกฺขเณ ตสฺส ชาตา’เนกวิธพฺภุตา;  
  
อถา’ยํ คหิตารโกฺข นเรหิ อมเรหิ จฯ  
</li>
  
<li>
มนุญฺญรตฺตมฺพุชกณฺณิกาย,  
  
มา’สีนสิงฺคีปฎิมา’ว รมฺมา;  
  
สุวณฺณวโณฺณ ทิปทานมิโนฺท,  
  
ปลฺลงฺกมา’ภุญฺฉิย มาตุคเพฺภฯ  
</li>
  
<li>
มณิมฺหิ วิปฺปสนฺนมฺหิ รตฺตสุตฺตมิ’วา’วุตํ;  
  
มาตุจิตฺตมฺพุชํ ธีโร โพธยโนฺต ปทิสฺสติฯ  
</li>
  
<li>
ทสมาสาวสานมฺหิ เทวี รโญฺญ กเถสิ’ทํ;  
  
มยฺหํ ญาติฆรํ เทว คนฺตุมิ’จฺฉาม’หํ อิติฯ  
</li>
  
<li>
รโญฺญ’ถ สมนุญฺญตา คจฺฉนฺติ กุลม’ตฺตโน;  
  
มหตา ปริหาเรน ทิพฺพญฺชส สมญฺชเสฯ  
</li>
  
<li>
สุรภิกุสุมสณฺฑาลงฺกตสฺสาลสณฺฑํ,  
  
สมทหมรมาลาคียมานคฺคนาทํ;  
  
นยนวิหคสเงฺฆ อวฺหยนฺตํ’ว ทิสฺวา,  
  
วิปุลรตินิวาสํ ลุมฺพินีกานนํ ตํฯ  
</li>
  
<li>
วิปุลตรรติํ สา ตมฺหิ กาตูน รเมฺม,  
  
อมรยุวติลีลาจารุลีลาภิรามา;  
  
วิกสิตวรสาลโสฺส’ปคนฺตฺวาน มูลํ,  
  
สยม’ตินมิเต กํ สาลสาขํ อคณฺหิฯ  
</li>
  
<li>
ตสฺมิํ ขเณ กมฺมชมาลุต’สฺสา,  
  
จลิํสุ สานีหิ ปริกฺขิปิตฺวา;  
  
เทวิํ ชโน ตํ อภิปาลยโนฺต,  
  
ตมฺหา ปฎิกฺกมฺม สุสณฺฐิตา’ถฯ  
</li>
  
<li>
สคจารุเหมวลยาทิวิภูสิเตน,  
  
อจฺจนฺตตมฺพนขรํสิสมุชฺชเลน;  
  
ตุลาติโกมลสุรตฺตกเรน สาขํ,  
  
โอลมฺพ ตตฺถ มชเนสิ ฎฺฐิตา’ว ธีรํฯ  
</li>
  
<li>
โสวณฺณวณฺณตนุวณฺณวิราชมานํ,  
  
เนตฺตาภิรามมตุลํ อตุลาย คพฺภา;  
  
สมฺมา ปสาริตกรงฺฆียุคาภิรามํ,  
  
ปเงฺกรุหา กณกหํสมิ’โว’ตรนฺตํฯ  
</li>
  
<li>
พฺรหฺมา มนคฺฆรติวฑฺฒนเหมชาล,  
  
มา’ทาย เตน อุปคมฺม ปฎิคฺคเหตฺวา;  
  
‘‘สโมฺมท เทวิ อย ม’คฺคตโร สุโต เต,  
  
ชาโต’’ติ ตาย ปุรโต กถยิํสุ ฐตฺวาฯ  
</li>
  
<li>
ชายนฺติ เสสมนุชา มลมกฺขิตงฺคา,  
  
ชาโต ปเน’ส ปวโร ทิปทานมิโนฺท;  
  
อจฺจนฺต สณฺหมลกาสิกวตฺถกมฺหิ,  
  
นิกฺขิตฺตนคฺฆตรจารุมณี’ว สุโทฺธฯ  
</li>
  
<li>
เอว’มฺปิ สเนฺต สภโต’ปคนฺตฺวา,  
  
เทฺว วาริธารา สุภคสฺส เทเห;  
  
ชเนตฺติเทเห’ปิ อุตุํ มนุญฺญํ,  
  
คาหาปยุํ มงฺคลกิจฺจตายฯ  
</li>
  
<li>
เตสํ กรํ รติกรา อชินปฺปเวณี,  
  
มา’ทาย เตน อุปคมฺม ปฎิคฺคเหสุํ;  
  
เทวา ทุกูลมยจุมฺพฎเกน วีรํ,  
  
เตสํ กรํ นรวรา นรสีหราชํฯ  
</li>
  
<li>
เตสํ กรา รติกโร วิมโล’ว จโนฺท,  
  
จกฺกงฺกิโตรุจรเณหิ มหีตลสฺมิํ;  
  
สมฺมา ปติฎฺฐิย ปุรตฺถิมกํ ทิสํ โส,  
  
โอโลกยิตฺถ กมลายตโลจเนหิฯ  
</li>
  
<li>
เอกงฺคนา เนกสตานิ จกฺก,  
  
วาฬาน’เหสุํ สนรามรา’ถ;  
  
ธีรํ สุคนฺธปฺปภูตีหิ เตสุ,  
  
สมฺปูชยนฺตา อิทม’พฺรวิํสุฯ  
</li>
  
<li>
นเตฺถ’ตฺถ ตุเมฺหหิ สโม สุธีส,  
  
เอโก ปุมา’ป’คฺคตโร กุโต’ติ;  
  
เอวํ ทิสา โลกิย โลกนาโถ,  
  
ตเปกฺขมาโน สทิส’มฺปิ เอกํฯ  
</li>
  
<li>
อุตฺตรา’ภิมุโข สตฺตปทํ คนฺตฺวา กเถสิ’ทํ,  
  
‘‘อโคฺค’หมสฺมิ โลกสฺส เชโฎฺฐ เสโฎฺฐ’’ติอาทิกํฯ  
</li>
  
<li>
อนญฺญสาธารณนาทมุ’ตฺตมํ,  
  
สุราสุรพฺรหฺมนรินฺทปูชิตํ;  
  
นรินฺท’มาทาย คโต มหาชโน,  
  
สุสชฺชิตํ ตํ กปิฬวฺหยํ ปุรํฯ  
</li>
  
<li>
ภาราติภารนคปาทปเมรุราชํ,  
  
สพฺพ’มฺปิ สาครชลํ วหิตุํ สมตฺถา;  
  
ชาตกฺขเณ,ปิ คุณภารม’สยฺหมานา,  
  
สงฺกมฺปยี’ว ปถวี ปวรสฺส ตสฺสฯ  
</li>
  
<li>
รมิํสุ โสณา หริเณหิ สทฺธิํ,  
  
กากา อุลูเกหิ มุทคฺคุทคฺคา;  
  
สุปณฺณราชูหิ มโหรคา จ,  
  
มชฺชารสงฺฆา’ปิ จ อุนฺทุเรหิฯ  
</li>
  
<li>
มิคา มิคิเนฺทหิ สมาคมิํสุ,  
  
ปุเตฺตหิ มาตาปิตโร ยเถ’ว;  
  
นาวา วิเทส’มฺปิ คตา สเทสํ,  
  
คตา’จ กณฺฑํ สรภงฺคสตฺถุฯ  
</li>
  
<li>
นานาวิราคุชฺชลปงฺกเชหิ,  
  
วิภูสิโต สนฺตตรงฺคมาโล;  
  
มหณฺณโว อาสิ ตหิํ ชล’มฺปิ,  
  
อจฺจนฺตสาตตฺตมุ’ปาคมาสิฯ  
</li>
  
<li>
สุผุลฺลโอลมฺพกปงฺกเชหิ,  
  
สมากุลตฺตํ คคนํ อคญฺฉิ;  
  
ชหิํสุ ปกฺขี คมนํ นภมฺหิ,  
  
ฐิตา’จ สินฺธู’ปิ อสนฺทมานาฯ  
</li>
  
<li>
อกาลเมฆปฺปิยสงฺคเมน,  
  
มหีวธู โสมฺมตมา อโหสิ;  
  
มรูหิ วสฺสาปิตเนกปุปฺผ,  
  
วิภูสิเตนา’ติวิภูสิตาวฯ  
</li>
  
<li>
สุผุลฺลมาลาภรณาภิรามา,  
  
ลตงฺคนา’ลิํคิตปาทปินฺทา;  
  
สุคนฺธกิญฺชกฺขวรมฺพเรหิ,  
  
ทิสงฺคนาโย อติโสภยิํสุฯ  
</li>
  
<li>
สุคนฺธธูเปหิ นภํ อเสสํ,  
  
ปวาสิตํ รมฺมตรํ อโหสิ;  
  
สุราสุรินฺทา ฉนเวสธารี,  
  
สํคีติยุตฺตา วิจริํสุ สเพฺพฯ  
</li>
  
<li>
ปิยํวทา สพฺพชนา อเหสุํ,  
  
ทิสา อเสสา’ปิ จ วิปฺปสนฺนา;  
  
คชา’ติคชฺชิํสุ นทิํสุ สีหา,  
  
เหสารโว จา’สิ ตุรงฺคมานํฯ  
</li>
  
<li>
สเวณุวีณา สุรทุนฺทุภี นเภ,  
  
สกํ สกํ จารุสรมฺปโมจยุํ;  
  
สปพฺพตินฺทปฺปุถุโลกธาตุยา,  
  
อุฬารโอภาสวโย มโนรโมฯ  
</li>
  
<li>
มนุญฺญคโนฺธ มุทุสีตลานิโล,  
  
สุขปฺปทํ วายิ อเสสชนฺตุโน;  
  
อเนกโรคาทุปปีฬิตํคิโน,  
  
ตโต ปมุตฺตา สุขิโน สิยุํ ชนาฯ  
</li>
  
<li>
วิชมฺภมานามิตวาฬวีชนิปฺป,  
  
-  
ภาภิรามํ ภุวนํ อโหสิฯ  
  
มหิํหิ เภตฺวา จุ’ทกานิ สนฺทยุํ,  
  
คมิํสุ พุชฺชา อุชุคตฺตตํ ชนาฯ  
</li>
  
<li>
อนฺธา ปงฺคุลนจฺจานิ ลีโลเปตานิ เปกฺขยุํ;  
  
สุณิํสุ พธิรา มูค คีติโย’ปิ มโนรมาฯ  
</li>
  
<li>
สิตลตฺตมุ’ปาคญฺฉิ อวีจคฺคิ’ปิ ตาวเท;  
  
โมทิํสุ ชลชา ตสฺมิํ ชนฺตโว ปหสิํสุ จฯ  
</li>
  
<li>
ขุปฺปิปาสาภิ ภูตานํ เปตานํ อาสิ โภชนํ;  
  
โลกนฺตเร’ปิ อาโลโก อนฺธการนิรนฺตเรฯ  
</li>
  
<li>
อติเรกตรา ตาราวฬิจนฺททิวากรา;  
  
วิโรจิํสุ นเภ ภูมิคตานิ รตนานิ จฯ  
</li>
  
<li>
มหีตลาทโย เภตฺวา นิกฺขมฺม อุปรูปริ;  
  
วิจิตฺตปญฺจวณฺณา’สุํ สุผุลฺลวิปุลมฺพุชาฯ  
</li>
  
<li>
ทุนฺทุภาที จ’ลงฺการา อวาทิต อฆฎฺฎิตา;  
  
อจฺจนฺตมธุรํ นาทํ ปมุญฺจํสุ มหีตเลฯ  
</li>
  
<li>
พทฺธา สงฺขลิกาทีหิ มุญฺจิํสุ มนุชา ตโต;  
  
ภุวเน ภวนทฺวารกวาฎา วิวฎา สยํฯ  
</li>
  
<li>
‘‘ปุเร กปิฬวตฺถุมฺหิ ชาโต สุโทฺธทนตฺรโช;  
  
นิสชฺช โพธิมเณฺฑ’ติ อยํ พุโทฺธ ภวิสฺสติฯ’’  
</li>
  
<li>
เจลุเกฺขปาทโย จา’ปี ปวเตฺตนฺตา ปโมทิตา;  
  
กีฬิํสุ เทวสงฺฆา เต ตาวติํสาลเย ตทาฯ  
</li>
  
<li>
อิทฺธิมโนฺต มหาปโญฺญ กาลเทวลตาปโส;  
  
สุโทฺธทนนรินฺทสฺส ธีมโต โส กุลูปโคฯ  
</li>
  
<li>
โภชนสฺสาวสานมฺหิ ตาวติํสาลยํ คโต;  
  
คนฺตฺวา ทิวาวิหาราย นิสิโนฺน ภวเน ตหิํฯ  
</li>
  
<li>
ฉนเวสํ คเหตฺวาน กีฬเนฺต เต อุทิกฺขิย;  
  
สโนฺตสการณํ ปุจฺฉิ เตสํ เต’ปิ น’มพฺรวุํฯ  
</li>
  
<li>
สุตฺวา ตํ ตตฺตโต ตมฺหา ปีติโย’ทคฺคมานโส;  
  
ตาวเทโว’ปคนฺตฺวาน สุโทฺธทนนิเวสนํฯ  
</li>
  
<li>
ปวิสิตฺวา สุปญฺญเตฺต นิสิโสฺส อาสเน อิสิ;  
  
‘‘ชาโต กิร มหาราช ปุโตฺต เต นุตฺตโร สุธิฯ  
</li>
  
<li>
ทฎฺฎฺฐุ’มิจฺฉาม’หํ ตํ’’ติ อาห ราชา อลงฺกตํ;  
  
อานาเปตฺวา กุมารํ ตํ วนฺทาเปตุ’มุปาคมีฯ  
</li>
  
<li>
กุมารภูตสฺส’ปิ ตาวเทว คุณานุภาเวน มโนรมานิ;  
  
ปาทารวินฺทา ปริวตฺติย’คฺคา ปติฎฺฐิตา มุทฺธนิ ตาปสสฺสฯ  
</li>
  
<li>
เตนตฺตภาเวน นรุตฺตมสฺส,  
  
น วนฺทิตโพฺพ ติภเวปิ โกจิ;  
  
ติโลกนาถสฺส สเจ หิ สีสํ,  
  
ตปสฺสิโน ปาทตเล ฐเปยฺยํฯ  
</li>
  
<li>
ผาเลยฺยมุทฺธา ขลุ ตาปสสฺส ปคฺคยฺห โส อญฺชลิมุตฺตมสฺส;  
  
อฎฺฐาสิ ธีรสฺส คุณณฺณวสฺส นาเสตุ’มตฺตาน’มยุตฺตกนฺติฯ  
</li>
  
<li>
ทิสฺวาน ตํ อจฺฉริยํ นริโนฺท เทวาติเทวสฺส สกตฺรชสฺส;  
  
ปาทารวินฺทาน’ภิวนฺทิ ตุโฎฺฐ วิจิตฺตจกฺกงฺกิตโกมลานิฯ  
</li>
  
<li>
ยทา’สิ รโญฺญ ปุถุวปฺปมงฺคลํ ตทา ปุรํ เทวปุรํ’ว สชฺชิตํ;  
  
วิภูสิตา ตา ชนตา มโนรมา สมาคตา ตสฺส นิเกตมุตฺตมํฯ  
</li>
  
<li>
วิภูสิตโงฺค ชนตาหิ ตาหิ โส ปุรกฺขโต ภูสนภูสิตตฺรชํ;  
  
ตมา’ทยิตฺวา’ตุลวปฺปมงฺคลํ สุรินฺทลีลาย คโต นริสฺสโรฯ  
</li>
  
<li>
นานาวิราคุชฺชลจารุสานิ ปริกฺขิเต กมฺหิ จ ชมฺพุมูเล;  
  
สยาปยิตฺวา พหิมงฺคลํ ตํ อุทิกฺขิตุํ ธาติคณา คมิํสุฯ  
</li>
  
<li>
สุวณฺณตาราทิวิราชมาน’วิตานโชตุชฺชลชมฺพุมูเล;  
  
นิสชฺช ธีโร สยเน มนุเญฺญ’ฌานํ สมาปชฺชิ กตาวกาโสฯ  
</li>
  
<li>
สุวณฺณพิมฺพํ วิย ตํ นิสินฺนํ ฉายญฺจ ตสฺสา ฐิตเม’ว ทิสฺวา;  
  
ตมพฺรวี ธาติชโน’ปคนฺตฺวา ‘‘ปุตฺตสฺส เต อพฺภุตมี’ทิสนฺติฯ’’  
</li>
  
<li>
วิสุทฺธจนฺทานนภาสุรสฺส สุตฺวาน ตํ ปงฺกชโลจนสฺส;  
  
สวนฺทนํ เม ทุติย’นฺติ วตฺวา ปุตฺตสฺส ปาเท สิรสา’ภิวนฺทิฯ  
</li>
  
<li>
ตทญฺญานิปิ โลกสฺมิํ ชาตา’เนกวิธพฺภุตา;  
  
ทสฺสิตา เม สมาเสน คนฺถวิตฺถารภีรุนาฯ  
</li>
  
<li>
ยสฺมิํ วิจิตฺตมณิมณฺฑิตมนฺทิรานํ,  
  
นานาวิตานสยนาสนมณฺฑิตานํ;  
  
นิเสฺสณิ เสณิ ปุถุภูมิกภูสิตานํ,  
  
ติณฺณํ อุตูนม’นุรูปม’ลงฺกตานํฯ  
</li>
  
<li>
สิเงฺคสุ รํสินิกรา สุรมนฺทิรานํ,  
  
สิเงฺคสุ รํสิมปหาสกรา’ว นิจฺจํ;  
  
อาทิจฺจรํสิ วิย ปงฺกชกานนานิ,  
  
โลกานนมฺพุชวนานิ วิกาสยนฺติฯ  
</li>
  
<li>
นานา มณิวิจิตฺตาหิ ภิตฺตีติ วนิตา สทา;  
  
วินา’ปิ ทปฺปณจฺฉายํ ปสาเธนฺติ สกํ ตนุํฯ  
</li>
  
<li>
เตลาสนคสงฺกาสํ วิโลจนรสายนํ;  
  
สุธาลงฺกตปาการวลยํ ยตฺถ ทิสฺสเตฯ  
</li>
  
<li>
อินฺทนีโลรุวลยํ นานา รตนภูสิตํ;  
  
ทิสฺสเต’ว สทา ยสฺมิํ ปริขาเนกปงฺกชาฯ  
</li>
  
<li>
ปตฺวาน วุทฺธิํ วิปุเล มนุเญฺญ,  
  
ภุตฺวาน กาเม จ ตหิํ วสโนฺต;  
  
คจฺฉํ ติโลเกกวิโลจโน โส,  
  
อุยฺยานกีฬาย มหาปถมฺหิฯ  
</li>
  
<li>
กเมน ชิณฺณํ พฺยธิตํ มตญฺจ,  
  
ทิสฺวาน รูปํ ติภเว วิรโตฺต;  
  
มโนรมํ ปพฺพชิตญฺจ รูปํ,  
  
กตฺวา รติํ ตมฺหิ จตุตฺถวาเรฯ  
</li>
  
<li>
สุผุลฺลนานาตรุสณฺฑมณฺฑิตํ สิขณฺฑิสณฺฑาทิทิชูปกูชิตํ;  
  
สุทสฺสนียํ วิย นนฺทนํ วนํ มโนรมุยฺยานม’คา มหายโสฯ  
</li>
  
<li>
สุรงฺคนา สุนฺทรสุนฺทรีนํ มโนรเม วาทิตนจฺจคีเต สุรินฺทลีลาย;  
  
ตหิํ นริโนฺท รมิตฺว กามํ ทิปทาน’มิโนฺทฯ  
</li>
  
<li>
อาภุชิตฺวาน ปลฺลงฺกํ นิสิโนฺน รุจิราสเน;  
  
การาเปตุม’จิเนฺตสิ เทหภูสน’มตฺตโนฯ  
</li>
  
<li>
ตสฺส จิตฺตํ วิทิตฺวาน วิสฺสกมฺมสฺสิ’ทํพฺรวี;  
  
อลงฺกโรหิ สิทฺธตฺถ’มิติ เทวานมิสฺสโรฯ  
</li>
  
<li>
เตนา’ณโตฺต’ปคนฺตฺวาน วิสฺสกโมฺม ยสสฺสิโน;  
  
ทสทุสฺสสหเสฺสหิ สีสํ เวเฐสิ โสภนํฯ  
</li>
  
<li>
ตนุํ มนุญฺญมฺปิ อกาสิ โสภนํ,  
  
อนญฺญสาธารณลกฺขณุชฺชลํ;  
  
วิจิตฺตนานุตฺตมภูสเนหิ โส,  
  
สุคนฺธิคนฺธุปฺปลจนฺทนาทินาฯ  
</li>
  
<li>
วิภูสิโต เตน วิภูสิตงฺคินา,  
  
ตหิํ นิสิโนฺน วิมเล สิลาตเล;  
  
สุรงฺคนาสนฺนิภสุนฺทรีหิ โส,  
  
ปุรกฺขโต เทวปตีว โสภติฯ  
</li>
  
<li>
สุโทฺธทนนริเนฺทน เปสิตํ สาสนุตฺตมํ;  
  
‘‘ปุโตฺต เต ปุตฺต ชาโต’’ติ สุตฺวาน ทีปทุตฺตโมฯ  
</li>
  
<li>
‘‘มม’ชฺช พนฺธนํ ชาตํ’’อิติ วตฺวาน ตาวเท;  
  
สมิทฺธํ สพฺพกาเมหิ อคมา สุนฺทรํ ปุรํฯ  
</li>
  
<li>
ฐิตา อุปริปาสาเท กิสาโคตมิ ตํ ตทา;  
  
ราเชนฺตํ สตรํสิ’ํว ราชํ ทิสฺวา กเถ สิ’ทํฯ  
</li>
  
<li>
‘‘เยสํ สูนุ อยํ ธีโร ยา จ ชายา อิมสฺส ตุ;  
  
เต สเพฺพ นิพฺพุตา นูน สทา’นูนคุณสฺส เว’’ฯ  
</li>
  
<li>
อิตี’ทิสํ คิรํ สุตฺวา มนุญฺญํ ตาย ภาสิตํ;  
  
สญฺชาตปีติยา ปีโน คจฺฉมาโน สกาลยํฯ  
</li>
  
<li>
สีตลํ วิมลํ หาริํ หารํ ตํ รติวฑฺฒนํ;  
  
เปเสตฺวา สนฺติกํ ตสฺสา โอมุญฺจิตฺวาน กณฺฐโตฯ  
</li>
  
<li>
ปาสาทม’ภิรูหิตฺวา เวชยนฺตํ’ว สุนฺทรํว;  
  
นิปชฺชิ เทวราชา’ว สยเน โส มหารเหฯ  
</li>
  
<li>
สุนฺทรี ตํ ปุรกฺขตฺวา สุรสุนฺทริสนฺนิภา;  
  
ปโยชยิํสุ นจฺจานิ คีตานิ วิวิธานิ’ปิฯ  
</li>
  
<li>
ปพฺพชฺชาภิรโต ธีโร ปญฺจกาเม นิราลโย;  
  
ตาทิเส นจฺจคีเต’ปิ น รมิตฺวา มโนรเมฯ  
</li>
  
<li>
นิปโนฺน วิสฺสมิตฺวาน อีสกํ สยเน ตหิํ;  
  
ปลฺลงฺกมา’ภุชิตฺวาน มหาวีโร มหีปติฯ  
</li>
  
<li>
นิสิโนฺน’ว’เนกปฺปการํ วิการํ,  
  
ปทิสฺวาน นิทฺทุปคานํ วธูนํ;  
  
คมิสฺสามิ’ทานี’ติ อุพฺพิคฺคจิโตฺต,  
  
ภเว ทฺวารมูลํ’ปคนฺตฺวาน รมฺมํฯ  
</li>
  
<li>
ฐเปตฺวาน สีสํ สุภุมฺมารกสฺมิํ,  
  
สุณิสฺสามิ ธีรสฺส สทฺทนฺติ ตสฺมิํ;  
  
นิปนฺนํ สุทนฺตํ ปสาทาวหนฺตํ,  
  
สหายํ อมจฺจํ มหาปุญฺญวนฺตํฯ  
</li>
  
<li>
อจฺฉนฺนสวนํ ฉนฺนํ อามเนฺตตฺวา กเถสิ’ทํ;  
  
‘‘อาเนหิ อิติ กเปฺปตฺวา กนฺถกํ นาม สินฺธวํฯ’’  
</li>
  
<li>
โส ฉโนฺน ปติคณฺหิตฺวา ตํ คิรํ เตน ภาสิตํ;  
  
ตโต คนฺตฺวาน กเปฺปตฺวา สีฆมา’เนสิ สินฺธวํฯ  
</li>
  
<li>
อภินิกฺขมนํ ตสฺส ญตฺวา วรตุรงฺคโม;  
  
เตน สชฺชิยมาโน โส เหสารวมุ’ทีรยิฯ  
</li>
  
<li>
ปตฺถริตฺวาน คจฺฉนฺตํ สทฺทํ ตํ สกลํ ปุรํ;  
  
สเพฺพ สุรคณา ตสฺมิํ โสตุํ นา’ทํสุ กสฺสจิฯ  
</li>
  
<li>
อถ โส สชฺชนานโนฺท อุตฺตมํ ปุตฺตม’ตฺตโน;  
  
ปสฺสิตฺวา ปฐมํ คนฺตฺวา ปจฺฉา พุโทฺธ ภวาม’หํฯ  
</li>
  
<li>
จินฺตยิตฺวาน เอว’มฺปิ คนฺตฺวา ชายานิเวสนํ;  
  
ฐเปตฺวา ปาททุ’มฺมาเร คีวํ อโนฺต ปเวสิยฯ  
</li>
  
<li>
กุสุเมหิ สมากิเณฺณ เทวินฺทสยนูปเม;  
  
นิปนฺนํ มาตุยา สทฺธิํ สยเน สกม’ตฺรชํฯ  
</li>
  
<li>
วิโลเกตฺวาน จิเนฺตสิ อิติ โลเกกนายโก;  
  
สจา’หํ เทวิยา พาหุม’ปเนตฺวา มม’ตฺรชํฯ  
</li>
  
<li>
คณฺหิสฺสาม’นฺตราย’มฺปิ กเรยฺย คมนสฺส เม;  
  
ปพุชฺฌิตฺวา มหเนฺตน เปเมเน’สา ยโสธราฯ  
</li>
  
<li>
พุโทฺธ หุตฺวา ปุนา’คมฺม ปสฺสิสฺสามี’ติ อตฺรชํ;  
  
นราธิโป ตทา ตมฺหา ปาสาทตลโต’ตริฯ  
</li>
  
<li>
เปสลานนกรงฺฆิปงฺกชา หาสเผนภมุวีจิภาสุรา;  
  
เนตฺตนีลกมลา ยโสธราโกมุที’ว นยนาลิปตฺถิตาฯ  
</li>
  
<li>
สมโตฺถ อสฺส โก ตสฺสา ชหิตุํ เทหสมฺปทํ;  
  
วินฺทมาโน วินา ธีรํ ฐิตํ ปรมิมุทฺธนิฯ  
</li>
  
<li>
‘‘อโสฺส สามิ มยานีโต กาลํ ชาน รเถสภ’’;  
  
อิติ อพฺรวิ ฉโนฺน โส ภูปาลสฺส ยสสฺสิโนฯ  
</li>
  
<li>
มหีปติ ตทา สุตฺวา ฉเนฺนโน’ทีริตํ คิรํ;  
  
ปาสาทา โอตริตฺวาน คนฺตฺวา กนฺถกสนฺติกํฯ  
</li>
  
<li>
ตสฺสิ’ทํ วจนํ ภาสิ สพฺพสตฺตหิเต รโต;  
  
‘‘กนฺถก’เชฺช’กรตฺติํ มา ตาเรหิ’’ สนรามรํฯ  
</li>
  
<li>
โลกมุ’ตฺตารยิสฺสามิ พุโทฺธ หุตฺวา อนุตฺตโร;  
  
ภวสาครโต โฆรชราทิมกรากราฯ’’  
</li>
  
<li>
อิทํ วตฺวา ตมา’รุยฺห สินฺธวํ สงฺขสนฺนิภํ;  
  
คาหาเปตฺวาน ฉเนฺนน สุทฬฺหํ ตสฺส วาลธิํฯ  
</li>
  
<li>
ปตฺวาน โส มหาทฺวารสมีปํ สมจินฺตยิ;  
  
ภเวยฺย วิวฎํ ทฺวารํ เยน เกนจิ โน สเจฯ  
</li>
  
<li>
วาลธิํ คหิเตเนว สทฺธิํ ฉเนฺนน กนฺถกํ,  
  
นิปฺปีฬยิตฺวา สตฺถีหิ อิมมจฺจุคฺคตํ สุภํ;  
  
อุลฺลงฺฆิตฺวาน ปาการํ คจฺฉามี’ติ มหพฺพโลฯ  
</li>
  
<li>
ตถา ถามพลูเปโต ฉโนฺน’ปิ ตุรคุตฺตโม;  
  
วิสุํ วิสุํ วิจิเนฺตสุํ ปาการํ สมติกฺกมํฯ  
</li>
  
<li>
ตสฺส จิตฺตํ วิทิตฺวาน โมทิตา คมเน สุเภ;  
  
วิวริํสุ ตทา ทฺวารํ ทฺวาเร’ธิคฺคหิตา สุราฯ  
</li>
  
<li>
ตํ สิทฺธตฺถม’สิทฺธตฺถํ กริสฺสามี’ติ จินฺติย;  
  
อาคนฺตฺวา ตสฺสิ’ทํ ภาสิ อนฺตลิเกฺข ฎฺฐิตนฺติโกฯ  
</li>
  
<li>
‘‘มา นิกฺขมิ มหาวีร อิโต เต สตฺตเม ทิเน;  
  
ทิพฺพํ ตุ จกฺกรตนํ อทฺธา ปาตุภวิสฺสติฯ’’  
</li>
  
<li>
อิเจฺจวํ วุจฺจมาโน โส อนฺตเกน มหายโส;  
  
‘‘โก’สิ ตฺวมิ’ติ’’ตํ ภาสิ มาโร จ’ตฺตานมา’ทิสิฯ  
</li>
  
<li>
‘‘มารชานาม’หํ มยฺหํ ทิพฺพจกฺกสฺส สมฺภวํ;  
  
คจฺฉ ตฺวมิ’ธ มา ติฎฺฐ น’มฺหิ รเชฺชนมตฺถิโกฯ  
</li>
  
<li>
สพฺพํ ทสสหสฺสิมฺปิ โลกธาตุม’หํ ปน;  
  
อุนฺนาเทตฺวา ภวิสฺสามิ พุโทฺธ โลเกกนายโกฯ’’  
</li>
  
<li>
เอวํ วุเตฺต มหาสเตฺต อตฺตโน คิรมุ’ตฺตริํ;  
  
คาหาเปตุม’สโกฺกโนฺต ตเตฺถ’ว’นฺตรธายิ’โสฯ  
</li>
  
<li>
ปาปิมสฺส อิทํ วตฺวา จกฺกวตฺติสิริมฺปิ จ;  
  
ปหาย เขปิณฺฑํ’ว ปจฺจุสสมเย วสิํฯ  
</li>
  
<li>
คจฺฉนฺตม’ภิปูเชตุํ สมาคนฺตฺวาน ตาวเท;  
  
รตนุกฺกาสหสฺสานิ ธารยนฺตา มรู ตหิํฯ  
</li>
  
<li>
ปจฺฉโต ปุรโต ตสฺส อุโภปเสฺสสุ คจฺฉเร;  
  
ตเถ’ว อภิปูเชนฺตา สุปณฺณา จ มโหรคาฯ  
</li>
  
<li>
สุวิปุลสุรเสนา จารุลีลาภิรามา,  
  
กุสุมสลิลธารา วสฺสยนฺตา นภมฺหา;  
  
อิหหิ ทสสหสฺสี จกฺกวาฬา คตา ตา,  
  
สุขุมตนุตเมโตทคฺคุทคฺคา จรนฺติฯ  
</li>
  
<li>
ยสฺมิํ สุคนฺธวรปุปฺผสุธูป จุณฺณ,  
  
เหมทฺธชปฺปภุติภาสุรจารุมเคฺค;  
  
คจฺฉํ มหาชววรงฺค ตุรํค ราชา,  
  
คนฺตุํ น สกฺขิ ชวโต กุสุมาทิลโคฺคฯ  
</li>
  
<li>
อิตฺถํ ตมฺหิ ปเถ รเมฺม วตฺตมาเน มหามเห;  
  
คจฺฉโนฺต รตฺติเสเสน ติํสโยชนมญฺชเสฯ  
</li>
  
<li>
ปตฺวา’โนมานทีตีรํ ปิฎฺฐิโต ตุรคสฺส โส;  
  
โอตริตฺวาน วิมเล สีตเล สิกตาตเลฯ  
</li>
  
<li>
วิสฺสมิตฺวา อิทํ วตฺวา ‘‘คจฺฉาหี’ติ สกํ ปุรํ;  
  
อาภรณานิ อาทิย ฉเนฺน’มํ คุรคมฺปิ จฯ’’  
</li>
  
<li>
ฐิโต ตสฺมิํ มหาวีโร อจฺจนฺต นิสิตา’สินา;  
  
สุคนฺธวาสิตํ โมฬิํ เฉตฺวา’นุกฺขิปิ อมฺพเรฯ  
</li>
  
<li>
จารุเหมสุมุเคฺคน เกสธาตุํ นภุคฺคตํ;  
  
ปูชนตฺถํ สหสฺสโกฺข สิรสา สมฺปฎิจฺฉิยฯ  
</li>
  
<li>
วิโลจนานนฺทกรินฺทนีลมเยหิ จูฬามณิ เจติยํ โส;  
  
ปติฎฺฐเปสา’มลตาวติํเส อุเพฺพธโต โยชนมตฺตมคฺคาฯ  
</li>
  
<li>
อุตฺตมฎฺฐปริกฺขารํ ธาเรตฺวา พฺรหฺมุนาภตํ;  
  
อมฺพเร’จ ปวิชฺฌิตฺถ วรํ ทุสฺสยุคมฺปิ จฯ  
</li>
  
<li>
ตมา’ทาย มหาพฺรหฺมา พฺรหฺมโลเก มโนรมํ;  
  
ทฺวาทสโยชนุเพฺพธํ ทุสฺสถูปํ อการยิฯ  
</li>
  
<li>
นาเมนา’นุปิยํ นาม คนฺตฺวา อมฺพวนํ ตหิํ;  
  
สตฺตาหํ วีตินาเมตฺวา ปพฺพชฺชาสุขโต ตโตฯ  
</li>
  
<li>
คนฺตฺวาเน’กทิเนเน’ว ติํสโยชนมญฺชสํ;  
  
ปตฺวา ราชคหํ ธีโร ปิณฺฑาย จริ สุพฺพโตฯ  
</li>
  
<li>
อินฺทนีลสิลายา’ปิ กตา ปาการโคปุรา;  
  
เหมจลา’ว ทิสฺสนฺติ ตสฺสา’ภาคิ ตหิํ ตทาฯ  
</li>
  
<li>
โก’ยํ สโกฺก นุโข พฺรหฺมา มาโร นาโค’ติอาทินา;  
  
ภิโยฺย โกตุหฬปฺปโตฺต ปทิสฺวา ตํ มหาชโนฯ  
</li>
  
<li>
ปวิสิตฺวา ครเหตูน ภตฺตํ ยาปนมตฺตกํ;  
  
ยุคมตฺตํ’ว เปกฺขโนฺต คจฺฉโนฺต ราชวีถิยํฯ  
</li>
  
<li>
มถิตํ เมรุมเนฺถน สมุทฺท’ว มหาชนํ;  
  
ตมฺหา โส อากุลี กตฺวา คนฺตฺวา ปณฺฑวปพฺพตํฯ  
</li>
  
<li>
ตโต ตเสฺส’ว ฉายาย ภูมิภาเค มโนรเม;  
  
นิสิโนฺน มิสฺสกํ ภตฺตํ ปริภุญฺชิตุมา’รภิฯ  
</li>
  
<li>
ปจฺจเวกฺขณมเตฺตน อนฺตสปฺปํ นิวาริส;  
  
เทหวมฺมิกโต ธีโร นิกฺขมนฺตํ มหพฺพโลฯ  
</li>
  
<li>
ภุตฺวาน พิมฺพิสาเรน นริเนฺทน นราสโภ;  
  
นิมนฺติโน’ปิ รเชฺชน อุปคนฺตฺวาน’เนกธาฯ  
</li>
  
<li>
ปฎิกฺขิปิย ตํ รชฺชํ อถ เตนา’ภิยาจิโต;  
  
ธมฺมํ เทเสหิ มยฺหนฺติ พุโทฺธ หุตฺวา อนุตฺตโรฯ  
</li>
  
<li>
ทตฺวา ปฎิญฺญํ มนุชาธิปสฺส ธีโร’ปคนฺตฺวาน ปธานภูมิํ;  
  
อนญฺญสาธารณทุกฺกรานิ กตฺวา ตโต กิญฺจิ อปสฺสมาโนฯ  
</li>
  
<li>
โอฬาริกนฺนปานานิ ภุญฺชิตฺวา เทหสมฺปทํ;  
  
ปตฺวา’ชปาลนิโคฺรธมูลํ ปโตฺต สุโร วิยฯ  
</li>
  
<li>
ปุรตฺถา’ภิมุโข หุตฺวา นิสิโนฺน’สิ ชุตินฺธโร;  
  
เทหวเณฺณหิ นิโคฺรโธ เหมวโณฺณ’สิ ตสฺส โสฯ  
</li>
  
<li>
สมิทฺธปตฺถนา เอกา สุชาตา นาม สุนฺทรี;  
  
เหมปาติํ สปายาสํ สีเสนา’ทาย โอนตาฯ  
</li>
  
<li>
ตสฺมิํ อธิคฺคหีตสฺส รุกฺขเทวสฺส ตาวเท;  
  
พลิํ ทมฺมี’ติ คนฺตฺวาน ทิสฺวา ตา ทีปทุตฺตมํฯ  
</li>
  
<li>
โทโว’ติ สญฺญาย อุทคฺคจิตฺตา ปายาสปาติํ ปวรสฺส ทตฺวา;  
  
‘‘อาสิํสนา อิชฺฌิยถา หิ มยฺหํ ตุยฺหมฺปิ สา สามิ สมิชฺฌิตู’ติฯ’’  
</li>
  
<li>
อิเจฺจ’วํ วจนํ วตฺวา คตา ตมฺหา วรงฺคนา;  
  
อถ ปายาสปาติํ ตํ คเหตฺวา มุนิปุงฺคโวฯ  
</li>
  
<li>
คนฺตฺวา เนรญฺชราตีรํ ภูตฺวา ตํ วรโภชนํ;  
  
ปฎิโสตํ ปวิสฺสชฺชิ ตสฺสา ปาติํ มโนรมํฯ  
</li>
  
<li>
ชนฺตาลิปาลิมนเนตฺตวิลุมฺปมานํ,  
  
สมฺผุลฺลสาลวนราชิวิราชมานํ;  
  
เทวินฺทนนฺทนวนํ’ว’ภินนฺทนีย,  
  
มุ’ยฺยานมุ’ตฺตมตรํ ปวโร’ปคนฺตฺวาฯ  
</li>
  
<li>
กตฺวา ทิวาวิหารํ โส สายณฺหสมเย ตหิํ;  
  
คจฺฉํ เกสรลีลาย โพธิปาทปสนฺติกํฯ  
</li>
  
<li>
พฺรหฺมสุราสุรมโหรคปกฺขิราช,  
  
สํสชฺชิโตรุวฎุเม ทิปทานมิโนฺท;  
  
ปายาสิ โสตฺถิยทฺวิโช ติณหารโก ตํ,  
  
ทิสฺวาน ตสฺส อททา ติณมุฎฺฐิโย โสฯ  
</li>
  
<li>
อินฺทิวรารวินฺทาทิกุสุมาน’มฺพรา ตหิํ;  
  
ปตนฺตี วุฎฺฐิธารา’ว คจฺฉเนฺต ทีปทุตฺตเมฯ  
</li>
  
<li>
จารุจนฺทนจุณฺณาทิ’ธุปคเนฺธหิ เนกธา;  
  
อโนกาโส’สิ อากาโส คจฺฉเนฺต ทีปทุตฺตเมฯ  
</li>
  
<li>
รตนุชฺชลฉเตฺตหิ จารุเหมทฺธเชหิ จ;  
  
อโนกาโส’สิ อากาโส คจฺฉเนฺต ทิปทุตฺตเมฯ  
</li>
  
<li>
เวลุเกฺขปสหเสฺสหิ กีฬเนฺตหิ มรูหิ’ปิ;  
  
อโนกาโส’สิ อากาโส คจฺฉเนฺต ทิปทุตฺตเมฯ  
</li>
  
<li>
สุรทุนฺทุภิวชฺชานิ กโรเนฺตหิ มรูหิปิ;  
  
อโนกาโส’สิ อากาโส คจฺฉเนฺต ทิปทุตฺตเมฯ  
</li>
  
<li>
สุรงฺคนาหิ สงฺคิติํ คายนฺติหิ’ปิ’เนกธา;  
  
อโนกาโส’สิ อากาโส คจฺฉเนฺต ทิปทุตฺตเมฯ  
</li>
  
<li>
มโนรมา กิณฺณรกิณฺณรงฺคนา,  
  
มโนรมงฺคา อุรโครคงฺกนา;  
  
มโนรมา ตมฺหิ จ นจฺจคีติโย,  
  
มโนรมา’เนกวิธา ปวตฺตยุํฯ  
</li>
  
<li>
ตทา มโหเฆ’ว มหามเคหิ,  
  
ปวตฺตมาเน อิติ โส มหายโส;  
  
ติเณ คเหตฺวา ติภเวกนายโก,  
  
อุปาคโต โพธิทุมินฺทสนฺติกํฯ  
</li>
  
<li>
วิทฺทุมาสิตเสลคฺครชตาจลสนฺนิภํ;  
  
กตฺวา ปทกฺขิณํ โพธิปาทปํ ทิปทุตฺตโมฯ  
</li>
  
<li>
ปุรตฺถิมทิสาภาเค อจเล รณธํสเก;  
  
มหีตเล ฐิโต ธีโร จาเลสิ ติณมุฎฺฐิโยฯ  
</li>
  
<li>
วิทฺทสหตฺถมโตฺต โส ปลฺลโงฺก อาสิ ตาวเท;  
  
อถ นํ อพฺภุตํ ทิสฺวา มหาปโญฺญ วิจินฺตยิฯ  
</li>
  
<li>
‘‘มํสโลหิตมฎฺฐิ จ นหารู จ ตโจ จ เม;  
  
กามํ สุสฺสตุ เนวา’หํ ชหามิ วีริยํ’’อิติฯ  
</li>
  
<li>
อาภุชิตฺวา มหาวีโร ปลฺลงฺกม’ปราชิตํ;  
  
ปาจินาภิมุโข ตสฺมิํ นิสีทิ ทีปทุตฺตโมฯ  
</li>
  
<li>
เทวเทวสฺส เทวิโนฺท สงฺขมา’ทาย ตาวเท;  
  
วีสุตฺตรสตุเพฺพธํ ธมยโนฺต ตหิํ ฐิโตฯ  
</li>
  
<li>
ทุติยํ ปุณฺณจนฺทํ’ว เสตจฺฉตฺตํ ติโยชนํ;  
  
ธารยโนฺต ฐิโต สมฺมา มหาพฺรหฺมา สหมฺปติฯ  
</li>
  
<li>
จารุจามรมา’ทาย สุยาโม’ปิ สุราธิโป;  
  
วีชยโนฺต ฐิโต ตตฺถ มนฺทํ มนฺทํ ติคาวุตํฯ  
</li>
  
<li>
เพลุวํ วีณมา’ทาย สุโรปญฺจสิขวฺหโย;  
  
นานาวิธลโยเปตํ วาทยโนฺต ตถา ฐิโตฯ  
</li>
  
<li>
ถุติคีตานิ คายโนฺต นาฎกีหิ ปุรกฺขโต;  
  
ตเถ’ว’ฎฺฐาสิ โส นาคราชา กาลวฺหโย’ปิ จฯ  
</li>
  
<li>
คเหตฺวา เหมมญฺชุสา สุรปุเปฺผหิ ปูริตา;  
  
ปูชยนฺตา’ว อฎฺฐํสุ พตฺติํสา’ปิ กุมาริกาฯ  
</li>
  
<li>
เสนฺทเทวสเงฺฆหิ เตหิ อิตฺถํ มหามเห;  
  
วตฺตมาเน ตทา มาโร ปาปิมา อิติ จินฺตยิฯ  
</li>
  
<li>
‘‘อติกฺกมิตุกาโม’ยํ กุมาโร วิสยํ มม;  
  
สิทฺธโตฺถ อถ สิทฺธตฺถํ กริสฺสามี’’ติ ตาวเทฯ  
</li>
  
<li>
มาเปตฺว ภิํสนตโรรุสหสฺสพาหุํ,  
  
สงฺคยฺห เตหิ ชลิตา วิวิธายุธานิ;  
  
อารุยฺห จารุ ทิรทํ คิริเมขลากฺขฺยํ,  
  
จณฺฑํ ทิยฑฺฒสตโยชนมายตํ ตํฯ  
</li>
  
<li>
นานานนาย’นลวณฺณสิโรรุหาย,  
  
รโตฺตรุวฎฺฎพหินิคฺคตโลจนาย;  
  
ทโฎฺฐฎฺฐภิํสนมุขายุ’รคพฺภุชาย,  
  
เสนาย โส ปริวุโต วิวิธายุธายฯ  
</li>
  
<li>
ตโตฺถ’ปคมฺม อติภีมรมํ รวโนฺต,  
  
สิทฺธตฺถเม’ถ อิติ คณฺหถ พนฺธเถ’มํ;  
  
อาณาปยํ สุรคณํ สหทสฺสเนน,  
  
จณฺฑานีลุคฺคตปิจุํ’ว ปลาปยิตฺถฯ  
</li>
  
<li>
คมฺภีรเมฆรวสนฺติภวณฺฑนาทํ,  
  
วาตํจ มาปิย ตโต สุภคสฺส ตสฺส;  
  
กณฺณมฺปิ วีวรวรสฺส มโนรมสฺส,  
  
โน อาสิเยว จลิตุํ ปภุ อนฺตโกถฯ  
</li>
  
<li>
สํวฎฺฎวุฎฺฐิชวสนฺนิภภีมโฆร,  
  
วสฺสํ ปวสฺสิย ตโต’ทกพินฺทุกมฺปิ;  
  
นาสกฺขิ เนตุม’ตุลสฺส สมีปกมฺปิ,  
  
ทิสฺวา ตม’พฺภุตม’โถ’ปิ สุทุมฺมุโข โสฯ  
</li>
  
<li>
อจฺจนฺตภีมนฬอจฺจิสมุชฺชโลรุ,  
  
ปาสานภสฺมกลลายุธวสฺสธารา;  
  
องฺคารปชฺชลิตวาลุกวสฺสธารา,  
  
วสฺสาปยิตฺถ สกลานิ อิมานิ ตานิฯ  
</li>
  
<li>
มารานุภาวพลโต นภโต’ปคนฺตฺวา,  
  
ปตฺวาน ปุญฺญสิขรุคฺคตสนฺติกํ ตุ;  
  
มาลาคุฬปฺปภูติภาวคตานิ’ถาปิ,  
  
โลกนฺตเร’ว ติมิรํ ติมิรํ สุโฆรํฯ  
</li>
  
<li>
มาเปตฺว โมหติมิรมฺปิ หตสฺส ตสฺส,  
  
เทหปฺปภาคิ สตรํสิสโตทิตํ’ว;  
  
ชาตํ มโนรมตรํ อติทสฺสนีย,  
  
มา’โลกปุญฺชม’วโลกิย ปาปธโมฺมฯ  
</li>
  
<li>
โกโปปรตฺตวทโน ภุกุฎิปฺปวารา,  
  
อจฺจนฺตภิํสนวิรูปกเวสธารี;  
  
อจฺจนฺตติณฺหตรธารมสงฺคเม’ว,  
  
จกฺกายุธํ จรตรํ อปิ เมรุราชํฯ  
</li>
  
<li>
สงฺขณฺฑยนฺตมิ’ว ถูลกลีรกณฺฑํ,  
  
วิสฺสชฺชิ เตน’ปิ น กิญฺจิ คุณากรสฺส;  
  
กาตุํ ปหุตฺตมุ’ปคญฺฉิ ตโต ตเม’ตํ,  
  
คนฺตฺวา นภา กุสุมฉตฺตตมา’ค สีสํฯ  
</li>
  
<li>
วิสฺสชฺชิตา’ปิ เสนาย เสลกูฎานลากุลา;  
  
ปคนฺตฺวา นภสา มาลาคุลตฺตํ สมุปาคตาฯ  
</li>
  
<li>
ตมฺปิ ทิสฺวา สโสโก โส คนฺตฺวา ธีรสฺส สนฺติกํ;  
  
ปาปุณาติ มเมวา’ยํ ปลฺลโงฺก อปราชิโตฯ  
</li>
  
<li>
อิโต อุฎฺฐห ปลฺลงฺกา อิติ’ภาสิตฺถ ธีมโต;  
  
กตกลฺยาณกมฺมสฺส ปลฺลงฺกตฺถาย มาร เตฯ  
</li>
  
<li>
โก สกฺขี’ติ ปวุโตฺต โส อิเม สเพฺพ’ติ สกฺขิโน;  
  
เสนายา’ภิมุขํ หตฺถํ ปสาเรตฺวาน ปาปิมาฯ  
</li>
  
<li>
โฆรนาเทน’หํ สกฺขิ อหํ สกฺขี’ติ ตาย’ปิ;  
  
สกฺขิภาวํ วทาเปตฺวา ตเสฺส’วํ สมุทีรยิฯ  
</li>
  
<li>
โก เต สิทฺธตฺถ สกฺขี’ติ อถ เตนา’ตุเลน’ปิ;  
  
มเม’ตฺถ สกฺขิโน มาร นสนฺติ’ติ สเจตนาฯ  
</li>
  
<li>
รตฺตเมโฆปนิกฺขนฺตเหมวิชฺชุวภาสุรํ;  
  
นีหริตฺวา สุรตฺตมฺภา จีวรา ทกฺขิณํ กรํฯ  
</li>
  
<li>
ภูมิยา’ภิมุขํ กตฺวา กสฺมา ปารมิภูมิยํ;  
  
อุนฺนาเทตฺวา นิ’ทาเน’วํ นิสฺสทฺทาสี’ติ ภูมิยาฯ  
</li>
  
<li>
มุญฺจาปิเต รเว เนกสเต เมฆรเว ยถา;  
  
พุทฺธนาคพลา นาคํ ชานูหิ สุปปติฎฺฐิตํฯ  
</li>
  
<li>
ทิสฺวานิ’ทานิ คณฺหาติ’ทานิ คณฺหาติ จินฺติย;  
  
สมฺภินฺนทาฐสโปฺป’ว หตทโปฺป สุทุมฺมุโขฯ  
</li>
  
<li>
ปหายา’ยุธวตฺถานิ’ลงฺการานิ อเนกธา;  
  
จกฺกวาฬาวลา ยาว สเสนาย ปลายิ โสฯ  
</li>
  
<li>
ตํ มารเสนํ สภยํ สโสกํ ปลายมานํ อิติ เทวสงฺฆา;  
  
ทิสฺวาน มารสฺส ปราชโย’ยํ ชโย’ติ สิทฺธตฺถ กุมารกสฺสฯ  
</li>
  
<li>
สโมฺมทมานํ อภิปูชยนฺตา ธีรํ สุคนฺธปฺปภูติหิ ตสฺมิํ;  
  
ปุนา’คตา เนกถุตีหิ สมฺมา อุโคฺฆสมานา ฉนเวสธาริฯ  
</li>
  
<li>
เอวํ มารพลํ ธีโร วิทฺธํเสตฺวา มหพฺพโล;  
  
อาทิเจฺจ ธรมาเน’ว นิสิโนฺน อจลาสเนฯ  
</li>
  
<li>
ยามสฺมิํ ปฐเม ปุเพฺพนิวาสํ ญาณ’มุตฺตโม;  
  
วิโสเธตฺวาน ยามสฺมิํ มชฺฌิเม ทิพฺพโลจนํฯ  
</li>
  
<li>
โส ปฎิจฺจสมุปฺปาเท อถ ปจฺฉิมยามเก;  
  
โอตาเรตฺวาน ญาณํสํ สมฺมสโนฺน อเนกธาฯ  
</li>
  
<li>
โลกธาตุสตํ สมฺมา อุนฺนาเทตฺวา’รุโณทเย;  
  
พุโทฺธ หุตฺวาน สมฺพุโทฺธสมฺพุทฺธชโลจโนฯ  
</li>
  
<li>
‘‘อเนกชาติสํสารํ สนฺธาวิสฺส’’นฺติอาทินา;  
  
อุทาเน’ทํ อุทาเนสิ ปีติเวเคน สาทิโสฯ  
</li>
  
<li>
สลฺลเกฺขตฺวาคุเณ ตสฺส ปลฺลงฺกสฺส อเนกธา;  
  
นา ตาว’อุฎฺฐหิสฺสามิ อิโต ปลฺลงฺกโต อิติฯ  
</li>
  
<li>
สมาปตฺตี สมาปชฺชี อเนกสตโกฎิโย;  
  
สตฺถา ตเตฺถ’ว สตฺตาหํ นิสิโนฺน อจลาสเนฯ  
</li>
  
<li>
อชฺชา’ปิ นูน ธีรสฺส สิทฺธตฺถสฺส ยสสฺสิโน;  
  
อตฺถิ กตฺตพฺพกิจฺจญฺหิ ตสฺมา อาสนมาลยํฯ  
</li>
  
<li>
นชหาสี’ติ เอกจฺจเทวตานา’สิ สํสยํ;  
  
ญตฺวา ตาสํ วิตกฺกํ ตํ สเมตุํ สนฺตมานโสฯ  
</li>
  
<li>
อุฎฺฐาย เหมหํโส’ว เหมวโณฺณ ปภงฺกโร;  
  
อพฺภุคฺคนฺตฺวา นภํ นาโถ อกาสิ ปาฎิหาริยํฯ  
</li>
  
<li>
วิตกฺกเม’วํ อิมินา มรูนํ สมฺมุ’ปสมฺมา’นิมิเสสิ โพธิํ;  
  
สมฺปูชยโนฺต นยนมฺพุเชหิ สตฺตาหม’ฎฺฐาสิ ชยาสนญฺจฯ  
</li>
  
<li>
สุภาสุรสฺมิํ รตเนหิ ตสฺมิํ สวงฺกมโนฺต วรจงฺกมสฺมิํ;  
  
มโนรมสฺมิํ รตนาลเยหิ’ปิ วิสุทฺธธมฺมํ วิจินํ วิสุโทฺธฯ  
</li>
  
<li>
มูเลชปาลตรุราชวรสฺส ตสฺส,  
  
มารงฺคนานม’มลานนปงฺกชานิ;  
  
สมฺมา มิลาปิย ตโต มุจลินฺทมูเล,  
  
โภคินฺทจิตฺตกุมุทานิ ปโพธยโนฺตฯ  
</li>
  
<li>
มูเล’ปิ ราชยตนสฺส ตสฺส ตสฺมิํ สมาปตฺติสุขมฺปิ วินฺทํ;  
  
สํวีตินาเมสิ มนุญฺญวโณฺณ เอกูนปญฺญาสทินานิ ธีมาฯ  
</li>
  
<li>
อโนตโตฺตทกํ ทนฺตกฎฺฐนาคลตามยํ;  
  
หรีฎกาคทํ ภุตฺวา เทวิเนฺทนาภตุตฺตมํฯ  
</li>
  
<li>
วานิเชหิ สมานีตํ สมตฺถมธุปิณฺฑิกํ;  
  
มหาราชูปนีตมฺหิ ปตฺตมฺหิ ปติคณฺหิยฯ  
</li>
  
<li>
โภชนสฺสาวสานมฺหิ ชปาลตรุมูลกํ;  
  
คนฺตฺวาธิคตธมฺมสฺส คมฺภีรตฺตมนุสฺสริฯ  
</li>
  
<li>
มหีสนฺธารโก วาริกฺขนฺธสนฺนิภโก อยํ;  
  
คมฺภีโรธิคโต ธโมฺม มยา สโนฺต’ติอาทินาฯ  
</li>
  
<li>
ธมฺมคมฺภีรตํ ธมฺมราชสฺส สรโต สโต;  
  
อาเสวํ ตกฺกณํ ธมฺมํ อิมํ เม ปฎิวิชฺฌิตุํฯ  
</li>
  
<li>
วายมโนฺต สมฺปตฺตยาจกานํ มโนรมํ;  
  
กเนฺตตฺวา อุตฺตมงฺคญฺจ โมฬิภูสนภูสิตํฯ  
</li>
  
<li>
สุวญฺชิตานิ อกฺขินิ อุปฺปาเฎตฺวาน โลหิตํ;  
  
คฬโต นีหิริตฺวาน ภริยํ ลาวณฺณภาสุรํฯ  
</li>
  
<li>
อตฺรชญฺจ ททเนฺตน กุลวํสปฺปทีปกํ;  
  
ทานํ นาม น ทินฺนญฺจ นตฺถิ สีลํ อรกฺขิตํฯ  
</li>
  
<li>
ตถาหิ สงฺขปาลาทิอตฺตภาเวสุ ชีวิตํ;  
  
มยา ปริจฺจชเนฺตน สีลเภทภเยน จฯ  
</li>
  
<li>
ขนฺติวาทาทิเก เนกอตฺตภาเว อปูริตา;  
  
เฉชฺชาทิํ ปาปุนเตฺตน ปารมี นตฺถิ กาจิ เมฯ  
</li>
  
<li>
ตสฺส เม วิธมนฺตสฺส มารเสนํ วสุนฺธรา;  
  
น กมฺปิตฺถ อยํ ปุเพฺพนิวาสํ สรโต’ปิ จฯ  
</li>
  
<li>
วิโสเธนฺตสฺส เม ยาเม มชฺฌิเม ทิพฺพโลจนํ;  
  
น กมฺปิตฺถ ปกมฺปิตฺถ ปจฺฉิเม ปน ยามเกฯ  
</li>
  
<li>
ปจฺจยาการญาณํ เม ตาวเท ปฎิวิชฺฌโต;  
  
สาธุการํ ททนฺตี’จ มุญฺจมานา มหารวํฯ  
</li>
  
<li>
สมฺปุณฺณลาปู วิย กญฺชิกาหิ,  
  
ตเกฺกหิ ปุณฺณํ วิย วาฎิกา’ว;  
  
สมฺมกฺขิโต’ว’ญฺชนเกหิ หโตฺถ,  
  
วสาหิ สมฺปีต ปิโลติกา’วฯ  
</li>
  
<li>
กิเลสปุญฺชพฺภริโต กิลิโฎฺฐ,  
  
ราเคน รโตฺต อปิ เทสทุโฎฺฐ;  
  
โมเหน มูโฬฺห’ติ มหพฺพเลน,  
  
โลโก อวิชฺชานิกรากโร’ยํฯ  
</li>
  
<li>
กินฺนาม ธมฺมํ ปฎิวิชฺฌเต’ตํ,  
  
อโตฺถ หิ โก ตสฺสิ’ติ เทสนาย;  
  
เอวํ นิรุสฺสาหม’คญฺฉิ นาโถ,  
  
ปชาย ธมฺมามตปานทาเนฯ  
</li>
  
<li>
นิจฺฉาเรตฺวา มหานาทํ ตโต พฺรหฺมา สหมฺปตี;  
  
นสฺสติ วต โภ โลโก อิติ โลโก วินสฺสติฯ  
</li>
  
<li>
พฺรหฺมสงฺฆํ สมาทาย เทวสงฺฆญฺจ ตาวเท;  
  
โลกธาตุสเต สตฺถุ สมีปํ สมุปาคโตฯ  
</li>
  
<li>
คนฺตฺวา มหีตเล ชานุํ นิหจฺจ สิรสญฺชลิํ;  
  
ปคฺคยฺห ‘‘ภควา ธมฺมํ เทเสตุ’’ อิติอาทินาฯ  
</li>
  
<li>
ยาจิโต เตน สมฺพุทฺธรวินฺทวทโน ชิโน;  
  
โลกธาตุสตํ พุทฺธจกฺขุนา’โลกยํ ตทาฯ  
</li>
  
<li>
ตสฺมิํ อปฺปรชกฺขาทิมจฺจา ทิสฺวา’ติ เอตฺตกา;  
  
วิภชิตฺวา’ถ เต สเตฺต ภพฺพาภพฺพวเสน โสฯ  
</li>
  
<li>
อภเพฺพ ปริวเชฺชตฺวา ภเพฺพ’วา’ทาย พุทฺธิยา;  
  
อุปเนตุ ชโน’ทานิ สทฺธาภาชนม’ตฺตโนฯ  
</li>
  
<li>
ปูเรสฺสามี’ติ ตํ ตสฺส สทฺธมฺมามตทานโต;  
  
วิสฺสชฺชิ พฺรหฺมสงฺฆสฺส วจนามตรํสิโยฯ  
</li>
  
<li>
ตโตชปาโลทยปพฺพโตทิโต,  
  
มหปฺปโภ พุทฺธทิวากโร นเภ;  
  
มณิปฺปภาสนฺนิภภาสุรปฺปโภ,  
  
ปโมจยํ ภาสุรพุทฺธรํสิโยฯ  
</li>
  
<li>
ปโมทยโนฺต อุปกาทโย ตทา,  
  
กเมน อฎฺฐารสโยชนญฺชสํ;  
  
อติกฺกมิตฺวาน สุผุลฺลปาทเป,  
  
วิชมฺภมานาลิคณาภิกูชิตํฯ  
</li>
  
<li>
นิรนฺตรํ เนกทิชุปกูชิตํ สุผฺรลฺลปเงฺกรุห คนฺธวาสิตํ คโต;  
  
ยสสฺสี มิคทายมุตฺตมํ ตหิํ ตปสฺสี อถ ปญฺจวคฺคิยาฯ  
</li>
  
<li>
เทวาติเทวํ ติภเวกนาถํ,  
  
โลกนฺตทสฺสิํ สุคตํ สุคตฺตํ;  
  
ทิสฺวาน ธีรํ มุนิสีหราชํ,  
  
กุมนฺตณํ เต อิติ มนฺตยิํสุฯ  
</li>
  
<li>
‘‘ภุตฺวาน โอฬาริกอนฺนปานํ,  
  
สุวณฺณวโณฺณ ปริปุณฺณกาโย;  
  
เอตา’วุโส’ยํ สมโณ อิมสฺส,  
  
กโรม นา’เมฺห อภิวาทนาทิํฯ  
</li>
  
<li>
อยํ วิสาลนฺวยโต สสูโต,  
  
สมฺภาวนีโย ภุวิ เกตุภูโต;  
  
ปฎิคฺคเหตุํ’รหตา’สนํ ตุ,  
  
ตสฺมา’สนํ’เยวิ’ติ ปญฺญเปมฯ’’  
</li>
  
<li>
ญตฺวา’ถ ภควา เตสํ วิตกฺกํ ติกฺขพุทฺธิยา;  
  
เมตฺตานิลกทเมฺพหิ มานเกตุํ ปธํสยีฯ  
</li>
  
<li>
สมตฺถา นหิ สณฺฐาตุํ สกาย กติกาย เต;  
  
อกํสุ โลกนาถสฺส วนฺทนาทีนิ ธีมโตฯ  
</li>
  
<li>
พุทฺธภาวํ อชานนฺตา มุนโย มุนิราชิโน;  
  
อาวุโส วาทโต ตสฺส เกวลํ สมุทีรยุํฯ  
</li>
  
<li>
อถ โลกวิทู โลกนาโถ เตสมุ‘‘ทีรถ;  
  
อาวุโสวาทโต เนว สตฺถุโน’’ สมุทีรยิฯ  
</li>
  
<li>
‘‘ภิกฺขเว อรหํ สมฺมา สมฺพุโทฺธ’ติ ตถาคโต’’;  
  
พุทฺธภาวํ ปกาเสตฺวา อตฺตโน เตสมุ’ตฺตโมฯ  
</li>
  
<li>
นิสิโนฺน เตหิ ปญฺญเตฺต ทสฺสเนยฺยุตฺตมาสเน;  
  
พฺรหฺมนาเทน เต เถเร สีลภูสนภูสิเตฯ  
</li>
  
<li>
อามเนฺตตฺวาน พฺรหฺมานํ เนกโกฎิปุรกฺขโต;  
  
ธมฺมจกฺกํ ปวเตฺตโนฺต เทสนารํสินา ตทาฯ  
</li>
  
<li>
โมหนฺธการราสิมฺปิ หนฺตฺวา โลเก มโนรมํ;  
  
ธมฺมาโลกํ ปทเสฺสตฺวา เวเนยฺยมฺพุชพุทฺธิยาฯ  
</li>
  
<li>
มิคกานนสงฺขาโต รณภูมิตเล อิติ;  
  
ราชา มหานุภาโว’วธมฺมราชา วิสารโทฯ  
</li>
  
<li>
เทสนาสิํ สมาทาย ธีภุเชน มโนรมํ;  
  
เวเนยฺยชนพนฺธุนํ มหานตฺถกรํ สทาฯ  
</li>
  
<li>
กิเลสารี ปทาเฬตฺวา สทฺธมฺมชยทุนฺทุภิํ;  
  
ปหริตฺวาน สทฺธมฺมชยเกตุํ สุทุชฺชยํฯ  
</li>
  
<li>
อุสฺสาเปตฺวาน สทฺธมฺมชยตฺถุณุตฺตมํ สุภํ;  
  
ปติฎฺฐาปิย โลเกกราชา หุตฺวา สิวงฺกโรฯ  
</li>
  
<li>
ปโมเจตฺวาน ชนตํ พฺรหาสํสารพนฺธนา;  
  
นิพฺพาณนครํ เนตุกาโม โลกหิเต รโตฯ  
</li>
  
<li>
สุวณฺณาจลกูฎํ’ว ชงฺคมํ จารุทสฺสนํ;  
  
ปโตฺว’รุเวลคามิํ ตํ อญฺชสํ’ว สุรญฺชสํฯ  
</li>
  
<li>
ภทฺทวคฺคิยภูปาลกุมาเร ติํสมตฺตเก;  
  
มคฺคตฺตยามตรสํ ปาเยนฺวา รสมุ’ตฺตมํฯ  
</li>
  
<li>
ปพฺพชฺชมุ’ตฺตมํ ทตฺวา โลกสฺส’ตฺถาย ภิกฺขโว;  
  
อุโยฺยเชตฺวาน สมฺพุโทฺธ จาริกํ จรถา’ติ เตฯ  
</li>
  
<li>
คโนฺตฺว’รุเวลํ ชฎิลานม’โนฺต-  
  
ชฎา จ เฉตฺวาน ชฎา พหิทฺธา;  
  
ปาเปตฺว อคฺคญฺชสมุ’ตฺตโม เต,  
  
ปุรกฺขโต อินฺทุ’ว ตารกาภิฯ  
</li>
  
<li>
ปุรกฺขโต เตหิ อนาสเวหิ,  
  
ฉพฺพณฺณรํสาภรนุตฺตเมหิ;  
  
ทิสงฺคนาโย อติโสภยโนฺต,  
  
ปกฺขีนมกฺขีนิ’ปิ ปีณยโนฺตฯ  
</li>
  
<li>
ทินฺนํ ปฎิญฺญํ สมนุสฺสรโนฺต,  
  
ตํ พิมฺพิสารสฺส มหายสสฺส;  
  
โมเจตุกาโม วรราชวํสํ,  
  
ธชูปมานสฺส คุณาลยสฺสฯ  
</li>
  
<li>
สิขณฺฑิมณฺฑลารทฺธนจฺจํ ลฎฺฐิวนวฺหยํ;  
  
อุยฺยานม’คมา เนกตรุสณฺฑาภิมณฺฑิตํฯ  
</li>
  
<li>
พิมฺพิสารนริโนฺท โส’คตภาวํ มเหสิโน;  
  
สุณิตฺวา ปีติปาโมชฺชภูสเนน วิภูสิโตฯ  
</li>
  
<li>
ตมุ’ยฺยานุ’ปคนฺตฺวาน มหามจฺจปุรกฺขโต;  
  
สตฺถุปาทารวิเนฺทหิ โสภยโนฺต สิโรรุเหฯ  
</li>
  
<li>
นิสิโนฺน พิมฺพิสารํ ตํ สทฺธมฺมอมตมฺพุนา;  
  
เทวินฺทคียมานคฺควโณฺณ วณฺณาภิราชิโตฯ  
</li>
  
<li>
เทวทานวโภคินฺทปูชิโต โส มหายโส;  
  
รมฺมํ ราชคหํ คนฺตฺวา เทวินฺทปุรสนฺนิภํฯ  
</li>
  
<li>
นรินฺทเคหํ อานีโต นริเนฺทน สราสโภ;  
  
โภชนสฺสา’วสานมฺหิ จาลยโนฺต มหามหิํฯ  
</li>
  
<li>
ปติคณฺหิย สมฺผุลฺลตรุราชวิราชิตํ;  
  
รมฺมํ เวลุวนารามํ วิโลจน รสายนํฯ  
</li>
  
<li>
สิตปุลินสมูหจฺฉนฺนภาลงฺกตสฺมิํ,  
  
สุรภิกุสุมคนฺธากิณฺณมนฺทานิลสฺมิํ;  
  
วิวิธกมลมาลาลงฺกตมฺพาสยสฺมิํ,  
  
วิปุลวิมลตสฺมิํ วลฺลิยามณฺฑปสฺมิํฯ  
</li>
  
<li>
สุรนรมหนีโย จารุปาทารวิโนฺท,  
  
วิมลกมลเนโตฺต กุนฺททนฺตาภิราโม;  
  
คุณรตนสมุโทฺท นาถนาโถ มุนิโนฺท,  
  
กณกกิรณโสโภ โสมโสมฺมานโน โสฯ  
</li>
  
<li>
วิมลปวรสีลกฺขนฺธวารญฺจ กตฺวา,  
  
รุจิรวรสมาธีกุนฺตมุ‘‘สฺสาปยิตฺวา;  
  
ติขิณตรสุภคฺคํ พุทฺธญาโณรุกณฺฑํ,  
  
วิหรติ ภมยโนฺต กามม’คฺคา วิหาราฯ  
</li>
  
<li>
ตทา สุโทฺธทโน ราชา‘‘ปุโตฺต สโมฺพธิมุตฺตมํ;  
  
ปตฺวา ปวตฺตสทฺธมฺมจโกฺก โลกหิตาย เมฯ  
</li>
  
<li>
ราชคหํ’จ นิสฺสาย รเมฺม เวลุวเน’ธุนา;  
  
วสตี‘‘ติ สุณิตฺวาน พุทฺธภูตํ สกตฺรชํฯ  
</li>
  
<li>
ทฎฺฐุกาโม นวกฺขตฺตุํ นวามเจฺจ มเหสิโน;  
  
นวโยธสหเสฺสหิ สทฺธิํ เปเสสิ สนฺติกํฯ  
</li>
  
<li>
คนฺตฺวา เต ธมฺมราชสฺส สุตฺวา’โนปมเทสนํ;  
  
อุตฺตมตฺถํ ลภิตฺวาน สาสนมฺปิ นเปสยุํฯ  
</li>
  
<li>
เตเสฺว’กมฺปิ อปสฺสโนฺต กาลุทายิํ สุภารติํ;  
  
อามเนฺตตฺวา มหามจฺจํ ปพฺพชฺชาภิรตํ สทาฯ  
</li>
  
<li>
‘‘สุคตฺตรตนํ เนตฺวา มม เนตฺตรสายนํ;  
  
เยน เกนจุ’ปาเยน กโรหี’’ติ ตม’พฺรวีฯ  
</li>
  
<li>
อถ โยธสหเสฺสน ตมฺปิ เปเสสิ โส’ปิ จ;  
  
คนฺตฺวา สปริโส สตฺถุ สุตฺวา สุนฺทรเทสนํฯ  
</li>
  
<li>
อรหตฺตญฺชสํ ปตฺวา ปพฺพชิตฺวา นราสภํ;  
  
นมสฺสโนฺต ส สมฺพุทฺธํ ปคฺคยฺห สิรสญฺชลิํฯ  
</li>
  
<li>
‘‘วสนฺตกาลชฺชนีตาติรตฺตวณฺณาภิรามงฺกุรปลฺลวานิ;  
  
สุนีลวณฺณุชฺชลปตฺตยุตฺตา สาขาสหสฺสานิ มโนรมานิฯ  
</li>
  
<li>
วิสิฎฺฐคนฺธากุลผาลิผุลฺลนานาวิจิตฺตานิ มหีรุหานิ;  
  
สุจิตฺตนานามิคปกฺขิสงฺฆสงฺคียมานุตฺตมกานนานิฯ  
</li>
  
<li>
สุนีลสาโตทกปูริตานิ สุนาทิกาทมฺพกทมฺพกานิ;  
  
สุคเนฺธนฺทีวรกลฺลหารา รวินฺทรตฺตมฺพุชภูสิตานิฯ  
</li>
  
<li>
ตีรนฺตเร ชาตทุเมสุ ปุปฺผกิญฺชกฺขราชีหิ วิราชิตานิ;  
  
มุตฺตาติเสตามลเสกตานิ รมฺมานิ เนกานิ ชลาสยานิฯ  
</li>
  
<li>
มนุญฺญเวฬุริยกญฺจุกานิวคุณฺฐิตานิ’จ สุสทฺทเลหิ;  
  
สุนีลภูตานิ มหีตลานิ นภานิ มนฺทานิล สงฺกุลานิฯ  
</li>
  
<li>
อนนฺตโภเคหิ ชเนหิ ผีตํ,  
  
สุราชธานิํ กปิฬาภิธานิํ;  
  
คนฺตุํ ภทเนฺต สมโย’’ติอาทิํ,  
  
สํวณฺณิ วณฺณํ คมนญฺชสสฺสฯ  
</li>
  
<li>
สุวณฺณนํ ตํ สุคโต สุณิตฺวา,  
  
‘‘วเณฺณสิ วณฺณํ คมนสฺสุ’ทายิ;  
  
กินฺนู‘‘ติ ภาสิตฺถ ตโต อุทายิ,  
  
กเถสิ’ทํ ตสฺส สิวงฺกรสฺสฯ  
</li>
  
<li>
‘‘ภเนฺต ปิตา ทสฺสนมิ’จฺฉเต เต,  
  
สุโทฺธทโน ราชวโร ยสสฺสี;  
  
ตถาคโต โลกหิเตกนาโถ,  
  
กโรตุ สญฺญาตกสงฺคหนฺติฯ’’  
</li>
  
<li>
สุณิตฺวา มธุรํ ตสฺส คิรํ โลกหิเต รโต;  
  
‘‘สาธุ’ทายิ กริสฺสามิ ญาตกานนฺติ สงฺคหํฯ’’  
</li>
  
<li>
ชงฺคโม เหมเมรู’ว รตฺตกมฺพลลงฺกโต;  
  
วิมโล ปุณฺณจโนฺท’ว ตารกาปริวาริโตฯ  
</li>
  
<li>
สทฺธิํ วีสสหเสฺสหิ สนฺตจิเตฺตหิ ตาทิหิ;  
  
คจฺฉโนฺต สิริสมฺปโนฺน อญฺชเส สฎฺฐิโยชเนฯ  
</li>
  
<li>
ทิเน ทิเน วสิตฺวาน โยชเน โยชเน ชิโน;  
  
ทฺวีหิ มาเสหิ สมฺปโตฺต พุโทฺธ ชาตปุรํ วรํฯ  
</li>
  
<li>
พุทฺธํ วิสุทฺธกมลานนโสภมานํ,  
  
พาลํสุมาลิสตภานุสมานภานุํ;  
  
จกฺกงฺกิโตรุจรณํ จรณาธิวาสํ,  
  
โลกตฺตเยกสรณํ อรณคฺคกายํฯ  
</li>
  
<li>
สมฺปุณฺณเหมฆฎโตรณธูมคนฺธ,  
  
มาเลหิ เวณุปณวาทิหิ ทุนฺทุภีหิ;  
  
จิเตฺตหิ ฉตฺตธชจามรวีชนีหิ,  
  
สุโทฺธทนาทิวนิปา อภิปูชยิํสูฯ  
</li>
  
<li>
สุสชฺชิตํ ปุรํ ปตฺวา มุนิโนฺท ตํ มโนรมํ;  
  
สุคนฺธิปุปฺผกิญฺชกฺขาลงฺกโตรุตลากุลํฯ  
</li>
  
<li>
สุผุลฺลชลชากิณฺณ อโจฺฉทกชลาลยํ;  
  
มยูรมณฺฑลารทฺธ รเงฺคหิ จ วิราชิตํฯ  
</li>
  
<li>
จารุจงฺกมปาสาท ลตามณฺฑปมณฺฑิตํ;  
  
ปาเวกฺขิ ปวโร รมฺมํ นิโคฺรธารามมุตฺตมํฯ  
</li>
  
<li>
‘‘อมฺหากเม’สสิทฺธโตฺถ ปุโตฺต นโตฺต’ติ’’อาทินา;  
  
จินฺตยิตฺวาน สญฺชาตมานสตฺถทฺธสากิยาฯ  
</li>
  
<li>
ทหเร ทหเร ราช กุมาเร อิทม’พฺรวุํ;  
  
‘‘ตุเมฺห วนฺทถ สิทฺธตฺถํ นวนฺทาม มยนฺติ ตํฯ’’  
</li>
  
<li>
อิทํ วตฺวา นิสีทิํสุ กตฺวา เต ปุรโต ตโต;  
  
อทนฺตทมโก ทโนฺต ติโลเกกวิโลจโนฯ  
</li>
  
<li>
เตสํ อชฺฌาสยํ ญตฺวา ‘‘น มํ วนฺทนฺติ ญาตโย;  
  
หนฺท วนฺทาปยิสฺสามิ’ทานิ เนสนฺติ’’ ตาวเทฯ  
</li>
  
<li>
อภิญฺญา ปาทกชฺฌานํ สมาปชฺชิตฺวา ฌานโต;  
  
วุฎฺฐาย เหมหํโส’ว เหมวโณฺณ ปภงฺกโรฯ  
</li>
  
<li>
อพฺภุคฺคนฺตฺวา นภํ สพฺพสตฺตเนตฺตรสายนํ;  
  
คณฺฑมฺพรุกฺขมูลสฺมิํ ปาฎิหาริยสนฺนิภํฯ  
</li>
  
<li>
อสาธารณม’เญฺญสํ ปาฎิหาริยมุ’ตฺตมํ;  
  
รมนียตเร ตสฺมิํ อกาสิ มุนิปุงฺคโวฯ  
</li>
  
<li>
ทิสฺวา ตม’พฺภุตํ ราชา สุโทฺธทโนนราสโภ;  
  
สญฺชาตปีติปาโมโชฺช สกฺยวํเสกนายโกฯ  
</li>
  
<li>
สตฺถุปาทารวิเนฺทหิ สเก จารุสิโรรุเห;  
  
ภูสิเต’กาสิ เต สเพฺพ สากิย’ อกรุํ ตถาฯ  
</li>
  
<li>
ธีโร โปกฺขรวสฺสสฺส อวสาเน มโนรมํ;  
  
ธมฺมวสฺสํ ปวเสฺสตฺวา สตฺตจิตฺตาวนุคฺคตํฯ  
</li>
  
<li>
มหาโมหรชํ หนฺตฺวา สสโงฺฆ ทุติเย ทิเน;  
  
ปเวกฺขิ สปทาเนน ปิณฺฑาย ปุรมุ’ตฺตมํฯ  
</li>
  
<li>
ตสฺส ปาทารวินฺทานิ’รวินฺทานิ อเนกธา;  
  
อุคฺคนฺตฺวา ปติคณฺหิํสุ อกฺกนฺตกฺกนฺตฐานโตฯ  
</li>
  
<li>
เทหโชติกทเมฺพหิ โคปุรฎฺฎาลมนฺทิรา;  
  
ปิญฺชรตฺตํ คตา ตสฺมิํ ปาการปฺปภูติ ตทาฯ  
</li>
  
<li>
จรนฺตํ ปวิสิตฺวาน ปิณฺฑาย ปุรวีถิยํ;  
  
โลกาโลกกรํ วีรํ สนฺตํ ทนฺตํ ปภงฺกรํฯ  
</li>
  
<li>
ปสาทชนเก รเมฺม ปาสาเท สา ยโสธรา;  
  
สีหปญฺชรโต ทิสฺวา ฐิตา เปมปรายณาฯ  
</li>
  
<li>
ภูสเน มณิรํสีหิ ภาสุรํ ราหุลํ วรํ;  
  
อามเนฺตตฺวา ปทเสฺสตฺวา ‘‘ตุยฺหเม’โส ปิตา’’ติ ตํฯ  
</li>
  
<li>
นิเกตมุ’ปสงฺกมฺม สุโทฺธทนยสสฺสิโน;  
  
วนฺทิตฺวา ตม’เนกาหิ อิตฺถีหิ ปริวาริตาฯ  
</li>
  
<li>
‘‘เทว เทวินฺทลีลาย ปุโตฺต เต’ธ ปุเร ปุเร;  
  
จริตฺวา จรเต’ทานิ ปิณฺฑายา’ติ ฆเร ฆเร’’ฯ  
</li>
  
<li>
ปเวเทสิ ปเวเทตฺวา’คมา มนฺทิรม’ตฺตโน;  
  
อานนฺทชลสโนฺทห ปูริโต’รุจิโลจนาฯ  
</li>
  
<li>
ตโต เสสนรินฺทานํ อิโนฺท อิโนฺทว ลงฺกโต;  
  
กมฺปมาโน ปคนฺตฺวาน เวเคน ชินสนฺติกํฯ  
</li>
  
<li>
‘‘สกฺยปุงฺคว เต เน’ส วํโส มา จร มา จร;  
  
วํเส ปุเตฺต’กราชา’ปิ น ปิณฺฑาย จรี ปุเรฯ’’  
</li>
  
<li>
อิติ วุเตฺต นริเนฺทน มุนิโนฺท คุณเสขโร;  
  
‘‘ตุยฺหเม’โส มหาราช วํโส มยฺหํ ปน’นฺวโยฯ  
</li>
  
<li>
พุทฺธวํโส’’ติ สมฺพุทฺธวํสํ ตสฺส ปกาสยี;  
  
อโถ ตสฺมิํ ฐิโตเยว เทเสโนฺต ธมฺมมุ’ตฺตริํฯ  
</li>
  
<li>
‘‘อุตฺติเฎฺฐ นปฺปมเชฺชยฺย ธมฺมมิ’’จฺจาทิมุ’ตฺตมํ;  
  
คาถํ มโนรมํ วตฺวา โสตูนํ สิวมา’วหํฯ  
</li>
  
<li>
ทสฺสนคฺครสํ ทตฺวา สนฺตเปฺปตฺวา ตมุ’ตฺตโม;  
  
เตนา’ภิยาจิโต ตสฺส นิเกตํ สมุปาคโตฯ  
</li>
  
<li>
สทฺธิํ วิสสหเสฺสหิ ตาทีหิ ทิปทุตฺตมํ;  
  
มธุโรทนปาเนน สนฺตเปฺปตฺวา มหีปติฯ  
</li>
  
<li>
จุฬามณีมรีจีหิ ปิญฺชรญฺชลิเกหิ ตํ;  
  
ราชุหิ สห วนฺทิตฺวา นิสีทิ ชินสนฺติเกฯ  
</li>
  
<li>
ตา’ปิ เนกสตา คนฺตฺวา สุนฺทรา ราชสุนฺทรี;  
  
นริเนฺทน อนุญฺญาตา นิสิทิํสุ ตหิํ ตทาฯ  
</li>
  
<li>
เทเสตฺวา มธุรํ ธมฺมํ ติโลกติลโก ชิโน;  
  
อหมฺป’ชฺช น คเจฺฉยฺยํ สเว พิมฺพาย มนฺทิรํฯ  
</li>
  
<li>
ทยาย หทยํ ตสฺสา ผาเลยฺยา’ติ ทยาลโย;  
  
สาวกคฺคยุคํ คยฺห มนฺทิรํ ปิตรา คโตฯ  
</li>
  
<li>
นิสีทิ ปวิสิตฺวาน พุโทฺธ พุทฺธาสเน ตหิํ;  
  
ฉพฺพณฺณรํสิชาเลหิ ภาสุรโนฺต’ว ภานุมาฯ  
</li>
  
<li>
มโนสิลาจุณฺณสมานเทหมรีวิชาเลหิ วิราชมานา;  
  
ปกมฺปิตา เหมลตา’ว พิมฺพา พิมฺพธรา สตฺถุ สมีป’มาคฯ  
</li>
  
<li>
สตฺถุ ปาเทสุ สมฺผสฺสสีตลุตฺตมวารินา;  
  
นิพฺพาเปสิ มหาโสกปาวกํ หทยินฺธเนฯ  
</li>
  
<li>
ราชา สตฺถุ ปเวเทสิ พิมฺพายา’ติ พหุํ คุณํ;  
  
มุนิโนฺท’ปิ ปกาเสสิ จนฺทกิณฺณรชาตกํฯ  
</li>
  
<li>
ตทา นนฺทกุมารสฺส สมฺปเตฺต มงฺคลตฺตเย;  
  
วิวาโห อภิเสโก จ อิติ เคหปฺปเวสนํฯ  
</li>
  
<li>
มงฺคลานํ ปุเรเยว ปพฺพาเชสิ ปภงฺกโร;  
  
อนิจฺฉนฺตํ’ว เนตฺวา ตํ อารามํ รมฺมมุตฺตมํฯ  
</li>
  
<li>
อตฺตานม’นุคจฺฉนฺตํ ทายชฺชตฺถํ สกตฺรชํ;  
  
กุมารํ ราหุลํ จา’ปิ กุมาราภรณุชฺชลํฯ  
</li>
  
<li>
‘‘สุขา’ว ฉายา เต เม’’ติ อุคฺคิรนฺตํ คิรํ ปิยํ;  
  
‘‘ทายชฺชํ เม ททาหี’ติ ทายชฺชํ เม ททาหิ จ’’ฯ  
</li>
  
<li>
อารามเมว เนตฺวาน ปพฺพาเชสิ นิรุตฺตรํ;  
  
สทฺธมฺมรตนํ ทตฺวา ทายชฺชํ ตสฺส ธีมโตฯ  
</li>
  
<li>
นิกฺขมฺม ตมฺหา สุคตํสุมาลิ ตหิํ ชนฺตุสโรรุหานิ;  
  
สทฺธมฺมรํสีหิ วิกาสยโนฺต อุปาคโต ราชคหํ ปุนา’ปิฯ  
</li>
  
<li>
กุสุมากุล สุนฺทรตรุปวเน ปทุมุปฺปล ภาสุรสรนิกเร;  
  
ปุถุจงฺกมมณฺฑิตสิตสิกเต สุภสีตวเน วิหรติ สุคโตฯ  
</li>
  
<li>
ตทา สุทตฺตวฺหยเสฎฺฐิเสโฎฺฐ,  
  
พหูหิ ภณฺฑํ สกเฎหิ คยฺห;  
  
สาวตฺถิโต ราชคเห มนุเญฺญ,  
  
สหายเสฎฺฐิสฺส ฆรู’ปคนฺตฺวาฯ  
</li>
  
<li>
เตเน’ว วุโตฺต สุภเคน พุโทฺธ,  
  
ชาโต’ติ โลเก ทิปทานมิโนฺท;  
  
สญฺชาตปีตีหิ อุทคฺคจิโตฺต,  
  
รตฺติํ ปภาตํ อิติ มญฺญมาโนฯ  
</li>
  
<li>
นิกฺขมฺม ตมฺหา วิคตนฺธกาเร,  
  
เทวานุภาเวน มหาปถมฺหิ;  
  
คนฺตฺวาน ตํ สีตวนํ สุรมฺมํ,  
  
สมฺปุณฺณ จนฺทํ’ว วิราชมานํฯ  
</li>
  
<li>
ตํ ทีปรุกฺขํ วิย ปชฺชลนฺตํ,  
  
วิโลจนานนฺทกรํ มเหสิํ;  
  
ทิสฺวาน ตสฺสุ’ตฺตมปาทราคํ,  
  
ปฎิคฺคเหตฺวา สิรสา สุธีมาฯ  
</li>
  
<li>
คมฺภีรํ นิปุณํ ธมฺมํ สุณิตฺวา วิมลํ วรํ;  
  
โสตาปตฺติผล’มฺปตฺวา สหสฺสนย มณฺฑิตํฯ  
</li>
  
<li>
นิมเนฺตตฺวาน สมฺพุทฺธํ สสงฺฆํ โลกนายกํ;  
  
วณฺณคนฺธรสูเปตํ ทตฺวา ทานํ สุขาวหํฯ  
</li>
  
<li>
สตฺถุ อาคมนตฺถาย สาวตฺถินครํ วรํ;  
  
ปฎิญฺญํ โส คเหตฺวาน คจฺฉโนฺต อนฺตราปเถฯ  
</li>
  
<li>
โยชเน โยชเน วารุ จิตฺตกมฺมสมุชฺชเล;  
  
วิหาเร ปวเร ทตฺวา การาเปตฺวา พหุํ ธนํฯ  
</li>
  
<li>
สาวตฺถิํ ปุน’ราคนฺตฺวา ปาสาทสตมณฺฑิตํ;  
  
โตรณงฺฆิกปาการโคปุราทิวิราชิตํฯ  
</li>
  
<li>
ปุรํ อปหสนฺตํ’ว เทวินฺทสฺสา’ปิ สพฺพทา;  
  
สพฺพสมฺปตฺติสมฺปนฺนํ นจฺจคีตาทิโสภิตํฯ  
</li>
  
<li>
กสฺมิํ โส วิหเรยฺยา’ติ ภควา โลกนายโก;  
  
สมนฺตานุวิโลเกโนฺต วิหารารหภูมิกํฯ  
</li>
  
<li>
เชตราชกุมารสฺส อุยฺยานํ นนฺทโนปมํ;  
  
ฉายูทกาทิสมฺปนฺนํ ภูมิภาคํ อุทิกฺขิยฯ  
</li>
  
<li>
หิรญฺญโกฎิสนฺถารวเสเน’ว มหายโส;  
  
กิณิตฺวา ปวเร ตมฺหิ นรามรมโนหเรฯ  
</li>
  
<li>
นิจฺจํ กิงฺกิณิชาลนาทรุจิรํ สิงฺคีว สิงฺคากุลํ,  
  
รมฺมํเนกมณีหิ ฉนฺนฉทนํ อามุตฺตมุตฺตาวลิํ;  
  
นานาราควิตาน ภาสุรตรํ ปุปฺผาทินา’ลงฺกต,  
  
จิตฺรํ คนฺธกุฎิํ วรํ สุวิปุลํ กาเรสิ ภูเสขรํฯ  
</li>
  
<li>
ชินตฺรชานมฺปิ วิสาลมาลยํ,  
  
วิตานนานาสยนาสนุชฺชลํ;  
  
สุมณฺฑิตํ มณฺฑปวงฺกมาทินา,  
  
วิลุมฺปมานํ มนโลจนํ สทาฯ  
</li>
  
<li>
อถาปิ สณฺหามลเสตวาลุกํ,  
  
สเวทิกาจารุวิสาลมาลกํ;  
  
ชลาสยํ สาต’ติสีตโลทกํ,  
  
สุคนฺธิโสคนฺธิกปงฺกชากุลํฯ  
</li>
  
<li>
สุผุลฺลสาลาสนโสคนาค,  
  
ปุนฺนาคปูคาทิวิราชมานํ;  
  
มโนรมํ เชตวนาภิธานํ,  
  
การาปยี เสฎฺฐิ วิหารเสฎฺฐํฯ  
</li>
  
<li>
วิสาลเกลาสธราธรุตฺตมา-  
  
ภิรามปาการผนินฺทโคปิโต;  
  
ชนสฺส สพฺพาภิมนตฺถสาธโก,  
  
วิหารจินฺตามณิ โส วิราชิเตฯ  
</li>
  
<li>
ตโต อาคมนตฺถาย มุนินฺทํ นาถปิณฺฑิโก;  
  
ทูตํ ปาเหสิ โส สตฺถา สุตฺวา ทูตสฺส สาสนํฯ  
</li>
  
<li>
มหตา ภิกฺขุสเงฺฆน ตทา ตมฺหา ปุรกฺขโต;  
  
นิกฺขมิตฺวา’นุปุเพฺพน ปโตฺต สาวตฺถิมุตฺตมํฯ  
</li>
  
<li>
สมุชฺชลานิ เนกานิ ธชานาทาย สุนฺทรา;  
  
กุมารา ปุรโต สตฺถุ นิกฺขมิํสุ สุรา ยถาฯ  
</li>
  
<li>
นิกฺขมิํสุ ตโต เตสํ ปจฺฉโต ตรุณงฺคนา;  
  
จารุปุณฺณฆฎาทาย เทวกญฺญา ยถา ตถาฯ  
</li>
  
<li>
ปุณฺณปาติํ คเหตฺวาน เสฎฺฐิโน ภริยา ตถา;  
  
สทฺธิํ เนกสติตฺถิหิ เนกาลงฺการลงฺกตาฯ  
</li>
  
<li>
มหาเสฎฺฐิ มหาเสฎฺฐิสเตหิ สห นายกํ;  
  
อพฺภุคฺคญฺฉิ มหาวีรํ ปูชิโต เตหิ เนกธาฯ  
</li>
  
<li>
ฉพฺพณฺณรํสีหิ มโนรเมหิ,  
  
ปุรํ วรํ ปิญฺชรวณฺณภาวํ;  
  
เนโนฺต มุนิโนฺท สุคโต สุคโตฺต,  
  
อุปาวิสี เชตวนํ วิหารํฯ  
</li>
  
<li>
จาตุทฺทิสสฺส สงฺฆสฺส สมฺพุทฺธปมุขสฺส’หํ;  
  
อิมํ ทมฺมิ วิหารนฺติ สตฺถุ จารุกรมฺพุเชฯ  
</li>
  
<li>
สุคนฺธวาสิตํ วาริํ เหมภิงฺการโต วรํ;  
  
อากิริตฺวา อทา รมฺมํ วิหารํ จารุทสฺสนํฯ  
</li>
  
<li>
สุรมฺมํ วิหารํ ปฎิคฺคยห เสฎฺฐํ,  
  
อนเคฺฆ วิจิตฺตาสนสฺมิํ นิสิโนฺน;  
  
ชนินฺทานมิโนฺท ติโลเกกเนโตฺต,  
  
ติโลกปฺปสาทาวหํ ตํ มนุญฺญํฯ  
</li>
  
<li>
อุทารานิสํสํ วิหารปฺปทาเน,  
  
อนาถปฺปทาเนน นาถสฺส ตสฺส;  
  
สุทตฺตาภิธานสฺส เสฎฺฐิสฺส สตฺถา,  
  
ยสสฺสี หิเตสี มเหสี อเทสีฯ  
</li>
  
<li>
อุทารานิสํสํ วิหารปฺปทาเน,  
  
กเถตุํ สมโตฺถ วินา ภูริปญฺญํ;  
  
ติโลเกกนาถํ นโร โกสิ ยุโตฺต,  
  
มุขานํ สหเสฺสหิ เนเกหิ จา’ปิฯ  
</li>
  
<li>
อิติ วิปุลยโส โส ตสฺส ธมฺมํ กเถตฺวา,  
  
อปิ สกลชนานํ มานเส โตสยโนฺต;  
  
ปรมมธุรนาทํ ธมฺมเภริํ มหนฺตํ,  
  
วิหรติ ปหรโนฺต ตตฺถ ตตฺถูปคนฺตฺวาฯ  
</li>
  
<li>
เอวํ ติโลกหิตเทน มหาทเยน,  
  
โลกุตฺตเมน ปริภุตฺตปเทสปนฺติํ;  
  
นิจฺจํสุราสุรมโหรครกฺขสาทิ,  
  
สมฺปูชิตํ อหมิ’ทานิ นิทสฺสสิสฺสํฯ  
</li>
  
<li>
สทฺธมฺมรํสินิกเรหิ ชินํสุมาลิ,  
  
เวเนยฺยปงฺกชวนานิ วิกาสยโนฺต;  
  
วาสํ อกาสิ ปวโร ปฐมมฺหิ วเสฺส,  
  
พาราณสิมฺหิ นคเร มิคกานนมฺหิฯ  
</li>
  
<li>
นานาปฺปการรตนาปณปนฺติวีถิ,  
  
รเมฺม ปุเร ปวรราชคหาภิธาเน;  
  
วาสํ อกาสิ ทุติเย ตติเย จตุเตฺถ,  
  
วเสฺสปิ กนฺตตรเวลุวเนว นาโถฯ  
</li>
  
<li>
ภูปาลโมฬิมณิรํสิวิราชมานํ,  
  
เวสาลินามวิทิตํ นครํ สุรมฺมํ;  
  
นิสฺสาย สกฺยมุนิเกสริ ปญฺจมมฺหี,  
  
วสฺสมฺหิ วาสมกริตฺถ มหาวนสฺมิํฯ  
</li>
  
<li>
ผุลฺลาตินีลวิมลุปฺปลจารุเนโตฺต,  
  
สิํคีสมานตนุโชติหิ โชตมาโน;  
  
พุโทฺธ อนนฺตคุณสนฺนิธิ ฉฎฺฐวเสฺส,  
  
วาสํ อกา วิปุลมงฺกุล ปพฺพตสฺมิํฯ  
</li>
  
<li>
คมฺภีรทุทฺทสตรํ มธุรํ มรูนํ,  
  
เทเสตฺว ธมฺมมตุโล สิริสนฺนิวาโส;  
  
เทวินฺทสีตลวิสาลสิลาสนสฺมิํ,  
  
วสฺสมฺหิ วาสม’กรี มุนิ สตฺตมมฺหิฯ  
</li>
  
<li>
ผุลฺลารวินฺทจรโณ จรณาธิวาโส,  
  
โส สุํสุมารคิรินามธราธรมฺหิ;  
  
วาสํ อกา ปรมมารชิ อฎฺฐมสฺมิํ,  
  
วสฺสมฺหิ กนฺตรเภสกลาวนมฺหิฯ  
</li>
  
<li>
นานามตาติพหุติตฺถิยสปฺปทปฺปํ,  
  
หนฺตฺวา ติโลกติลโก นวมมฺหิ วเสฺส;  
  
วาสํ อกาสิ รุจิเร อติทสฺสนีเย,  
  
โกสมฺพิสิมฺพลิวเน ชินปกฺขิราชาฯ  
</li>
  
<li>
เตสํ มหนฺตกลหํ สมิตุํ ยตีนํ,  
  
นิสฺสาย วารณวรํ ทสมมฺหิ วเสฺส;  
  
ปุปฺผาภิกิณฺณวิปุลามลกานนสฺมิํ,  
  
วาสํ อกา มุนิวโร วรปารเลโยฺยฯ  
</li>
  
<li>
ธมฺมามเตน ชนตํ อชรามรตฺตํ,  
  
เนโนฺต วิโลจนมโนหรสุทฺธทโนฺต;  
  
นาลาภิธานทิชคามวเร มุนิโนฺท,  
  
วาสํ อกา อมิตพุทฺธิ ทเสกวเสฺสฯ  
</li>
  
<li>
เวรญฺช จารุทิชคามสมีปภูเต,  
  
อารามเก สุรภิปุปฺผผลาภิราเม;  
  
สพฺพญฺญุ สกฺยมุนิ พารสมมฺหิ วเสฺส,  
  
วาสํ อกาสิ ปุจิมนฺททุมินฺทมูเลฯ  
</li>
  
<li>
ผุลฺลารวินฺทวทโน รจิจารุโสโภ,  
  
โลกสฺส อตฺถจริยาย ทยาธิวาโส;  
  
วาสํ อกา รุจิรจาลิยปพฺพตสฺมิํ,  
  
วีโร ติโลกครุ เตรสมมฺหิ วเสฺสฯ  
</li>
  
<li>
พนฺธูกปุปฺผสมปาทกราภิราโม,  
  
ธมฺมิสฺสโร ปวรเชตวเน สุรเมฺม;  
  
ธีโร มหิทฺธิ มุนิ จุทฺทสมมฺหิ วเสฺส,  
  
วาสํ อกา สกลสตฺตหิเตสุ ยุโตฺตฯ  
</li>
  
<li>
เวเนยฺยพนฺธุวนราคคเช วิหนฺตฺวา,  
  
วสฺสมฺหิ ปญฺจทสเม มุนิสีหราชา;  
  
วาสํ อกา กปิลวตฺถุธราธโรรุ,  
  
นิโคฺรธรามรมณียมณิคฺคุหายํฯ  
</li>
  
<li>
ยกฺขมฺปิ กกฺขลตรํ สุวินีตภาวํ,  
  
เนตฺวา ปุเร วรตมาลวกาภิธาเน;  
  
วสฺมมฺหิ วาสมกรี ทสฉฎฺฐมมฺหิ,  
  
เนโนฺต ชนํ พหุตรมฺปิ จ สนฺติมคฺคํฯ  
</li>
  
<li>
ปาการโคปุรนิเกตนโตรณาทิ,  
  
เนตฺตาภิรามวรราชคเห มเหสิ;  
  
วาสํ อกานธิวโร ทสสตฺตมมฺหิ,  
  
วสฺสมฺหิ ปตฺถยโส ภุวนตฺตยสฺมิํฯ  
</li>
  
<li>
ธโมฺมสเธน มธุเรน สุขาวเหน,  
  
โลกสฺส โฆรตรราครชํ วิหนฺตฺวา;  
  
วสฺสมฺหิ วาสมกรี ทสอฎฺฐมสฺมิํ,  
  
องฺคีรโส ปวรจาลิยปพฺพตสฺมิํฯ  
</li>
  
<li>
เวนยฺยพนฺธุชนโมหริปุํ อุฬารํ,  
  
หนฺตฺวาน ธมฺมอสินา วรธมฺมราชา;  
  
เอกูนวีสติมเก ปุน ตตฺถ วเสฺส,  
  
วาสํ อกา มธุรภารติ โลกนาโถฯ  
</li>
  
<li>
สุทฺธาสโย ปวรราชคเห วิจิเตฺต,  
  
วาสํ อกาสิ สมวีสติมมฺหิ วเสฺส;  
  
โลกสฺส อตฺถจรเณ สุภกปฺปรุโกฺข,  
  
จินฺตามณิปฺปวรภทฺทฆโฎ มุนิโนฺทฯ  
</li>
  
<li>
เอวํ ติโลกมหิโต อนิพทฺธวาสํ,  
  
กตฺวา จรมฺปฐมโพธิยุทารปโญฺญ;  
  
ฉพฺพณฺณรํสิสมุเปตวิจิตฺตเทโห,  
  
โลเกกพนฺธุ ภควา อวเสสกาเลฯ  
</li>
  
<li>
สาวตฺถิยํ ปวรเชตวเน จ รเมฺม,  
  
ทิพฺพาลเย จ สมลงฺกตปุพฺพราเม;  
  
วาสํ อกาสิ มุนิ วีสติปญฺจวเสฺส,  
  
โลกาภิวุทฺธินิรโต สุขสนฺนิวาโสฯ  
</li>
  
<li>
อิติ อมิตทโย โย ปญฺจตาฬีสวเสฺส,  
  
มนุชมนวนสฺมิํ ชาตราคคฺคิราสิํ;  
  
ปรมมธุรธมฺมมฺพุหิ นิพฺพาปยโนฺต,  
  
อวสิ สมุนิเมโฆ โลกสนฺติํ กโรตุ!  
</li>
  
<li>
ปญฺญาวรงฺคนา มยฺหํ สญฺชาตา มนมนฺทิเร;  
  
โตสยนฺตี สพฺพชนํ วุทฺธิํ คจฺฉตุ สพฺพทาฯ  
</li>
  
<li>
จิตํ ยํ รจยเนฺตน ชินสฺส จริตํ มยา;  
  
ปุญฺญํ ตสฺสานุภาเวน สมฺปโตฺต ตุสิตาลยํฯ  
</li>
  
<li>
เมเตฺตยฺยโลกนาถสฺส สุณโนฺต ธมฺมเทสนํ;  
  
เตน สทฺธิํ จิรํ กาลํ วินฺทโนฺต มหติํ สิริํฯ  
</li>
  
<li>
พุเทฺธ ชาเต มหาสโตฺตรเมฺม เกตุมนีปุเร;  
  
ราชวํเส ชนีตฺวาน ติเหตุปฎิสนฺธิโกฯ  
</li>
  
<li>
จิวรํ ปิณฺฑปาตญฺจ อนคฺฆํ วิปุลํ วรํ;  
  
เสนาสนญฺจ เภสชฺชํ ทตฺวา ตสฺส มเหสิโนฯ  
</li>
  
<li>
สาสเน ปพฺพชิตฺวาน โชเตโนฺต ตมนุตฺตรํ;  
  
อิทฺธิมา สติมา สมฺมา ธาเรโนฺต ปิฎกตฺตยํฯ  
</li>
  
<li>
วฺยากโต เตน พุโทฺธ ยํ เหสฺสตีติ อนาคเต;  
  
อุปฺปนฺนุปฺปนฺนพุทฺธานํ ทานํ ทตฺวา สุขาวหํฯ  
</li>
  
<li>
สํสาเร สํสรโนฺต หิ กปฺปรุโกฺข จ ปาณินํ;  
  
อิจฺฉิติจฺฉิตมนฺนาทิํ ททโนฺต มธุรํ จรํฯ  
</li>
  
<li>
มํสโลหิตเนตฺตาทิํ ททํ จิตฺตสมาหิโต;  
  
สีลเนกฺขมฺมปญฺญาทิํ ปูเรโนฺต สพฺพปารมิํฯ  
</li>
  
<li>
ปารมิสิขรํ ปตฺวา พุโทฺธ หุตฺวา อนุตฺตโร;  
  
เทเสตฺวา มธุรํ ธมฺมํ ชนฺตูนํ สิวมาวหํฯ  
</li>
  
<li>
สพฺพํ สเทวกํ โลกํ พฺรหาสํสารพนฺธนา;  
  
โมจยิตฺวา วรํ เขมํ ปาปุเณฺยํ สิวํ ปุรํฯ  
</li>
  
<li>
ลงฺกาลงฺการ ภูเตน ภูปาลนฺวยเกตุนา;  
  
วิชยพาหุนา รญฺญา สกนาเมน การิเตฯ  
</li>
  
<li>
สโตยาสยปาการ โคปุราทิวิราชิเต;  
  
ปริเวณวเร รเมฺม วสตา สนฺตวุตฺตินาฯ  
</li>
  
<li>
เมธงฺกราภิธาเนน ทยาวาเสน ธีมตา;  
  
เถเรน รจิตํ เอตํ สพฺภ สํเสวิตํ สทาฯ  
</li>
  
<li>
ภเว ภเว’ธ คาถานํ เตสตฺตติ จตุสฺสตํ;  
  
คนฺถโต ปญฺจปญฺญาสา-ธิกํ ปญฺจสตํ อิติฯ  
</li>
  
  
  
  
  