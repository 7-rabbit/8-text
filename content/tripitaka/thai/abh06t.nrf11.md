<h1>๑๑. เอกาทสโม ปริเจฺฉโท</h1>
<h3>นิพฺพานนิเทฺทโส</h3>
<ol>
<li>
รูปานนฺตรมุทฺทิฎฺฐํ  
, นิพฺพานํ ยํ ปนาทิโต;  
  
ตสฺสิทานิ อนุปฺปโตฺต, วิภาวนนยกฺกโมฯ  
</li>
  
<li>
ตสฺมาหํ ตสฺส ทเสฺสตุํ, ทุกฺกรสฺส ยถาพลํ;  
  
ทุโพฺพธสฺส ปวกฺขามิ, วิภาวนมิโต ปรํฯ  
</li>
  
<p>ตตฺถ  นฺติ ภวาภวํ วินนโต วานํ วุจฺจติ ตณฺหา, วานโต นิกฺขนฺตตฺตา นิพฺพานนฺติ จ ปวุจฺจติ อมตํ อสงฺขตํ ปรมํ สุขํฯ วุตฺตํ เหตํ ‘‘โย โส สพฺพสงฺขารสมโถ สพฺพูปธิปฎินิสฺสโคฺค ตณฺหากฺขโย วิราโค นิโรโธ นิพฺพาน’’นฺติฯ
</ol></p>


<ol>
<li>
ยสฺส จาธิคมา สพฺพ-กิเลสานํ ขโย ภเว;  
  
นิพฺพานมิติ นิทฺทิฎฺฐํ, นิพฺพานกุสเลน ตํฯ  
</li>
  
<p>เอตํ จ นิพฺพานํ นาม ตยิทํ สนฺติลกฺขณํ, อจฺจุติรสํ, อสฺสาสกรณรสํ วา, อนิมิตฺตปจฺจุปฎฺฐานํ, นิสฺสรณปจฺจุปฎฺฐานํ วาติ เวทิตพฺพํฯ
</ol></p>


<p>เอตฺถาห – น ปรมตฺถโต นิพฺพานํ นาม เอโก สภาโว อตฺถิ, ติตฺถิยานํ อตฺตา วิย, สสวิสาณํ  วิย จ อนุปลพฺภนียโตติ? น, ปญฺญาจกฺขุนา อุปปริกฺขิยมานานํ หิตคเวสีนํ ยถานุรูปาย ปฎิปตฺติยา อุปลพฺภนียโตฯ ยํ หิ ปุถุชฺชนา โนปลพฺภนฺติ, ตํ ‘‘นตฺถี’’ติ น วตฺตพฺพํฯ อถายสฺมตา สาริปุตฺตเตฺถเรน ธมฺมเสนาปตินา ‘‘กตมํ นุ โข, อาวุโส, นิพฺพาน’’นฺติ นิพฺพานํ ปุเฎฺฐน ‘‘โย โข, อาวุโส, ราคกฺขโย โทสกฺขโย โมหกฺขโย’’ติ ราคาทีนํ ขโยว ทสฺสิโต, ตสฺมา ราคาทีนํ  ขยมตฺตเมว นิพฺพานนฺติ เจ? ตํ นฯ กสฺมา? อรหตฺตสฺสาปิ ราคาทีนํ ขยมตฺตปสงฺคโทสาปตฺติโตฯ กถํ? นิพฺพานํ ปุจฺฉานนฺตรเมว ‘‘กตมํ นุ โข, อาวุโส, อรหตฺต’’นฺติ ปุเฎฺฐน ‘‘โย โข, อาวุโส, ราคกฺขโย โทสกฺขโย โมหกฺขโย’’ติ ราคาทีนํ ขโยว วุโตฺต, ตสฺมา ตว มเตน อรหตฺตผลสฺสาปิ ราคาทีนํ ขยมตฺตตา ภเวยฺย, น เจตํ ยุตฺตํ อนุตฺตรสฺส โลกุตฺตรผลจิตฺตสฺส ราคานํ ขยมตฺตตาปชฺชนํ, ตสฺมา มา  เอวํ พฺยญฺชนจฺฉายาย วเทสิ, อุภินฺนํ ปน สุตฺตานํ อโตฺถ อุปปริกฺขิตโพฺพฯ</p>


<p>ยสฺส ปน ธมฺมสฺสาธิคเมน ราคาทีนํ ขโย โหติ, โส ธโมฺม ราคาทีนํ ขยสฺส อุปนิสฺสยตฺตา อกฺขโยปิ สมาโน ‘‘ราคาทีนํ ขโย นิพฺพาน’’นฺติ ขโยปจาเรน วุโตฺต, ‘‘ติปุสํ ชโร คุโฬ เสโมฺห’’ติอาทีสุ วิย ผลูปจาเรน วุตฺตนฺติ เวทิตพฺพํฯ อรหตฺตํ ปน ขยเนฺต อุปฺปนฺนตฺตา ‘‘ขโย’’ติ วุตฺตํฯ ยทิ ราคาทีนํ ขยมตฺตํ นิพฺพานํ ภเวยฺย, สเพฺพ พาลปุถุชฺชนาปิ สมธิคตนิพฺพานา สจฺฉิกตนิโรธา ภเวยฺยุํฯ กิญฺจ ภิโยฺย – นิพฺพานสฺส พหุตฺตาทิโทสาปตฺติโต จฯ เอวญฺหิ สติ ราคาทิกฺขยานํ พหุภาวโต นิพฺพานสฺสาปิ พหุภาโว ภเวยฺย, สงฺขตลกฺขณญฺจ นิพฺพานํ ภเวยฺย, สงฺขตลกฺขณตฺตา สงฺขตปริยาปนฺนญฺจ, สงฺขตปริยาปนฺนตฺตา อนิจฺจํ ทุกฺขํ นิพฺพานํ ภเวยฺยาติฯ</p>


<p>กิญฺจ ภิโยฺย – ยทิ ขโย นิพฺพานํ ภเวยฺย, โคตฺรภุโวทานมคฺคผลจิตฺตานํ กิํ นุ อารมฺมณํ วเทสิ, วท ภทฺรมุขาติ? ราคาทีนํ ขยเมว วทามีติฯ กิํ ปน ราคาทโย โคตฺรภุอาทีนํ ขเณ ขียนฺติ, อุทาหุ ขียิสฺสนฺติ, อถ ขีณาติ? กิํ ปเนตฺถ ‘‘ขีเณเสฺวว ขยํ วทามี’’ติฯ สุฎฺฐุ อุปธาเรตฺวา วท ภทฺรมุขาติ, ยทิ ขีเณเสฺวว ขยํ วเทสิ, น โคตฺรภุจิตฺตาทีนํ นิพฺพานารมฺมณตา สิชฺฌตีติฯ กิํ การณํ? โคตฺรภุกฺขเณ ราคาทโย ขียิสฺสนฺติ, ตถา โวทานกฺขเณ, มคฺคกฺขเณ ปน ขียนฺติ, น ขีณา, ผลกฺขเณ ขีณาฯ เอวํ สเนฺต ภวโต มเตน ผลเมว ขยารมฺมณํ, น อิตเร, อิตเรสํ ปน กิมารมฺมณํ วเทสีติ ? อทฺธา โส อารมฺมณํ อปสฺสโนฺต นิรุตฺตโร  ภวิสฺสติฯ อปิจ กิเลสกฺขโย นาม สปฺปุริเสหิ กรียติ, ยถานุรูปาย ปฎิปตฺติยา อุปฺปาทียตีติ อโตฺถฯ นิพฺพานํ ปน น เกนจิ กรียติ น อุปฺปาทียติ, ตสฺมา นิพฺพานมมตมสงฺขตํฯ ตมกตํ  ชานาตีติ อริยสาวโก ‘‘อกตญฺญู’’ติ ปวุจฺจติฯ วุตฺตเญฺจตํ –</p>


<ol>
<li>
‘‘อสโทฺธ อกตญฺญู จ,  
  
สนฺธิเจฺฉโท จ โย นโร;  
  
หตาวกาโส วนฺตาโส,  
  
ส เว อุตฺตมโปริโส’’ติฯ  
</li>
  
<p>อปิจ ‘‘นิสฺสรณ’’นฺติ ภควตา วุตฺตตฺตา จฯ ‘‘นิสฺสรณ’’นฺติ หิ นิพฺพานเสฺสตํ นามํฯ ยถาห ‘‘ตโย โขเม, ภิกฺขเว, ธมฺมา ทุปฺปฎิวิชฺฌาฯ กตเม ตโย ธมฺมา ทุปฺปฎิวิชฺฌา? ติโสฺส นิสฺสรณธาตุโยฯ กามานเมตํ นิสฺสรณํ, ยทิทํ เนกฺขมฺมํฯ รูปานเมตํ นิสฺสรณํ, ยทิทํ อรูปํฯ ยํ โข ปน กิญฺจิ ภูตํ สงฺขตํ ปฎิจฺจสมุปฺปนฺนํ, นิโรโธ ตสฺส นิสฺสรณ’’นฺติ หิ วุตฺตํฯ เอวํ วุตฺตสฺส ตสฺส นิพฺพานสฺส อภาวปตฺติโทสโต ปฐมชฺฌานากาสานญฺจายตนานมฺปิ อภาโว ภเวยฺย, ตสฺมา อยุตฺตํ อกฺขยสฺส นิพฺพานสฺส ขยโทสาปชฺชนนฺติ, น ตุ ขโย นิพฺพานํฯ
</ol></p>


<p>‘‘อตฺถิ นิสฺสรณํ โลเก, ปญฺญาย เม สุผุสิต’’นฺติ จ ‘‘อตฺถิ, ภิกฺขเว, อชาตํ อภูตํ อกตํ อสงฺขต’’นฺติ จ ธมฺมสามินา ตถาคเตน สมฺมาสมฺพุเทฺธน อเนเกสุ สุตฺตเนฺตสุ ปรมตฺถวเสน วุตฺตตฺตา ‘‘อตฺถิ นิพฺพานํ นาม เอโก ธโมฺม’’ติ นิฎฺฐเมตฺถ คนฺตพฺพํฯ อปิจ ปริตฺตตฺติเก ‘‘กตเม ธมฺมา อปฺปมาณา’’ติ ปทมุทฺธริตฺวา – ‘‘จตฺตาโร มคฺคา อปริยาปนฺนา จตฺตาริ จ สามญฺญผลานิ นิพฺพานญฺจ, อิเม ธมฺมา อปฺปมาณา’’ติ วุตฺตตฺตา ราคาทีนํ ขยสฺส อปฺปมาณตฺตํ กถํ ยุชฺชติ, ตสฺมา ปรมตฺถโต อตฺถิเยว นิพฺพานํ นาม เอโก สภาโวติฯ ตํ  ปน ปกติวาทีนํ ปกติ วิย, ติตฺถิยานํ อตฺตา วิย จ สสวิสาณํ วิย จ นาวิชฺชมานํฯ</p>


<p>อถ ปญฺญตฺติมตฺตํ นิพฺพานนฺติ เจ, ตมฺปิ อยุตฺตํฯ กสฺมา? นิพฺพานารมฺมณานํ จิตฺตเจตสิกานํ นวตฺตพฺพารมฺมณตฺตาฯ กถํ? ปริตฺตารมฺมณตฺติเก จ ปน ‘‘กตเม ธมฺมา อปฺปมาณารมฺมณา’’ติ  ปทมุทฺธริตฺวา ‘‘จตฺตาโร มคฺคา อปริยาปนฺนา จตฺตาริ จ สามญฺญผลานิ , อิเม ธมฺมา อปฺปมาณารมฺมณา’’ติ หิ วุตฺตํฯ ยทิ ปเนเตสํ ปญฺญตฺติอารมฺมณํ สิยา, อปฺปมาณารมฺมณตา น ยุเชฺชยฺย, นวตฺตพฺพารมฺมณปกฺขํ ภเชยฺยุํฯ ‘‘นวตฺตพฺพารมฺมณา ปน รูปาวจรตฺติกจตุกฺกชฺฌานา กุสลโต จ วิปากโต จ กิริยโต จ, จตุตฺถสฺส ฌานสฺส วิปาโก, อากาสานญฺจายตนํ อากิญฺจญฺญายตนํ กุสลโต จ วิปากโต จ กิริยโต จ, อิเม ธมฺมา นวตฺตพฺพารมฺมณา’’ติ หิ วุตฺตํ, ตสฺมา น ปญฺญตฺติมตฺตํ นิพฺพานํฯ ยสฺมา จ ปณฺณตฺติภาโว นิพฺพานสฺส น ยุชฺชติ, ตสฺมา มคฺคผลานํ อารมฺมณปจฺจยภูตํ อุปฺปาทาทีนมภาวโต นิจฺจํ, รูปสภาวาภาวโต อรูปํ, ปปญฺจาภาวโต นิปฺปปญฺจํ นิพฺพานํ นาม อตฺถีติ อุปคนฺตพฺพนฺติฯ</p>


<ol>
<li>
อจฺจนฺตมนนฺตํ สนฺตํ, อมตํ อปโลกิตํ;  
  
ปณีตํ สรณํ เขมํ, ตาณํ เลณํ ปรายณํฯ  
</li>
  
<li>
สิวญฺจ นิปุณํ สจฺจํ, ทุกฺขกฺขยมนาสวํ;  
  
สุทุทฺทสํ ปรํ ปารํ, นิพฺพานมนิทสฺสนํฯ  
</li>
  
<li>
ตณฺหากฺขยํ ธุวํ ทีปํ, อพฺยาปชฺฌมนีติกํ;  
  
อนาลยมรูปญฺจ, ปทมจฺจุตมกฺขรํฯ  
</li>
  
<li>
วิราคญฺจ นิโรธญฺจ, วิมุตฺติ โมกฺขเมว จ;  
  
อิเมหิ ปน นาเมหิ, นิพฺพานํ ตุ กถียติฯ  
</li>
  
<li>
เอวญฺจ  
ปน วิญฺญาย, นิพฺพานมฺปิ จ อจฺจุตํ;  
  
ตสฺส จาธิคมูปาโย, กตฺตโพฺพ วิญฺญุนา สทาฯ  
</li>
  
<li>
สทฺธาพุทฺธิกรํ ตถาคตมเต สโมฺมหวิทฺธํสนํ,  
  
ปญฺญาสมฺภวสมฺปสาทนกรํ ชานาติ โย เจ อิมํ;  
  
อตฺถพฺยญฺชนสาลินํ สุมธุรํ สารญฺญุวิมฺหาปนํ,  
  
คมฺภีเร นิปุณาภิธมฺมปิฎเก โส ยาภินิฎฺฐํ ปทํฯ  
</li>
  
อิติ อภิธมฺมาวตาเร นิพฺพานนิเทฺทโส นาม  
</li>
  
เอกาทสโม ปริเจฺฉโทฯ  
</li>
  
  
  
  
  