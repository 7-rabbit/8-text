<h1>๙. นวโม ปริเจฺฉโท</h1>
<h3>ทสานุสฺสติวิภาโค</h3>
<ol>
<li>
สทฺธาปพฺพชิโต  
โยคี, ภาเวโนฺตนุสฺสติํ ปน;  
  
ทสานุสฺสติเภเทสุ, ภาเวยฺยญฺญตรํ กถํฯ  
</li>
  
<li>
อรหํ สุคโต โลเก, ภควา โลกปารคู;  
  
วิชฺชาจรณสมฺปโนฺน, วิมุตฺติปรินายโกฯ  
</li>
  
<li>
เชโฎฺฐ สมฺมาภิสมฺพุโทฺธ, เสโฎฺฐ ปุริสสารถี;  
  
สตฺถา เทวมนุสฺสานํ, พุโทฺธ อปฺปฎิปุคฺคโลฯ  
</li>
  
<li>
สพฺพโลกหิโต พนฺธุ, สมตฺตรตนาลโย;  
  
สตฺตานมนุกมฺปาย, ชาโต นาโถ สิวํกโรฯ  
</li>
  
<li>
จกฺขุมา ติตฺถกุสโล, ธมฺมสฺสามี ตถาคโต;  
  
มจฺจุเธยฺยวิโมกฺขาย, ปฎิปาทยิ ปาณิโนฯ  
</li>
  
<li>
สตฺถวาโห มหาโยโคฺค, มคฺคามคฺคยุธนฺธโร;  
  
สิริสตฺถมธิคฺคยฺห, วิจริตฺถ มหาปถํ,  
</li>
  
<li>
อโนโม อสโม ธีโร,  
  
โลกหีตปรกฺกโม;  
  
สพฺพาการวโรเปโต  
,  
  
อเจฺฉรพฺภุตปุคฺคโลฯ  
</li>
  
<li>
อตฺถภูโต ธมฺมภูโต,  
  
พฺรหฺมภูโต มหายโส;  
  
ญาณาโลกปริจฺฉินฺน-  
  
เญยฺยาเสสปริคฺคโหฯ  
</li>
  
<li>
อานุภาววสิปฺปโตฺต, อาสภณฺฑานนิจฺจโล;  
  
มหนฺตมริยาโทยมนนฺตคติโคจโรฯ  
</li>
  
<li>
สพฺพา ภิญฺญาพลปฺปโตฺต, เวสารชฺชวิสารโท;  
  
สพฺพสมฺปตฺตินิฎฺฐาโน, คุณปารมิปูรโกฯ  
</li>
  
<li>
อปฺปเมโยฺย  
มหานาโค, มหาวีโร มหามุนิ;  
  
มเหสี มหิตาจาโร, มหามโห มหิทฺธิโกฯ  
</li>
  
<li>
สพฺพตฺถสิทฺธิสญฺจาโร, มเหสีคณปูชิโต;  
  
ราชาธิราชมหิโต, เทวพฺรหฺมาภิวนฺทิโตฯ  
</li>
  
<li>
อภิภูย ตโย โลเก, อาทิโจฺจว นภนฺตเร;  
  
วิโรจติ มหาเตโช, อนฺธกาเร ปภงฺกโรฯ  
</li>
  
<li>
พฺยามปฺปภาปริกฺขิโตฺต, เกตุมาลาหลงฺกโต;  
  
ทฺวตฺติํสลกฺขณาสีติอนุพฺยญฺชนโสภิโตฯ  
</li>
  
<li>
ฉพฺพณฺณรํสิลลิโต, รตนคฺฆิยสนฺนิโภ;  
  
สมิทฺธิรูปโสภโคฺค, ทสฺสเนยฺยํว ปิณฺฑิตํฯ  
</li>
  
<li>
ผุลฺลํ ปทุมสณฺฑํว, กปฺปรุโกฺขวลงฺกโต;  
  
นภํว ตารกากิณฺณํ, อุตฺตโม ปฎิทิสฺสติฯ  
</li>
  
<li>
สตฺถุกปฺปมหาวีรปุเตฺตหิ ปริวาริโต;  
  
สพฺพโลกมหิทฺธาย, ธมฺมราชา สยํวสีฯ  
</li>
  
<li>
นิโทฺธตมลจโนฺทว  
, นกฺขตฺตปริวาริโต;  
  
ขตฺตสงฺฆปริพฺยุโฬฺห, จกฺกวตฺตีว โสภติฯ  
</li>
  
<li>
อิจฺจานนฺตคุณากิณฺณมเสสมลนิสฺสฎํ;  
  
สพฺพสมฺปตฺติทาตารํ, วิปตฺติวินิพนฺธกํฯ  
</li>
  
<li>
ทยาปรมโหรตฺตํ, ภควนฺตมนุสฺสรํ;  
  
ภาเวติ ปญฺญวา โยคี,  
พุทฺธานุสฺสติภาวนํ  
ฯ  
</li>
  
<li>
สฺวาขาโต เตน สทฺธโมฺม, สมฺพุเทฺธน สตีมตา;  
  
ปจฺจตฺตปฎิเวเธน, ปสฺสิตโพฺพ ยถารหํฯ  
</li>
  
<li>
ตณฺหาทลิทฺทนาสาย, มโนรถสมิทฺธิยา;  
  
กาลนฺตรมนาคมฺม, ปจฺจกฺขผลทายโกฯ  
</li>
  
<li>
อุปนิสฺสยวนฺตานํ, ‘‘เอหิ ปสฺสา’’ติ ทสฺสิโย;  
  
ปจฺจตฺตเมว วิญฺญูหิ, เวทิตโพฺพ สภาวโตฯ  
</li>
  
<li>
สพฺพาสวสมุคฺฆาตี  
, สุโทฺธ โสวตฺถิโก สิโว;  
  
ปิหิตาปายกุมฺมโคฺค, มโคฺค นิพฺพานปตฺติยาฯ  
</li>
  
<li>
เกฺลสสํกฎทุคฺคมฺหา, ทุกฺขกฺขนฺธมหพฺภยา;  
  
เขมนฺตภูมิํ นิยฺยาติ, อจฺจนฺตมนุปทฺทวํฯ  
</li>
  
<li>
ปุญฺญติตฺถมิทํ นาม, มงฺคลญฺจ สิวงฺกรํ;  
  
หิโตทยสุขาธาน-มมตาหารมุตฺตมํฯ  
</li>
  
<li>
อวิชฺชาปฎลุทฺธารวิชฺชาเนโตฺตสธํ วรํ;  
  
ปญฺญาธารมิทํ สตฺถํ, เกฺลสคณฺฑปฺปเภทกํฯ  
</li>
  
<li>
จตุโรฆนิมุคฺคานํ, เสตุพโนฺธ สมุคฺคโต;  
  
ภวจารกรุทฺธานํ, มหาทฺวาโร อปารุโตฯ  
</li>
  
<li>
โสโกปายาสวิทฺธานํ, ปริเทวสมงฺคินํ;  
  
สลฺลนีหรโณปาโย, อจฺจนฺตสุขมีริโตฯ  
</li>
  
<li>
พฺยสโนปทฺทวาเปโต  
, สํเกฺลสมลนิสฺสโฎ;  
  
อุชุสมฺมตฺตนิยโต, ปฎิปตฺติวิสุทฺธิยาฯ  
</li>
  
<li>
สุทฺธสีลปริกฺขาโร, สมาธิมยปญฺชโร;  
  
สมฺมาสงฺกปฺปจกฺกโงฺค, สมฺมาวายามวาหโนฯ  
</li>
  
<li>
สติสารถิสํยุโตฺต, สมฺมาทิฎฺฐิปุเรชโว;  
  
เอส ธมฺมรโถ ยาติ, โยคเกฺขมสฺส ปตฺติยาฯ  
</li>
  
<li>
วิปตฺติปฎิพาหาย, สพฺพสมฺปตฺติสิทฺธิยา;  
  
สพฺพขนฺธวิโมกฺขาย, ธมฺมํ เทเสสิ จกฺขุมาฯ  
</li>
  
<li>
หิเตสี สพฺพปาณีนํ, ทยาปโนฺน มหามุนิ;  
  
ธมฺมาโลกํ ปกาเสสิ, จกฺขุมนฺตานมุตฺตโมฯ  
</li>
  
<li>
ยํ ธมฺมํ สมฺมทญฺญาย, เขมมคฺคปฺปติฎฺฐิตา;  
  
ปาปกาปคตา ธีรา, ปสฺสทฺธิทรถาสยาฯ  
</li>
  
<li>
ภวโยคา วินิมุตฺตา, ปหีนภยเภรวา;  
  
อจฺจนฺตสุขเมเธนฺติ, โสตฺถิปตฺตา มเหสโยฯ  
</li>
  
<li>
ตเมวมุตฺตมํ  
ธมฺมํ, จิเนฺตโนฺต ปน ปณฺฑิโต;  
  
ภาเวตีติ ปกาเสนฺติ,  
ธมฺมานุสฺสติภาวนํ  
ฯ  
</li>
  
<li>
จตฺตาโร จ ปฎิปนฺนา, จตฺตาโร จ ผเล ฐิตา;  
  
เอส สโงฺฆ อุชุภูโต, ปญฺญาสีลสมาหิโตฯ  
</li>
  
<li>
ปลาปาปคโต สุโทฺธ, ปฎิปตฺติปติฎฺฐิโต;  
  
ปริคฺคหิตสทฺธโมฺม, สมิทฺธิคุณโสภิโตฯ  
</li>
  
<li>
ปหีนาปายคมโน, ปาปเกฺลสวินิสฺสโฎ;  
  
ปริปนฺถสมุเจฺฉที, ภวจารกเภทโกฯ  
</li>
  
<li>
อุตฺตมทมถปฺปโตฺต, สุวินีโต มเหสินา;  
  
วิชฺชาวิมุตฺติโวทาโต, อาชานียปเถ ฐิโตฯ  
</li>
  
<li>
สุคโตรสิ  
สมฺภูโต, สุจิธมฺมสิรินฺธโร;  
  
ปฎิปาทิตสมฺปโตฺต, ธมฺมสาสนเสวิโตฯ  
</li>
  
<li>
ภยเภรวนิสฺสโงฺค, ชินเตชานุปาลิโต;  
  
โมเนยฺยปถสญฺจาโร, สุคโตวาทภาชโนฯ  
</li>
  
<li>
อปฺปมาทปริตฺตาโณ, สีลาลงฺการภูสิโต;  
  
เจโตสมาธิสนฺนโทฺธ, ปญฺญายุธสมุชฺชโลฯ  
</li>
  
<li>
อุชุมคฺคมธิฎฺฐาย, มารกายปฺปทาลโน;  
  
อปราชิตสงฺคาโม, ลลิโตทาตวิกฺกโมฯ  
</li>
  
<li>
มจฺจุเธยฺยมติกฺกโนฺต, โพธิธมฺมปฺปติฎฺฐิโต;  
  
ฉฬาภิญฺญาพลปฺปโตฺต, สมาราธิตสาสโนฯ  
</li>
  
<li>
อนุโพธิมนุปฺปโตฺต, ปภินฺนปฎิสมฺภิโท;  
  
สามญฺญปารมิปฺปโตฺต, โตเสติ ชินมานสํฯ  
</li>
  
<li>
เนกาการวรูเปโต, นานาสมฺปตฺติผุลฺลิโต;  
  
วิปตฺติปถนิตฺติโณฺณ, อภิพุทฺธิปรายโณฯ  
</li>
  
<li>
อาหุเนโยฺย  
ปาหุเนโยฺย,  
  
ทกฺขิเณโยฺย สุทุลฺลโภ;  
  
สเทวกสฺส โลกสฺส,  
  
ปุญฺญเกฺขตฺตมนุตฺตรํฯ  
</li>
  
<li>
ยตฺถ สุทฺธิมฺหิ นิโทฺทเส, สทฺธาพีชํ ปติฎฺฐิตํ;  
  
อจฺจนฺตํ ปริปาเจติ, สมฺปตฺติผลมุตฺตมํฯ  
</li>
  
<li>
ยํ ผลํ ปริภุญฺชนฺตา, วิมุตฺติรสเสวนํ;  
  
อจฺจนฺตสุขิตา ธีรา, ภวนฺติ อชรามราฯ  
</li>
  
<li>
ตํ ผลํ ปตฺถยเนฺตน,  
สงฺฆานุสฺสติภาวนา  
;  
  
ภาเวตพฺพา ปนิเจฺจวมิติ ภาสนฺติ ปณฺฑิตาฯ  
</li>
  
<li>
ปญฺจสีลํ  
ทสสีลํ, ปาติโมกฺขมุโปสถํ;  
  
จาตุปาริสุทฺธิสีลํ, ธุตงฺคปริวาริตํฯ  
</li>
  
<li>
เอวเมเตสุ ยํ กิญฺจิ, สมาทาย รโหคโต;  
  
ตมานิสํสํ คุณโต, ผลโต จ วิจินฺตเยฯ  
</li>
  
<li>
อาทิ เจตํ ปติฎฺฐา จ, มุขํ ปมุขมุตฺตมํ;  
  
มูลํ กุสลธมฺมานํ, ปภวํ ปฎิปตฺติยาฯ  
</li>
  
<li>
สาสโนตรณทฺวารํ, ติตฺถํ สทฺธมฺมวาปิยา;  
  
ปาริสุทฺธิปทฎฺฐานํ, มโคฺค เขมนฺตปาปโกฯ  
</li>
  
<li>
สาธุ สิกฺขาสมาทานํ, พาหุสจฺจวิภูสนํ;  
  
อริยาจารจาริตฺต-มวณฺณมลวชฺชนํฯ  
</li>
  
<li>
กุลปุตฺตอลงฺกาโร, ปาปชลฺลปวาหนํ;  
  
อนปายิ สุคนฺธญฺจ, มหาปุริสเสวิตํฯ  
</li>
  
<li>
ปจฺฉานุตาปหรณํ, ปีติปาโมชฺชวฑฺฒนํ;  
  
เนกฺขมฺมภาวโนเปตํ, ปพฺพชฺชาเวสโสภนํฯ  
</li>
  
<li>
โสปานํ สคฺคโลกสฺส, ทฬฺหาปายวิธานกํ;  
  
อนุปทฺทวสมฺปตฺติ, สมตฺถคุณสูทนีฯ  
</li>
  
<li>
เกฺลสปญฺชรวิเจฺฉทิ  
, วิปตฺติปถวารณํ;  
  
โสตฺถิกมฺมสมุฎฺฐานํ, อสาธารณมงฺคลํฯ  
</li>
  
<li>
‘‘สุลทฺธา วต เม ลทฺธา, สทฺธา สุคตสาสเน;  
  
สีลํ เม ยสฺส กลฺยาณํ, ปริสุทฺธมขณฺฑิตํฯ  
</li>
  
<li>
‘‘ทุลฺลโภ วต เม ลโทฺธ,  
  
มหาลาโภ อนปฺปโก;  
  
โยหมกฺขลิตาจาโร,  
  
อุปฆาตวิวชฺชิโตฯ  
</li>
  
<li>
‘‘ธมฺมงฺกุริตสนฺตาโน  
, มูลชาโตสฺมิ สาสเน;  
  
อุชุมคฺคํ สมารุโฬฺห, ปิหิตา สภยา ทิสาฯ  
</li>
  
<li>
‘‘อวญฺจา วต เม ชาติ, อารทฺธา ขณสมฺปทา;  
  
ปติฎฺฐิโตมฺหิ สทฺธเมฺม, สผลํ มม ชีวิตํ’’ฯ  
</li>
  
<li>
อิตฺถํ นานปฺปกาเรน, จิเนฺตโนฺต คุณมตฺตโน;  
  
สีลกฺขนฺธสฺส ภาเวติ,  
สีลานุสฺสติภาวนํ  
ฯ  
</li>
  
<li>
สทฺธาย สีลวเนฺตสุ, ทตฺวา ทานํ ยถารหํ;  
  
นิโทฺธตมลมเจฺฉโร, วิวิโตฺต ตมนุสฺสเรฯ  
</li>
  
<li>
ทานํ นิธานมนุคํ, อสาธารณมุตฺตมํ;  
  
อวินาสสุขาธานํ, อจฺจนฺตํ สพฺพกามทํฯ  
</li>
  
<li>
โกปทาโหปสมนํ, มเจฺฉรมลโสธนํ;  
  
ปมาทนิทฺทาวุฎฺฐานํ, โลภปาสวิโมจนํฯ  
</li>
  
<li>
เจโตวิการทมนํ, มิจฺฉามคฺคนิวารณํ;  
  
วิตฺติลาภสุขสฺสาโท, วิภโวทยมงฺคลํฯ  
</li>
  
<li>
สทฺธาทิคุณโวทานํ, อชฺฌาสยวิกาสนํ;  
  
สตาจารปริกฺขาโร, ตนุเจโตวิภูสนํฯ  
</li>
  
<li>
อปฺปมญฺญาปทฎฺฐานํ, อปฺปเมเยฺยน วณฺณิตํ;  
  
มหาปุริสจาริตฺตํ, สปทานํ มเหสินาฯ  
</li>
  
<li>
ธมฺมาธิคตโภคานํ  
, สาราทานมนุตฺตรํ;  
  
มหตฺตาธิคมูปายํ, โลกสนฺตติการณํฯ  
</li>
  
<li>
อตฺถการี จ สมฺมาหํ, ปริจฺจาคสมายุโต;  
  
อตฺตโน จ ปเรสญฺจ, หิตาย ปฎิปนฺนกาฯ  
</li>
  
<li>
อุชุมทฺทวจิโตฺตสฺมิ, กาลุสฺสิยวินิสฺสโฎ;  
  
ปาปสํเกฺลสวิมุโข, ปาณภูตานุกมฺปโกฯ  
</li>
  
<li>
สีลวนฺตปติโฎฺฐสฺมิ  
, กปณานํ ปรายโณ;  
  
พุทฺธสาสนุปฎฺฐาโก, ญาติมิโตฺตปชีวิโกฯ  
</li>
  
<li>
ทานโวสฺสคฺคสมฺมุโข,  
  
สํวิภาครโต สุขี;  
  
กปฺปรุโกฺขว ผลิโต,  
  
ชาโต โลกาภิวฑฺฒิยาฯ  
</li>
  
<li>
ปิหิตาปายมโคฺคสฺมิ, มคฺคทฺวารมปารุตํ;  
  
สมฺปตฺตา สพฺพสมฺปตฺติ, ทลิทฺทสฺส มนาปิกํฯ  
</li>
  
<li>
‘‘สํสารทฺธานปาเถยฺยํ, สพฺพทุกฺขวิโนทนํ;  
  
สุพนฺธํ มม สพฺพตฺถ, คหิโต จ กฎคฺคโห’’ฯ  
</li>
  
<li>
เอวํ ทานคุณํ นานปฺปกาเรน วิจินฺตยํ;  
  
ภาเวติ ทายโกโยคี,  
จาคานุสฺสติภาวนํ  
ฯ  
</li>
  
<li>
สทฺธํ สีลํ สุตํ จาคํ, ปญฺญํ ปณฺฑิตชาติโก;  
  
สมฺปาทยิตฺวา สทฺธเมฺม, เทวตาโย อนุสฺสเรฯ  
</li>
  
<li>
จาตุมหาราชิกา จ, ตาวติํสา จ ยามกา;  
  
ตุสิตา เจว นิมฺมานรติโน วสวตฺติโนฯ  
</li>
  
<li>
ตทุตฺตริญฺจ เย เทวา, ทิพฺพกายมธิฎฺฐิตา;  
  
เตปิ สทฺธาทิธเมฺมสุ, จิรกาลํ ปติฎฺฐิตาฯ  
</li>
  
<li>
สุสมาหิตสงฺกปฺปา, ทานสีลธุรนฺธรา;  
  
ธมฺมมคฺคมธิฎฺฐาย, หิโรตฺตปฺปปุรกฺขตาฯ  
</li>
  
<li>
ตํ  
โลกมุปปนฺนาเส, สสฺสิรีกํ ปรายณํ;  
  
อิทฺธิมโนฺต ชุติมโนฺต, วณฺณวโนฺต ยสสฺสิโนฯ  
</li>
  
<li>
ทิพฺพสมฺปตฺติสมฺปตฺตา, นานาโภคสมปฺปิตา;  
  
ปาเลโนฺต ทีฆมทฺธานํ, อนุโภนฺติ มหาสุขํฯ  
</li>
  
<li>
เต  
สเพฺพปิ จ มยฺหมฺปิ, วิชฺชนฺติ อนุปายิโน;  
  
สทฺธาทิกุสลา ธมฺมา, เทวธมฺมาติ วิสฺสุตาฯ  
</li>
  
<li>
สทฺธมฺมคุณสมฺปตฺติ-ทาตา มงฺคลนายิกา;  
  
ทุลฺลภาปิ จ เม ลทฺธา, สทฺธา สุคตสาสเนฯ  
</li>
  
<li>
วโชฺชปวาทรหิโต, ปาปกมฺมปรมฺมุโข;  
  
ปริสุทฺธสมาจาโร, ปสนฺนามลเจตโนฯ  
</li>
  
<li>
นิจฺจโมหิตโสโตสฺมิ,  
  
ตถาคตสุภาสิเต;  
  
สุตภาชนภูโต จ,  
  
สติมา สุสมาหิโตฯ  
</li>
  
<li>
มเจฺฉรมลนิตฺติโณฺณ, โลภกฺขนฺธวิมุจฺจิโต;  
  
โอปานภูโต โลกสฺมิํ, วิสฺสฎฺฐสุขยาจโนฯ  
</li>
  
<li>
วตฺถุตฺตยมหเตฺต จ, หิตาหิตวินิจฺฉเย;  
  
ปญฺญา วตฺถุสภาเว จ, ติขิณา มม วตฺตติฯ  
</li>
  
<li>
สมาราธิตสทฺธโมฺม, กตปุญฺญมหุสฺสโว;  
  
เทวธมฺมสมิโทฺธสฺมิ, กลฺยาณจริตากโรฯ  
</li>
  
<li>
เทวตาหิ สมาโนหํ, คุณาลงฺการภูสิโต;  
  
หตฺถปตฺตา จ เทวิทฺธิ, นิปฺผนฺนา ทิพฺพสมฺปทาฯ  
</li>
  
<li>
เทวสามญฺญมิเจฺจวํ, จิเนฺตโนฺต คุณมตฺตโน;  
  
ภาเวติ คุณสมฺปโนฺน,  
เทวตานุสฺสติํ  
ปรํฯ  
</li>
  
<li>
ชาติธมฺมา ชราพฺยาธิโสโกปายาสภญฺชิเต;  
  
อนิเจฺจ ทุเกฺขนเตฺต จ, นิพฺพิโนฺนปธิสมฺภเวฯ  
</li>
  
<li>
วิราโค  
จ นิโรโธ จ, จาโค มุตฺติ อนาลโย;  
  
โยยมาทานนิสฺสโคฺค, นิพฺพานมิติ วุจฺจติฯ  
</li>
  
<li>
อุปสนฺตมิทํ  
ฐานมิติ จิเนฺตติ ปณฺฑิโต;  
  
อนุปาทานสํกฺลิฎฺฐมสงฺขารมนาสวํฯ  
</li>
  
<li>
อปฺปมาณํ ปณีตญฺจ, สิวํ ปรมมจฺจุตํ;  
  
อนนฺตคุณมจฺจนฺต-มวิการมนามยํฯ  
</li>
  
<li>
เขมํ ตํ ปาริมตีร-มหายนกรํ ปรํ;  
  
ตาณํ เลณญฺจ ทีปญฺจ, ปติฎฺฐานํ ปรายณํฯ  
</li>
  
<li>
วฎฺฎานุพนฺธวิเจฺฉโท, ภวตณฺหาวิโสสนํ;  
  
สพฺพูปธิสมุคฺฆาโต, ทุกฺขนิพฺพาปนํ สุขํฯ  
</li>
  
<li>
สพฺพปาปวินาโสยํ, สพฺพเกฺลสวิโสธนํ;  
  
โสโกปายาสสนฺตาปภยเภรวโมจนํฯ  
</li>
  
<li>
ปลิโพธสมุเจฺฉโท, ปปญฺจวินิเวฐนํ;  
  
สพฺพสงฺขารสมโถ, สพฺพโลกวินิสฺสโฎฯ  
</li>
  
<li>
ปาริสุทฺธิกรา ธาตุ, ภวนิสฺสรณํ ปทํ;  
  
อุตฺตมาริยสมฺปตฺติ, อโนมมมตํ ปทํฯ  
</li>
  
<li>
สพฺพถา ภทฺทมตุลํ, นิพฺพานมิติ ปสฺสโต;  
  
อุปสมานุสฺสตี  
ติ, ภาวนายํ ปวุจฺจติฯ  
</li>
  
<li>
สตฺตานุสฺสติมิเจฺจวํ, ภาเวโนฺต ปน ปณฺฑิโต;  
  
ปาโมชฺชพหุโล โหติ, ปสโนฺน พุทฺธสาสเนฯ  
</li>
  
<li>
ปฎิปสฺสทฺธทรถ-มุปจารสมาธินา;  
  
สมาธิยติ จิตฺตญฺจ, ปริสุทฺธมนามยํฯ  
</li>
  
<li>
ภาวนามยเมตญฺจ, กตฺวา ปุญฺญมนปฺปกํ;  
  
วาสนาคติสมฺปตฺติ-โภคภาคีติ วุจฺจติฯ  
</li>
  
<li>
อุปนิสฺสยสมฺปโนฺน, ปตฺวา นิเพฺพธมุตฺตมํ;  
  
ทิเฎฺฐว ธเมฺม ทุกฺขคฺคิํ, นิพฺพาเปติ อนาสโวฯ  
</li>
  
<li>
โลกปฺปวตฺติ  
  
จิเนฺตตฺวา, มรณานุสฺสติํ ปน;  
  
ภาเวยฺย สกมจฺจนฺตํ, จิเนฺตโนฺต มรณํ กถํฯ  
</li>
  
<li>
อนิมิตฺตมนญฺญาตํ, มจฺจานมิธ ชีวิตํ;  
  
กสิรญฺจ ปริตฺตญฺจ, ตญฺจ ทุเกฺขน สํยุตํฯ  
</li>
  
<li>
อโปฺปทกมฺหิ มเจฺฉว, พนฺธมาเน รุทมฺมุเข;  
  
มจฺจุ คจฺฉติ อาทาย, เปกฺขมาเน มหาชเนฯ  
</li>
  
<li>
ปุรกฺขตฺวาว มรณํ, ชายนฺติ ปฎิสนฺธิยํ;  
  
ชาตา ปุน มริสฺสนฺติ, เอวํธมฺมา หิ ปาณิโนฯ  
</li>
  
<li>
ยเมกรตฺติํ ปฐมํ, คเพฺภ วสติ มานโว;  
  
อพฺภุฎฺฐิโตว โส ยาติ, ส คจฺฉํ น นิวตฺตติฯ  
</li>
  
<li>
สตฺตา มรนฺติ คเพฺภปิ, ชายมานา จ ทารกา;  
  
กุมารา โยพฺพนปฺปตฺตา, พลปฺปตฺตา มหตฺตราฯ  
</li>
  
<li>
อถาวสฺสํ มรเนฺตว, ชิณฺณา ทณฺฑปรายณา;  
  
สูรา ปุญฺญพลตฺถามา, นานาพฺยาธินิปีฬิตาฯ  
</li>
  
<li>
อชฺช สุเวติ มรณํ, ปริเยสติ ปาณิโน;  
  
เสนา ยุทฺธปยาตาว, สเพฺพ มจฺจุภยากุลาฯ  
</li>
  
<li>
สตฺตารตนลงฺการา, จตุริทฺธิสมุคฺคตา;  
  
จกฺกวตฺตี มหาเตชา, ราชมณฺฑลโสภิโนฯ  
</li>
  
<li>
กปฺปุฎฺฐานมหาวาตา, ปาติตาว มหาสิลา;  
  
ปตนฺติ มจฺจุวิกฺขิตฺตา, ปโร เจตาน มานวาฯ  
</li>
  
<li>
เยปิ ทีฆายุกา เทวา, วณฺณวนฺตา มหิทฺธิกา;  
  
อานุภาวพลปฺปตฺตา, มหาโภคสุเขธิโนฯ  
</li>
  
<li>
เตปิ มจฺจุสมุทฺธตฺตา, ภวนฺติ ภยสํกุลา;  
  
เวรมฺภกฺขิตฺตปกฺขีว, มาทิเสสุ กถาว กาฯ  
</li>
  
<li>
อจฺจนฺตรายพหุโล  
, มรณาหิตสมฺภโว;  
  
นิจฺจํ จกฺกสมารุโฬฺห, โลโกยํ ปริวตฺตติฯ  
</li>
  
<li>
เอตฺถนฺตเร  
มรณสฺส, เวมเชฺฌ มม วตฺตโต;  
  
อสฺสาเสปิ อวิสฺสเฎฺฐ, ชีวิกา เจ กถาว กาฯ  
</li>
  
<li>
อเจฺฉรํ วต โลกสฺมิํ, ขณมตฺตมฺปิ ชีวิตํ;  
  
นิสฺสิโตปทฺทวฎฺฐาเน, มหาพฺยสนปีฬิเตฯ  
</li>
  
<li>
อทฺธุวํ ชีวิตํ นิจฺจ-มจฺจนฺตํ มรณํ มม;  
  
สภาโว มรณเนฺตว, วิเสโส ปน ชีวิตํฯ  
</li>
  
<li>
อตฺถมารพฺภ คจฺฉโนฺต, อาทิโจฺจว นภนฺตเร;  
  
มรณายาภิธาวโนฺต, วิหายามิ สุเว สุเวฯ  
</li>
  
<li>
วชฺฌปฺปโตฺต มหาโจโร,  
  
นิยฺยาตาฆาตนํ ยถา;  
  
มรณาย ปยาโตหํ,  
  
ตเถวมนิวตฺติโยฯ  
</li>
  
<li>
อมฺพุโชว วงฺกฆโสฺต, ตาณเลณวิวชฺชิโต;  
  
นิจฺจํ มจฺจุวสํ ยโนฺต, วิสฺสโฎฺฐ กิมหํ จเรฯ  
</li>
  
<li>
โก เม หาโส กิมานโนฺท,  
  
กิมหํ โมหปารุโต;  
  
มทปฺปมาทวิกฺขิโตฺต,  
  
วิจรามิ นิรงฺกุโส?  
</li>
  
<li>
หนฺทาหมารภิสฺสามิ, สมฺมาสมฺพุทฺธสาสเน;  
  
อาตาปี ปหิตโตฺต จ, หิโรตฺตปฺปสมาหิโตฯ  
</li>
  
<li>
ปฎิปตฺติปโร หุตฺวา, ปาปธมฺมนิรงฺกโต;  
  
นิพฺพาปยามิ อจฺจนฺตํ, สพฺพทุกฺขหุตาวหํฯ  
</li>
  
<li>
อิตฺถํ  
ปนตฺตโน โยคี, มรณํ ปฎิจินฺตยํ;  
  
มรณานุสฺสติํ  
นาม, ภาเวตีติ ปวุจฺจติฯ  
</li>
  
<li>
ตเทตํ  
ปน ภาเวตฺวา, อุปจารสมาหิโต;  
  
นิเพฺพทพหุโล โหติ, อปฺปมาทธุรนฺธโรฯ  
</li>
  
<li>
มิจฺฉาธมฺมํ วิราเชตฺวา, นนฺทิราคนิราลโย;  
  
สพฺพาสวปริกฺขีโณ, ปโปฺปติ อมตํ ปทํฯ  
</li>
  
<li>
คเหตฺวา ปน เมธาวี, ทฺวตฺติํสาการภาวนํ;  
  
กเรยฺย ตาว ปจฺฉา เว, อนุปุพฺพมภิณฺหโสฯ  
</li>
  
<li>
เกสา โลมา นขา ทนฺตา, ตโจ มํสํ นหารุ จ;  
  
อฎฺฐิ จ มิญฺช วกฺกํ จ, หทยํ ยกนํ ตถาฯ  
</li>
  
<li>
กิโลมํ ปิหก ปปฺผาสํ, อนฺตํ คุณมุทริยํ;  
  
มตฺถลุงฺคํ กรีสญฺจ, ปิตฺตํ เสมฺหมถาปรํฯ  
</li>
  
<li>
ปุโพฺพ จ โลหิตํ เสโท,  
  
เมโท อสฺสุ วสาถ วา;  
  
เขโฬ สิงฺฆาณิกา เจว,  
  
ลสิกา มุตฺตมิจฺจปิฯ  
</li>
  
<li>
ฆนพนฺธสุภาการ-วิปลฺลาสานุสารินํ;  
  
ยถาภูตาวโพธาย, วิภตฺตาว มเหสินาฯ  
</li>
  
<li>
กาเย พาตฺติํส โกฎฺฐาสา,  
  
กุณปาว สมุสฺสิตา;  
  
สารคยฺหูปคาเปตา,  
  
ธิกฺกตา ธีรหีฬิตาฯ  
</li>
  
<li>
อสุภาว ปฎิกฺกูลา, เชคุจฺฉา สุจิวชฺชิตา;  
  
นินฺทิตา จกฺขุมเนฺตหิ, อนฺธพาโลปลาฬิตาฯ  
</li>
  
<li>
วิจิตฺตฉวิสญฺฉนฺนา  
, ตจภตฺตสโมหิตา;  
  
ปริสฺสวปริกฺลิฎฺฐา, กุถิตา ปูติคนฺธิตาฯ  
</li>
  
<li>
โธวิยนฺตาปิ  
สตตํ, อชหนฺตา มลสฺสวํ;  
  
สุคนฺธานุวิลิตฺตาปิ, ทุคฺคนฺธปริณามิโนฯ  
</li>
  
<li>
อหํการมมเตฺตน, วิสฺสฎฺฐสุขสงฺคหา;  
  
สงฺฆาฎฆนสมฺพทฺธา, สโมฺมเหนฺติ มหาชนํฯ  
</li>
  
<li>
ฉนฺทราคสมูเปตา, ยตฺถ มุฬฺหา ปุถุชฺชนา;  
  
เสวนฺติ วิสมํ โฆรํ, จตุราปายภาคิโนฯ  
</li>
  
<li>
ตตฺถ จิตฺตํ วิราเชตุํ, ปฎิปโนฺน ยถากฺกมํ;  
  
เจโตวิภาวนตฺถาย, โกฎฺฐาเสสุ วิจกฺขโณฯ  
</li>
  
<li>
วจสา มนสา เจว, ยถาวุตฺตานุสารโต;  
  
อนุโลมปฎิโลมํ, สชฺฌายิตฺวา ตโต ปรํฯ  
</li>
  
<li>
วณฺณสณฺฐานทิสโต, ววตฺถเปยฺย ปณฺฑิโต;  
  
ตโตกาสปริเจฺฉทา, ปเจฺจกํ ตุ ยถากฺกมํฯ  
</li>
  
<li>
วณฺณสณฺฐานคนฺธา จ,  
  
อาสโยกาสโต ตโต;  
  
วิภาเวยฺยาสุภาการ-  
  
เมเกกสฺมิํ ตุ ปญฺจธาฯ  
</li>
  
<li>
ทสธาโภคมิเจฺจวํ, กตฺวา ภาวยโต ปน;  
  
สนฺติภูตา ปกาเสนฺติ, รถจกฺการสาทิสาฯ  
</li>
  
<li>
หิตฺวา อปฺปคุเณ ตตฺถ, คณฺหํ สุปฺปคุณํ พุโธ;  
  
อปฺปนํ ปฎิภาคญฺจ, ปโปฺปเตเกกวตฺถุสุฯ  
</li>
  
<li>
อสุภาการมารพฺภ, ภาวนา เจ ปวตฺตติ;  
  
กมฺมฎฺฐานํ ปฎิกฺกูลํ, ปฐมชฺฌานิกํ สิยาฯ  
</li>
  
<li>
นีลาทิวณฺณมารพฺภ, ปฎิภาโค ยทา ตทา;  
  
นีลาทิกสิณํ หุตฺวา, ปญฺจกชฺฌานิกํ ภเวฯ  
</li>
  
<li>
ลกฺขณาการมารพฺภ  
, จินฺตนา เจ ปวตฺตติ;  
  
วิปสฺสนากมฺมฎฺฐาน-มิติ ภาสนฺติ ปณฺฑิตาฯ  
</li>
  
<li>
ติธา  
ปเภทมิเจฺจวํ, ภาเวโนฺต ปุน พุทฺธิมา;  
  
กายคตาสติํ  
นาม, ภาเวตีติ ปวุจฺจติฯ  
</li>
  
<li>
โสยมชฺฌตฺตํ นิพฺพิโนฺน, พหิทฺธา จ นิราลโย;  
  
อุเพฺพคพหุโล โยคี, ปมาทมติวตฺตติฯ  
</li>
  
<li>
กามพนฺธวินิมุโตฺต, ปาปา เมธาวิ นิสฺสโฎ;  
  
สจฺฉิกตฺวาน สามญฺญํ, อมตํ ปริภุญฺชติฯ  
</li>
  
<li>
  
อานาปานสฺสติํ  
นาม, สมฺมาสมฺพุทฺธวณฺณิตํ;  
  
กมฺมฎฺฐานาธิราชานํ, ภาเวโนฺต ปน ปณฺฑิโตฯ  
</li>
  
<li>
อปฺปนโญฺจปจารญฺจ, สมถญฺจ วิปสฺสนํ;  
  
โลกุตฺตรํ โลกิยญฺจ, สุเขเนวาธิคจฺฉติฯ  
</li>
  
<li>
สุขุมา นิปุณา ติกฺขา, ปริปกฺกา พเล ฐิตา;  
  
โพธิปกฺขิยธมฺมา จ, โวทายนฺติ วิเสสโตฯ  
</li>
  
<li>
กมฺมฎฺฐาเน ตถา เหตฺถ, คณนา อนุพนฺธนา;  
  
ผุสนา ฐปนา เจว, สลฺลกฺขณวิวฎฺฎนาฯ  
</li>
  
<li>
ปาริสุทฺธิ ตโต ปจฺฉา, เตสญฺจ ปฎิปสฺสนา;  
  
อิเจฺจวมฎฺฐธา เภทา, มาติกายํ ปกาสิตาฯ  
</li>
  
<li>
วิภตฺตา สติปฎฺฐาน-วสา โสฬสธา ตโต;  
  
อานาปานปฺปเภเทน, ภินฺนา ทฺวตฺติํสธา ปุนฯ  
</li>
  
<li>
ตเมว ปริยาทาย, สมถญฺจ วิปสฺสนํ;  
  
มหตฺตเวปุลฺลคตํ, ภาเวยฺย สติมา กถํฯ  
</li>
  
<li>
อานาปานํ ปริคฺคยฺห, ปวิวิโตฺต รโหคโต;  
  
คเณยฺย ปฐมํ ตาว, นิสิโนฺน สุขมาสเนฯ  
</li>
  
<li>
ปญฺจนฺนํ  
น ฐเปตพฺพํ, เหฎฺฐา น ทสโตปริ;  
  
เนตพฺพมนุปุเพฺพน, คเณตพฺพมขณฺฑิตํฯ  
</li>
  
<li>
อโนฺต  
พหิ จ วิเกฺขป-มกตฺวาน ปุนปฺปุนํ;  
  
ผุฎฺฐฎฺฐานมฺหิ สติมา, อนุพเนฺธยฺย มานสํฯ  
</li>
  
<li>
นาสิกโคฺคตฺตโรเฎฺฐ จ, กตฺวาโภคํ ตโตปรํ;  
  
สตตสฺสาสสมฺผสฺสํ, อาวชฺชนฺตสฺส โยคิโนฯ  
</li>
  
<li>
ปุถุลํ วาถ ทีฆํ วา, มณฺฑลํ วาถ วิตฺถตํ;  
  
ตารกาทิสมาการํ, นิมิตฺตํ ตตฺถ ชายติฯ  
</li>
  
<li>
จิตฺตํ สมาหิตํ โหติ, อุปจารสมาธินา;  
  
อุปเกฺลสา ปหิยฺยนฺติ, ปฎิภาเค สมุฎฺฐิเตฯ  
</li>
  
<li>
นิมิเตฺต ฐปยํ จิตฺตํ, ตโต ปาเปติ อปฺปนํ;  
  
ปญฺจชฺฌานวเสนายํ, สมเถ ภาวนานโยฯ  
</li>
  
<li>
อารภิตฺวาภินิเวส-มานาปาเน ปุนาปโร;  
  
อชฺฌตฺตญฺจ พหิทฺธา จ, ตโต ตทนุสารโตฯ  
</li>
  
<li>
ภูมิธเมฺม ยถาภูตํ, วิปสฺสิตฺวา วิสารโท;  
  
อเปฺปตานุตฺตรชฺฌาน-มยํ สุทฺธิวิปสฺสนาฯ  
</li>
  
<li>
อานาปานสมาปตฺติํ, กตฺวา ปาทกมุตฺตรํ;  
  
ภาเวนฺตสฺส วเสนาหุ, นยํ โสฬสธา กถํฯ  
</li>
  
<li>
ทีฆมสฺสาสปสฺสาสา, รสฺสํ วาถ ตถา ทฺวยํ;  
  
สติมา มติสมฺปโนฺน, ปฐมํ ปริคณฺหติฯ  
</li>
  
<li>
อาทิมชฺฌาวสานํ ตุ, กโรโนฺต วิทิตํ ตถา;  
  
สมาหิโต สพฺพกาย-ปฎิสํเวทิ สิกฺขติฯ  
</li>
  
<li>
ตโต เต เอว สงฺขาเร, ปสฺสเมฺภโนฺตปรูปริ;  
  
วุโตฺต ปสฺสมฺภยํ กายสงฺขารํ สิกฺขตีติ จฯ  
</li>
  
<li>
อานาปานสติเจฺจวํ  
, กายสงฺขารนิสฺสิตา;  
  
กายานุปสฺสนา นาม, จตุธาปิ จ ภาสิตาฯ  
</li>
  
<li>
สมฺปยุเตฺตน  
ญาเณน, ปีติมาลมฺพเณน จ;  
  
วิปสฺสนาย สมเถ, กุพฺพโนฺต ปากฎํ สุขํฯ  
</li>
  
<li>
เวทนาสญฺญาสงฺขาเต, จิตฺตสงฺขารเก ตถา;  
  
ปีตาทิปฎิสํเวที, สิกฺขตีติ ปวุจฺจติฯ  
</li>
  
<li>
ถูเล เต เอว สงฺขาเร, สเมตุํ ปริภาวยํ;  
  
วุโตฺต ‘‘ปสฺสมฺภยํ จิตฺตํ, สงฺขารํ สิกฺขตี’’ติ จฯ  
</li>
  
<li>
ตสฺสา ตํตํมุเขเนตฺถ, สมฺปชฺชนวิเสสโต;  
  
เวทนานุปสฺสนาย, จตุธา สมุทีริตาฯ  
</li>
  
<li>
อเปฺปโนฺต ปจฺจเวกฺขโนฺต, พุชฺฌโนฺต จ ปกาสิตํ;  
  
กโรโนฺต มานสํ จิตฺต-ปฎิสํเวทิ สิกฺขติฯ  
</li>
  
<li>
ตเมวาภิปฺปโมเทโนฺต, สปฺปีติกสมาธินา;  
  
‘‘อภิปฺปโมทยํ จิตฺตํ, สิกฺขตี’’ติ ปวุจฺจติฯ  
</li>
  
<li>
อปฺปนาโยปจาเรน, ตเมวาถ สมาทหํ;  
  
โยคี ‘‘สมาทหํ จิตฺตํ, สิกฺขตี’’ติ ปกาสิโตฯ  
</li>
  
<li>
ปจฺจนีเกหิ วิกฺขมฺภ-สมุเจฺฉเทหิ โมจยํ;  
  
ตถา ‘‘วิโมจยํ จิตฺตํ, สิกฺขตี’’ติปิ ภาสิโตฯ  
</li>
  
<li>
อานาปานํ ปเภทาย, กมฺมฎฺฐานํ ยถารหํ;  
  
จิตฺตานุปสฺสนา นาม, ปวตฺตายํ จตุพฺพิธาฯ  
</li>
  
<li>
วิปสฺสนายนิจฺจานุ-คตตฺตา หิ วิเสสโต;  
  
วิปสฺสโนฺต อนิจฺจานุ-ปสฺสี สิกฺขติ ปณฺฑิโตฯ  
</li>
  
<li>
ตโต วิราคานุปสฺสี, นิพฺพินฺทิตฺวา วิราชยํ;  
  
ตถา นิโรธานุปสฺสี, ภูมิธเมฺม นิโรธยํฯ  
</li>
  
<li>
ปกฺขนฺทนปริจฺจาคปฎินิสฺสคฺคโต  
ปน;  
  
ปฎินิสฺสคฺคานุปสฺสี, สิกฺขตีติ ปวุจฺจติฯ  
</li>
  
<li>
อานาปานมุเขเนว  
, ภูมิธมฺมวิปสฺสนา;  
  
ธมฺมานุปสฺสนา นาม, ภาสิเตวํ จตุพฺพิธาฯ  
</li>
  
<li>
อิติ โสฬสธาการํ, สิกฺขตฺตยปติฎฺฐิตํ;  
  
จตุพฺพิธมฺปิ ปูเรติ, สติปฎฺฐานภาวนํฯ  
</li>
  
<li>
ปริคฺคยฺห สติเญฺจว-มุสฺสาหโนฺต วิปสฺสนํ;  
  
ทฺวตฺติํสาการเภเทหิ, สโตการีติ วุจฺจติฯ  
</li>
  
<li>
อิตฺถญฺจ คณนาทีหิ, ภาเวตฺวา สมถํ ตโต;  
  
วิปสฺสนาธิวจนํ, กตฺวา สลฺลกฺขณํ ปุนฯ  
</li>
  
<li>
ปตฺวา วิวฎฺฎนามคฺคํ, ปาริสุทฺธิผเล ฐิโต;  
  
ปจฺจเวกฺขณสงฺขาตํ, ปโปฺปติ สติปสฺสนํฯ  
</li>
  
<li>
อานาปานสติเจฺจวมเสสํ ปริปูริตา;  
  
สาการํ สปฺปเภทญฺจ, ภาวิตาติ ปวุจฺจติฯ  
</li>
  
<li>
อานาปานสมาธิเมตมตุลํ พุทฺธาปทานุตฺตมํ,  
  
ปาปเกฺลสรโชหรํ สุขมุขํ ทุกฺขคฺคินิพฺพาปนํ;  
  
ภาเวตฺวา สติสมฺปชญฺญวิปุลา วิเกฺขปวิทฺธํสกา,  
  
ปโปฺปนฺตุตฺตรมุตฺตมามตปทํ โพธิตฺตยพฺยาปกํฯ  
</li>
  
<li>
พุทฺธํ ธมฺมญฺจ สงฺฆํ ปุถุนนมหิตํ สุทฺธสีลํ สุทานํ,  
  
ธมฺมฎฺฐา เทวตาโยปสมถ มรณํ กายมานญฺจปานํ;  
  
ปญฺญตฺตารพฺภยายํ สติสมวหิตา โพธิมโคฺคทยาย,  
  
สายํ สทฺธมฺมเนตฺตี สหิตสิวคุณา เสวิตพฺพาทเรนฯ  
</li>
  
อิติ นามรูปปริเจฺฉเท ทสานุสฺสติวิภาโค นาม  
</li>
  
นวโม ปริเจฺฉโทฯ  
</li>
  
  
  
  
  