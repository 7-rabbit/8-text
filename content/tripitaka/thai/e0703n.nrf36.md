<h1>สตฺตติํสติม ปริเจฺฉท</h1>
<h3>ปญฺจราชโก</h3>
<ol>
<li>
เชฎฺฐติสฺสจฺจเย ตสฺส, มหาเสโน กนิฎฺฐโก;  
  
สตฺตวีสติวสฺสานิ, ราชา รชฺชมการยิฯ  
</li>
  
<li>
ตสฺส รชฺชาภิเสกํ ตํ,  
  
กาเรตุํ ปรตีรโต;  
  
โส สงฺฆมิตฺตเตฺถโร ตุ,  
  
กาลํ ญตฺวา อิธาคโตฯ  
</li>
  
<li>
ตสฺสาภิเสกํ กาเรตฺวา, อญฺญํ กิจฺจญฺจเนกธา;  
  
มหาวิหาร วิทฺธํสํ, กาตุกาโม อสญฺญโตฯ  
</li>
  
<li>
อวินยวาทิโน เอเต, มหาวิหารวาสิโน;  
  
วินยวาที มยํ ราช, อิติ คาหิย ภูปภิํฯ  
</li>
  
<li>
มหาวิหารวาสิสฺส  
, อาหารํ เทติ ภิกฺขุโน;  
  
โย โส สตํ ทณฺฑิโย’ติ, รญฺญา ทณฺฑํ ฐปาปยิฯ  
</li>
  
<li>
อุปทฺทุตา เตหิ ภิกฺขู, มหาวิหารวาสิโน;  
  
มหาวิหารํ ฉเฑฺฑตฺวา, มลยํ โรหณํ อคุํฯ  
</li>
  
<li>
เตน มหาวิหาโร’ยํ, นววสฺสานิ ฉฑฺฑิโต;  
  
มหาวิหารวาสีหิ, ภิกฺขูหิ อาสิ สุญฺญโกฯ  
</li>
  
<li>
‘‘โหติ อสฺสามิกํ วตฺถุ, ปุตุวิสามิโน’’อิติ;  
  
ราชานํ สญฺญาเปตฺวา โส, เถโร ทุมฺมติ ทุมฺมติํฯ  
</li>
  
<li>
มหาวิหารํ นาเสตุํ, ลทฺธานุมติ ราชโต;  
  
ตถา กาตุํ มนุเสฺส โส, โยเชสิ ทุฎฺฐมานโสฯ  
</li>
  
<li>
สงฺฆมิตฺตสฺส เถรสฺส, เสวโก ราชวลฺลโภ;  
  
โสณามโจฺจ ทารโณ จ, ภิกฺขโว จ อลชฺชิโนฯ  
</li>
  
<li>
ภินฺทิตฺวา โลหปาสาทํ, สตฺตภูมก มุตฺตมํ;  
  
ฆเร นานปฺปกาเร จ, อิโต’ภยคิริํ นยุํฯ  
</li>
  
<li>
มหาวิหารา นีเตหิ, ปาสาเทหิ พหูหิ จ;  
  
อภยคิริวิหาโรยํ, พหุปาสาทโก อหุฯ  
</li>
  
<li>
สงฺฆมิตฺตํ ปาปมิตฺตํ, เถรํ โสณญฺจ เสวกํ;  
  
อาคมฺม สุพหุํ ปาปํ, อกาสิ โส มหีปติฯ  
</li>
  
<li>
มหาสิลาปฎิมํ โส, ปาจินติสฺสปพฺพตา;  
  
อาเนตฺวา’ภยคิริมฺหิ, ปติฎฺฐาเปสิ ภูปติฯ  
</li>
  
<li>
ปฎิมาฆรํ โพธิฆรํ, ธาตุสาลํ มโนรมํ;  
  
จตุสาลญฺจ กาเรสี, สงฺขรี กุกฺกุฎวฺหยํฯ  
</li>
  
<li>
สงฺฆมิเตฺตน เถเรน, เตน ทารุณกมฺมุนา;  
  
วิหาโร โส’ภยคิริ, ทสฺสเนโยฺย อหุ ตทาฯ  
</li>
  
<li>
เมฆวณฺณาภโย นาม, รโญฺญ สพฺพตฺถ สาขโก;  
  
สขา อมโจฺจ กุชฺฌิตฺวา, มหาวิหารนาสเนฯ  
</li>
  
<li>
โจโร หุตฺวาน มลยํ, คนฺตฺวา ลทฺธมหพฺพโล;  
  
ขนฺธาวารํ นิเวเสสิ, ทุรติสฺสกวาปิยํฯ  
</li>
  
<li>
ตตฺรา’คตํ  
ตํ สุตฺวา, สหายํ โส มหีปติ;  
  
ยุทฺธาห ปจฺจุคฺคนฺตฺวาน, ขนฺธาวารํ นิเวสยิฯ  
</li>
  
<li>
สาธุํ ปานญฺจ มํสญฺจ, ลภิตฺวา มลยาคตํ;  
  
‘‘น เสวิสฺสํ สหาเยน, วินา รญฺญา’’ติ จินฺติยฯ  
</li>
  
<li>
อาทาย ตํ สยํเยว, รตฺติํ นิกฺขมฺม เอกโก;  
  
รโญฺญ สนฺติกมาคมฺม, ตมตฺถํ ปฎิเวทยิฯ  
</li>
  
<li>
เตนา’ภตํ เตน สห, วิสฺสโตฺถ ปริภุญฺชิย;  
  
‘‘กสฺมา โจโร อหุ เม ตฺวํ, ‘‘อิติ ราชา อปุจฺฉิตํฯ  
</li>
  
<li>
‘‘ตยา มหาวิหารสฺส, นาสิตตฺตา’’ติ อพฺรุวิ;  
  
‘‘วิหารํ วาสยิสฺสามิ, เขมเมตํ มมจฺจยํฯ  
</li>
  
<li>
อิเจฺฉว มพฺรวี ราชา, ราชานํ โส ขมาปยิ;  
  
เตน สญฺญาปิโต ราชา, นครํเยว อาคมิฯ  
</li>
  
<li>
ราชานํ สญฺญเปตฺวา โส, เมฆวณฺณาภโย ปน;  
  
รญฺญา สห น อาคญฺฉิ, ทพฺพสมฺภารการณาฯ  
</li>
  
<li>
วลภา ภริยา รโญฺญ, เอกํ เลขกธีติกา;  
  
มหาวิหารนาสมฺหิ, ทุกฺขิตํ ตํ วินาสกํฯ  
</li>
  
<li>
เถรํ มาราปยิ กุทฺธา, สํคเหตฺวาน วฑฺฒกิํ;  
  
ถูปารามํ วินาเสตุํ, อาคตํ ทุฎฺฐมานสํฯ  
</li>
  
<li>
มาราเปตฺวา สงฺฆมิตฺต-เตฺถรํ ทารุณการกํ;  
  
โสณามจฺจทารณญฺจ, ฆาตยิํสุ อสญฺญกาฯ  
</li>
  
<li>
อาเนตฺวา ทพฺพสมฺภารํ, เมฆวณฺณาภโย ตุ โส;  
  
มหาวิหาเรเนกานิ, ปริเวณานิ การยิฯ  
</li>
  
<li>
อภเยนภโย ตสฺมิํ, วูปสเนฺต ตุ ภิกฺขโว;  
  
มหาวิหารํ วาเสสุํ, อาคนฺตฺวาน ตโต ตโตฯ  
</li>
  
<li>
ราชา มหาโพธิฆเร, ปจฺฉิมาย ทิสาย ตุ;  
  
กาเรตฺวา โลหรูปานิ, ฐปาเปสิ ทุเว ตุ โสฯ  
</li>
  
<li>
ทกฺขิณารามวาสิมฺหิ, กุหเก ชิมฺหมานเส;  
  
ปสีทิตฺวา ปาปมิเตฺต, ติสฺสเตฺถเร อสญฺญเตฯ  
</li>
  
<li>
มหาวิหารสีมเนฺต  
, อุยฺยาเน โชตินามเก;  
  
เชตวนวิหารํ โส, วารยโนฺตปิ การยิฯ  
</li>
  
<li>
ตโต สีมํ สมุคฺฆาตุํ, ภิกฺขุสงฺฆมยาจิโส;  
  
อทาตุกามา ตํ ภิกฺขู, วิหารมฺหา อปกฺกมุํฯ  
</li>
  
<li>
อิธ สีมาสมุคฺฆาตํ, ปเรหิ กริยมานกํ;  
  
โกเปตุํ ภิกฺขโว เกจิ, นิลียิํสุ ตหิํ ตหิํฯ  
</li>
  
<li>
มหาวิหาโร นวมาเส, เอวํ ภิกฺขูหิ วชฺชิโต;  
  
‘‘สมุคฺฆาตํ กริมฺหา’’ติ-ปเร ภิกฺขู อมญฺญิสุํฯ  
</li>
  
<li>
ตโต สีมาสมุคฺฆาเต, พฺยาปาเร ปรินิฎฺฐิเต;  
  
มหาวิหารํ วาเสสุํ, อิธาคนฺตฺวาน ภิกฺขโวฯ  
</li>
  
<li>
ตสฺส วิหารคาหิสฺส, ติสฺสเตฺถรสฺส โจทนา;  
  
อนฺติมวตฺถุนา อาสิ, ภูตตฺถํ สงฺฆมชฺฌคาฯ  
</li>
  
<li>
วินิจฺฉิย มหามโจฺจ, ตถา ธมฺมิกสมฺมโต;  
  
อุปฺปพฺพาเชสิ ธเมฺมน, ตํ อนิจฺฉาย ราชิโนฯ  
</li>
  
<li>
โสเยว ราชา กาเรสิ, วิหารํ มณิหีรกํ;  
  
ตโย วิหาเร กาเรสิ, เทวาลยํ วินาสิยฯ  
</li>
  
<li>
โคกณฺณํ เอรกาปิลฺลํ, กลนฺทพฺราหฺมณคามเก;  
  
มิคคามวิหารญฺจ, คงฺคเสนกปพฺพตํฯ  
</li>
  
<li>
ปจฺฉิมาย ทิสายาถ, ธาตุเสนญฺจ ปพฺพตํ;  
  
ราชา มหาวิหารญฺจ, โกกวาตมฺหิ การยิฯ  
</li>
  
<li>
รูปารมฺมวิหารญฺจ, จูฬวิฎฺฎญฺจ การยิ;  
  
อุตฺตราภยสเวฺห จ, ทุเว ภิกฺขูนุปสฺสเยฯ  
</li>
  
<li>
กาลเวฬกยกฺขสฺส, ฐาเน ถูปญฺจ การยิ;  
  
ทีปมฺหิ ชิณฺณกาวาเส, พหู จ ปฎิสงฺขริฯ  
</li>
  
<li>
สงฺฆเตฺถรสหสฺสสฺส, สหสฺสคฺฆมทาสิ โส;  
  
เถรทานญฺจ สเพฺพสํ, อนุวสฺสญฺจ จีวรํฯ  
</li>
  
<li>
อนฺนปานาทิทานสฺส, ปริเจฺฉโท น วิชฺชติ;  
  
สุภิกฺขตฺถาย กาเรสิ, โส’ว โสฬส วาปิโยฯ  
</li>
  
<li>
มณิหีรมหาวาปิํ  
, ชลฺลุรํ ขาณุนามกํ;  
  
มหามณิํ โกกวาตํ, โมรกปรกวาปิกํฯ  
</li>
  
<li>
กุพฺพาหกํ วาหกญฺจ, รตฺตมาลกณฺฑกมฺปิ จ;  
  
ติสฺสวฑฺฒมานกญฺจ, เวฬงฺควิฎฺฐิกมฺปิ จฯ  
</li>
  
<li>
มหาคลฺลจีรวาปิํ, มหาทารคลฺลกมฺปิ จ;  
  
กาฬปาสาณวาปิญฺจ, อิมา โสฬส วาปิโยฯ  
</li>
  
<li>
คงฺคาย ปพฺพววฺหํโส, มหามาติญฺจ การยิ;  
  
เอวํ ปุญฺญมปุญฺญญฺจ, สุพหุํ โส อุปาจินีติฯ  
</li>
  
<li>
อสาธุสงฺคเมเนวํ, ยาวชีวํ สุภาสุภํ;  
  
กตฺวา คโต ยถากมฺมํ, โส มหาเสนภูปติฯ  
</li>
  
<li>
ตสฺมา อสาธุสํสคฺคํ, อารกา ปริวชฺชิย;  
  
อหิํ วา’สิ วิสํ ขิปฺปํ, กเรยฺย’ตฺถหิตํ พุโธฯ  
</li>
  
<li>
อหุ ราชา สิริเมฆ-วโณฺณ ตสฺส สุโต ตโต;  
  
วนฺธาตา วิย โลกสฺส, สพฺพสมฺปตฺติทายโกฯ  
</li>
  
<li>
มหาเสเนน ปาปานํ, วสเคน วินาสิเต;  
  
มหาวิหาเร สเพฺพปิ, สนฺนิปาติย ภิกฺขโวฯ  
</li>
  
<li>
อุปสงฺกมฺม วนฺทิตฺวา, นิสิโนฺน ปุจฺฉิ สาทโร;  
  
‘‘ปิตรา สงฺฆมิตฺตสฺส, สหาเยน วินาสิตํฯ  
</li>
  
<li>
กิํ กิเมวา’’ติ อาหํสุ, ภิกฺขโว ตํ นริสฺสรํ;  
  
‘‘สีมายุคฺฆาฎนํ กาตุํ, วายมิตฺวาปิ เต ปิตาฯ  
</li>
  
<li>
นาสกฺขิ อโนฺตสีมายํ, ภิกฺขูนํ วิชฺชมานโต;  
  
ภูมิคพฺภนิลีนาหิ, สตฺตาสุํ เอตฺถ ภิกฺขโวฯ  
</li>
  
<li>
อมโจฺจ โสณามโจฺจ จ, สงฺฆมิโตฺต จ ปาปิโย;  
  
ราชานํ สญฺญาเปตฺวาน, อปุญฺญํ เตน การยุํฯ  
</li>
  
<li>
ภินฺทิตฺวา โลหปาสาทํ, สตฺตภูมกมุตฺตมํ;  
  
ฆเร นานปฺปกาเร จ, อิโต’ภยคิริํ นยุํฯ  
</li>
  
<li>
มาสเก จตุพุเทฺธหิ, นิวุเตฺถ เจติยงฺคเณ;  
  
วปาเปสุญฺจ ทุปฺปญฺญา, ปสฺส พาลสมาคมํ’’ฯ  
</li>
  
<li>
ตํ  
สุตฺวา ปิตุกมฺมํ โส, นิพฺพิโนฺน พาลสงฺคเม;  
  
ปิตรา นาสิตํ ตตฺถ, สพฺพํ ปากติกํ อกาฯ  
</li>
  
<li>
โลหปาสาทมคโท’ว, กาสิ ปาสาทมุตฺตมํ;  
  
รโญฺญ มหาปนาทสฺส, ทเสฺสโนฺต วิย ภูตเลฯ  
</li>
  
<li>
ปริเวณานิ สพฺพานิ, นาสิตานิ นิเวสยิ;  
  
โภเค อารามิกานญฺจ, ยถาฐาเน ฐเปสิ โสฯ  
</li>
  
<li>
ปิตรา ปจฺจยานญฺจ, ปจฺฉินฺนตฺตา วิพุทฺธินา;  
  
ฉิทฺทาวาสํ ฆนาวาสํ, วิหารํ’กาสิ พุทฺธิมาฯ  
</li>
  
<li>
การิเต ปิตรา โชติ วเนเจ’โส วิหารเก;  
  
กมฺมํ วิปฺปกตํ สพฺพํ, นิฎฺฐาเปสิ นริสฺสโรฯ  
</li>
  
<li>
เถรสฺสา’ถ มหินฺทสฺส, สมณินฺทสฺส สุนุโน;  
  
สุตฺวาน มนุชิโนฺท โส, ปวตฺติํ สพฺพมาทิโตฯ  
</li>
  
<li>
ปสีทิตฺวา คุเณ ตสฺส, ราชา ทิปฺปปสาทเก;  
  
‘‘อิสฺสโร วต ทีปสฺส, เถโร’’ อิติ วิจินฺติยฯ  
</li>
  
<li>
ปฎิพิมฺพํ สุวณฺณสฺส, กตฺวา ตมฺมาณ นิสฺสิตํ;  
  
ปุพฺพกตฺติกมาสสฺส, ปพฺพปเกฺข ตุ สตฺตเมฯ  
</li>
  
<li>
ทิเน เนตฺวา เจติยมฺพ-ถเล เถรมฺพสญฺญิเต;  
  
ตตฺรฎฺฐเม นิวาเสตฺวา, ตโต ตุ นวเม ปนฯ  
</li>
  
<li>
มหาเสนํ คเหตฺวา โส, เทวเสนา สมูปมํ;  
  
โอโรเธ นคเร เจว, เคหรกฺขณเก วินาฯ  
</li>
  
<li>
ลํกาทีเป จ สกเล, สเพฺพ อาทาย ภิกฺขโว;  
  
วิสฺสเชฺชตฺวา มนุเสฺส จ, นคเร จารกฎฺฐิเตฯ  
</li>
  
<li>
ปฎฺฐเปตฺวา มหาทานํ, อยญฺจาขิลปาณินํ;  
  
ปูชํ สโพฺพปหาเรหิ, กโรโนฺต จ อนูปมํฯ  
</li>
  
<li>
ปจฺจุคฺคมนเมตสฺส, ทีปสตฺถุสฺส สตฺถุโน;  
  
วรปุตฺตสฺส โส กตฺวา, เทวราชา’ว สตฺถุโนฯ  
</li>
  
<li>
เจติยมฺพถลา ยาว, นครํ สาธุสชฺชยิ;  
  
มคฺคํ เวสาลิโต ยาว, สาวตฺถินครํ ยถาฯ  
</li>
  
<li>
วิสฺสเชฺชตฺวา  
ตหิํ โภคํ, สพฺพํ เถรสฺส โส ปิตา;  
  
ราชา โมคฺคลิปุตฺตสฺส, เถรสฺสา’คมเน วิยฯ  
</li>
  
<li>
ทตฺวา ตตฺถ มหาทานํ, กปณทฺธิวนิพฺพเก;  
  
ภิกฺขโวปิ จ โตเสตฺวา, ปจฺจเยหิ จตูหิ’ปิฯ  
</li>
  
<li>
เถรสฺสา’คมเน เอวํ, ปสฺสตูติ มหาชเน;  
  
คเหตฺวา ตํมหเนฺตน, สกฺกาเรน มหายโสฯ  
</li>
  
<li>
ตมฺหา โอรุยฺห โส มหา, สยํ หุตฺวา ปุเรจโร;  
  
ภิกฺขโว จาปิ กตฺวาน, ปริวาเร สมนฺตโตฯ  
</li>
  
<li>
เถรสฺส พิมฺพํ โสวณฺณํ, ขิรสาครมชฺฌโค;  
  
สญฺฌา ฆนปริกฺขิโตฺต, เหมเมรุ’ว โสภถฯ  
</li>
  
<li>
เวสาลินครํ สุตฺตํ, เทเสตุํ โลกนายโก;  
  
อคมา เอวเมวาติ, ทเสฺสสิ จ มหาชนํฯ  
</li>
  
<li>
เอวํ กโรโนฺต สกฺการ-สมฺมานํ โส นราสโภ;  
  
นครสฺส’สฺส ปาจิน-ทฺวารปเสฺส สยํกตํฯ  
</li>
  
<li>
อุปสงฺกมฺม สายเณฺห, วิหารํ โสตฺถิยา กรํ;  
  
ตีหํ ตตฺถาปิ วาเสสิ, พิมฺพํ ตํ ชินสุนุโนฯ  
</li>
  
<li>
นครํ สาธุสเชฺชตฺวา, ตโต ทฺวาทสเม ทิเน;  
  
สตฺถุสฺสา’ทิปฺปเวสมฺหิ, ปุรํ ราชคหํ ยถาฯ  
</li>
  
<li>
ปฎิมํ นีหริตฺวา ตํ, วิหารํ โสตฺถิยา กรํ;  
  
นคเร สาครากาเร, วตฺตมาเน มหามเหฯ  
</li>
  
<li>
มหาวิหารํ เนตฺวาน, เตมาสํ โพธิยงฺคเณ;  
  
นิวาเสตฺวา ปเวเสตฺวา, เตเนว วิธินา ปุรํฯ  
</li>
  
<li>
ราชเคหสมีปมฺหิ, ปุพฺพทกฺขิณโกณเก;  
  
ปฎิพิมฺพสฺส กาเรสิ, ตสฺส สาธุนิเวสนํฯ  
</li>
  
<li>
กาเรตฺวา อิทฺธิยาทีนํ, ปฎิมาโย วิสารโท;  
  
เถเรน สห ตเตฺถ’ว, นิเวเสสิ มหาปติฯ  
</li>
  
<li>
อารกฺขํ ปฎฺฐเปตฺวา, ปูชาย จ ปริพฺพยํ;  
  
อนุสํวจฺฉรํ กาตุํ, เอวเมว นิโยชยิฯ  
</li>
  
<li>
ตสฺสาณมนุรกฺขนฺตา  
, ราชา ตพฺพํสิกา อิธ;  
  
ยาว’ชฺชปริรกฺขนฺติ, ตํ วิธิํ น วินาสิยฯ  
</li>
  
<li>
ปวารณาทิเน เนตฺวา, วิหารํ นครา ตโต;  
  
กาตุํ เตรสิยํ ปูชํ, อนุวสฺสํ นิโยชยิฯ  
</li>
  
<li>
วิหาเร อภเย ติสฺส-วสเภ โพธิปาทเป;  
  
สิลาเวทิญฺจ กาเรสิ, ปาการญฺจ มโนหรํฯ  
</li>
  
<li>
นวเม ตสฺส วสฺสมฺหิ, ทาฐาธาตุํ มเหสิโน;  
  
พฺราหฺมณีกาจิ อาทิย, กาลิงฺคมฺหา อิธานยิฯ  
</li>
  
<li>
ทาฐาธาตุสฺส วํสมฺหิ, วุเตฺตน วิธสนํ;  
  
คเหตฺวา พหุมาเนน, กตฺวา สมฺมา น มุตฺตมํฯ  
</li>
  
<li>
ปกฺขิปฺตฺวา กรณฺฑมฺหิ, วิสุทฺธผลิกุมฺภเวฺห;  
  
เทวานํปิยติเสฺสน, ราชวตฺถุมฺหิ การิเตฯ  
</li>
  
<li>
ธมฺมจกฺกวฺหเย เคเห, วฑฺฒยิตฺถ มหีปติ;  
  
ตโต ปฎฺฐาย ตํ เคหํ, ทาฐาธาตุฆรํ อหุฯ  
</li>
  
<li>
ราชา สตสหสฺสานํ, นวกํ ปุณฺนมานโส;  
  
วิสฺสเชฺชตฺวา ตโต’กาสิ, ทาฐาธาตุ มหามหํฯ  
</li>
  
<li>
อนุสํวจฺฉรํ เนตฺวา, วิหารมภยุตฺตรํ;  
  
ตสฺส ปูชาวิธิํ กาตุ, เมว รูปํ นิโยชยิฯ  
</li>
  
<li>
อฎฺฐารส วิหาเร จ, การาเปสิ มหีปติ;  
  
อนุกมฺปาย ปาณีนํ, วาปิโย จ ถิโรทิกาฯ  
</li>
  
<li>
โพธิ ปูชาทิ ปุญฺญานิ, อปฺปเมยฺยานิ การิย;  
  
อฎฺฐวีสติเม วเสฺส, คโภ โส ตสฺส ยา คติฯ  
</li>
  
<li>
กุมาโร เชฎฺฐติโส’ถ, ภาตา ตสฺส กนิฎฺฐโก;  
  
ฉตฺตํ ลเงฺฆสิ สํกายํ, ทนฺตสิปฺปมฺหิ โกวิโทฯ  
</li>
  
<li>
กตฺวา กมฺมานิ จตฺรานิ, ทุกฺกรานิ มหีปติ;  
  
สิปฺปายตน เมตํ โส, ติกฺขาเปสิ พหูชเนฯ  
</li>
  
<li>
อณโตฺต ปิตุนา’กาสิ, อิทฺธิหิ วิย นิมฺมิตํ;  
  
โพธิสตฺต สรูปญฺจ, รูปํ สาธุ มโนหรํฯ  
</li>
  
<li>
อปสยญฺจ  
ปลฺลงฺกํ, ฉตฺตํ รตนมณฺฑปํ;  
  
จิตฺรทนฺตมยํ กิญฺจิ, ตสฺส กมฺมํ ตหิํ ตหิํฯ  
</li>
  
<li>
กตฺวา โส นววสฺสานิ, ลํกาทีปานุสาสนํ;  
  
อเนกานิ จ ปุญฺญานิ, ยถากมฺมมุปาคมิฯ  
</li>
  
<li>
พุทฺธทาโส ตโต ตสฺส, ปุโตฺต อาสิ มหีปติ;  
  
คุณานํ อากโร สพฺพ-รตนานํ’ว สาคโรฯ  
</li>
  
<li>
สุขํ สพฺพปโยเคหิ, กโรโนฺต ทีปวาสินํ;  
  
รกฺขมาลกมนฺทํ’ว, ปุรํ วสฺสวโณ ธนีฯ  
</li>
  
<li>
ปญฺญา ปุญฺญคุณูเปโต, วิสุทฺธฺกรุณาลโย;  
  
ตถา ทสหิ ราชูนํ, ธเมฺมหิ สมุคาคโตฯ  
</li>
  
<li>
จตโสฺส อคติ หิตฺวา, การยโนฺต วินิจฺฉยํ;  
  
ชนํ สงฺคหวตฺถูหิ, สงฺคเหสิ จตูหิปิฯ  
</li>
  
<li>
จริยํ โพธิสตฺตานํ, ทเสฺสโนฺต สกฺขิปาณินํ;  
  
ปิตา’ว ปุเตฺต โส สเตฺต, อนุกมฺปิตฺถ ภูปติฯ  
</li>
  
<li>
ทฬิเทฺท ธนทาเนนา-กาสิ ปุณฺณมโนรเถ;  
  
สุขิเต สพฺพโภคานํ, ชีวิตสฺส จ คุตฺติยาฯ  
</li>
  
<li>
สาธโว สงฺคเหนา’ถ, นิคฺคเหน อสาธโว;  
  
คิลาเน เวชฺชกเมฺมน, สงฺคเหสิ มหาปติฯ  
</li>
  
<li>
อเถก ทิวสํ ราชา, หตฺถิกฺขนฺธวรํ คโต;  
  
ติสฺสวาปิํ นหานตฺตํ, คจฺฉมาโน มหาปเถฯ  
</li>
  
<li>
อทฺทเส’กํ มหานาคํ, กุจฺฉิโรค สมปฺปิตํ;  
  
ปุตฺตภาค วิหารสฺส, ปเสฺส วมฺมิกมตฺถเกฯ  
</li>
  
<li>
อุตฺตาน มุทเร โรคํ, ทเสฺสตุํ คณฺฑสญฺญิตํ;  
  
นิปนฺนํโส’ถ จิเนฺตสิ, ตโต โรคีติ นิจฺฉยํฯ  
</li>
  
<li>
อโถ’รุยฺห มหานาคํ, มหานาค สมีปโค;  
  
เอวมาห มหานาโค, มหานาคมนาควาฯ  
</li>
  
<li>
‘‘การณํ เต มหานาค, ญาตมาคมเน มยา;  
  
กุเมฺห ขลุ มหาเตชา, ขิปฺปํ กุปฺปิตสีลิโนฯ  
</li>
  
<li>
ตสฺมา ผุสิตฺวา ตํ กมฺมํ, กาตุํ สกฺกา น เต มยา;  
  
อผุสิตฺวาปิ โน สกฺกา, กินฺนุกาตพฺพเมตฺถี’ติฯ  
</li>
  
<li>
เอวํ  
ปุเตฺต ผณิโนฺท โส, เกวลํ ผณมตฺตโน;  
  
พิลสฺส’โนฺต ปเวเสตฺวา, นิปฺปชฺชิตฺถ สมาหิโตฯ  
</li>
  
<li>
อเถ’น มุปสงฺกมฺม, อุจฺฉงฺคคตมตฺตโน  
  
สตฺถํ คเหตฺวา ผาเลตฺวา, อุทรํ ตสฺส โภคิโนฯ  
</li>
  
<li>
นีหริตฺวา ตโต โทสํ, กตฺวา เภสชฺช มุตฺตมํ;  
  
สปฺปํ ตํ ตงฺขเณเนว, อกาสิ สุขิตํ ตทาฯ  
</li>
  
<li>
อตฺตาน เมวํ โถเมสิ, ‘‘มหาการุญฺญตํ มม;  
  
ติรจฺฉานาปิ ชานิํสุ, สาธุ รชฺชนฺติ เม กตํฯ  
</li>
  
<li>
ทิสฺวา สุขิตมตฺตานํ, ปนฺนโคโส มหีปติํ;  
  
ปูเชตุํ ตสฺส ปาทาสิ, มหคฺฆํ มณิมตฺตโนฯ  
</li>
  
<li>
สิลามยาย สมฺพุทฺธ-ปฎิมาย อการยิ;  
  
มิณิํ ตํ นยนํ ราชา, วิหาเร อภยุตฺตเรฯ  
</li>
  
<li>
เอโกปิ ภิกฺขุ ภิกฺขโนฺต, คามมฺหิ ถุสวิตฺถิเก;  
  
สุกฺขํ ภิกฺขํ ลภิตฺวาน, ขีรภิกฺขาย สญฺจรํฯ  
</li>
  
<li>
ขีรํ สปฺปาณกํ ลทฺธา, ปริภุญฺชิตฺถ กุจฺฉิยํ;  
  
ปาณกา พลโว หุตฺวา, อุทรํ ตสฺส ขาทิสุํฯ  
</li>
  
<li>
ตโต โส อุปสงฺกมฺม, ตํ นิเวเทสิ ราชิโน;  
  
ราห ‘‘ชาโต สุโล’ยํ, กทา หาเรสิ กีทิสํฯ  
</li>
  
<li>
โส อาห’’ ถุสวิตฺถิมฺหิ, คาเม ขีเรน โภชเน;  
  
ภุเตฺต’ติ ราชา อญฺญาสิ, ขีรํ สปฺปาณกํ’’อิติฯ  
</li>
  
<li>
ตเทว อโสฺส เอโกปิ, สิราเวธ ติกิจฺฉิโย;  
  
ราชา ตสฺส สิราเวธํ, กตฺวา อาทาย โลหิตํฯ  
</li>
  
<li>
ปาเยตฺวา สมณํ อาห, มุหุตฺตํ วีตินามย;  
  
‘‘อสฺสโลหิตมณ’’นฺติ, ตํ สุตฺวา สมโณวมิฯ  
</li>
  
<li>
ปาณกา โลหิเตเนว, นิกฺขมิํภุ สุขี อหุ;  
  
ภิกฺขุํ ราชา นิเวเทสิ, กุจฺฉิเมวํ ปนตฺตโนฯ  
</li>
  
<li>
‘‘เอกสตฺถปหาเรน  
, ปาณกา สมโณ หโย;  
  
กตา อโรคา สมฺมเม, เวชฺชกมฺม มโห’’อิติฯ  
</li>
  
<li>
ปิวโนฺต โตยเมโก หิ,  
  
เทฑฺฑุภณฺฑํ มชานิย;  
  
อโชฺฌหริตทา อาสิ,  
  
ตโต ชาโต’ติ เทฑฺฑุโภฯ  
</li>
  
<li>
อโนฺต ตุ ทิตฺถตุเณฺฑน, เตน ทุเกฺขน ปีฬิโต;  
  
ราชานํ มคมา ราชา, นิทานํ ตสฺส ปุจฺฉิยฯ  
</li>
  
<li>
อโนฺต ตุ ทิตฺถตุเณฺฑน, เตน ทุเกฺขน ปีฬิโต;  
  
ราชานํ มคมา ราชา, นิทานํ ตสฺส ปุจฺฉิยฯ  
</li>
  
<li>
อเอนฺตา สโปฺป’ติ วิญฺญาย, สตฺตาหมุปวาสิย;  
  
สุนฺหาตสุ วิลิตฺตญฺจ, สยเน สาธุ สนฺถเตฯ  
</li>
  
<li>
สยาเปสิ ตโต โส’ติ, นิทฺทาย มุขมตฺตโน;  
  
วิวริตฺวา ตทา สุโตฺต, ตโต ตสฺส มุขนฺติเกฯ  
</li>
  
<li>
มํสเปสิํ ฐปาเปสิ, สรชฺชุํ ตสฺส นิคฺคโต;  
  
คเนฺธน ตํ ฑํสิตฺวาน, อโนฺต วิสิตุมารภิฯ  
</li>
  
<li>
รชฺชุยา’ถ คเหตฺวาน, สมากฑฺฒิก ปาณิยํ;  
  
อุทเก ปาตยิตฺวาน, อิทํ วจนมพฺรวิฯ  
</li>
  
<li>
‘‘เวโชฺช อโหสิ สมฺมาส-มฺพุทฺธสฺส กิร ชีวโก;  
  
กมฺมํ วิชฺชติ โลกสฺส, กตํ กิํเตน ทุกฺกรํฯ  
</li>
  
<li>
อีทิสํ กสิราโส’ปิ, กมฺมํ นเตฺถ’ตฺถ สํสโย;  
  
สพฺพาทเรน กุพฺพโนฺต, อโห ปุโญฺญ ทโย มมฯ  
</li>
  
<li>
ตถา เหโลฺลลิคามมฺหิ, จณฺฑาลิ มุฬฺหคพฺภินิํ;  
  
ชาตํ สตฺตสุ วาเรสุ, สคพฺภํ สุขิตํ อกาฯ  
</li>
  
<li>
วาตโพเธน เอโก’ปิ, ภิกฺขุ อุฎฺฐาปิโต อหุ;  
  
โคปานสี คเตตมฺหิ, ทุกฺขาโมเจสิ พุทฺธิมาฯ  
</li>
  
<li>
ปิวนฺตสฺสาปิ มณฺฑูก, ชีพยุตฺตํ ชลํ ลหุํ;  
  
นาสิกา พิลโต คนฺตฺวา, พีชมารุยฺห มตฺถกํฯ  
</li>
  
<li>
ภิชฺชิตฺวา อาสิ มณฺฑูโก, โส วุโทฺธ ตตฺถ คจฺฉติ;  
  
เมฆสฺสา’คมเน เตน, โส’นิพฺพชฺชติ มาณโวฯ  
</li>
  
<li>
ผาเลตฺวา  
มตฺถกํ ราชา, มณฺฑูกมปนีย โส;  
  
กปาลานิ ฆเฎตฺวาน-กาสิ ปากติกํ ขเณฯ  
</li>
  
<li>
หิตตฺถํ ทีปาวาสินํ, คาเม คาเม มหีปติ;  
  
กาเรตฺวา เวชฺชสาลาโย, วเชฺช ตตฺถ นิโยชยิฯ  
</li>
  
<li>
สเพฺพสํ วชฺชสตฺถานํ, กตฺวา สารตฺถสงฺคหํ;  
  
ฐเปสิ เวเชฺช ทีปสฺส, ติกิจฺฉตฺถมนาคเต;  
  
โยเชสิ เวชฺช เมเกกํ, ราชา คาม ทฺวิปญฺจเกฯ  
</li>
  
<li>
อทา วิสทฺธ เขตฺตานํ, เวชฺชานมุปชีวนํ;  
  
เวเชฺชหตฺถีนมสฺสานํ, พลสฺส จ นิโยชยิฯ  
</li>
  
<li>
ปิฎฺฐสปฺปินมนฺวานํ, สาลาโย จ ตหิํ ตหิํ;  
  
กาเรสิ สห โภเคน, สาลาโย จ มหาปเถฯ  
</li>
  
<li>
นิจฺจมโสฺสสิ สทฺธมฺมํ, สกฺกตฺวา ธมฺมภาณเก;  
  
ธมฺมภาณกวฎฺฎญฺจ, ปฎฺฐเปสิ ตหิํ ตหิํฯ  
</li>
  
<li>
สาฎกนฺตรโต กตฺวา, สตฺถ วฎฺฎิํ มหาทโย;  
  
ทิเฎฺฐ ทิเฎฺฐ ปโมเจสิ, ทุกฺขมฺหา ทุกฺขิเต ชเนฯ  
</li>
  
<li>
อเถก ทิวสํ ราชา, ราชาภรณ มณฺฑิโต;  
  
สทฺธิํ คจฺฉติ เสนาย, เทเวหิ วิย วาสโวฯ  
</li>
  
<li>
ตํ ทิสฺวา สิริโสภคฺค-มคฺคํ ปตฺตํ มหี ปติํ;  
  
ราชิทฺธิหิ วิราชนฺตํ, พทฺธเวโร ภวนฺตเรฯ  
</li>
  
<li>
กุฎฺฐิ เอโก ปกุปฺปิตฺวา, หเฎฺฐนาหนิยา’วติํ;  
  
โปเถโนฺต ตญฺจ โปเถโนฺต, ภูมิํ กตฺตรยฎฺฐิยาฯ  
</li>
  
<li>
อโกฺกเสสิ อเนเกหิ, อโกฺกสวจเนหิ จ;  
  
วิปฺปการํมิมํ ทิสฺวา, ทูรโต’ว มหีปติฯ  
</li>
  
<li>
‘‘นาหํ สรามิ สตฺตสฺส, กสฺสา’ปิ กตมปฺปิยํ;  
  
ปุพฺพเวรี อยํ ชาตุ, นิพฺพาเปสฺสามิตํ’’ อิติฯ  
</li>
  
<li>
อณาเปสิ สมีปฎฺฐํ, ปุริสํ ‘‘คจฺฉ กุฎฺฐิโน;  
  
อมุกสฺสา’ภิชานาหิ, จิตฺตาจาร’’นฺติ โส ตโตฯ  
</li>
  
<li>
สหาโย  
วิย กุฎฺฐิสฺส, สมีปมฺหิ นิสีทิย;  
  
‘‘รุโฎฺฐ กิมตฺถํ โภ ตฺว’’นฺติ, ปุจฺฉิ สพฺพมโวจ โสฯ  
</li>
  
<li>
‘‘ทาโส เม พุทฺธทาโส’ยํ, ราชาหุ ปุญฺญกมฺมุนา;  
  
อวมญฺญาย มํ มยฺหํ, ปรโต โต ยาติ หตฺถินาฯ  
</li>
  
<li>
ชานาเปสฺสามิ อตฺตานํ, กติปาเหน โสยทิ;  
  
หตฺถํ เม เอติ กาเรตฺวา, สพฺพํ ทาสาน นิคฺคหํฯ  
</li>
  
<li>
โน เจ หตฺถํ มมา’ยาติ, มาเรตฺวา คลโลหิตํ;  
  
ปิวิสฺสามิ น สเนฺทโห, น จิเรเนว ปสฺสสิ’’ฯ  
</li>
  
<li>
โส คนฺตฺวา นรปาลสฺส, ปวตฺติํ ตํ นิเวทยิ;  
  
‘‘ปุพฺพเวริ มมายนฺติ, นิจฺฉินิตฺวา มหามติฯ  
</li>
  
<li>
วิโน เทตุมุปาเยน, ปุตฺตํเวรนฺติ เวริโน;  
  
‘‘สาธุ สงฺคณุตํ ตฺว’’นฺติ, ปุริสํ ตํ นิเยชยิฯ  
</li>
  
<li>
โส กุฎฺฐิมุปสงฺกมฺม, สหาโย ปิย อาหตํ;  
  
‘‘ราชานํ ตํ วินาเสตุํ, เจเตตฺวา กาลเมตฺตกํฯ  
</li>
  
<li>
อลภโนฺต สหายํ เม, นาสกฺขิ ตสฺส ฆาตเน;  
  
ลทฺธาตุเมฺห นยิสฺสามิ, มตฺถกํ เม มโนรถํฯ  
</li>
  
<li>
เอถ เคเห วสิตฺวา เม, โหถ เม อนุวตฺตกา;  
  
อหเมว’สฺส นาเสมิ, กติปาเหน ชีวิตํฯ  
</li>
  
<li>
อิติ วตฺวาน ตํ กุฎฺฐํ, เนตฺวา โส ฆรมตฺตโน;  
  
สุนฺหาต สุวิลิตฺตญฺจ, นิวตฺถสุขุมมฺพรํฯ  
</li>
  
<li>
สุภุตฺตมธุราหารํ, โยพฺพนิตฺถิกถาทรํ;  
  
สยาเปสิ มนุญฺญมฺหิ, สยเน สาธุ สนฺถเตฯ  
</li>
  
<li>
เอเต เนว นิยาเมน, กติปาหํ นีวาสิย;  
  
ญตฺวา ตํ ชาตวิสฺสาสํ, สุขิตํ ปิณิตินฺทฺริยํฯ  
</li>
  
<li>
‘‘รโญฺญ ทินฺน’’นฺติ วตฺวาน, ขชฺชโภชฺชาทิกํ อทา;  
  
ทฺวตฺติกฺขตฺตุํ นิเสเธตฺวา, เตน’ชฺฌิโฎฺฐ นมคฺคหิฯ  
</li>
  
<li>
ภูปาเลน กเมนา’สิ, วิสฺสโตฺถ’ติว ภูมิโป;  
  
มโตติ สุตฺวา ตสฺสา-สิ หทยํ ผลิตํ ทฺวิธาฯ  
</li>
  
<li>
เอวํ  
โรเค ติกิเจฺฉสิ, ราชา สารีรมานเส;  
  
ฐเปสิ เวเชฺช ทีปสฺส, ติกจฺฉตฺถ มนาคเตฯ  
</li>
  
<li>
ปญฺจวีสติหเตฺถน, ปาสาเท โนปโสภิตํ;  
  
มหาวิหาเรโมรวฺห-ปริเวณมการยิฯ  
</li>
  
<li>
สมณํ โคฬปานุญฺจ, อทา คามทฺวยํ ตหิํ;  
  
ธมฺมฆาสก ภิกฺขูนํ, โภเค กปฺปิยการเกฯ  
</li>
  
<li>
วิหาเร ปริเวเณ จ, สมฺปนฺน จตุปจฺจเย;  
  
วาปิโย ทานสาลาโย, ปฎิมาโยจ การยิฯ  
</li>
  
<li>
ตเสฺสว รโญฺญ รชฺชมฺหิ, มหาธมฺมกถียติ;  
  
สุตฺตานิ ปริวเตฺตสิ, สีหฬายนิรุตฺติยาฯ  
</li>
  
<li>
อภีติ ปุตฺตา ตสฺสา’สุํ, สูราวิรงฺครูปิโน;  
  
อสีติยา สาวกานํ, นามกายิปทสฺสนาฯ  
</li>
  
<li>
สาริปุตฺตาทินาเมหิ, ปุเตฺตหิ ปริวาริโต;  
  
พุทฺธทาโส สสมฺพุทฺธ-ราชาวิย วิโรจถฯ  
</li>
  
<li>
เอวํ กตฺวา หิตํทีป-วีสีนํ ติทิวํ คโต;  
  
วเสฺส เอกูนติํสมฺหิ, พุทฺธทาโส นราธิโปฯ  
</li>
  
<li>
ตโต เชฎฺฐสุโต ตสฺส, อุปติโสฺส’สิ ภูปติ;  
  
สพฺพราชคุโณเปโส, นิจฺจสีโล มหาทโยฯ  
</li>
  
<li>
ทสาปุญฺญกฺริยาหิตฺวา, ทสปุญฺญกฺริยา’ทียิ;  
  
ราชธเมฺมจ ปูเรสิ, ราชปารมิตา ทสฯ  
</li>
  
<li>
คณฺหิ สงฺคหวตฺถูหิ, จถูหิ จ จตุทฺทิสํ;  
  
มหาปาฬิมฺหิ ทาเปสิ, ราชาราชานุโภชนํฯ  
</li>
  
<li>
อุตฺตรมฺหิ ทิสาภาเค, เจติยมฺหา ตุ มงฺคลา;  
  
ถูปญฺจ ปฎิมาเคหํ, ปฎิมญฺจา’ปิ การยิฯ  
</li>
  
<li>
กโรโนฺต ตญฺจ โส ราชา, มาขิชฺชนฺตุ ชนา อิติ;  
  
การาเปสิ กุมาเรหิ, ทาเปตฺวา คุฬกณฺฑุลํฯ  
</li>
  
<li>
ราชุปฺปลวฺหยํ  
คิชฺฌ-กูฎํ โปกฺขรปาสยํ;  
  
วาลาหสฺสญฺจ อมฺพุฎฺฐิํ, โคณฺฑิโคมมฺหิ วาปิกํฯ  
</li>
  
<li>
วิหารํ ขณฺฑราชิญฺจ, วาปิโย จ ถิโรทิกา;  
  
อปฺปมาณานิ ปุญฺญานิ, การาเปสิ ตหิํ ตหิํฯ  
</li>
  
<li>
วสฺสามาเนปิ โส วเสฺส, สยเน สนฺนิสินฺนโก;  
  
เกวลํ ปริณาเมสิ, รตฺติํ ‘‘เขโท ชนสฺสี’’ติฯ  
</li>
  
<li>
ญตฺวา อมโจฺจ ตํ เนตฺวา, อุยฺยานํ ชาทยีฆรํ;  
  
เอวํ ปฎิจฺจ อตฺตานํ, ทุกฺขํ นากาสิ ปาณินํฯ  
</li>
  
<li>
กาเล ตสฺสา’สี ทุกฺขิตฺต-โรคทุเกฺขหิ ปีฬิโต;  
  
ทีโป ทีโป ปโมปาป-ตมโส โส สุมานโสฯ  
</li>
  
<li>
ภิกฺขู ปุจฺฉิตฺถ’’กิํภเนฺต, ทุพฺภิกฺขาทิภยทฺทิเต;  
  
โลเก โลกหิตํ นตฺถิ, กตํ กิญฺจิ มเหสีนาฯ  
</li>
  
<li>
คหฺฆาโรหณสุตฺตสฺส, อุปฺปตฺติํตสฺส นิทฺทิสุํ;  
  
สุตฺวา ตํ สพฺพโสวณฺณํ, พิมฺพํ สมฺพุทฺธธาตุโนฯ  
</li>
  
<li>
กตฺวา สตฺถุสิลาปตฺตํ, โสทกํ ปาณิสมฺปุเฎ;  
  
ฐเปตฺวา ตสฺส เต รูป-มาโรเปตฺวา มหารถํฯ  
</li>
  
<li>
สยํ สีลํ สมาทาย, สมาเทตฺวา มหาชนํ;  
  
มหาทานํ ปวเตฺตตฺวา, อภยํ ตมฺพปาณินํฯ  
</li>
  
<li>
อลงฺกตฺวา จ นครํ, เทวโลกมโนหรํ;  
  
ทีปวาสีหิ สเพฺพหิ, ภิกฺขูหิ ปริวาริโตฯ  
</li>
  
<li>
โอตริตฺถ มหาวีถิํ, ภิกฺขู ตตฺถ สมาคตา;  
  
ภณนฺตา รตนํ สุตฺตํ, สิญฺจมานา ชลํ ตถาฯ  
</li>
  
<li>
ราชเคหนฺติเก วีติ-มเคฺค ปาการสนฺติเก;  
  
วิจริํสุ ติยามเนฺต, กุรุมานา ปทกฺขิณํฯ  
</li>
  
<li>
ภิชฺชมาเน’รุเณ วสฺสิ, มหาเมโฆ มหีตเล;  
  
โรคาตุราจ สเพฺพปิ, สุขิตากํสุ อุสฺสวํฯ  
</li>
  
<li>
‘‘ยทา ทุพฺภิกฺขโรคาทิ-ภยํ ทีปมฺหิ เหสฺสติ;  
  
เอวเมว กโรนฺตู’’ติ, นิโยเชสิ นราธิโปฯ  
</li>
  
<li>
อารุโฬฺห  
เจติยํ กุนฺต-กิปิลฺลาทิมเวกฺขิย;  
  
ปุจฺฉิตฺวา โมรปิเญฺจน, ‘‘สณิกํ ยนฺตุวนํติ จฯ  
</li>
  
<li>
สงฺขํ โสทกมาทาย, จรตา’สนโธวเน;  
  
ทกฺขิณปริโตณมฺหิ, กาเรตฺวา ราชเคหโตฯ  
</li>
  
<li>
อุโปสถฆรํ พุทฺธ-ปฎิมาเคห เมว จ;  
  
ปากาเรน ปริกฺขิตฺตํ, อุยฺยานญฺจ มโนรมํฯ  
</li>
  
<li>
จาตุทฺทสิํปญฺจทสิํ, ยา จ ปกฺขสฺส อฎฺฐมี;  
  
ปาฎิหาริยปกฺขญฺจ, อฎฺฐงฺคสมุปาคตํฯ  
</li>
  
<li>
อุโปสถํสมาทาย, สาปทานํ ตหํ วสี;  
  
ยาวชีวญฺจ โส ภุญฺชิ, มหาปาฬิมฺหิ โภชนํฯ  
</li>
  
<li>
จรโนฺตจกลนฺทาน มุยฺยาเน ภตฺตมตฺตโน;  
  
กตฺวา นิวาปํ ทาเปสิ, ตทชฺชาปิ จ วตฺตติฯ  
</li>
  
<li>
โจรํ วชฺชมุปนีตํ, ทิสฺวา สํวิคฺคมานโส;  
  
ฉวํ สุสานํ อาเนตฺวา, ขิปิตฺวา โลหกุมฺภิยํฯ  
</li>
  
<li>
ทตฺวา ธมํ ปลาเปตฺวา, โจรํ รตฺติยมุคฺคเต;  
  
สูริเย กุชฺฌิโต โจรํ-วิยฌาปยิ ตํ ฉวํฯ  
</li>
  
<li>
อกา ทีปมฺหิ สเพฺพสํ, เจติยานํ มหามหํ;  
  
ถูปาราเม จ ถูปสฺส, เหมจุมฺพฎกญฺจุกํฯ  
</li>
  
<li>
ทฺวาจตฺตาลีสวสฺสานิ, กตฺวา วญฺจุํขณมฺปิโส;  
  
กตฺวา ปุญฺญมุปาคญฺฉิ, เทวราชสหพฺยตํฯ  
</li>
  
<li>
รโญฺญ ตสฺส กนิเฎฺฐน, มหานาเมน วลฺลภา;  
  
เทวี สตฺถํ นิปาเตตฺวา, ตมฐานมฺหิ มารยิฯ  
</li>
  
<li>
ปพฺพชิตฺกา กนิโฎฺฐ โส, ชีวมานมฺหิ ภาตริ;  
  
หเต ราชินิ ภีตาย, อาวตฺติตฺวา’สิ ภูปติฯ  
</li>
  
<li>
มเหสิํอตฺตโน’กาสิ, มเหสิํ ภาตุฆาตินิํ;  
  
คิลานสาลา กาเรสิ, มหาปาฬิญฺจ วฑฺฒยิฯ  
</li>
  
<li>
โลหทฺวาร  
รลคฺคาม-โกฎิปสฺสวนวฺหเย;  
  
ตโย วิหาเร กตฺวา’ทา, ภิกฺขูนมภยุตฺตเรฯ  
</li>
  
<li>
วิหารํ การยิตฺวาน, ธุมรกฺขมฺหิ ปพฺพเต;  
  
มเหสิยา นเยนา’ทา, ภิกฺขูนํ เถรวาทีนํฯ  
</li>
  
<li>
นวกมฺมญฺจ ชิเณฺณสุ, วิหาเรสุ สการยิ;  
  
ทานสีลรโต วตฺถุ-ปูชโก จ อหุ สทาฯ  
</li>
  
<li>
โพธิมณฺฑสมีปมฺหิ, ชาโต โพฺรหฺมณมาณโว;  
  
วิชฺชาสิปฺปกลาเวที, ตีสุ เวเทสุ ปารโคฯ  
</li>
  
<li>
สมฺมาวิญฺญาตสมโย, สพฺพวาทวิสารโท;  
  
วาทตฺถิ ชมฺพุทีปมฺหิ, อาหิณฺฑโนฺต ปวาทิโกฯ  
</li>
  
<li>
วิหารเมกํ อาคมฺม, รตฺติํ ปาตญฺชลํ มตํ;  
  
ปริวเตฺตสิ สมฺปุณฺณ-ปทํ สุปริมณฺฑลํฯ  
</li>
  
<li>
ตเตฺถโก เรวโตนาม, มหาเถโร วิชานิย;  
  
‘‘มหาปโญฺญ อยํ สโตฺถ, ทเมตุํ วฎฺฎตี’’ติ โสฯ  
</li>
  
<li>
‘‘โก นุ คทฺรภราเวน, วิรวโนฺต’’ติ อพฺรวิ;  
  
‘‘คทฺรภานํ รเว อตฺถํ, กิํ ชานาสี’’ติ อาหตํฯ  
</li>
  
<li>
‘‘อหํ ชาเน’’ติ วุโตฺตโส, โอตาเรสิ สกํ มตํ;  
  
วุตฺตํ วุตฺตํ วิยากาสิ, วิโรธมฺปิ จ ทสฺสยิฯ  
</li>
  
<li>
‘‘เตนหิ ตฺวํ สกวาท-โมตาเรหี’’ติ โจทิโต;  
  
ปาฬิมาหา’ภิธมฺมสฺส, อตฺถมสฺส น โส’มิคาฯ  
</li>
  
<li>
อาห กเสฺส’สมโนฺต’ติ, พุทฺธมโนฺต’ติ โสพฺรวิ;  
  
‘‘เทหิ เม ต’’นฺติ วุเตฺตหิ, ‘‘คณฺหุ ปพฺพชฺชตํ’’อิติฯ  
</li>
  
<li>
มนฺตตฺถี ปพฺพชิตฺวาโส, อุคฺคณฺหิ ปิฎกตฺตยํ;  
  
‘‘เอกายโน อยํ มโคฺค’’, อิติ ปจฺฉา ตมคฺคหิฯ  
</li>
  
<li>
พุทฺธสฺส วิย คมฺภีร-โฆสตฺตาตํ วิยากรุํ;  
  
‘‘พุทฺธโฆโส’’ติ โฆโสหิ, พุโทฺธ วิย มหีตเลฯ  
</li>
  
<li>
ตตฺถ ญาโณทยํ นาม, กตฺวา มกรณํ ตทา;  
  
ธมฺมสงฺคณียา’กาสิ, กจฺฉํ โส อฎฺฐสาลินิํฯ  
</li>
  
<li>
ปติตฺตฎฺฐกถเญฺจว  
, การามารภิพุทฺธิมา;  
  
ตํ ทิสฺวา เรวโต เถโร, อิทํ วจนมพฺรุวิฯ  
</li>
  
<li>
ปาฬิมตฺตอิธานิตํ, นตฺถิ อฎฺฐกถา อิธ;  
  
ตถาจริยวาทา จ, ภินฺนรูปา น วิชฺชเรฯ  
</li>
  
<li>
สีหฬาฎฺฐกถา สุทฺธา, มหิเนฺทน มตีมตา;  
  
สํคีติตฺตยมารุฬํ, สมฺมาสมฺพุทฺธเทสิตํฯ  
</li>
  
<li>
สาริปุตฺตาทิคีตญฺจ, กถามคฺคํ สเมกฺขิย;  
  
เอกา สีหฬภาสาย, สีหเฬสุ ปวตฺตติฯ  
</li>
  
<li>
ตํ ตตฺถ คนฺตฺวา สุตฺวา ตํ, มาคธานํ นิรุตฺติยา;  
  
ปริวเตฺตสิ สา โหติ, สพฺพโลกหิตา วหาฯ  
</li>
  
<li>
เอวํ วุโตฺต ปสโนฺน โส, นิกฺขมิตฺวา ตโตอิมํ;  
  
ทีปมาคา อิมเสฺสว, รโญฺญกาเล มหามติฯ  
</li>
  
<li>
มหาวิหารํ สมฺปโตฺต, วิหารํ สพฺพสาธูนํ;  
  
มหาปธานฆรํ คนฺตฺวา, สงฺฆปาลสฺส สนฺติกาฯ  
</li>
  
<li>
สีหฬฎฺฐกถา สุทฺธา, เถรวาทญฺจ สพฺพโส;  
  
‘‘ธมฺมสามิสฺส เอโสว, อธิปฺปาโย’’ติ นิจฺฉิยฯ  
</li>
  
<li>
ตตฺถ สงฺฆํ สมาเนตฺวา, ‘‘กาตุมฎฺฐกถามม;  
  
โปตฺถเก เทถ สเพฺพ’’ติ, อาห วีมํสิตุํ สตํฯ  
</li>
  
<li>
สโงฺฆ คาถาทฺวยํ ตสฺสา-ทาสิ ‘‘สามตฺติยํ ตว;  
  
เอตฺถ ทเสฺสหิ ตํ ทิสฺวา, สเพฺพ เทมา’’ติ โปตฺถเกฯ  
</li>
  
<li>
ปิฎกตฺตยเมเตฺถว, สทฺธิมฎฺฐกถาย โส;  
  
วิสุทฺธิมคฺค นามากา, สงฺคเหตฺวา สมาสโตฯ  
</li>
  
<li>
ตโต สงฺฆํ สมุเหตฺวา, สมฺพุทฺธมตโกวิทํ;  
  
มหาโพธิสมีปมฺหิ, โส ตํ วาเจตุมารภิฯ  
</li>
  
<li>
เทวตา ตสฺส เนปุญฺญํ, ปกาเสตุํ มหาชเน;  
  
ฉาเทสุํ โปตฺถกํโส’ยิ, ทฺวตฺติกฺขตฺตุมฺปิ ตํ อกาฯ  
</li>
  
<li>
วาเจตุํ ตติเย วาเร, โปตฺถเก สมุทาหเฎ;  
  
โปตฺถกทฺวยมญฺญมฺปิ, สณฺฐาเปสุํ ตหิํ มรูฯ  
</li>
  
<li>
วาจยิํสุ  
ตทาภิกฺขู, โปตฺถกตฺตย เมกโต;  
  
คนฺถโต อตฺถโต จาปิ, ปุพฺพาปรวเสน วาฯ  
</li>
  
<li>
เถรวาเทหิ ปาฬิหิ, ปเทหิ พฺยญฺชเนหิ จ;  
  
อญฺญตฺถตฺตมหูเนว, โปตฺถตฺถเกสุปิ ตีสุปิฯ  
</li>
  
<li>
อถ อุโคฺฆสยิ สโงฺฆ, ตุฎฺฐหโฎฺฐ ติเสสโต;  
  
‘‘นิสฺสํสยา’ยํ เมเตฺตโยฺย’’, อิติ วตฺวา ปุนปฺปุนํฯ  
</li>
  
<li>
สทฺธิมฎฺฐกถายา’ทา, โปตฺถเก ปิฎกตฺตเย;  
  
คนฺถกาเร วสโนฺต โส, วิหาเร ทุรสงฺกเรฯ  
</li>
  
<li>
ปริวเตฺตสิ สพฺพาปิ, สีหฬฎฺฐกถา ตทา;  
  
สเพฺพสํ มูลภาสาย, มาคธาย นิรุตฺติยาฯ  
</li>
  
<li>
‘‘สตฺตานํ สพฺพภาสานํ, สา อโหสิ หิตาวหา;  
  
เถริยา จริยาสเพฺพ, ปาฬิํวิย ตมคฺคยฺหํฯ  
</li>
  
<li>
อถ กตฺตพฺพกิเจฺจสุ, คเหตุ ปรินิฎฺฐิติํ;  
  
วนฺทิตุํ โส มหาโพธิํ, ชมฺพุทีปมุปาคมิฯ  
</li>
  
<li>
สุตฺวา ทฺวาวีสวสฺสานิ, มหานาโม มหามหิํ;  
  
กตฺวา ปุญฺญานิ จิตฺรานิ, ยถา กมฺมมุคาคมิฯ  
</li>
  
<li>
สเพฺพ’เป เต ธรณีปตโย มจฺจุมเจฺจตุมเนฺต,  
  
โน สกฺขิํ สูปจิตสุขพลาสาธุ สมฺปนฺนโภโค;  
  
เอวํ สเพฺพ นิธนวสคา โหนฺติ สตฺตา’ติ นิจฺจํ,  
  
ราคํ สมฺมา วินยตุธเน ชีวิเต จาปิ ธีมาฯ  
</li>
  
สุชนปฺปสาทสํเวคตฺถาย กเต มหาวํเส  
</li>
  
ปญฺจราชโก นาม  
</li>
  
สตฺตติํสติโม ปริเจฺฉโทฯ  
</li>
  
  
  
  
  