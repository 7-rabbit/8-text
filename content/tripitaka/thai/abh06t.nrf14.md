<h1>๑๔. จุทฺทสโม ปริเจฺฉโท</h1>
<h3>รูปาวจรสมาธิภาวนานิเทฺทโส</h3>
<ol>
<li>
ภาวนานยมหํ  
  
หิตานยํ,  
  
มานยญฺจ สุคตํ สุขานยํ;  
  
พฺยากโรมิ ปรมํ อิโต ปรํ,  
  
ตํ สุณาถ มธุรตฺถวณฺณนํฯ  
</li>
  
<li>
อุตฺตรํ ตุ มนุสฺสานํ, ธมฺมโต ญาณทสฺสนํ;  
  
ปตฺตุกาเมน กาตพฺพํ, อาทิโต สีลโสธนํฯ  
</li>
  
<li>
สงฺกสฺสรสมาจาเร, ทุสฺสีเล สีลวชฺชิเต;  
  
นตฺถิ ฌานํ กุโต มโคฺค, ตสฺมา สีลํ วิโสธเยฯ  
</li>
  
<li>
สีลํ จาริตฺตวาริตฺตวเสน ทุวิธํ มตํ;  
  
ตํ ปนาจฺฉิทฺทมกฺขณฺฑมกมฺมาสมนินฺทิตํฯ  
</li>
  
<li>
กตฺตพฺพํ อตฺถกาเมน, วิเวกสุขมิจฺฉตา;  
  
สีลญฺจ นาม ภิกฺขูนํ, อลงฺกาโร อนุตฺตโรฯ  
</li>
  
<li>
รตนํ สรณํ เขมํ, ตาณํ เลณํ ปรายณํ;  
  
จินฺตามณิ ปณีโต จ, สีลํ ยานมนุตฺตรํฯ  
</li>
  
<li>
สีตลํ  
สลิลํ สีลํ, กิเลสมลโธวนํ;  
  
คุณานํ มูลภูตญฺจ, โทสานํ พลฆาติ จฯ  
</li>
  
<li>
ติทิวาโรหณเญฺจตํ, โสปานํ ปรมุตฺตมํ;  
  
มโคฺค เขโม จ นิพฺพานนครสฺส ปเวสเนฯ  
</li>
  
<li>
ตสฺมา สุปริสุทฺธํ ตํ, สีลํ ทุวิธลกฺขณํ;  
  
กตฺตพฺพํ อตฺถกาเมน, ปิยสีเลน ภิกฺขุนาฯ  
</li>
  
<li>
กาตโพฺพ ปน สีลสฺมิํ, ปริสุเทฺธ ฐิเตนิธ;  
  
ปลิโพธสฺสุปเจฺฉโท, ปลิโพธา ทสาหุ จฯ  
</li>
  
<li>
‘‘อาวาโส  
จ กุลํ ลาโภ,  
  
คโณ กมฺมญฺจ ปญฺจมํ;  
  
อทฺธานํ ญาติ อาพาโธ,  
  
คโนฺถ อิทฺธีติ เต ทสา’’ติฯ  
</li>
  
<li>
ปลิโพธสฺสุปเจฺฉทํ, กตฺวา ทสวิธสฺสปิ;  
  
อุปสงฺกมิตโพฺพ โส, กมฺมฎฺฐานสฺส ทายโกฯ  
</li>
  
<li>
ปิโย  
ครุ ภาวนีโย, วตฺตา จ วจนกฺขโม;  
  
คมฺภีรญฺจ กถํ กตฺตา, โน จฎฺฐาเน นิโยชโกฯ  
</li>
  
<li>
เอวมาทิคุโณเปตมุปคนฺตฺวา หิเตสินํ;  
  
กลฺยาณมิตฺตํ กาเลน, กมฺมฎฺฐานสฺส ทายกํฯ  
</li>
  
<li>
กมฺมฎฺฐานํ คเหตพฺพํ, วตฺตํ กตฺวา ปนสฺส ตุ;  
  
เตนาปิ จริตํ ญตฺวา, ทาตพฺพํ ตสฺส ภิกฺขุโนฯ  
</li>
  
<li>
จริตํ ปนิทํ ราคโทสโมหวเสน จ;  
  
สทฺธาพุทฺธิวิตกฺกานํ, วเสน ฉพฺพิธํ มตํฯ  
</li>
  
<li>
โวมิสฺสกนยา เตสํ, จตุสฎฺฐิ ภวนฺติ เต;  
  
เตหิ อโตฺถ น จตฺถีติ, น มยา อิธ ทสฺสิตาฯ  
</li>
  
<li>
อสุภา  
จ ทเสเวตฺถ, ตถา กายคตาสติ;  
  
เอกาทส อิเม ราค-จริตสฺสานุกูลตาฯ  
</li>
  
<li>
จตโสฺส อปฺปมญฺญาโย, สวณฺณกสิณา อิเม;  
  
อเฎฺฐว จ สทา โทส-จริตสฺสานุกูลตาฯ  
</li>
  
<li>
ตํ โมหจริตเสฺสตฺถ, วิตกฺกจริตสฺส จ;  
  
อนุกูลนฺติ นิทฺทิฎฺฐํ, อานาปานํ ปเนกกํฯ  
</li>
  
<li>
ปุริมานุสฺสติฉกฺกํ, สทฺธาจริตเทหิโน;  
  
มรณูปสมายุตฺตา, สติมาหารนิสฺสิตาฯ  
</li>
  
<li>
สญฺญา  
ธาตุววตฺถานํ, พุทฺธิปฺปกติชนฺตุโน;  
  
อิเม ปน จ จตฺตาโร, อนุกูลาติ ทีปิตาฯ  
</li>
  
<li>
จตฺตาโรปิ จ อารุปฺปา, เสสานิ กสิณานิ จ;  
  
อนุกูลา อิเม สพฺพ-จริตานนฺติ วณฺณิตาฯ  
</li>
  
<li>
อิทํ สพฺพํ ปเนกนฺต-วิปจฺจนีกภาวโต;  
  
อติสปฺปายโต วุตฺต-มิติ เญยฺยํ วิภาวินาฯ  
</li>
  
<li>
กมฺมฎฺฐานานิ สพฺพานิ, จตฺตาลีสาติ นิทฺทิเส;  
  
กสิณานิ ทส เจว, อสุภานุสฺสตี ทสฯ  
</li>
  
<li>
จตโสฺส อปฺปมญฺญาโย, จตฺตาโร จ อรูปิโน;  
  
จตุธาตุววตฺถานํ, สญฺญา จาหารตา อิติฯ  
</li>
  
<li>
กมฺมฎฺฐาเนสุ เอเตสุ, อุปจารวหา กติ;  
  
อานาปานสติํ กาย-คตํ หิตฺวา ปนฎฺฐปิฯ  
</li>
  
<li>
เสสานุสฺสติโย สญฺญา, ววตฺถานนฺติ เตรส;  
  
อุปจารวหา วุตฺตา, เสสา เต อปฺปนาวหาฯ  
</li>
  
<li>
อปฺปนายาวเหเสฺวตฺถ, กสิณานิ ทสาปิ จ;  
  
อานาปานสตี เจว, จตุกฺกชฺฌานิกา อิเมฯ  
</li>
  
<li>
อสุภานิ  
ทส เจตฺถ, ตถา กายคตาสติ;  
  
เอกาทส อิเม ธมฺมา, ปฐมชฺฌานิกา สิยุํฯ  
</li>
  
<li>
อาทิพฺรหฺมวิหาราติ  
, ติกชฺฌานวหา ตโย;  
  
จตุตฺถาปิ จ อารุปฺปา, จตุตฺถชฺฌานิกา มตาฯ  
</li>
  
<li>
วเสนารมฺมณงฺคานํ, ทุวิโธ สมติกฺกโม;  
  
โคจราติกฺกมารูเป, รูเป ฌานงฺคติกฺกโมฯ  
</li>
  
<li>
ทเสว กสิณาเนตฺถ, วเฑฺฒตพฺพานิ โหนฺติ หิ;  
  
น จ วฑฺฒนิยา เสสา, ภวนฺติ อสุภาทโยฯ  
</li>
  
<li>
ทเสว กสิณาเนตฺถ, อสุภานิ ทสาปิ จ;  
  
อานาปานสตี เจว, ตถา กายคตาสติฯ  
</li>
  
<li>
ปฎิภาคนิมิตฺตานิ  
, โหนฺติ อารมฺมณานิ หิ;  
  
เสสาเนว ปฎิภาค-นิมิตฺตารมฺมณา สิยุํฯ  
</li>
  
<li>
อสุภานิ ทสาหาร-สญฺญา กายคตาสติ;  
  
เทเวสุ นปฺปวตฺตนฺติ, ทฺวาทเสตานิ สพฺพทาฯ  
</li>
  
<li>
ตานิ ทฺวาทส เจตานิ, อานาปานสตีปิ จ;  
  
เตรเสว ปเนตานิ, พฺรหฺมโลเก น วิชฺชเรฯ  
</li>
  
<li>
ฐเปตฺวา จตุรารูเป, นตฺถิ กิญฺจิ อรูปิสุ;  
  
มนุสฺสโลเก สพฺพานิ, ปวตฺตนฺติ น สํสโยฯ  
</li>
  
<li>
จตุตฺถํ กสิณํ หิตฺวา, กสิณา อสุภานิ จ;  
  
ทิเฎฺฐเนว คเหตพฺพา, อิเม เอกูนวีสติฯ  
</li>
  
<li>
สติยมฺปิ จ กายมฺหิ, ทิเฎฺฐน ตจปญฺจกํ;  
  
เสสเมตฺถ สุเตเนว, คเหตพฺพนฺติ ทีปิตํฯ  
</li>
  
<li>
อานาปานสตี เอตฺถ, ผุเฎฺฐน ปริทีปิตา;  
  
วาโยกสิณเมเวตฺถ, ทิฎฺฐผุเฎฺฐน คยฺหติฯ  
</li>
  
<li>
สุเตเนว  
คเหตพฺพา, เสสา อฎฺฐารสาปิ จ;  
  
อุเปกฺขา อปฺปมญฺญา จ, อรูปา เจว ปญฺจิเมฯ  
</li>
  
<li>
อาทิโตว คเหตพฺพา, น โหนฺตีติ ปกาสิตา;  
  
ปญฺจติํสาวเสสานิ, คเหตพฺพานิ อาทิโตฯ  
</li>
  
<li>
กมฺมฎฺฐาเนสุ เหเตสุ, อากาสกสิณํ วินา;  
  
กสิณา นว โหเนฺต จ, อรูปานํ ตุ ปจฺจยาฯ  
</li>
  
<li>
ทสาปิ กสิณา โหนฺติ, อภิญฺญานํ ตุ ปจฺจยา;  
  
ตโย พฺรหฺมวิหาราปิ, จตุกฺกสฺส ภวนฺติ ตุฯ  
</li>
  
<li>
เหฎฺฐิมํ เหฎฺฐิมารุปฺปํ, อุปรูปริมสฺส หิ;  
  
ตถา จตุตฺถมารุปฺปํ, นิโรธสฺสาติ ทีปิตํฯ  
</li>
  
<li>
สพฺพานิ จ ปเนตานิ, จตฺตาลีสวิธานิ ตุ;  
  
วิปสฺสนาภวสมฺปตฺติ-สุขานํ ปจฺจยา สิยุํฯ  
</li>
  
<li>
กมฺมฎฺฐานํ  
คเหตฺวาน, อาจริยสฺส สนฺติเก;  
  
วสนฺตสฺส กเถตพฺพํ, อาคตสฺสาคตกฺขเณฯ  
</li>
  
<li>
อุคฺคเหตฺวา  
ปนญฺญตฺร, คนฺตุกามสฺส ภิกฺขุโน;  
  
นาติสเงฺขปวิตฺถารํ, กเถตพฺพํ ตุ เตนปิฯ  
</li>
  
<li>
กมฺมฎฺฐานํ คเหตฺวาน, สมฺมฎฺฐานํ มโนภุโน;  
  
อฎฺฐารสหิ โทเสหิ, นิจฺจํ ปน วิวชฺชิเตฯ  
</li>
  
<li>
อนุรูเป วิหารสฺมิํ, วิหาตพฺพํ ตุ คามโต;  
  
นาติทูเร นจฺจาสเนฺน, สิเว ปญฺจงฺคสํยุเตฯ  
</li>
  
<li>
ขุทฺทโก ปลิโพโธปิ, ฉินฺทิตโพฺพ ปนตฺถิ เจ;  
  
ทีฆา เกสา นขา โลมา, ฉินฺทิตพฺพา วิภาวินาฯ  
</li>
  
<li>
จีวรํ รชิตพฺพํ ตํ, กิลิฎฺฐํ ตุ สเจ สิยา;  
  
สเจ ปเตฺต มลํ โหติ, ปจิตโพฺพว สุฎฺฐุ โสฯ  
</li>
  
<li>
อจฺฉินฺนปลิโพเธน  
, ปจฺฉา เตน จ ภิกฺขุนา;  
  
ปวิวิเตฺต ปโนกาเส, วสเนฺตน ยถาสุขํฯ  
</li>
  
<li>
วเชฺชตฺวา มตฺติกํ นีลํ, ปีตํ เสตญฺจ โลหิตํ;  
  
สณฺหายารุณวณฺณาย, มตฺติกาย มโนรมํฯ  
</li>
  
<li>
กตฺตพฺพํ กสิณชฺฌานํ, ปตฺตุกาเมน ธีมตา;  
  
เสนาสเน วิวิตฺตสฺมิํ, พหิทฺธา วาปิ ตาทิเสฯ  
</li>
  
<li>
ปฎิจฺฉเนฺน ปนฎฺฐาเน, ปพฺภาเร วา คุหนฺตเร;  
  
สํหาริมํ วา กาตพฺพํ, ตํ ตตฺรฎฺฐกเมว วาฯ  
</li>
  
<li>
สํหาริมํ กโรเนฺตน, ทณฺฑเกสุ จตูสฺวปิ;  
  
จมฺมํ วา กฎสารํ วา, ทุสฺสปตฺตมฺปิ วา ตถาฯ  
</li>
  
<li>
พนฺธิตฺวา ตถา กาตพฺพํ, มตฺติกาย ปมาณโต;  
  
ภูมิยํ ปตฺถริตฺวา จ, โอโลเกตพฺพเมว ตํฯ  
</li>
  
<li>
ตตฺรฎฺฐํ ภูมิยํ วฎฺฎํ, อาโกฎิตฺวาน ขาณุเก;  
  
วลฺลีหิ ตํ วินนฺธิตฺวา, กาตพฺพํ กณฺณิกํ สมํฯ  
</li>
  
<li>
วิตฺถารโต  
ปมาเณน, วิทตฺถิจตุรงฺคุลํ;  
  
วฎฺฎํ วตฺตติ ตํ กาตุํ, วิวฎฺฎํ ปน มิจฺฉตาฯ  
</li>
  
<li>
เภรีตลสมํ สาธุ, กตฺวา กสิณมณฺฑลํ;  
  
สมฺมชฺชิตฺวาน ตํ ฐานํ, นฺหตฺวา อาคมฺม ปณฺฑิโตฯ  
</li>
  
<li>
หตฺถปาสปมาณสฺมิํ, ตมฺหา กสิณมณฺฑลา;  
  
ปเทเส ตุ สุปญฺญเตฺต, อาสนสฺมิํ สุอตฺถเตฯ  
</li>
  
<li>
อุเจฺจ ตตฺถ นิสีทิตฺวา, วิทตฺถิจตุรงฺคุเล;  
  
อุชุกายํ ปณิธาย, กตฺวา ปริมุขํ สติํฯ  
</li>
  
<li>
กาเมสฺวาทีนวํ ทิสฺวา, เนกฺขมฺมํ ทฎฺฐุ เขมโต;  
  
ปรมํ ปีติปาโมชฺชํ, ชเนตฺวา รตนตฺตเยฯ  
</li>
  
<li>
‘‘ภาคี  
อสฺสมหํ อทฺธา, อิมาย ปฎิปตฺติยา;  
  
ปวิเวกสุขสฺสา’’ติ, กตฺวา อุสฺสาหมุตฺตมํฯ  
</li>
  
<li>
อากาเรน  
สเมเนว, อุมฺมีลิตฺวาน โลจนํ;  
  
นิมิตฺตํ คณฺหตา สาธุ, ภาเวตพฺพํ ปุนปฺปุนํฯ  
</li>
  
<li>
น วโณฺณ เปกฺขิตโพฺพ โส, ทฎฺฐพฺพํ น จ ลกฺขณํ;  
  
วณฺณํ ปน อมุญฺจิตฺวา, อุสฺสทสฺส วเสน หิฯ  
</li>
  
<li>
จิตฺตํ ปณฺณตฺติธมฺมสฺมิํ, ฐเปเตฺวกคฺคมานโส;  
  
‘‘ปถวี ปถวิ’’เจฺจวํ, วตฺวา ภาเวยฺย ปณฺฑิโตฯ  
</li>
  
<li>
ปถวี เมทนี ภูมิ, วสุธา จ วสุนฺธรา;  
  
เอวํ ปถวินาเมสุ, เอกํ วตฺตุมฺปิ วฎฺฎติฯ  
</li>
  
<li>
อุมฺมีลิตฺวา นิมีลิตฺวา, อาวเชฺชยฺย ปุนปฺปุนํ;  
  
ยาวุคฺคหนิมิตฺตํ ตุ, นุปฺปชฺชติ จ ตาว โสฯ  
</li>
  
<li>
เอวํ ภาวยโต ตสฺส, ปุน เอกคฺคเจตโส;  
  
ยทา ปน นิมีเลตฺวา, อาวชฺชนฺตสฺส โยคิโนฯ  
</li>
  
<li>
ยถา อุมฺมีลิเตกาเล, ตถาปาถํ ตุ ยาติ เจ;  
  
ตทุคฺคหนิมิตฺตํ ต-มุปฺปนฺนนฺติ ปวุจฺจติฯ  
</li>
  
<li>
นิมิเตฺต  
ปน สญฺชาเต, ตโต ปภุติ โยคินา;  
  
นิสีทิตพฺพํ โน เจวํ, ตสฺมิํ ฐาเน วิชานตาฯ  
</li>
  
<li>
อตฺตโน วสนฎฺฐานํ, ปวิสิตฺวาน ธีมตา;  
  
เตน ตตฺถ นิสิเนฺนน, ภาเวตพฺพํ ยถาสุขํฯ  
</li>
  
<li>
ปปญฺจปริหารตฺถํ, ปาทานํ ปน โธวเน;  
  
ตเสฺสกตลิกา เทฺว จ, อิจฺฉิตพฺพา อุปาหนาฯ  
</li>
  
<li>
สมาธิตรุโณ ตสฺส, อสปฺปาเยน เกนจิ;  
  
สเจ นสฺสติ ตํ ฐานํ, คนฺตฺวาวาทาย ตํ ปนฯ  
</li>
  
<li>
ปีเฐ  
สุขนิสิเนฺนน, ภาเวตพฺพํ ปุนปฺปุนํ;  
  
สมนฺนาหริตพฺพญฺจ, กเร ตกฺกาหตมฺปิ จฯ  
</li>
  
<li>
นิมิตฺตํ ปน ตํ หิตฺวา, จิตฺตํ ธาวติ เจ พหิ;  
  
นิวาเรตฺวา นิมิตฺตสฺมิํ, ฐเปตพฺพํ ตุ มานสํฯ  
</li>
  
<li>
ยตฺถ ยตฺถ นิสีทิตฺวา, ตมิจฺฉติ ตโปธโน;  
  
ตตฺถ ตตฺถ ทิวารตฺติํ, ตสฺสุปฎฺฐาติ เจตโสฯ  
</li>
  
<li>
เอวํ ตสฺส กโรนฺตสฺส, อนุปุเพฺพน โยคิโน;  
  
วิกฺขมฺภนฺติ จ สพฺพานิ, ปญฺจ นีวรณานิปิฯ  
</li>
  
<li>
สมาธิยติ จิตฺตมฺปิ, อุปจารสมาธินา;  
  
ปฎิภาคนิมิตฺตมฺปิ, อุปฺปชฺชติ จ โยคิโนฯ  
</li>
  
<li>
โก ปนายํ วิเสโส หิ, อิมสฺส ปุริมสฺส วา;  
  
ถวิกา นีหตาทาส-มณฺฑลํ วิย มชฺชิตํฯ  
</li>
  
<li>
เมฆโต วิย นิกฺขนฺตํ, สมฺปุณฺณจนฺทมณฺฑลํ;  
  
ปฎิภาคนิมิตฺตํ ตํ, พลากา วิย โตยเทฯ  
</li>
  
<li>
ตทุคฺคหนิมิตฺตํ  
ตํ, ปทาเลตฺวาว นิคฺคตํ;  
  
ตโตธิกตรํ สุทฺธํ, หุตฺวาปฎฺฐาติ ตสฺส ตํฯ  
</li>
  
<li>
ตนุสณฺฐานวนฺตญฺจ, วณฺณวนฺตํ น เจว ตํ;  
  
อุปฎฺฐาการมตฺตํ ตํ, ปญฺญชํ ภาวนามยํฯ  
</li>
  
<li>
ปฎิภาเค  
สมุปฺปเนฺน, นิมิเตฺต ภาวนามเย;  
  
โหนฺติ วิกฺขมฺภิตาเนว, ปญฺจ นีวรณานิปิฯ  
</li>
  
<li>
กิเลสา สนฺนิสินฺนาว, ยุตฺตโยคสฺส ภิกฺขุโน;  
  
จิตฺตํ สมาหิตํเยว, อุปจารสมาธินาฯ  
</li>
  
<li>
อากาเรหิ ปน ทฺวีหิ, สมาธิยติ มานสํ;  
  
อุปจารกฺขเณ ตสฺส, ปฎิลาเภ สมาธิโนฯ  
</li>
  
<li>
นีวารณปฺปหาเนน  
, อุปจารกฺขเณ ตถา;  
  
องฺคานํ ปาตุภาเวน, ปฎิลาภกฺขเณ ปนฯ  
</li>
  
<li>
ทฺวินฺนํ ปน สมาธีนํ, กิํ นานากรณํ ปน;  
  
องฺคานิ ถามชาตานิ, อุปจารกฺขเณน จฯ  
</li>
  
<li>
อปฺปนาย ปนงฺคานิ, ถามชาตานิ ชายเร;  
  
ตสฺมา ตํ อปฺปนาจิตฺตํ, ทิวสมฺปิ ปวตฺตติฯ  
</li>
  
<li>
ปลฺลเงฺกน จ เตเนว, วเฑฺฒตฺวา ตํ นิมิตฺตกํ;  
  
อปฺปนํ อธิคนฺตุํ โส, สโกฺกติ ยทิ สุนฺทรํฯ  
</li>
  
<li>
โน เจ สโกฺกติ โส เตน,  
  
ตํ นิมิตฺตํ ตุ โยคินา;  
  
จกฺกวตฺติย คโพฺภว,  
  
รตนํ วิย ทุลฺลภํฯ  
</li>
  
<li>
สตตํ อปฺปมเตฺตน, รกฺขิตพฺพํ สตีมตา;  
  
นิมิตฺตํ รกฺขโต ลทฺธํ, ปริหานิ น วิชฺชติฯ  
</li>
  
<li>
อารกฺขเณ อสนฺตมฺหิ, ลทฺธํ ลทฺธํ วินสฺสติ;  
  
รกฺขิตพฺพํ หิ ตสฺมา ตํ, ตตฺรายํ รกฺขณาวิธิฯ  
</li>
  
<li>
อาวาโส โคจโร ภสฺสํ, ปุคฺคโล โภชนํ อุตุ;  
  
อิริยาปโถติ สเตฺตเต, อสปฺปาเย วิวชฺชเยฯ  
</li>
  
<li>
สปฺปาเย  
สตฺต เสเวยฺย, เอวญฺหิ ปฎิปชฺชโต;  
  
น จิเรเนว กาเลน, โหติ ภิกฺขุสฺส อปฺปนาฯ  
</li>
  
<li>
ยสฺสปฺปนา น โหเตว, เอวมฺปิ ปฎิปชฺชโต;  
  
อปฺปนาย จ โกสลฺลํ, สมฺมา สมฺปาทเย พุโธฯ  
</li>
  
<li>
อปฺปนาย หิ โกสลฺล-มิทํ ทสวิธํ อิธ;  
  
คนฺถวิตฺถารภีเตน, มยา วิสฺสชฺชิตนฺติ จฯ  
</li>
  
<li>
เอวญฺหิ  
สมฺปาทยโต, อปฺปนาโกสลฺลํ ปน;  
  
ปฎิลเทฺธ นิมิตฺตสฺมิํ, อปฺปนา สมฺปวตฺตติฯ  
</li>
  
<li>
เอวมฺปิ ปฎิปนฺนสฺส, สเจ สา นปฺปวตฺตติ;  
  
ตถาปิ น ชเห โยคํ, วายเมเถว ปณฺฑิโตฯ  
</li>
  
<li>
จิตฺตปฺปวตฺติอาการํ  
, ตสฺมา สลฺลกฺขยํ พุโธ;  
  
สมตํ วีริยเสฺสว, โยชเยถ ปุนปฺปุนํฯ  
</li>
  
<li>
อีสกมฺปิ ลยํ ยนฺตํ, ปคฺคเณฺหเถว มานสํ;  
  
อจฺจารทฺธํ นิเสเธตฺวา, สมเมว ปวตฺตเยฯ  
</li>
  
<li>
ลีนตุทฺธตภาเวหิ, โมจยิตฺวาน มานสํ;  
  
ปฎิภาคนิมิตฺตาภิ-มุขํ ตํ ปฎิปาทเยฯ  
</li>
  
<li>
เอวํ นิมิตฺตาภิมุขํ, ปฎิปาทยโต ปน;  
  
อิทาเนวปฺปนา ตสฺส, สา สมิชฺฌิสฺสตีติ จฯ  
</li>
  
<li>
ภวงฺคํ ปน ปจฺฉิชฺช, ปถวีกสิณํ ตถา;  
  
ตเทวารมฺมณํ กตฺวา, มโนทฺวารมฺหิ โยคิโนฯ  
</li>
  
<li>
ชายเตวชฺชนํ จิตฺตํ, ตเตฺรวารมฺมเณ ตโต;  
  
ชวนานิ จ ชายเนฺต, ตสฺส จตฺตาริ ปญฺจ วาฯ  
</li>
  
<li>
อวสาเน ปเนกํ ตุ, รูปาวจริกํ ภเว;  
  
ตกฺกาทโย ปนเญฺญหิ, ภวนฺติ พลวตฺตราฯ  
</li>
  
<li>
อปฺปนาเจตโส ตานิ, ปริกโมฺมปจารโต;  
  
วุจฺจนฺติ ปริกมฺมานิ, อุปจารานิ จาติปิฯ  
</li>
  
<li>
อปฺปนายานุโลมตฺตา  
, อนุโลมานิ เอว จ;  
  
ยํ ตํ สพฺพนฺติมํ เอตฺถ, โคตฺรภูติ ปวุจฺจติฯ  
</li>
  
<li>
คหิตาคหเณเนตฺถ, ปริกมฺมปฺปนาทิกํ;  
  
ทุติยํ อุปจารํ ตํ, ตติยํ อนุโลมกํฯ  
</li>
  
<li>
จตุตฺถํ  
โคตฺรภุ ทิฎฺฐํ, ปญฺจมํ อปฺปนามโน;  
  
ปฐมํ อุปจารํ วา, ทุติยํ อนุโลมกํฯ  
</li>
  
<li>
ตติยํ โคตฺรภุ ทิฎฺฐํ, จตุตฺถํ อปฺปนามโน;  
  
จตุตฺถํ ปญฺจมํ วาติ, อเปฺปติ น ตโต ปรํฯ  
</li>
  
<li>
ฉเฎฺฐ วา สตฺตเม วาปิ, อปฺปนา เนว ชายติ;  
  
อาสนฺนตฺตา ภวงฺคสฺส, ชวนํ ปติ ตาวเทฯ  
</li>
  
<li>
ปุริเมหาเสวนํ ลทฺธา, ฉฎฺฐํ วา สตฺตมมฺปิ วา;  
  
อเปฺปตีติ ปเนตฺถาห,  
โคทโตฺต  
อาภิธมฺมิโกฯ  
</li>
  
<li>
ธาวโนฺต หิ ยถา โกจิ,  
  
นโร ฉินฺนตฎามุโข;  
  
ฐาตุกาโม ปริยเนฺต,  
  
ฐาตุํ สโกฺกติ เนว โสฯ  
</li>
  
<li>
เอวเมว ปนจฺฉเฎฺฐ, สตฺตเม วาปิ มานโส;  
  
น สโกฺกตีติ อเปฺปตุํ, เวทิตพฺพํ วิภาวินาฯ  
</li>
  
<li>
เอกจิตฺตกฺขณาเยว, โหตายํ อปฺปนา ปน;  
  
ตโต ภวงฺคปาโตว, โหตีติ ปริทีปิตํฯ  
</li>
  
<li>
ตโต ภวงฺคํ ฉินฺทิตฺวา, ปจฺจเวกฺขณเหตุกํ;  
  
อาวชฺชนํ ตโต ฌาน-ปจฺจเวกฺขณมานสํฯ  
</li>
  
<li>
กามจฺฉโนฺท  
จ พฺยาปาโท, ถินมิทฺธญฺจ อุทฺธโต;  
  
กุกฺกุจฺจํ วิจิกิจฺฉา จ, ปหีนา ปญฺจิเม ปนฯ  
</li>
  
<li>
วิตเกฺกน วิจาเรน, ปีติยา จ สุเขน จ;  
  
เอกคฺคตาย สํยุตฺตํ, ฌานํ ปญฺจงฺคิกํ อิทํฯ  
</li>
  
<li>
นานาวิสยลุทฺธสฺส  
, กามจฺฉนฺทวสา ปน;  
  
อิโต จิโต ภมนฺตสฺส, วเน มกฺกฎโก วิยฯ  
</li>
  
<li>
เอกสฺมิํ  
วิสเยเยว, สมาธาเนว เจตโส;  
  
‘‘สมาธิ กามจฺฉนฺทสฺส, ปฎิปโกฺข’’ติ วุจฺจติฯ  
</li>
  
<li>
ปาโมชฺชภาวโต เจว, สีตลตฺตา สภาวโต;  
  
‘‘พฺยาปาทสฺส ตโต ปีติ, ปฎิปกฺขา’’ติ ภาสิตาฯ  
</li>
  
<li>
สวิปฺผาริกภาเวน, เนกฺขมฺมาทิปวตฺติโต;  
  
‘‘วิตโกฺก ถินมิทฺธสฺส, ปฎิปโกฺข’’ติ วณฺณิโตฯ  
</li>
  
<li>
อวูปสนฺตภาวสฺส, สยเญฺจวาติสนฺตโต;  
  
‘‘สุขํ อุทฺธจฺจกุกฺกุจฺจ-ทฺวยสฺส ปฎิปกฺขกํ’’ฯ  
</li>
  
<li>
มติยา อนุรูปตฺตา, ‘‘อนุมชฺชนลกฺขโณ;  
  
วิจาโร วิจิกิจฺฉาย, ปฎิปโกฺข’’ติ ทีปิโตฯ  
</li>
  
<li>
ปญฺจงฺควิปฺปยุตฺตํ ตํ, ฌานํ ปญฺจงฺคสํยุตํ;  
  
สิวํ ติวิธกลฺยาณํ, ทสลกฺขณสํยุตํฯ  
</li>
  
<li>
เอวญฺจาธิคตํ โหติ, ปฐมํ เตน โยคินา;  
  
สุจิรฎฺฐิติกาเมน, ตสฺส ฌานสฺส สพฺพโสฯ  
</li>
  
<li>
ตํ สมาปชฺชิตพฺพํ ตุ, วิโสเธตฺวาน ปาปเก;  
  
ตํ สมาปชฺชโต ตสฺส, สุจิรฎฺฐิติกํ ภเวฯ  
</li>
  
<li>
จิตฺตภาวนเวปุลฺลํ, ปตฺถยเนฺตน ภิกฺขุนา;  
  
ปฎิภาคนิมิตฺตํ ตํ, วเฑฺฒตพฺพํ ยถากฺกมํฯ  
</li>
  
<li>
วฑฺฒนาภูมิโย เทฺว จ, อุปจารญฺจ อปฺปนา;  
  
อุปจารมฺปิ วา ปตฺวา, วเฑฺฒตุํ ตญฺจ วตฺตติฯ  
</li>
  
<li>
อปฺปนํ ปน ปตฺวา วา, ตตฺรายํ วฑฺฒนกฺกโม;  
  
กสิตพฺพํ ยถาฐานํ, ปริจฺฉินฺทติ กสฺสโกฯ  
</li>
  
<li>
โยคินา เอวเมวมฺปิ, องฺคุลทฺวงฺคุลาทินา;  
  
ปริจฺฉิชฺช ปริจฺฉิชฺช, วเฑฺฒตพฺพํ ยถิจฺฉกํฯ  
</li>
  
<li>
ปเตฺตปิ  
  
ปฐเม ฌาเน, อากาเรหิปิ ปญฺจหิ;  
  
สุจิณฺณวสินา เตน, ภวิตพฺพํ ตปสฺสินาฯ  
</li>
  
<li>
อาวชฺชนํ สมาปตฺติ, อธิฎฺฐาเนสุ ตีสุ จ;  
  
วุฎฺฐานปจฺจเวกฺขาสุ, วสิตา ปญฺจ ภาสิตาฯ  
</li>
  
<li>
อาวชฺชิตฺวา อธิฎฺฐิตฺวา, สมาปชฺช ปุนปฺปุนํ;  
  
วุฎฺฐิตฺวา ปจฺจเวกฺขิตฺวา, วสิตา ปญฺจ สาธเยฯ  
</li>
  
<li>
ปฐเม  
อวสิปเตฺต, ทุติยํ โย ปนิจฺฉติ;  
  
อุภโต ภโฎฺฐภเว โยคี, ปฐมา ทุติยาปิ จฯ  
</li>
  
<li>
กามสฺสหคตา สญฺญา, มนกฺการา จรนฺติ เจ;  
  
ปมาทโยคิโน ฌานํ, โหติ ตํ หานภาคิยํฯ  
</li>
  
<li>
สติ สนฺติฎฺฐเต ตสฺมิํ, สนฺตา ตทนุธมฺมตา;  
  
มนฺทสฺส โยคิโน ฌานํ, โหติ ตํ ฐิติภาคิยํฯ  
</li>
  
<li>
อตกฺกสหิตา สญฺญา, มนกฺการา จรนฺติ เจ;  
  
อปฺปมตฺตสฺส ตํ ฌานํ, วิเสสภาคิยํ สิยาฯ  
</li>
  
<li>
นิพฺพิทาสํยุตา สญฺญา, มนกฺการา จรนฺติ เจ;  
  
นิเพฺพธภาคิยํ ฌานํ, โหตีติ ปริทีปิตํฯ  
</li>
  
<li>
ตสฺมา ปญฺจสุ เอเตสุ, สุจิณฺณวสินา ปน;  
  
ปฐมา ปคุณโต ฌานา, วุฎฺฐาย วิธินา ตโตฯ  
</li>
  
<li>
ยสฺมา อยํ สมาปตฺติ, อาสนฺนากุสลาริกา;  
  
ถูลตฺตา ตกฺกจารานํ, ตโตยํ องฺคทุพฺพลาฯ  
</li>
  
<li>
อิติ อาทีนวํ ทิสฺวา, ปฐเม ปน โยคินา;  
  
ทุติยํ สนฺตโต ฌานํ, จินฺตยิตฺวาน ธีมตาฯ  
</li>
  
<li>
นิกนฺติํ ปริยาทาย, ฌานสฺมิํ ปฐเม ปุน;  
  
ทุติยาธิคมตฺถาย, กาตโพฺพ ภาวนกฺกโมฯ  
</li>
  
<li>
อถสฺส  
ปฐมชฺฌานา, วุฎฺฐาย วิธินา ยทา;  
  
สตสฺส สมฺปชานสฺส, ฌานงฺคํ ปจฺจเวกฺขโตฯ  
</li>
  
<li>
ถูลโต  
ตกฺกจารา หิ, อุปติฎฺฐนฺติ โยคิโน;  
  
เสสมงฺคตฺตยํ ตสฺส, สนฺตเมโวปติฎฺฐติฯ  
</li>
  
<li>
ถูลงฺคานํ ปหานาย, ตทา ตสฺส จ โยคิโน;  
  
สนฺตงฺคปฎิลาภาย, นิมิตฺตํ ตุ ตเทว จฯ  
</li>
  
<li>
‘‘ปถวี ปถวิ’’เจฺจวํ, กโรโต มนสา ปุน;  
  
อิทานิ ทุติยชฺฌาน-มุปฺปชฺชิสฺสติ ตํ อิติฯ  
</li>
  
<li>
ภวงฺคํ ปน ปจฺฉิชฺช, ปถวีกสิณํ ปน;  
  
ตเทวารมฺมณํ กตฺวา, มโนทฺวารมฺหิ โยคิโนฯ  
</li>
  
<li>
ชายตาวชฺชนํ จิตฺตํ, ตสฺมิํ อารมฺมเณ ตโต;  
  
ชวนานิ หิ ชายเนฺต, ตสฺส จตฺตาริ ปญฺจ วาฯ  
</li>
  
<li>
อวสาเน ปเนกมฺปิ, เตสํ ชวนเจตสํ;  
  
รูปาวจริกํ โหติ, ทุติยชฺฌานมานสํฯ  
</li>
  
<li>
สมฺปสาทนมชฺฌตฺตํ, ปีติยา จ สุเขน จ;  
  
เอกคฺคตาย สํยุตฺตํ, ฌานํ โหติ ติวงฺคิกํฯ  
</li>
  
<li>
เหฎฺฐา วุตฺตนเยเนว, เสสํ สมุปลกฺขเย;  
  
เอวํ ทุวงฺคหีนํ ตุ, ตีหิ อเงฺคหิ สํยุตํฯ  
</li>
  
<li>
ฌานํ  
ติวิธกลฺยาณํ, ทสลกฺขณสํยุตํ;  
  
ทุติยาธิคตํ โหติ, ภิกฺขุนา ภาวนามยํฯ  
</li>
  
<li>
ทุติยาธิคเต ฌาเน, อากาเรหิ จ ปญฺจหิ;  
  
สุจิณฺณวสินา หุตฺวา, ทุติเยปิ สตีมตาฯ  
</li>
  
<li>
ตสฺมา ปคุณโต ฌานา, วุฎฺฐาย ทุติยา ปุน;  
  
อาสนฺนตกฺกจาราริ, สมาปตฺติ อยํ อิติฯ  
</li>
  
<li>
ปีติยา  
ปิยโต ตสฺส, เจตโส อุปฺปิลาปนํ;  
  
ปีติยา ปน ถูลตฺตา, ตโตยํ องฺคทุพฺพลาฯ  
</li>
  
<li>
ตตฺถ  
อาทีนวํ ทิสฺวา, ตติเย สนฺตโต ปน;  
  
นิกนฺติํ ปริยาทาย, ฌานสฺมิํ ทุติเย ปุนฯ  
</li>
  
<li>
ตติยาธิคมตฺถาย, กาตโพฺพ ภาวนกฺกโม;  
  
อถสฺส ทุติยชฺฌานา, วุฎฺฐาย จ ยทา ปนฯ  
</li>
  
<li>
สตสฺส สมฺปชานสฺส, ฌานงฺคํ ปจฺจเวกฺขโต;  
  
ถูลโต ปีตุปฎฺฐาติ, สุขาทิ สนฺตโต ปนฯ  
</li>
  
<li>
ถูลงฺคานํ ปหานาย, ตทา ตสฺส จ โยคิโน;  
  
สนฺตงฺคปฎิลาภาย, นิมิตฺตํ ตุ ตเทว จฯ  
</li>
  
<li>
‘‘ปถวี ปถวิ’’เจฺจวํ, กโรโต มนสา ปุน;  
  
อิทานิ ตติยํ ฌาน-มุปฺปชฺชิสฺสติ ตํ อิติฯ  
</li>
  
<li>
ภวงฺคํ มนุปจฺฉิชฺช, ปถวีกสิณํ ปน;  
  
ตเทวารมฺมณํ กตฺวา, มโนทฺวารมฺหิ โยคิโนฯ  
</li>
  
<li>
ชายตาวชฺชนํ จิตฺตํ, ตสฺมิํ อารมฺมเณ ตโต;  
  
ชวนานิ จ ชายเนฺต, ตสฺส จตฺตาริ ปญฺจ วาฯ  
</li>
  
<li>
อวสาเน ปเนกํ ตุ, เตสํ ชวนเจตสํ;  
  
รูปาวจริกํ โหติ, ตติยชฺฌานมานสํฯ  
</li>
  
<li>
สติยา สมฺปชเญฺญน, สมฺปนฺนํ ตุ สุเขน จ;  
  
เอกคฺคตาย สํยุตฺตํ, ทุวงฺคํ ตติยํ มตํฯ  
</li>
  
<li>
เหฎฺฐา วุตฺตนเยเนว, เสสํ สมุปลกฺขเย;  
  
เอวเมกงฺคหีนํ ตุ, ทฺวีหิ อเงฺคหิ สํยุตํฯ  
</li>
  
<li>
ฌานํ ติวิธกลฺยาณํ, ทสลกฺขณสํยุตํ;  
  
ตติยาธิคตํ โหติ, ภิกฺขุนา ภาวนามยํฯ  
</li>
  
<li>
ตติยาธิคเต  
ฌาเน, อากาเรหิ จ ปญฺจหิ;  
  
สุจิณฺณวสินา หุตฺวา, ตสฺมิํ ปน สตีมตาฯ  
</li>
  
<li>
ตสฺมา ปคุณโต ฌานา, วุฎฺฐาย ตติยา ปุน;  
  
อาสนฺนปีติโทสา หิ, สมาปตฺติ อยนฺติ จฯ  
</li>
  
<li>
ยเทวเจตฺถ  
อาโภโค, สุขมิเจฺจว เจตโส;  
  
เอวํ สุขสฺส ถูลตฺตา, โหตายํ องฺคทุพฺพลาฯ  
</li>
  
<li>
อิติ  
อาทีนวํ ทิสฺวา, ฌานสฺมิํ ตติเย ปุน;  
  
จตุตฺถํ สนฺตโต ทิสฺวา, เจตสา ปน โยคินาฯ  
</li>
  
<li>
นิกนฺติํ ปริยาทาย, ฌานสฺมิํ ตติเย ปุน;  
  
จตุตฺถาธิคมตฺถาย, กาตโพฺพ ภาวนกฺกโมฯ  
</li>
  
<li>
อถสฺส ตติยชฺฌานา, วุฎฺฐาย หิ ยทา ปน;  
  
สตสฺส สมฺปชานสฺส, ฌานงฺคํ ปจฺจเวกฺขโตฯ  
</li>
  
<li>
ถูลโต ตสฺสุปฎฺฐาติ, สุขํ ตํ มานสํ ตโต;  
  
อุเปกฺขา สนฺตโต ตสฺส, จิตฺตเสฺสกคฺคตาปิ จฯ  
</li>
  
<li>
ถูลงฺคสฺส ปหานาย, สนฺตงฺคสฺสูปลทฺธิยา;  
  
ตเทว จ นิมิตฺตญฺหิ, ‘‘ปถวี ปถวี’’ติ จฯ  
</li>
  
<li>
กโรโต มนสา เอว, ปุนปฺปุนญฺจ โยคิโน;  
  
จตุตฺถํ ปนิทํ ฌานํ, อุปฺปชฺชิสฺสติ ตํ อิติฯ  
</li>
  
<li>
ภวงฺคํ ปนุปจฺฉิชฺช, ปถวีกสิณํ ตถา;  
  
ตเทวารมฺมณํ กตฺวา, มโนทฺวารมฺหิ โยคิโนฯ  
</li>
  
<li>
ชายตาวชฺชนํ จิตฺตํ, ตสฺมิํ อารมฺมเณ ตโต;  
  
ชวนานิ จ ชายเนฺต, ตสฺส จตฺตาริ ปญฺจ วาฯ  
</li>
  
<li>
อวสาเน ปเนกํ ตุ, เตสํ ชวนเจตสํ;  
  
รูปาวจริกํ โหติ, จตุตฺถชฺฌานมานสํฯ  
</li>
  
<li>
เอกงฺควิปฺปหีนํ  
ตุ, ทฺวีหิ อเงฺคหิ โยคโต;  
  
จตุตฺถํ ปนิทํ ฌานํ, ทุวงฺคนฺติ ปวุจฺจติฯ  
</li>
  
<li>
เอวํ ติวิธกลฺยาณํ, ทสลกฺขณสํยุตํ;  
  
จตุตฺถาธิคตํ โหติ, ภิกฺขุนา ภาวนามยํฯ  
</li>
  
<li>
ยสฺมา สุขมุเปกฺขาย, น โหตาเสวนํ ปน;  
  
อุเปกฺขาสหคตาเนว, ชวนานิ ชวนฺติ จฯ  
</li>
  
<li>
อุเปกฺขาสหคตํ  
ตสฺมา, จตุตฺถํ สมุทีริตํ;  
  
อยเมตฺถ วิเสโส หิ, เสสํ วุตฺตนยํ ปนฯ  
</li>
  
<li>
ยํ จตุกฺกนเย ฌานํ, ทุติยํ ตํ ทฺวิธา ปน;  
  
กตฺวาน ปญฺจกนเย, ทุติยํ ตติยํ กตํฯ  
</li>
  
<li>
ตติยํ ตํ จตุตฺถญฺจ, จตุตฺถํ ปญฺจมํ อิธ;  
  
ปฐมํ ปฐมํเยว, อยเมตฺถ วิเสสตาฯ  
</li>
  
<li>
เอวเมตฺตาวตา วุตฺตา, นาติสเงฺขปโต มยา;  
  
นาติวิตฺถารโต จายํ, รูปาวจรภาวนาฯ  
</li>
  
<li>
สุมธุรวรตรวจโน, กํ นุ ชนํ เนว รญฺชยติ;  
  
อตินิสิตวิสทพุทฺธิ-ปสาทชน เวทนีโยยํฯ  
</li>
  
อิติ อภิธมฺมาวตาเร รูปาวจรสมาธิภาวนานิเทฺทโส  
</li>
  
นาม จุทฺทสโม ปริเจฺฉโทฯ  
</li>
  
  
  
  
  