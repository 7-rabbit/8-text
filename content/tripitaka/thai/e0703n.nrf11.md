<h1>ทฺวาทสม ปริเจฺฉท</h1>
<h3>นานาเทสปสาโท</h3>
<ol>
<li>
เถโร โมคฺคลิปุโตฺต โส, ชินสาสน โชตโก;  
  
นิฎฺฐาเปตฺวาน สํคีติํ, เปกฺขมาโน อนาคตํฯ  
</li>
  
<li>
สาสนสฺส ปติฎฺฐานํ, ปจฺจเนฺตสุ อเวกฺขิย;  
  
เปเสสิ กตฺติเก มาเส, เตเต เถเร ตหิํ ตหิํฯ  
</li>
  
<li>
เถรํ กสฺมีรคนฺธารํ, มชฺฌนฺติกมเปสยิ;  
  
อเปสยี มหาเทว-เตฺถรํ มหิสมณฺฑลํฯ  
</li>
  
<li>
วนวาสิํ อเปสยิ, เถรํ รกฺขิตนามกํ;  
  
ตถา’ปรนฺตกํ โยน-ธมฺมรกฺขิตนามกํฯ  
</li>
  
<li>
มหารฎฺฐํ มหาธมฺม-รกฺขิตเตฺถร นามกํ;  
  
มหารกฺขิต เถรํ ตํ, โยน โลกมเปสยิฯ  
</li>
  
<li>
เปเสสิ มชฺฌิมํ เถรํ, หิมวนฺตปเทสกํ;  
  
สุวณฺณภูมิํ เถเร เทฺว, โสณมุตฺตร เมว จฯ  
</li>
  
<li>
มหามหินฺทเตฺถรํ ตํ, เถร อิฎฺฎิยมุตฺติยํ;  
  
สมฺพลํ ภทฺทสาลญฺจ, สเก สทฺธิวิหาริเกฯ  
</li>
  
<li>
ลํกาทีเป  
มนุญฺญมฺหิ, มนุญฺญํ ชินสาสนํ;  
  
ปติฎฺฐาเปถ ตุเมฺห’ติ, ปญฺจ เถเร อเปสยิฯ  
</li>
  
<li>
ตทา กสฺมีรคนฺธาเร, ปกฺกํ สสฺสํ มหิทฺธิโก;  
  
อรวาโล นาคราชา, วสฺสํ กรกสญฺญิตํฯ  
</li>
  
<li>
วสฺสา เปตฺวา สมุทฺทสฺมิํ, สพฺพํ ขิปติทารุโณ;  
  
ตตฺร มชฺฌนฺติกเตฺถโร, ขิปฺปํ คนฺตฺวา วิหายสาฯ  
</li>
  
<li>
อรวาลทเหวาริ-ปิเฎฺฐ จงฺกมนาทิเก;  
  
อกาสิ ทิสฺวา ตํนาคา, รุฎฺฐารโญฺญ นิเวทยุํฯ  
</li>
  
<li>
นาคราชา’ถรุโฎฺฐ โส, วิวิธา ภิสิกา’กริ;  
  
วาตา มหนฺตา วายนฺติ, เมโฆ คชฺชติ วสฺสติฯ  
</li>
  
<li>
ผลนฺตฺย’สนิโย วิชฺชุ, นิจฺฉรนฺติ ตโต ตโต;  
  
มหิรุหา ปพฺพตานํ, กูฎานิ ปปตนฺติ จฯ  
</li>
  
<li>
วิรูปรูปา นาคา จ, ภิํสาเปนฺติ สมนฺตโต;  
  
สยํ ธุปายติ ชลติ, อโกฺกสโนฺต อเนกธาฯ  
</li>
  
<li>
สพฺพํ ตํ อิทฺธิยา เถโร, ปฎิพาหิย ภิํสนํ;  
  
อโวจ นาคราชํ ตํ, ทเสฺสโนฺต พลมุตฺตมํฯ  
</li>
  
<li>
สเทว โกปิ เจ โลโก, อาคนฺตฺวา ตาสเยยฺย มํ;  
  
น เม ปฎิพโล อสฺส, ชเนตุํ ภยเภรวํฯ  
</li>
  
<li>
สเจ’ปิ ตฺวํ มหิํ สพฺพํ, สสมุทฺทํ สปพฺพตํ;  
  
อุกฺขิปิตฺวา มหานาค, ขิเปยฺยาสิ มโม’ปริฯ  
</li>
  
<li>
เนว เม สกฺกุเณยฺยาสิ, ชเนตุํ ภยเภรวํ;  
  
อญฺญทตฺถุ ตเว‘ว’สฺส, วิฆาโต อุรคาธิปฯ  
</li>
  
<li>
ตํสุตฺวา นิมฺมทสฺส’สฺส, เถโร ธมฺมมเทสยิ;  
  
ตโต สรณสีเลสุ, นาคราชา ปติฎฺฐหิฯ  
</li>
  
<li>
ตเถว จตุราสีติ-สหสฺสานิ ภุชงฺคมา;  
  
หิมวเนฺตว คนฺธพฺพา, ยกฺขา กุมฺภณฺฑกา พหูฯ  
</li>
  
<li>
ปณฺฑโก นาม ยโกฺข ตุ, สทฺธิํหาริต ยกฺขิยา;  
  
ปญฺจสเตหิ ปุเตฺตหิ, ผลํ ปาปุณิ อาทิกํฯ  
</li>
  
<li>
‘‘มา’’ทานิ  
โกธํ ชนิยิตฺถ, อิโต อุทฺธํ ยถาปุเร;  
  
สสฆาตญฺจ มา’กตฺถ, สุขกามาหิ ปาณิโนฯ  
</li>
  
<li>
กโรถ เมตฺตํ สเตฺตสุ, วสนฺตุ มนุชา สุขํ;  
  
อิติ เตนา’นุสิฎฺฐา เต, ตเถว ปฎิปชฺชิสุํฯ  
</li>
  
<li>
ตโต รตนปลฺลเงฺก, เถรํ โส อุรคาธิโป;  
  
นิสีทาปิย อฎฺฐาสิ, พีชมาโน ตทนฺติเกฯ  
</li>
  
<li>
ตทา กสฺมีรคนฺธาร-วาสิโน มนุชา’คตา;  
  
นาคราชสฺส ปูชตฺถํ, มนฺตฺวา เถรํ มหิทฺธิกํฯ  
</li>
  
<li>
เถรเมวา’ภิ วาเทตฺวา, เอกมนฺตํ นิสีทิสุํ;  
  
เตสํ ธมฺมมเทเสสิ, เถโร อาสิวิโสปมํฯ  
</li>
  
<li>
อสีติยา สหสฺสานํ, ธมฺมาภิสมโย อหุ;  
  
สตสหสฺส ปุริสา, ปพฺพชุํ เถรสนฺติเกฯ  
</li>
  
<li>
ตโตปฺปภุปติ กสฺมิร-คนฺธารํ เต อิทานิปิ;  
  
อาสุํ กาสาว ปโชฺชตา, วตฺถุตฺตยปรายนาฯ  
</li>
  
<li>
คนฺตฺวา มหาเทวเตฺถโร, เทสํ มหิสมณฺฑลํ;  
  
สุตฺตนฺตํ เทวทูตํ โส, กเถสิ ชนมชฺฌโคฯ  
</li>
  
<li>
จตฺตาลีส สหสฺสานิ, ธมฺมจกฺขุํ วิโสธยุํ;  
  
จตฺตาลีส สหสฺสานิ, ปพฺพชิํสุ ตทนฺติเกฯ  
</li>
  
<li>
คนฺตฺวา’ถ รกฺขิตเตฺถโร, วนวาสิํ นเภ ฐิโต;  
  
สํยุตฺตมนมตคฺคํ, กเถสิ ชนมชฺฌโคฯ  
</li>
  
<li>
สฎฺฐิ นรสหสฺสานํ, ธมฺมาภิสมโย อหุ;  
  
สตฺตติํส สหสฺสานิ, ปพฺพชิํสุ ตทนฺติเกฯ  
</li>
  
<li>
วิหารานํ ปญฺจสตํ, ตสฺมิํเทเส ปติฎฺฐหิ;  
  
ปติฎฺฐาเปสิ ตเตฺถวํ, เถโร โส ชินสาสนํฯ  
</li>
  
<li>
คนฺตฺวา’ปรนฺตกํ เถโร, โยนโก ธมฺมรกฺขิโต;  
  
อคฺคิกฺขโนฺธปมํ สุตฺตํ, กเถตฺวา ชนมชฺฌโคฯ  
</li>
  
<li>
สตฺตติํส สหสฺสานิ, ปาเณ ตตฺถ สมาคเต;  
  
ธมฺมามตมปาเยสิ, ธมฺมา ธเมฺมสุ โกวิโทฯ  
</li>
  
<li>
ปุริสานญฺจ สหสฺสญฺจ, อิตฺถิโย จ ตโต’ธิกา;  
  
ขตฺติยานํ กุลาเยว, นิกฺขมิตฺวาน ปพฺพชุํฯ  
</li>
  
<li>
มหารฎฺฐมิสี  
คนฺตฺวา, โส มหาธมฺมรกฺขิโต;  
  
มหานารทกสฺสปวฺหํ, ชาตกํ กถยี ตหิํฯ  
</li>
  
<li>
มคฺคผลํ ปาปุณิํสุ, จตุราสีติ สหสฺสกา;  
  
เตรสนฺตุ สหสฺสานิ, ปพฺพชิํสุ ตทนฺติเกฯ  
</li>
  
<li>
คนฺตฺวาน โยนวิสยํ, โส มหาธมฺมรกฺขิโต อิสิ;  
  
กาฬการาม สุตฺตนฺตํ, กเถสิ ชนมชฺฌโคฯ  
</li>
  
<li>
ปาณสต สหสฺสานิ, สหสฺสานิ จ สตฺตติ;  
  
มคฺคผลํ ปาปุณิํสุ, ทส สหสฺสานิ ปพฺพชุํฯ  
</li>
  
<li>
คนฺตฺวา จตูหิ เถเรหิ, เทเสสิ มชฺฌิโม อิสิ;  
  
หิมวนฺตปเทสสฺมิํ, ธมฺมจกฺกปวตฺตนํฯ  
</li>
  
<li>
มคฺคผลปาปุณิํสุ, อสีติปาณ โกฎิโย;  
  
วิสุํ เต ปญฺจรฎฺฐานิ, ปญฺจเถรา ปสาทยุํฯ  
</li>
  
<li>
ปุริสสตสหสฺสานิ, เอเกกเสฺสว สนฺติเก;  
  
ปพฺพชิํสุ ปสาเทน, สมฺมาสมฺพุทฺธ สาสเนฯ  
</li>
  
<li>
สทฺธิํ อุตฺตรเถเรน, โสณเตฺถโร มหิทฺธิโก;  
  
สุวณฺณภูมิํ อคมา, ตสฺมิํ ตุ สมเย ปนฯ  
</li>
  
<li>
ชาเต ชาเต ราชเคเห, ทารเก รุทฺทรกฺขสี;  
  
สมุทฺทโต นิกฺขมิตฺวา, ภกฺขิตฺวา ปน คจฺฉติฯ  
</li>
  
<li>
ตสฺมิํ ขเณ ราชเคเห,  
  
ชาโต โหติ กุมารโก;  
  
เถเร มนุสฺสา ปสฺสิตฺวา,  
  
รกฺขสานํ สหายกาฯ  
</li>
  
<li>
อิติ จินฺติย มาเรตุํ, สา ยุวา อุปสงฺกมุํ;  
  
‘‘กิเมตนฺติ’’จ ปุจฺฉิตฺวา, เถรํ เต เอว มาหุเตฯ  
</li>
  
<li>
สมณา มยํ หิมวนฺตา, น รกฺขสิ สหายกา;  
  
รกฺขสี สา สปริสา, นิกฺขนฺตา โหติ สาคราฯ  
</li>
  
<li>
ตํ ทิสฺวาน มหาราวํ, วิรวิํสุ มหาชนา;  
  
ทิคุเณ รกฺขเส เถโร, มาปยิตฺวา ภยานเกฯ  
</li>
  
<li>
ตํ  
รกฺขสิํ สปริสํ, ปริกฺขิปิ สมนฺตโต;  
  
อิทํ อิเมหิ อุทฺธนฺติ, มนฺตฺวา ภีตา ปลายิสาฯ  
</li>
  
<li>
ตสฺส เทสสฺส อารกฺขํ, ฐเปตฺวาน สมนฺตโต;  
  
ตสฺมิํ สมาคเม เถโร, พฺรหฺมชาลมเทสยิฯ  
</li>
  
<li>
สรเณสุ จ สีเลสุ, อฎฺฐํสุ พหโว ชนา;  
  
สฎฺฐิยา ตุ สหสฺสานํ, ธมฺมาภิสมโย อหุฯ  
</li>
  
<li>
อฑฺฒุฑฺฒานิ สหสฺสานิ, ปพฺพชุํ กุลทารกา;  
  
ปพฺพชิํสุ ทิยฑฺฒนฺตุ, สหสฺสํ กุลธีตโรฯ  
</li>
  
<li>
ตโตปฺปภุติ สญฺชาเต, ราชเคเห กุมารเก;  
  
นามํ กริํสุ ราชาโน, โสณุตฺตร สนามเกฯ  
</li>
  
<li>
มหาชนสฺสาปิ ชินสฺส กฑฺฒนํ;  
  
วิหาย ปตฺตํ อมตํ สุขมฺปิเต;  
  
กริํสุ โลกสฺส หิตํ ตหิํ ตหิํ;  
  
ภเวยฺย โย โลกหิเต ปมาทวาติฯ  
</li>
  
สุชนปฺปสาท สํเวคตฺถาย กเต มหาวํเส  
</li>
  
นานาเทสปสาโท นาม ทฺวาทสโม ปริเจฺฉโทฯ  
</li>
  
  
  
  
  