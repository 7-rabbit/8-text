<h1>๒๐. ปฎิคฺคหณวินิจฺฉยกถา</h1>
<p> ติ  อโชฺฌหริตพฺพสฺส ยสฺส กสฺสจิ ขาทนียสฺส วา โภชนียสฺส วา ปฎิคฺคหณํฯ ตตฺรายํ วินิจฺฉโย – ปญฺจหิ อเงฺคหิ ปฎิคฺคหณํ รุหติ, ถามมชฺฌิมสฺส ปุริสสฺส อุจฺจารณมตฺตํ โหติ, หตฺถปาโส ปญฺญายติ, อภิหาโร ปญฺญายติ, เทโว วา มนุโสฺส  วา ติรจฺฉานคโต วา กาเยน กายปฎิพเทฺธน นิสฺสคฺคิเยน วา เทติ, ตเญฺจ ภิกฺขุ กาเยน วา กายปฎิพเทฺธน วา ปฎิคฺคณฺหาติฯ เอวํ ปญฺจหเงฺคหิ ปฎิคฺคหณํ รุหติฯ</p>


<p>ตตฺถ ฐิตนิสินฺนนิปนฺนานํ วเสน เอวํ  เวทิตโพฺพ – สเจ ภิกฺขุ นิสิโนฺน โหติ, อาสนสฺส ปจฺฉิมนฺตโต ปฎฺฐาย, สเจ ฐิโต, ปณฺหิอนฺตโต ปฎฺฐาย, สเจ นิปโนฺน, เยน ปเสฺสน นิปโนฺน, ตสฺส ปาริมนฺตโต ปฎฺฐาย, ทายกสฺส นิสินฺนสฺส วา ฐิตสฺส วา นิปนฺนสฺส วา ฐเปตฺวา ปสาริตหตฺถํ ยํ อาสนฺนตรํ องฺคํ, ตสฺส โอริมเนฺตน ปริจฺฉินฺทิตฺวา อฑฺฒเตยฺยหโตฺถ หตฺถปาโส นามฯ</p>


<p>สเจ ปน ทายกปฎิคฺคาหเกสุ เอโก อากาเส โหติ, เอโก ภูมิยํ, ภูมฎฺฐสฺส จ สีเสน, อากาสฎฺฐสฺส จ ฐเปตฺวา ทาตุํ วา คเหตุํ วา ปสาริตหตฺถํ ยํ อาสนฺนตรํ องฺคํ, ตสฺส โอริมเนฺตน หตฺถปาสปมาณํ ปริจฺฉินฺทิตพฺพํฯ สเจปิ เอโก กูเป โหติ, เอโก กูปตเฎ, เอโก วา ปน รุเกฺข, เอโก ปถวิยํ, วุตฺตนเยเนว หตฺถปาสปมาณํ ปริจฺฉินฺทิตพฺพํฯ เอวรูเป หตฺถปาเส ฐตฺวา สเจปิ ปกฺขี มุขตุณฺฑเกน วา หตฺถี วา โสณฺฑาย คเหตฺวา ปุปฺผํ วา ผลํ วา เทติ, ปฎิคฺคหณํ รุหติฯ สเจ ปน อฑฺฒฎฺฐมรตนสฺสปิ หตฺถิโน ขเนฺธ นิสิโนฺน เตน โสณฺฑาย ทียมานํ คณฺหาติ, วฎฺฎติเยวฯ หตฺถาทีสุ เยน เกนจิ สรีราวยเวน อนฺตมโส ปาทงฺคุลิยาปิ ทียมานํ กาเยน ทินฺนํ นาม โหติฯ ปฎิคฺคหเณปิ เอเสว นโยฯ เยน เกนจิ หิ สรีราวยเวน คหิตํ กาเยน คหิตเมว โหติฯ สเจปิ นตฺถุกรณิยํ ทียมานํ นาสาปุเฎน อกลฺลโก วา มุเขน ปฎิคฺคณฺหาติ, อาโภคเมว เหตฺถ ปมาณํฯ</p>


<p> กฎจฺฉุอาทีสุ ปน เยน เกนจิ อุปกรเณน ทินฺนํ กายปฎิพเทฺธน ทินฺนํ นาม โหติฯ ปฎิคฺคหเณปิ เอเสว นโยฯ เยน เกนจิ หิ สรีรสมฺพเทฺธน ปตฺตถาลกาทินา คหิตํ กายปฎิพเทฺธน  คหิตเมว โหติฯ กายโต ปน กายปฎิพทฺธโต จ โมเจตฺวา หตฺถปาเส ฐิตสฺส กาเย วา กายปฎิพเทฺธ วา ปาติยมานมฺปิ นิสฺสคฺคิเยน ปโยเคน ทินฺนํ นาม โหติฯ เอโก พหูนิ ภตฺตพฺยญฺชนภาชนานิ สีเส กตฺวา  ภิกฺขุสฺส สนฺติกํ อาคนฺตฺวา ฐิตโกว ‘‘คณฺหถา’’ติ วทติ, น ตาว อภิหาโร ปญฺญายติ, ตสฺมา น คเหตพฺพํฯ สเจ ปน อีสกมฺปิ โอนมติ, ภิกฺขุนา หตฺถํ ปสาเรตฺวา เหฎฺฐิมภาชนํ เอกเทเสนปิ สมฺปฎิจฺฉิตพฺพํฯ เอตฺตาวตา สพฺพภาชนานิ ปฎิคฺคหิตานิ โหนฺติฯ ตโต ปฎฺฐาย โอโรเปตฺวา อุคฺฆาเฎตฺวา วา ยํ อิจฺฉติ, ตํ คเหตุํ วฎฺฎติฯ ภตฺตปจฺฉิอาทิมฺหิ ปน เอกภาชเน วตฺตพฺพเมว นตฺถิฯ</p>


<p>กาเชน ภตฺตํ หรโนฺตปิ สเจ กาชํ โอนเมตฺวา เทติ, วฎฺฎติฯ ติํสหโตฺถ เวณุ โหติ, เอกสฺมิํ อเนฺต คุฬกุโมฺภ พโทฺธ, เอกสฺมิํ สปฺปิกุโมฺภ, ตเญฺจ ปฎิคฺคณฺหาติ, สพฺพํ ปฎิคฺคหิตเมวฯ อุจฺฉุยนฺตโทณิโต ปคฺฆรนฺตเมว ‘‘รสํ คณฺหถา’’ติ วทติ, อภิหาโร น ปญฺญายตีติ น คเหตโพฺพฯ สเจ ปน กสฎํ ฉเฑฺฑตฺวา หเตฺถน อุสฺสิญฺจิตฺวา เทติ, วฎฺฎติฯ พหู ปตฺตา มเญฺจ วา ปีเฐ วา กฎสาเร วา โทณิยํ วา ผลเก วา ฐปิตา โหนฺติ, ยตฺถ ฐิตสฺส ทายโก หตฺถปาเส โหติ, ตตฺถ ฐตฺวา ปฎิคฺคหณสญฺญาย มญฺจาทีนิ องฺคุลิยาปิ ผุสิตฺวา ฐิเตน วา นิสิเนฺนน วา นิปเนฺนน วา ยํ เตสุ ปเตฺตสุ ทียติ, ตํ สพฺพํ ปฎิคฺคหิตํ โหติฯ สเจปิ ‘‘ปฎิคฺคเหสฺสามี’’ติ มญฺจาทีนิ อภิรุหิตฺวา นิสีทติ, วฎฺฎติเยวฯ</p>


<p>ปถวิยํ ปน สเจปิ กุจฺฉิยา กุจฺฉิํ อาหจฺจ ฐิตา โหนฺติ, ยํ ยํ องฺคุลิยา วา สูจิยา วา ผุสิตฺวา นิสิโนฺน โหติ, ตตฺถ ตตฺถ ทียมานเมว ปฎิคฺคหิตํ โหติฯ ยตฺถ กตฺถจิ มหากฎสารหตฺถตฺถรณาทีสุ ฐปิตปเตฺต ปฎิคฺคหณํ น รุหตีติ วุตฺตํ, ตํ หตฺถปาสาติกฺกมํ สนฺธาย วุตฺตนฺติ เวทิตพฺพํ, หตฺถปาเส ปน สติ ยตฺถ กตฺถจิ วฎฺฎติ อญฺญตฺร ตตฺถชาตกาฯ ตตฺถชาตเก ปน ปทุมินิปเณฺณ วา กิํสุกปณฺณาทิมฺหิ วา น วฎฺฎติฯ น หิ ตํ กายปฎิพทฺธสงฺขฺยํ คจฺฉติฯ ยถา จ ตตฺถชาตเก, เอวํ ขาณุเก พนฺธิตฺวา ฐปิตมญฺจาทิมฺหิ อสํหาริเม ผลเก วา ปาสาเณ วา น รุหติเยวฯ เตปิ หิ ตตฺถชาตกสงฺขฺยุปคา โหนฺติฯ ภูมิยํ อตฺถเตสุ สุขุเมสุ ตินฺติณิกาทิปเณฺณสุ ปฎิคฺคหณํ น รุหติฯ น หิ ตานิ สนฺธาเรตุํ สมตฺถานีติฯ มหเนฺตสุ ปน ปทุมินิปณฺณาทีสุ รุหติฯ สเจ หตฺถปาสํ อติกฺกมฺมฐิโต ทีฆทณฺฑเกน อุฬุเงฺกน เทติ, ‘‘อาคนฺตฺวา เทหี’’ติ วตฺตโพฺพฯ วจนํ อสุตฺวา วา อนาทิยิตฺวา วา ปเตฺต อากิรติเยว, ปุน ปฎิคฺคเหตพฺพํฯ ทูเร ฐตฺวา ภตฺตปิณฺฑํ ขิปเนฺตปิ เอเสว นโยฯ</p>


<p> สเจ   ปตฺตถวิกโต นีหริยมาเน ปเตฺต รชนจุณฺณานิ โหนฺติ, สติ อุทเก โธวิตโพฺพ, อสติ รชนจุณฺณํ ปุญฺฉิตฺวา ปฎิคฺคเหตฺวา วา ปิณฺฑาย จริตพฺพํฯ สเจ ปิณฺฑาย จรนฺตสฺส ปเตฺต รชํ ปตติ, ปฎิคฺคเหตฺวา ภิกฺขา คณฺหิตพฺพา, อปฺปฎิคฺคเหตฺวา คณฺหโต วินยทุกฺกฎํ, ตํ ปน ปุน ปฎิคฺคเหตฺวา ภุญฺชโต อนาปตฺติฯ สเจ ปน ‘‘ปฎิคฺคเหตฺวา เทถา’’ติ วุเตฺต วจนํ อสุตฺวา วา อนาทิยิตฺวา วา ภิกฺขํ เทนฺติเยว, วินยทุกฺกฎํ นตฺถิ, ปุน ปฎิคฺคเหตฺวา อญฺญา ภิกฺขา คเหตพฺพาฯ สเจ มหาวาโต ตโต ตโต รชํ ปาเตติ, น สกฺกา โหติ ภิกฺขํ คเหตุํ, ‘‘อนุปสมฺปนฺนสฺส ทสฺสามี’’ติ สุทฺธจิเตฺตน อาโภคํ กตฺวา คณฺหิตุํ วฎฺฎติฯ เอวํ ปิณฺฑาย จริตฺวา วิหารํ วา อาสนสาลํ วา คนฺตฺวา ตํ อนุปสมฺปนฺนสฺส ทตฺวา ปุน เตน ทินฺนํ วา ตสฺส วิสฺสาเสน วา ปฎิคฺคเหตฺวา ภุญฺชิตุํ วฎฺฎติฯ สเจ ภิกฺขาจาเร สรชํ ปตฺตํ ภิกฺขุสฺส เทติ, โส วตฺตโพฺพ ‘‘อิมํ ปฎิคฺคเหตฺวา ภิกฺขํ วา คเณฺหยฺยาสิ ปริภุเญฺชยฺยาสิ วา’’ติ, เตน ตถา กาตพฺพํฯ สเจ รชํ อุปริ อุปฺปิลวติ, กญฺชิกํ ปวาเหตฺวา เสสํ ภุญฺชิตพฺพํฯ สเจ อโนฺตปวิฎฺฐํ โหติ, ปฎิคฺคเหตพฺพํฯ อนุปสมฺปเนฺน อสติ หตฺถโต อโมเจเนฺตเนว ยตฺถ อนุปสมฺปโนฺน อตฺถิ, ตตฺถ เนตฺวา ปฎิคฺคเหตพฺพํฯ สุกฺขภเตฺต ปติตรชํ อปเนตฺวา ภุญฺชิตุํ วฎฺฎติฯ สเจ อติสุขุมํ โหติ, อุปริ ภเตฺตน สทฺธิํ อปเนตพฺพํ, ปฎิคฺคเหตฺวา วา ภุญฺชิตพฺพํฯ ยาคุํ วา สูปํ วา ปุรโต ฐเปตฺวา อาลุเฬนฺตานํ ภาชนโต ผุสิตานิ อุคฺคนฺตฺวา ปเตฺต ปตนฺติ, ปโตฺต ปฎิคฺคเหตโพฺพฯ</p>


<p> อุฬุเงฺกน อาหริตฺวา เทนฺตานํ ปฐมตรํ อุฬุงฺกโต เถวา ปเตฺต ปตนฺติ, สุปติตา, อภิหฎตฺตา โทโส นตฺถิฯ สเจปิ จรุเกน ภเตฺต อากิริยมาเน จรุกโต มสิ วา ฉาริกา วา ปตติ, อภิหฎตฺตา เนวตฺถิ โทโสฯ อนนฺตรสฺส ภิกฺขุโน ทียมานํ ปตฺตโต อุปฺปติตฺวา อิตรสฺส ปเตฺต ปตติ, สุปติตํฯ ปฎิคฺคหิตเมว หิ ตํ โหติฯ สเจ ชชฺฌริสาขาทิํ ผาเลตฺวา เอกสฺส ภิกฺขุโน เทนฺตานํ สาขโต ผุสิตานิ อญฺญสฺส ปเตฺต ปตนฺติ, ปโตฺต ปฎิคฺคเหตโพฺพ, ยสฺส ปตฺตสฺส อุปริ ผาเลนฺติ, ตสฺส ปเตฺต ปติเตสุ ทาตุกามตาย อภิหฎตฺตา โทโส นตฺถิฯ ปายาสสฺส ปูเรตฺวา ปตฺตํ เทนฺติ, อุณฺหตฺตา เหฎฺฐา คเหตุํ น สโกฺกติ, มุขวฎฺฎิยาปิ คเหตุํ วฎฺฎติฯ สเจ  ตถาปิ น สโกฺกติ, อาธารเกน คเหตโพฺพฯ อาสนสาลาย ปตฺตํ คเหตฺวา นิสิโนฺน ภิกฺขุ นิทฺทํ โอกฺกโนฺต โหติ, เนว อาหริยมานํ, น ทียมานํ ชานาติ, อปฺปฎิคฺคหิตํ โหติฯ สเจ ปน อาโภคํ กตฺวา นิสิโนฺน โหติ, วฎฺฎติฯ สเจปิ โส หเตฺถน อาธารกํ มุญฺจิตฺวา ปาเทน เปเลฺลตฺวา นิทฺทายติ, วฎฺฎติเยวฯ ปาเทน อาธารกํ อกฺกมิตฺวา ปฎิคฺคณฺหนฺตสฺส ปน ชาครนฺตสฺสปิ อนาทรปฎิคฺคหณํ โหติ, ตสฺมา น กตฺตพฺพํฯ เกจิ ‘‘เอวํ อาธารเกน ปฎิคฺคหณํ กายปฎิพทฺธปฎิพเทฺธน ปฎิคฺคหณํ นาม โหติ , ตสฺมา น วฎฺฎตี’’ติ วทนฺติ, ตํ วจนมตฺตเมว, อตฺถโต ปน สพฺพเมฺปตํ กายปฎิพทฺธเมว โหติฯ กายสํสเคฺคปิ เจส นโย ทสฺสิโตฯ ยมฺปิ ภิกฺขุสฺส ทียมานํ ปตติ, ตมฺปิ สามํ คเหตฺวา ปริภุญฺชิตุํ วฎฺฎติฯ</p>


<p>ตตฺริทํ สุตฺตํ –</p>

</p>


<p>อิทญฺจ ปน สุตฺตํ เนยฺยตฺถํ, ตสฺมา เอวเมตฺถ อธิปฺปาโย เวทิตโพฺพ – ยํ ทียมานํ ทายกสฺส หตฺถโต ปริคฬิตฺวา สุทฺธาย วา ภูมิยา ปทุมินิปเณฺณ วา วตฺถกฎสารกาทีสุ วา ปตติ, ตํ สามํ คเหตฺวา ปริภุญฺชิตุํ วฎฺฎติฯ ยํ ปน สรชาย ภูมิยํ ปตติ, ตํ รชํ ปุญฺฉิตฺวา วา โธวิตฺวา วา ปฎิคฺคเหตฺวา วา ปริภุญฺชิตพฺพํฯ สเจ ปวฎฺฎนฺตํ อญฺญสฺส ภิกฺขุโน สนฺติกํ คจฺฉติ, เตน อาหราเปตุมฺปิ วฎฺฎติฯ สเจ ตํ ภิกฺขุํ วทติ ‘‘ตฺวํเยว ขาทา’’ติ, ตสฺสปิ ขาทิตุํ วฎฺฎติ, อนาณเตฺตน ปน เตน น คเหตพฺพํฯ ‘‘อนาณเตฺตนปิ อิตรสฺส ทสฺสามีติ คเหตุํ วฎฺฎตี’’ติ  วุตฺตํฯ กสฺมา ปเนตํ อิตรสฺส ภิกฺขุโน คเหตุํ น วฎฺฎตีติ? ภควตา อนนุญฺญาตตฺตาฯ ภควตา หิ ‘‘สามํ คเหตฺวา ปริภุญฺชิตุ’’นฺติ วทเนฺตน ยเสฺสว ตํ ทียมานํ ปตติ, ตสฺส อปฺปฎิคฺคหิตกมฺปิ ตํ คเหตฺวา ปริโภโค อนุญฺญาโตฯ ‘‘ปริจฺจตฺตํ ตํ, ภิกฺขเว, ทายเกหี’’ติ วจเนน ปเนตฺถ ปรสนฺตกภาโว ทีปิโต, ตสฺมา อญฺญสฺส สามํ คเหตฺวา ปริภุญฺชิตุํ น วฎฺฎติ, ตสฺส ปน อาณตฺติยา วฎฺฎตีติ อยํ กิเรตฺถ อธิปฺปาโยฯ ยสฺมา จ เอตํ อปฺปฎิคฺคหิตกตฺตา  อนุญฺญาตํ, ตสฺมา ยถาฐิตํเยว อนามสิตฺวา เกนจิ ปิทหิตฺวา ฐปิตํ ทุติยทิวเสปิ ปริภุญฺชิตุํ วฎฺฎติ, สนฺนิธิปจฺจยา อนาปตฺติ, ปฎิคฺคเหตฺวา ปน ปริภุญฺชิตพฺพํฯ ตํ ทิวสํเยว หิ ตสฺส สามํ คเหตฺวา ปริโภโค อนุญฺญาโต, น ตโต ปรนฺติ อยมฺปิ กิเรตฺถ อธิปฺปาโยฯ</p>


<p> อิทานิ อโพฺพหาริกนโย วุจฺจติฯ ภุญฺชนฺตานญฺหิ ทนฺตา ขียนฺติ, นขา ขียนฺติ, ปตฺตสฺส วโณฺณ ขียติ, สพฺพํ อโพฺพหาริกํฯ สตฺถเกน อุจฺฉุอาทีสุ ผาลิเตสุ มลํ ปญฺญายติ, เอตํ นวสมุฎฺฐิตํ นาม, ปฎิคฺคเหตฺวา ปริภุญฺชิตพฺพํฯ สตฺถกํ โธวิตฺวา ผาลิเตสุ มลํ น ปญฺญายติ, โลหคนฺธมตฺตํ โหติ, ตํ อโพฺพหาริกํฯ ยมฺปิ สตฺถกํ คเหตฺวา ปริหรนฺติ , เตน ผาลิเตปิ เอเสว นโยฯ น หิ ตํ ปริโภคตฺถาย ปริหรนฺตีติฯ มูลเภสชฺชาทีนิ ปิสนฺตานํ วา โกเฎฺฎนฺตานํ วา นิสทนิสทโปตกอุทุกฺขลมุสลาทีนิ ขียนฺติ, ปริหรณกวาสิํ ตาเปตฺวา เภสชฺชตฺถาย ตเกฺก วา ขีเร วา ปกฺขิปนฺติ, ตตฺถ นีลิกา ปญฺญายติ, สตฺถเก วุตฺตสทิโสว วินิจฺฉโยฯ อามกตกฺกาทีสุ ปน สยํ น ปกฺขิปิตพฺพา, ปกฺขิปติ เจ, สามํปากโต น มุจฺจติฯ เทเว วสฺสเนฺต ปิณฺฑาย จรนฺตสฺส สรีรโต วา จีวรโต วา กิลิฎฺฐอุทกํ ปเตฺต ปตติ, ปฎิคฺคเหตพฺพํฯ รุกฺขมูลาทีสุ ภุญฺชนฺตสฺส ปติเตปิ เอเสว นโยฯ สเจ ปน สตฺตาหํ วสฺสเนฺต เทเว สุทฺธํ อุทกํ โหติ, อโพฺภกาสโต วา ปตติ, วฎฺฎติฯ</p>


<p> สามเณรสฺส โอทนํ เทเนฺตน ตสฺส ปตฺตคตํ อจฺฉุปเนฺตเนว ทาตโพฺพ, ปโตฺต วาสฺส ปฎิคฺคเหตโพฺพฯ อปฺปฎิคฺคหิเต โอทนํ ฉุปิตฺวา ปุน อตฺตโน ปเตฺต โอทนํ คณฺหนฺตสฺส อุคฺคหิตโก โหติฯ สเจ ปน ทาตุกาโม หุตฺวา ‘‘อาหร, สามเณร, ปตฺตํ, โอทนํ คณฺหาหี’’ติ วทติ, อิตโร ‘‘อลํ มยฺห’’นฺติ ปฎิกฺขิปติ, ปุน ‘‘ตเวตํ มยา ปริจฺจตฺต’’นฺติ จ วุเตฺต ‘‘น มยฺหํ เอเตนโตฺถ’’ติ วทติ, สตกฺขตฺตุมฺปิ ปริจฺจชตุ, ยาว อตฺตโน หตฺถคตํ, ตาว ปฎิคฺคหิตเมว โหติฯ สเจ ปน อาธารเก ฐิตํ นิรเปโกฺข ‘‘คณฺหาหี’’ติ วทติ, ปุน ปฎิคฺคเหตพฺพํฯ สาเปโกฺข อาธารเก ปตฺตํ ฐเปตฺวา ‘‘เอโตฺต ปูวํ วา ภตฺตํ วา คณฺหาหี’’ติ สามเณรํ วทติ, สามเณโร หตฺถํ โธวิตฺวา สเจปิ สตกฺขตฺตุํ คเหตฺวา อตฺตโน ปตฺตคตํ อผุสโนฺตว อตฺตโน ปเตฺต  ปกฺขิปติ, ปุน ปฎิคฺคหณกิจฺจํ นตฺถิฯ ยทิ ปน อตฺตโน ปตฺตคตํ ผุสิตฺวา ตโต คณฺหาติ, สามเณรสนฺตเกน สํสฎฺฐํ โหติ, ปุน ปฎิคฺคเหตพฺพํฯ เกจิ ปน ‘‘สเจปิ คยฺหมานํ ฉิชฺชิตฺวา ตตฺถ ปตติ, ปุน ปฎิคฺคเหตพฺพ’’นฺติ วทนฺติฯ ตํ ‘‘เอกํ ภตฺตปิณฺฑํ คณฺห, เอกํ ปูวํ คณฺห, อิมสฺส คุฬปิณฺฑสฺส เอตฺตกํ ปเทสํ คณฺหา’’ติ เอวํ ปริจฺฉินฺทิตฺวา วุเตฺต เวทิตพฺพํ, อิธ ปน ปริเจฺฉโท นตฺถิ, ตสฺมา ยํ สามเณรสฺส ปเตฺต ปตติ, ตเทว ปฎิคฺคหณํ วิชหติ, หตฺถคตํ ปน ยาว สามเณโร วา ‘‘อล’’นฺติ น โอรมติ, ภิกฺขุ วา น วาเรติ, ตาว ภิกฺขุเสฺสว สนฺตกํ, ตสฺมา ปฎิคฺคหณํ น วิชหติฯ สเจ อตฺตโน วา ภิกฺขูนํ วา ยาคุปจนกภาชเน เกสญฺจิ อตฺถาย ภตฺตํ ปกฺขิปติ, ‘‘สามเณร, ภาชนสฺส อุปริ หตฺถํ กโรหี’’ติ วตฺวา ตสฺส หเตฺถ ปกฺขิปิตพฺพํฯ ตสฺส หตฺถโต ภาชเน ปติตญฺหิ ทุติยทิวเส ภาชนสฺส อกปฺปิยภาวํ น กโรติ ปริจฺจตฺตตฺตาฯ สเจ เอวํ อกตฺวา ปกฺขิปติ, ปตฺตมิว ภาชนํ นิรามิสํ กตฺวา ปริภุญฺชิตพฺพํฯ</p>


<p> ทายกา  ยาคุกุฎํ ฐเปตฺวา คตา, ตํ ทหรสามเณโร ปฎิคฺคณฺหาเปตุํ น สโกฺกติ, ภิกฺขุ ปตฺตํ อุปนาเมติ, สามเณโร กุฎสฺส คีวํ ปตฺตสฺส มุขวฎฺฎิยํ ฐเปตฺวา อาวเชฺชติ, ปตฺตคตา ยาคุ ปฎิคฺคหิตาว โหติฯ อถ วา ภิกฺขุ ภูมิยํ หตฺถํ ฐเปติ, สามเณโร ปวเฎฺฎตฺวา หตฺถํ อาโรเปติ, วฎฺฎติฯ ปูวปจฺฉิภตฺตปจฺฉิอุจฺฉุภาราทีสุปิ เอเสว นโยฯ สเจ ปฎิคฺคหณูปคํ ภารํ เทฺว ตโย สามเณรา เทนฺติ, เอเกน วา พลวตา อุกฺขิตฺตํ เทฺว ตโย ภิกฺขู คณฺหนฺติ, วฎฺฎติฯ มญฺจสฺส วา ปีฐสฺส วา ปาเท เตลฆฎํ วา ผาณิตฆฎํ วา ลเคฺคนฺติ, ภิกฺขุสฺส มเญฺจปิ ปีเฐปิ นิสีทิตุํ วฎฺฎติ, อุคฺคหิตกํ นาม น โหติฯ</p>


<p>นาคทนฺตเก วา องฺกุสเก วา เทฺว เตลฆฎา ลคฺคิตา โหนฺติ อุปริ ปฎิคฺคหิตโก, เหฎฺฐา อปฺปฎิคฺคหิตโกฯ อุปริมํ คเหตุํ วฎฺฎติ, เหฎฺฐา ปฎิคฺคหิตโก, อุปริ อปฺปฎิคฺคหิตโก, อุปริมํ คเหตฺวา อิตรํ คณฺหโต อุปริโม อุคฺคหิตโก โหติฯ เหฎฺฐามเญฺจ อปฺปฎิคฺคหิตกํ เตลถาลกํ โหติ, ตเญฺจ สมฺมชฺชโนฺต สมฺมุญฺชนิยา ฆเฎฺฎติ, อุคฺคหิตกํ น โหติ, ‘‘ปฎิคฺคหิตกํ คณฺหิสฺสามี’’ติ อปฺปฎิคฺคหิตกํ คเหตฺวา ญตฺวา ปุน ฐเปติ, อุคฺคหิตกํ น โหติ, พหิ นีหริตฺวา สญฺชานาติ, พหิ อฎฺฐเปตฺวา หริตฺวา ตเตฺถว ฐเปตพฺพํ, นตฺถิ โทโสฯ สเจ  ปน ปุเพฺพ วิวริตฺวา ฐปิตํ, น ปิทหิตพฺพํฯ ยถา ปุเพฺพ ฐิตํ, ตเถว ฐเปตพฺพํฯ สเจ พหิ ฐเปติ, ปุน น ฉุปิตพฺพํฯ</p>


<p> ปฎิคฺคหิตเก เตลาทิมฺหิ กณฺณิกา อุเฎฺฐติ, สิงฺคิเวราทิมฺหิ ฆนจุณฺณํ, ตํสมุฎฺฐานเมว นาม ตํ, ปุน ปฎิคฺคหณกิจฺจํ นตฺถิฯ ตาลํ วา นาฬิเกรํ วา อารุโฬฺห โยเตฺตน ผลปิณฺฑิํ โอตาเรตฺวา อุปริ ฐิโตว ‘‘คณฺหถา’’ติ วทติ, น คเหตพฺพํฯ สเจ อโญฺญ ภูมิยํ ฐิโต โยตฺตปาสเก คเหตฺวา อุกฺขิปิตฺวา เทติ, วฎฺฎติฯ สผลํ มหาสาขํ กปฺปิยํ กาเรตฺวา ปฎิคฺคณฺหาติ, ผลานิ ปฎิคฺคหิตาเนว โหนฺติ, ยถาสุขํ ปริภุญฺชิตุํ วฎฺฎติฯ อโนฺตวติยํ ฐตฺวา วติํ ฉินฺทิตฺวา อุจฺฉุํ วา ติมฺพรูสกํ วา เทนฺติ, หตฺถปาเส สติ วฎฺฎติฯ ทณฺฑเกสุ อปหริตฺวา นิคฺคตํ คณฺหนฺตสฺส วฎฺฎติ, ปหริตฺวา นิคฺคเต อฎฺฐกถาสุ โทโส น ทสฺสิโตฯ มยํ ปน ‘‘ยํ ฐานํ ปหฎํ, ตโต สยํปติตมิว โหตี’’ติ ตกฺกยาม, ตมฺปิ ฐตฺวา คจฺฉเนฺต ยุชฺชติ สุงฺกฆาตโต ปวเฎฺฎตฺวา พหิปติตภณฺฑํ วิยฯ วติํ วา ปาการํ วา ลงฺฆาเปตฺวา เทนฺติ, สเจ ปน อปุถุโล ปากาโร, อโนฺตปากาเร พหิปากาเร จ ฐิตสฺส หตฺถปาโส ปโหติ, หตฺถสตมฺปิ อุทฺธํ คนฺตฺวา สมฺปตฺตํ คเหตุํ วฎฺฎติฯ</p>


<p>ภิกฺขุ คิลานํ สามเณรํ ขเนฺธน วหติ, โส ผลาผลํ ทิสฺวา คเหตฺวา ขเนฺธ นิสิโนฺนว เทติ , วฎฺฎติฯ อปโร ภิกฺขุํ วหโนฺต ขเนฺธ นิสินฺนสฺส ภิกฺขุโน เทติ, วฎฺฎติเยวฯ ภิกฺขุ ผลินิํ สาขํ ฉายตฺถาย คเหตฺวา คจฺฉติ, ผลานิ ขาทิตุํ จิเตฺต อุปฺปเนฺน ปฎิคฺคหาเปตฺวา ขาทิตุํ วฎฺฎติฯ มจฺฉิกวารณตฺถํ กปฺปิยํ กาเรตฺวา ปฎิคฺคณฺหาติ, ขาทิตุกาโม เจ โหติ, มูลปฎิคฺคหณเมว วฎฺฎติ, ขาทนฺตสฺส นตฺถิ โทโสฯ ภิกฺขุ ปฎิคฺคหณารหํ ภณฺฑํ มนุสฺสานํ ยาเน ฐเปตฺวา มคฺคํ คจฺฉติ, ยานํ กทฺทเม ลคฺคติ, ทหโร จกฺกํ คเหตฺวา อุกฺขิปติ, วฎฺฎติ, อุคฺคหิตกํ นาม น โหติฯ นาวาย ฐเปตฺวา นาวํ อริเตฺตน วา ปาเชติ, หเตฺถน วา กฑฺฒติ, วฎฺฎติฯ อุฬุเมฺปปิ เอเสว นโยฯ จาฎิยํ วา กุณฺฑเก วา ฐเปตฺวาปิ ตํ อนุปสมฺปเนฺนน คาหาเปตฺวา อนุปสมฺปนฺนํ พาหายํ คเหตฺวา ตริตุํ วฎฺฎติฯ ตสฺมิมฺปิ อสติ อนุปสมฺปนฺนํ คาหาเปตฺวา ตํ พาหายํ คเหตฺวา ตริตุํ วฎฺฎติฯ</p>


<p>อุปาสกา  คมิกภิกฺขูนํ ปาเถยฺยตณฺฑุเล เทนฺติ, สามเณรา ภิกฺขูนํ ตณฺฑุเล คเหตฺวา อตฺตโน ตณฺฑุเล คเหตุํ น สโกฺกนฺติ, ภิกฺขู เตสํ ตณฺฑุเล คณฺหนฺติ, สามเณรา อตฺตนา คหิตตณฺฑุเลสุ ขีเณสุ อิตเรหิ ตณฺฑุเลหิ ยาคุํ ปจิตฺวา สเพฺพสํ ปตฺตานิ ปฎิปาฎิยา ฐเปตฺวา ยาคุํ อากิรนฺติ, ปณฺฑิโต สามเณโร อตฺตโน ปตฺตํ คเหตฺวา เถรสฺส เทติ, เถรสฺส ปตฺตํ ทุติยเตฺถรสฺสาติ เอวํ สพฺพานิปิ ปริวเตฺตติ, สเพฺพหิ สามเณรสฺส สนฺตกํ ภุตฺตํ โหติ, วฎฺฎติฯ สเจปิ สามเณโร อปณฺฑิโต โหติ, อตฺตโน ปเตฺต ยาคุํ สยเมว ปาตุํ อารภติ, ‘‘อาวุโส, ตุยฺหํ ยาคุํ มยฺหํ เทหี’’ติ เถเรหิ ปฎิปาฎิยา ยาจิตฺวาปิ ปิวิตุํ วฎฺฎติ, สเพฺพหิ สามเณรสฺส สนฺตกเมว ภุตฺตํ โหติ, เนว อุคฺคหิตปจฺจยา, น สนฺนิธิปจฺจยา วชฺชํ ผุสนฺติฯ เอตฺถ ปน มาตาปิตูนํ เตลาทีนิ, ฉายาทีนํ อตฺถาย สาขาทีนิ จ หรนฺตานํ อิเมสญฺจ วิเสโส น ทิสฺสติ, ตสฺมา การณํ อุปปริกฺขิตพฺพํฯ</p>


<p> สามเณโร ภตฺตํ ปจิตุกาโม ตณฺฑุเล โธวิตฺวา นิจฺจาเลตุํ น สโกฺกติ, ภิกฺขุนา ตณฺฑุเล จ ภาชนญฺจ ปฎิคฺคเหตฺวา ตณฺฑุเล โธวิตฺวา นิจฺจาเลตฺวา ภาชนํ อุทฺธนํ อาโรเปตพฺพํ, อคฺคิ น กาตโพฺพ, ปกฺกกาเล วิวริตฺวา ปกฺกภาโว ชานิตโพฺพฯ สเจ ทุปฺปกฺกํ โหติ, ปากตฺถาย ปิทหิตุํ น วฎฺฎติ, รชสฺส วา ฉาริกาย วา อปตนตฺถาย วฎฺฎติ, ปกฺกกาเล โอโรปิตุํ ภุญฺชิตุมฺปิ วฎฺฎติ, ปุน ปฎิคฺคหณกิจฺจํ นตฺถิฯ สามเณโร ปฎิพโล ปจิตุํ, ขโณ ปนสฺส นตฺถิ กตฺถจิ คนฺตุกาโม, ภิกฺขุนา สตณฺฑุโลทกํ ภาชนํ ปฎิคฺคเหตฺวา อุทฺธนํ อาโรเปตฺวา ‘‘อคฺคิํ ชาเลตฺวา คจฺฉา’’ติ วตฺตโพฺพฯ ตโต ปรํ ปุริมนเยเนว สพฺพํ กาตุํ วฎฺฎติฯ ภิกฺขุ ยาคุอตฺถาย สุทฺธภาชนํ อาโรเปตฺวา อุทกํ ตาเปติ, วฎฺฎติฯ ตเตฺต อุทเก สามเณโร ตณฺฑุเล ปกฺขิปติ, ตโต ปฎฺฐาย ภิกฺขุนา อคฺคิ น  กาตโพฺพ, ปกฺกยาคุํ ปฎิคฺคเหตฺวา ปาตุํ วฎฺฎติฯ สามเณโร ยาคุํ ปจติ, หตฺถกุกฺกุจฺจโก ภิกฺขุ กีฬโนฺต ภาชนํ อามสติ, ปิธานํ อามสติ, อุคฺคตํ เผณํ ฉินฺทิตฺวา ปหรติ, ตเสฺสว ปาตุํ น วฎฺฎติ, ทุรุปจิณฺณํ นาม โหติฯ สเจ ปน ทพฺพิํ วา อุฬุงฺกํ วา คเหตฺวา อนุกฺขิปโนฺต  อาโลเฬติ, สเพฺพสํ น วฎฺฎติ, สามํปากเญฺจว โหติ ทุรุปจิณฺณญฺจฯ สเจ อุกฺขิปติ, อุคฺคหิตกมฺปิ โหติฯ</p>


<p> ภิกฺขุนา ปิณฺฑาย จริตฺวา อาธารเก ปโตฺต ฐปิโต โหติฯ ตตฺร เจ อโญฺญ โลลภิกฺขุ กีฬโนฺต ปตฺตํ อามสติ, ปตฺตปิธานํ อามสติ, ตเสฺสว ตโต ลทฺธภตฺตํ น วฎฺฎติฯ  น ปตฺตํ อุกฺขิปิตฺวา ฐเปติ, สเพฺพสํ น วฎฺฎติฯ ตตฺถชาตกผลินิสาขาย วา วลฺลิยา วา คเหตฺวา จาเลติ, ตเสฺสว ตโต ลทฺธผลํ น วฎฺฎติ, ทุรุปจิณฺณทุกฺกฎญฺจ อาปชฺชติฯ ‘‘ผลรุกฺขํ ปน อปสฺสยิตุํ วา ตตฺถ กณฺฎกํ วา พนฺธิตุํ วฎฺฎติ, ทุรุปจิณฺณํ น โหตี’’ติ ฯ อรเญฺญ ปติตํ ปน อมฺพผลาทิํ ทิสฺวา ‘‘สามเณรสฺส ทสฺสามี’’ติ อาหริตฺวา ทาตุํ วฎฺฎติฯ สีหวิฆาสาทิํ ทิสฺวาปิ ‘‘สามเณรสฺส ทสฺสามี’’ติ ปฎิคฺคเหตฺวา วา อปฺปฎิคฺคเหตฺวา วา อาหริตฺวา ทาตุํ วฎฺฎติฯ สเจ ปน สโกฺกติ วิตกฺกํ โสเธตุํ, ตโต ลทฺธํ ขาทิตุมฺปิ วฎฺฎติ, เนว อามกมํสปฎิคฺคหณปจฺจยา, น อุคฺคหิตกปจฺจยา วชฺชํ ผุสติฯ มาตาปิตูนํ อตฺถาย เตลาทีนิ คเหตฺวา คจฺฉโต อนฺตรามเคฺค พฺยาธิ อุปฺปชฺชติ, ตโต ยํ อิจฺฉติ, ตํ ปฎิคฺคเหตฺวา ปริภุญฺชิตุํ วฎฺฎติฯ สเจ ปน มูเลปิ ปฎิคฺคหิตํ โหติ, ปุน ปฎิคฺคหณกิจฺจํ นตฺถิฯ มาตาปิตูนํ ตณฺฑุเล อาหริตฺวา เทติ, เต ตโตเยว ยาคุอาทีนิ สมฺปาเทตฺวา ตสฺส เทนฺติ, วฎฺฎติ, สนฺนิธิปจฺจยา อุคฺคหิตปจฺจยา วา โทโส นตฺถิฯ</p>


<p> ภิกฺขุ ปิทหิตฺวา อุทกํ ตาเปติ, ยาว ปริกฺขยา ปริภุญฺชิตุํ วฎฺฎติฯ สเจ ปเนตฺถ ฉาริกา ปตติ, ปฎิคฺคเหตพฺพํฯ ทีฆสณฺฑาเสน ถาลกํ คเหตฺวา เตลํ ปจนฺตสฺส ฉาริกา ปตติ, หเตฺถน อมุญฺจเนฺตเนว ปจิตฺวา โอตาเรตฺวา ปฎิคฺคเหตพฺพํฯ สเจ องฺคาราปิ ทารูนิปิ ปฎิคฺคเหตฺวา ฐปิตานิ, มูลปฎิคฺคหณเมว วฎฺฎติฯ ภิกฺขุ อุจฺฉุํ ขาทติ, สามเณโร ‘‘มยฺหมฺปิ เทถา’’ติ วทติ, ‘‘อิโต ฉินฺทิตฺวา คณฺหา’’ติ วุโตฺต คณฺหาติ, อวเสเส ปุน ปฎิคฺคหณกิจฺจํ นตฺถิฯ คุฬปิณฺฑํ ขาทนฺตสฺสปิ เอเสว นโยฯ วุโตฺตกาสโต ฉินฺทิตฺวา คหิตาวเสสญฺหิ อชหิตปฎิคฺคหณเมว โหติฯ ภิกฺขุ คุฬํ ภาเชโนฺต ปฎิคฺคเหตฺวา โกฎฺฐาเส กโรติ, ภิกฺขูปิ สามเณราปิ อาคนฺตฺวา เอกคฺคหเณเนว เอกเมกํ โกฎฺฐาสํ คณฺหนฺติ, คหิตาวเสสํ  ปฎิคฺคหิตเมว โหติฯ สเจ โลลสามเณโร  คณฺหิตฺวา คณฺหิตฺวา ปุน ฐเปติ, ตสฺส คหิตาวเสสํ อปฺปฎิคฺคหิตกเมว โหติฯ</p>


<p>ภิกฺขุ ธูมวฎฺฎิํ ปฎิคฺคเหตฺวา ธูมํ ปิวติ, มุขญฺจ กโณฺฐ จ มโนสิลาย ลิโตฺต วิย โหติ, ยาวกาลิกํ ภุญฺชิตุํ วฎฺฎติ, ยาวกาลิเกน ยาวชีวิกสํสเคฺค โทโส นตฺถิฯ ปตฺตํ วา รชนํ วา ปจนฺตสฺส กณฺณนาสจฺฉิเทฺทหิ ธูโม ปวิสติ, พฺยาธิปจฺจยา ปุปฺผํ วา ผลํ วา อุปสิงฺฆติ, อโพฺพหาริกตฺตา วฎฺฎติฯ ภตฺตุคฺคาโร ตาลุํ อาหจฺจ อโนฺตเยว ปวิสติ, อวิสยตฺตา วฎฺฎติ, มุขํ ปวิฎฺฐํ ปน อโชฺฌหรโต วิกาเล อาปตฺติฯ ทนฺตนฺตเร ลคฺคสฺส อามิสสฺส รโส ปวิสติ, อาปตฺติเยวฯ สเจ สุขุมํ อามิสํ โหติ, รโส น ปญฺญายติ, อโพฺพหาริกปกฺขํ ภชติฯ อุปกเฎฺฐ กาเล นิรุทกฎฺฐาเน ภตฺตํ ภุญฺชิตฺวา กกฺขาเรตฺวา เทฺว ตโย เขฬปิเณฺฑ ปาเตตฺวา อุทกฎฺฐานํ คนฺตฺวา มุขํ วิกฺขาเลตพฺพํฯ ปฎิคฺคเหตฺวา ฐปิตสิงฺคิเวราทีนํ องฺกุรา นิกฺขมนฺติ, ปุน ปฎิคฺคหณกิจฺจํ นตฺถิฯ โลเณ อสติ สมุโทฺททเกน โลณกิจฺจํ กาตุํ วฎฺฎติ, ปฎิคฺคเหตฺวา ฐปิตโลโณทกํ โลณํ โหติ, โลณํ วา อุทกํ โหติ, รโส วา ผาณิตํ โหติ, ผาณิตํ วา รโส โหติ, มูลปฎิคฺคหณเมว วฎฺฎติฯ</p>


<p>หิมกรกา อุทกคติกา เอวฯ ปาริหาริเกน กตกฎฺฐินา อุทกํ ปสาเทนฺติ, ตํ อโพฺพหาริกํ, อามิเสน สทฺธิํ วฎฺฎติฯ อามิสคติเกหิ กปิตฺถผลาทีหิ ปสาทิตํ ปุเรภตฺตเมว วฎฺฎติฯ โปกฺขรณีอาทีสุ อุทกํ พหลํ โหติ, วฎฺฎติฯ สเจ ปน มุเข หเตฺถ จ ลคฺคติ, น วฎฺฎติ, ปฎิคฺคเหตฺวา ปริภุญฺชิตพฺพํฯ เขเตฺตสุ กสิตฎฺฐาเน พหลํ อุทกํ โหติ, ปฎิคฺคเหตพฺพํฯ สเจ สนฺทิตฺวา กนฺทราทีนิ ปวิสิตฺวา นทิํ ปูเรติ, วฎฺฎติฯ กกุธโสพฺภาทโย โหนฺติ รุกฺขโต ปติเตหิ ปุเปฺผหิ สญฺฉโนฺนทกาฯ สเจ ปุปฺผรโส น ปญฺญายติ, ปฎิคฺคหณกิจฺจํ นตฺถิฯ ปริตฺตํ อุทกํ โหติ, รโส ปญฺญายติ, ปฎิคฺคเหตพฺพํฯ ปพฺพตกนฺทราทีสุ กาฬวณฺณปณฺณจฺฉนฺนอุทเกปิ เอเสว นโยฯ</p>


<p>ปานียฆเฎ สเรณุกานิ วา สวณฺฎขีรานิ วา ปุปฺผานิ ปกฺขิตฺตานิ โหนฺติ, ปฎิคฺคเหตพฺพํ, ปุปฺผานิ วา ปฎิคฺคเหตฺวา ปกฺขิปิตพฺพานิฯ ปาฎลิมลฺลิกา ปกฺขิตฺตา โหนฺติ, วาสมตฺตํ ติฎฺฐติ, ตํ อโพฺพหาริกํฯ ทุภิยทิวเสปิ  อามิเสน สทฺธิํ วฎฺฎติฯ ภิกฺขุนา ฐปิตปุปฺผวาสิตกปานียโต สามเณโร ปานียํ คเหตฺวา ปีตาวเสสกํ ตเตฺถว อากิรติ, ปฎิคฺคเหตพฺพํฯ ปทุมสราทีสุ อุทกํ สนฺถริตฺวา ฐิตํ ปุปฺผเรณุํ ฆเฎน วิกฺขเมฺภตฺวา อุทกํ คเหตุํ วฎฺฎติฯ กปฺปิยํ การาเปตฺวา ปฎิคฺคเหตฺวา ฐปิตํ ทนฺตกฎฺฐํ โหติ, สเจ ตสฺส รสํ ปิวิตุกาโม , มูลปฎิคฺคหณเมว วฎฺฎติ, อปฺปฎิคฺคเหตฺวา ฐปิตํ ปฎิคฺคเหตพฺพํฯ อชานนฺตสฺส รเส ปวิเฎฺฐปิ อาปตฺติเยวฯ อจิตฺตกญฺหิ อิทํ สิกฺขาปทํฯ</p>


<p> มหาภูเตสุ กิํ วฎฺฎติ, กิํ น วฎฺฎตีติ? ขีรํ ตาว วฎฺฎติ, กปฺปิยมํสขีรํ วา โหตุ อกปฺปิยมํสขีรํ วา, ปิวนฺตสฺส อนาปตฺติฯ อสฺสุ เขโฬ สิงฺฆาณิกา มุตฺตํ กรีสํ เสมฺหํ ทนฺตมลํ อกฺขิคูถโก กณฺณคูถโก สรีเร อุฎฺฐิตโลณนฺติ อิทํ สพฺพํ วฎฺฎติฯ ยํ ปเนตฺถ ฐานโต จวิตฺวา ปเตฺต วา หเตฺถ วา ปตติ, ตํ ปฎิคฺคเหตพฺพํ, องฺคลคฺคํ ปฎิคฺคหิตกเมวฯ อุณฺหปายาสํ ภุญฺชนฺตสฺส เสโท องฺคุลิอนุสาเรน เอกาพโทฺธว หุตฺวา ปายาเส สนฺติฎฺฐติ, ปิณฺฑาย วา จรนฺตสฺส หตฺถโต ปตฺตสฺส มุขวฎฺฎิโต วา ปตฺตตลํ โอโรหติ, เอตฺถ ปฎิคฺคหณกิจฺจํ นตฺถิ, ฌามมหาภูเต อิทํ นาม น วฎฺฎตีติ นตฺถิ, ทุชฺฌาปิตํ ปน น วฎฺฎติฯ สุชฺฌาปิตํ ปน มนุสฺสฎฺฐิมฺปิ จุณฺณํ กตฺวา เลเห อุปเนตุํ วฎฺฎติฯ จตฺตาริ มหาวิกฎานิ อสติ กปฺปิยการเก สามํ คเหตฺวา ปริภุญฺชิตุํ วฎฺฎนฺติฯ เอตฺถ จ ทุพฺพโจปิ อสมโตฺถปิ กปฺปิยการโก อสนฺตปเกฺขเยว ติฎฺฐติฯ ฉาริกาย อสติ สุกฺขทารุํ ฌาเปตฺวา ฉาริกา คเหตพฺพาฯ สุกฺขทารุมฺหิ อสติ อลฺลทารุํ รุกฺขโต ฉินฺทิตฺวาปิ กาตุํ วฎฺฎติฯ อิทํ ปน จตุพฺพิธมฺปิ มหาวิกฎํ กาโลทิสฺสํ นาม, สปฺปทฎฺฐกฺขเณเยว วฎฺฎติฯ</p>

</p>

</p>





