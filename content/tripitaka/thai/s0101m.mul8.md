<h1>๙. โปฎฺฐปาทสุตฺตํ</h1>
<h3>โปฎฺฐปาทปริพฺพาชกวตฺถุ</h3>
<p> เอวํ     เม สุตํ – เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ เตน โข ปน สมเยน โปฎฺฐปาโท ปริพฺพาชโก สมยปฺปวาทเก ตินฺทุกาจีเร เอกสาลเก มลฺลิกาย อาราเม ปฎิวสติ มหติยา ปริพฺพาชกปริสาย สทฺธิํ ติํสมเตฺตหิ ปริพฺพาชกสเตหิฯ อถ โข ภควา ปุพฺพณฺหสมยํ นิวาเสตฺวา ปตฺตจีวรมาทาย สาวตฺถิํ ปิณฺฑาย ปาวิสิฯ</p>


<p> อถ โข ภควโต เอตทโหสิ – ‘‘อติปฺปโค โข ตาว สาวตฺถิยํ ปิณฺฑาย จริตุํฯ ยํนูนาหํ เยน สมยปฺปวาทโก ตินฺทุกาจีโร เอกสาลโก มลฺลิกาย อาราโม, เยน โปฎฺฐปาโท ปริพฺพาชโก เตนุปสงฺกเมยฺย’’นฺติฯ อถ โข ภควา เยน สมยปฺปวาทโก ตินฺทุกาจีโร เอกสาลโก มลฺลิกาย อาราโม เตนุปสงฺกมิฯ</p>


<p> เตน โข ปน สมเยน โปฎฺฐปาโท ปริพฺพาชโก มหติยา ปริพฺพาชกปริสาย สทฺธิํ นิสิโนฺน โหติ อุนฺนาทินิยา อุจฺจาสทฺทมหาสทฺทาย อเนกวิหิตํ ติรจฺฉานกถํ กเถนฺติยาฯ เสยฺยถิทํ – ราชกถํ โจรกถํ มหามตฺตกถํ เสนากถํ ภยกถํ ยุทฺธกถํ อนฺนกถํ ปานกถํ วตฺถกถํ สยนกถํ มาลากถํ คนฺธกถํ ญาติกถํ ยานกถํ คามกถํ นิคมกถํ นครกถํ ชนปทกถํ  อิตฺถิกถํ สูรกถํ วิสิขากถํ กุมฺภฎฺฐานกถํ ปุพฺพเปตกถํ นานตฺตกถํ โลกกฺขายิกํ สมุทฺทกฺขายิกํ อิติภวาภวกถํ อิติ วาฯ</p>


<p> อทฺทสา โข โปฎฺฐปาโท ปริพฺพาชโก ภควนฺตํ  ทูรโตว อาคจฺฉนฺตํ; ทิสฺวาน สกํ ปริสํ สณฺฐเปสิ – ‘‘อปฺปสทฺทา โภโนฺต โหนฺตุ, มา โภโนฺต สทฺทมกตฺถฯ อยํ สมโณ โคตโม  อาคจฺฉติฯ อปฺปสทฺทกาโม โข โส อายสฺมา อปฺปสทฺทสฺส วณฺณวาทีฯ อเปฺปว นาม อปฺปสทฺทํ ปริสํ วิทิตฺวา อุปสงฺกมิตพฺพํ มเญฺญยฺยา’’ติฯ เอวํ วุเตฺต เต ปริพฺพาชกา ตุณฺหี อเหสุํฯ</p>


<p> อถ  โข ภควา เยน โปฎฺฐปาโท ปริพฺพาชโก เตนุปสงฺกมิฯ อถ โข โปฎฺฐปาโท ปริพฺพาชโก ภควนฺตํ เอตทโวจ – ‘‘เอตุ โข, ภเนฺต, ภควาฯ สฺวาคตํ, ภเนฺต, ภควโตฯ จิรสฺสํ โข, ภเนฺต, ภควา อิมํ ปริยายมกาสิ, ยทิทํ อิธาคมนายฯ นิสีทตุ, ภเนฺต, ภควา, อิทํ อาสนํ ปญฺญตฺต’’นฺติฯ</p>


<p>นิสีทิ ภควา ปญฺญเตฺต อาสเนฯ โปฎฺฐปาโทปิ โข ปริพฺพาชโก อญฺญตรํ นีจํ อาสนํ คเหตฺวา เอกมนฺตํ นิสีทิฯ เอกมนฺตํ นิสินฺนํ โข โปฎฺฐปาทํ ปริพฺพาชกํ ภควา เอตทโวจ – ‘‘กาย นุตฺถ , โปฎฺฐปาท, เอตรหิ กถาย สนฺนิสินฺนา, กา จ ปน โว อนฺตรากถา วิปฺปกตา’’ติ?</p>


<h3>อภิสญฺญานิโรธกถา</h3>
<p> เอวํ วุเตฺต โปฎฺฐปาโท ปริพฺพาชโก ภควนฺตํ เอตทโวจ – ‘‘ติฎฺฐเตสา, ภเนฺต, กถา, ยาย มยํ เอตรหิ กถาย สนฺนิสินฺนาฯ เนสา, ภเนฺต, กถา ภควโต ทุลฺลภา ภวิสฺสติ ปจฺฉาปิ สวนายฯ ปุริมานิ, ภเนฺต, ทิวสานิ ปุริมตรานิ, นานาติตฺถิยานํ สมณพฺราหฺมณานํ โกตูหลสาลาย สนฺนิสินฺนานํ สนฺนิปติตานํ อภิสญฺญานิโรเธ  กถา อุทปาทิ – ‘กถํ นุ โข, โภ, อภิสญฺญานิโรโธ โหตี’ติ? ตเตฺรกเจฺจ เอวมาหํสุ  – ‘อเหตู อปฺปจฺจยา ปุริสสฺส สญฺญา อุปฺปชฺชนฺติปิ นิรุชฺฌนฺติปิฯ ยสฺมิํ สมเย อุปฺปชฺชนฺติ, สญฺญี ตสฺมิํ สมเย โหติฯ ยสฺมิํ สมเย นิรุชฺฌนฺติ, อสญฺญี ตสฺมิํ สมเย โหตี’ติฯ อิเตฺถเก อภิสญฺญานิโรธํ ปญฺญเปนฺติฯ</p>


<p>‘‘ตมโญฺญ เอวมาห – ‘น โข ปน เมตํ , โภ, เอวํ ภวิสฺสติฯ สญฺญา หิ, โภ, ปุริสสฺส อตฺตาฯ สา จ โข อุเปติปิ อเปติปิฯ ยสฺมิํ สมเย อุเปติ, สญฺญี ตสฺมิํ สมเย โหติฯ ยสฺมิํ สมเย อเปติ, อสญฺญี ตสฺมิํ สมเย โหตี’ติฯ อิเตฺถเก อภิสญฺญานิโรธํ ปญฺญเปนฺติฯ</p>


<p>‘‘ตมโญฺญ  เอวมาห – ‘น โข ปน เมตํ, โภ, เอวํ ภวิสฺสติฯ สนฺติ หิ, โภ, สมณพฺราหฺมณา มหิทฺธิกา มหานุภาวาฯ เต อิมสฺส ปุริสสฺส สญฺญํ อุปกฑฺฒนฺติปิ อปกฑฺฒนฺติปิฯ ยสฺมิํ สมเย อุปกฑฺฒนฺติ, สญฺญี ตสฺมิํ สมเย  โหติฯ ยสฺมิํ สมเย อปกฑฺฒนฺติ, อสญฺญี ตสฺมิํ สมเย โหตี’ติฯ อิเตฺถเก อภิสญฺญานิโรธํ ปญฺญเปนฺติฯ</p>


<p>‘‘ตมโญฺญ เอวมาห – ‘น โข ปน เมตํ, โภ, เอวํ ภวิสฺสติฯ สนฺติ หิ, โภ, เทวตา มหิทฺธิกา มหานุภาวาฯ ตา อิมสฺส ปุริสสฺส สญฺญํ อุปกฑฺฒนฺติปิ อปกฑฺฒนฺติปิฯ ยสฺมิํ สมเย อุปกฑฺฒนฺติ, สญฺญี ตสฺมิํ สมเย โหติฯ ยสฺมิํ สมเย อปกฑฺฒนฺติ, อสญฺญี ตสฺมิํ สมเย โหตี’ติฯ อิเตฺถเก อภิสญฺญานิโรธํ ปญฺญเปนฺติฯ</p>


<p>‘‘ตสฺส มยฺหํ, ภเนฺต, ภควนฺตํเยว อารพฺภ สติ อุทปาทิ – ‘อโห นูน ภควา, อโห นูน สุคโต, โย อิเมสํ ธมฺมานํ สุกุสโล’ติฯ ภควา, ภเนฺต, กุสโล, ภควา ปกตญฺญู อภิสญฺญานิโรธสฺสฯ กถํ นุ โข, ภเนฺต, อภิสญฺญานิโรโธ โหตี’’ติ?</p>


<h3>สเหตุกสญฺญุปฺปาทนิโรธกถา</h3>
<p> ‘‘ตตฺร , โปฎฺฐปาท, เย เต สมณพฺราหฺมณา เอวมาหํสุ – ‘อเหตู อปฺปจฺจยา ปุริสสฺส สญฺญา อุปฺปชฺชนฺติปิ นิรุชฺฌนฺติปี’ติ, อาทิโตว เตสํ อปรทฺธํฯ ตํ กิสฺส เหตุ? สเหตู หิ, โปฎฺฐปาท, สปฺปจฺจยา ปุริสสฺส สญฺญา  อุปฺปชฺชนฺติปิ นิรุชฺฌนฺติปิฯ สิกฺขา เอกา สญฺญา อุปฺปชฺชติ, สิกฺขา เอกา สญฺญา นิรุชฺฌติ’’ฯ</p>


<p> ‘‘กา จ สิกฺขา’’ติ? ภควา อโวจ – ‘‘อิธ, โปฎฺฐปาท, ตถาคโต โลเก อุปฺปชฺชติ อรหํ, สมฺมาสมฺพุโทฺธ…เป.…  (ยถา ๑๙๐-๒๑๒ อนุเจฺฉเทสุ, เอวํ วิตฺถาเรตพฺพํ)ฯ เอวํ โข, โปฎฺฐปาท, ภิกฺขุ สีลสมฺปโนฺน โหติ…เป.… ตสฺสิเม ปญฺจนีวรเณ ปหีเน  อตฺตนิ สมนุปสฺสโต ปาโมชฺชํ ชายติ, ปมุทิตสฺส ปีติ ชายติ, ปีติมนสฺส กาโย ปสฺสมฺภติ, ปสฺสทฺธกาโย สุขํ เวเทติ, สุขิโน จิตฺตํ สมาธิยติฯ โส วิวิเจฺจว กาเมหิ, วิวิจฺจ อกุสเลหิ ธเมฺมหิ, สวิตกฺกํ สวิจารํ วิเวกชํ ปีติสุขํ ปฐมํ ฌานํ อุปสมฺปชฺช วิหรติฯ ตสฺส ยา ปุริมา กามสญฺญา, สา นิรุชฺฌติฯ วิเวกชปีติสุขสุขุมสจฺจสญฺญา ตสฺมิํ สมเย โหติ, วิเวกชปีติสุขสุขุม-สจฺจสญฺญีเยว ตสฺมิํ สมเย โหติฯ เอวมฺปิ สิกฺขา เอกา สญฺญา อุปฺปชฺชติ, สิกฺขา เอกา สญฺญา นิรุชฺฌติฯ อยํ สิกฺขา’’ติ ภควา อโวจฯ</p>


<p>‘‘ปุน  จปรํ, โปฎฺฐปาท, ภิกฺขุ วิตกฺกวิจารานํ วูปสมา อชฺฌตฺตํ สมฺปสาทนํ เจตโส เอโกทิภาวํ อวิตกฺกํ อวิจารํ สมาธิชํ ปีติสุขํ ทุติยํ ฌานํ อุปสมฺปชฺช วิหรติฯ ตสฺส ยา ปุริมา วิเวกชปีติสุขสุขุมสจฺจสญฺญา, สา นิรุชฺฌติฯ สมาธิชปีติสุขสุขุมสจฺจสญฺญา ตสฺมิํ  สมเย โหติ , สมาธิชปีติสุขสุขุมสจฺจสญฺญีเยว ตสฺมิํ สมเย โหติฯ เอวมฺปิ สิกฺขา เอกา สญฺญา อุปฺปชฺชติ, สิกฺขา เอกา สญฺญา นิรุชฺฌติฯ อยมฺปิ สิกฺขา’’ติ ภควา อโวจฯ</p>


<p>‘‘ปุน จปรํ, โปฎฺฐปาท, ภิกฺขุ ปีติยา จ วิราคา อุเปกฺขโก จ วิหรติ สโต จ สมฺปชาโน, สุขญฺจ กาเยน ปฎิสํเวเทติ, ยํ ตํ อริยา อาจิกฺขนฺติ – ‘‘อุเปกฺขโก สติมา สุขวิหารี’’ติ, ตติยํ ฌานํ อุปสมฺปชฺช วิหรติฯ ตสฺส ยา ปุริมา สมาธิชปีติสุขสุขุมสจฺจสญฺญา, สา นิรุชฺฌติฯ อุเปกฺขาสุขสุขุมสจฺจสญฺญา ตสฺมิํ สมเย โหติ, อุเปกฺขาสุขสุขุมสจฺจสญฺญีเยว ตสฺมิํ สมเย โหติฯ เอวมฺปิ สิกฺขา เอกา สญฺญา อุปฺปชฺชติ, สิกฺขา เอกา สญฺญา นิรุชฺฌติฯ อยมฺปิ สิกฺขา’’ติ ภควา อโวจฯ</p>


<p>‘‘ปุน จปรํ, โปฎฺฐปาท, ภิกฺขุ สุขสฺส จ ปหานา ทุกฺขสฺส จ ปหานา ปุเพฺพว โสมนสฺสโทมนสฺสานํ อตฺถงฺคมา อทุกฺขมสุขํ อุเปกฺขาสติปาริสุทฺธิํ จตุตฺถํ ฌานํ อุปสมฺปชฺช วิหรติฯ ตสฺส ยา ปุริมา อุเปกฺขาสุขสุขุมสจฺจสญฺญา, สา นิรุชฺฌติฯ อทุกฺขมสุขสุขุมสจฺจสญฺญา ตสฺมิํ สมเย โหติ, อทุกฺขมสุขสุขุมสจฺจสญฺญีเยว ตสฺมิํ สมเย โหติฯ เอวมฺปิ สิกฺขา เอกา สญฺญา อุปฺปชฺชติ, สิกฺขา เอกา สญฺญา นิรุชฺฌติฯ อยมฺปิ สิกฺขา’’ติ ภควา อโวจฯ</p>


<p>‘‘ปุน จปรํ, โปฎฺฐปาท, ภิกฺขุ สพฺพโส รูปสญฺญานํ สมติกฺกมา ปฎิฆสญฺญานํ อตฺถงฺคมา  นานตฺตสญฺญานํ อมนสิการา ‘อนโนฺต  อากาโส’ติ อากาสานญฺจายตนํ อุปสมฺปชฺช วิหรติฯ ตสฺส ยา ปุริมา รูปสญฺญา , สา นิรุชฺฌติฯ อากาสานญฺจายตนสุขุมสจฺจสญฺญา ตสฺมิํ สมเย โหติ, อากาสานญฺจายตนสุขุมสจฺจสญฺญีเยว ตสฺมิํ สมเย โหติฯ เอวมฺปิ สิกฺขา เอกา สญฺญา อุปฺปชฺชติ, สิกฺขา เอกา สญฺญา นิรุชฺฌติฯ อยมฺปิ สิกฺขา’’ติ ภควา อโวจฯ</p>


<p>‘‘ปุน  จปรํ, โปฎฺฐปาท, ภิกฺขุ สพฺพโส อากาสานญฺจายตนํ  สมติกฺกมฺม ‘อนนฺตํ วิญฺญาณ’นฺติ วิญฺญาณญฺจายตนํ อุปสมฺปชฺช วิหรติฯ ตสฺส ยา ปุริมา อากาสานญฺจายตนสุขุมสจฺจสญฺญา, สา นิรุชฺฌติฯ วิญฺญาณญฺจายตนสุขุมสจฺจสญฺญา ตสฺมิํ สมเย โหติ, วิญฺญาณญฺจายตนสุขุมสจฺจสญฺญีเยว ตสฺมิํ สมเย โหติฯ เอวมฺปิ สิกฺขา เอกา สญฺญา อุปฺปชฺชติ, สิกฺขา เอกา สญฺญา นิรุชฺฌติฯ อยมฺปิ สิกฺขา’’ติ ภควา อโวจฯ</p>


<p>‘‘ปุน จปรํ, โปฎฺฐปาท, ภิกฺขุ สพฺพโส วิญฺญาณญฺจายตนํ สมติกฺกมฺม ‘นตฺถิ กิญฺจี’ติ อากิญฺจญฺญายตนํ อุปสมฺปชฺช วิหรติฯ ตสฺส ยา ปุริมา วิญฺญาณญฺจายตนสุขุมสจฺจสญฺญา, สา นิรุชฺฌติฯ อากิญฺจญฺญายตนสุขุมสจฺจสญฺญา ตสฺมิํ สมเย โหติ, อากิญฺจญฺญายตนสุขุมสจฺจสญฺญีเยว ตสฺมิํ สมเย โหติฯ เอวมฺปิ สิกฺขา เอกา สญฺญา อุปฺปชฺชติ, สิกฺขา เอกา สญฺญา นิรุชฺฌติฯ อยมฺปิ สิกฺขา’’ติ ภควา อโวจฯ</p>


<p> ‘‘ยโต โข, โปฎฺฐปาท, ภิกฺขุ อิธ สกสญฺญี โหติ, โส ตโต  อมุตฺร ตโต อมุตฺร อนุปุเพฺพน สญฺญคฺคํ ผุสติฯ ตสฺส สญฺญเคฺค ฐิตสฺส เอวํ โหติ – ‘เจตยมานสฺส เม ปาปิโย, อเจตยมานสฺส เม เสโยฺยฯ อหเญฺจว โข ปน เจเตยฺยํ, อภิสงฺขเรยฺยํ, อิมา จ เม สญฺญา นิรุเชฺฌยฺยุํ, อญฺญา จ โอฬาริกา สญฺญา อุปฺปเชฺชยฺยุํ; ยํนูนาหํ น เจว เจเตยฺยํ น จ อภิสงฺขเรยฺย’นฺติฯ โส น เจว เจเตติ, น จ อภิสงฺขโรติฯ ตสฺส อเจตยโต อนภิสงฺขโรโต ตา เจว สญฺญา นิรุชฺฌนฺติ, อญฺญา จ โอฬาริกา สญฺญา น อุปฺปชฺชนฺติฯ โส นิโรธํ ผุสติฯ เอวํ โข, โปฎฺฐปาท, อนุปุพฺพาภิสญฺญานิโรธ-สมฺปชาน-สมาปตฺติ โหติฯ</p>


<p>‘‘ตํ กิํ มญฺญสิ, โปฎฺฐปาท, อปิ นุ เต อิโต ปุเพฺพ เอวรูปา อนุปุพฺพาภิสญฺญานิโรธ-สมฺปชาน-สมาปตฺติ สุตปุพฺพา’’ติ? ‘‘โน เหตํ, ภเนฺตฯ เอวํ โข อหํ , ภเนฺต, ภควโต ภาสิตํ อาชานามิ – ‘ยโต โข, โปฎฺฐปาท, ภิกฺขุ อิธ สกสญฺญี โหติ, โส ตโต อมุตฺร ตโต อมุตฺร อนุปุเพฺพน สญฺญคฺคํ ผุสติ, ตสฺส สญฺญเคฺค ฐิตสฺส เอวํ โหติ – ‘‘เจตยมานสฺส  เม ปาปิโย, อเจตยมานสฺส เม เสโยฺยฯ อหเญฺจว โข ปน เจเตยฺยํ  อภิสงฺขเรยฺยํ, อิมา จ เม สญฺญา นิรุเชฺฌยฺยุํ, อญฺญา จ โอฬาริกา สญฺญา อุปฺปเชฺชยฺยุํ; ยํนูนาหํ น เจว เจเตยฺยํ, น จ อภิสงฺขเรยฺย’’นฺติฯ โส น เจว เจเตติ, น จาภิสงฺขโรติ, ตสฺส อเจตยโต อนภิสงฺขโรโต ตา เจว สญฺญา นิรุชฺฌนฺติ, อญฺญา จ โอฬาริกา สญฺญา น อุปฺปชฺชนฺติ ฯ โส นิโรธํ ผุสติฯ เอวํ โข, โปฎฺฐปาท, อนุปุพฺพาภิสญฺญานิโรธ-สมฺปชาน-สมาปตฺติ โหตี’’’ติฯ ‘‘เอวํ, โปฎฺฐปาทา’’ติฯ</p>


<p> ‘‘เอกเญฺญว นุ โข, ภเนฺต, ภควา สญฺญคฺคํ ปญฺญเปติ, อุทาหุ ปุถูปิ สญฺญเคฺค ปญฺญเปตี’’ติ? ‘‘เอกมฺปิ โข อหํ, โปฎฺฐปาท, สญฺญคฺคํ ปญฺญเปมิ, ปุถูปิ สญฺญเคฺค ปญฺญเปมี’’ติฯ ‘‘ยถา กถํ ปน, ภเนฺต, ภควา เอกมฺปิ สญฺญคฺคํ ปญฺญเปติ, ปุถูปิ สญฺญเคฺค ปญฺญเปตี’’ติ? ‘‘ยถา ยถา โข, โปฎฺฐปาท, นิโรธํ ผุสติ, ตถา ตถาหํ สญฺญคฺคํ ปญฺญเปมิฯ เอวํ โข อหํ, โปฎฺฐปาท, เอกมฺปิ สญฺญคฺคํ ปญฺญเปมิ, ปุถูปิ สญฺญเคฺค ปญฺญเปมี’’ติฯ</p>


<p> ‘‘สญฺญา นุ โข, ภเนฺต, ปฐมํ อุปฺปชฺชติ, ปจฺฉา ญาณํ, อุทาหุ ญาณํ ปฐมํ อุปฺปชฺชติ, ปจฺฉา สญฺญา, อุทาหุ สญฺญา จ ญาณญฺจ อปุพฺพํ อจริมํ อุปฺปชฺชนฺตี’’ติ? ‘‘สญฺญา โข, โปฎฺฐปาท, ปฐมํ อุปฺปชฺชติ, ปจฺฉา ญาณํ, สญฺญุปฺปาทา จ ปน ญาณุปฺปาโท โหติฯ โส เอวํ ปชานาติ – ‘อิทปฺปจฺจยา กิร เม ญาณํ อุทปาที’ติฯ อิมินา โข เอตํ, โปฎฺฐปาท, ปริยาเยน เวทิตพฺพํ – ยถา สญฺญา ปฐมํ อุปฺปชฺชติ, ปจฺฉา ญาณํ, สญฺญุปฺปาทา จ ปน ญาณุปฺปาโท โหตี’’ติฯ</p>


<h3>สญฺญาอตฺตกถา</h3>
<p> ‘‘สญฺญา นุ โข, ภเนฺต, ปุริสสฺส อตฺตา, อุทาหุ อญฺญา สญฺญา อโญฺญ อตฺตา’’ติ? ‘‘กํ ปน ตฺวํ, โปฎฺฐปาท, อตฺตานํ ปเจฺจสี’’ติ ? ‘‘โอฬาริกํ  โข อหํ, ภเนฺต, อตฺตานํ ปเจฺจมิ รูปิํ จาตุมหาภูติกํ กพฬีการาหารภกฺข’’นฺติ ฯ ‘‘โอฬาริโก จ หิ เต, โปฎฺฐปาท, อตฺตา อภวิสฺส รูปี จาตุมหาภูติโก กพฬีการาหารภโกฺขฯ เอวํ สนฺตํ โข เต, โปฎฺฐปาท, อญฺญาว สญฺญา ภวิสฺสติ อโญฺญ อตฺตาฯ ตทมินาเปตํ, โปฎฺฐปาท , ปริยาเยน เวทิตพฺพํ  ยถา อญฺญาว สญฺญา ภวิสฺสติ อโญฺญ อตฺตาฯ ติฎฺฐเตว สายํ , โปฎฺฐปาท, โอฬาริโก อตฺตา รูปี จาตุมหาภูติโก กพฬีการาหารภโกฺข, อถ อิมสฺส ปุริสสฺส อญฺญา จ สญฺญา อุปฺปชฺชนฺติ, อญฺญา จ สญฺญา นิรุชฺฌนฺติฯ อิมินา โข เอตํ, โปฎฺฐปาท, ปริยาเยน เวทิตพฺพํ ยถา อญฺญาว สญฺญา ภวิสฺสติ อโญฺญ อตฺตา’’ติฯ</p>


<p> ‘‘มโนมยํ โข อหํ, ภเนฺต, อตฺตานํ ปเจฺจมิ สพฺพงฺคปจฺจงฺคิํ อหีนินฺทฺริย’’นฺติฯ ‘‘มโนมโย จ หิ เต, โปฎฺฐปาท, อตฺตา อภวิสฺส สพฺพงฺคปจฺจงฺคี อหีนินฺทฺริโย, เอวํ สนฺตมฺปิ โข เต, โปฎฺฐปาท, อญฺญาว สญฺญา ภวิสฺสติ อโญฺญ อตฺตาฯ ตทมินาเปตํ, โปฎฺฐปาท, ปริยาเยน เวทิตพฺพํ ยถา อญฺญาว สญฺญา ภวิสฺสติ อโญฺญ อตฺตาฯ ติฎฺฐเตว สายํ, โปฎฺฐปาท, มโนมโย อตฺตา สพฺพงฺคปจฺจงฺคี อหีนินฺทฺริโย, อถ อิมสฺส ปุริสสฺส อญฺญา จ สญฺญา อุปฺปชฺชนฺติ, อญฺญา จ สญฺญา นิรุชฺฌนฺติฯ อิมินาปิ โข เอตํ, โปฎฺฐปาท, ปริยาเยน เวทิตพฺพํ ยถา อญฺญาว สญฺญา ภวิสฺสติ อโญฺญ อตฺตา’’ติฯ</p>


<p> ‘‘อรูปิํ   โข อหํ, ภเนฺต, อตฺตานํ ปเจฺจมิ สญฺญามย’’นฺติฯ ‘‘อรูปี จ หิ เต, โปฎฺฐปาท, อตฺตา อภวิสฺส สญฺญามโย, เอวํ สนฺตมฺปิ โข เต, โปฎฺฐปาท, อญฺญาว สญฺญา ภวิสฺสติ อโญฺญ อตฺตาฯ ตทมินาเปตํ, โปฎฺฐปาท, ปริยาเยน เวทิตพฺพํ ยถา อญฺญาว สญฺญา ภวิสฺสติ อโญฺญ อตฺตาฯ ติฎฺฐเตว สายํ, โปฎฺฐปาท, อรูปี อตฺตา สญฺญามโย, อถ อิมสฺส ปุริสสฺส อญฺญา จ สญฺญา อุปฺปชฺชนฺติ, อญฺญา จ สญฺญา นิรุชฺฌนฺติฯ อิมินาปิ โข เอตํ, โปฎฺฐปาท, ปริยาเยน เวทิตพฺพํ ยถา อญฺญาว สญฺญา ภวิสฺสติ อโญฺญ อตฺตา’’ติฯ</p>


<p> ‘‘สกฺกา ปเนตํ, ภเนฺต, มยา ญาตุํ – ‘สญฺญา ปุริสสฺส อตฺตา’ติ วา ‘อญฺญาว สญฺญา อโญฺญ อตฺตาติ วา’ติ? ‘‘ทุชฺชานํ โข เอตํ , โปฎฺฐปาท, ตยา อญฺญทิฎฺฐิเกน อญฺญขนฺติเกน อญฺญรุจิเกน อญฺญตฺราโยเคน อญฺญตฺราจริยเกน – ‘สญฺญา ปุริสสฺส อตฺตา’ติ วา, ‘อญฺญาว สญฺญา อโญฺญ อตฺตาติ วา’’’ติฯ</p>


<p>‘‘สเจ  ตํ, ภเนฺต, มยา ทุชฺชานํ อญฺญทิฎฺฐิเกน อญฺญขนฺติเกน อญฺญรุจิเกน อญฺญตฺราโยเคน อญฺญตฺราจริยเกน – ‘สญฺญา ปุริสสฺส อตฺตา’ติ วา, ‘อญฺญาว สญฺญา อโญฺญ อตฺตา’ติ วา; ‘กิํ ปน, ภเนฺต, สสฺสโต โลโก, อิทเมว สจฺจํ โมฆมญฺญ’นฺติ? อพฺยากตํ โข เอตํ, โปฎฺฐปาท, มยา – ‘สสฺสโต โลโก, อิทเมว สจฺจํ โมฆมญฺญ’นฺติฯ</p>


<p>‘‘กิํ  ปน, ภเนฺต, ‘อสสฺสโต โลโก, อิทเมว สจฺจํ โมฆมญฺญ’’’นฺติ ? ‘‘เอตมฺปิ โข, โปฎฺฐปาท, มยา อพฺยากตํ – ‘อสสฺสโต โลโก, อิทเมว สจฺจํ โมฆมญฺญ’’’นฺติฯ</p>


<p>‘‘กิํ ปน, ภเนฺต, ‘อนฺตวา โลโก…เป.… ‘อนนฺตวา โลโก … ‘ตํ ชีวํ ตํ สรีรํ… ‘อญฺญํ ชีวํ อญฺญํ สรีรํ… ‘โหติ ตถาคโต ปรํ มรณา… ‘น โหติ ตถาคโต ปรํ มรณา… ‘โหติ จ น จ โหติ ตถาคโต ปรํ มรณา… ‘เนว โหติ น น โหติ ตถาคโต ปรํ มรณา, อิทเมว สจฺจํ โมฆมญฺญ’’’นฺติ? ‘‘เอตมฺปิ โข, โปฎฺฐปาท, มยา อพฺยากตํ – ‘เนว โหติ น น โหติ ตถาคโต ปรํ มรณา, อิทเมว สจฺจํ โมฆมญฺญ’’’นฺติฯ</p>


<p>‘‘กสฺมา ปเนตํ, ภเนฺต, ภควตา อพฺยากต’’นฺติ? ‘‘น เหตํ, โปฎฺฐปาท, อตฺถสํหิตํ น ธมฺมสํหิตํ  นาทิพฺรหฺมจริยกํ, น นิพฺพิทาย น วิราคาย น นิโรธาย น อุปสมาย น อภิญฺญาย น สโมฺพธาย น นิพฺพานาย สํวตฺตติ, ตสฺมา เอตํ มยา อพฺยากต’’นฺติฯ</p>


<p>‘‘กิํ ปน, ภเนฺต, ภควตา พฺยากต’’นฺติ? ‘‘อิทํ ทุกฺขนฺติ โข, โปฎฺฐปาท, มยา พฺยากตํฯ อยํ ทุกฺขสมุทโยติ โข, โปฎฺฐปาท, มยา พฺยากตํฯ อยํ ทุกฺขนิโรโธติ โข, โปฎฺฐปาท, มยา พฺยากตํฯ อยํ ทุกฺขนิโรธคามินี ปฎิปทาติ โข, โปฎฺฐปาท, มยา พฺยากต’’นฺติฯ</p>


<p>‘‘กสฺมา ปเนตํ, ภเนฺต, ภควตา พฺยากต’’นฺติ? ‘‘เอตญฺหิ, โปฎฺฐปาท, อตฺถสํหิตํ, เอตํ ธมฺมสํหิตํ, เอตํ อาทิพฺรหฺมจริยกํ, เอตํ นิพฺพิทาย วิราคาย นิโรธาย อุปสมาย อภิญฺญาย สโมฺพธาย นิพฺพานาย สํวตฺตติ; ตสฺมา เอตํ มยา พฺยากต’’นฺติฯ ‘‘เอวเมตํ, ภควา, เอวเมตํ, สุคต ฯ ยสฺสทานิ, ภเนฺต, ภควา กาลํ มญฺญตี’’ติฯ อถ โข ภควา อุฎฺฐายาสนา ปกฺกามิฯ</p>


<p> อถ  โข เต ปริพฺพาชกา อจิรปกฺกนฺตสฺส ภควโต โปฎฺฐปาทํ ปริพฺพาชกํ สมนฺตโต วาจา  สนฺนิโตทเกน สญฺฌพฺภริมกํสุ – ‘‘เอวเมว ปนายํ ภวํ โปฎฺฐปาโท ยญฺญเทว สมโณ โคตโม ภาสติ, ตํ ตเทวสฺส อพฺภนุโมทติ – ‘เอวเมตํ ภควา เอวเมตํ, สุคตา’ติฯ น โข ปน มยํ กิญฺจิ  สมณสฺส โคตมสฺส เอกํสิกํ ธมฺมํ เทสิตํ อาชานาม – ‘สสฺสโต โลโก’ติ วา, ‘อสสฺสโต โลโก’ติ วา, ‘อนฺตวา โลโก’ติ วา, ‘อนนฺตวา โลโก’ติ วา, ‘ตํ ชีวํ ตํ สรีร’นฺติ วา, ‘อญฺญํ ชีวํ อญฺญํ สรีร’นฺติ วา , ‘โหติ ตถาคโต ปรํ มรณา’ติ วา, ‘น โหติ ตถาคโต ปรํ มรณา’ติ  วา, ‘โหติ จ น จ โหติ ตถาคโต ปรํ มรณา’ติ วา, ‘เนว โหติ น น โหติ ตถาคโต ปรํ มรณา’ติ วา’’ติฯ</p>


<p>เอวํ วุเตฺต โปฎฺฐปาโท ปริพฺพาชโก เต ปริพฺพาชเก เอตทโวจ – ‘‘อหมฺปิ โข, โภ, น กิญฺจิ สมณสฺส โคตมสฺส เอกํสิกํ ธมฺมํ เทสิตํ อาชานามิ – ‘สสฺสโต โลโก’ติ วา, ‘อสสฺสโต โลโก’ติ วา…เป.… ‘เนว โหติ น น โหติ ตถาคโต ปรํ มรณา’ติ วา; อปิ จ สมโณ โคตโม ภูตํ ตจฺฉํ ตถํ ปฎิปทํ ปญฺญเปติ ธมฺมฎฺฐิตตํ ธมฺมนิยามตํฯ ภูตํ โข ปน ตจฺฉํ ตถํ ปฎิปทํ ปญฺญเปนฺตสฺส ธมฺมฎฺฐิตตํ ธมฺมนิยามตํ, กถญฺหิ นาม มาทิโส วิญฺญู สมณสฺส โคตมสฺส สุภาสิตํ สุภาสิตโต นาพฺภนุโมเทยฺยา’’ติ?</p>


<h3>จิตฺตหตฺถิสาริปุตฺตโปฎฺฐปาทวตฺถุ</h3>
<p> อถ โข ทฺวีหตีหสฺส อจฺจเยน จิโตฺต จ หตฺถิสาริปุโตฺต โปฎฺฐปาโท จ ปริพฺพาชโก เยน ภควา เตนุปสงฺกมิํสุ; อุปสงฺกมิตฺวา จิโตฺต หตฺถิสาริปุโตฺต ภควนฺตํ อภิวาเทตฺวา เอกมนฺตํ นิสีทิฯ โปฎฺฐปาโท  ปน ปริพฺพาชโก ภควตา สทฺธิํ สโมฺมทิฯ สโมฺมทนียํ กถํ สารณียํ วีติสาเรตฺวา เอกมนฺตํ นิสีทิฯ เอกมนฺตํ นิสิโนฺน โข โปฎฺฐปาโท ปริพฺพาชโก ภควนฺตํ เอตทโวจ – ‘‘ตทา มํ, ภเนฺต, เต ปริพฺพาชกา อจิรปกฺกนฺตสฺส ภควโต สมนฺตโต วาจาสนฺนิโตทเกน สญฺฌพฺภริมกํสุ – ‘เอวเมว ปนายํ ภวํ โปฎฺฐปาโท ยญฺญเทว สมโณ  โคตโม ภาสติ, ตํ ตเทวสฺส อพฺภนุโมทติ – ‘เอวเมตํ ภควา เอวเมตํ สุคตา’’ติฯ น โข ปน มยํ กิญฺจิ สมณสฺส โคตมสฺส เอกํสิกํ ธมฺมํ เทสิตํ อาชานาม – ‘‘สสฺสโต โลโก’’ติ วา, ‘‘อสสฺสโต โลโก’’ติ วา, ‘‘อนฺตวา โลโก’’ติ วา, ‘‘อนนฺตวา โลโก’’ติ วา, ‘‘ตํ ชีวํ ตํ สรีร’’นฺติ วา, ‘‘อญฺญํ ชีวํ อญฺญํ สรีร’’นฺติ วา, ‘‘โหติ ตถาคโต ปรํ มรณา’’ติ วา, ‘‘น โหติ ตถาคโต ปรํ มรณา’’ติ วา, ‘‘โหติ จ น จ โหติ ตถาคโต  ปรํ มรณา’’ติ วา, ‘‘เนว โหติ น น โหติ ตถาคโต ปรํ มรณา’’ติ วา’ติฯ เอวํ วุตฺตาหํ, ภเนฺต, เต ปริพฺพาชเก เอตทโวจํ – ‘อหมฺปิ โข, โภ, น กิญฺจิ สมณสฺส โคตมสฺส เอกํสิกํ ธมฺมํ เทสิตํ อาชานามิ – ‘‘สสฺสโต โลโก’’ติ วา, ‘‘อสสฺสโต โลโก’’ติ วา…เป.… ‘‘เนว โหติ น น โหติ ตถาคโต ปรํ มรณา’’ติ วา; อปิ จ สมโณ โคตโม ภูตํ ตจฺฉํ ตถํ ปฎิปทํ ปญฺญเปติ ธมฺมฎฺฐิตตํ ธมฺมนิยามตํฯ ภูตํ  โข ปน ตจฺฉํ ตถํ ปฎิปทํ ปญฺญเปนฺตสฺส ธมฺมฎฺฐิตตํ ธมฺมนิยามตํ, กถญฺหิ นาม มาทิโส วิญฺญู สมณสฺส โคตมสฺส สุภาสิตํ สุภาสิตโต นาพฺภนุโมเทยฺยา’’ติ?</p>


<p> ‘‘สเพฺพว โข เอเต, โปฎฺฐปาท, ปริพฺพาชกา อนฺธา อจกฺขุกา; ตฺวํเยว เนสํ เอโก จกฺขุมาฯ เอกํสิกาปิ หิ โข, โปฎฺฐปาท, มยา ธมฺมา เทสิตา ปญฺญตฺตา; อเนกํสิกาปิ หิ โข , โปฎฺฐปาท, มยา ธมฺมา เทสิตา ปญฺญตฺตาฯ</p>


<p>‘‘กตเม จ เต, โปฎฺฐปาท, มยา อเนกํสิกา ธมฺมา เทสิตา ปญฺญตฺตา? ‘สสฺสโต โลโก’ติ  โข, โปฎฺฐปาท, มยา อเนกํสิโก ธโมฺม เทสิโต ปญฺญโตฺต; ‘อสสฺสโต โลโก’ติ  โข, โปฎฺฐปาท, มยา อเนกํสิโก ธโมฺม เทสิโต ปญฺญโตฺต; ‘อนฺตวา โลโก’ติ  โข โปฎฺฐปาท…เป.… ‘อนนฺตวา โลโก’ติ  โข โปฎฺฐปาท… ‘ตํ ชีวํ ตํ สรีร’นฺติ โข โปฎฺฐปาท… ‘อญฺญํ ชีวํ อญฺญํ สรีร’นฺติ โข โปฎฺฐปาท… ‘โหติ ตถาคโต ปรํ มรณา’ติ โข โปฎฺฐปาท… น โหติ ตถาคโต ปรํ มรณา’ติ โข โปฎฺฐปาท… ‘โหติ จ น จ โหติ ตถาคโต ปรํ มรณา’ติ โข โปฎฺฐปาท… ‘เนว  โหติ น น โหติ ตถาคโต ปรํ มรณา’ติ โข, โปฎฺฐปาท, มยา อเนกํสิโก ธโมฺม เทสิโต ปญฺญโตฺตฯ</p>


<p>‘‘กสฺมา จ เต, โปฎฺฐปาท, มยา อเนกํสิกา ธมฺมา เทสิตา ปญฺญตฺตา? น เหเต, โปฎฺฐปาท, อตฺถสํหิตา น ธมฺมสํหิตา น อาทิพฺรหฺมจริยกา น นิพฺพิทาย น วิราคาย น นิโรธาย น อุปสมาย น อภิญฺญาย น สโมฺพธาย น นิพฺพานาย สํวตฺตนฺติฯ ตสฺมา เต มยา อเนกํสิกา ธมฺมา เทสิตา ปญฺญตฺตา’’ฯ</p>


<h3>เอกํสิกธโมฺม</h3>
<p> ‘‘กตเม จ เต, โปฎฺฐปาท, มยา เอกํสิกา ธมฺมา เทสิตา ปญฺญตฺตา ? อิทํ ทุกฺขนฺติ โข, โปฎฺฐปาท, มยา เอกํสิโก  ธโมฺม เทสิโต ปญฺญโตฺตฯ อยํ ทุกฺขสมุทโยติ โข, โปฎฺฐปาท, มยา เอกํสิโก ธโมฺม เทสิโต ปญฺญโตฺตฯ อยํ ทุกฺขนิโรโธติ โข, โปฎฺฐปาท, มยา เอกํสิโก ธโมฺม เทสิโต ปญฺญโตฺตฯ อยํ ทุกฺขนิโรธคามินี ปฎิปทาติ โข, โปฎฺฐปาท, มยา เอกํสิโก ธโมฺม เทสิโต ปญฺญโตฺตฯ</p>


<p>‘‘กสฺมา จ เต, โปฎฺฐปาท, มยา เอกํสิกา ธมฺมา เทสิตา ปญฺญตฺตา? เอเต, โปฎฺฐปาท, อตฺถสํหิตา , เอเต ธมฺมสํหิตา, เอเต อาทิพฺรหฺมจริยกา เอเต นิพฺพิทาย วิราคาย นิโรธาย อุปสมาย อภิญฺญาย สโมฺพธาย นิพฺพานาย สํวตฺตนฺติฯ ตสฺมา เต มยา เอกํสิกา ธมฺมา เทสิตา ปญฺญตฺตาฯ</p>


<p> ‘‘สนฺติ, โปฎฺฐปาท, เอเก สมณพฺราหฺมณา เอวํวาทิโน เอวํทิฎฺฐิโน – ‘เอกนฺตสุขี อตฺตา โหติ อโรโค ปรํ มรณา’ติฯ ตฺยาหํ อุปสงฺกมิตฺวา เอวํ วทามิ – ‘สจฺจํ กิร ตุเมฺห อายสฺมโนฺต เอวํวาทิโน เอวํทิฎฺฐิโน – ‘‘เอกนฺตสุขี อตฺตา โหติ อโรโค ปรํ มรณา’ติ? เต เจ เม เอวํ ปุฎฺฐา ‘อามา’ติ ปฎิชานนฺติฯ ตฺยาหํ เอวํ วทามิ – ‘อปิ ปน ตุเมฺห อายสฺมโนฺต เอกนฺตสุขํ โลกํ ชานํ ปสฺสํ วิหรถา’ติ? อิติ ปุฎฺฐา ‘โน’ติ วทนฺติฯ</p>


<p>‘‘ตฺยาหํ เอวํ วทามิ – ‘อปิ ปน ตุเมฺห อายสฺมโนฺต เอกํ วา รตฺติํ เอกํ วา ทิวสํ อุปฑฺฒํ วา รตฺติํ อุปฑฺฒํ วา ทิวสํ เอกนฺตสุขิํ อตฺตานํ สญฺชานาถา’ติ  ? อิติ ปุฎฺฐา ‘โน’ติ วทนฺติฯ ตฺยาหํ เอวํ วทามิ – ‘อปิ ปน ตุเมฺห อายสฺมโนฺต  ชานาถ – ‘‘อยํ มโคฺค อยํ ปฎิปทา เอกนฺตสุขสฺส โลกสฺส สจฺฉิกิริยายา’’’ติ? อิติ ปุฎฺฐา ‘โน’ติ วทนฺติฯ</p>


<p>‘‘ตฺยาหํ เอวํ วทามิ – ‘อปิ ปน ตุเมฺห อายสฺมโนฺต ยา ตา เทวตา เอกนฺตสุขํ โลกํ อุปปนฺนา, ตาสํ ภาสมานานํ สทฺทํ สุณาถ – ‘‘สุปฺปฎิปนฺนาตฺถ, มาริสา, อุชุปฺปฎิปนฺนาตฺถ, มาริสา, เอกนฺตสุขสฺส โลกสฺส สจฺฉิกิริยาย; มยมฺปิ หิ, มาริสา, เอวํปฎิปนฺนา เอกนฺตสุขํ โลกํ อุปปนฺนา’ติ ? อิติ ปุฎฺฐา ‘โน’ติ วทนฺติฯ</p>


<p>‘‘ตํ กิํ มญฺญสิ, โปฎฺฐปาท, นนุ เอวํ สเนฺต เตสํ สมณพฺราหฺมณานํ อปฺปาฎิหีรกตํ ภาสิตํ สมฺปชฺชตี’’ติ? ‘‘อทฺธา โข, ภเนฺต, เอวํ สเนฺต เตสํ สมณพฺราหฺมณานํ อปฺปาฎิหีรกตํ ภาสิตํ สมฺปชฺชตี’’ติฯ</p>


<p> ‘‘เสยฺยถาปิ, โปฎฺฐปาท, ปุริโส เอวํ วเทยฺย – ‘อหํ ยา อิมสฺมิํ ชนปเท ชนปทกลฺยาณี, ตํ อิจฺฉามิ ตํ กาเมมี’ติฯ ตเมนํ เอวํ วเทยฺยุํ – ‘อโมฺภ ปุริส, ยํ ตฺวํ ชนปทกลฺยาณิํ อิจฺฉสิ กาเมสิ, ชานาสิ ตํ ชนปทกลฺยาณิํ ขตฺติยี วา พฺราหฺมณี วา เวสฺสี วา สุทฺที วา’ติ? อิติ ปุโฎฺฐ ‘โน’ติ วเทยฺยฯ ตเมนํ เอวํ วเทยฺยุํ – ‘อโมฺภ ปุริส , ยํ ตฺวํ ชนปทกลฺยาณิํ อิจฺฉสิ กาเมสิ, ชานาสิ ตํ ชนปทกลฺยาณิํ เอวํนามา เอวํโคตฺตาติ วา, ทีฆา วา รสฺสา วา มชฺฌิมา วา กาฬี วา สามา วา มงฺคุรจฺฉวี วาติ, อมุกสฺมิํ คาเม วา นิคเม วา นคเร วา’ติ? อิติ ปุโฎฺฐ ‘โน’ติ วเทยฺยฯ ตเมนํ เอวํ วเทยฺยุํ – ‘อโมฺภ ปุริส, ยํ ตฺวํ น ชานาสิ น ปสฺสสิ, ตํ ตฺวํ อิจฺฉสิ กาเมสี’ติ? อิติ ปุโฎฺฐ ‘อามา’ติ วเทยฺยฯ</p>


<p>‘‘ตํ กิํ มญฺญสิ , โปฎฺฐปาท, นนุ เอวํ สเนฺต ตสฺส ปุริสสฺส อปฺปาฎิหีรกตํ ภาสิตํ สมฺปชฺชตี’’ติ? ‘‘อทฺธา โข, ภเนฺต, เอวํ สเนฺต ตสฺส ปุริสสฺส อปฺปาฎิหีรกตํ ภาสิตํ สมฺปชฺชตี’’ติฯ</p>


<p>‘‘เอวเมว โข, โปฎฺฐปาท, เย เต สมณพฺราหฺมณา เอวํวาทิโน เอวํทิฎฺฐิโน – ‘เอกนฺตสุขี อตฺตา โหติ อโรโค ปรํ มรณา’ติฯ ตฺยาหํ อุปสงฺกมิตฺวา เอวํ วทามิ – ‘สจฺจํ กิร ตุเมฺห อายสฺมโนฺต เอวํวาทิโน เอวํทิฎฺฐิโน  – ‘‘เอกนฺตสุขี อตฺตา โหติ อโรโค ปรํ มรณา’’’ติ? เต เจ เม เอวํ ปุฎฺฐา ‘อามา’ติ ปฎิชานนฺติฯ ตฺยาหํ เอวํ วทามิ – ‘อปิ ปน ตุเมฺห อายสฺมโนฺต เอกนฺตสุขํ โลกํ ชานํ ปสฺสํ วิหรถา’ติ? อิติ  ปุฎฺฐา ‘โน’ติ วทนฺติฯ</p>


<p>‘‘ตฺยาหํ เอวํ วทามิ – ‘อปิ ปน ตุเมฺห อายสฺมโนฺต เอกํ วา รตฺติํ เอกํ วา ทิวสํ อุปฑฺฒํ วา รตฺติํ อุปฑฺฒํ วา ทิวสํ เอกนฺตสุขิํ อตฺตานํ สญฺชานาถา’ติ? อิติ ปุฎฺฐา ‘โน’ติ วทนฺติฯ ตฺยาหํ เอวํ วทามิ – ‘อปิ ปน ตุเมฺห อายสฺมโนฺต ชานาถ – ‘‘อยํ มโคฺค อยํ ปฎิปทา เอกนฺตสุขสฺส โลกสฺส สจฺฉิกิริยายา’ติ? อิติ ปุฎฺฐา ‘โน’ติ วทนฺติฯ</p>


<p>‘‘ตฺยาหํ เอวํ วทามิ – ‘อปิ ปน ตุเมฺห อายสฺมโนฺต ยา ตา เทวตา เอกนฺตสุขํ โลกํ อุปปนฺนา, ตาสํ ภาสมานานํ สทฺทํ สุณาถ – ‘‘สุปฺปฎิปนฺนาตฺถ, มาริสา, อุชุปฺปฎิปนฺนาตฺถ, มาริสา, เอกนฺตสุขสฺส โลกสฺส สจฺฉิกิริยาย; มยมฺปิ หิ, มาริสา, เอวํปฎิปนฺนา เอกนฺตสุขํ โลกํ อุปปนฺนา’’’ติ? อิติ ปุฎฺฐา ‘โน’ติ วทนฺติฯ</p>


<p>‘‘ตํ กิํ มญฺญสิ, โปฎฺฐปาท, นนุ เอวํ สเนฺต เตสํ สมณพฺราหฺมณานํ อปฺปาฎิหีรกตํ ภาสิตํ   สมฺปชฺชตี’’ติ? ‘‘อทฺธา โข, ภเนฺต, เอวํ สเนฺต เตสํ สมณพฺราหฺมณานํ อปฺปาฎิหีรกตํ ภาสิตํ สมฺปชฺชตี’’ติฯ</p>


<p> ‘‘เสยฺยถาปิ, โปฎฺฐปาท, ปุริโส จาตุมหาปเถ นิเสฺสณิํ กเรยฺย ปาสาทสฺส อาโรหณายฯ ตเมนํ เอวํ วเทยฺยุํ – ‘อโมฺภ ปุริส, ยสฺส ตฺวํ  ปาสาทสฺส อาโรหณาย นิเสฺสณิํ กโรสิ, ชานาสิ ตํ ปาสาทํ ปุรตฺถิมาย วา ทิสาย ทกฺขิณาย วา ทิสาย ปจฺฉิมาย วา ทิสาย อุตฺตราย วา ทิสาย อุโจฺจ วา นีโจ วา มชฺฌิโม วา’ติ? อิติ ปุโฎฺฐ ‘โน’ติ วเทยฺยฯ ตเมนํ เอวํ วเทยฺยุํ – ‘อโมฺภ ปุริส, ยํ ตฺวํ น ชานาสิ น ปสฺสสิ, ตสฺส ตฺวํ ปาสาทสฺส อาโรหณาย นิเสฺสณิํ กโรสี’ติ? อิติ ปุโฎฺฐ ‘อามา’ติ วเทยฺยฯ</p>


<p>‘‘ตํ กิํ มญฺญสิ, โปฎฺฐปาท, นนุ เอวํ สเนฺต ตสฺส ปุริสสฺส อปฺปาฎิหีรกตํ ภาสิตํ สมฺปชฺชตี’’ติ? ‘‘อทฺธา โข, ภเนฺต, เอวํ สเนฺต ตสฺส ปุริสสฺส อปฺปาฎิหีรกตํ ภาสิตํ สมฺปชฺชตี’’ติฯ</p>


<p>‘‘เอวเมว  โข, โปฎฺฐปาท, เย เต สมณพฺราหฺมณา เอวํวาทิโน เอวํทิฎฺฐิโน – ‘เอกนฺตสุขี อตฺตา โหติ อโรโค ปรํ มรณา’ติฯ ตฺยาหํ อุปสงฺกมิตฺวา เอวํ วทามิ – ‘สจฺจํ กิร ตุเมฺห อายสฺมโนฺต เอวํวาทิโน เอวํทิฎฺฐิโน – ‘‘เอกนฺตสุขี อตฺตา โหติ อโรโค ปรํ มรณา’ติ ? เต เจ เม เอวํ ปุฎฺฐา ‘อามา’ติ ปฎิชานนฺติฯ ตฺยาหํ เอวํ วทามิ – ‘อปิ ปน ตุเมฺห อายสฺมโนฺต เอกนฺตสุขํ โลกํ ชานํ ปสฺสํ วิหรถา’ติ? อิติ ปุฎฺฐา ‘โน’ติ วทนฺติฯ</p>


<p>‘‘ตฺยาหํ เอวํ วทามิ – ‘อปิ ปน ตุเมฺห อายสฺมโนฺต เอกํ  วา รตฺติํ เอกํ วา ทิวสํ อุปฑฺฒํ วา รตฺติํ อุปฑฺฒํ วา ทิวสํ เอกนฺตสุขิํ อตฺตานํ สญฺชานาถา’ติ? อิติ ปุฎฺฐา ‘โน’ติ วทนฺติฯ ตฺยาหํ เอวํ วทามิ – ‘อปิ ปน ตุเมฺห อายสฺมโนฺต ชานาถ อยํ มโคฺค อยํ ปฎิปทา เอกนฺตสุขสฺส โลกสฺส สจฺฉิกิริยายา’ติ? อิติ ปุฎฺฐา ‘โน’ติ วทนฺติฯ</p>


<p>‘‘ตฺยาหํ เอวํ วทามิ – ‘อปิ ปน ตุเมฺห อายสฺมโนฺต ยา ตา เทวตา เอกนฺตสุขํ โลกํ อุปปนฺนา’ ตาสํ เทวตานํ ภาสมานานํ สทฺทํ สุณาถ- ‘‘สุปฺปฎิปนฺนาตฺถ, มาริสา, อุชุปฺปฎิปนฺนาตฺถ , มาริสา, เอกนฺตสุขสฺส โลกสฺส สจฺฉิกิริยาย; มยมฺปิ หิ, มาริสา, เอวํ ปฎิปนฺนา เอกนฺตสุขํ โลกํ อุปปนฺนา’ติ? อิติ ปุฎฺฐา ‘‘โน’’ติ วทนฺติฯ</p>


<p>‘‘ตํ กิํ มญฺญสิ, โปฎฺฐปาท, นนุ เอวํ สเนฺต เตสํ สมณพฺราหฺมณานํ อปฺปาฎิหีรกตํ ภาสิตํ สมฺปชฺชตี’’ติ? ‘‘อทฺธา โข, ภเนฺต, เอวํ สเนฺต เตสํ สมณพฺราหฺมณานํ อปฺปาฎิหีรกตํ ภาสิตํ สมฺปชฺชตี’’ติฯ</p>


<h3>ตโย อตฺตปฎิลาภา</h3>
<p> ‘‘ตโย โข เม, โปฎฺฐปาท, อตฺตปฎิลาภา – โอฬาริโก อตฺตปฎิลาโภ, มโนมโย อตฺตปฎิลาโภ, อรูโป อตฺตปฎิลาโภฯ กตโม จ, โปฎฺฐปาท, โอฬาริโก อตฺตปฎิลาโภ? รูปี จาตุมหาภูติโก กพฬีการาหารภโกฺข , อยํ โอฬาริโก อตฺตปฎิลาโภฯ กตโม มโนมโย อตฺตปฎิลาโภ? รูปี มโนมโย สพฺพงฺคปจฺจงฺคี อหีนินฺทฺริโย, อยํ มโนมโย อตฺตปฎิลาโภฯ กตโม อรูโป อตฺตปฎิลาโภ? อรูปี สญฺญามโย, อยํ อรูโป อตฺตปฎิลาโภฯ</p>


<p> ‘‘โอฬาริกสฺสปิ  โข อหํ, โปฎฺฐปาท, อตฺตปฎิลาภสฺส ปหานาย  ธมฺมํ เทเสมิ – ยถาปฎิปนฺนานํ โว สํกิเลสิกา ธมฺมา ปหียิสฺสนฺติ, โวทานิยา ธมฺมา อภิวฑฺฒิสฺสนฺติ, ปญฺญาปาริปูริํ เวปุลฺลตฺตญฺจ ทิเฎฺฐว ธเมฺม สยํ อภิญฺญา สจฺฉิกตฺวา อุปสมฺปชฺช วิหริสฺสถาติฯ สิยา โข ปน เต, โปฎฺฐปาท, เอวมสฺส – สํกิเลสิกา ธมฺมา ปหียิสฺสนฺติ, โวทานิยา ธมฺมา อภิวฑฺฒิสฺสนฺติ, ปญฺญาปาริปูริํ เวปุลฺลตฺตญฺจ ทิเฎฺฐว  ธเมฺม สยํ อภิญฺญา สจฺฉิกตฺวา อุปสมฺปชฺช วิหริสฺสติ, ทุโกฺข จ โข วิหาโรติ, น โข ปเนตํ, โปฎฺฐปาท, เอวํ ทฎฺฐพฺพํฯ สํกิเลสิกา เจว ธมฺมา ปหียิสฺสนฺติ, โวทานิยา จ ธมฺมา อภิวฑฺฒิสฺสนฺติ, ปญฺญาปาริปูริํ เวปุลฺลตฺตญฺจ ทิเฎฺฐว ธเมฺม สยํ อภิญฺญา สจฺฉิกตฺวา อุปสมฺปชฺช วิหริสฺสติ, ปามุชฺชํ เจว ภวิสฺสติ ปีติ จ ปสฺสทฺธิ จ สติ จ สมฺปชญฺญญฺจ สุโข จ วิหาโรฯ</p>


<p> ‘‘มโนมยสฺสปิ โข อหํ, โปฎฺฐปาท, อตฺตปฎิลาภสฺส ปหานาย ธมฺมํ เทเสมิ ยถาปฎิปนฺนานํ โว สํกิเลสิกา ธมฺมา ปหียิสฺสนฺติ, โวทานิยา ธมฺมา อภิวฑฺฒิสฺสนฺติ, ปญฺญาปาริปูริํ เวปุลฺลตฺตญฺจ ทิเฎฺฐว ธเมฺม สยํ อภิญฺญา สจฺฉิกตฺวา อุปสมฺปชฺช วิหริสฺสถาติ ฯ สิยา โข ปน เต, โปฎฺฐปาท, เอวมสฺส – ‘สํกิเลสิกา ธมฺมา ปหียิสฺสนฺติ, โวทานิยา ธมฺมา อภิวฑฺฒิสฺสนฺติ, ปญฺญาปาริปูริํ เวปุลฺลตฺตญฺจ ทิเฎฺฐว ธเมฺม สยํ อภิญฺญา สจฺฉิกตฺวา อุปสมฺปชฺช วิหริสฺสติ, ทุโกฺข จ โข วิหาโร’ติ, น โข ปเนตํ, โปฎฺฐปาท, เอวํ ทฎฺฐพฺพํฯ สํกิเลสิกา เจว ธมฺมา ปหียิสฺสนฺติ, โวทานิยา จ ธมฺมา อภิวฑฺฒิสฺสนฺติ , ปญฺญาปาริปูริํ เวปุลฺลตฺตญฺจ ทิเฎฺฐว ธเมฺม สยํ อภิญฺญา สจฺฉิกตฺวา อุปสมฺปชฺช วิหริสฺสติ, ปามุชฺชํ เจว ภวิสฺสติ ปีติ จ ปสฺสทฺธิ จ สติ จ สมฺปชญฺญญฺจ สุโข จ วิหาโรฯ</p>


<p> ‘‘อรูปสฺสปิ โข อหํ, โปฎฺฐปาท, อตฺตปฎิลาภสฺส ปหานาย ธมฺมํ เทเสมิ ยถาปฎิปนฺนานํ โว สํกิเลสิกา ธมฺมา ปหียิสฺสนฺติ, โวทานิยา ธมฺมา อภิวฑฺฒิสฺสนฺติ , ปญฺญาปาริปูริํ เวปุลฺลตฺตญฺจ ทิเฎฺฐว ธเมฺม สยํ อภิญฺญา สจฺฉิกตฺวา อุปสมฺปชฺช วิหริสฺสถาติฯ สิยา โข ปน เต, โปฎฺฐปาท, เอวมสฺส – ‘สํกิเลสิกา ธมฺมา ปหียิสฺสนฺติ, โวทานิยา ธมฺมา อภิวฑฺฒิสฺสนฺติ, ปญฺญาปาริปูริํ เวปุลฺลตฺตญฺจ ทิเฎฺฐว ธเมฺม สยํ อภิญฺญา สจฺฉิกตฺวา อุปสมฺปชฺช วิหริสฺสติ, ทุโกฺข จ โข วิหาโร’ติ, น โข ปเนตํ , โปฎฺฐปาท, เอวํ ทฎฺฐพฺพํฯ สํกิเลสิกา เจว ธมฺมา ปหียิสฺสนฺติ, โวทานิยา จ ธมฺมา อภิวฑฺฒิสฺสนฺติ, ปญฺญาปาริปูริํ เวปุลฺลตฺตญฺจ ทิเฎฺฐว ธเมฺม สยํ อภิญฺญา สจฺฉิกตฺวา อุปสมฺปชฺช วิหริสฺสติ, ปามุชฺชํ เจว ภวิสฺสติ ปีติ จ ปสฺสทฺธิ จ สติ จ สมฺปชญฺญญฺจ สุโข จ วิหาโรฯ</p>


<p> ‘‘ปเร เจ, โปฎฺฐปาท, อเมฺห เอวํ ปุเจฺฉยฺยุํ – ‘กตโม ปน โส, อาวุโส , โอฬาริโก อตฺตปฎิลาโภ, ยสฺส ตุเมฺห ปหานาย ธมฺมํ เทเสถ, ยถาปฎิปนฺนานํ โว สํกิเลสิกา ธมฺมา ปหียิสฺสนฺติ, โวทานิยา ธมฺมา อภิวฑฺฒิสฺสนฺติ, ปญฺญาปาริปูริํ เวปุลฺลตฺตญฺจ ทิเฎฺฐว ธเมฺม สยํ อภิญฺญา สจฺฉิกตฺวา อุปสมฺปชฺช วิหริสฺสถา’ติ, เตสํ มยํ เอวํ ปุฎฺฐา เอวํ พฺยากเรยฺยาม – ‘อยํ วา โส, อาวุโส, โอฬาริโก อตฺตปฎิลาโภ, ยสฺส มยํ ปหานาย ธมฺมํ เทเสม, ยถาปฎิปนฺนานํ โว สํกิเลสิกา ธมฺมา ปหียิสฺสนฺติ, โวทานิยา ธมฺมา อภิวฑฺฒิสฺสนฺติ, ปญฺญาปาริปูริํ เวปุลฺลตฺตญฺจ ทิเฎฺฐว ธเมฺม สยํ อภิญฺญา สจฺฉิกตฺวา อุปสมฺปชฺช วิหริสฺสถา’ติฯ</p>


<p> ‘‘ปเร เจ, โปฎฺฐปาท, อเมฺห เอวํ ปุเจฺฉยฺยุํ – ‘กตโม ปน โส, อาวุโส, มโนมโย อตฺตปฎิลาโภ, ยสฺส ตุเมฺห ปหานาย ธมฺมํ เทเสถ, ยถาปฎิปนฺนานํ โว สํกิเลสิกา ธมฺมา  ปหียิสฺสนฺติ, โวทานิยา ธมฺมา อภิวฑฺฒิสฺสนฺติ, ปญฺญาปาริปูริํ เวปุลฺลตฺตญฺจ ทิเฎฺฐว ธเมฺม สยํ อภิญฺญา สจฺฉิกตฺวา อุปสมฺปชฺช วิหริสฺสถา’ติ? เตสํ มยํ เอวํ ปุฎฺฐา เอวํ พฺยากเรยฺยาม – ‘อยํ วา โส, อาวุโส, มโนมโย อตฺตปฎิลาโภ ยสฺส มยํ ปหานาย ธมฺมํ เทเสม, ยถาปฎิปนฺนานํ โว สํกิเลสิกา ธมฺมา ปหียิสฺสนฺติ, โวทานิยา ธมฺมา อภิวฑฺฒิสฺสนฺติ , ปญฺญาปาริปูริํ เวปุลฺลตฺตญฺจ ทิเฎฺฐว ธเมฺม สยํ อภิญฺญา สจฺฉิกตฺวา อุปสมฺปชฺช วิหริสฺสถา’ติฯ</p>


<p> ‘‘ปเร เจ, โปฎฺฐปาท, อเมฺห เอวํ ปุเจฺฉยฺยุํ – ‘กตโม ปน โส, อาวุโส, อรูโป อตฺตปฎิลาโภ, ยสฺส ตุเมฺห ปหานาย ธมฺมํ เทเสถ , ยถาปฎิปนฺนานํ โว สํกิเลสิกา ธมฺมา ปหียิสฺสนฺติ, โวทานิยา ธมฺมา อภิวฑฺฒิสฺสนฺติ, ปญฺญาปาริปูริํ เวปุลฺลตฺตญฺจ ทิเฎฺฐว ธเมฺม สยํ อภิญฺญา สจฺฉิกตฺวา อุปสมฺปชฺช วิหริสฺสถา’ติ, เตสํ มยํ เอวํ ปุฎฺฐา  เอวํ พฺยากเรยฺยาม – ‘อยํ วา โส, อาวุโส, อรูโป อตฺตปฎิลาโภ ยสฺส มยํ ปหานาย ธมฺมํ เทเสม, ยถาปฎิปนฺนานํ โว สํกิเลสิกา ธมฺมา ปหียิสฺสนฺติ, โวทานิยา ธมฺมา อภิวฑฺฒิสฺสนฺติ, ปญฺญาปาริปูริํ เวปุลฺลตฺตญฺจ ทิเฎฺฐว ธเมฺม สยํ อภิญฺญา สจฺฉิกตฺวา อุปสมฺปชฺช วิหริสฺสถา’ติฯ</p>


<p>‘‘ตํ กิํ มญฺญสิ, โปฎฺฐปาท, นนุ เอวํ สเนฺต สปฺปาฎิหีรกตํ ภาสิตํ สมฺปชฺชตี’’ติ? ‘‘อทฺธา โข, ภเนฺต, เอวํ สเนฺต สปฺปาฎิหีรกตํ ภาสิตํ สมฺปชฺชตี’’ติฯ</p>


<p> ‘‘เสยฺยถาปิ, โปฎฺฐปาท, ปุริโส นิเสฺสณิํ กเรยฺย ปาสาทสฺส อาโรหณาย ตเสฺสว ปาสาทสฺส เหฎฺฐาฯ ตเมนํ เอวํ วเทยฺยุํ – ‘อโมฺภ ปุริส, ยสฺส ตฺวํ ปาสาทสฺส อาโรหณาย นิเสฺสณิํ กโรสิ, ชานาสิ ตํ ปาสาทํ, ปุรตฺถิมาย วา ทิสาย ทกฺขิณาย วา ทิสาย ปจฺฉิมาย วา ทิสาย อุตฺตราย วา ทิสาย อุโจฺจ วา นีโจ วา มชฺฌิโม วา’ติ? โส เอวํ วเทยฺย – ‘อยํ วา โส, อาวุโส, ปาสาโท, ยสฺสาหํ อาโรหณาย นิเสฺสณิํ กโรมิ, ตเสฺสว ปาสาทสฺส เหฎฺฐา’ติฯ</p>


<p>‘‘ตํ กิํ มญฺญสิ, โปฎฺฐปาท, นนุ เอวํ สเนฺต ตสฺส ปุริสสฺส สปฺปาฎิหีรกตํ ภาสิตํ สมฺปชฺชตี’’ติ? ‘‘อทฺธา โข, ภเนฺต, เอวํ สเนฺต ตสฺส ปุริสสฺส สปฺปาฎิหีรกตํ ภาสิตํ สมฺปชฺชตี’’ติฯ</p>


<p> ‘‘เอวเมว   โข, โปฎฺฐปาท, ปเร เจ อเมฺห เอวํ ปุเจฺฉยฺยุํ – ‘กตโม ปน โส, อาวุโส, โอฬาริโก อตฺตปฎิลาโภ…เป.… กตโม ปน โส, อาวุโส, มโนมโย อตฺตปฎิลาโภ…เป.… กตโม ปน โส, อาวุโส, อรูโป อตฺตปฎิลาโภ, ยสฺส ตุเมฺห ปหานาย ธมฺมํ เทเสถ, ยถาปฎิปนฺนานํ โว สํกิเลสิกา ธมฺมา ปหียิสฺสนฺติ, โวทานิยา ธมฺมา อภิวฑฺฒิสฺสนฺติ, ปญฺญาปาริปูริํ เวปุลฺลตฺตญฺจ ทิเฎฺฐว ธเมฺม สยํ อภิญฺญา สจฺฉิกตฺวา อุปสมฺปชฺช วิหริสฺสถา’ติ, เตสํ มยํ เอวํ ปุฎฺฐา เอวํ พฺยากเรยฺยาม – ‘อยํ วา โส, อาวุโส, อรูโป อตฺตปฎิลาโภ, ยสฺส มยํ ปหานาย ธมฺมํ เทเสม, ยถาปฎิปนฺนานํ โว สํกิเลสิกา ธมฺมา ปหียิสฺสนฺติ, โวทานิยา ธมฺมา อภิวฑฺฒิสฺสนฺติ, ปญฺญาปาริปูริํ  เวปุลฺลตฺตญฺจ ทิเฎฺฐว ธเมฺม สยํ อภิญฺญา สจฺฉิกตฺวา อุปสมฺปชฺช วิหริสฺสถา’ติฯ</p>


<p>‘‘ตํ กิํ มญฺญสิ, โปฎฺฐปาท, นนุ เอวํ สเนฺต สปฺปาฎิหีรกตํ ภาสิตํ สมฺปชฺชตี’’ติ? ‘‘อทฺธา โข, ภเนฺต, เอวํ สเนฺต สปฺปาฎิหีรกตํ ภาสิตํ สมฺปชฺชตี’’ติฯ</p>


<p> เอวํ วุเตฺต จิโตฺต หตฺถิสาริปุโตฺต ภควนฺตํ เอตทโวจ – ‘‘ยสฺมิํ, ภเนฺต, สมเย โอฬาริโก อตฺตปฎิลาโภ โหติ, โมฆสฺส ตสฺมิํ สมเย มโนมโย อตฺตปฎิลาโภ โหติ, โมโฆ อรูโป อตฺตปฎิลาโภ โหติ; โอฬาริโก วาสฺส อตฺตปฎิลาโภ ตสฺมิํ สมเย สโจฺจ โหติฯ ยสฺมิํ, ภเนฺต, สมเย มโนมโย อตฺตปฎิลาโภ โหติ, โมฆสฺส ตสฺมิํ สมเย โอฬาริโก อตฺตปฎิลาโภ โหติ, โมโฆ อรูโป อตฺตปฎิลาโภ โหติ; มโนมโย วาสฺส อตฺตปฎิลาโภ ตสฺมิํ สมเย สโจฺจ โหติฯ ยสฺมิํ, ภเนฺต, สมเย อรูโป อตฺตปฎิลาโภ โหติ, โมฆสฺส ตสฺมิํ สมเย โอฬาริโก อตฺตปฎิลาโภ โหติ, โมโฆ มโนมโย อตฺตปฎิลาโภ โหติ; อรูโป วาสฺส อตฺตปฎิลาโภ ตสฺมิํ สมเย สโจฺจ โหตี’’ติฯ</p>


<p>‘‘ยสฺมิํ, จิตฺต, สมเย โอฬาริโก อตฺตปฎิลาโภ โหติ, เนว ตสฺมิํ สมเย มโนมโย อตฺตปฎิลาโภติ สงฺขํ  คจฺฉติ, น อรูโป อตฺตปฎิลาโภติ สงฺขํ คจฺฉติ ; โอฬาริโก อตฺตปฎิลาโภเตฺวว ตสฺมิํ สมเย สงฺขํ คจฺฉติฯ ยสฺมิํ, จิตฺต, สมเย มโนมโย อตฺตปฎิลาโภ โหติ, เนว ตสฺมิํ สมเย โอฬาริโก อตฺตปฎิลาโภติ สงฺขํ คจฺฉติ, น อรูโป อตฺตปฎิลาโภติ สงฺขํ คจฺฉติ; มโนมโย อตฺตปฎิลาโภเตฺวว ตสฺมิํ สมเย สงฺขํ คจฺฉติฯ ยสฺมิํ, จิตฺต, สมเย อรูโป อตฺตปฎิลาโภ โหติ, เนว ตสฺมิํ สมเย โอฬาริโก อตฺตปฎิลาโภติ สงฺขํ คจฺฉติ, น มโนมโย อตฺตปฎิลาโภติ สงฺขํ คจฺฉติ; อรูโป อตฺตปฎิลาโภเตฺวว ตสฺมิํ สมเย สงฺขํ คจฺฉติฯ</p>


<p> ‘‘สเจ  ตํ, จิตฺต, เอวํ ปุเจฺฉยฺยุํ – ‘อโหสิ ตฺวํ อตีตมทฺธานํ, น ตฺวํ นาโหสิ; ภวิสฺสสิ ตฺวํ อนาคตมทฺธานํ, น ตฺวํ น ภวิสฺสสิ; อตฺถิ ตฺวํ  เอตรหิ, น ตฺวํ นตฺถี’ติ, เอวํ ปุโฎฺฐ ตฺวํ, จิตฺต, กินฺติ พฺยากเรยฺยาสี’’ติ?</p>


<p>‘‘สเจ มํ, ภเนฺต, เอวํ ปุเจฺฉยฺยุํ – ‘อโหสิ ตฺวํ อตีตมทฺธานํ, น ตฺวํ น อโหสิ; ภวิสฺสสิ ตฺวํ อนาคตมทฺธานํ, น ตฺวํ น ภวิสฺสสิ; อตฺถิ ตฺวํ เอตรหิ, น ตฺวํ นตฺถี’ติฯ เอวํ ปุโฎฺฐ อหํ, ภเนฺต, เอวํ พฺยากเรยฺยํ – ‘อโหสาหํ อตีตมทฺธานํ, นาหํ น อโหสิํ; ภวิสฺสามหํ อนาคตมทฺธานํ, นาหํ น ภวิสฺสามิ; อตฺถาหํ เอตรหิ, นาหํ นตฺถี’ติฯ เอวํ ปุโฎฺฐ อหํ, ภเนฺต, เอวํ พฺยากเรยฺย’’นฺติฯ</p>


<p>‘‘สเจ ปน ตํ, จิตฺต, เอวํ ปุเจฺฉยฺยุํ – ‘โย เต อโหสิ อตีโต อตฺตปฎิลาโภ, โสว  เต อตฺตปฎิลาโภ สโจฺจ, โมโฆ อนาคโต, โมโฆ ปจฺจุปฺปโนฺน? โย  เต ภวิสฺสติ อนาคโต อตฺตปฎิลาโภ, โสว  เต อตฺตปฎิลาโภ สโจฺจ, โมโฆ อตีโต, โมโฆ ปจฺจุปฺปโนฺน? โย  เต เอตรหิ ปจฺจุปฺปโนฺน อตฺตปฎิลาโภ, โสว  เต อตฺตปฎิลาโภ สโจฺจ, โมโฆ อตีโต, โมโฆ อนาคโต’ติฯ เอวํ ปุโฎฺฐ ตฺวํ, จิตฺต, กินฺติ พฺยากเรยฺยาสี’’ติ?</p>


<p>‘‘สเจ ปน มํ, ภเนฺต, เอวํ ปุเจฺฉยฺยุํ – ‘โย เต อโหสิ  อตีโต อตฺตปฎิลาโภ, โสว เต อตฺตปฎิลาโภ สโจฺจ, โมโฆ อนาคโต, โมโฆ ปจฺจุปฺปโนฺนฯ โย เต ภวิสฺสติ อนาคโต อตฺตปฎิลาโภ, โสว เต อตฺตปฎิลาโภ สโจฺจ, โมโฆ อตีโต, โมโฆ ปจฺจุปฺปโนฺนฯ โย เต เอตรหิ ปจฺจุปฺปโนฺน อตฺตปฎิลาโภ, โสว เต อตฺตปฎิลาโภ สโจฺจ, โมโฆ อตีโต, โมโฆ อนาคโต’ติฯ เอวํ ปุโฎฺฐ อหํ, ภเนฺต, เอวํ พฺยากเรยฺยํ – ‘โย เม อโหสิ อตีโต อตฺตปฎิลาโภ, โสว เม อตฺตปฎิลาโภ ตสฺมิํ สมเย สโจฺจ อโหสิ, โมโฆ อนาคโต, โมโฆ ปจฺจุปฺปโนฺนฯ โย เม ภวิสฺสติ อนาคโต อตฺตปฎิลาโภ, โสว เม อตฺตปฎิลาโภ ตสฺมิํ สมเย สโจฺจ ภวิสฺสติ, โมโฆ อตีโต, โมโฆ ปจฺจุปฺปโนฺนฯ โย เม เอตรหิ ปจฺจุปฺปโนฺน อตฺตปฎิลาโภ, โสว เม อตฺตปฎิลาโภ สโจฺจ, โมโฆ อตีโต, โมโฆ อนาคโต’ติฯ เอวํ ปุโฎฺฐ อหํ, ภเนฺต, เอวํ พฺยากเรยฺย’’นฺติฯ</p>


<p> ‘‘เอวเมว  โข, จิตฺต, ยสฺมิํ สมเย โอฬาริโก อตฺตปฎิลาโภ โหติ, เนว ตสฺมิํ สมเย มโนมโย อตฺตปฎิลาโภติ สงฺขํ คจฺฉติ, น อรูโป อตฺตปฎิลาโภติ สงฺขํ คจฺฉติฯ โอฬาริโก อตฺตปฎิลาโภ เตฺวว ตสฺมิํ สมเย สงฺขํ คจฺฉติฯ ยสฺมิํ, จิตฺต, สมเย มโนมโย อตฺตปฎิลาโภ  โหติ…เป.… ยสฺมิํ, จิตฺต, สมเย อรูโป อตฺตปฎิลาโภ โหติ, เนว  ตสฺมิํ สมเย โอฬาริโก อตฺตปฎิลาโภติ สงฺขํ คจฺฉติ, น มโนมโย อตฺตปฎิลาโภติ สงฺขํ คจฺฉติ; อรูโป อตฺตปฎิลาโภ เตฺวว ตสฺมิํ สมเย สงฺขํ คจฺฉติฯ</p>


<p> ‘‘เสยฺยถาปิ, จิตฺต, ควา ขีรํ, ขีรมฺหา ทธิ, ทธิมฺหา นวนีตํ, นวนีตมฺหา สปฺปิ, สปฺปิมฺหา สปฺปิมโณฺฑฯ ยสฺมิํ สมเย ขีรํ โหติ, เนว ตสฺมิํ สมเย ทธีติ สงฺขํ คจฺฉติ, น นวนีตนฺติ สงฺขํ คจฺฉติ, น สปฺปีติ สงฺขํ คจฺฉติ, น สปฺปิมโณฺฑติ สงฺขํ คจฺฉติ; ขีรํ เตฺวว ตสฺมิํ สมเย สงฺขํ คจฺฉติฯ ยสฺมิํ สมเย ทธิ โหติ…เป.… นวนีตํ โหติ… สปฺปิ โหติ… สปฺปิมโณฺฑ โหติ, เนว ตสฺมิํ สมเย ขีรนฺติ สงฺขํ คจฺฉติ, น ทธีติ สงฺขํ คจฺฉติ, น นวนีตนฺติ สงฺขํ คจฺฉติ, น สปฺปีติ สงฺขํ คจฺฉติ; สปฺปิมโณฺฑ เตฺวว ตสฺมิํ สมเย สงฺขํ คจฺฉติฯ เอวเมว  โข, จิตฺต, ยสฺมิํ สมเย โอฬาริโก อตฺตปฎิลาโภ โหติ…เป.… ยสฺมิํ, จิตฺต, สมเย มโนมโย อตฺตปฎิลาโภ โหติ…เป.… ยสฺมิํ, จิตฺต, สมเย อรูโป อตฺตปฎิลาโภ โหติ, เนว ตสฺมิํ สมเย โอฬาริโก อตฺตปฎิลาโภติ สงฺขํ คจฺฉติ, น มโนมโย อตฺตปฎิลาโภติ สงฺขํ คจฺฉติ; อรูโป อตฺตปฎิลาโภ เตฺวว ตสฺมิํ สมเย สงฺขํ คจฺฉติฯ อิมา โข จิตฺต, โลกสมญฺญา โลกนิรุตฺติโย โลกโวหารา โลกปญฺญตฺติโย , ยาหิ ตถาคโต โวหรติ อปรามส’’นฺติฯ</p>


<p> เอวํ วุเตฺต, โปฎฺฐปาโท ปริพฺพาชโก ภควนฺตํ เอตทโวจ – ‘‘อภิกฺกนฺตํ, ภเนฺต! อภิกฺกนฺตํ, ภเนฺต, เสยฺยถาปิ, ภเนฺต, นิกฺกุชฺชิตํ วา อุกฺกุเชฺชยฺย, ปฎิจฺฉนฺนํ วา วิวเรยฺย, มูฬฺหสฺส วา มคฺคํ อาจิเกฺขยฺย, อนฺธกาเร วา เตลปโชฺชตํ ธาเรยฺย – ‘จกฺขุมโนฺต รูปานิ ทกฺขนฺตี’ติฯ เอวเมวํ ภควตา อเนกปริยาเยน ธโมฺม ปกาสิโตฯ เอสาหํ, ภเนฺต, ภควนฺตํ สรณํ คจฺฉามิ ธมฺมญฺจ ภิกฺขุสงฺฆญฺจฯ อุปาสกํ มํ ภควา ธาเรตุ อชฺชตเคฺค ปาณุเปตํ สรณํ คต’’นฺติฯ</p>


<h3>จิตฺตหตฺถิสาริปุตฺตอุปสมฺปทา</h3>
<p> จิโตฺต  ปน หตฺถิสาริปุโตฺต ภควนฺตํ เอตทโวจ – ‘‘อภิกฺกนฺตํ, ภเนฺต; อภิกฺกนฺตํ, ภเนฺต! เสยฺยถาปิ, ภเนฺต, นิกฺกุชฺชิตํ วา อุกฺกุเชฺชยฺย, ปฎิจฺฉนฺนํ วา วิวเรยฺย, มูฬฺหสฺส วา มคฺคํ อาจิเกฺขยฺย, อนฺธกาเร วา เตลปโชฺชตํ ธาเรยฺย – ‘จกฺขุมโนฺต รูปานิ ทกฺขนฺตี’ติฯ เอวเมวํ ภควตา อเนกปริยาเยน ธโมฺม ปกาสิโตฯ เอสาหํ, ภเนฺต, ภควนฺตํ  สรณํ คจฺฉามิ ธมฺมญฺจ ภิกฺขุสงฺฆญฺจฯ ลเภยฺยาหํ, ภเนฺต, ภควโต สนฺติเก ปพฺพชฺชํ, ลเภยฺยํ อุปสมฺปท’’นฺติฯ</p>


<p> อลตฺถ โข จิโตฺต หตฺถิสาริปุโตฺต ภควโต สนฺติเก ปพฺพชฺชํ, อลตฺถ อุปสมฺปทํฯ อจิรูปสมฺปโนฺน โข ปนายสฺมา จิโตฺต หตฺถิสาริปุโตฺต เอโก วูปกโฎฺฐ อปฺปมโตฺต อาตาปี ปหิตโตฺต วิหรโนฺต น จิรเสฺสว – ยสฺสตฺถาย กุลปุตฺตา สมฺมเทว อคารสฺมา อนคาริยํ  ปพฺพชนฺติ, ตทนุตฺตรํ – พฺรหฺมจริยปริโยสานํ ทิเฎฺฐว ธเมฺม สยํ อภิญฺญา สจฺฉิกตฺวา อุปสมฺปชฺช วิหาสิฯ ‘ขีณา ชาติ, วุสิตํ พฺรหฺมจริยํ, กตํ กรณียํ, นาปรํ อิตฺถตฺตายา’ติ – อพฺภญฺญาสิฯ อญฺญตโร โข ปนายสฺมา จิโตฺต หตฺถิสาริปุโตฺต อรหตํ อโหสีติฯ</p>

</p>





