<h1>(๑๐) ๕. พาลวโคฺค</h1>
<p> ‘‘เทฺวเม , ภิกฺขเว, พาลาฯ กตเม เทฺว? โย จ อนาคตํ ภารํ วหติ, โย จ อาคตํ ภารํ น วหติฯ อิเม โข, ภิกฺขเว, เทฺว พาลา’’ติฯ</p>


<p> ‘‘เทฺวเม , ภิกฺขเว, ปณฺฑิตาฯ กตเม เทฺว? โย จ อนาคตํ ภารํ น วหติ, โย จ อาคตํ ภารํ วหติฯ อิเม โข, ภิกฺขเว, เทฺว ปณฺฑิตา’’ติฯ</p>


<p> ‘‘เทฺวเม, ภิกฺขเว, พาลาฯ กตเม เทฺว? โย จ อกปฺปิเย กปฺปิยสญฺญี, โย จ กปฺปิเย อกปฺปิยสญฺญีฯ อิเม โข, ภิกฺขเว , เทฺว พาลา’’ติฯ</p>


<p> ‘‘เทฺวเม, ภิกฺขเว, ปณฺฑิตาฯ กตเม เทฺว? โย จ อกปฺปิเย อกปฺปิยสญฺญี, โย จ กปฺปิเย กปฺปิยสญฺญีฯ อิเม โข, ภิกฺขเว, เทฺว ปณฺฑิตา’’ติฯ</p>


<p> ‘‘เทฺวเม, ภิกฺขเว, พาลาฯ กตเม เทฺว? โย จ อนาปตฺติยา อาปตฺติสญฺญี, โย จ อาปตฺติยา อนาปตฺติสญฺญีฯ อิเม โข, ภิกฺขเว, เทฺว พาลา’’ติฯ</p>


<p> ‘‘เทฺวเม, ภิกฺขเว, ปณฺฑิตาฯ กตเม เทฺว? โย จ อนาปตฺติยา อนาปตฺติสญฺญี, โย จ อาปตฺติยา อาปตฺติสญฺญีฯ อิเม โข, ภิกฺขเว, เทฺว ปณฺฑิตา’’ติฯ</p>


<p> ‘‘เทฺวเม , ภิกฺขเว, พาลาฯ กตเม เทฺว? โย จ อธเมฺม ธมฺมสญฺญี, โย จ ธเมฺม อธมฺมสญฺญีฯ อิเม โข, ภิกฺขเว, เทฺว พาลา’’ติฯ</p>


<p> ‘‘เทฺวเม, ภิกฺขเว, ปณฺฑิตาฯ กตเม เทฺว? โย จ ธเมฺม ธมฺมสญฺญี, โย จ อธเมฺม อธมฺมสญฺญีฯ อิเม โข, ภิกฺขเว, เทฺว ปณฺฑิตา’’ติฯ</p>


<p> ‘‘เทฺวเม , ภิกฺขเว, พาลาฯ กตเม เทฺว? โย จ อวินเย วินยสญฺญี, โย จ วินเย อวินยสญฺญีฯ อิเม โข, ภิกฺขเว, เทฺว พาลา’’ติฯ</p>


<p> ‘‘เทฺวเม, ภิกฺขเว, ปณฺฑิตาฯ กตเม เทฺว? โย จ อวินเย  อวินยสญฺญี, โย จ วินเย วินยสญฺญีฯ อิเม โข, ภิกฺขเว, เทฺว ปณฺฑิตา’’ติฯ</p>


<p> ‘‘ทฺวินฺนํ , ภิกฺขเว, อาสวา วฑฺฒนฺติฯ กตเมสํ ทฺวินฺนํ? โย จ น กุกฺกุจฺจายิตพฺพํ กุกฺกุจฺจายติ, โย จ กุกฺกุจฺจายิตพฺพํ น กุกฺกุจฺจายติฯ อิเมสํ โข, ภิกฺขเว, ทฺวินฺนํ อาสวา วฑฺฒนฺตี’’ติฯ</p>


<p> ‘‘ทฺวินฺนํ, ภิกฺขเว, อาสวา น วฑฺฒนฺติฯ กตเมสํ ทฺวินฺนํ? โย จ น กุกฺกุจฺจายิตพฺพํ น กุกฺกุจฺจายติ, โย จ กุกฺกุจฺจายิตพฺพํ กุกฺกุจฺจายติฯ อิเมสํ โข, ภิกฺขเว, ทฺวินฺนํ อาสวา น วฑฺฒนฺตี’’ติฯ</p>


<p> ‘‘ทฺวินฺนํ, ภิกฺขเว, อาสวา วฑฺฒนฺติฯ กตเมสํ ทฺวินฺนํ? โย จ อกปฺปิเย กปฺปิยสญฺญี, โย จ กปฺปิเย อกปฺปิยสญฺญีฯ อิเมสํ โข, ภิกฺขเว, ทฺวินฺนํ อาสวา วฑฺฒนฺตี’’ติฯ</p>


<p> ‘‘ทฺวินฺนํ, ภิกฺขเว, อาสวา น วฑฺฒนฺติฯ กตเมสํ ทฺวินฺนํ? โย จ อกปฺปิเย อกปฺปิยสญฺญี, โย จ กปฺปิเย กปฺปิยสญฺญีฯ อิเมสํ โข, ภิกฺขเว, ทฺวินฺนํ อาสวา น วฑฺฒนฺตี’’ติฯ</p>


<p> ‘‘ทฺวินฺนํ, ภิกฺขเว, อาสวา วฑฺฒนฺติฯ กตเมสํ ทฺวินฺนํ? โย  จ อาปตฺติยา อนาปตฺติสญฺญี, โย จ อนาปตฺติยา อาปตฺติสญฺญีฯ อิเมสํ โข, ภิกฺขเว, ทฺวินฺนํ อาสวา วฑฺฒนฺตี’’ติฯ</p>


<p> ‘‘ทฺวินฺนํ, ภิกฺขเว, อาสวา น วฑฺฒนฺติฯ กตเมสํ ทฺวินฺนํ? โย จ อาปตฺติยา อาปตฺติสญฺญี , โย จ อนาปตฺติยา อนาปตฺติสญฺญี ฯ อิเมสํ โข, ภิกฺขเว, ทฺวินฺนํ อาสวา น วฑฺฒนฺตี’’ติฯ</p>


<p> ‘‘ทฺวินฺนํ, ภิกฺขเว, อาสวา วฑฺฒนฺติฯ กตเมสํ ทฺวินฺนํ? โย จ อธเมฺม ธมฺมสญฺญี, โย จ ธเมฺม อธมฺมสญฺญีฯ อิเมสํ โข, ภิกฺขเว, ทฺวินฺนํ อาสวา วฑฺฒนฺตี’’ติฯ</p>


<p> ‘‘ทฺวินฺนํ, ภิกฺขเว, อาสวา น วฑฺฒนฺติฯ กตเมสํ ทฺวินฺนํ? โย จ ธเมฺม ธมฺมสญฺญี, โย จ อธเมฺม อธมฺมสญฺญีฯ อิเมสํ โข, ภิกฺขเว, ทฺวินฺนํ อาสวา น วฑฺฒนฺตี’’ติฯ</p>


<p> ‘‘ทฺวินฺนํ , ภิกฺขเว, อาสวา วฑฺฒนฺติฯ กตเมสํ ทฺวินฺนํ? โย จ อวินเย วินยสญฺญี, โย จ วินเย อวินยสญฺญีฯ อิเมสํ โข, ภิกฺขเว, ทฺวินฺนํ อาสวา วฑฺฒนฺตี’’ติฯ</p>


<p> ‘‘ทฺวินฺนํ, ภิกฺขเว, อาสวา น วฑฺฒนฺติฯ กตเมสํ ทฺวินฺนํ? โย จ อวินเย อวินยสญฺญี, โย จ วินเย วินยสญฺญีฯ อิเมสํ โข, ภิกฺขเว, ทฺวินฺนํ อาสวา น วฑฺฒนฺตี’’ติฯ</p>

</p>

</p>


<h2>๓. ตติยปณฺณาสกํ</h2>