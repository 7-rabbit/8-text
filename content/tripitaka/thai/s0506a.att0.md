<h2>ขุทฺทกนิกาเย</h2>
<h2>วิมานวตฺถุ-อฎฺฐกถา</h2>
<h3>คนฺถารมฺภกถา</h3>
<p>
มหาการุณิกํ  
  
  
  
นาถํ,  
เญยฺยสาครปารคุํ;  
  
วเนฺท นิปุณคมฺภีร-วิจิตฺรนยเทสนํฯ  
</p>
  
<p>
วิชฺชาจรณสมฺปนฺนา, เยน นิยฺยนฺติ โลกโต;  
  
วเนฺท ตมุตฺตมํ  
ธมฺมํ,  
สมฺมาสมฺพุทฺธปูชิตํฯ  
</p>
  
<p>
สีลาทิคุณสมฺปโนฺน, ฐิโต มคฺคผเลสุ โย;  
  
วเนฺท  
อริยสงฺฆํ  
ตํ, ปุญฺญเกฺขตฺตํ อนุตฺตรํฯ  
</p>
  
<p>
วนฺทนาชนิตํ  
ปุญฺญํ, อิติ ยํ รตนตฺตเย;  
  
หตนฺตราโย สพฺพตฺถ, หุตฺวาหํ ตสฺส เตชสาฯ  
</p>
  
<p>
เทวตาหิ กตํ ปุญฺญํ, ยํ ยํ ปุริมชาติสุ;  
  
ตสฺส ตสฺส วิมานาทิ-ผลสมฺปตฺติเภทโตฯ  
</p>
  
<p>
ปุจฺฉาวเสน ยา ตาสํ, วิสฺสชฺชนวเสน จ;  
  
ปวตฺตา เทสนา กมฺม-ผลปจฺจกฺขการินีฯ  
</p>
  
<p>
วิมานวตฺถุ  
อิเจฺจว, นาเมน วสิโน ปุเร;  
  
ยํ ขุทฺทกนิกายสฺมิํ, สงฺคายิํสุ มเหสโยฯ  
</p>
  
<p>
ตสฺสาหมวลมฺพิตฺวา, โปราณฎฺฐกถานยํ;  
  
ตตฺถ ตตฺถ นิทานานิ, วิภาเวโนฺต วิเสสโตฯ  
</p>
  
<p>
สุวิสุทฺธํ  
อสํกิณฺณํ, นิปุณตฺถวินิจฺฉยํ;  
  
มหาวิหารวาสีนํ, สมยํ อวิโลมยํฯ  
</p>
  
<p>
ยถาพลํ กริสฺสามิ, อตฺถสํวณฺณนํ สุภํ;  
  
สกฺกจฺจํ ภาสโต ตํ เม, นิสามยถ สาธโวติฯ  
</p>
  
<p>ตตฺถ ติ วิสิฎฺฐมานานิ เทวตานํ กีฬานิวาสฎฺฐานานิฯ ตานิ หิ ตาสํ สุจริตกมฺมานุภาวนิพฺพตฺตานิ โยชนิกทฺวิโยชนิกาทิปมาณวิเสสยุตฺตตาย , นานารตนสมุชฺชลานิ วิจิตฺตวณฺณสณฺฐานานิ โสภาติสยโยเคน วิเสสโต มานนียตาย จ ‘‘วิมานานี’’ติ วุจฺจนฺติฯ วิมานานํ วตฺถุ การณํ เอติสฺสาติ  ‘‘ปีฐํ เต โสวณฺณมย’’นฺติอาทินยปฺปวตฺตา เทสนาฯ นิทสฺสนมตฺตเญฺจตํ ตาสํ เทวตานํ รูปโภคปริวาราทิสมฺปตฺติโย ตํนิพฺพตฺตกกมฺมญฺจ นิสฺสาย อิมิสฺสา เทสนาย ปวตฺตตฺตาฯ วิปากมุเขน วา กมฺมนฺตรมานสฺส การณภาวโต ติ เวทิตพฺพํฯ</p>


<p>ตยิทํ เกน ภาสิตํ, กตฺถ ภาสิตํ, กทา ภาสิตํ, กสฺมา จ ภาสิตนฺติ? วุจฺจเต  – อิทญฺหิ วิมานวตฺถุ ทุวิเธน ปวตฺตํ – ปุจฺฉาวเสน วิสฺสชฺชนวเสน จฯ ตตฺถ วิสฺสชฺชนคาถา ตาหิ ตาหิ เทวตาหิ ภาสิตา, ปุจฺฉาคาถา ปน กาจิ ภควตา ภาสิตา, กาจิ สกฺกาทีหิ, กาจิ สาวเกหิ เถเรหิฯ ตตฺถาปิ เยภุเยฺยน โย โส กปฺปานํ สตสหสฺสาธิกํ เอกํ อสเงฺขฺยยฺยํ พุทฺธสฺส ภควโต อคฺคสาวกภาวาย ปุญฺญญาณสมฺภาเร สมฺภรโนฺต อนุกฺกเมน สาวกปารมิโย ปูเรตฺวา, ฉฬภิญฺญาจตุปฎิสมฺภิทาทิคุณวิเสสปริวารสฺส, สกลสฺส สาวกปารมิญาณสฺส มตฺถกํ ปโตฺต ทุติเย อคฺคสาวกฎฺฐาเน ฐิโต อิทฺธิมเนฺตสุ จ ภควตา เอตทเคฺค ฐปิโต อายสฺมา มหาโมคฺคลฺลาโน, เตน ภาสิตาฯ</p>


<p>ภาสเนฺตน จ ปฐมํ ตาว โลกหิตาย เทวจาริกํ จรเนฺตน เทวโลเก เทวตานํ ปุจฺฉาวเสน ปุน ตโต มนุสฺสโลกํ อาคนฺตฺวา มนุสฺสานํ ปุญฺญผลสฺส ปจฺจกฺขกรณตฺถํ ปุจฺฉํ วิสฺสชฺชนญฺจ เอกชฺฌํ  กตฺวา  ภควโต ปเวเทตฺวา ภิกฺขูนํ ภาสิตา, สเกฺกน ปุจฺฉาวเสน, เทวตาหิ ตสฺส วิสฺสชฺชนวเสน ภาสิตาปิ มหาโมคฺคลฺลานเตฺถรสฺส ภาสิตา เอวฯ เอวํ ภควตา เถเรหิ จ เทวตาหิ จ ปุจฺฉาวเสน, เทวตาหิ ตสฺสา วิสฺสชฺชนวเสน จ ตตฺถ ตตฺถ ภาสิตา ปจฺฉา ธมฺมวินยํ สงฺคายเนฺตหิ ธมฺมสงฺคาหเกหิ เอกโต กตฺวา ‘‘วิมานวตฺถุ’’อิเจฺจว สงฺคหํ อาโรปิตาฯ อยํ ตาเวตฺถ ‘‘เกน ภาสิต’’นฺติอาทีนํ ปทานํ สเงฺขปโต สาธารณโต จ วิสฺสชฺชนาฯ</p>


<p>วิตฺถารโต ปน ‘‘เกน ภาสิต’’นฺติ ปทสฺส อโนมทสฺสิสฺส ภควโต ปาทมูเล กตปณิธานโต ปฎฺฐาย มหาเถรสฺส อาคมนียปฎิปทา กเถตพฺพา, สา ปน อาคมฎฺฐกถาสุ ตตฺถ ตตฺถ วิตฺถาริตาติ ตตฺถ อาคตนเยเนว เวทิตพฺพาฯ อสาธารณโต ‘‘กตฺถ ภาสิต’’นฺติอาทีนํ ปทานํ วิสฺสชฺชนา ตสฺส ตสฺส วิมานสฺส อตฺถวณฺณนานเยเนว อาคมิสฺสติฯ</p>


<p>อปเร ปน ภณนฺติ – เอกทิวสํ อายสฺมโต มหาโมคฺคลฺลานสฺส รโหคตสฺส ปฎิสลฺลีนสฺส เอวํ เจตโส ปริวิตโกฺก อุทปาทิ ‘‘เอตรหิ โข มนุสฺสา อสติปิ วตฺถุสมฺปตฺติยา เขตฺตสมฺปตฺติยา อตฺตโน จ จิตฺตปสาทสมฺปตฺติยา ตานิ ตานิ ปุญฺญานิ กตฺวา เทวโลเก นิพฺพตฺตา อุฬารสมฺปตฺติํ ปจฺจนุโภนฺติ, ยํนูนาหํ เทวจาริกํ จรโนฺต ตา เทวตา กายสกฺขิํ กตฺวา ตาหิ ยถูปจิตํ ปุญฺญํ ยถาธิคตญฺจ ปุญฺญผลํ กถาเปตฺวา ตมตฺถํ ภควโต อาโรเจยฺยํฯ เอวํ เม สตฺถา คคนตเล ปุณฺณจนฺทํ อุฎฺฐาเปโนฺต วิย มนุสฺสานํ กมฺมผลํ ปจฺจกฺขโต ทเสฺสโนฺต อปฺปกานมฺปิ การานํ อายตนคตาย สทฺธาย วเสน อุฬารผลตํ วิภาเวโนฺต ตํ ตํ วิมานวตฺถุํ อฎฺฐุปฺปตฺติํ กตฺวา มหติํ ธมฺมเทสนํ ปวเตฺตสฺสติ, สา โหติ พหุชนสฺส  อตฺถาย หิตาย สุขาย เทวมนุสฺสาน’’นฺติ ฯ โส อาสนา วุฎฺฐหิตฺวา รตฺตทุปฎฺฎํ นิวาเสตฺวา อปรํ รตฺตทุปฎฺฎํ เอกํสํ กตฺวา สมนฺตโต ชาติหิงฺคุลิกธารา วิชฺชุลตา วิย สญฺฌาปภานุรญฺชิโต วิย จ ชงฺคโม อญฺชนคิริสิขโร, ภควนฺตํ อุปสงฺกมิตฺวา อภิวาเทตฺวา เอกมนฺตํ นิสิโนฺน อตฺตโน อธิปฺปายํ อาโรเจตฺวา ภควตา อนุญฺญาโต อุฎฺฐายาสนา ภควนฺตํ อภิวาเทตฺวา ปทกฺขิณํ กตฺวา อภิญฺญาปาทกํ จตุตฺถชฺฌานํ  สมาปชฺชิตฺวา, ตโต วุฎฺฐาย อิทฺธิพเลน ตงฺขณเญฺญว ตาวติํสภวนํ คนฺตฺวา ตตฺถ ตตฺถ ตาหิ ตาหิ เทวตาหิ ยถูปจิตํ ปุญฺญกมฺมํ ปุจฺฉิ, ตสฺส ตา กเถสุํฯ ตโต มนุสฺสโลกํ อาคนฺตฺวา ตํ สพฺพํ ตตฺถ ปวตฺติตนิยาเมเนว ภควโต อาโรเจสิ, ตํ สมนุโญฺญ สตฺถา อโหสิฯ อิเจฺจตํ อฎฺฐุปฺปตฺติํ กตฺวา สมฺปตฺตปริสาย วิตฺถาเรน ธมฺมํ เทเสสีติฯ</p>


<p>ตํ ปเนตํ วิมานวตฺถุ วินยปิฎกํ สุตฺตนฺตปิฎกํ อภิธมฺมปิฎกนฺติ ตีสุ ปิฎเกสุ สุตฺตนฺตปิฎกปริยาปนฺนํ, ทีฆนิกาโย มชฺฌิมนิกาโย สํยุตฺตนิกาโย องฺคุตฺตรนิกาโย ขุทฺทกนิกาโยติ ปญฺจสุ นิกาเยสุ ขุทฺทกนิกายปริยาปนฺนํ, สุตฺตํ เคยฺยํ เวยฺยากรณํ คาถา อุทานํ อิติวุตฺตกํ ชาตกํ อพฺภุตธมฺมํ เวทลฺลนฺติ นวสุ สาสนเงฺคสุ คาถาสงฺคหํฯ</p>


<p>
‘‘ทฺวาสีติ พุทฺธโต คณฺหิํ, เทฺว สหสฺสานิ ภิกฺขุโต;  
  
จตุราสีติ สหสฺสานิ, เย เม ธมฺมา ปวตฺติโน’’ติฯ (เถรคา. ๑๐๒๗) –  
</p>
  
<p>เอวํ ธมฺมภณฺฑาคาริเกน ปฎิญฺญาเตสุ จตุราสีติยา ธมฺมกฺขนฺธสหเสฺสสุ กติปยธมฺมกฺขนฺธสงฺคหํฯ วคฺคโต ปีฐวโคฺค จิตฺตลตาวโคฺค ปาริจฺฉตฺตกวโคฺค มญฺชิฎฺฐกวโคฺค มหารถวโคฺค ปายาสิวโคฺค สุนิกฺขิตฺตวโคฺคติ สตฺต วคฺคาฯ วตฺถุโต ปฐเม วเคฺค สตฺตรส วตฺถูนิ, ทุติเย เอกาทส, ตติเย ทส, จตุเตฺถ ทฺวาทส , ปญฺจเม จตุทฺทส, ฉเฎฺฐ ทส, สตฺตเม เอกาทสาติ อนฺตรวิมานานํ อคฺคหเณ ปญฺจาสีติ, คหเณ ปน เตวีสสตํ วตฺถูนิ, คาถาโต ปน ทิยฑฺฒสหสฺสคาถาฯ ตสฺส วเคฺคสุ ปีฐวโคฺค อาทิ, วตฺถูสุ โสวณฺณปีฐวตฺถุ อาทิ, ตสฺสาปิ นฺติ คาถา อาทิฯ</p>





