<h1>๔. จตุกฺกนิปาโต</h1>
<h3>๑. พฺราหฺมณธมฺมยาคสุตฺตํ</h3>
<p> วุตฺตเญฺหตํ   ภควตา, วุตฺตมรหตาติ เม สุตํ –</p>


<p>‘‘อหมสฺมิ, ภิกฺขเว, พฺราหฺมโณ ยาจโยโค สทา ปยตปาณิ  อนฺติมเทหธโร อนุตฺตโร ภิสโกฺก สลฺลกโตฺตฯ ตสฺส เม ตุเมฺห ปุตฺตา โอรสา มุขโต ชาตา ธมฺมชา ธมฺมนิมฺมิตา ธมฺมทายาทา, โน อามิสทายาทาฯ</p>


<p>‘‘เทฺวมานิ, ภิกฺขเว, ทานานิ – อามิสทานญฺจ  ธมฺมทานญฺจฯ เอตทคฺคํ, ภิกฺขเว, อิเมสํ ทฺวินฺนํ ทานานํ ยทิทํ – ธมฺมทานํฯ</p>


<p>‘‘เทฺวเม, ภิกฺขเว, สํวิภาคา – อามิสสํวิภาโค จ ธมฺมสํวิภาโค จฯ เอตทคฺคํ, ภิกฺขเว, อิเมสํ ทฺวินฺนํ สํวิภาคานํ ยทิทํ – ธมฺมสํวิภาโคฯ</p>


<p>‘‘เทฺวเม, ภิกฺขเว, อนุคฺคหา – อามิสานุคฺคโห จ ธมฺมานุคฺคโห จฯ เอตทคฺคํ, ภิกฺขเว, อิเมสํ ทฺวินฺนํ อนุคฺคหานํ ยทิทํ – ธมฺมานุคฺคโหฯ</p>


<p>‘‘เทฺวเม, ภิกฺขเว, ยาคา – อามิสยาโค จ ธมฺมยาโค จฯ เอตทคฺคํ, ภิกฺขเว, อิเมสํ ทฺวินฺนํ ยาคานํ ยทิทํ – ธมฺมยาโค’’ติฯ เอตมตฺถํ ภควา อโวจฯ ตเตฺถตํ อิติ วุจฺจติ –</p>


<p>
‘‘โย  
ธมฺมยาคํ อยชี อมจฺฉรี, ตถาคโต สพฺพภูตานุกมฺปี  
สพฺพสตฺตานุกมฺปี (สฺยา.) อฎฺฐกถายมฺปิ  
;  
  
ตํ ตาทิสํ เทวมนุสฺสเสฎฺฐํ, สตฺตา นมสฺสนฺติ ภวสฺส ปารคุ’’นฺติฯ  
</p>
  
<p>อยมฺปิ อโตฺถ วุโตฺต ภควตา, อิติ เม สุตนฺติฯ ปฐมํฯ</p>


<h3>๒. สุลภสุตฺตํ</h3>
<p> วุตฺตเญฺหตํ  ภควตา, วุตฺตมรหตาติ เม สุตํ –</p>


<p>‘‘จตฺตาริมานิ, ภิกฺขเว, อปฺปานิ เจว สุลภานิ จ, ตานิ จ อนวชฺชานิฯ กตมานิ จตฺตาริ? ปํสุกูลํ, ภิกฺขเว, จีวรานํ อปฺปญฺจ สุลภญฺจ, ตญฺจ อนวชฺชํฯ ปิณฺฑิยาโลโป , ภิกฺขเว, โภชนานํ อปฺปญฺจ สุลภญฺจ, ตญฺจ อนวชฺชํฯ รุกฺขมูลํ, ภิกฺขเว , เสนาสนานํ อปฺปญฺจ สุลภญฺจ, ตญฺจ อนวชฺชํฯ ปูติมุตฺตํ, ภิกฺขเว, เภสชฺชานํ อปฺปญฺจ สุลภญฺจ ตญฺจ อนวชฺชํฯ อิมานิ โข, ภิกฺขเว, จตฺตาริ อปฺปานิ เจว สุลภานิ จ, ตานิ จ อนวชฺชานิฯ ยโต โข, ภิกฺขเว, ภิกฺขุ อเปฺปน จ ตุโฎฺฐ โหติ สุลเภน จ (อนวเชฺชน จ) , อิมสฺสาหํ อญฺญตรํ สามญฺญงฺคนฺติ วทามี’’ติฯ เอตมตฺถํ ภควา อโวจฯ ตเตฺถตํ อิติ วุจฺจติ –</p>


<p>
‘‘อนวเชฺชน ตุฎฺฐสฺส, อเปฺปน สุลเภน จ;  
  
น เสนาสนมารพฺภ, จีวรํ ปานโภชนํ;  
  
วิฆาโต โหติ จิตฺตสฺส, ทิสา นปฺปฎิหญฺญติฯ  
</p>
  
<p>
‘‘เย จสฺส  
เยปสฺส (สฺยา.)  
ธมฺมา อกฺขาตา, สามญฺญสฺสานุโลมิกา;  
  
อธิคฺคหิตา ตุฎฺฐสฺส, อปฺปมตฺตสฺส ภิกฺขุโน’’ติ  
สิกฺขโตติ (สี. ก.)  
ฯ  
</p>
  
<p>อยมฺปิ อโตฺถ วุโตฺต ภควตา, อิติ เม สุตนฺติฯ ทุติยํฯ</p>


<h3>๓. อาสวกฺขยสุตฺตํ</h3>
<p> วุตฺตเญฺหตํ ภควตา, วุตฺตมรหตาติ เม สุตํ –</p>


<p>‘‘ชานโตหํ, ภิกฺขเว, ปสฺสโต อาสวานํ ขยํ วทามิ , โน อชานโต โน อปสฺสโตฯ กิญฺจ, ภิกฺขเว, ชานโต, กิํ ปสฺสโต อาสวานํ ขโย โหติ? อิทํ ทุกฺขนฺติ, ภิกฺขเว, ชานโต ปสฺสโต อาสวานํ ขโย  โหติฯ อยํ ทุกฺขสมุทโยติ, ภิกฺขเว, ชานโต ปสฺสโต อาสวานํ ขโย โหติฯ อยํ ทุกฺขนิโรโธติ, ภิกฺขเว, ชานโต ปสฺสโต อาสวานํ ขโย โหติฯ อยํ ทุกฺขนิโรธคามินี ปฎิปทาติ, ภิกฺขเว, ชานโต ปสฺสโต อาสวานํ ขโย โหติฯ เอวํ โข , ภิกฺขเว, ชานโต เอวํ ปสฺสโต อาสวานํ ขโย โหตี’’ติฯ เอตมตฺถํ ภควา อโวจฯ ตเตฺถตํ อิติ วุจฺจติ –</p>


<p>
‘‘เสขสฺส สิกฺขมานสฺส, อุชุมคฺคานุสาริโน;  
  
ขยสฺมิํ ปฐมํ ญาณํ, ตโต อญฺญา อนนฺตราฯ  
</p>
  
<p>
‘‘ตโต  
อญฺญา วิมุตฺตสฺส, วิมุตฺติญาณมุตฺตมํ;  
  
อุปฺปชฺชติ ขเย ญาณํ, ขีณา สํโยชนา อิติฯ  
</p>
  
<p>
‘‘น เตฺววิทํ กุสีเตน, พาเลนมวิชานตา;  
  
นิพฺพานํ อธิคนฺตพฺพํ, สพฺพคนฺถปฺปโมจน’’นฺติฯ  
</p>
  
<p>อยมฺปิ อโตฺถ วุโตฺต ภควตา, อิติ เม สุตนฺติฯ ตติยํฯ</p>


<h3>๔. สมณพฺราหฺมณสุตฺตํ</h3>
<p> วุตฺตเญฺหตํ ภควตา, วุตฺตมรหตาติ เม สุตํ –</p>


<p>‘‘เย หิ เกจิ, ภิกฺขเว, สมณา วา พฺราหฺมณา  วา ‘อิทํ ทุกฺข’นฺติ ยถาภูตํ นปฺปชานนฺติ; ‘อยํ ทุกฺขสมุทโย’ติ ยถาภูตํ นปฺปชานนฺติ; ‘อยํ ทุกฺขนิโรโธ’ติ ยถาภูตํ นปฺปชานนฺติ; ‘อยํ ทุกฺขนิโรธคามินี ปฎิปทา’ติ ยถาภูตํ นปฺปชานนฺติ – น เม เต, ภิกฺขเว, สมณา วา พฺราหฺมณา วา สมเณสุ วา สมณสมฺมตา พฺราหฺมเณสุ วา พฺราหฺมณสมฺมตา, น จ ปเนเต อายสฺมโนฺต สามญฺญตฺถํ วา พฺรหฺมญฺญตฺถํ วา ทิเฎฺฐว ธเมฺม สยํ อภิญฺญา สจฺฉิกตฺวา  อุปสมฺปชฺช วิหรนฺติฯ</p>


<p>‘‘เย จ โข เกจิ, ภิกฺขเว, สมณา วา พฺราหฺมณา วา ‘อิทํ ทุกฺข’นฺติ ยถาภูตํ ปชานนฺติ; ‘อยํ ทุกฺขสมุทโย’ติ ยถาภูตํ ปชานนฺติ; ‘อยํ ทุกฺขนิโรโธ’ติ ยถาภูตํ ปชานนฺติ; ‘อยํ ทุกฺขนิโรธคามินี ปฎิปทา’ติ ยถาภูตํ ปชานนฺติ – เต โข เม, ภิกฺขเว, สมณา วา พฺราหฺมณา วา สมเณสุ เจว สมณสมฺมตา พฺราหฺมเณสุ จ พฺราหฺมณสมฺมตา, เต จ ปนายสฺมโนฺต สามญฺญตฺถญฺจ พฺรหฺมญฺญตฺถญฺจ ทิเฎฺฐว ธเมฺม สยํ อภิญฺญา สจฺฉิกตฺวา อุปสมฺปชฺช วิหรนฺตี’’ติฯ เอตมตฺถํ ภควา อโวจฯ ตเตฺถตํ อิติ วุจฺจติ –</p>


<p>
‘‘เย  
  
ทุกฺขํ นปฺปชานนฺติ, อโถ ทุกฺขสฺส สมฺภวํ;  
  
ยตฺถ จ สพฺพโส ทุกฺขํ, อเสสํ อุปรุชฺฌติ;  
  
ตญฺจ มคฺคํ น ชานนฺติ, ทุกฺขูปสมคามินํฯ  
</p>
  
<p>
‘‘เจโตวิมุตฺติหีนา เต, อโถ ปญฺญาวิมุตฺติยา;  
  
อภพฺพา เต อนฺตกิริยาย, เต เว ชาติชรูปคาฯ  
</p>
  
<p>
‘‘เย  
จ ทุกฺขํ ปชานนฺติ, อโถ ทุกฺขสฺส สมฺภวํ;  
  
ยตฺถ จ สพฺพโส ทุกฺขํ, อเสสํ อุปรุชฺฌติ;  
  
ตญฺจ มคฺคํ ปชานนฺติ, ทุกฺขูปสมคามินํฯ  
</p>
  
<p>
‘‘เจโตวิมุตฺติสมฺปนฺนา, อโถ ปญฺญาวิมุตฺติยา;  
  
ภพฺพา เต อนฺตกิริยาย, น เต ชาติชรูปคา’’ติฯ  
</p>
  
<p>อยมฺปิ อโตฺถ วุโตฺต ภควตา, อิติ เม สุตนฺติฯ จตุตฺถํฯ</p>


<h3>๕. สีลสมฺปนฺนสุตฺตํ</h3>
<p> วุตฺตเญฺหตํ ภควตา, วุตฺตมรหตาติ เม สุตํ –</p>


<p>‘‘เย เต, ภิกฺขเว, ภิกฺขู สีลสมฺปนฺนา สมาธิสมฺปนฺนา  ปญฺญาสมฺปนฺนา วิมุตฺติสมฺปนฺนา วิมุตฺติญาณทสฺสนสมฺปนฺนา โอวาทกา  วิญฺญาปกา สนฺทสฺสกา สมาทปกา สมุเตฺตชกา สมฺปหํสกา อลํสมกฺขาตาโร สทฺธมฺมสฺส ทสฺสนมฺปหํ, ภิกฺขเว, เตสํ ภิกฺขูนํ พหูปการํ วทามิ; สวนมฺปหํ, ภิกฺขเว, เตสํ ภิกฺขูนํ พหูปการํ วทามิ; อุปสงฺกมนมฺปหํ, ภิกฺขเว, เตสํ ภิกฺขูนํ พหูปการํ วทามิ; ปยิรุปาสนมฺปหํ, ภิกฺขเว, เตสํ ภิกฺขูนํ พหูปการํ วทามิ; อนุสฺสรณมฺปหํ, ภิกฺขเว, เตสํ ภิกฺขูนํ พหูปการํ วทามิ; อนุปพฺพชฺชมฺปหํ , ภิกฺขเว, เตสํ ภิกฺขูนํ พหูปการํ วทามิฯ ตํ กิสฺส เหตุ? ตถารูเป, ภิกฺขเว, ภิกฺขู เสวโต ภชโต ปยิรุปาสโต อปริปูโรปิ สีลกฺขโนฺธ ภาวนาปาริปูริํ คจฺฉติ, อปริปูโรปิ สมาธิกฺขโนฺธ ภาวนาปาริปูริํ คจฺฉติ, อปริปูโรปิ  ปญฺญากฺขโนฺธ ภาวนาปาริปูริํ คจฺฉติ, อปริปูโรปิ วิมุตฺติกฺขโนฺธ ภาวนาปาริปูริํ คจฺฉติ, อปริปูโรปิ วิมุตฺติญาณทสฺสนกฺขโนฺธ ภาวนาปาริปูริํ คจฺฉติฯ เอวรูปา จ เต, ภิกฺขเว, ภิกฺขู สตฺถาโรติปิ  วุจฺจนฺติ, สตฺถวาหาติปิ วุจฺจนฺติ, รณญฺชหาติปิ วุจฺจนฺติ, ตโมนุทาติปิ วุจฺจนฺติ, อาโลกกราติปิ วุจฺจนฺติ, โอภาสกราติปิ วุจฺจนฺติ, ปโชฺชตกราติปิ วุจฺจนฺติ, อุกฺกาธาราติปิ วุจฺจนฺติ, ปภงฺกราติปิ วุจฺจนฺติ, อริยาติปิ วุจฺจนฺติ, จกฺขุมโนฺตติปิ วุจฺจนฺตี’’ติฯ เอตมตฺถํ ภควา อโวจฯ ตเตฺถตํ อิติ วุจฺจติ –</p>


<p>
‘‘ปาโมชฺชกรณํ  
ฐานํ  
… กรณฐานํ (สี. สฺยา.)  
, เอตํ โหติ วิชานตํ;  
  
ยทิทํ ภาวิตตฺตานํ, อริยานํ ธมฺมชีวินํฯ  
</p>
  
<p>
‘‘เต โชตยนฺติ สทฺธมฺมํ, ภาสยนฺติ ปภงฺกรา;  
  
อาโลกกรณา  
ธีรา, จกฺขุมโนฺต รณญฺชหาฯ  
</p>
  
<p>
‘‘เยสํ เว สาสนํ สุตฺวา, สมฺมทญฺญาย ปณฺฑิตา;  
  
ชาติกฺขยมภิญฺญาย  
, นาคจฺฉนฺติ ปุนพฺภว’’นฺติฯ  
</p>
  
<p>อยมฺปิ อโตฺถ วุโตฺต ภควตา, อิติ เม สุตนฺติฯ ปญฺจมํฯ</p>


<h3>๖. ตณฺหุปฺปาทสุตฺตํ</h3>
<p> วุตฺตเญฺหตํ ภควตา, วุตฺตมรหตาติ เม สุตํ –</p>


<p>‘‘จตฺตาโรเม, ภิกฺขเว, ตณฺหุปฺปาทา, ยตฺถ ภิกฺขุโน ตณฺหา อุปฺปชฺชมานา อุปฺปชฺชติฯ กตเม จตฺตาโร? จีวรเหตุ วา, ภิกฺขเว, ภิกฺขุโน ตณฺหา อุปฺปชฺชมานา อุปฺปชฺชติ; ปิณฺฑปาตเหตุ วา, ภิกฺขเว, ภิกฺขุโน ตณฺหา อุปฺปชฺชมานา อุปฺปชฺชติ; เสนาสนเหตุ วา, ภิกฺขเว, ภิกฺขุโน ตณฺหา อุปฺปชฺชมานา อุปฺปชฺชติ; อิติภวาภวเหตุ วา, ภิกฺขเว, ภิกฺขุโน ตณฺหา อุปฺปชฺชมานา อุปฺปชฺชติฯ อิเม โข, ภิกฺขเว, จตฺตาโร ตณฺหุปฺปาทา ยตฺถ ภิกฺขุโน ตณฺหา อุปฺปชฺชมานา อุปฺปชฺชตี’’ติฯ เอตมตฺถํ ภควา อโวจฯ ตเตฺถตํ อิติ วุจฺจติ –</p>


<p>
‘‘ตณฺหาทุติโย ปุริโส, ทีฆมทฺธาน สํสรํ;  
  
อิตฺถภาวญฺญถาภาวํ, สํสารํ นาติวตฺตติฯ  
</p>
  
<p>
‘‘เอตมาทีนวํ  
ญตฺวา, ตณฺหํ ทุกฺขสฺส สมฺภวํ;  
  
วีตตโณฺห อนาทาโน, สโต ภิกฺขุ ปริพฺพเช’’ติฯ  
</p>
  
<p>อยมฺปิ อโตฺถ วุโตฺต ภควตา, อิติ เม สุตนฺติฯ ฉฎฺฐํฯ</p>


<h3>๗. สพฺรหฺมกสุตฺตํ</h3>
<p> วุตฺตเญฺหตํ ภควตา, วุตฺตมรหตาติ เม สุตํ –</p>


<p>‘‘สพฺรหฺมกานิ, ภิกฺขเว, ตานิ กุลานิ เยสํ ปุตฺตานํ มาตาปิตโร อชฺฌาคาเร ปูชิตา โหนฺติฯ สปุพฺพเทวตานิ , ภิกฺขเว, ตานิ กุลานิ เยสํ  ปุตฺตานํ มาตาปิตโร อชฺฌาคาเร ปูชิตา โหนฺติฯ สปุพฺพาจริยกานิ, ภิกฺขเว, ตานิ กุลานิ เยสํ ปุตฺตานํ มาตาปิตโร อชฺฌาคาเร ปูชิตา โหนฺติฯ สาหุเนยฺยกานิ, ภิกฺขเว, ตานิ  กุลานิ เยสํ ปุตฺตานํ มาตาปิตโร อชฺฌาคาเร ปูชิตา โหนฺติฯ</p>


<p>‘‘‘พฺรหฺมา’ติ, ภิกฺขเว, มาตาปิตูนํ เอตํ อธิวจนํฯ ‘ปุพฺพเทวตา’ติ, ภิกฺขเว, มาตาปิตูนํ เอตํ อธิวจนํฯ ‘ปุพฺพาจริยา’ติ, ภิกฺขเว, มาตาปิตูนํ เอตํ อธิวจนํฯ ‘อาหุเนยฺยา’ติ, ภิกฺขเว, มาตาปิตูนํ เอตํ อธิวจนํฯ ตํ กิสฺส เหตุ? พหุการา, ภิกฺขเว, มาตาปิตโร ปุตฺตานํ อาปาทกา โปสกา อิมสฺส โลกสฺส ทเสฺสตาโร’’ติฯ เอตมตฺถํ ภควา อโวจฯ ตเตฺถตํ อิติ วุจฺจติ –</p>


<p>
‘‘พฺรหฺมาติ มาตาปิตโร, ปุพฺพาจริยาติ วุจฺจเร;  
  
อาหุเนยฺยา จ ปุตฺตานํ, ปชาย อนุกมฺปกาฯ  
</p>
  
<p>
‘‘ตสฺมา หิ เน นมเสฺสยฺย, สกฺกเรยฺย จ ปณฺฑิโต;  
  
อเนฺนน  
อถ ปาเนน, วเตฺถน สยเนน จ;  
  
อุจฺฉาทเนน นฺหาปเนน  
นหาปเนน (สี.)  
, ปาทานํ โธวเนน จฯ  
</p>
  
<p>
‘‘ตาย นํ ปาริจริยาย, มาตาปิตูสุ ปณฺฑิตา;  
  
อิเธว นํ ปสํสนฺติ, เปจฺจ สเคฺค ปโมทตี’’ติฯ  
</p>
  
<p>อยมฺปิ  อโตฺถ วุโตฺต ภควตา, อิติ เม สุตนฺติฯ สตฺตมํฯ</p>


<h3>๘. พหุการสุตฺตํ</h3>
<p> วุตฺตเญฺหตํ ภควตา, วุตฺตมรหตาติ เม สุตํ –</p>


<p>‘‘พหุการา , ภิกฺขเว, พฺราหฺมณคหปติกา ตุมฺหากํ เย โว  ปจฺจุปฎฺฐิตา จีวรปิณฺฑปาตเสนาสนคิลานปจฺจยเภสชฺชปริกฺขาเรหิฯ ตุเมฺหปิ, ภิกฺขเว, พหุการา พฺราหฺมณคหปติกานํ ยํ  เนสํ ธมฺมํ เทเสถ อาทิกลฺยาณํ มเชฺฌกลฺยาณํ ปริโยสานกลฺยาณํ สาตฺถํ สพฺยญฺชนํ, เกวลปริปุณฺณํ ปริสุทฺธํ พฺรหฺมจริยํ ปกาเสถฯ เอวมิทํ, ภิกฺขเว, อญฺญมญฺญํ นิสฺสาย พฺรหฺมจริยํ วุสฺสติ โอฆสฺส นิตฺถรณตฺถาย สมฺมา ทุกฺขสฺส อนฺตกิริยายา’’ติฯ เอตมตฺถํ ภควา อโวจฯ ตเตฺถตํ อิติ วุจฺจติ –</p>


<p>
‘‘สาคารา  
  
อนคารา จ, อุโภ อโญฺญญฺญนิสฺสิตา;  
  
อาราธยนฺติ สทฺธมฺมํ, โยคเกฺขมํ อนุตฺตรํฯ  
</p>
  
<p>
‘‘สาคาเรสุ  
จ จีวรํ, ปจฺจยํ สยนาสนํ;  
  
อนคารา ปฎิจฺฉนฺติ, ปริสฺสยวิโนทนํฯ  
</p>
  
<p>
‘‘สุคตํ  
ปุคฺคลํ (สี. ก.)  
ปน นิสฺสาย, คหฎฺฐา ฆรเมสิโน;  
  
สทฺทหานา อรหตํ, อริยปญฺญาย ฌายิโนฯ  
</p>
  
<p>
‘‘อิธ ธมฺมํ จริตฺวาน, มคฺคํ สุคติคามินํ;  
  
นนฺทิโน เทวโลกสฺมิํ, โมทนฺติ กามกามิโน’’ติฯ  
</p>
  
<p>อยมฺปิ อโตฺถ วุโตฺต ภควตา, อิติ เม สุตนฺติฯ อฎฺฐมํฯ</p>


<h3>๙. กุหสุตฺตํ</h3>
<p> วุตฺตเญฺหตํ ภควตา, วุตฺตมรหตาติ เม สุตํ –</p>


<p>‘‘เย เกจิ, ภิกฺขเว, ภิกฺขู กุหา ถทฺธา ลปา สิงฺคี อุนฺนฬา อสมาหิตา, น เม เต , ภิกฺขเว, ภิกฺขู มามกาฯ อปคตา จ เต, ภิกฺขเว, ภิกฺขู อิมสฺมา ธมฺมวินยา; น จ เต  อิมสฺมิํ ธมฺมวินเย  วุทฺธิํ วิรูฬฺหิํ เวปุลฺลํ อาปชฺชนฺติฯ เย จ โข, ภิกฺขเว, ภิกฺขู นิกฺกุหา นิลฺลปา ธีรา อตฺถทฺธา สุสมาหิตา, เต โข เม, ภิกฺขเว, ภิกฺขู มามกาฯ อนปคตา จ เต, ภิกฺขเว, ภิกฺขู อิมสฺมา ธมฺมวินยา; เต จ อิมสฺมิํ ธมฺมวินเย  วุทฺธิํ วิรูฬฺหิํ เวปุลฺลํ อาปชฺชนฺตี’’ติฯ เอตมตฺถํ ภควา อโวจฯ ตเตฺถตํ อิติ วุจฺจติ –</p>


<p>
‘‘กุหา ถทฺธา ลปา สิงฺคี, อุนฺนฬา อสมาหิตา;  
  
น เต ธเมฺม วิรูหนฺติ, สมฺมาสมฺพุทฺธเทสิเตฯ  
</p>
  
<p>
‘‘นิกฺกุหา นิลฺลปา ธีรา, อตฺถทฺธา สุสมาหิตา;  
  
เต เว ธเมฺม วิรูหนฺติ, สมฺมาสมฺพุทฺธเทสิเต’’ติฯ  
</p>
  
<p>อยมฺปิ อโตฺถ วุโตฺต ภควตา, อิติ เม สุตนฺติฯ นวมํฯ</p>


<h3>๑๐. นทีโสตสุตฺตํ</h3>
<p> วุตฺตเญฺหตํ  ภควตา, วุตฺตมรหตาติ เม สุตํ –</p>


<p>‘‘เสยฺยถาปิ , ภิกฺขเว, ปุริโส นทิยา โสเตน  โอวุเยฺหยฺย ปิยรูปสาตรูเปนฯ ตเมนํ จกฺขุมา ปุริโส ตีเร ฐิโต ทิสฺวา เอวํ วเทยฺย – ‘กิญฺจาปิ โข ตฺวํ, อโมฺภ ปุริส, นทิยา โสเตน โอวุยฺหสิ ปิยรูปสาตรูเปน, อตฺถิ เจตฺถ เหฎฺฐา รหโท สอูมิ สาวโฎฺฎ สคโห สรกฺขโส ยํ ตฺวํ, อโมฺภ ปุริส, รหทํ ปาปุณิตฺวา มรณํ วา นิคจฺฉสิ มรณมตฺตํ วา ทุกฺข’นฺติฯ อถ โข โส, ภิกฺขเว, ปุริโส ตสฺส ปุริสสฺส สทฺทํ สุตฺวา หเตฺถหิ จ ปาเทหิ จ ปฎิโสตํ วายเมยฺยฯ</p>


<p>‘‘อุปมา โข เม อยํ, ภิกฺขเว, กตา อตฺถสฺส วิญฺญาปนายฯ อยํ เจตฺถ  อโตฺถ – ‘นทิยา โสโต’ติ โข, ภิกฺขเว, ตณฺหาเยตํ อธิวจนํฯ</p>


<p>‘‘‘ปิยรูปํ สาตรูป’นฺติ โข, ภิกฺขเว, ฉเนฺนตํ อชฺฌตฺติกานํ อายตนานํ อธิวจนํฯ</p>


<p>
‘‘‘เหฎฺฐา  
รหโท’ติ โข, ภิกฺขเว, ปญฺจนฺนํ โอรมฺภาคิยานํ สํโยชนานํ อธิวจนํ;  
  
‘‘‘อูมิภย’นฺติ โข  
สญีมีติ โข (พหูสุ)  
, ภิกฺขเว, โกธุปายาสเสฺสตํ อธิวจนํ;  
  
‘‘‘อาวฎฺฎ’นฺติ โข  
สาวโฎฺฎติ โข (พหูสุ)  
, ภิกฺขเว, ปญฺจเนฺนตํ กามคุณานํ อธิวจนํ;  
  
‘‘‘คหรกฺขโส’ติ โข  
สคโห สรกฺขโสติ โข (พหูสุ)  
, ภิกฺขเว, มาตุคามเสฺสตํ อธิวจนํ;  
  
‘‘‘ปฎิโสโต’ติ  
โข, ภิกฺขเว, เนกฺขมฺมเสฺสตํ อธิวจนํ;  
  
‘‘‘หเตฺถหิ จ ปาเทหิ จ วายาโม’ติ โข, ภิกฺขเว, วีริยารมฺภเสฺสตํ อธิวจนํ;  
</p>
  
<p>‘‘‘จกฺขุมา ปุริโส ตีเร ฐิโตติ โข, ภิกฺขเว, ตถาคตเสฺสตํ อธิวจนํ อรหโต สมฺมาสมฺพุทฺธสฺสา’’ติฯ เอตมตฺถํ ภควา อโวจฯ ตเตฺถตํ อิติ วุจฺจติ –</p>


<p>
‘‘สหาปิ  
ทุเกฺขน ชเหยฺย กาเม, โยคเกฺขมํ อายติํ ปตฺถยาโน;  
  
สมฺมปฺปชาโน  
สุวิมุตฺตจิโตฺต, วิมุตฺติยา ผสฺสเย ตตฺถ ตตฺถ;  
  
ส เวทคู วูสิตพฺรหฺมจริโย, โลกนฺตคู ปารคโตติ วุจฺจตี’’ติฯ  
</p>
  
<p>อยมฺปิ อโตฺถ วุโตฺต ภควตา, อิติ เม สุตนฺติฯ ทสมํฯ</p>


<h3>๑๑. จรสุตฺตํ</h3>
<p> วุตฺตเญฺหตํ ภควตา, วุตฺตมรหตาติ เม สุตํ –</p>


<p>‘‘จรโต เจปิ, ภิกฺขเว, ภิกฺขุโน อุปฺปชฺชติ กามวิตโกฺก วา พฺยาปาทวิตโกฺก วา วิหิํสาวิตโกฺก วาฯ ตเญฺจ, ภิกฺขเว, ภิกฺขุ อธิวาเสติ นปฺปชหติ น วิโนเทติ น พฺยนฺตีกโรติ  อนภาวํ คเมติฯ จรมฺปิ, ภิกฺขเว, ภิกฺขุ เอวํภูโต อนาตาปี อโนตฺตาปี   สตตํ สมิตํ กุสีโต หีนวีริโยติ วุจฺจติฯ</p>


<p>‘‘ฐิตสฺส เจปิ, ภิกฺขเว, ภิกฺขุโน อุปฺปชฺชติ กามวิตโกฺก วา พฺยาปาทวิตโกฺก วา วิหิํสาวิตโกฺก วาฯ ตเญฺจ, ภิกฺขเว, ภิกฺขุ อธิวาเสติ นปฺปชหติ น วิโนเทติ น พฺยนฺตีกโรติ น อนภาวํ คเมติฯ ฐิโตปิ, ภิกฺขเว, ภิกฺขุ เอวํภูโต อนาตาปี อโนตฺตาปี สตตํ สมิตํ กุสีโต หีนวีริโยติ วุจฺจติฯ</p>


<p>‘‘นิสินฺนสฺส  เจปิ, ภิกฺขเว, ภิกฺขุโน อุปฺปชฺชติ กามวิตโกฺก วา พฺยาปาทวิตโกฺก วา วิหิํสาวิตโกฺก วาฯ ตเญฺจ, ภิกฺขเว, ภิกฺขุ อธิวาเสติ นปฺปชหติ น วิโนเทติ น พฺยนฺตีกโรติ น อนภาวํ คเมติฯ นิสิโนฺนปิ, ภิกฺขเว, ภิกฺขุ เอวํภูโต อนาตาปี อโนตฺตาปี สตตํ สมิตํ กุสีโต หีนวีริโยติ วุจฺจติฯ</p>


<p>‘‘สยานสฺส เจปิ, ภิกฺขเว, ภิกฺขุโน ชาครสฺส อุปฺปชฺชติ กามวิตโกฺก วา พฺยาปาทวิตโกฺก วา วิหิํสาวิตโกฺก วาฯ ตเญฺจ, ภิกฺขเว, ภิกฺขุ อธิวาเสติ  นปฺปชหติ  น วิโนเทติ น พฺยนฺตีกโรติ น อนภาวํ คเมติฯ สยาโนปิ, ภิกฺขเว, ภิกฺขุ ชาคโร เอวํภูโต อนาตาปี อโนตฺตาปี สตตํ สมิตํ กุสีโต หีนวีริโยติ วุจฺจติฯ</p>


<p>‘‘จรโต เจปิ, ภิกฺขเว, ภิกฺขุโน อุปฺปชฺชติ กามวิตโกฺก วา พฺยาปาทวิตโกฺก วา วิหิํสาวิตโกฺก วาฯ ตเญฺจ, ภิกฺขเว, ภิกฺขุ นาธิวาเสติ ปชหติ วิโนเทติ พฺยนฺตีกโรติ อนภาวํ คเมติฯ จรมฺปิ, ภิกฺขเว, ภิกฺขุ เอวํภูโต อาตาปี โอตฺตาปี  สตตํ สมิตํ อารทฺธวีริโย ปหิตโตฺตติ วุจฺจติฯ</p>


<p>‘‘ฐิตสฺส เจปิ, ภิกฺขเว, ภิกฺขุโน อุปฺปชฺชติ กามวิตโกฺก วา พฺยาปาทวิตโกฺก วา วิหิํสาวิตโกฺก วาฯ ตเญฺจ, ภิกฺขเว, ภิกฺขุ นาธิวาเสติ ปชหติ วิโนเทติ พฺยนฺตีกโรติ อนภาวํ คเมติฯ ฐิโตปิ, ภิกฺขเว, ภิกฺขุ เอวํภูโต อาตาปี  โอตฺตาปี สตตํ สมิตํ อารทฺธวีริโย ปหิตโตฺตติ วุจฺจติฯ</p>


<p>‘‘นิสินฺนสฺส เจปิ, ภิกฺขเว, ภิกฺขุโน อุปฺปชฺชติ กามวิตโกฺก วา พฺยาปาทวิตโกฺก วา วิหิํสาวิตโกฺก วาฯ ตเญฺจ, ภิกฺขเว, ภิกฺขุ นาธิวาเสติ ปชหติ วิโนเทติ พฺยนฺตีกโรติ อนภาวํ คเมติฯ นิสิโนฺนปิ, ภิกฺขเว, ภิกฺขุ เอวํภูโต อาตาปี โอตฺตาปี สตตํ สมิตํ อารทฺธวีริโย ปหิตโตฺตติ วุจฺจติฯ</p>


<p>‘‘สยานสฺส เจปิ, ภิกฺขเว, ภิกฺขุโน ชาครสฺส อุปฺปชฺชติ กามวิตโกฺก วา พฺยาปาทวิตโกฺก วา วิหิํสาวิตโกฺก วาฯ ตเญฺจ, ภิกฺขเว, ภิกฺขุ นาธิวาเสติ ปชหติ วิโนเทติ พฺยนฺตีกโรติ อนภาวํ คเมติฯ สยาโนปิ, ภิกฺขเว, ภิกฺขุ ชาคโร เอวํภูโต อาตาปี โอตฺตาปี สตตํ สมิตํ  อารทฺธวีริโย ปหิตโตฺตติ วุจฺจตี’’ติฯ เอตมตฺถํ ภควา อโวจฯ ตเตฺถตํ อิติ วุจฺจติ –</p>


<p>
‘‘จรํ  
วา ยทิ วา ติฎฺฐํ, นิสิโนฺน อุท วา สยํ;  
  
โย วิตกฺกํ วิตเกฺกติ, ปาปกํ เคหนิสฺสิตํฯ  
</p>
  
<p>
‘‘กุมฺมคฺคํ ปฎิปโนฺน  
กุมฺมคฺคปฺปฎิปโนฺน (อ. นิ. ๔.๑๑)  
โส, โมหเนเยฺยสุ มุจฺฉิโต;  
  
อภโพฺพ ตาทิโส ภิกฺขุ, ผุฎฺฐุํ สโมฺพธิมุตฺตมํฯ  
</p>
  
<p>
‘‘โย  
จ จรํ วา ติฎฺฐํ วา  
โย จรํ วา ยทิ วา ติฎฺฐํ (สฺยา.), โย จรํ วาถ ติฎฺฐํ วา (สี. ก.)  
, นิสิโนฺน อุท วา สยํ;  
  
วิตกฺกํ สมยิตฺวาน, วิตกฺกูปสเม  
รโต;  
  
ภโพฺพ โส ตาทิโส ภิกฺขุ, ผุฎฺฐุํ สโมฺพธิมุตฺตม’’นฺติฯ  
</p>
  
<p>อยมฺปิ อโตฺถ วุโตฺต ภควตา, อิติ เม สุตนฺติฯ เอกาทสมํฯ</p>


<h3>๑๒. สมฺปนฺนสีลสุตฺตํ</h3>
<p> วุตฺตเญฺหตํ ภควตา, วุตฺตมรหตาติ เม สุตํ –</p>


<p>‘‘สมฺปนฺนสีลา, ภิกฺขเว, วิหรถ  สมฺปนฺนปาติโมกฺขา; ปาติโมกฺขสํวรสํวุตา วิหรถ อาจารโคจรสมฺปนฺนา อณุมเตฺตสุ วเชฺชสุ ภยทสฺสาวิโน; สมาทาย สิกฺขถ สิกฺขาปเทสุฯ</p>


<p>‘‘สมฺปนฺนสีลานํ โว, ภิกฺขเว, วิหรตํ  สมฺปนฺนปาติโมกฺขานํ ปาติโมกฺขสํวรสํวุตานํ วิหรตํ อาจารโคจรสมฺปนฺนานํ อณุมเตฺตสุ วเชฺชสุ ภยทสฺสาวีนํ สมาทาย สิกฺขตํ สิกฺขาปเทสุ กิมสฺส อุตฺตริ กรณียํ ?</p>


<p>‘‘จรโต เจปิ, ภิกฺขเว, ภิกฺขุโน  ภิชฺฌา วิคตา  โหติ, พฺยาปาโท วิคโต โหติ , ถินมิทฺธํ วิคตํ โหติ, อุทฺธจฺจกุกฺกุจฺจํ  วิคตํ โหติ, วิจิกิจฺฉา  ปหีนา โหติ, อารทฺธํ โหติ วีริยํ อสลฺลีนํ, อุปฎฺฐิตา สติ อสมฺมุฎฺฐา , ปสฺสโทฺธ กาโย อสารโทฺธ, สมาหิตํ จิตฺตํ เอกคฺคํ ฯ จรมฺปิ, ภิกฺขเว, ภิกฺขุ เอวํภูโต อาตาปี โอตฺตาปี สตตํ สมิตํ อารทฺธวีริโย ปหิตโตฺตติ วุจฺจติฯ</p>


<p>‘‘ฐิตสฺส เจปิ, ภิกฺขเว, ภิกฺขุโน อภิชฺฌา วิคตา โหติ พฺยาปาโท…เป.… ถินมิทฺธํ… อุทฺธจฺจกุกฺกุจฺจํ… วิจิกิจฺฉา ปหีนา โหติ, อารทฺธํ โหติ  วีริยํ อสลฺลีนํ , อุปฎฺฐิตา สติ อสมฺมุฎฺฐา, ปสฺสโทฺธ กาโย อสารโทฺธ, สมาหิตํ จิตฺตํ เอกคฺคํฯ ฐิโตปิ, ภิกฺขเว, ภิกฺขุ เอวํภูโต อาตาปี โอตฺตาปี สตตํ สมิตํ อารทฺธวีริโย ปหิตโตฺตติ วุจฺจติฯ</p>


<p>‘‘นิสินฺนสฺส เจปิ, ภิกฺขเว, ภิกฺขุโน อภิชฺฌา วิคตา โหติ, พฺยาปาโท…เป.… ถินมิทฺธํ… อุทฺธจฺจกุกฺกุจฺจํ… วิจิกิจฺฉา ปหีนา โหติ, อารทฺธํ โหติ วีริยํ อสลฺลีนํ, อุปฎฺฐิตา สติ อสมฺมุฎฺฐา, ปสฺสโทฺธ กาโย อสารโทฺธ, สมาหิตํ จิตฺตํ เอกคฺคํฯ นิสิโนฺนปิ, ภิกฺขเว, ภิกฺขุ เอวํภูโต อาตาปี โอตฺตาปี สตตํ สมิตํ อารทฺธวีริโย ปหิตโตฺตติ วุจฺจติฯ</p>


<p>‘‘สยานสฺส เจปิ , ภิกฺขเว, ภิกฺขุโน ชาครสฺส อภิชฺฌา วิคตา โหติ พฺยาปาโท…เป.… ถินมิทฺธํ… อุทฺธจฺจกุกฺกุจฺจํ… วิจิกิจฺฉา ปหีนา โหติ, อารทฺธํ โหติ วีริยํ อสลฺลีนํ, อุปฎฺฐิตา สติ อสมฺมุฎฺฐา, ปสฺสโทฺธ กาโย อสารโทฺธ, สมาหิตํ จิตฺตํ เอกคฺคํฯ สยาโนปิ, ภิกฺขเว, ภิกฺขุ ชาคโร เอวํภูโต อาตาปี โอตฺตาปี สตตํ สมิตํ อารทฺธวีริโย ปหิตโตฺตติ วุจฺจตี’’ติฯ เอตมตฺถํ ภควา อโวจฯ ตเตฺถตํ อิติ วุจฺจติ –</p>


<p>
‘‘ยตํ  
จเร ยตํ ติเฎฺฐ, ยตํ อเจฺฉ ยตํ สเย;  
  
ยตํ สมิญฺชเย  
สมิญฺชเย (สี. สฺยา.)  
ภิกฺขุ, ยตเมนํ ปสารเยฯ  
</p>
  
<p>
‘‘อุทฺธํ ติริยํ อปาจีนํ, ยาวตา ชคโต คติ;  
  
สมเวกฺขิตา จ ธมฺมานํ, ขนฺธานํ อุทยพฺพยํฯ  
</p>
  
<p>
‘‘เอวํ  
วิหาริมาตาปิํ, สนฺตวุตฺติมนุทฺธตํ;  
  
เจโตสมถสามีจิํ, สิกฺขมานํ สทา สตํ;  
  
สตตํ ปหิตโตฺตติ, อาหุ ภิกฺขุํ ตถาวิธ’’นฺติฯ  
</p>
  
<p>อยมฺปิ อโตฺถ วุโตฺต ภควตา, อิติ เม สุตนฺติฯ ทฺวาทสมํฯ</p>


<h3>๑๓. โลกสุตฺตํ</h3>
<p> วุตฺตเญฺหตํ  ภควตา, วุตฺตมรหตาติ เม สุตํ –</p>


<p>‘‘โลโก, ภิกฺขเว, ตถาคเตน อภิสมฺพุโทฺธः โลกสฺมา ตถาคโต วิสํยุโตฺตฯ โลกสมุทโย, ภิกฺขเว, ตถาคเตน อภิสมฺพุโทฺธ ः โลกสมุทโย ตถาคตสฺส ปหีโนฯ โลกนิโรโธ, ภิกฺขเว, ตถาคเตน อภิสมฺพุโทฺธः โลกนิโรโธ ตถาคตสฺส สจฺฉิกโตฯ โลกนิโรธคามินี ปฎิปทา, ภิกฺขเว, ตถาคเตน อภิสมฺพุทฺธาः โลกนิโรธคามินี ปฎิปทา ตถาคตสฺส ภาวิตาฯ</p>


<p>‘‘ยํ, ภิกฺขเว, สเทวกสฺส โลกสฺส สมารกสฺส สพฺรหฺมกสฺส สสฺสมณพฺราหฺมณิยา ปชาย สเทวมนุสฺสาย ทิฎฺฐํ สุตํ มุตํ วิญฺญาตํ ปตฺตํ ปริเยสิตํ อนุวิจริตํ มนสา ยสฺมา ตํ ตถาคเตน อภิสมฺพุทฺธํ, ตสฺมา ตถาคโตติ วุจฺจติฯ</p>


<p>‘‘ยญฺจ, ภิกฺขเว, รตฺติํ ตถาคโต อนุตฺตรํ สมฺมาสโมฺพธิํ อภิสมฺพุชฺฌติ, ยญฺจ รตฺติํ อนุปาทิเสสาย นิพฺพานธาตุยา ปรินิพฺพายติ, ยํ เอตสฺมิํ อนฺตเร ภาสติ ลปติ  นิทฺทิสติ, สพฺพํ ตํ ตเถว โหติ โน อญฺญถา, ตสฺมา ตถาคโตติ  วุจฺจติฯ</p>


<p>‘‘ยถาวาที, ภิกฺขเว, ตถาคโต ตถาการี, ยถาการี ตถาวาที, อิติ ยถาวาที ตถาการี ยถาการี ตถาวาที, ตสฺมา ตถาคโตติ วุจฺจติฯ</p>


<p>‘‘สเทวเก, ภิกฺขเว, โลเก สมารเก สพฺรหฺมเก สสฺสมณพฺราหฺมณิยา ปชาย สเทวมนุสฺสาย ตถาคโต อภิภู อนภิภูโต อญฺญทตฺถุทโส วสวตฺตี, ตสฺมา ตถาคโตติ วุจฺจตี’’ติฯ เอตมตฺถํ ภควา อโวจฯ ตเตฺถตํ อิติ วุจฺจติ –</p>


<p>
‘‘สพฺพโลกํ  
สพฺพํ โลกํ (อ. นิ. ๔.๒๓)  
อภิญฺญาย, สพฺพโลเก ยถาตถํ;  
  
สพฺพโลกวิสํยุโตฺต, สพฺพโลเก อนูปโย  
อนุสโย (สี.), อนุปโย (สฺยา.)  
ฯ  
</p>
  
<p>
‘‘ส เว  
สเพฺพ (สพฺพตฺถ) อ. นิ. ๔.๒๓ ปสฺสิตพฺพํ  
สพฺพาภิภู ธีโร, สพฺพคนฺถปฺปโมจโน;  
  
ผุฎฺฐาสฺส ปรมา สนฺติ, นิพฺพานํ อกุโตภยํฯ  
</p>
  
<p>
‘‘เอส  
  
ขีณาสโว พุโทฺธ, อนีโฆ ฉินฺนสํสโย;  
  
สพฺพกมฺมกฺขยํ ปโตฺต, วิมุโตฺต อุปธิสงฺขเยฯ  
</p>
  
<p>
‘‘เอส  
โส ภควา พุโทฺธ, เอส สีโห อนุตฺตโร;  
  
สเทวกสฺส โลกสฺส, พฺรหฺมจกฺกํ ปวตฺตยิฯ  
</p>
  
<p>
‘‘อิติ เทวา มนุสฺสา จ, เย พุทฺธํ สรณํ คตา;  
  
สงฺคมฺม ตํ นมสฺสนฺติ, มหนฺตํ วีตสารทํฯ  
</p>
  
<p>
‘‘ทโนฺต ทมยตํ เสโฎฺฐ, สโนฺต สมยตํ อิสิ;  
  
มุโตฺต โมจยตํ อโคฺค, ติโณฺณ ตารยตํ วโรฯ  
</p>
  
<p>
‘‘อิติ เหตํ นมสฺสนฺติ, มหนฺตํ วีตสารทํ;  
  
สเทวกสฺมิํ  
โลกสฺมิํ, นตฺถิ เต ปฎิปุคฺคโล’’ติฯ  
</p>
  
<p>อยมฺปิ อโตฺถ วุโตฺต ภควตา, อิติ เม สุตนฺติฯ เตรสมํฯ</p>

</p>


<p>ตสฺสุทฺทานํ  –</p>


<p>
พฺราหฺมณสุลภา  
พฺราหฺมณจตฺตาริ (สพฺพตฺถ)  
ชานํ, สมณสีลา ตณฺหา พฺรหฺมา;  
  
พหุการา กุหปุริสา  
กุหนา (สฺยา.)  
, จร สมฺปนฺน โลเกน เตรสาติฯ  
</p>
  
<p>สุตฺตสงฺคโห –</p>


<p>
สตฺตวิเสกนิปาตํ, ทุกฺกํ พาวีสสุตฺตสงฺคหิตํ;  
  
สมปญฺญาสมถติกํ, เตรส จตุกฺกญฺจ อิติ ยมิทํฯ  
</p>
  
<p>
ทฺวิทสุตฺตรสุตฺตสเต, สงฺคายิตฺวา สมาทหิํสุ ปุรา;  
  
อรหโนฺต จิรฎฺฐิติยา, ตมาหุ นาเมน อิติวุตฺตนฺติฯ  
</p>
  
อิติวุตฺตกปาฬิ นิฎฺฐิตาฯ  
</p>
  
  
  
  
  