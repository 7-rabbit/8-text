<h1>๖. สหชาตปจฺจโย</h1>
<p>ปจฺจยธมฺมวิภาโค จ ปจฺจยุปฺปนฺนธมฺมวิภาโคจ วุจฺจติฯ เอกโต อุปฺปนฺนา สเพฺพปิ จิตฺตเจตสิกา ธมฺมา อญฺญมญฺญํ สหชาต ปจฺจยา จ โหนฺติ สหชาตปจฺจยุปฺปนฺนา จฯ ปฎิสนฺธินามกฺขนฺธา จ ปฎิสนฺธิสหชาตํ หทยวตฺถุ จ อญฺญมญฺญํ สหชาตปจฺจยา จ โหนฺติ สหชาตปจฺจยุปฺปนฺนา จฯ สพฺพานิ มหาภูตานิปิ อญฺญมญฺญํ สหชาตปจฺจยา จ โหนฺติ ปจฺจยุปฺปนฺนธมฺมา จฯ ปฎิสนฺธิจิตฺตสฺส อุปฺปาทกฺขเณ สพฺพานิ กมฺมชรูปานิ จ ปวตฺติกาเล ตสฺส ตสฺส จิตฺตสฺส อุปฺปาทกฺขเณ เตน เตน จิเตฺตน ชาตานิ สพฺพานิ จิตฺตชรูปานิ จ สหชาตจิตฺตสฺส ปจฺจยุปฺปนฺนานิ นามฯ สพฺพานิ อุปาทารูปานิ สหชาตมหาภูตานํ ปจฺจยุปฺปนฺนานิ นามฯ</p>


<p>เกนเฎฺฐน สหชาโต, เกนเฎฺฐน ปจฺจโยฯ สห ชานนเฎฺฐน สหชาโต, อุปการกเฎฺฐน ปจฺจโยฯ ตตฺถ สหชานนเฎฺฐนาติ โย ธโมฺม ชายมาโน อตฺตโน ปจฺจยุปฺปเนฺนหิ ธเมฺมหิ สเหว สยญฺจ ชายติ อุปฺปชฺชติ, อตฺตโน ปจฺจยุปฺปเนฺน จ ธเมฺม อตฺตนา สเหว ชเนติ อุปฺปาเทติ, ตสฺส โส อโตฺถ สหชานนโฎฺฐ นามฯ</p>


<p>ยถา สูริโย นาม อุทยโนฺต สูริยาตเป จ สูริยา โลเก จ อตฺตนา สเหว ชนยโนฺต อุเทติฯ ยถา จ ปทีโป นาม ชลโนฺต ปทีปาตเป จ ปทีปาโลเก จ อตฺตนา สเหว ชนยโนฺต ชลติฯ เอวเมวํ อยํ ปจฺจยธโมฺม อุปฺปชฺชมาโน อตฺตโน ปจฺจยุปฺปนฺนธเมฺม อตฺตนา สเหว อุปฺปาเทติฯ ตตฺถ สูริโย วิย เอกเมโก นาม ธโมฺม, สูริยาตปา วิย ตํสมฺปยุตฺตธมฺมา, สูริยาโลกา วิย สหชาตรูปธมฺมาฯ ตถา สูริโย วิย เอกเมโก มหาภูตรูปธโมฺม, สูริยาตปา วิย สหชาตมหาภูตธมฺมา, สูริยาโลกา วิย สหชาตอุปาทารูปธมฺมา, เอส นโย ปทีปุปมายปีติฯ สหชาตปจฺจยทีปนา นิฎฺฐิตาฯ</p>





