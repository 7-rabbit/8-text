<h1>๒. จรวโคฺค</h1>
<h3>๑. จรสุตฺตํ</h3>
<p>  ‘‘จรโต  เจปิ, ภิกฺขเว, ภิกฺขุโน อุปฺปชฺชติ กามวิตโกฺก วา พฺยาปาทวิตโกฺก วา วิหิํสาวิตโกฺก วาฯ ตํ เจ ภิกฺขุ อธิวาเสติ, นปฺปชหติ น วิโนเทติ น พฺยนฺตีกโรติ  น อนภาวํ คเมติ, จรมฺปิ, ภิกฺขเว, ภิกฺขุ เอวํภูโต ‘อนาตาปี อโนตฺตาปี สตตํ สมิตํ กุสีโต หีนวีริโย’ติ วุจฺจติฯ</p>


<p>‘‘ฐิตสฺส  เจปิ, ภิกฺขเว, ภิกฺขุโน อุปฺปชฺชติ กามวิตโกฺก วา พฺยาปาทวิตโกฺก วา วิหิํสาวิตโกฺก วาฯ ตํ เจ ภิกฺขุ อธิวาเสติ, นปฺปชหติ น วิโนเทติ น พฺยนฺตีกโรติ น อนภาวํ คเมติ, ฐิโตปิ, ภิกฺขเว, ภิกฺขุ เอวํภูโต ‘อนาตาปี อโนตฺตาปี สตตํ สมิตํ กุสีโต  หีนวีริโย’ติ วุจฺจติฯ</p>


<p>‘‘นิสินฺนสฺส เจปิ, ภิกฺขเว, ภิกฺขุโน อุปฺปชฺชติ กามวิตโกฺก วา พฺยาปาทวิตโกฺก วา วิหิํสาวิตโกฺก วาฯ ตํ เจ ภิกฺขุ อธิวาเสติ, นปฺปชหติ น วิโนเทติ น พฺยนฺตีกโรติ น อนภาวํ คเมติ, นิสิโนฺนปิ, ภิกฺขเว, ภิกฺขุ เอวํภูโต ‘อนาตาปี อโนตฺตาปี สตตํ สมิตํ กุสีโต หีนวีริโย’ติ วุจฺจติฯ</p>


<p>‘‘สยานสฺส เจปิ, ภิกฺขเว, ภิกฺขุโน ชาครสฺส อุปฺปชฺชติ กามวิตโกฺก วา พฺยาปาทวิตโกฺก วา วิหิํสาวิตโกฺก วาฯ ตํ เจ ภิกฺขุ อธิวาเสติ, นปฺปชหติ น วิโนเทติ น พฺยนฺตีกโรติ น อนภาวํ คเมติ, สยาโนปิ, ภิกฺขเว, ภิกฺขุ ชาคโร เอวํภูโต ‘อนาตาปี อโนตฺตาปี สตตํ สมิตํ กุสีโต หีนวีริโย’ติ วุจฺจติฯ</p>


<p>‘‘จรโต เจปิ, ภิกฺขเว, ภิกฺขุโน อุปฺปชฺชติ กามวิตโกฺก วา พฺยาปาทวิตโกฺก วา วิหิํสาวิตโกฺก วาฯ ตํ เจ ภิกฺขุ นาธิวาเสติ, ปชหติ วิโนเทติ พฺยนฺตีกโรติ อนภาวํ คเมติ, จรมฺปิ, ภิกฺขเว, ภิกฺขุ เอวํภูโต ‘อาตาปี โอตฺตาปี สตตํ สมิตํ อารทฺธวีริโย ปหิตโตฺต’ติ วุจฺจติฯ</p>


<p>‘‘ฐิตสฺส  เจปิ, ภิกฺขเว, ภิกฺขุโน อุปฺปชฺชติ กามวิตโกฺก วา พฺยาปาทวิตโกฺก วา วิหิํสาวิตโกฺก วาฯ ตํ เจ ภิกฺขุ นาธิวาเสติ, ปชหติ วิโนเทติ พฺยนฺตีกโรติ อนภาวํ คเมติ, ฐิโตปิ, ภิกฺขเว, ภิกฺขุ เอวํภูโต ‘อาตาปี โอตฺตาปี สตตํ สมิตํ อารทฺธวีริโย ปหิตโตฺต’ติ วุจฺจติฯ</p>


<p>‘‘นิสินฺนสฺส เจปิ, ภิกฺขเว, ภิกฺขุโน อุปฺปชฺชติ กามวิตโกฺก วา พฺยาปาทวิตโกฺก วา วิหิํสาวิตโกฺก วาฯ ตํ เจ ภิกฺขุ นาธิวาเสติ, ปชหติ วิโนเทติ  พฺยนฺตีกโรติ อนภาวํ คเมติ, นิสิโนฺนปิ, ภิกฺขเว, ภิกฺขุ เอวํภูโต ‘อาตาปี โอตฺตาปี สตตํ สมิตํ อารทฺธวีริโย ปหิตโตฺต’ติ วุจฺจติฯ</p>


<p>‘‘สยานสฺส  เจปิ, ภิกฺขเว, ภิกฺขุโน ชาครสฺส อุปฺปชฺชติ กามวิตโกฺก วา พฺยาปาทวิตโกฺก วา วิหิํสาวิตโกฺก วาฯ ตํ เจ ภิกฺขุ นาธิวาเสติ, ปชหติ วิโนเทติ พฺยนฺตีกโรติ  อนภาวํ คเมติ, สยาโนปิ, ภิกฺขเว, ภิกฺขุ ชาคโร เอวํภูโต ‘อาตาปี โอตฺตาปี สตตํ สมิตํ อารทฺธวีริโย ปหิตโตฺต’ติ วุจฺจตี’’ติฯ</p>


<p>
‘‘จรํ วา ยทิ วา ติฎฺฐํ, นิสิโนฺน อุท วา สยํ;  
  
โย วิตกฺกํ วิตเกฺกติ, ปาปกํ เคหนิสฺสิตํฯ  
</p>
  
<p>
‘‘กุมฺมคฺคปฺปฎิปโนฺน โส, โมหเนเยฺยสุ มุจฺฉิโต;  
  
อภโพฺพ ตาทิโส ภิกฺขุ, ผุฎฺฐุํ สโมฺพธิมุตฺตมํฯ  
</p>
  
<p>
‘‘โย จ จรํ วา ติฎฺฐํ วา, นิสิโนฺน อุท วา สยํ;  
  
วิตกฺกํ สมยิตฺวาน, วิตกฺกูปสเม รโต;  
  
ภโพฺพ โส ตาทิโส ภิกฺขุ, ผุฎฺฐุํ สโมฺพธิมุตฺตม’’นฺติฯ ปฐมํ;  
</p>
  
<h3>๒. สีลสุตฺตํ</h3>
<p> ‘‘สมฺปนฺนสีลา, ภิกฺขเว, วิหรถ สมฺปนฺนปาติโมกฺขา, ปาติโมกฺขสํวรสํวุตา วิหรถ  อาจารโคจรสมฺปนฺนา อณุมเตฺตสุ วเชฺชสุ ภยทสฺสาวิโนฯ สมาทาย สิกฺขถ สิกฺขาปเทสุฯ สมฺปนฺนสีลานํ โว, ภิกฺขเว, วิหรตํ สมฺปนฺนปาติโมกฺขานํ ปาติโมกฺขสํวรสํวุตานํ วิหรตํ อาจารโคจรสมฺปนฺนานํ อณุมเตฺตสุ วเชฺชสุ ภยทสฺสาวีนํ สมาทาย สิกฺขตํ สิกฺขาปเทสุ กิมสฺส อุตฺตริ กรณียํ?</p>


<p>‘‘จรโต เจปิ, ภิกฺขเว, ภิกฺขุโน อภิชฺฌาพฺยาปาโท  วิคโต โหติ, ถินมิทฺธํ… อุทฺธจฺจกุกฺกุจฺจํ… วิจิกิจฺฉา ปหีนา โหติ, อารทฺธํ โหติ วีริยํ อสลฺลีนํ, อุปฎฺฐิตา สติ อสมฺมุฎฺฐา, ปสฺสโทฺธ กาโย อสารโทฺธ, สมาหิตํ จิตฺตํ เอกคฺคํ, จรมฺปิ, ภิกฺขเว, ภิกฺขุ เอวํภูโต ‘อาตาปี โอตฺตาปี สตตํ สมิตํ อารทฺธวีริโย ปหิตโตฺต’ติ วุจฺจติฯ</p>


<p>‘‘ฐิตสฺส เจปิ, ภิกฺขเว, ภิกฺขุโน อภิชฺฌาพฺยาปาโท วิคโต โหติ, ถินมิทฺธํ… อุทฺธจฺจกุกฺกุจฺจํ… วิจิกิจฺฉา ปหีนา โหติ, อารทฺธํ โหติ วีริยํ อสลฺลีนํ, อุปฎฺฐิตา สติ อสมฺมุฎฺฐา, ปสฺสโทฺธ กาโย อสารโทฺธ, สมาหิตํ  จิตฺตํ เอกคฺคํ, ฐิโตปิ, ภิกฺขเว, ภิกฺขุ เอวํภูโต ‘อาตาปี โอตฺตาปี สตตํ สมิตํ อารทฺธวีริโย ปหิตโตฺต’ติ วุจฺจติฯ</p>


<p>‘‘นิสินฺนสฺส เจปิ, ภิกฺขเว, ภิกฺขุโน อภิชฺฌาพฺยาปาโท วิคโต โหติ, ถินมิทฺธํ… อุทฺธจฺจกุกฺกุจฺจํ… วิจิกิจฺฉา ปหีนา โหติ, อารทฺธํ โหติ วีริยํ อสลฺลีนํ, อุปฎฺฐิตา สติ อสมฺมุฎฺฐา, ปสฺสโทฺธ กาโย อสารโทฺธ, สมาหิตํ จิตฺตํ เอกคฺคํ, นิสิโนฺนปิ, ภิกฺขเว, ภิกฺขุ เอวํภูโต ‘อาตาปี โอตฺตาปี สตตํ สมิตํ อารทฺธวีริโย  ปหิตโตฺต’ติ วุจฺจติฯ</p>


<p>‘‘สยานสฺส เจปิ, ภิกฺขเว, ภิกฺขุโน ชาครสฺส อภิชฺฌาพฺยาปาโท วิคโต โหติ, ถินมิทฺธํ… อุทฺธจฺจกุกฺกุจฺจํ… วิจิกิจฺฉา ปหีนา โหติ, อารทฺธํ โหติ วีริยํ อสลฺลีนํ, อุปฎฺฐิตา สติ อสมฺมุฎฺฐา, ปสฺสโทฺธ กาโย อสารโทฺธ, สมาหิตํ จิตฺตํ เอกคฺคํ, สยาโนปิ, ภิกฺขเว, ภิกฺขุ ชาคโร เอวํภูโต ‘อาตาปี โอตฺตาปี สตตํ สมิตํ อารทฺธวีริโย ปหิตโตฺต’ติ วุจฺจตี’’ติฯ</p>


<p>
‘‘ยตํ  
ยถา (ก.) อิติวุ. ๑๑๑  
จเร ยตํ  
ยถา (ก.) อิติวุ. ๑๑๑  
ติเฎฺฐ, ยตํ  
ยถา (ก.) อิติวุ. ๑๑๑  
อเจฺฉ ยตํ  
ยถา (ก.) อิติวุ. ๑๑๑  
สเย;  
  
ยตํ  
ยถา (ก.) อิติวุ. ๑๑๑  
สมิญฺชเย  
สมฺมิญฺชเย (สี. สฺยา. กํ. ปี.)  
ภิกฺขุ, ยตเมนํ  
ยตเมว นํ (สี.), ยตเมตํ (สฺยา. กํ.), ยตเมว (?)  
ปสารเยฯ  
</p>
  
<p>
‘‘อุทฺธํ  
ติริยํ อปาจีนํ, ยาวตา ชคโต คติ;  
  
สมเวกฺขิตา จ ธมฺมานํ, ขนฺธานํ อุทยพฺพยํฯ  
</p>
  
<p>
‘‘เจโตสมถสามีจิํ, สิกฺขมานํ สทา สตํ;  
  
สตตํ ปหิตโตฺตติ, อาหุ ภิกฺขุํ ตถาวิธ’’นฺติฯ ทุติยํ;  
</p>
  
<h3>๓. ปธานสุตฺตํ</h3>
<p> ‘‘จตฺตาริมานิ, ภิกฺขเว, สมฺมปฺปธานานิฯ กตมานิ จตฺตาริ? อิธ, ภิกฺขเว, ภิกฺขุ อนุปฺปนฺนานํ ปาปกานํ อกุสลานํ ธมฺมานํ อนุปฺปาทาย  ฉนฺทํ ชเนติ วายมติ วีริยํ อารภติ จิตฺตํ ปคฺคณฺหาติ ปทหติ; อุปฺปนฺนานํ ปาปกานํ อกุสลานํ ธมฺมานํ ปหานาย ฉนฺทํ ชเนติ วายมติ วีริยํ อารภติ จิตฺตํ ปคฺคณฺหาติ ปทหติ; อนุปฺปนฺนานํ กุสลานํ ธมฺมานํ อุปฺปาทาย ฉนฺทํ  ชเนติ วายมติ วีริยํ อารภติ จิตฺตํ ปคฺคณฺหาติ ปทหติ; อุปฺปนฺนานํ กุสลานํ ธมฺมานํ ฐิติยา อสโมฺมสาย ภิโยฺยภาวาย เวปุลฺลาย ภาวนาย ปาริปูริยา ฉนฺทํ ชเนติ วายมติ วีริยํ อารภติ จิตฺตํ ปคฺคณฺหาติ ปทหติฯ อิมานิ โข, ภิกฺขเว, จตฺตาริ สมฺมปฺปธานานี’’ติฯ</p>


<p>
‘‘สมฺมปฺปธานา มารเธยฺยาภิภูตา,  
  
เต อสิตา ชาติมรณภยสฺส ปารคู;  
  
เต ตุสิตา เชตฺวา มารํ สวาหินิํ  
สวาหนํ (สฺยา. กํ. ปี. ก.)  
เต อเนชา,  
  
สพฺพํ นมุจิพลํ อุปาติวตฺตา เต สุขิตา’’ติฯ ตติยํ;  
</p>
  
<h3>๔. สํวรสุตฺตํ</h3>
<p> ‘‘จตฺตาริมานิ , ภิกฺขเว, ปธานานิฯ กตมานิ จตฺตาริ? สํวรปฺปธานํ, ปหานปฺปธานํ, ภาวนาปฺปธานํ, อนุรกฺขณาปฺปธานํฯ กตมญฺจ, ภิกฺขเว, สํวรปฺปธานํ? อิธ, ภิกฺขเว, ภิกฺขุ จกฺขุนา รูปํ ทิสฺวา น นิมิตฺตคฺคาหี โหติ นานุพฺยญฺชนคฺคาหีฯ ยตฺวาธิกรณเมนํ จกฺขุนฺทฺริยํ อสํวุตํ วิหรนฺตํ อภิชฺฌาโทมนสฺสา ปาปกา อกุสลา ธมฺมา อนฺวาสฺสเวยฺยุํ , ตสฺส สํวราย ปฎิปชฺชติ, รกฺขติ จกฺขุนฺทฺริยํ, จกฺขุนฺทฺริเย สํวรํ อาปชฺชติฯ โสเตน สทฺทํ สุตฺวา… ฆาเนน คนฺธํ ฆายิตฺวา… ชิวฺหาย รสํ สายิตฺวา… กาเยน โผฎฺฐพฺพํ ผุสิตฺวา… มนสา ธมฺมํ วิญฺญาย  น นิมิตฺตคฺคาหี โหติ นานุพฺยญฺชนคฺคาหี, ยตฺวาธิกรณเมนํ มนินฺทฺริยํ อสํวุตํ วิหรนฺตํ อภิชฺฌาโทมนสฺสา ปาปกา อกุสลา ธมฺมา อนฺวาสฺสเวยฺยุํ, ตสฺส สํวราย ปฎิปชฺชติ, รกฺขติ มนินฺทฺริยํ, มนินฺทฺริเย สํวรํ อาปชฺชติฯ อิทํ วุจฺจติ, ภิกฺขเว, สํวรปฺปธานํฯ</p>


<p>‘‘กตมญฺจ, ภิกฺขเว, ปหานปฺปธานํ? อิธ, ภิกฺขเว, ภิกฺขุ อุปฺปนฺนํ กามวิตกฺกํ นาธิวาเสติ ปชหติ วิโนเทติ พฺยนฺตีกโรติ อนภาวํ คเมติ; อุปฺปนฺนํ พฺยาปาทวิตกฺกํ…เป.… อุปฺปนฺนํ วิหิํสาวิตกฺกํ…เป.… อุปฺปนฺนุปฺปเนฺน ปาปเก อกุสเล ธเมฺม นาธิวาเสติ ปชหติ วิโนเทติ พฺยนฺตีกโรติ อนภาวํ คเมติฯ อิทํ วุจฺจติ, ภิกฺขเว, ปหานปฺปธานํฯ</p>


<p>‘‘กตมญฺจ, ภิกฺขเว, ภาวนาปฺปธานํ? อิธ, ภิกฺขเว, ภิกฺขุ สติสโมฺพชฺฌงฺคํ ภาเวติ วิเวกนิสฺสิตํ วิราคนิสฺสิตํ นิโรธนิสฺสิตํ โวสฺสคฺคปริณามิํ, ธมฺมวิจยสโมฺพชฺฌงฺคํ  ภาเวติ… วีริยสโมฺพชฺฌงฺคํ ภาเวติ… ปีติสโมฺพชฺฌงฺคํ ภาเวติ… ปสฺสทฺธิสโมฺพชฺฌงฺคํ ภาเวติ… สมาธิสโมฺพชฺฌงฺคํ ภาเวติ… อุเปกฺขาสโมฺพชฺฌงฺคํ ภาเวติ วิเวกนิสฺสิตํ วิราคนิสฺสิตํ นิโรธนิสฺสิตํ โวสฺสคฺคปริณามิํฯ อิทํ วุจฺจติ, ภิกฺขเว, ภาวนาปฺปธานํฯ</p>


<p>‘‘กตมญฺจ , ภิกฺขเว, อนุรกฺขณาปฺปธานํ? อิธ, ภิกฺขเว, ภิกฺขุ อุปฺปนฺนํ ภทฺทกํ สมาธินิมิตฺตํ อนุรกฺขติ อฎฺฐิกสญฺญํ ปุฬวกสญฺญํ วินีลกสญฺญํ วิจฺฉิทฺทกสญฺญํ อุทฺธุมาตกสญฺญํฯ อิทํ วุจฺจติ, ภิกฺขเว, อนุรกฺขณาปฺปธานํฯ อิมานิ โข, ภิกฺขเว, จตฺตาริ ปธานานี’’ติฯ</p>


<p>
‘‘สํวโร จ ปหานญฺจ, ภาวนา อนุรกฺขณา;  
  
เอเต  
ปธานา จตฺตาโร, เทสิตาทิจฺจพนฺธุนา;  
  
เยหิ ภิกฺขุ อิธาตาปี, ขยํ ทุกฺขสฺส ปาปุเณ’’ติฯ จตุตฺถํ;  
</p>
  
<h3>๕. ปญฺญตฺติสุตฺตํ</h3>
<p> ‘‘จตโสฺส  อิมา, ภิกฺขเว, อคฺคปญฺญตฺติโยฯ กตมา จตโสฺส? เอตทคฺคํ, ภิกฺขเว, อตฺตภาวีนํ ยทิทํ – ราหุ อสุริโนฺทฯ เอตทคฺคํ, ภิกฺขเว, กามโภคีนํ ยทิทํ – ราชา มนฺธาตาฯ เอตทคฺคํ, ภิกฺขเว, อาธิปเตยฺยานํ ยทิทํ – มาโร ปาปิมาฯ สเทวเก, ภิกฺขเว, โลเก สมารเก สพฺรหฺมเก สสฺสมณพฺราหฺมณิยา ปชาย สเทวมนุสฺสาย ตถาคโต อคฺคมกฺขายติ อรหํ สมฺมาสมฺพุโทฺธฯ อิมา โข, ภิกฺขเว, จตโสฺส อคฺคปญฺญตฺติโย’’ติฯ</p>


<p>
‘‘ราหุคฺคํ อตฺตภาวีนํ, มนฺธาตา กามโภคินํ;  
  
มาโร อาธิปเตยฺยานํ, อิทฺธิยา ยสสา ชลํฯ  
</p>
  
<p>
‘‘อุทฺธํ ติริยํ อปาจีนํ, ยาวตา ชคโต คติ;  
  
สเทวกสฺส โลกสฺส, พุโทฺธ อโคฺค ปวุจฺจตี’’ติฯ ปญฺจมํ;  
</p>
  
<h3>๖. โสขุมฺมสุตฺตํ</h3>
<p> ‘‘จตฺตาริมานิ, ภิกฺขเว, โสขุมฺมานิฯ กตมานิ จตฺตาริ? อิธ, ภิกฺขเว, ภิกฺขุ รูปโสขุเมฺมน สมนฺนาคโต โหติ ปรเมน; เตน จ รูปโสขุเมฺมน  อญฺญํ รูปโสขุมฺมํ อุตฺตริตรํ วา ปณีตตรํ วา น สมนุปสฺสติ; เตน จ รูปโสขุเมฺมน อญฺญํ รูปโสขุมฺมํ อุตฺตริตรํ วา ปณีตตรํ วา น ปเตฺถติฯ เวทนาโสขุเมฺมน  สมนฺนาคโต โหติ ปรเมน; เตน จ เวทนาโสขุเมฺมน อญฺญํ เวทนาโสขุมฺมํ อุตฺตริตรํ วา ปณีตตรํ วา น สมนุปสฺสติ; เตน จ เวทนาโสขุเมฺมน อญฺญํ เวทนาโสขุมฺมํ อุตฺตริตรํ วา ปณีตตรํ วา น ปเตฺถติฯ สญฺญาโสขุเมฺมน สมนฺนาคโต โหติ ปรเมน; เตน จ สญฺญาโสขุเมฺมน อญฺญํ สญฺญาโสขุมฺมํ อุตฺตริตรํ วา ปณีตตรํ วา น สมนุปสฺสติ; เตน จ สญฺญาโสขุเมฺมน อญฺญํ สญฺญาโสขุมฺมํ อุตฺตริตรํ วา ปณีตตรํ วา น ปเตฺถติฯ สงฺขารโสขุเมฺมน สมนฺนาคโต โหติ ปรเมน; เตน จ สงฺขารโสขุเมฺมน อญฺญํ สงฺขารโสขุมฺมํ อุตฺตริตรํ วา  ปณีตตรํ วา น สมนุปสฺสติ; เตน จ สงฺขารโสขุเมฺมน อญฺญํ สงฺขารโสขุมฺมํ อุตฺตริตรํ วา ปณีตตรํ วา น ปเตฺถติฯ อิมานิ โข, ภิกฺขเว, จตฺตาริ โสขุมฺมานี’’ติฯ</p>


<p>
‘‘รูปโสขุมฺมตํ  
ญตฺวา, เวทนานญฺจ สมฺภวํ;  
  
สญฺญา ยโต สมุเทติ, อตฺถํ คจฺฉติ ยตฺถ จ;  
  
สงฺขาเร ปรโต ญตฺวา, ทุกฺขโต โน จ อตฺตโตฯ  
</p>
  
<p>
‘‘ส เว สมฺมทฺทโส ภิกฺขุ, สโนฺต สนฺติปเท รโต;  
  
ธาเรติ อนฺติมํ เทหํ, เชตฺวา มารํ สวาหินิ’’นฺติฯ ฉฎฺฐํ;  
</p>
  
<h3>๗. ปฐมอคติสุตฺตํ</h3>
<p> ‘‘จตฺตาริมานิ, ภิกฺขเว, อคติคมนานิฯ กตมานิ จตฺตาริ? ฉนฺทาคติํ คจฺฉติ, โทสาคติํ คจฺฉติ, โมหาคติํ คจฺฉติ, ภยาคติํ คจฺฉติ – อิมานิ โข, ภิกฺขเว, จตฺตาริ อคติคมนานี’’ติฯ</p>


<p>
‘‘ฉนฺทา โทสา ภยา โมหา, โย ธมฺมํ อติวตฺตติ;  
  
นิหียติ ตสฺส ยโส, กาฬปเกฺขว จนฺทิมา’’ติฯ สตฺตมํ;  
</p>
  
<h3>๘. ทุติยอคติสุตฺตํ</h3>
<p> ‘‘จตฺตาริมานิ , ภิกฺขเว, นาคติคมนานิฯ กตมานิ จตฺตาริ? น ฉนฺทาคติํ คจฺฉติ, น โทสาคติํ คจฺฉติ, น โมหาคติํ คจฺฉติ, น ภยาคติํ คจฺฉติ – อิมานิ โข, ภิกฺขเว, จตฺตาริ นาคติคมนานี’’ติฯ</p>


<p>
‘‘ฉนฺทา โทสา ภยา โมหา, โย ธมฺมํ นาติวตฺตติ;  
  
อาปูรติ ตสฺส ยโส, สุกฺกปเกฺขว จนฺทิมา’’ติฯ อฎฺฐมํ;  
</p>
  
<h3>๙. ตติยอคติสุตฺตํ</h3>
<p> ‘‘จตฺตาริมานิ, ภิกฺขเว, อคติคมนานิฯ กตมานิ จตฺตาริ? ฉนฺทาคติํ  คจฺฉติ , โทสาคติํ คจฺฉติ, โมหาคติํ คจฺฉติ, ภยาคติํ คจฺฉติ  – อิมานิ โข, ภิกฺขเว, จตฺตาริ อคติคมนานิฯ</p>


<p>‘‘จตฺตาริมานิ, ภิกฺขเว, นาคติคมนานิฯ กตมานิ จตฺตาริ? น ฉนฺทาคติํ คจฺฉติ, น โทสาคติํ คจฺฉติ, น โมหาคติํ คจฺฉติ, น ภยาคติํ คจฺฉติ – อิมานิ โข, ภิกฺขเว, จตฺตาริ นาคติคมนานี’’ติฯ</p>


<p>
‘‘ฉนฺทา โทสา ภยา โมหา, โย ธมฺมํ อติวตฺตติ;  
  
นิหียติ ตสฺส ยโส, กาฬปเกฺขว จนฺทิมาฯ  
</p>
  
<p>
‘‘ฉนฺทา โทสา ภยา โมหา, โย ธมฺมํ นาติวตฺตติ;  
  
อาปูรติ ตสฺส ยโส, สุกฺกปเกฺขว จนฺทิมา’’ติฯ นวมํ;  
</p>
  
<h3>๑๐. ภตฺตุเทฺทสกสุตฺตํ</h3>
<p> ‘‘จตูหิ, ภิกฺขเว, ธเมฺมหิ สมนฺนาคโต ภตฺตุเทฺทสโก ยถาภตํ นิกฺขิโตฺต เอวํ นิรเยฯ กตเมหิ จตูหิ? ฉนฺทาคติํ คจฺฉติ, โทสาคติํ คจฺฉติ, โมหาคติํ คจฺฉติ, ภยาคติํ คจฺฉติ – อิเมหิ โข, ภิกฺขเว, จตูหิ ธเมฺมหิ สมนฺนาคโต ภตฺตุเทฺทสโก ยถาภตํ นิกฺขิโตฺต เอวํ นิรเยฯ</p>


<p>‘‘จตูหิ, ภิกฺขเว, ธเมฺมหิ สมนฺนาคโต ภตฺตุเทฺทสโก ยถาภตํ นิกฺขิโตฺต เอวํ สเคฺคฯ กตเมหิ จตูหิ? น ฉนฺทาคติํ คจฺฉติ, น โทสาคติํ  คจฺฉติ, น โมหาคติํ คจฺฉติ, น ภยาคติํ คจฺฉติ – อิเมหิ โข, ภิกฺขเว, จตูหิ ธเมฺมหิ สมนฺนาคโต ภตฺตุเทฺทสโก ยถาภตํ นิกฺขิโตฺต เอวํ สเคฺค’’ติฯ</p>


<p>
‘‘เย เกจิ กาเมสุ อสญฺญตา ชนา,  
  
อธมฺมิกา โหนฺติ อธมฺมคารวา;  
  
ฉนฺทา โทสา โมหา จ ภยา คามิโน  
ฉนฺทา จ โทสา จ ภยา จ คามิโน (สี. สฺยา. กํ. ปี)  
,  
  
ปริสากสโฎ  
  
ปริสกฺกสาโว (สี. สฺยา. กํ. ปี.)  
จ ปเนส วุจฺจติฯ  
</p>
  
<p>
‘‘เอวญฺหิ  
วุตฺตํ สมเณน ชานตา,  
  
ตสฺมา หิ เต สปฺปุริสา ปสํสิยา;  
  
ธเมฺม ฐิตา เย น กโรนฺติ ปาปกํ,  
  
น ฉนฺทา น โทสา น โมหา น ภยา จ คามิโน  
น ฉนฺทโทสา น ภยา จ คามิโน (สี. สฺยา. กํ. ปี.)  
;  
  
‘‘ปริสาย มโณฺฑ จ ปเนส วุจฺจติ,  
  
เอวญฺหิ วุตฺตํ สมเณน ชานตา’’ติฯ ทสมํ;  
</p>
  
จรวโคฺค ทุติโยฯ  
</p>
  
<p>ตสฺสุทฺทานํ –</p>


<p>
จรํ สีลํ ปธานานิ, สํวรํ ปญฺญตฺติ ปญฺจมํ;  
  
โสขุมฺมํ ตโย อคตี, ภตฺตุเทฺทเสน เต ทสาติฯ  
</p>
  
  
  
  
  