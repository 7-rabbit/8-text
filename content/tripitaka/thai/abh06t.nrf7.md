<h1>๗. สตฺตโม ปริเจฺฉโท</h1>
<h3>วิปากจิตฺตปฺปวตฺตินิเทฺทโส</h3>
<ol>
<li>
อนนฺตญาเณน  
  
  
นิรงฺคเณน,  
  
คุเณสินา การุณิเกน เตน;  
  
วุเตฺต วิปาเก มติปาฎวตฺถํ,  
  
วิปากจิตฺตปฺปภวํ สุณาถฯ  
</li>
  
<li>
เอกูนติํส กมฺมานิ, ปากา ทฺวตฺติํส ทสฺสิตา;  
  
ตีสุ ทฺวาเรสุ กมฺมานิ, วิปากา ฉสุ ทิสฺสเรฯ  
</li>
  
<li>
กุสลํ กามโลกสฺมิํ, ปวเตฺต ปฎิสนฺธิยํ;  
  
ตํ ตํ ปจฺจยมาคมฺม, ททาติ วิวิธํ ผลํฯ  
</li>
  
<li>
เอกาย เจตนาเยกา, ปฎิสนฺธิ ปกาสิตา;  
  
นานากเมฺมหิ นานา จ, ภวนฺติ ปฎิสนฺธิโยฯ  
</li>
  
<li>
ติเหตุกํ ตุ ยํ กมฺมํ, กามาวจรสญฺญิตํ;  
  
ติเหตุกํ ทุเหตุญฺจ, วิปากํ เทตฺยเหตุกํฯ  
</li>
  
<li>
ทุเหตุกํ ตุ ยํ กมฺมํ, ตํ น เทติ ติเหตุกํ;  
  
ทุเหตุกมเหตุญฺจ, วิปากํ เทติ อตฺตโนฯ  
</li>
  
<li>
ติเหตุเกน กเมฺมน,  
  
ปฎิสนฺธิ ติเหตุกา;  
  
ทุเหตุกาปิ โหเตว,  
  
น จ โหติ อเหตุกาฯ  
</li>
  
<li>
ทุเหตุเกน กเมฺมน,  
  
ปฎิสนฺธิ ทุเหตุกา;  
  
อเหตุกาปิ  
โหเตว,  
  
น จ โหติ ติเหตุกาฯ  
</li>
  
<li>
อสงฺขารมสงฺขารํ  
, สสงฺขารมฺปิ เทติ หิ;  
  
สสงฺขารมสงฺขารํ, สสงฺขารํ ผลํ ตถาฯ  
</li>
  
<li>
เอกาย เจตนาเยตฺถ, กุสลสฺส จ โสฬส;  
  
วิธา วิปากจิตฺตานิ, ภวนฺตีติ ปกาสเยฯ  
</li>
  
<li>
อารมฺมเณน โหเตว, เวทนาปริวตฺตนํ;  
  
ตทารมฺมณจิตฺตมฺปิ, ชวเนน นิยามิตํฯ  
</li>
  
<li>
กามาวจรจิเตฺตน, กุสเลนาทินา ปน;  
  
ตุเลฺยน ปากจิเตฺตน, คหิตา ปฎิสนฺธิ เจฯ  
</li>
  
<li>
พลวารมฺมเณ  
อิเฎฺฐ, จกฺขุสฺสาปาถมาคเต;  
  
มโนธาตุ ภวงฺคสฺมิํ, ตาย อาวฎฺฎิเต ปนฯ  
</li>
  
<li>
วีถิจิเตฺตสุ ชาเตสุ, จกฺขุวิญฺญาณกาทิสุ;  
  
ชายเต ชวนํ หุตฺวา, ปฐมํ กามมานสํฯ  
</li>
  
<li>
สตฺตกฺขตฺตุํ ชวิตฺวาน, ปฐเม กุสเล คเต;  
  
ตเทวารมฺมณํ กตฺวา, เตเนว สทิสํ ปุนฯ  
</li>
  
<li>
วิปากํ ชายเต จิตฺตํ, ตทารมฺมณสญฺญิตํ;  
  
สนฺธิยา ตุลฺยโต มูล-ภวงฺคนฺติ ปวุจฺจเตฯ  
</li>
  
<li>
ตญฺจ สนฺตีรณํ เอตฺถ, ทสฺสนํ สมฺปฎิจฺฉนํ;  
  
คณนูปคจิตฺตานิ, จตฺตาเรว ภวนฺติ หิฯ  
</li>
  
<li>
ยทา หิ ทุติยํ จิตฺตํ, กุสลํ ชวนํ ตทา;  
  
เตน ตุลฺยวิปากมฺปิ, ตทารมฺมณกํ สิยาฯ  
</li>
  
<li>
สนฺธิยา อสมานตฺตา, เทฺว นามานิสฺส ลพฺภเร;  
  
‘‘อาคนฺตุกภวงฺค’’นฺติ, ‘‘ตทารมฺมณก’’นฺติ จฯ  
</li>
  
<li>
ยทา  
  
หิ ตติยํ ปุญฺญํ, ชวนํ โหติ เตน จ;  
  
สทิสํ ตติยํ ปากํ, ตทารมฺมณกํ สิยาฯ  
</li>
  
<li>
‘‘อาคนฺตุกภวงฺค’’นฺติ, อิทมฺปิ จ ปวุจฺจติ;  
  
อิมินา ปน สทฺธิํ ฉ, ปุริมานิ จ ปญฺจปิฯ  
</li>
  
<li>
ยทา จตุตฺถํ กุสลํ, ชวนํ โหติ เตน จ;  
  
ตุลฺยํ จตุตฺถํ ปากํ ตุ, ตทารมฺมณตํ วเชฯ  
</li>
  
<li>
อาคนฺตุกภวงฺคํ ตุ, ตทารมฺมณนามกํ;  
  
ปุริมานิ ฉ ปากานิ, อิมินา โหนฺติ สตฺต ตุฯ  
</li>
  
<li>
ตสฺมิํ ทฺวาเร ยทา อิฎฺฐ-มชฺฌตฺตารมฺมณํ ปน;  
  
อาคจฺฉติ ตทาปาถํ, ตทา วุตฺตนเยนิธฯ  
</li>
  
<li>
อารมฺมณวเสเนว, เวทนา ปริวตฺตติ;  
  
อุเปกฺขาสหิตํ ตสฺมา, โหติ สนฺตีรณํ มโนฯ  
</li>
  
<li>
อุเปกฺขาสหิเตเสฺวว, ชวเนสุ จตูสุปิ;  
  
เตหิ ตุลฺยานิ จตฺตาริ, ปากจิตฺตานิ ชายเรฯ  
</li>
  
<li>
เวทนายาสมานตฺตา, อจฺจนฺตํ ปุริเมหิ ตุ;  
  
โหนฺติ ปิฎฺฐิภวงฺคานิ, จตฺตารีติ จ นามโตฯ  
</li>
  
<li>
ปญฺจิมานิ วิปากานิ, ปุริเมหิ จ สตฺตหิ;  
  
สทฺธิํ ทฺวาทส ปากานิ, ภวนฺตีติ วินิทฺทิเสฯ  
</li>
  
<li>
จกฺขุทฺวาเร ตถา เอวํ, โสตาทีสฺวปิ นิทฺทิเส;  
  
ทฺวาทส ทฺวาทส ปากา, สมสฎฺฐิ ภวนฺติเมฯ  
</li>
  
<li>
เอกาย เจตนาเยว, กเมฺม อายูหิเต ปน;  
  
สมสฎฺฐิ วิปากานิ, อุปฺปชฺชนฺติ น สํสโยฯ  
</li>
  
<li>
คหิตาคหเณเนตฺถ  
  
, จกฺขุทฺวาเรสุ ทฺวาทส;  
  
โสตวิญฺญาณกาทีนิ, จตฺตารีติ จ โสฬสฯ  
</li>
  
<li>
เอวเมว  
สสงฺขาร-ติเหตุกุสเลนปิ;  
  
อสงฺขารสสงฺขารุ-เปกฺขาสหคเตหิปิฯ  
</li>
  
<li>
กเมฺม อายูหิเต เตสํ, วิปาเกหิ จ ตีหิปิ;  
  
เอเสว จ นโย เตหิ, ทินฺนาย ปฎิสนฺธิยาฯ  
</li>
  
<li>
ปฐมํ อิฎฺฐมชฺฌตฺต-โคจรสฺส วเสนิธ;  
  
ปวตฺติํ ปน ทเสฺสตฺวา, อุเปกฺขาสหิตทฺวเยฯ  
</li>
  
<li>
ทเสฺสตพฺพา ตปฺปจฺฉา ตุ, อิฎฺฐสฺมิํ โคจเร อิธ;  
  
เอเกกสฺมิํ ปน ทฺวาเร, ทฺวาทส ทฺวาทเสว ตุฯ  
</li>
  
<li>
คหิตาคหเณเนตฺถ, ปากจิตฺตานิ โสฬส;  
  
ปุเพฺพ วุตฺตนเยเนว, เญยฺยํ สพฺพมเสสโตฯ  
</li>
  
<li>
ติเหตุเกน กเมฺมน, ปฎิสนฺธิ ติเหตุกา;  
  
ภวตีติ อยํ วาโร, วุโตฺต เอตฺตาวตา มยาฯ  
</li>
  
<li>
สนฺธิเมกํ ตุ กเมฺมกํ, ชเนติ น ตโต ปรํ;  
  
อเนกานิ วิปากานิ, สญฺชเนติ ปวตฺติยํฯ  
</li>
  
<li>
เอกสฺมา หิ ยถา พีชา, ชายเต เอกมงฺกุรํ;  
  
สุพหูนิ ผลานิสฺส, โหนฺติ เหตุปวตฺติโตฯ  
</li>
  
<li>
ทุเหตุเกน กเมฺมน, ปฎิสนฺธิ ทุเหตุกา;  
  
โหตีติ หิ อยํ วาโร, อนุปุเพฺพน อาคโตฯ  
</li>
  
<li>
ทุเหตุเกน กเมฺมน, โสมนสฺสยุเตนิธ;  
  
อสงฺขาริกจิเตฺตน, กเมฺม อายูหิเต ปนฯ  
</li>
  
<li>
เตน  
ตุเลฺยน ปาเกน, คหิตา ปฎิสนฺธิ เจ;  
  
อิเฎฺฐ อารมฺมเณ จกฺขุ-ทฺวาเร อาปาถมาคเตฯ  
</li>
  
<li>
โสมนสฺสยุเต ญาณ-หีเน กุสลมานเส;  
  
สตฺตกฺขตฺตุํ ชวิตฺวาน, คเต ตสฺมิํ ทุเหตุเกฯ  
</li>
  
<li>
ตเทวารมฺมณํ  
กตฺวา, ชายเต ตทนนฺตรํ;  
  
ตํสริกฺขกเมกํ ตุ, อสงฺขาริกมานสํฯ  
</li>
  
<li>
ตํ หิ มูลภวงฺคนฺติ, ตทารมฺมณมิจฺจปิ;  
  
อุภยมฺปิ จ ตเสฺสว, นามนฺติ ปริทีปิตํฯ  
</li>
  
<li>
ทุเหตุกสสงฺขาเร, ชวิเตปิ จ ตํสมํ;  
  
โหตาคนฺตุกสงฺขาตํ, ตทารมฺมณมานสํฯ  
</li>
  
<li>
ตเถว จ ทุเหตูนํ, อิฎฺฐมชฺฌตฺตโคจเร;  
  
ทฺวินฺนํ อุเปกฺขายุตฺตานํ, ชวนานมนนฺตรํฯ  
</li>
  
<li>
เทฺว ตาทิสานิ ชายเนฺต, ตทารมฺมณมานสา;  
  
เตสํ ‘‘ปิฎฺฐิภวงฺค’’นฺติ, นามํ ‘‘อาคนฺตุก’’นฺติ จฯ  
</li>
  
<li>
สนฺตีรณทฺวยเญฺจว, ทสฺสนํ สมฺปฎิจฺฉนํ;  
  
อิมานิ จ ภวงฺคานิ, จกฺขุทฺวาเร ปนฎฺฐ หิฯ  
</li>
  
<li>
เอวมฎฺฐฎฺฐ  
กตฺวาน, ทฺวาเรสุปิ จ ปญฺจสุ;  
  
จตฺตาลีส วิปากานิ, ภวนฺตีติ ปวตฺติยํฯ  
</li>
  
<li>
คหิตาคหเณเนตฺถ, จกฺขุทฺวาเร ปนฎฺฐ จ;  
  
โสตฆานาทินา สทฺธิํ, ทฺวาทเสว ภวนฺติ หิฯ  
</li>
  
<li>
เอกาย เจตนาเยวํ, กเมฺม อายูหิเต ปน;  
  
ทฺวาทเสว วิปากานิ, ภวนฺตีติ ปกาสิตํฯ  
</li>
  
<li>
ทุเหตุกตฺตเยนาปิ  
, เสเสน สทิเสน ตุ;  
  
ปาเกนาทินฺนสนฺธิยา, อยเมว นโย มโตฯ  
</li>
  
<li>
ทุเหตุเกน กเมฺมน, ปฎิสนฺธิ ทุเหตุกา;  
  
โหตีติปิ อยํ วาโร, วุโตฺต เอตฺตาวตา มยาฯ  
</li>
  
<li>
ทุเหตุเกน กเมฺมน, ปฎิสนฺธิ อเหตุกา;  
  
โหตีติ จ อยํ วาโร, อนุปุเพฺพน อาคโตฯ  
</li>
  
<li>
ทุเหตุเกสุ  
จิเตฺตสุ, กุสเลสุ จตูสุปิ;  
  
เตสุ อญฺญตเรเนว, กเมฺม อายูหิเต ปนฯ  
</li>
  
<li>
ตเสฺสว ปากภูตาย, อาทินฺนปฎิสนฺธิโน;  
  
อุเปกฺขาสหิตาเหตุ, มโนวิญฺญาณธาตุยาฯ  
</li>
  
<li>
ปฎิสนฺธิ น วตฺตพฺพา, สา กมฺมสทิสาติ หิ;  
  
กมฺมํ ทุเหตุกํ โหติ, ปฎิสนฺธิ อเหตุกาฯ  
</li>
  
<li>
ตสฺส พุทฺธิมุเปตสฺส, อิฎฺฐมชฺฌตฺตโคจเร;  
  
อาปาถมาคเต จกฺขุ-ทฺวาเร ปุน จ เทหิโนฯ  
</li>
  
<li>
ทุเหตูนํ จตุนฺนมฺปิ, ปุญฺญานํ ยสฺส กสฺสจิ;  
  
ชวนสฺสาวสานสฺมิํ, อเหตุกมิทํ มโนฯ  
</li>
  
<li>
ตทารมฺมณภาเวน, ชายเต นตฺถิ สํสโย;  
  
ตํ ตุ มูลภวงฺคญฺจ, ตทารมฺมณเมว จฯ  
</li>
  
<li>
วีถิจิเตฺตสุ ชาเตสุ, จกฺขุวิญฺญาณกาทิสุ;  
  
อุเปกฺขาสหิตํเยว, โหติ สนฺตีรณมฺปิ จฯ  
</li>
  
<li>
เตสุ เอกํ ฐเปตฺวาน, คหิตาคหเณนิธ;  
  
คณนูปคจิตฺตานิ, ตีณิเยว ภวนฺติ หิฯ  
</li>
  
<li>
อิเฎฺฐ  
อารมฺมเณ จกฺขุ-ทฺวาเร อาปาถมาคเต;  
  
ตทา สนฺตีรณเญฺจว, ตทารมฺมณมานสํฯ  
</li>
  
<li>
โสมนสฺสยุตํเยว, คเหตฺวา เตสุ เอกกํ;  
  
ปุริมานิ จ ตีณีติ, จตฺตาโรว ภวนฺติ หิฯ  
</li>
  
<li>
เอวํ จตฺตาริ จิตฺตานิ, ทฺวาเรสุปิ จ ปญฺจสุ;  
  
โหนฺติ วีสติ จิตฺตานิ, วิปากานิ ปวตฺติยํฯ  
</li>
  
<li>
จกฺขุทฺวาเร ตุ จตฺตาริ, คหิตาคหเณนิธ;  
  
โสตฆานาทินา สทฺธิํ, โหเตวาเหตุกฎฺฐกํฯ  
</li>
  
<li>
อเหตุปฎิสนฺธิสฺส  
, น ตทารมฺมณํ ภเว;  
  
ทุเหตุกํ ติเหตุํ วา, ทุเหตุปฎิสนฺธิโนฯ  
</li>
  
<li>
ชาตา  
สุคติยํ เยน, ปาเกน ปฎิสนฺธิ ตุ;  
  
เตน ตุลฺยมฺปิ หีนํ วา, ตทารมฺมณกํ ภเวฯ  
</li>
  
<li>
มนุสฺสโลกํ สนฺธาย, วุตฺตญฺจาเหตุกฎฺฐกํ;  
  
จตูสุปิ อปาเยสุ, ปวเตฺต ปน ลพฺภติฯ  
</li>
  
<li>
เถโร เนรยิกานํ ตุ, ธมฺมํ เทเสติ วสฺสติ;  
  
คนฺธํ วายุญฺจ มาเปติ, ยทา เตสํ ตทา ปนฯ  
</li>
  
<li>
เถรํ ทิสฺวา จ สุตฺวา จ, ธมฺมํ คนฺธญฺจ ฆายตํ;  
  
ปิวตญฺจ ชลํ วายุํ, ผุสตํ มุทุเมว จฯ  
</li>
  
<li>
จกฺขุวิญฺญาณกาทีนิ, ปุญฺญชาเนว ปญฺจปิ;  
  
สนฺตีรณทฺวยํ เอกา, มโนธาตูติ อฎฺฐกํฯ  
</li>
  
<li>
อยํ ตาว กถา อิฎฺฐ-อิฎฺฐมชฺฌตฺตโคจเร;  
  
กามาวจรปุญฺญานํ, ชวนานํ วเสนิธฯ  
</li>
  
<li>
นิยมตฺถํ  
ตุ ยํ วุตฺตํ, ตทารมฺมณเจตโส;  
  
กุสลํ ปน สนฺธาย, ตํ วุตฺตนฺติ หิ ทีปิตํฯ  
</li>
  
<li>
อิธากุสลจิเตฺตสุ, โสมนสฺสยุเตสุปิ;  
  
อิเฎฺฐ อารมฺมเณ เตสุ, ชวิเตสุ จตูสุปิฯ  
</li>
  
<li>
โสมนสฺสยุตาเหตุ-มโนวิญฺญาณธาตุ หิ;  
  
ตทารมฺมณภาเวน, ชายเต ตทนนฺตรํฯ  
</li>
  
<li>
ฉสฺวากุสลจิเตฺตสุ, อุเปกฺขาย ยุเตสุ หิ;  
  
โคจเร อิฎฺฐมชฺฌเตฺต, ชวิเตสุ อนนฺตรํฯ  
</li>
  
<li>
อุเปกฺขาสหิตาเหตุ-มโนวิญฺญาณธาตุ หิ;  
  
ตทารมฺมณภาเวน, ชายเต ปน ปุญฺญชาฯ  
</li>
  
<li>
อิฎฺฐารมฺมณโยคสฺมิํ  
, กงฺขโต อุทฺธตสฺส วา;  
  
โสมนสฺสยุตํ โหติ, ตทารมฺมณมานสํฯ  
</li>
  
<li>
โสมนสฺสยุเต จิเตฺต, ชวเน ชวิเต ปน;  
  
คเวสิตพฺพา ปเญฺจว, ตทารมฺมณมานสาฯ  
</li>
  
<li>
อุเปกฺขาสหิเต จิเตฺต, ชวเน ชวิเต ปน;  
  
ฉเฬว คเวสิตพฺพา, ตทารมฺมณมานสาฯ  
</li>
  
<li>
ติเหตุโสมนเสฺสน, อาทินฺนปฎิสนฺธิโน;  
  
ฌานโต ปริหีนสฺส, ตํ ฌานํ ปจฺจเวกฺขโตฯ  
</li>
  
<li>
โทมนสฺสยุตํ จิตฺตํ, โหติ วิปฺปฎิสาริโน;  
  
ตสฺส กิํ ชายเต พฺรูหิ, ตทารมฺมณมานสํฯ  
</li>
  
<li>
  
ปฎฺฐาเน  
ปฎิสิทฺธา หิ, โทมนสฺสอนนฺตรํ;  
  
โสมนสฺสสฺส อุปฺปตฺติ, โทมนสฺสสฺส จสฺส วาฯ  
</li>
  
<li>
มหคฺคตํ  
ปนารพฺภ, ชวเน ชวิเตปิ จ;  
  
ตเตฺถว ปฎิสิทฺธํ ตุ, ตทารมฺมณมานสํฯ  
</li>
  
<li>
ตสฺมา  
ภวงฺคปาโตว, ตทารมฺมณเมว วา;  
  
น โหติ กิํ นุ กาตพฺพํ, วท ตฺวํ อาภิธมฺมิกฯ  
</li>
  
<li>
อุเปกฺขาสหิตาเหตุ-มโนวิญฺญาณธาตุ ตุ;  
  
ปุญฺญาปุญฺญวิปากา หิ, ตทารมฺมณิกา สิยาฯ  
</li>
  
<li>
อาวชฺชนํ กิมสฺสาติ, นตฺถิ ตํ ชายเต กถํ;  
  
ภวงฺคาวชฺชนานํ กิํ, มคฺคสฺสานนฺตรสฺส จฯ  
</li>
  
<li>
ผลสฺสปิ นิโรธา จ, วุฎฺฐหนฺตสฺส ภิกฺขุโน;  
  
ผลจิตฺตสฺส วา เอวํ, นตฺถิ อาวชฺชนํ กิรฯ  
</li>
  
<li>
วินา อาวชฺชเนนาปิ, โหติ ชายตุ มานสํ;  
  
กิมสฺสารมฺมณํ พฺรูหิ, ยทิ ชานาสิ ปณฺฑิตฯ  
</li>
  
<li>
วินา  
อารมฺมเณเนว, น หิ ชายติ มานสํ;  
  
รูปาทีสุ ปริเตฺตสุ, ยํ กิญฺจารพฺภ ชายเตฯ  
</li>
  
<li>
อุตุพีชนิยาโม จ, กมฺมธมฺมนิยามตา;  
  
จิตฺตสฺส จ นิยาโมติ, เญยฺยา ปญฺจ นิยามตาฯ  
</li>
  
<li>
ตตฺถ เอกปฺปหาเรน, ผลปุปฺผาทิธารณํ;  
  
รุกฺขานํ ปน สเพฺพสํ, อยํ อุตุนิยามตาฯ  
</li>
  
<li>
เตสํ เตสํ ตุ พีชานํ, ตํตํตุลฺยผลุพฺภโว;  
  
มตฺถเก นาฬิเกรสฺส, ฉิทฺทตฺตํ พีชโช อยํฯ  
</li>
  
<li>
ติเหตุกํ ติเหตุญฺจ, ทุเหตุญฺจ อเหตุกํ;  
  
วิปากํ ตุ ยโต เทติ, อยํ กมฺมนิยามตาฯ  
</li>
  
<li>
ชาติยํ  
โพธิสตฺตสฺส, เมทนีกมฺปนาทิกํ;  
  
วิเสสตฺตมเนกมฺปิ, อยํ ธมฺมนิยามตาฯ  
</li>
  
<li>
โคจเรน ปสาทสฺมิํ, ฆฎฺฎิเต ปน เตนิธ;  
  
อุปฺปตฺตาวชฺชนาทีนํ, อยํ จิตฺตนิยามตาฯ  
</li>
  
<li>
อนฺธชฺชนานํ หทยนฺธการํ,  
  
วิทฺธํสนํ ทีปมิมํ ชลนฺตํ;  
  
สิเกฺขถ ธีโร สตตํ ปยุโตฺต,  
  
โมหนฺธการาปคมํ ยทิเจฺฉติฯ  
</li>
  
อิติ อภิธมฺมาวตาเร วิปากจิตฺตปฺปวตฺตินิเทฺทโส นาม  
</li>
  
สตฺตโม ปริเจฺฉโทฯ  
</li>
  
  
  
  
  