<h1>๓. นิพฺพานกโณฺฑ</h1>
<p>อิทานิ ‘‘สทฺธมฺมสวนมฺปิ จาติ อิมสฺส สํวณฺณนากฺกโม สมฺปโตฺต ตตฺถ สทฺธมฺมสวนมฺปิ จ โลเก ทุลฺลภเมว ตถา หิ สทฺธโมฺม นาม ติวิโธ โหติฯ ปริยตฺติสทฺธโมฺม, ปฎิปตฺติสทฺธโมฺม, ปฎิเวธสทฺธโมฺมติฯ ตตฺถ ปริยตฺติสทฺธโมฺม นาม เตปิฎกํ พุทฺธวจนํฯ ปฎิปตฺติสทฺธโมฺม นาม เตรสธุตงฺคานิ อสีติ ขนฺธกวตฺตาทโย อภิสมาจารวตฺตาทีนิฯ ปฎิเวธสทฺธโมฺม นาม จตุสจฺจปฺปฎิเวโธฯ เตสุ ปริยตฺติสทฺธโมฺม ทฺวินฺนํ สทฺธมฺมานํ ปุพฺพงฺคโมเยว ปทฎฺฐานญฺจฯ กสฺมา ตํมูลกตฺตา ตถา หิ ปริยตฺติยา อสติ ปฎิเวโธ นาม นตฺถิฯ ปริยตฺติยา อนฺตรหิตาย ปฎิปตฺติ, ปฎิปตฺติยา อนฺตรหิตาย อธิคโม อนฺตรธายติฯ กิํ การณา อยญฺหิ ปริยตฺติ ปฎิปตฺติยา ปจฺจโย โหติฯ ปฎิปตฺติอธิคมสฺสาปิ ปริยตฺติเยว ปมาณํฯ ตตฺถ ปฎิเวโธ จ ปฎิปตฺติ จ โหติปิ นโหติปิฯ เอกสฺมิญฺหิ กาเล ปฎิเวธธรา ภิกฺขู พหู โหนฺติ, ‘‘เอส ภิกฺขุ ปุถุชฺชโน’’ติ องฺคุลิํ ปหริตฺวา ทเสฺสตโพฺพ โหติฯ อิมสฺมิํ เยว ทีเป เอกวารํ ปุถุชฺชนภิกฺขุนาม นาโหสิฯ ปฎิปตฺติปูรกาปิ กทาจิ พหู โหนฺติ กทาจิ อปฺปาฯ อิติ ปฎิเวโธ จ ปฎิปตฺติ จ โหติปิ น โหติปิฯ สาสนสฺส ฐิติยา ปน ปริยตฺติเยว ปมาณํ ปณฺฑิโต หิ เตปิฎกํ สุตฺวา เทฺวปิ ปูเรติ, ยถา อมฺหากํ โพธิสโตฺต อาฬารสฺส สนฺติเก ปญฺจ อภิญฺญา สตฺต จ สมาปตฺติโย นิพฺพเตฺตตฺวา เนวสญฺญานาสญฺญายตน สมาปตฺติยา ปริกมฺมํ ปุจฺฉิฯ โส ‘‘น ชานามี’’ติ อาหฯ ตโต อุทกสฺส สนฺติกํ คนฺตฺวา อธิคตวิเสสํ สํสนฺทิตฺวา เนวสญฺญานาสญฺญายตนสฺส ปริกมฺมํ ปุจฺฉิฯ โส อาจิกฺขิ, ตสฺส วจนสมนนฺตรเมว มหาสโตฺต ตํ  สมฺปาเทสิ เอวเมว ปญฺญวา ภิกฺขุ ปริยตฺติํ สุตฺวา เทฺวปิ ปูเรติ ตสฺมา ปริยตฺติยา ฐิตาย สาสนํ ฐิตํ โหติ ยถา มหาตฬากสฺส ปาฬิยา ถิราย อุทกํ น ฐสฺสตีติ น วตฺตพฺพํ อุทเก สติ ปทุมาทีนิ ปุปฺผานิ น ปุปฺผิสฺสนฺตีติ น วตฺตพฺพํ เอวเมว มหาตฬากสฺส ถิรปาฬิสทิเส เตปิฎเก พุทฺธวจเน สติ มหาตฬาเก อุทกสทิสา ปฎิปตฺติปูรกา กุลปุตฺตา นตฺถีติ น วตฺตพฺพํฯ เตสุ สติ มหาตฬาเกสุ ปทุมาทีนิ ปุปฺผานิ วิย โสตาปนฺนาทโย อริยปุคฺคลา นตฺถีติ น วตฺตพฺพํ, เอกนฺตโต ปริยตฺติเยว ปมาณํ ปริยตฺติยา อนฺตรหิตาย ปฎิปตฺติปฎิเวธานํ อนฺตรธานโตฯ ตตฺถ ปริยตฺตินาม เตปิฎกํ พุทฺธวจนํ สาฎฺฐกถา ปาฬิยาว สา ติฎฺฐติ, ตาว ปริยตฺติ ปริปุณฺณา โหติฯ คจฺฉเนฺต กาเล กลิยุคราชาโน อธมฺมิกา โหนฺติ เตสุ อธมฺมิเกสุ ราชามจฺจาทโย อธมฺมิกา โหนฺติ ตถา รฎฺฐชนปทวาสิโนปิ อธมฺมิกา เอเตสํ อธมฺมิกตาย น เทโว สมฺมา วสฺสติ, ตโต สสฺสานิ น สมฺปชฺชนฺติฯ เตสุ สมฺปชฺชเนฺตสุ ปจฺจยทายกา ภิกฺขุสงฺฆสฺส ปจฺจเย ทาตุํ น สโกฺกนฺติฯ ภิกฺขู ปจฺจเยหิ กิลมนฺตา อเนฺตวาสิเก สงฺคเหตุํ น สโกฺกนฺติฯ คจฺฉเนฺต คจฺฉเนฺต กาเล ปริยตฺติ ปริหายติ, อตฺถวเสน ธาเรตุํ น สโกฺกนฺติ, ปาฬิวเสเนว ธาเรนฺติฯ ตโต กาเล คจฺฉเนฺต ปาฬิมฺปิ สกลํ ธาเรตุํ น สโกฺกนฺติ ปฐมํ อภิธมฺมปิฎกํ ปริหายติฯ ปริหายมานํ มตฺถกโต ปฎฺฐาย ปริยตฺติ หายติ ปฐมญฺหิ มหาปกรณํ ปริหายติฯ ตสฺมิํ ปริหายมาเน ยมกํ, กถาวตฺถุ, ปุคฺคลปญฺญตฺติ, ธาตุกถา, วิภโงฺค, ธมฺมสงฺคโหติ เอวํ อภิธมฺมปิฎเก ปริหีเน มตฺถกโต ปฎฺฐาย สุตฺตนฺตปิฎกํ ปริหายติฯ ปฐมญฺหิ องฺคุตฺตรนิกาโย ปริหายติฯ ตสฺมิมฺปิ ปฐมํ เอกาทสนิปาโต…เป.… ตโต เอกนิปาโตติ เอวํ องฺคุตฺตเร ปริหีเน มตฺถกโต ปฎฺฐาย สํยุตฺตนิกาโย ปริหายติ, ปฐมํ มหาวโคฺค ปริหายติฯ ตโต ปฎฺฐาย สฬายตนวโคฺค, ขนฺธวโคฺค, นิทานวโคฺค, สคาถาวโคฺคติ เอวํ สํยุตฺตนิกาเย ปริหีเน มตฺถกโต ปฎฺฐาย มชฺฌิมนิกาโย ปริหายติ ปฐมญฺหิ อุปริปณฺณาสโก ปริหายติฯ ตโต มชฺฌิมปณฺณาสโก, ตโต มูลปณฺณาสโกติ เอวํ มชฺฌิมนิกาเย ปริหีเน มตฺถกโต ปฎฺฐาย ทีฆนิกาโย ปริหายติ, ปฐมญฺหิ ปาถิยวโคฺค  ปริหายติ ตโต มหาวโคฺค, ตโต ขนฺธกวโคฺคติ ทีฆนิกาเย ปริหีเน สุตฺตนฺตปิฎกํ ปริหีนํ นาม โหติฯ วินยปิฎเกน สทฺธิํ ชาตกเมว ธาเรนฺติฯ วินยปิฎกํ ลชฺชิโน ธาเรนฺติฯ ลาภกามา ปน สุตฺตเนฺต กถิเตปิ สลฺลเกฺขนฺตา นตฺถีติ ชาตกเมว ธาเรนฺติฯ คจฺฉเนฺต กาเล ชาตกมฺปิ ธาเรตุํ น สโกฺกนฺติฯ อถ เนสํ ปฐมํ เวสฺสนฺตรชาตกํ ปริหายติฯ ตโต ปฎิโลมกฺกเมน ปุณฺณกชากตกํ, มหานารทกสฺสปชาตกํ ปริหายติฯ วินยปิฎกเมว ธาเรนฺติฯ คจฺฉเนฺต กาเล ตมฺปิ มตฺถกโต ปริหายติ ปฐมญฺหิ ปริวาโร ปริหายติ, ตโต ขนฺธโก ภิกฺขุนีวิภโงฺค มหาวิภโงฺคติ อนุกฺกเมน อุโปสถกฺขนฺธกมตฺตเมว ธาเรนฺติ, ตทา ปริยตฺติ อนนฺตรหิตาว โหติฯ ยาว ปน มนุเสฺสสุ จตุปฺปทิกคาถาปิ ปวตฺตติ, ตาว ปริยตฺติ อนนฺตรหิตาว โหติฯ ยทา สโทฺธ ปสโนฺน ราชา หตฺถิกฺขเนฺธ สุวณฺณจโงฺกฎกมฺหิ สหสฺสตฺถวิกํ ฐปาเปตฺวา ‘‘พุเทฺธหิ กถิตํ จตุปฺปทิกํ คาถํ ชานโนฺต อิมํ สหสฺสํ คณฺหตู’’ติ นคเร เภริํ จราเปตฺวา คณฺหกํ อลภิตฺวา เอกวารํ จราปิเต น สุณนฺตาปิ โหนฺติ อสุณนฺตาปิ, ยาว ตติยํ จราเปตฺวา คณฺหกํ อลภิตฺวา ราชปุริสา สหสฺสตฺถวิกํ ปุน ราชกุลํ ปเวเสนฺติ, ตทา ปริยตฺติอนฺตรหิตา นาม โหติฯ เอวํ ปริยตฺติยา อนฺตรหิตาย ปฎิปตฺติปิ ปฎิเวโธปิ อนฺตรหิโตว โหติฯ สทฺธมฺมสวนสฺส ทุลฺลภภาโว ธมฺมโสณฺฑกวตฺถุนา ทีเปตโพฺพ อมฺหากํ กิร สมฺมาสมฺพุโทฺธ กสฺสปสมฺมาสมฺพุทฺธสฺส ธมฺมราชสฺส สาสนนฺตรธานโต นจิเรเนว กาเลน พาราณสิรโญฺญ ปุโตฺต ธมฺมโสณฺฑกราชกุมาโร หุตฺวา ปิตุอจฺจเยน รเชฺช ปติฎฺฐาย กสฺสปทสพเลน เทสิตํ ธมฺมํ โสตุกาโม หุตฺวา มาสมตฺตํ รชฺชํ กตฺวา อมฺหากํ สมฺมาสมฺพุโทฺธ อิมสฺมิํ เยว ภทฺทกเปฺป รชฺชํ กาเรตฺวา เทวนครสทิเส พาราณสินคเร จกฺกวตฺติรชฺชสทิสํ รชฺชํ กโรโนฺต เอวํ จิเนฺตสิ… ‘‘มยฺหํ เอวรูปํ รชฺชํ กิํ วิลาสํ รชฺชานุภาวํ สทฺธมฺมวิโยเคน, ทิวากรวิรหิโต อากาโส วิย, สสงฺกวิรหิตรตฺติ วิย, ทาฐาวิรหิตคโช วิย, เวลนฺตวิรหิตมหาสมุโทฺท วิย จกฺขุวิรหิต สุสชฺชิตวทนํ วิย, สุคนฺธวิรหิตปาริฉตฺตปุปฺผํ วิย, จตุอกฺขรนิยมิตธมฺมเทสนาวิโยเคน มยฺหํ อิทํ รชฺชํ น โสภตี’’ติ  จิเนฺตตฺวา สุวณฺณจโงฺกฎเกน สหสฺสตฺถวิกํ ภณฺฑกํ สุสชฺชิตํ มงฺคลหตฺถิกุเมฺภ ฐเปตฺวา พาราณสีนคเร มหาวีถิยํ เภริํ จราเปติ ‘‘เอกปทิกํ วา ทฺวิปทิกํ วา ติปทิกํ วา จตุปฺปทิกํ วา ธมฺมปทํ ชานนฺตสฺส ทมฺมี’’ติ เอวํ เภริํ จราเปตฺวา ธมฺมชานนกํ อลภิตฺวา ปุนปฺปุนํ ทฺวิสหสฺสํ ติสหสฺสํ ยาว สตสหสฺสํ โกฎิ เทฺว สหสฺสโกฎิ, สตสหสฺสโกฎิ คามนิคมชนปทเสนาปติฎฺฐานํ อุปราชฎฺฐานํฯ ปริโยสาเน ธมฺมเทสกํ อลภิตฺวา อตฺตโน สุวณฺณปีฐกํ เสตจฺฉตฺตํ จชิตฺวาปิ ธมฺมเทสกํ อลภิตฺวา รชฺชสิริํ ปหาย อตฺตานํ จชิตฺวา ‘‘ธมฺมเทสกสฺส ทาโส หุตฺวาปิ ธมฺมํ โสสฺสามี’’ติ วตฺวา เอวมฺปิ ธมฺม เทสกํ อลภิตฺวา วิปฺปฎิสารี หุตฺวา ‘‘กิํ เม สทฺธมฺมวิโยเคน รเชฺชนาติ อมจฺจานํ รชฺชํ นิยฺยาเตตฺวา สทฺธมฺมคเวสโก หุตฺวา ธมฺมโสณฺฑกมหาราชา มหาวนํ ปาวิสิ ธมฺมโสณฺฑกมหาราชสฺส สทฺธมฺมสวนํ สนฺธาย ปวิฎฺฐกฺขเก สกฺกเทวมหาราชสฺส เวชยนฺตปาสาโท สเหว กิณฺณิกาย กโมฺป อโหสิ, ปณฺฑุกมฺพลสิลาสนํ อุณฺหาการํ อโหสิฯ สโกฺกเทวราชา เกนการเณน ปณฺฑุกมฺพลสิลาสนํ อุณฺหาการํ อโหสี’’ติ จิเนฺตตฺวา อตฺตโน สหสฺสเนเตฺตน เทวมนุเสฺสสุ วิตฺถาเรตฺวา โอโลเกโนฺต ธมฺมคเวสโก หุตฺวา วนํ ปวิฎฺฐํ ธมฺมโสณฺฑกมหาราชานํ ทิสฺวา จิเนฺตสิ… ‘‘อชฺช เม อตฺตานมฺปิ ชหาย รกฺขสเวสํ มาเปตฺวา เอตํ อนิจฺจปริทีปนํ ชาติชราพฺยาธิมรณํ สกลสรีเร โทสํ ทเสฺสตฺวา ธมฺมํ เทเสตฺวา เอตํ สกรเชฺชเยว ปติฎฺฐาเปตพฺพ’’นฺติ จิเนฺตตฺวา สโกฺก เทวราชา ยกฺขสรูปํ มาเปตฺวา โพธิสตฺตสฺส อภิมุโข อวิทูเร อตฺตานํ ทเสฺสสิฯ ตํ ทิสฺวา ธมฺมโสณฺฑกมหาราชา เอวํ จิเนฺตสิ… ‘‘เอวํรูโป นาม รกฺขโส ธมฺมํ ชาเนยฺยา’’ติ, จิเนฺตตฺวา อวิทูเร ฐาเน ฐตฺวา ปุจฺฉามีติ รกฺขเสน สทฺธิํ สลฺลปโนฺต อาห ‘‘สามิปุญฺญเทวราช อิมสฺมิํ ปน วนฆเน วสนกเทวราชา กิํ นุโข ธมฺมํ ชานาสี’’ติ, เทวตา ‘‘มหาราช ธมฺมํ ชานามี’’ติ อาหฯ ‘‘ยทิ ธมฺมํ ชานาสิ, มยฺหํ ธมฺมกถํ กเถถา’’ติ อาหฯ ‘‘อหํ ตุยฺหํ ธมฺมํ กเถสฺสามิ, ตฺวํ มยฺหํ กีทิสํ ธมฺมกถิกสฺส สกฺการํ กริสฺสสี’’ติ อาหฯ ‘‘เอวํ สเนฺต มยฺหํ ธมฺมํ กเถตฺวา ปจฺฉา มยฺหํ สรีเร มํสํ ขาทิสฺสสี’’ติ อาหฯ ‘‘อหํ มหาราช ฉาโต หุตฺวา ธมฺมํ กเถตุํ น สโกฺกมี’’ติ อาหฯ ‘‘ยทิ ตุเมฺห  ปฐมํ มํสํ ขาทถ, ธมฺมํ โก สุณิสฺสตี’’ติ อาหฯ ปุน โส รกฺขโส ‘‘นาหํ ธมฺมํ เทเสตุํ สโกฺกมี’’ติฯ ปุน ราชา ‘‘มยฺหํ ธมฺมปฎิลาภญฺจ ตุมฺหากํ มํสปฎิลาภญฺจ ตุเมฺห ชานิตฺวา มยฺหํ ธมฺมํ เทเสถา’’ติ อาหฯ อถ สโกฺก เทวราชา ‘‘สาธุ โหถา’’ติ วตฺวา อวิทูเร ฐาเน อุเพฺพเธน ติคาวุตมตฺตํ มหนฺตํ อญฺชนปพฺพตํ มาเปตฺวา เอวมาห… ‘‘สเจ มหาราช อิมํ ปพฺพตมุทฺธนิํ อารูยฺห อากาสา อุปฺปติตฺวา ตฺวํ มม มุเข ปติสฺสสิ, อหํ เต อากาสคตกาเล ธมฺมํ เทเสสฺสามิ, เอวํ สเนฺต ตุยฺหญฺจ ธมฺมปฺปลาโภ มยฺหญฺจ มํสปฎิลาโภ ภวิสฺสตี’’ติ อาหฯ ตสฺส กถํ สุตฺวา ธมฺมโสณฺฑกมหาราชา ‘‘อนมตเคฺค สํสาเร ปุริโส หุตฺวา อธมฺมสมงฺคี หุตฺวา อธมฺมเสฺสว อตฺถาย ปาณาติปาโต อทินฺนาทาโน กาเมสุมิจฺฉาจาโร สูกริโก โอรพฺภิโก สากุณิ โก โจโร ปรทาริโก ตํ คเหตฺวา สีสจฺฉินฺนานํ โลหิตํ จตูสุ มหาสมุเทฺทสุ อุทกโตปิ พหุตรํ มาตาปิตุอาทีนมฺปิ มนาปานํ อตฺถาย โรทนฺตานํ อสฺสุ จตูสุมหาสมุเทฺทสุ อุทกโตปิ พหุตรํ, อิมํ ปน สรีรํ ธมฺมสฺส อตฺถาย วิกฺกิณามิ ตํ มหปฺผลญฺจ มนาปญฺจา’’ติ จิเนฺตตฺวา ‘‘สาธุ มาริส เอวํ กโรมี’’ติ ปพฺพตํ อารูยฺห ปพฺพตเคฺค ฐิโต ‘‘มม รเชฺชน สทฺธิํ มยฺหํ สชีวสรีรํ สทฺธมฺมสฺสตฺถาย ทสฺสามี’’ติ โสมนโสฺส หุตฺวา ‘‘ธมฺมํ กเถถา’’ติ สทฺธมฺมตฺถาย ชีวิตํ ปริจฺจชิตฺวา อากาสโต อุปฺปติตฺวา ธมฺมํ กเถถาติ อาหฯ อถ สโกฺก เทวราชา สกตฺตภาเวน สพฺพาลงฺกาเรหิ ปฎิมณฺฑิโต อติวิย โสตุํ โสมนโสฺส อากาสโต ปตนฺตํ ทิพฺพผเสฺสน ปรามสโนฺต อุเรน ปฎิคฺคณฺหิตฺวา เทวโลกํ เนตฺวา ปณฺฑุกมฺพลสิลาสเน นิสีทาเปตฺวา มาลาคนฺธาทีหิ ปูเชตฺวา ธมฺมโสณฺฑกมหาราชสฺส ธมฺมํ เทเสโนฺต อิมํ คาถมาหฯ</p>


<p>
‘‘อนิจฺจา วต สงฺขารา, อุปฺปาทวยธมฺมิโน;  
  
อุปฺปชฺชิตฺวา นิรุชฺฌนฺติ, เตสํ วูปสโม สุโข’’ติฯ  
</p>
  
<p>เอวํ สโกฺก ธมฺมโสณฺฑกมหาราชสฺส ธมฺมํ เทเสตฺวา เทวโลกสมฺปตฺติํ ทเสฺสตฺวา เทวโลกโต อาเนตฺวา สกรเชฺช ปติฎฺฐาเปตฺวา อปฺปมาเทน โอวทิตฺวา เทวโลกเมว อคมาสิ เอวํ สทฺธมฺมสวนสฺสาปิ ทุลฺลภภาโว เวทิตโพฺพฯ เอวํ ปริยตฺติอนฺตรธาเนน ปฎิปตฺติ ปฎิเวธาปิ  อนฺตรธายนฺติฯ เอตฺถ จ ตีณิ ปรินิพฺพานานิ เวทิตพฺพานิ กตมานิ ตีณิ ปรินิพฺพานานิฯ กิเลสปรินิพฺพานํ, ขนฺธปรินิพฺพานํ, ธาตุปรินิพฺพานนฺติฯ ตตฺถ กิเลสปรินิพฺพานํ โพธิมเณฺฑเยว โหติ, ภควา หิ โพธิมเณฺฑเยว วีริยปาเทหิ สีลปถวิยํ ปติฎฺฐาย สทฺธาหเตฺถน กมฺมกฺขยกรํ ญาณผรสุํ คเหตฺวา สโพฺพ โลภโทสโมหวิปรีตมนสิการอหิรีกาโนตฺตปฺปโกธูปนาหมกฺขปฬาส- อิสฺสามจฺฉริยมายาสาเฐยฺยถมฺภสารมฺภมานาติ มานมทปมาทตณฺหา’วิชฺชาติวิธากุสลมูลทุจฺจริตสํกิเลสมลวิสมสญฺญาวิตกฺก ปปญฺจจตุพฺพิธวิปริเยสอาสวคนฺถโอฆโยคา’คติคนฺถุ’ ปาทานปญฺจเจโตขิลวินิพนฺธนีวรณา’ภินนฺทน ฉวิวาทมูลตณฺหากายสตฺตานุสย อฎฺฐมิจฺฉตฺตนวตณฺหามูลกทสากุสลกมฺมปถ ทฺวาสฎฺฐิทิฎฺฐิคต อฎฺฐสตตณฺหาวิจริตปฺป เภท สพฺพทรถปริฬาหกิเลสสตสหสฺสานิ, สเงฺขปโต วา ปญฺจ กิเลสอภิสงฺขารขนฺธมจฺจุเทวปุตฺตมาเร อเสสโต หตา วิหตา อนภาวํกตา ตสฺมา สเพฺพปิ กิเลสา โพธิมเณฺฑเยว นิพฺพานํ นิโรธํ คจฺฉนฺตีติ กิเลสนิพฺพานํ โพธิมเณฺฑเยว โหติ เอตฺถ จ โพธีติ อรหตฺตมคฺคญฺญาณํ อธิเปฺปตํ ตถา หิ สเพฺพสมฺปิ พุทฺธปเจฺจกพุทฺธอริยสาวกานํ อรหตฺตมคฺคกฺขเณเยว สเพฺพปิ กิเลสา อเสสํ นิโรธํ นิพฺพานํ คจฺฉนฺติ เตปิ พุทฺธา อุคฺฆฎิตวิญฺญูวิภชฺชิตญฺญูเนยฺยวเสน ติวิธา โหนฺติ วุตฺตเญฺหตํ ชาตตฺตกีโสตตฺตกีนิทาเนฯ</p>


<p>
‘‘อุคฺฆฎิตญฺญุนามโก, วิภชฺชิตญฺญุโน ทุเว;  
  
ตติโย เนโยฺย นาเมน, โพธิสโตฺต ติธา มโตฯ  
</p>
  
<p>
อุคฺฆฎิตญฺญุโพธิสโตฺต, ปญฺญาธิโกติ นามโส;  
  
วิภชฺชิตญฺญุโพธิสโตฺต, วุโตฺต วีริยาธิโกฯ  
</p>
  
<p>
มโต เนโยฺย สทฺธาธิโก นาม, โพธิสตฺตา อิเม ตโย;  
  
กเปฺปจ สตสหเสฺส, จตุโร จ อสเงฺขฺยเยฺยฯ  
</p>
  
<p>
ปูเรตฺวา โพธิสมฺภาเร, ลทฺธพฺยากรโณ ปุเร;  
  
อุคฺฆฎิตญฺญุโพธิสโตฺต, ปโตฺต สโมฺพธิมุตฺตมํฯ  
</p>
  
<p>
อฎฺฐเม  
จ อสเงฺขฺยเยฺย, กเปฺป จ สตสหเสฺส;  
  
ปูเรตฺวา โพธิสมฺภาเร, ลทฺธพฺยากรโณ ปุเรฯ  
</p>
  
<p>
วิปญฺจิตญฺญุโพธิสโตฺต, ปโตฺต สโมฺพธิมุตฺตมํ;  
  
เนโยฺย ตุ โพธิสโตฺต จ, โสฬเส อสเงฺขฺยเยฺยฯ  
</p>
  
<p>
กเปฺป จ สตสหเสฺส, ลทฺธพฺยากรโณ ปุเร;  
  
ปูเรตฺวา โพธิสมฺภาเร, ปโตฺต สโมฺพธิมุตฺตม’’ นฺติฯ  
</p>
  
<p>สุตฺตนิปาตอปทานฎฺฐกถาสุ ปน ‘‘พุทฺธานํ อานนฺท เหฎฺฐิมปริเจฺฉเทน จตฺตาริ อสเงฺขฺยยฺยานิ กปฺปสตสหสฺสญฺจ, มชฺฌิมปริเจฺฉเทน อฎฺฐ อสเงฺขฺยยฺยานิ กปฺปสตสหสฺสญฺจ, อุปริมปริเจฺฉเทน โสฬสาสเงฺขฺยฺยยฺยานิ กปฺปสตสหสฺสญฺจฯ เอเตจ ปญฺญาธิกสทฺธาธิกวีริยาธิกวเสน เวทิตพฺพาติ วุตฺตํ เตสุ ปญฺญาธิโก จตฺตาริ อสเงฺขฺยยฺยานิ กปฺปสตสหสฺสญฺจ, สทฺธาธิโก อฎฺฐอสเงฺขเยฺยยฺยานิ กปฺปสตสหสฺสญฺจ, วีริยาธิโก โสฬสอสเงฺขฺยยฺยานิ กปฺปสตสหสฺสญฺจาติ เวทิตพฺพํฯ ตตฺถ ปญฺญาธิโก โยนิคติวิญฺญาณฎฺฐิติสตฺตาวาเสสุ สํสรโนฺตปิ ปญฺญาพหุลฺลวเสน สมฺปนฺนชฺฌาสย สมฺภวโต ขิปฺปเญฺญว ตสฺส สโมฺพธิฯ สทฺธาธิโก ปน มนฺทปญฺญตฺตา อสฺสทฺทหิตเพฺพปิ สทฺทหติ, ตสฺมา ตสฺส มนฺทเญฺญว สโมฺพธิฯ วีริยาธิโก ปน อุภยมโนฺท อสฺสทฺทหิตพฺพมฺปิ สทฺทหติ, อกตฺตพฺพมฺปิ กโรติ, ราชา ปเสฺสนทีโกสโล ยถา โส หิ สพฺพญฺญุพุเทฺธ ธรมาเนเยว อคมนียมฺปิ ปรทารํ คนฺตุํ จิตฺตํ อุปฺปาเทตฺวา ปรํ ชีวิตา โวโรเปตุํ อารโทฺธ เนรยิกานํ วิรวนฺตานํ ทุ-ส-น-โสติ สทฺทมฺปิ สุตฺวา อติวิมูโฬฺห สพฺพญฺญุพุทฺธํ ฐเปตฺวา มิจฺฉาทิฎฺฐิพฺราหฺมณํ ปุจฺฉิตฺวา ตสฺส วจเนน สพฺพชนานํ ยญฺญตฺถาย ทุกฺขํ อุปฺปาเทสิ โก ปนวาโท อนุปฺปเนฺน พุเทฺธ, ตถา หิ เอส กสฺสปภควโต สาสนนฺตรธาเนน อนฺธภูเต โลเก พาราณสิยํ ราชา หุตฺวาปิ นิโคฺรธรุกฺขเทวตาย ยญฺญตฺถาย เอกสตราชาโน มเหสีหิ สทฺธิํ มาเรตุํ อารโทฺธฯ เอวํ วีริยาธิโก อุภยมโนฺท, ตสฺมา ตสฺส สโมฺพธิ อติมโนฺทติ เอวํ ปญฺญาธิกสทฺธาธิกวีริยาธิกวเสน กาลสฺสาปิ รสฺสทีฆภาโว เวทิตโพฺพติฯ ปจฺฉิมนโยเอว ปสํสิตโพฺพติ อยเมตฺถ อมฺหากํ อตฺตโนมติฯ ขนฺธปรินิพฺพานํ ปน กุสินาราย อุปวตฺตเน มลฺลานํ สาลวเน ยมกสาลานมนฺตเร  เวสาขปุณฺณมทิวเส ปจฺจูสสมเย เอกูนวีสติยา จุติจิเตฺตสุ เมตฺตาปุพฺพภาคสฺส โสมนสฺสญาณสมฺปยุตฺตอสงฺขาริกกุสลจิตฺตสทิเสน มหาวิปากจิเตฺตน อพฺยากเตน จริมกํ กตฺวา กตฺถจิ ภเว ปฎิสนฺธิวิญฺญาณสฺส อนนฺตรปจฺจโย หุตฺวา กมฺมตณฺหากิเลเสหิ อนุปาทาโน สพฺพุปธิปฎินิสฺสโคฺค อุปาทินฺนกกฺขนฺธปริจฺจาโค โหตีติ เวทิตพฺพํฯ วิตฺถาโร ปน ทีฆนิกาเย มหาวเคฺค มหาปรินิพฺพานสุตฺตวณฺณนายํ โอโลเกตโพฺพฯ ตตฺถ วิเทสํ คจฺฉโนฺต ปุริโส สพฺพํ ญาติชนํ อาลิเงฺคตฺวา สีเส จุมฺพิตฺวา คจฺฉติ วิย ภควาปิ นิพฺพานปุรํ ปวิสโนฺต สเพฺพปิ จตุวีสติโกฎิสตสหสฺสสมาปตฺติโย อนวเสสํ สมาปชฺชิตฺวา ยาว สญฺญาเวทยิตํ, ตโตปิ วุฎฺฐาย ยาว เนวสญฺญานาสญฺญายตนํ สมาปชฺชิตฺวา วุฎฺฐาย ฌานงฺคานิ ปจฺจเวกฺขิตฺวา ภวงฺคจิเตฺตน อพฺยากเตน ทุกฺขสเจฺจน ปรินิพฺพายิฯ ปาฬิยํ ปน ‘‘จตุตฺถชฺฌานา วุฎฺฐหิตฺวา สมนนฺตรา ภควา ปรินิพฺพายี’’ติ วุตฺตํ ตตฺถ เทฺว สมนนฺตรา ฌานสมนนฺตรา, ปจฺจเวกฺขณสมนนฺตราติฯ ตตฺถ ฌานา วุฎฺฐาย ภวงฺคํ โอติณฺณสฺส ตเตฺถว ปรินิพฺพานํ ฌานสมนนฺตรํ นามฯ ฌานา วุฎฺฐหิตฺวา ปุน ฌานงฺคานิ ปจฺจเวกฺขิตฺวา ภวงฺคํ โอติณฺณสฺส ตเตฺถว ปรินิพฺพานํ ปจฺจเวกฺขณสมนนฺตรํ นามฯ ภควา ปน ฌานสมนนฺตรา อปริ นิพฺพายิตฺตา ปจฺจเวกฺขณสมนนฺตรเมว ปรินิพฺพายีติ เวทิตพฺพํ, เตเนวาห ‘‘ภควา ปน ฌานํ สมาปชฺชิตฺวา ฌานา วุฎฺฐาย ฌานงฺคานิ ปจฺจเวกฺขิตฺวา ภวงฺคจิเตฺตน อพฺยากเตน ทุกฺขสเจฺจน ปรินิพฺพายี’’ติฯ เอตฺถ ภควโต ปรินิพฺพานจิตฺตสฺส กิํ อารมฺมณํ กมฺมํ วา โหติ, อุทาหุ กมฺมนิมิตฺตคตินิมิตฺตานิ, อถ นิพฺพานนฺติ อปเร เอวํ วทนฺติฯ</p>


<p>
นาหุ อสฺสาสปสฺสาสา, ฐิตจิตฺตสฺส ตาทิโน;  
  
อเนโช สนฺติ’มารพฺภ, ยํกาล’มกรี มุนิฯ  
</p>
  
<p>
อสลฺลีเนน จิเตฺตน, เวทนํ อชฺฌวาสยิ;  
  
ปโชฺชตเสฺส’ว นิพฺพานํ, วิโมโกฺข เจตโส อหู’ติฯ  
</p>
  
<p>อิมิสฺสาคาถาย ‘‘ยํ โย มุนิ อเนโช สนฺติ นิพฺพานํ อารพฺภ กาลํ อกรี’’ติ โยเชตฺวา ภควโต ปรินิพฺพานจิตฺตสฺส นิพฺพานารมฺมณนฺติ ตมยุตฺตํ, ปฎิสนฺธิภวงฺคจุตีนํ นิพฺพานารมฺมณสฺส อนารหตฺตา ‘‘นิพฺพานํ โคตฺรภุสฺส โวทานสฺส มคฺคสฺส อารมฺมณปจฺจเยนปจฺจโย, นิพฺพานํ ผลสฺส  อาวชฺชนายา’’ติ ปฎฺฐานปาฬิยา ชวนอาวชฺชนานเมว อธิเปฺปตตฺตา ตสฺมา เอตฺถ ‘‘ยํ โย มุนิ ผลสมาปตฺติยา อเนโช อเนชสงฺขาโต ตณฺหารหิโต สนฺติํ นิพฺพานํ อารพฺภ อารมฺมณํ กตฺวา กาลํ อสีติวสฺสปริมาณํ อกริ อติกฺกมี’’ติ โยชนา กาตพฺพาฯ เกจิ ปน เอวํ วทนฺติ… ‘‘กตฺถจิ ปน อนุปฺปชฺชมานสฺส ขีณาสวสฺส ยโถปฎฺฐิตํ นามรูปธมฺมาทิกเมว จุติปริโยสานานํ โคจรภาวํ คจฺฉติ, น กมฺม-กมฺมนิมิตฺตาทโย’’ติ วุตฺตตฺตา กมฺมนิตฺตคตินิมิตฺตานิ อรหโต จุติจิตฺตสฺส อารมฺมณภาวํ น คจฺฉนฺตีติ ตมฺปิ อยุตฺตเมว อยเญฺหตฺถโตฺถ กตฺถจิ ปน ภเว อนุปฺปชฺชมานสฺส ขีณาสวสฺส อรหโต ยถา ยถา เยน เยน ปกาเรน อุปฎฺฐิตํ นามรูปธมฺมาทิกเมว จุติปริโยสานํ อาวชฺชนชวนจิตฺตานํ โคจรภาวํ คจฺฉติ, ปุน ภวาภินิพฺพตฺติยา อภาวโตฯ กิํ การณํ ภูตานิ กมฺมกมฺมนิมิตฺตคตินิมิตฺตานิ โคจรภาวํ น คจฺฉนฺตีติฯ จุติจิตฺตสฺส ปน ปฎิสนฺธิจิเตฺตน คหิตํ อตีตารมฺมณเมว โคจรภาวํ คจฺฉติฯ ‘‘นามรูปาทิกเมวา ติ เอตฺถ นาม’’นฺติ จิตฺตเจตสิกนิพฺพานํ รูปนฺติ อฎฺฐารสวิธํ รูปํ สงฺคณฺหาติฯ นามญฺจ รูปญฺจ นามรูปาฯ นามรูปา จ เต ธมฺมา เจติ ตถาฯ เต อาทิ เยสํ เตติ นามรูปธมฺมาทิ ตเมว นามรูปธมฺมาทิกํฯ อาทิสเทฺทน ฉ ปญฺญตฺติโย สงฺคณฺหาติ, เตน นิพฺพานมฺปิ อรหโต มรณาสนฺนกาเล กฺริยชวนสฺสปิ อารมฺมณภาโว ภเวยฺยาติ อมฺหากํ ขนฺติ วีมํสิตฺวา ปน คเหตพฺพํฯ ภควโต นิพฺพานจิตฺตสฺส ปน ตุสิตปุรโต จวิตฺวา สิรีมหามายาย กุจฺฉิมฺหิ วสิตปฎิสนฺธิจิเตฺตน คหิตารมฺมณเมว อารมฺมณํ โหตีติ ทฎฺฐพฺพํ ตญฺจ โข คตินิมิตฺตเมว, น กมฺมกมฺมนิมิตฺตานิฯ ยุตฺติโตปิ อาคมโตปิ คตินิมิตฺตเมว ยุชฺชติ ตถา หิ ตุสิตปุเรเยว เสตเกตุเทวปุโตฺต หุตฺวา ทิพฺพคณนาย จตฺตาริ สหสฺสานิ, มนุสฺสคณนาย สตฺตปญฺญาสวสฺสโกฎิ,สฎฺฐิวสฺสสตสหสฺสานิ ฐตฺวา ปริโยสาเน ปญฺจ ปุพฺพนิมิตฺตานิ ทิสฺวา สุทฺธาวาเส อรหนฺตพฺรหฺมุนา ทสหิ จกฺกวาฬสหเสฺสหิ อาคมฺม เทวตาวิเสเสหิ จฯ</p>


<p>
‘‘กาโล เทว มหาวีร, อุปฺปชฺช มาตุกุจฺฉยํ;  
  
สเทวกํ ตารยโนฺต, พุชฺฌสฺสุ อมตํ ปท’’นฺติฯ  
</p>
  
<p>ยาจิยมาโน  ‘‘กาลํ ทีปญฺจ เทสญฺจ, กุลํ มาตรเมว จา’’ติ วุตฺตานิ ปญฺจ มหาวิโลกนานิ วิโลเกตฺวา ตุสิตปุรโต จวิตฺวา อาสาฬฺหีปุณฺณมายํ อุตฺตราสาฬฺหนกฺขเตฺตเนว สทฺธิํ เอกูนวีสติยา ปฎิสนฺธิจิเตฺตสุ เมตฺตาปุพฺพภาคมสฺส โสมนสฺสญาณสมฺปยุตฺตอสงฺขาริกกุสลจิตฺตสฺส สทิเสน มหาวิปากจิเตฺตน ปฎิสนฺธิํ อคฺคเหสิฯ ตทารมฺมณาสนฺนวีถิโต ปุพฺพภาเค อาโลกิตานิ กาลทีปเทสกุลมาตรวเสน อิมานิ ปญฺจ ปฎิสนฺธิจิตฺตสฺส คตินิมิตฺตารมฺมณภาเวน โคจรภาวํ คจฺฉนฺตีติ อมฺหากํ ขนฺติ ตนฺนินฺนตโปฺปณตปฺปพฺภารวเสน พาหุลฺลปฺปวตฺติโต เตเนว อภิธมฺมตฺถสงฺคหาทีสุ อภิธมฺมตฺถ วิภาวนิยํ ‘‘มรณกาเล ยถารหํ อภิมุขีภูตํ ภวนฺตเร ปฎิสนฺธิชนกํ กมฺมํ วา ตํ กมฺมกรณกาเล รูปาทิกมุปลทฺธปุพฺพมุปกรณภูตญฺจ กมฺมนิมิตฺตํ วา อนนฺตรมุปฺปชฺชมานภเว อุปลภิตพฺพํ อุปโภคภูตํ คตินิมิตฺตํ วา กมฺมพเลน ฉนฺนํ ทฺวารานมญฺญตรสฺมิํ ปจฺจุปฎฺฐาสิ, ตโต ปรํ ตเมว ตโถปฎฺฐิตมาลมฺพณํ อารพฺภ วิปจฺจมานกกมฺมานุรูปํ ปริสุทฺธํ วา, อุปกฺกิลิฎฺฐํ วา อุปปชฺชิตพฺพภวานุรูปํ ตโตฺถณตํว จิตฺตสนฺตานมภิณฺหํ ปวตฺตติ พาหุเลฺลนฯ ตเมว วา ปน ชนกภูตํ กมฺมํ อภินวกรณวเสน ทฺวารปฺปตฺตํ โหติฯ ปจฺจาสนฺนมรณสฺส ปน ตสฺส วีถิจิตฺตาวสาเน ภวงฺคกฺขเยวา จวนวเสน ปจฺจุปฺปนฺนภวปริโยสานภูตํ จุติจิตฺตํ อุปฺปชฺชิตฺวา นิรุชฺฌติฯ ตสฺมิํ นิรุทฺธาวสาเน ตสฺสานนฺตรเมว ตถา คหิตมาลมฺพณมารพฺภ สวตฺถุกมวตฺถุกเมว วา ยถารหํ อวิชฺชานุสยปริกฺขิเตฺตน ตณฺหานุสยมูลเกน สงฺขาเรน ชนิยมานํ สมฺปยุเตฺตหิ ปริคฺคยฺหมานํ สหชาตานมธิฎฺฐานภาเวน ปุพฺพงฺคมภูตํ ภวนฺตรปฎิสนฺธานวเสน ปฎิสนฺธิสงฺขาตํ มานสมุปฺปชฺชมานเมว ปติฎฺฐาติ ภวนฺตเร’’ติ วุตฺตํฯ ตตฺถ ‘‘ตโตฺถณตํว จิตฺตสนฺตานมภิณฺหํ ปวตฺตติ พาหุเลฺลนา’’ติ อิมินา กมฺมพเลน อุปฎฺฐิตํ คตินิมิตฺตํ มรณาสนฺนวีถิโต ปุเพฺพ เอกาหทฺวีหาทิวเสน สตฺตาหมฺปิ, สตฺตาหโต อุตฺตริปิ อุปฺปชฺชเต วาติ ทเสฺสติ ตถา หิ ปริสุทฺธํ วา อุปกฺกิลิฎฺฐํ วา วิปจฺจมานกกมฺมานุรูปํ คตินิมิตฺตํ จิรกาลมฺปิ ติฎฺฐติ, อริยคาลติสฺสโจรฆาตกาทโย วิย ตถา หิ อริยคาลติโสฺส นาม อุปาสโก สีหฬทีเป อตฺตโน ภริยาย สุมนาย สทฺธิํ ยาวชีวํ ทานาทิ ปุญฺญกมฺมานิ  กตฺวา อายูหปริโยสาเน อริยคาลติสฺสสฺส มรณมเญฺจ นิปนฺนสฺส ฉเทวโลกโต รถํ อาเนตฺวา อตฺตโน อตฺตโน เทวโลกํ วเณฺณสุํฯ อุปาสโก เทวตานํ กถํ สุตฺวา ตุสิตปุรโต อาหฎรถํ ฐเปตฺวา อวเสสรเถ ‘‘คเหตฺวา คจฺฉถา’’ติ อาหฯ สุมนา ปน อตฺตโน สามิกสฺส วจนํ สุตฺวา ‘‘กิํ ติสฺส มรณาสเนฺน วิลาปํ อกาสี’’ติ อาหฯ ติโสฺส อตฺตโน ภริยาย กถํ สุตฺวา อาห… ‘‘อหํ วิลาปํ น กโรมิ, เทวโลกโต เทวตา ฉ รเถ อาเนสุํ ตาหิ เทวตาหิ สทฺธํ กเถมี’’ติฯ ตํ นปสฺสามิ กุหิ’’นฺติ วุเตฺต ปุปฺผทามํ อาหราเปตฺวา อากาเส ขิปาเปสิฯ สา ตํ ปุปฺผทามํ รถสีเส โอลมฺพมานํ ทิสฺวา คพฺภํ ปวิสิตฺวา สยเน สยิตฺวา นาสิกวาตํ สนฺนิรุชฺฌิตฺวา จวิตฺวา ปาตุรโหสิฯ สา อตฺตโน สามิกสฺส สาสนํ เปเสสิ… ‘‘อหํ ปน ปฐมํ อาคโตมฺหิ, ตฺวํ กสฺมา จิรายสี’’ติฯ อุโภปิ รเถ ฐตฺวา สเพฺพ โอโลเกนฺตานํเยว ตุสิตปุรํ อคมํสุฯ อิมสฺมิญฺหิ วตฺถุสฺมิํ สามิกสฺส อุปฎฺฐิตคตินิมิตฺตํ ภริยาย ปากฎํ หุตฺวา ปุเรตรตุสิตปุเร นิพฺพตฺติตฺวา สามิกสฺส สาสนํ เปเสสิ เตน อริยคาลติสฺสสฺส จิรกาลํ คตินิมิตฺตํ อุปฎฺฐาตีติ เวทิตพฺพํฯ มนุสฺสโลเก หิ จิรกาลํ ตุสิตปุเร มุหุตฺตํว โหติฯ เอวํ ปริสุทฺธํ วิปจฺจมานกกมฺมานุรูปํ คตินิมิตฺตํ จิรกาลํ ปวตฺตติ อิมินา นเยน ทุฎฺฐคามณิอภยธมฺมิกอุปฺสกาทีนมฺปิ วตฺถุ วิตฺถาเรตพฺพํฯ โจรฆาตกสฺส ปน มหานิรเย วิปจฺจมานกกมฺมานุรูปํ เนรยคฺคิชาลาทิกํ สตฺตาหํ อุปฎฺฐาติฯ สาวตฺถินคเร กิร ปญฺจสตา โจรา พหินคเร โจรกมฺมํ กโรนฺติฯ อเถกทิวสํ ชนปทปุริโส เตสํ อพฺภนฺตโร หุตฺวา โจรกมฺมํ อกาสิ, ตทา เต สเพฺพปิ ราชปุริสา อคฺคเหสุํฯ ราชา เต ทิสฺวา ‘‘ตุมฺหากํ อนฺตเร อิเม สเพฺพ มาเรตุํ สมตฺถสฺส ชีวิตํ ทมฺมี’’ติ อาหฯ ปญฺจสตา โจรา อญฺญมญฺญํ สมฺพนฺธา อญฺญมญฺญํ สหายกาติ อญฺญมญฺญํ มาเรตุํ น อิจฺฉิํสุ, ชนปทมนุโสฺส ปน ‘‘อหํ มาเรมี’’ติ วตฺวา สเพฺพ มาเรสิฯ ราชา ตสฺส ตุสฺสิตฺวา โจรฆาตกกมฺมํ อทาสิฯ โส ปญฺจวีสติวสฺสานิ โจรฆาตกกมฺมํ อากาสิฯ ราชา ตสฺส มหลฺลโกติ วตฺวา อญฺญสฺส โจรฆาตก กมฺมํ ทาเปสิฯ โส โจรฆาตกกมฺมา อปนีโต อญฺญตรสฺส สนฺติเก  นาสิกวาตํ อุคฺคณฺหิตฺวา หตฺถปาทกณฺณนาสาทีหิ ฉินฺทิตพฺพานํ อูรูถนกฎฺฐานํ ภินฺทนฺตมาเรตพฺพยุตฺตานํ นาสิกวาตํ วิสฺสเชฺชตฺวา มาเรตพฺพํ มนฺตํ ลภิฯ โส ราชานํ อาโรเจตฺวา นาสิกวาเตน โจรฆาตกกมฺมํ กโรนฺตเสฺสว ติํส วสฺสานิ อติกฺกมิฯ โส ปจฺฉา มหลฺลโก หุตฺวา มรณมเญฺจ นิปชฺชิ ‘‘สตฺตทิวเสน กาลํ กริสฺสตี’’ติฯ มรณกาเล มหนฺตํ เวทนํ อโหสิฯ โส มหานิรเย นิพฺพโตฺต วิย มหาสทฺทํ กตฺวา ทุกฺขิโต โหติฯ ตสฺส สเทฺทน ภีตา มนุสฺสา อุภโตปเสฺส เคหํ ฉเฑฺฑตฺวา ปลายิํสุฯ ตสฺส มรณทิวเส สาริปุตฺตเตฺถโร ทิพฺพจกฺขุนา โลกํ โอโลเกโนฺต เอตสฺส กาลํ กตฺวา มหานิรเย นิพฺพตฺตมานํ ทิสฺวา ตสฺส อนุกมฺปํ ปฎิจฺจ เคหทฺวาเร ปากโฎ อโหสิฯ โส กุชฺฌิตฺวา นาสิกวาตํ วิสฺสเชฺชสิฯ ยาว ตติยํ วิสฺสชฺชมาโนปิ วิสฺสชฺชาเปตุํ อสโกฺกโนฺต เถรํ อติเรเกน วิโรจมานํ ทิสฺวา จิตฺตํ ปสาเทตฺวา ปายาสํ เถรสฺส ทาเปสิฯ เถโร มงฺคลํ วเฑฺฒตฺวา อคมาสิฯ โจรฆาตโก เถรสฺส ทินฺนทานํ อนุสฺสริตฺวา จวิตฺวา สเคฺค นิพฺพตฺติ, นิรยชาลาทโย อนฺตรธายนฺติฯ โส อนาคเตปิ ปเจฺจกพุโทฺธ ภวิสฺสติฯ เอวํ อุปกฺกิลิฎฺฐํ วา วิปจฺจมาน กกมฺมานุรูปํ คตินิมิตฺตมฺปิ สตฺตาหปรมํ อุปฎฺฐาติฯ อตฺถิเกหิ ปน สหสฺสวตฺถุ สคาถาวเคฺคสุ โอโลเกตโพฺพฯ ภควโต ปน ปริสุทฺธํ เมตฺตาปุพฺพภาคสฺส โสมนสฺส ญาณสมฺปยุตฺตกุสลสฺส กมฺมสฺส เวเคน กาลทีปเทสกุลมาตรวเสน อิมานิ ปญฺจคตินิมิตฺตานิ จิรกาลํ หุตฺวา อุปฎฺฐหนฺติฯ นฺติ มนุสฺสโลเก สตฺตาหมตฺตํ, ตุสิตปุเรมุหุตฺตเมว, ตถาปิ มนุสฺสโลเก สตฺตาหมเตฺต กาเล เทวตานํ ปญฺจปุพฺพนิมิตฺตานิ ปญฺญายนฺติ ตญฺจ โข ปุญฺญวนฺตานํเยว ปญฺญายนฺติ, น สเพฺพสํ มนุสฺสโลเก ปุญฺญวนฺตานํ ราชราชมหามตฺตาทีนํ วิย ตํ ทิสฺวา มเหสกฺขา เทวตา ชานนฺติ, น อเปฺปสกฺขา, มนุสฺสโลเก เนมิตฺตกา พฺราหฺมณปณฺฑิตาทโยวิยฯ มเหสกฺขา เทวตา ตํ ปุพฺพนิมิตฺตํ ทิสฺวา นนฺทวนํ เนตฺวา ‘‘กาโล เทวา’’ติ อาทีหิ ยาจนฺติฯ มหาสโกฺก ตเตฺถว นนฺทวนุยฺยาเน กาลทีปเทสกุลมาตรวเสน ปญฺจ วิโลเกตฺวา จวิตฺวา ตมารมฺมณํ กตฺวา มหามายาย กุจฺฉิมฺหิ ปฎิสนฺธิํ อคฺคเหสีติ สนฺนิฎฺฐานมวคนฺตพฺพํฯ</p>


<p>ตตฺถ  นฺติ มนุสฺสโลเก เอกูนติํสติเม วเสฺส เวสาขปุณฺณมทิวเส พุโทฺธ ภวิสฺสามีติ กาลํ โอโลเกสิฯ นฺติ ชมฺพุทีเปเยว ภวิสฺสามิ, น อญฺญทีเปสูติ ทีปํ โอโลเกสิฯ นฺติ มชฺฌิมเทเสเยว, ตญฺจ โข มหาโพธิมเณฺฑเยว, น อญฺญเทเสติ เทสํ โอโลเกสิฯ นฺติ เทฺว กุลานิ ขตฺติยกุลพฺราหฺมณกุลวเสนฯ ตตฺถ ยสฺมิํ กาเล ขตฺติยกุลํ โลเก เสฎฺฐภาเวน ‘‘อยเมว โลเก อโคฺค’’ติ สมฺมนฺนติ, ตทา ขตฺติยกุเลเยว พุทฺธา อุปฺปชฺชนฺติฯ ยสฺมิํ ปน กาเล พฺราหฺมณกุลํ อยเมว โลเก อโคฺคติ, ตทา พฺราหฺมณกุเลเยว พุทฺธา อุปฺปชฺชนฺติฯ อิทานิ ปน ขตฺติยกุลเมว อโคฺคติ สมฺมนฺนนฺติฯ ขตฺติยกุเลปิ สกฺยราชาโนว โลเก อุตฺตมา, อสมฺภินฺนขตฺติยกุลตฺตา ตสฺมา สกฺยราชกุเลเยว ภวิสฺสามีติ กุลํ โอโลเกสิฯ นฺติ มม มาตรํ ทส มาสานิ สตฺต จ ทิวสานิ ฐสฺสติ, เอตฺถนฺตเร มม มาตุยา อโรโค ภวิสฺสตีติ มาตรมฺปิ โอโลเกสิฯ โพธิสตฺตมาตา ปน ปจฺฉิมวเย ฐิตาฯ เอวํ ยุตฺติโตปิ อาคมโตปิ ภควโต นิพฺพานจิตฺตสฺส ปฎสนฺธิจิเตฺตน คหิตนิมิตฺตเมว อารมฺมณํ โหตีติ เวทิตพฺพํฯ</p>


<p>
สพฺพญฺญุชินนิพฺพาน, จิตฺตสฺส โคจรํ สุภํ;  
  
วิเญฺญยฺยํ คตินิมิตฺตํ, คเนฺถหิ อวิโรธโตฯ  
</p>
  
<p>ธาตุปรินิพฺพานมฺปิ โพธิมเณฺฑเยว ภวิสฺสติ วุตฺตเญฺหตํ อุปริปณฺณาสเก ‘‘ธาตุปรินิพฺพานํ อนาคเต ภวิสฺสติ สาสนสฺส หิ โอสกฺกนกาเล อิมสฺมิํ ตมฺพปณฺณิทีเป ธาตุโย สนฺนิปติตฺวา มหาเจติยโต นาคทีเป ราชายตนเจติยํ, ตโต มหาโพธิปลฺลงฺกํ คมิสฺสนฺติฯ นาคภวนโตปิ เทวโลกโตปิ ธาตุโย มหาโพธิปลฺลงฺกเมว คมิสฺสนฺติ สาสปมตฺตาปิ ธาตุโย อนฺตรา น นสฺสิสฺสนฺติ, สพฺพา ธาตุโย มหาโพธิปลฺลเงฺก ราสิภูตา สุวณฺณกฺขนฺธา วิย เอกคฺฆนา หุตฺวา ฉพฺพณฺณรสฺมิโย วิสฺสชฺชิสฺสนฺติ, ตา ทสสหสฺสโลกธาตุํ ผริสฺสนฺติฯ ตโต ทสสหสฺสจกฺกวาเฬสุ เทวตา สนฺนิปติตฺวา ''อชฺช สตฺถา ปรินิพฺพายติ อชฺช สาสนํ โอสกฺกติ ปจฺฉิมทสฺสนํ อิทํ อมฺหาก’’นฺติ ทสพลสฺส ปรินิพฺพุตทิวสโต มหนฺตตรํ การุญฺญํ กริสฺสนฺติ ฐเปตฺวา อนาคามิขีณาสเว อวเสสา สกตฺตภาเวน สนฺธาเรตุํ  นาสกฺขิํสุ, ธาตุสรีรโต เตโชธาตุ อุฎฺฐหิตฺวา ยาว พฺรหฺมโลกา อุคฺคจฺฉิสฺสติฯ สาสปมตฺตายปิ ธาตุยา สติ เอกชาลา ภวิสฺสติ ธาตูสุ ปริยาทานํ คตาสุ ปจฺฉิชฺชิสฺสติฯ เอวํ มหนฺตํ อานุภาวํ ทเสฺสตฺวา ธาตูสุ อนฺตรหิตาสุ สาสนํ อนฺตรหิตํ นาม โหติฯ ยาว เอวํ น อนฺตรธายติ, ตาว อนนฺตรธานเมว สาสนํฯ ปรินิพฺพานกาลโต ปฎฺฐาย ยาว สาสปมตฺตา ธาตุ ติฎฺฐติ, ตาว พุทฺธกาลโต ปจฺฉาติ น เวทิตพฺพํ ธาตูสุ หิ ฐิตาสุ พุทฺธา ฐิตา ว โหนฺติ, ตสฺมา เอตฺถนฺตเร อญฺญสฺส พุทฺธสฺส อุปฺปตฺติ นิวาริตาว โหติฯ เตเนว วทามฯ</p>


<p>
ปรินิพฺพานกาลโต, ปจฺฉา ธรนฺติ ธาตุโย;  
  
อนิพฺพุโตว สมฺพุโทฺธ, อญฺญพุทฺธสฺส วาริตาฯ  
</p>
  
<p>
ชีวมาเนปิ สมฺพุเทฺธ, นิพฺพุเต วา ตถาคเต;  
  
โย กโรติ สมํ ปูชํ, ผลํ ตาส สมํ สิยา’ติฯ  
</p>
  
อิติ สาครพุทฺธิเตฺถรวิจริเต สีมวิโสธเน ธมฺมวณฺณนาย  
</p>
  
นิพฺพานกโณฺฑ ตติโย ปริเจฺฉโทฯ  
</p>
  
  
  
  
  