<h1>๙. อุปนิสฺสยปจฺจโย</h1>
<p>ติวิโธ อุปนิสฺสยปจฺจโย, อารมฺมณูปนิสฺสโย อนนฺตรูปนิสฺสโย ปกตูปนิสฺสโยฯ ตตฺถ อารมฺมณูป นิสฺสโย อารมฺมณาธิปติปจฺจยสทิโส, อนนฺตรูปนิสฺสโย อนนฺตรปจฺจยสทิโสฯ</p>


<p>กตโม ปกตูปนิสฺสโยฯ สเพฺพปิ อตีตานาคต ปจฺจุปฺปนฺนา อชฺฌตฺตพหิทฺธาภูตา จิตฺตเจตสิกรูปธมฺมา จ นิพฺพานญฺจ ปญฺญตฺติ จ สเพฺพสํ ปจฺจุปฺปนฺนานํ จิตฺตเจตสิกานํ ธมฺมานํ ยถารหํ ปกตูปนิสฺสโยฯ</p>


<p>ตตฺถ อตีโต ปรินิพฺพุโต อมฺหากํ พุโทฺธ จ ธโมฺม จ อริยสาวกสโงฺฆ จ สมฺมุติสงฺฆปรมฺปรา จ อมฺหากํ ปจฺฉิม ชนานํ กุสลุปฺปตฺติยา ปกตูปนิสฺสยปจฺจโยฯ ตถา โลเก อตีตา กาลงฺกตา มาตาปิตโร จ อาจริยา จ ปณฺฑิตสมณพฺราหฺมณา จ ปากฎา นานาติตฺถาจริยา จ มหิทฺธิกา มหานุภาวา โปราณกราชาโน จ ปจฺฉิมกานํ ชนานํ กุสลุปฺปตฺติยา วา อกุสลุปฺปตฺติยา วา สุขทุกฺขุปฺปตฺติยา วา ปกตูปนิสฺสโยฯ ตถา หิ เต ปจฺฉิมกานํ ชนานํ อตฺถาย นานาสทฺธมฺมปญฺญตฺติโย วา นานาอสทฺธมฺมปญฺญตฺติโย วา นานาโลกูปกรณานิ วา ปุเร ปฎฺฐเปสุํฯ ปจฺฉิมชนา จ เตหิ ปฎฺฐปิเตสุ ทานสีลาทิธเมฺมสุ วา โลกจาริตฺต กุลโคตฺตจาริตฺต ธเมฺมสุ วา นานาทิฎฺฐิวาเทสุ วา นานากมฺมายตนสิปฺปายตน วิชฺชาฐาเนสุ วา ยถาปฎฺฐปิเตสุ คามนิคมนครเขตฺตวตฺถุ ตฬากโปกฺขรณิอาวาฎาทีสุ วา เคหรถสกฎนาวา สโมฺปตสมฺพนฺธาทีสุ วา ชาตรูปรชตมณิมุตฺตาทีสุ วา ทายชฺชํ ปฎิปชฺชนฺตา โลเก วฑฺฒนฺติฯ</p>


<p>อนาคโตปิ เมเตฺตโยฺย นาม พุโทฺธ จ ตสฺส ธโมฺม จ ตสฺส สโงฺฆ จ เอตรหิ พหุชฺชนานํ ปารมิปุญฺญปฺปวตฺติยา ปกตูปนิสฺสยปจฺจโยฯ ตถา อิมสฺมิํ ภเว จ ปจฺฉิเม กาเล ปฎิลภิสฺสมานา อิสฺสริยฎฺฐานธนธญฺญสมฺปตฺติโย ปุริเม กาเล ฐิตานํ มหาชนานํ นานาภิสงฺขารุปฺปตฺติยา ปกตูปนิสฺสย ปจฺจโยฯ อนาคตภเว จ อนุภวิสฺสมานา ภวสมฺปตฺติ โภค สมฺปตฺติโย  มคฺคผลนิพฺพานสมฺปตฺติโย จ เอตรหิ ปจฺจุปฺปนฺนภเว ฐิตานํ ทานสีลาทิปุญฺญกิริยุปฺปตฺติยา ปกตูปนิสฺสยปจฺจโยฯ ยถา หิ โลเก เหมเนฺต กาเล ธญฺญปฺผลานิ ลภิสฺสามาติ วสฺสิเก กาเล กสฺสนวปฺปนกมฺมานิ อารภนฺติ, กเมฺม สิเทฺธ ตํ ตํ ธนํ ลภิสฺสามาติ ปุพฺพภาเค ตํ ตํ วีริยกมฺมํ วา ตํ ตํ ปญฺญากมฺมํ วา อารภนฺติฯ ตตฺถ ธญฺญปฺผลปฺปฎิลาโภ จ ตํ ตํ ธนปฺปฎิ ลาโภจ ตํ ตํ กมฺมารมฺภสฺส อนาคตปกตูปนิสฺสยปจฺจโย ตํ ตํ กมฺมารโมฺภ จ ธญฺญปฺผลปฺปฎิลาภสฺส จ ตํ ตํ ธนปฺปฎิ ลาภสฺส จ อตีตปกตูปนิสฺสยปจฺจโยฯ เอวเมว ปจฺฉิเม อนาคเต กาเล นานากมฺมปฺผลานิ สมฺปสฺสนฺตา ปตฺถยนฺตา มหาชนา ปุริเม ปจฺจุปฺปเนฺน กาเล นานาปุญฺญกมฺมานิ อารภนฺติฯ ตตฺถ ปุญฺญปฺผลานิ ปุญฺญกมฺมานํ อนาคตปกตูปนิสฺสยปจฺจโยฯ ปุญฺญกมฺมานิ ปุญฺญปฺผลานํ อตีตปกตูปนิสฺสยปจฺจโยฯ ตสฺมา อนาคตปกตูปนิสฺสโยปิ อตีตปกตูปนิสฺสโย วิย อติมหโนฺต ปจฺจโย โหติฯ</p>


<p>ปจฺจุปฺปนฺนา พุทฺธาโย ปจฺจยา ปจฺจุปฺปนฺนานํ มนุสฺสเทวพฺรหฺมานํ ปจฺจุปฺปนฺนา มาตาปิตโร ปจฺจุปฺปนฺนานํ ปุตฺตธีตาทีนํ ปจฺจุปฺปนฺนปกตูป นิสฺสโย นามฯ โส สุปากโฎเยวฯ</p>


<p>อชฺฌตฺตภูตา ปกตูปนิสฺสยธมฺมา นาม พุทฺธาทีสุ สวิญฺญาณกสนฺตาเนสุ อุปฺปนฺนา ปจฺจยธมฺมาฯ พหิทฺธาภูตา ปกตูปนิสฺสยธมฺมา นาม สตฺตานํ ปติฎฺฐานภูตา ปถวิปพฺพตนที สมุทฺทาทโย เตสํ เตสํ สตฺตานํ พหูปการา อรญฺญวนรุกฺข ติณปุพฺพณฺณาปรณฺณาทโย จนฺทสูริยคหนกฺขตฺตาทโย วโสฺสทกอคฺคิวาตสีตอุณฺหาทโย จ สเพฺพปิ เต สตฺตานํ กุสลุปฺปตฺติยา วา อกุสลุปฺปตฺติยา วา สุขุปฺปตฺติยา วา ทุกฺขุปฺปตฺติยา วา พลวปจฺจยา โหนฺติฯ</p>


<p>อิเม ชนา ทิเฎฺฐว ธเมฺม ปรินิพฺพายิสฺสามาติ โพธิปกฺขิย ธเมฺม วา ภาเวนฺติ, อนาคเต พุทฺธกาเล ปรินิพฺพายิสฺสามาติ ปารมีธเมฺม วา ปริปูเรนฺติฯ ตตฺถ นิพฺพานํ เตสํ ธมฺมานํ อุปฺปตฺติยา พลวปจฺจโย โหติฯ</p>


<p>โลเก นานาโวหารภูตา นามปญฺญตฺติโย จ พุทฺธ สาสเน ติปิฎกปริยตฺติธมฺมภูตา นามปญฺญตฺติโย จ เตสํ เตสํ อตฺถานํ ชานนตฺถาย พลวปจฺจโยฯ</p>


<p>ตตฺถ สงฺขตธมฺมา นาม ปจฺจเย สติ อุปฺปชฺชนฺติ, อสติ นุปฺปชฺชนฺติฯ อุปฺปชฺชิตฺวาปิ ปจฺจเย สติ ติฎฺฐนฺติ, อสติ น ติฎฺฐนฺติฯ ตสฺมา เตสํ อุปฺปตฺติยา วา ฐิติยา วา ปจฺจโย นาม อิจฺฉิตโพฺพฯ นิพฺพานํ ปน ปญฺญตฺติ จ อสงฺขตธมฺมา โหนฺติ  อชาติธมฺมา อนุปฺปาทธมฺมา นิจฺจ ธมฺมา ธุวธมฺมาฯ ตสฺมา เตสํ อุปฺปาทาย วา ฐิติยา วา ปจฺจโย นาม นตฺถีติฯ</p>


<p>กุสโล กุสลสฺส อุปนิสฺสโยฯ สทฺธํ อุปนิสฺสาย ทานํ เทติ, สีลํ สมาทิยตีติอาทินา สุปากโฎฯ ตถา ราคํ อุปนิสฺสาย ปาณํ หนติ, อทินฺนํ อาทิยตีติอาทินา สปฺปายํ อุตุํ สปฺปายํ โภชนํ อุปนิสฺสาย กายิกํ สุขํ ปจฺจนุโภตีติอาทินา จ อกุสโล อกุสลสฺส, อพฺยากโต อพฺยากตสฺส อุปนิสฺสโยปิ สุปากโฎฯ</p>


<p>กุสโล ปน อกุสลสฺสปิ พลวูปนิสฺสโยฯ ทานํ ทตฺวา เตน ทาเนน อตฺตานํ อุกฺกํเสติ, ปรํ วเมฺภติฯ ตถา สีล สมฺปโนฺน หุตฺวา สมาธิสมฺปโนฺน หุตฺวา ปญฺญาสมฺปโนฺน หุตฺวา อตฺตานํ อุกฺกํเสติ, ปรํ วเมฺภติฯ</p>


<p>กุสโล อพฺยากตสฺสปิ พลวูปนิสฺสโยฯ สพฺพานิ จตุภูมิกกุสลกมฺมานิ วา กมฺมปริวารานิ กุสลานิ วา กาลนฺตเร จตุภูมิกานํ วิปากาพฺยากตานํ พลวูปนิสฺสโยฯ ทานปารมิํ ปูเรนฺตา ปูรณกาเล พหุํ กายิกทุกฺขํ ปจฺจนุภวนฺติฯ ตถา สีลปารมิํ นิกฺขมปารมิํ ปญฺญาปารมิํ วีริยปารมิํ ขนฺติปารมิํ สจฺจปารมิํ อธิฎฺฐานปารมิํ เมตฺตาปารมิํ อุเปกฺขา ปารมิํฯ เอเสว นโย ฌานภาวนา มคฺคภาวนาสุปิฯ</p>


<p>อกุสโล กุสลสฺสปิ พลวูปนิสฺสโยฯ อิเธกโจฺจ ปาปํ กตฺวา ปจฺฉา วิปฺปฎิสารี หุตฺวา ตสฺส ปาปสฺส ปหานาย ทานสีลฌานมคฺคกุสลานิ สมฺปาเทติฯ ตํ ปาปํ เตสํ กุสลานํ พลวูปนิสฺสโยฯ</p>


<p>อกุสโล อพฺยากตสฺสปิ พลวูปนิสฺสโยฯ อิธ พหู ชนา ทุจฺจริตานิ กตฺวา จตูสุ อปาเยสุ ปติตฺวา อปายทุกฺขํ ปจฺจนุภวนฺติฯ ทิฎฺฐธเมฺมปิ เกจิ อตฺตโน วา ปรสฺส วา ทุจฺจริตกมฺม ปจฺจยา พหุํ ทุกฺขํ ปจฺจนุภวนฺติฯ เกจิ ทุจฺจริตกเมฺมน ธนํ ลภิตฺวา สุขํ ปจฺจนุภวนฺติฯ พหุชฺชนา ราคมูลกํ พหุํ ทุกฺขํ ปจฺจนุภวนฺติ, โทสมูลกํ ทิฎฺฐิมูลกํ มานมูลกนฺติฯ</p>


<p>อพฺยากโต กุสลสฺสปิ พลวูปนิสฺสโยฯ ธน สมฺปตฺติยา ทานํ เทติ, สีลํ ปูเรติ, ปญฺญํ ปูเรติ, ภาวนาสปฺปายํ อาวาสํ วา เลณํ วา คุหํวา รุกฺขํ วา อรญฺญํ วา ปพฺพตํ วา โคจรคามํ วา อุตุสปฺปายํ วา อาหารสปฺปายํ วา ลภิตฺวา ตํ ตํ ภาวนํ ภาเวติฯ</p>


<p>อพฺยากโต อกุสลสฺสปิ พลวูปนิสฺสโยฯ โลเก จกฺขุสมฺปทํ นิสฺสาย พหูนิ ทสฺสนมูลานิ อกุสลานิ อุปฺปชฺชนฺติฯ เอส นโย โสตสมฺปทาทีสุ ฯ ตถา หตฺถสมฺปทํ ปาทสมฺปทํ สตฺถสมฺปทํ อาวุธสมฺปทนฺติอาทินาปิ วตฺตโพฺพฯ เอวํ อุปนิสฺสโย ติวิโธ โหติฯ</p>


<p>อิธ สุตฺตนฺตูปนิสฺสโยปิ วตฺตโพฺพฯ กลฺยาณมิตฺตํ อุป นิสฺสาย ปาปมิตฺตํ อุปนิสฺสาย คามํ อุปนิสฺสาย อรญฺญํ อุปนิสฺสายาติอาทินา พหูสุ ฐาเนสุ อาคโตฯ อปิ จ ปญฺจนิยามธมฺมา สตฺตโลก สงฺขารโลก โอกาสโลก สงฺขาตานํ ติณฺณํ โลกานํ อวิจฺฉินฺนปฺปวตฺติยา พลวปจฺจยา โหนฺติฯ อยญฺจ อโตฺถ นิยามทีปนิยํ อเมฺหหิ วิตฺถารโต ทีปิโตติฯ</p>


<p>เกนเฎฺฐน อารมฺมณูปนิสฺสโยติฯ อธิปติภูตํ อารมฺมณเมว อารมฺมณิกธมฺมานํ พลวนิสฺสยเฎฺฐน อารมฺมณูป นิสฺสโยฯ</p>


<p>เกนเฎฺฐน อนนฺตรูปนิสฺสโยติฯ ปุริมํ อนนฺตรจิตฺตเมว ปจฺฉิมสฺส อนนฺตรจิตฺตสฺส อุปฺปชฺชนตฺถาย พลวนิสฺสยเฎฺฐน อนนฺตรูปนิสฺสโยฯ มาตา วิย ปุริมจิตฺตํ, ปุโตฺต วิย ปจฺฉิมจิตฺตํฯ ยถา มาตา อตฺตโน อนนฺตเร ปุตฺตสฺส อุปฺปชฺชนตฺถาย พลวูป นิสฺสโย โหติ, ตถา ปุริมจิตฺตํ ปจฺฉิมจิตฺตสฺส อุปฺปชฺชนตฺถายาติฯ</p>


<p>เกนเฎฺฐน ปกตูปนิสฺสโยติฯ ปกติยาว โลเก ปณฺฑิตานํ ปากโฎ อุปนิสฺสโย ปกตูปนิสฺสโยฯ</p>


<p>เอตฺถ จ อนนฺตรูปนิสฺสยานุภาโว อนนฺตรจิเตฺต เอว ผรติฯ ปกตูปนิสฺสยานุภาโว ปน ทูเรปิ ผรติเยวฯ ตถา หิ อิมสฺมิํ ภเว ปุริเมสุ ทิวเสสุ วา มาเสสุ วา สํวจฺฉเรสุ วา ทิฎฺฐสุตฆายิตสายิตผุสิตวิญฺญาตานิ อารมฺมณานิ ปจฺฉาตถารูเป ปจฺจเย สติ วสฺสสเตปิ มโนทฺวาเร อาปาตํ อาคจฺฉนฺติฯ อิทํ นาม ปุเพฺพ มยา ทิฎฺฐํ สุตนฺติอาทินา สตฺตา อนุสฺสรนฺติฯ โอปปาติกสตฺตา ปน ปุริมภวํปิ อนุสฺสรนฺติฯ ตถา มนุเสฺสสุปิ อเปฺปกเจฺจ ชาติสฺสรสญฺญาลาภิโนฯ ตถา ปุเพฺพ อเนกสตสหเสฺสสุ ทิฎฺฐาทีสุ วตฺถูสุ ปจฺฉา เอกสฺมิํ ขเณ เอกํ วตฺถุํ ทิสฺวา วา สุตฺวา วา ตสฺมิํ เอว ขเณ พหูสุปิ เตสุ มโนวิญฺญาณสนฺตานํ ผรมานํ ปวตฺตตีติฯ อุปนิสฺสยปจฺจย ทีปนา นิฎฺฐิตาฯ</p>





