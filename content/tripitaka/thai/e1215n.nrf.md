<h1>สมนฺตกูฎวณฺณนา</h1>
<ol>
<li>
สตตวิตต กิตฺติํ ธสฺตกนฺทปฺปทปฺปํ  
  
ติภวหิตวิธานํ สพฺพโลเกกเกตุํ,  
  
อมิตมติมนคฺฆํ สนฺติทํ เมรุสารํ  
  
สุคตมหมุทารํ รูปสารํ นมามิ;  
</li>
  
<li>
หตทุริตตุสารํ โมหปโงฺกปตาปํ  
  
มนกมลวิกาสํ ชนฺตุนํ เสสกานํ,  
  
กุมติกุมุทนาสํ พุทฺธปุพฺพาจลคฺคา  
  
อุทิตมหมุทารํ ธมฺมภานุํ นมามิ;  
</li>
  
<li>
สกลวิมลสีลํ ธุตปาปาริชาลํ  
  
สุรนรมหนียํ ปาหุเนยฺยาหุเนยฺยํ,  
  
อุชุปถปฎิปนฺนํ ปุญฺญเขตฺตํ ชนานํ  
  
คณมหมภิวเนฺท สารทํ สาทเรน;  
</li>
  
<li>
อิติ กฬิต ปณามา หนฺตฺว สโพฺพปสเคฺค  
  
สุคตวิมล ปาทโมฺภชสมฺปาต ปูตํ,  
  
สุมนสิขริราชํ วณฺณยิสฺสํ สุรานํ  
  
วสติ มตุลเมตํ สาธุชนฺตุ สุณนฺตุ;  
</li>
  
<li>
สวณา ลปนา เจว สติยา จาปิ วนฺทนา,  
  
ยสฺส สมฺมา สุขี โหตี นิพฺพาณญฺจาธิคจฺฉติ;  
</li>
  
<li>
ตสฺมา สปฺปุริเสเห’ทํ ปเตฺถเนฺตหิ ติสมฺปทํ,  
  
สวณียญฺหิ สาธูหิ อจิกฺขิเตฺตน เจตสา;  
</li>
  
<li>
โย โลกติลโก นาโถ ปูเรตฺวา ทส ปารมี,  
  
ชาโตสิ ตุสิเต กาเย สนฺตุสิโต’ติ วิสฺสุโต;  
</li>
  
<li>
อาราธิโต สุราทีหิ กาโล มาริส เต อยํ,  
  
ติโณฺณ ตารยิมํ โลกํ พหู อปฺปรชกฺขกา;  
</li>
  
<li>
เอตทตฺถาย เต วีร ปูริตา ทส ปารมี,  
  
พาหุํ ปิตุสฺส ปุโตฺต’ว โลโก อาลมฺพเต ตุวํ;  
</li>
  
<li>
เตสํ ตํ วจนํ สุตฺวา มหาสโตฺต มหามตี,  
  
วิโลกเน วิโลเกตฺวา ปญฺจามล วิโลจโน;  
</li>
  
<li>
ชมฺพุทีปคฺคกมเล กณฺณิกา’ว มโนรมา,  
  
ปุรี กปิฬวตฺถู’สิ วิสาณา’ว สุธาสินํ;  
</li>
  
<li>
สิงฺคีนิกฺขมยาภาส ตุงฺคสิงฺคสมงฺคิตา,  
  
มณิสีหปญฺชรากิณฺณ ปาสาทา ยตฺถ ภาสเร;  
</li>
  
<li>
สฆเน คคเน นิจฺจํ สเตรตสตานิ’ว,  
  
อนิเลริตปโชฺชต โสณฺณเกตุ อหู ยหิํ;  
</li>
  
<li>
ชนานํ นีลเนเตฺตหิ วทเนหิ ตุ ยา ปุรี,  
  
มธุปาลิสโมนทฺธ กญฺชินี สิริมาวเห;  
</li>
  
<li>
รงฺคตุงฺคตุรเงฺคหิ คชฺชิเตหิ จ ยา ปุรี,  
  
สโฆสุตฺตุงฺคกโลฺลล โลลสาครสนฺติภา;  
</li>
  
<li>
อวฺหมานา’ว เทวานํ ปุรลขฺยา ภุชา อิว,  
  
มนฺทานิเลริตา ตุงฺค นานาราคทฺธชา ยหิํ;  
</li>
  
<li>
นานาเวสธรา ยสฺมิํ นานาภูสณ ภูสิตา,  
  
นานาสมฺปตฺติสํยุตฺตา นานาวิชฺชาสุ ปารคา;  
</li>
  
<li>
นวโยพฺพน อุทฺทามา รูเปน จ มโนหรา,  
  
สเจฺจสุ นิรตา นิจฺจํ อนกฺกุฎฺฐกุลา สิยุํ;  
</li>
  
<li>
นิจฺจํ กีฬา วิททฺธาหิ นรนารีหิ เสวิตา,  
  
ยา ปุรี สาธุรูปา’สิ มธุราลาปินีหิ จ;  
  
<li>
ตสฺมิํ สทฺธาทโยเปต โอกฺกากกุลเกตุโก,  
  
สุโทฺธทนวฺหโย อาสี วิสฺสุโต ภุวนตฺตเย;  
</li>
  
<li>
ยสฺสงฺฆิกมเล สพฺพ ภุภุชานํ มหีตเล,  
  
กิรีฎมณิหิงฺคาลิ กีฬนฺตี’ว นิรนฺตรํ;  
</li>
  
<li>
ยสฺส ปตฺถฎเตเชน ปุรเนตาปิ ทิวากโร,  
  
วหนีจ’มฺพเร ลีลํ โอสธีปติโน ทิวา;  
</li>
  
<li>
ยสฺส ทานปฺปวาโห ตุ นานายาจก ชนฺตุนํ,  
  
มโนทธีสุ เวลเนฺตติกฺกมโนฺตว สตฺตตํ;  
</li>
  
<li>
มติยา สุรมนฺตีว ธเนน ธนโท วิย,  
  
รูเปน กุสุเมสุ’ว โย ชุมฺหติ มหีตเล;  
</li>
  
<li>
ตสฺสาภิสิตฺตา รเชฺชน มหามายาติ วิสฺสุตา,  
  
จนฺทิกา วิย จนฺทสฺส คิริราชา’ว กปาลิโต;  
</li>
  
<li>
ลกฺขี’ว วาสุเทวสฺส สีตา’ว รามราชิโน,  
  
มเหสีสิ วราโรหา สุนฺทรี สุนฺทราธรา;  
</li>
  
<li>
ตสฺสา กุจฺฉิกรณฺฑมฺหิ อนคฺฆรตนํ วิย,  
  
ขตฺติํสาหิ นิมิเตฺตหิ วิมฺหาเปโนฺต สเทวกํ;  
</li>
  
<li>
สิตมฺพุชกโร สโนฺต สิเตภจฺฉาปโก วิย,  
  
กตฺวา ปทกฺขิณํ มาตุ ปฎิสนฺธิมคณฺหิ โส;  
</li>
  
<li>
ทเสกาทสมาเสน ตเสฺสวํ อาสิ เจตนา,  
  
ปสฺสิตุํ สกญาตีนํ คนฺตฺวาน นครํ ตทา;  
</li>
  
<li>
นิเวเทตฺวา ตมตฺถํ สา รโญฺญ เตน สุสชฺชิเต,  
  
สปริจฺฉทา ตทา มเคฺค คจฺฉนฺติ อนฺตราปเถ;  
</li>
  
<li>
เทวตานํ มโนนนฺทกร นนฺทน สนฺนิภํ,  
  
ทิสฺวาน ลุมฺพินิํ นาม อุยฺยานํ มนนนฺทนํ;  
</li>
  
<li>
ตสฺมิํ กีฬิตุมุสฺสาหา ปวิสิตฺวาน ตํ วนํ,  
  
กีฬนฺติ อุปคนฺตฺวาน มงฺคลํ สาลปาทปํ;  
</li>
  
<li>
วิโลล ปลฺลวากิณฺณํ สุผุลฺลกุสุโมนตํ,  
  
คเหตฺวา สาลสาขํ สา สุรตฺตกร ปลฺลวา;  
</li>
  
<li>
เทเวหิ คหิตา’รกฺขา มหมาเน สเทวเก,  
  
ชเนสิ ตนยํ มายา ตตฺรฎฺฐา โลกโลจนํ;  
</li>
  
<li>
พฺรหฺมาโน โลกปาลา จ มนุสฺสา กมโต ตทา,  
  
โสณฺณชาลาชินาทีหิ คณฺหิํสุ ชนนนฺทนํ;  
</li>
  
<li>
มหิํ ปติฎฺฐิโต ธีโร ปสฺสิตฺวาน ตโต ทิสา,  
  
อุตฺตราภิมุโข สตฺตปทํ คณฺตฺวา’มฺพุเช ฐิโต;  
</li>
  
<li>
ทิสนฺตมวโลเกตฺวา สุผุลฺลมฺพุชโลจโน,  
  
นิจฺฉาเรสาสภิํ วาจํ อโคฺค เสโฎฺฐ’ติอาทินา;  
</li>
  
<li>
พฺรหฺมามรนราทีหิ ปูชิโต จ นมสฺสิโต,  
  
กเมน อภิวฑฺฒโนฺต ชุณฺหปเกฺข สสี ยถา;  
</li>
  
<li>
พฺรหฺมูนํ ฉตฺตฉายาย มนฺทารกุสุมนฺตเร,  
  
สานนฺทามนฺทเทเวหิ ธุตจามรมชฺฌโค;  
</li>
  
<li>
ทิเพฺพหิ รูปสเทฺทหิ คเนฺธหิ จ รเสหิ จ,  
  
โผฎฺฐเพฺพหิ จ ทิเพฺพหิ โมทมาโน อเนกธา;  
</li>
  
<li>
ทิเพฺพหิ รมณีเยหิ นเจฺจหิ วาทิเตหิ จ,  
  
ปทาเนกสหเสฺสหิ ถูยมานคุณากโร;  
</li>
  
<li>
ปตฺวา โสฬสมํ วสฺสํ ญาติสงฺฆสฺส มชฺฌโค,  
  
ทเสฺสตฺวา’เสสสิปฺปํ ตํ โลเก วิชฺชติ ยํ ตทา;  
</li>
  
<li>
ญาติสงฺฆํ ปโมเทโนฺต เทเว จ มนุเช’ปิ จ,  
  
ลทฺธา ยโสธรํ เทวิํ’นุกูลํ ชาติชาติยํ;  
</li>
  
<li>
โสณฺณทปฺปณสงฺกาส โสมฺมานน วิภุสิตํ,  
  
นีลนีรชสงฺกาส วิสาลายต โลจนํ;  
</li>
  
<li>
สิงฺคารมนฺทิรทฺวาเร ธโชปมภมุทฺวยํ,  
  
เหมกาหลสงฺกาส นาสิกํ รูปลกฺขิยา  
</li>
  
<li>
นีลเวลฺลิตธมฺมิลฺล ชิมุโตภย โกฎิยํ,  
  
นิจฺจวิชฺชุลฺลตาจกฺก มนุญฺญกณฺณปาสกํ;  
</li>
  
<li>
สาตกุมฺภนิภาภาส ปโยธรฆฎทฺวํ,  
  
สุวณฺณทฺทิตฎายาต นิชฺฌราการหารกํ  
</li>
  
<li>
เทหเทวทฺทุมาลมฺพ ปาโรหาภภุชทฺวยํ,  
  
องฺคุลีปลฺลวนฺตมฺพุ พินฺทุจารุ นขาวลิํ;  
</li>
  
<li>
เทหมาลาลิมาลาภ โรมราชิวิราชิตํ,  
  
รูปณฺณวตรงฺคาห วลิตฺตย วิจิตฺตกํ;  
</li>
  
<li>
โสณฺณรมฺภาสมาวฎฺฎ ปิโณรุทฺวย สุนฺทรํ,  
  
สนฺนิรกลิกาการ จารุชงฺฆา วิภูสิตํ;  
</li>
  
<li>
ปจฺจกฺขรูปลกฺขิญฺจ ลีลานิจย สนฺนิภํ,  
  
คุณานมากรํ สาธุ เวลํว รติสาคเร;  
</li>
  
<li>
กโนฺต วสนฺตราชา’ว กนฺทโปฺป’ว สุรูปวา,  
  
สสี’ว ทสฺสนีโย จ สูริโย วิย เตชวา;  
</li>
  
<li>
อจลเตฺตน เมรูว คมฺภีเรนณฺณโว วิย,  
  
พฺรหฺมสฺสโร ปิยํวาที ปญฺคฺญาย จ อนูปโม;  
</li>
  
<li>
วสโนฺต โส มหาวีโร ปุรสฺมิํ กปิลวฺหเย,  
  
ทิสฺวา นิมิเตฺต จตุโร อุยฺยาน คมนญฺชเส;  
</li>
  
<li>
ปพฺพชฺชาภิรโต นาโถ คนฺตฺวา อุยฺยานภูมิยํ,  
  
สุผุลฺลจมฺปกาโสก นาคาทา’เคหิ มณฺฑิตํ;  
</li>
  
<li>
ผุลฺลปงฺกช กฬฺหาร ชลาชลย สตากุลํ,  
  
มนฺทมนฺทานิลายาต นานาโมเทหิ วาสิตํ;  
</li>
  
<li>
สรา สรํ สมายาต มธุพฺพต นิเสวิตํ,  
  
ผลปุปฺผรสุทฺทาม ทฺวิช สงฺฆ นิกูชิตํ;  
</li>
  
<li>
นจฺจนฺต มตฺตโมรานํ นิจฺจํ มณฺฑปสนฺติภํ,  
  
ทิพฺพนฺต มิคสคฺฆานํ กีฬามณฺฑป สนฺนิภํ;  
</li>
  
<li>
สมีร สิสิโรทาร ธาราสีกร วาริหิ,  
  
ธารามณฺฑป ปนฺตีหิ ชนานนฺทกรํ วรํ;  
</li>
  
<li>
อุยฺยานวนมาคมฺม เทวราชาว นนฺทนํ,  
  
กีฬโนฺต นิชปุตฺตสฺส สุตฺวาน ชาตสาสนํ;  
</li>
  
<li>
นิวโตฺต วิสฺสกเมฺมน สหสฺสโกฺขว ภูสิโต,  
  
ปุรํ ปวิสมาโนว กิสา โคตมิ ภาสิตํ;  
</li>
  
<li>
สุตฺวาน นิพฺพุตปทํ ตทา จิตฺตานุกูลกํ,  
  
สนฺตุโฎฺฐ สานุราโค จ ลกฺขคฺฆํ ตารภาสุรํ;  
</li>
  
<li>
หารํ ติสฺสาย เปเสตฺวา คนฺตฺวาน สกมนฺทิรํ,  
  
เทวราชวิลาเสน นิสีทิ ปวราสเน;  
</li>
  
<li>
อถาคมฺม ตทา เนกนาฎิกา ปริวารยุํ,  
  
วชฺชนฺติ เภริโย ตาสุ ปคฺคยฺห กาจิ นาริโย;  
</li>
  
<li>
นานาลยสมากิณฺณํ คีตํ คายนฺติ กาจิ’ปิ,  
  
ธมนฺติ สุสิรํ กาจิ กาจิ วาเทนฺติ ตนฺติโย;  
</li>
  
<li>
จารุ พิมฺพาธรารมฺม ปโยธรภรา สุภา,  
  
วิสาลายต นีลกฺขา โสมโสมฺมานนา ตทา;  
</li>
  
<li>
นจฺจนฺติ ปุรโต ตสฺส เภริมณฺฑล มชฺฌคา,  
  
เทวกญฺญาว รงฺคมฺหี รสภาวนิรนฺตรํ;  
</li>
  
<li>
ทิสฺวาน โส ตมจฺฉริยํ วิรโตฺต วิสเย ตทา,  
  
อุรตฺตาฬญฺจ อทฺทกฺขิ สพฺพนฺตํ เภริตาฬนํ;  
</li>
  
<li>
ปริเทวํ’จุปฎฺฐาสิ คีตํ สํสารสาคเร,  
  
วายุเวค วิการํ’ว นจฺจํ จิเนฺตสิ นายโก;  
</li>
  
<li>
’กทาหํ ฆรโมสฺสชฺช ปพฺพชฺชาสิริ มุพฺพเห?’  
  
อิเจฺจวํ จินฺตยโนฺต โส สุปโนฺตว สยี ตหิํ;  
</li>
  
<li>
’ยํ นิสฺสาย มยํ เอตฺถ นจฺจคีเตสุ วฺยาวฎา,  
  
โส’ยํ’ทานิ สุปี’ อเมฺห กสฺสทานิ กโรม ตํ?;  
</li>
  
<li>
อิติ จินฺติย เต ตตฺถ ตุริเยสุ สเก สเก,  
  
อาลมฺพา สยิตา กญฺญา สุสญฺญาญฺญมนิสฺสิตา;  
</li>
  
<li>
ขาทนฺติ กาจิ ทนฺตานิ กาจิ ลาลา วหนฺติโย,  
  
กาจิ รุทนฺติโย ตตฺถ วิลปนฺติ อถา’ปรา;  
</li>
  
<li>
กากจฺฉนฺติ’ปิ เสมฺหมฺปิ คิลนฺติ จ จมนฺติ จ,  
  
กโรนฺติ นาทํ นาสาย ฆรู’ติ จ ขิปนฺติ จ;  
</li>
  
<li>
มุตฺตยนฺติ ตทา กาจิ รหสฺสํ วิจรนฺติ จ,  
  
ทุคฺคนฺธํ วาติ ตํ ฐานํ สุสานํ อามกํ ยถา;  
</li>
  
<li>
ปพุโทฺธ อฑฺฒรตฺตมฺหิ คเต ตตฺถ นิสีทิย,  
  
อทฺทกฺขิ ตาสํ เนกานิ วิการานิ ตหิํ ตทา;  
</li>
  
<li>
ตเสฺสวํ เปกฺขมานสฺส ภเว สํวิคฺคเจตโส,  
  
อาทิตฺตํว อุปฎฺฐาสิ มเน ขลุ ภวตฺตยํ;  
</li>
  
<li>
ทาวานล สมาทิตฺต มหารญฺญายถา คโช,  
  
ตเถวาสิ นรินฺทสฺส เคหโต คมเน มตี;  
</li>
  
<li>
ตโต วุฎฺฐาย สยนา กโรโนฺต อภินิกฺขมํ,  
  
วิตเกฺกสิ มหาราชา ปสฺสิตุํ สกมตฺรชํ;  
</li>
  
<li>
ปวิสิตฺวา ตโต คพฺภํ สนิกํ สนฺตมานโส,  
  
ปสฺสิตฺวา สห ปุเตฺตน นิทฺทายนฺติํ ยโสธรํ;  
</li>
  
<li>
จิราคตํ มหาเปมํ ธารยํ สกมานเส,  
  
พุโทฺธ หุตฺวาปิ’มํ สกฺกา ปสฺสิตุํ อิติ จินฺติย;  
</li>
  
<li>
คโต นาโถ ตโต ฐานา โพธิยา พทฺธมานโส  
  
ตทเหวาสิ พุโทฺธติ กามุโก โก น จินฺตเย;  
</li>
  
<li>
สิเนรุ มุทฺธรโนฺตว ปาทุทฺธริย นิกฺขมํ,  
  
ฉนฺนมาหูย อานีตํ กนฺถกํ ตุรคาธิปํ;  
</li>
  
<li>
อสฺสราชํ ตมารุยฺห สห ฉเนฺนน รตฺติยํ,  
  
เทเวหิ วิวฎทฺวรา ปฎิปชฺชิ มหาปถํ;  
</li>
  
<li>
จกฺกวาเฬสุ เนเกสุ เทวตา สุสมาคตา,  
  
ทีปธูปทฺธเชเห จ คนฺธมาเลหิ ปูชยุํ;  
</li>
  
<li>
ปุรโต สฎฺฐีสหสฺสานิ ทณฺฑทีปานิ ธารยุํ,  
  
ตถา ทกฺขิณปสฺสมฺหิ วามปเสฺส จ ปจฺฉโต;  
</li>
  
<li>
คคนา ปุปฺผวสฺสานิ วสฺสาเปสุํ ฉ เทวตา,  
  
มนฺทารวํ โกกนทํ สุคนฺธํ จิตฺตปาฎ ลิํ;  
</li>
  
<li>
จมฺปกา โสก ปุนฺนาค นาคปูคาค สมฺภวํ,  
  
มาลตีวสฺสิกียาที นานาวลฺลีหิ สมฺภวํ;  
</li>
  
<li>
ปทุมุปฺปล กลหาร กุมุทาทฺยามฺพุ สมฺภวํ,  
  
สุคนฺธมธุ มตฺตาหิ ฉปฺปทาลีหิ กูชิตํ;  
</li>
  
<li>
ปุปฺผวสฺสํ ปวสฺสิตฺถ ติํสโยชนมญฺชเส,  
  
ปสโตฺต ตตฺถ ตุรโค ทุกฺขโต อคมี ตทา;  
</li>
  
<li>
เอวํ ปูชาวิธาเนหิ คนฺตฺวา’โนมํ มหานทิํ,  
  
สิตเสกต สงฺกิณฺณํ พหุมีนกุลากุลํ;  
</li>
  
<li>
ตีรโฎฺฐ ปสฺสิ โส ธีโร คงฺคานาริํ รสาวหํ,  
  
กโรนฺติํ วีจิพาภาติ เอเณปุโปฺผปหารกํ;  
</li>
  
<li>
อเสฺสน ตํ มหาโนมํ ลงฺฆาเปตฺวา มหามตี,  
  
ปรตีเร ปติฎฺฐาสิ วิมเล วาลุกา ตเล;  
</li>
  
<li>
ปพฺพชิตุํ มเยเตฺถว ยุตฺตํ โน เม ปปญฺจิตุํ,  
  
อิติ จินฺติย โอภาย ธาริตาภรณานิ โส;  
</li>
  
<li>
ฉนฺนสฺส ปฎิยาเทตฺวา กนฺถกญฺจ หยาธิปํ,  
  
นิสิตํ ขคฺคมุคฺคยฺห สโมลิํ ฉินฺทิ กุนฺตลํ;  
</li>
  
<li>
เอวมาวชฺชยํ นาโถ สเจ’หํ สุคโต ภเว,  
  
ติฎฺฐตุ คคเน คนฺตฺวา อิติ อุกฺขิปิ จ’มฺพรํ;  
</li>
  
<li>
ตโต สโกฺก มหเคฺฆน มณิจโงฺคฎเกน ตํ,  
  
ปฎิคฺคเหตฺวา สิรสํ เนตฺวา เทวปุรํ จรํ;  
</li>
  
<li>
กาเรตฺวา มณิถูปํ โส นีเธตฺวา ตํ สิโรรุหํ,  
  
อตฺถาหํ ปติมาเนติ สหเทเวหิ เนกธา;  
</li>
  
<li>
มหาพฺรโหฺมปนีตฎฺฐปริกฺขารํ มหามตี,  
  
ปฎิคฺคเหตฺวา กาสาวํ นิวโตฺถ ปารุโต ตทา;  
</li>
  
<li>
ปุเพฺพ วิยมฺพรํ คยฺห อมฺพเร ขิปิ นายโก,  
  
ปฎิคฺคเหตฺวา ตํ พฺรหฺมา เนตฺวา พฺรหฺมปุรํ จรํ;  
</li>
  
<li>
ทฺวาทสโยชนุเพฺพธํ กตฺวา ถูปวรํ สุภํ,  
  
ตตฺถ ตํ นิทหิตฺวาน ปณิปาเตติ สพฺพทา;  
</li>
  
<li>
สมฺปุณฺณ มนสงฺกโปฺป ปพฺพชฺชาสิริ มุพฺพหํ,  
  
ฉาเทโนฺต กามเลเนว มรุํ จงกฺกมิ นายโก;  
</li>
  
<li>
ตโต อมฺพวนํ คนฺตฺวา วินฺทโนฺต ปีติชํ สุขํ,  
  
วีตินามยิ สตฺตาหํ รเมฺม ปาทปมณฺฑเป;  
</li>
  
<li>
ตโต ราชคหํ คนฺตฺวา ปารุปิตฺวา จีวรํ,  
  
คเหตฺวา มณิวณฺณํ โส ปตฺตํ กรตลมฺพุชา;  
</li>
  
<li>
พตฺติํส ลกฺขณูเปโต อนุพฺยญฺชน มณฺฑิโต,  
  
พฺรหฺมุชฺชุคโตฺต ภควา ปุรเสฎฺฐมุปาคมิ;  
</li>
  
<li>
วิสิขนฺตเรน คจฺฉนฺตํ โลเกกนยนํ ชนา,  
  
ทิสฺวา เอวํ วิจิเนฺตสุํ นายํ โย โส ชนาธิโป;  
</li>
  
<li>
กามํ ปุรวธุโสมฺม วตฺตสมฺพนฺธการณา,  
  
จโนฺท’ยมาคโต อชฺช สกเวเสน โน มติ;  
</li>
  
<li>
สุตฺวาน ตํ ตทา เกจิ หสนฺตา วจนนฺตรํ,  
  
นายํ สสี สสเงกา โส ภานุเมโส’ติ โน มติ;  
</li>
  
<li>
โพเธตุมาคโต กามํ โปรีนํ วทนมฺพุเช,  
  
สกีเยเนว รูเปน วิมฺหยํ โปริมานุเส;  
</li>
  
<li>
กิํ โภ อุมฺมตฺตกา อตฺถ เอวํ มา วทถา’ธุนา,  
  
สตรํสี อุณฺหรํสี น โส เอโส อวิคฺคโห;  
</li>
  
<li>
กาเมนาลสชนฺตุหิ กีฬิตุํ ปุรมาคโต,  
  
สรูเปน น โน อตฺถิ สํสโย พลุ มานเส;  
</li>
  
<li>
เตสํ ตํ วจนํ สุตฺวา หสนฺตา เกจิ ชนฺตุโน,  
  
ตุเมฺห ขลู น ชานาถ สพาเณ สธนู หิ โส;  
</li>
  
<li>
อิสฺสโร กนฺตรูเปน ตุงฺคมนฺทิรตา ปุรํ,  
  
เกลาโส อิติ สมฺปโตฺต ชหาถ วิมติํ อิธ;  
</li>
  
<li>
เตสมฺปิ วจนํ สุตฺวา หสเนฺตเก ชนา ตทา,  
  
นายํ หโร ติเนโตฺต โส เกสเวโส อิธาคโต;  
</li>
  
<li>
วิจิณโนฺต สิริํ อชฺช ปุรเสฎฺฐมุปาคตํ,  
  
เวเสนเญฺญน มญฺญาม เอตฺถ โน นตฺถิ สํสโย;  
</li>
  
<li>
ปหริตฺวา กรํ เกจิ สุตฺวา ตํ วจนํ นรา,  
  
หสเนฺตวํ ตทาโวจุํ วาสุเทโว น เว อยํ;  
</li>
  
<li>
กามํ สโรชนาโภ โส วามโน กณฺหวิคฺคโห,  
  
อยมญฺญตรจเณฺณน อาคโต ปากสาสโน;  
</li>
  
<li>
ปุรํ เทวปุรเนฺตตํ มญฺญมาโน มหาชุติํ,  
  
ปสฺสิตุนฺติ ปฎิญฺญาโต มา โภโนฺต วิลปนฺตุ เว;  
</li>
  
<li>
สุตฺวา เตสํ คิรํ เกจิ เกฬิํ กตฺวาน เนกธา,  
  
ตุเมฺห สกฺกํ น ชานาถ โส หิ โภ วชิรายุโธ;  
</li>
  
<li>
เอโส หิ โภ มหาพฺรหฺมา พฺรหฺมโลกา อิธาคโต,  
  
ปมตฺตา กินฺนุ เวทมฺหี พฺรหฺมพนฺธุ ปุเร อิธ;  
</li>
  
<li>
อเถสํ วจนํ สุตฺวา เกจิ ปณฺฑิตชาติกา,  
  
เนเต จนฺทาทโย กามํ มา โมหํ โภ ปกาสถ;  
</li>
  
<li>
จตุรานโน มหาพฺรหฺมา โสมโสมฺมานโน อยํ,  
  
สมนฺตโปตฺถโก พฺรหฺมา ปตฺตหโตฺถ’ยมพฺภุโต;  
</li>
  
<li>
กามํ ปารมิตาปุณฺณ ปสโตฺถ ปุริโส อยํ,  
  
นิจฺจํ วนฺทถ ปูเชถ โถเมเถตํ มหาชุติํ;  
</li>
  
<li>
เอวํ วทนฺตา สเพฺพ เต นาครา ปุริสุตฺตมํ,  
  
คนฺธปุเปฺผหิ ปุเชนฺตา นมสฺสนฺตา ตมนฺวคุํ;  
</li>
  
<li>
เนตฺตาริเตฺตหิ ปาเชนฺตา มุนิโน รูปสาคเร,  
  
ชนฺตโว มนนาวาโย ปารํ ปสฺสิํสุ โน ตทา;  
</li>
  
<li>
ตทา โลเกกนยโน สปทาเนน วีถิยํ,  
  
จรํ ยาปนมตฺตํว ลทฺธาคมฺม ปุรา พหิ;  
</li>
  
<li>
ปณฺฑวํ คิริมาสชฺช ตสฺสจฺฉายาย โส มุนิ;  
  
สงฺฆาฎิํ ปญฺญเปตฺวาน นิสชฺช ปุริสาสโภ;  
</li>
  
<li>
อทิฎฺฐปุพฺพํ ทิสฺวาน ปเตฺต มิสฺสกโภชนํ,  
  
สญฺชาตปฎิกูโล ตํ นุทิตฺวา ปจฺจเวกฺขณา;  
</li>
  
<li>
อมตํ วิย ตํ ภุตฺวา วิกฺขาเลตฺวา มุขํ ทกา,  
  
ปเตฺต วตฺตํ จริตฺวาน มุหุตฺตํ ตตฺถ วิสฺสมิ;  
</li>
  
<li>
ปวตฺติํ ตํ นิสาเมตฺวา พิมฺพิสาโร นริสฺสโร,  
  
สีฆํ ตมุปคนฺตฺวาน กตานุโญฺญ นิสีทิย;  
</li>
  
<li>
นิมนฺตยิตฺวา รเชฺชน อนิจฺฉเนฺต ยติสฺสเร,  
  
อนุคฺคหาย เม ยุตฺตํ พุทฺธภูเตนิธาคมํ;  
</li>
  
<li>
เอวํ นิมนฺติโต เตนาธิวาเสตฺวา มหามตี,  
  
อคมาสุรุเวลาย มตุโลรุ ปรกฺกโม;  
</li>
  
<li>
ปธานํ ปทหิตฺวาน ฉพฺพสฺสมติทุกฺกรํ,  
  
ปกาเสตฺวาน โลกสฺส โมกฺขํ นตฺถิติ เตน โส;  
</li>
  
<li>
ตโตปฺปภุติ วตฺตโนฺต มชฺฌิมปฺปฎิ ปตฺติยํ,  
  
กายสฺสานุคฺคหํ กตฺวา ตโต สมฺปิณิติ’นฺทฺริโย;  
</li>
  
<li>
มูเล’ชปาลนิโคฺรธปาทปสฺส มหามุนิ,  
  
นิสีทิ นิชโสภาหิ โอภาเสโนฺต ทิโสทิสํ;  
</li>
  
<li>
ตทา เสนานิ นิคเม สุชาตา ขีร ทายิกา,  
  
สมฺปุณฺณมนสงฺกปฺปา ยาจิตฺวา วฎเทวตํ;  
</li>
  
<li>
ธีรํ เทโวติ มญฺญนฺติ ตุฎฺฐหฎฺฐา ปโมทิตา,  
  
เหมปาติํ สปายาสํ ทตฺวาน อิทม’พฺรุวิ;  
</li>
  
<li>
ยถา มยฺหํ มหาเทว อิทฺธา ปตฺถิต ปตฺถนา,  
  
ตเถว ตว สงฺกโปฺป ขิปฺปเมว สมิชฺฌตุ;  
</li>
  
<li>
อิติ วตฺวาน วนฺทิตฺวา กตฺวา จ นํ ปทกฺขิณํ,  
  
ปกฺกนฺตาย สุชาตาย ธีโร ปาติํ สมาทิย;  
</li>
  
<li>
อุปคนฺตฺวานาติรมฺมํ นทิํ โส นีลวาหินิํ,  
  
สุปฺปติฎฺฐิตนามมฺหิ นทีติเตฺถ นิสีทิย;  
</li>
  
<li>
ภุญฺชิตฺวา อูนปณฺณาส ปิณฺฑํ กตฺวาน โภชนํ,  
  
วิสฺสเชฺชตฺวา ตโต ปาติํ ปฎิโสตํ นราสโภ;  
</li>
  
<li>
ตโต สาลวนุยฺยาเน วิสฺสมโนฺต ทิวาทิเน,  
  
ทิสฺวาน สุปิเน ปญฺจ อตฺถํ เตสํ วิจินฺติย;  
</li>
  
<li>
อาโพธิมูลโต มเคฺค เทเวหิ สมลงฺกเต,  
  
มณิโตรณปาลีหิ ปุณฺณกุมฺภทฺธาชาทิหิ;  
</li>
  
<li>
สายณฺหสมเย นาโถ คจฺฉโนฺต โพธิ สนฺติกํ,  
  
ทิสฺวาน โสตฺถิยํ นาม ถูยมานํ ทิชุตฺตมํ;  
</li>
  
<li>
เตน ทินฺนฎฺฐ มุฎฺฐินฺตุ คเหตฺวา นีลสทฺทลํ,  
  
โพธิมูลมุปาคมฺม กตฺวาน ตํ ปทกฺขิณํ;  
</li>
  
<li>
อกาสิ ตีณสนฺถารํ ปาจีนาภิมุขํ ตทา,  
  
ตโต มหิํ ทฺวิธา กตฺวา สมุฎฺฐาสิ มหาสนํ;  
</li>
  
<li>
อุจฺจํ จุทฺทสหเตฺถน นานา จิตฺต วิจิตฺติตํ,  
  
อภฎฺฐนหิตฺถ ตตฺรโฎฺฐ อิเจฺจวํ ทฬฺหมานโส;  
</li>
  
<li>
กามํ ตโจ นหารู จ อฎฺฐิ จ อวสิสฺสตุ,  
  
อุปสุสฺสตุ เม คเตฺต สพฺพนฺตํ มํสโลหิตํ;  
</li>
  
<li>
น อุฎฺฐหามพุชฺฌิตฺวา น ชเห วีริยํ มม,  
  
อธิฎฺฐหิตฺวา เอวํ โส นิสีทิ วชิราสเน;  
</li>
  
<li>
อนติกฺกมํ ฐเปตฺวาน จรณํ จรณุปริ,  
  
กมลํ กมเลเนว มณิพนฺธํ วิธาย โส;  
</li>
  
<li>
พาลาโสกทลาสตฺต ปรํ วา’โสกปลฺลวํ,  
  
นิธาย นยนานตฺท ปาณิํ ปาณิตเล ชิโน;  
</li>
  
<li>
ยถา สญฺฌาฆนาลีฒ ตุงฺคกญฺจน ปพฺพโต,  
  
สุรตฺตจีวรจฺฉนฺน จาริคตฺต วิราชิโต;  
</li>
  
<li>
อุทยาวลโกฎิมฺหิ ทิปฺปโนฺตว ทิวากโร  
  
กนฺธโรปริ ทิปฺปนฺต มุขมณฺฑลมณฺฑิโต;  
</li>
  
<li>
ยถา จามิกรพฺยเมฺห สุนีลํ สีหปญฺชรํ,  
  
อสมฺปกมฺปปเมฺหหิ ปิหิตทฺธสุโลจโน;  
</li>
  
<li>
นีลุปฺปลกลาปํจ ชนเนตฺตาลิปาตนํ,  
  
สชฺฌุทณฺฑสมาพทฺธ โพธิกฺขนฺธมผสฺสิ โส;  
</li>
  
<li>
นิสิโนฺน โพธิโต เฉชฺช ปวาฬตรุณงฺกุรา,  
  
ปตมานา สมนฺตาสุํ เตชํ วิย กุพุทฺธีนํ;  
</li>
  
<li>
เทวา ตตฺถ สมาคญฺชุํ ขิปฺปํ ทสสหสฺสิยํ,  
  
กมลาสโนรคา เจว สิทฺธวิชฺชาธราทโย  
</li>
  
<li>
สหมฺปติ มหาพฺรหฺมา พฺรหฺมเสนาปุรกฺขโต,  
  
สิตาตปตฺตํ ธาเรโนฺต ฐีโต สมฺพุทฺธ สนฺติเก;  
</li>
  
<li>
วีสํ รตน สตายามํ วิชยุตฺตร นามกํ,  
  
สงฺขํ ธเมโนฺต อฎฺฐาสิ สาทโร ปากสาสโน;  
</li>
  
<li>
สุยาโม สห เสนาย โถมยโนฺต นราธิปํ,  
  
มณิตาลวณฺฎํ ปคฺคยฺห มนฺทมเนฺทน วีชติ;  
</li>
  
<li>
ชิตกิตฺติ ลตคฺคมฺหิ สสฺส ปุปฺผํจ ปุปฺผีตํ,  
  
วาฬวิชนิมุคฺคยฺห อฎฺฐา สนฺตุสิโต ตหิํ;  
</li>
  
<li>
เพลุวํ วีณมาทาย คีตํ นานาลยานุคํ,  
  
ปญฺจสิโข ฐิโต ตตฺถ คายมาโน อเนกธา;  
</li>
  
<li>
มหากาโล’ปิ นาคิโนฺท นาคสงฺฆปุรกฺขโต,  
  
โถเมโนฺต ตตฺถ อฎฺฐาสิ นวารหคุณาทิหิ;  
</li>
  
<li>
รงฺคภุมิํ มาปยิตฺวา คเหตฺวาน วรงฺคนา,  
  
อุปหารํ กโรนฺตฎฺฐา ติมฺพรู สูริยวจฺจสา;  
</li>
  
<li>
อาคนฺตฺวา สห เสนาย สิตโงฺค สิตภุสโน,  
  
ธตรโฎฺฐ ฐิโต ปุเพฺพ อารกฺขํ กุรุมานโก;  
</li>
  
<li>
ปูเรโนฺต สกเสนาย ทกฺขิณสฺสํ วิรูฬฺหโก,  
  
อารกฺขํ กุรุมานฎฺฐา นีลโงฺค นีลภุสโน;  
</li>
  
<li>
วิรูปโกฺข’ปิ อฎฺฐาสิ ปาลยํ ปจฺฉิมํ ทิสํ,  
  
รตฺตงฺคาภรโณ วมฺมี นิชเสนาปุรกฺขโต;  
</li>
  
<li>
อุตฺตรสฺสํ สเสนาย อารกฺขํ กุรุมานโก,  
  
โสณฺณวณฺณงฺคาภรโณ อฎฺฐาสิ นรวาหโน;  
</li>
  
<li>
กิเมตฺถ พหุลาเปน ชาติเกฺขตฺตมฺหิ เทวตา,  
  
นาคตา เนว วาเหสุํ สเพฺพ เอเตฺถ’ว โอสฎา;  
</li>
  
<li>
คคนาโตติณฺณเกตุ ปาเทหิ ปถวีตเล,  
  
นาคาทโย น ธุตาสุํ เกตุนํ พหุ กา กถา;  
</li>
  
<li>
น ธูตา ธชปาเทหิ วายุตุทฺทามวุตฺติหิ,  
  
ตารกา คคเน พฺรูโม กินฺนุ ตตฺถ ธชาลุตา;  
</li>
  
<li>
ปุพฺพทิสา จกฺกวาฬ สิลายุคฺคตเกตุนํ,  
  
ปาทานิ ปรภาคาทิ จกฺกวาฬสิลนฺวคุํ;  
</li>
  
<li>
จกฺกวาฬ มหาเมรุ ยุคนฺธร นคาทโย,  
  
ปุปฺผาวตํสกา’วาสุํ นานาวเณฺณหิ สงฺขตา;  
</li>
  
<li>
วามามนฺทมกรนฺท พินฺทุสโนฺทห สุนฺทรํ,  
  
อุโลฺลล ปทุมากิณฺณ วิตานํ วาสิ อมฺพรํ;  
</li>
  
<li>
ขิตฺตโสคนฺธจุณฺณานิ เทวพฺรหฺมาทินา ตหิํ,  
  
วิตานํ วิย ขายนฺติ จกฺกวาฬคฺคมณฺฑเป;  
</li>
  
<li>
กปฺปูราครุธูเปหี ตตฺถ ตตฺถุคฺคเตหิ มา,  
  
กาลพฺภกูฎจฺฉโนฺนว อาสิ มญฺญํ กเถมุ กิํ;  
</li>
  
<li>
ชาติเกฺขเตฺตสุ เทเวหิ กตคฺฆิกุสุมาทินา,  
  
โนสีนา ธรณี ภารา ทิเสภานํ พลํ อโห;  
</li>
  
<li>
อมฺพราลมฺพมานานี ปุปฺผทามานิ ภูตลํ,  
  
อากฑฺฒนาย เทเวหิ พทฺธรชฺชุว ภาสเร  
</li>
  
<li>
อโญฺญญฺญกรมุคฺคยฺห คคเน สุรสุตฺทรี,  
  
ปริพฺภมนฺตา คายนฺติ ตตฺถ ตตฺถ มโนรมํ;  
</li>
  
<li>
อุโภ ภุเช วิกาเสตฺวา มณฺฑิตํ สุรสุตฺทรี,  
  
ภมนฺติ ภนฺตเภณฺฑุว ตตฺถ ตตฺถมฺพเร ยุคา;  
</li>
  
<li>
นีลุปฺปลกลาปาที คเหตฺวาน สุรงฺคนา,  
  
ฐีตาสุํ ปริวาเรตฺวา ปูชมานา นริสฺสรํ;  
</li>
  
<li>
รตฺนปลฺลวกลหาร กมลุปฺปล สงฺคเต,  
  
สนฺนีรกุสุมากิเณฺณ ปุเณฺณโสคนฺธวาริหี;  
</li>
  
<li>
กญฺจนาทิฆเฎ คยฺห อมฺพเร สุรสุนฺทรี,  
  
กตฺวาน สุคตํ มเชฺฌ ปูชยิํสุ สมนฺตโต  
</li>
  
<li>
กญฺจนาทาสหตฺถา จ กาจี กญฺญา ตถา ฐิตา,  
  
ตาลวเณฺฎ คเหตฺวาน ฐีตาสุํ กาจิ เทวตา;  
</li>
  
<li>
กาจิ มงฺคล สํยุตฺต วจนา ตว ปตฺถนา,  
  
สมิชฺฌตุติ โฆเสนฺตี ปริวาเรตฺวา ฐิตา ชินํ;  
</li>
  
<li>
สิริวจฺฉาทิ ปคฺคยฺห อฎฺฐมงฺคลมุตฺตมํ,  
  
ฐิตาสุํ คคเน นารี ปริวาเรตฺวา มุนิสฺสรํ;  
</li>
  
<li>
นจฺจนฺติ เกจิ กีฬนฺติ เสเลนฺติ จ ลลนฺติ จ,  
  
วาเทนฺติ เกจิ คายนฺติ เวลุเกฺขปํ กโรนฺติ จ;  
</li>
  
<li>
เนกปุปฺผคฺฆิปนฺตี จ ตถา ทีปคฺฆิปนฺติ จ,  
  
มณิจามีกราสชฺฌุ อคฺฆิกา ปนฺติโย ตถา;  
</li>
  
<li>
อาพฺรหฺมภวนุคฺคมฺม จกฺกวาฬสมนฺตโต,  
  
ติฎฺฐนฺติ ชลมานาโย พุทฺธสฺส มงฺคลุสฺสเว;  
</li>
  
<li>
สตฺตรตนสมฺภุตา นานา โตรณปนฺตีโย,  
  
เหมรมฺภามยา จาปิ ตถา ทุสฺสมยา สิยุํ;  
</li>
  
<li>
นานาวเณฺณหิ เนเกหิ ฉเตฺตหิ จ นิรนฺตรํ,  
  
จกฺกวาโฬทรํ อาสิ สรํจ กมลากุลํ;  
</li>
  
<li>
ตตฺถ ตตฺถุชฺชลาเนก ยนฺตทีปาวลี มหี,  
  
ตารกาชาลกากิณฺณ คคนงฺคนสนฺติภา;  
</li>
  
<li>
ธชนฺตริต ฉตฺตา’สุํ จกฺกวาฬคิรูปริ,  
  
นิรนฺตรา’สุํ ตเตฺถว ฆฎทีปา จ โตรณ;  
</li>
  
<li>
นานาตุริยนาเทหิ นานาสงฺคีติตาหิ จ,  
  
สาธุวาเทหิ เนเกหิ จกฺกวาโฬ ผุโฎ อหู;  
</li>
  
<li>
อโห มหนฺตตา ตสฺส พุทฺธสฺส กตมงฺคเล,  
  
ปูชาวิเสสํ ตํ โก หิ มุเขเนเกน ภาสตี;  
</li>
  
<li>
จตุมฺมุโข สหสฺสโกฺข ทฺวิสหสฺสนยโน ผณี,  
  
ทสกโณฺฐ’ปิ ตํ สพฺพํ เนว สโกฺกนฺติ ภาสิตุํ;  
</li>
  
<li>
เอวํ สุราสุรพฺรหฺม เวนเตโยฺยรคาทิหิ,  
  
นิรนฺตรํ กตาเนก มหามห สมากุเล;  
</li>
  
<li>
ตสฺมินฺตุ วาสเร มาโร ปสฺสิตฺวา ภุวนํ อิทํ,  
  
อามเนฺตตฺวา สานุวเร อาเหวํ สกุตูหโล;  
</li>
  
<li>
สเพฺพ ทิพฺพวิมานา โภ สุญฺญา ทิสฺสนฺติ ฉฑฺฑิตา,  
  
ปุรปาลมฺปหาเปตฺวา กฺว คตา’สุํ สเทวกา;  
</li>
  
<li>
กิโมฺภ มาร น ชานาสิ มโตฺต สุโตฺต’สิ อชฺช กิํ,  
  
สุโทฺธทนิย สิทฺธโตฺถ มายาย ตนโย อยํ;  
</li>
  
<li>
ปุเรตฺวา ปารมี สพฺพา กตฺวาน อภินิกฺขมํ,  
  
โพธิมุเล นิสิโนฺน สิ อชฺช พุโทฺธ ภวามีติ;  
</li>
  
<li>
ตสฺส ปูชาวิธานตฺถํ ทสสหสฺสีสุ เทวตา,  
  
สมาคตา หฎฺฐตุฎฺฐา กโรนฺตชฺช มหามหํ;  
</li>
  
<li>
กินฺนุ เต พธิรํ โสตํ กินฺนุ ปริหายิ โลจนํ,  
  
ธชคฺคา เต น ทิสฺสนฺติ อุโลฺลลํ เต น สูยติ;  
</li>
  
<li>
เตสํ ตํ วจนํ สุตฺวา อนฺตโก ขลุ ปาปิมา,  
  
ทุกฺขิโต ทุมฺมโน เตสํ โสจโนฺต อิทมฺพฺรุวิ;  
</li>
  
<li>
อโห วตา’ติปริหานิ สํสารสฺส มหา อยํ,  
  
อสาโร ขลุ สํสาโร สิทฺธเตฺถ วิภวํ คเต;  
</li>
  
<li>
อโห วตา’ติ นฎฺฐมฺหา ติวฎฺฎํ ปริปุริตํ,  
  
โหติ โภ ทหนา ทฑฺฒวนํวาติ อลกฺขิกํ;  
</li>
  
<li>
นิราโลกํ ติโลกํ โภ อสุรํ วาสรํ ยถา,  
  
ปริโมสรตนํ โหติ รชฺชํ เวทํ ชคตฺตยํ;  
</li>
  
<li>
มเมส วิสยํ หิตฺวา ยาติ สิทฺธตฺถทารโก,  
  
เตน ยาเตน มเคฺคน นิกฺขมนฺติ พหุชฺชนา;  
</li>
  
<li>
ภวนฺตํ น กโรเตโส ยาว สุโทฺธทนตฺรโช,  
  
เอถ คจฺฉาม สิทฺธตฺถมสิทฺธตฺถํ กโรม โภ;  
</li>
  
<li>
มาเปถ เภรวํ วณฺณํ พีภจฺฉํ ทุทฺทสํ ขรํ,  
  
สเทฺทเนว ปลาเปถ ตูลภฎฺฎํว วายุนา;  
</li>
  
<li>
ตสฺส ตํ วจนํ สุตฺวา มารเสนา สมาคมุํ,  
  
นานาเวสธรา หุตฺวา นานายุธ สมงฺคิโน;  
</li>
  
<li>
โยชนานํ ตทา มาโร ทิยฑฺฒสตมุจฺจโต,  
  
คิริเมขลมารุยฺห เสนาย สหสา’คมี;  
</li>
  
<li>
ทิสฺวาน ทุรโต เอตฺตํ เทวา มารํ สวาหินิํ,  
  
ภยฎฺฎาปคมุํ ขิปฺปํ ธาวมานา ทิโสทิสํ;  
</li>
  
<li>
สํขิปฺป ขิปฺปํ สจฺฉตฺตํ พฺรหฺมา ธาวิ ปรมฺมุโข,  
  
กตฺวาน ปิฎฺฐิยํ สงฺขํ สโกฺก ธาวิ วิสงฺกิโต;  
</li>
  
<li>
มหากาโล’ปิ นาคิโนฺท นิมุชฺช มหิยํ ตทา,  
  
วตฺตทตฺตกโร ภีรุ สเก นิปติ มญฺจเก;  
</li>
  
<li>
สํ สํ ปูชาวิธานนฺตุ ฉเฑฺฑตฺวาน สเทวกา,  
  
คตาสุํ สุญฺญกํ อาสิ จกฺกวาฬมิทํ ตทา;  
</li>
  
<li>
นิสฺสิรีกํ ปเทสํ ตํ อโสภํ อสมญฺชสํ,  
  
อโหสิ ปติตาเนก ปูชาภณฺฑสมากุลํ;  
</li>
  
<li>
เอโกว ตตฺถ สุคโต นิสีทิ วชิราสเน,  
  
ปชฺชลํ นิชสิริยา สูริโยว ยุคนฺธเร;  
</li>
  
<li>
อกโมฺป จ อสนฺตฺราสี โลมหํส วิวชฺชิโต,  
  
อภีโต สีหราชาว มิคจฺฉาปานมคฺคโต;  
</li>
  
<li>
ตโต ธมฺมิสฺสรสฺสเคฺค ทุนฺนิมิตฺตานิ ชายรุํ,  
  
อนฺธการํ ทิสา อาสุํ ธูมเกตุ จ อมฺพเร;  
</li>
  
<li>
ทินํ ทุทฺทินกํ อาสิ หตรํสิ ทิวากโร,  
  
อุกฺกาปโต’ปิ ปญฺญายิ ทิสาฑาโหปปชฺชถ;  
</li>
  
<li>
อฆเน คคเน อาสุํ อินฺทจาปวิรชฺชุตี,  
  
อนลาสนิโย’ทิตฺตา ตตฺถ ตตฺถ ปตนฺตี จ  
</li>
  
<li>
กาโกลสงฺฆา วสฺสิํสุ อุณฺณ สกุณโกสิยา,  
  
จริํสุ อมฺพเร’เปตา กพนฺธา จ ภยาวหา;  
</li>
  
<li>
เสนํ สํวิทหิตฺวาน ตโต มาโร อภิทฺทวิ,  
  
อาคนฺตฺวา จกฺกวาฬมฺหิ ฐิโต ชินมุทิกฺขิย;  
</li>
  
<li>
เอกกสฺส มนุสฺสสฺส สนฺติโกปคมํ มม,  
  
น ยุตฺตญฺหิ คโช ยาติ คชํ โน ยาติ โกตฺถุกํ;  
</li>
  
<li>
เนตํ ครุ ปลาเปตุํ กาโล อิติ วิจินฺติย,  
  
มาเปสิ กุปิโต ขิปฺปํ กปฺปนิล สมานิลํ;  
</li>
  
<li>
ขิปโนฺต คคเน ขิปฺปํ อุทฺธริตฺวา วนสฺปตี,  
  
กตฺวาน วนมุมฺมูลํ วิทฺธํเสโนฺต อเสสกํ;  
</li>
  
<li>
จาเลตฺวา ตาลสาลาทิํ ลุญฺจิตฺวา คคเน ขิปํ,  
  
ปาเตโนฺต จกฺกวาฬเนฺต วาชิสีห คชาทโย;  
</li>
  
<li>
ปหริตฺวา วิวเตฺตตฺวา คิริกูฎานิ อุกฺขิปํ,  
  
ภมยโนฺต นโภมเชฺฌ ธาวเตว ตโต ตโต;  
</li>
  
<li>
สิลาหิ สิลาสงฺฆฎฺฎ มหานาทํ ปวตฺตยํ,  
  
ปาเตโนฺต ทหนญฺจาปิ ธูมมมฺพร มุกฺขิปํ;  
</li>
  
<li>
ภมยโนฺต คเหตฺวาน อมฺพเร ฉทนิฎฺฐิกา,  
  
ปาสาเท ปริวเตฺตตฺวา ปหรโนฺต นคาทิสุ;  
</li>
  
<li>
ขนโนฺต ปถวิํ ปํสุํ คเหตฺวามฺพรมณฺฑเล,  
  
พนฺธโนฺตว ปรํ ภุมิํ ภินฺทโนฺต ตุงฺคปพฺพเต;  
</li>
  
<li>
ภยานเกน สเทฺทน อุปคมฺม มหามุนิํ,  
  
จาเลตุํ เนว โส สกฺขิ อํสุมตฺตมฺปิ จีวเร;  
</li>
  
<li>
ตทาสิ วิชโย ตสฺส สมฺพุทฺธสฺส สิรีมโต,  
  
ปฐเม มารยุทฺธมฺหิ มารสฺสาสิ ปราชโย;  
</li>
  
<li>
เอวํ มหานุภาโวติ มนฺตฺวาน นรสารถิํ,  
  
นิจฺจํ วนฺทถ ปูเชถ โส หิ โว สรณํ สทา;  
</li>
  
อิติ ปฐโม วิชโยฯ  
</li>
  
<li>
ทิสฺวา นมุจิ ธีรสฺส มาลุเตนานุปทฺทวํ,  
  
ทุกฺขี จ ทุมฺมโน อาสิ โกเธนาตุรมานโส;  
</li>
  
<li>
โหตุ ทานิ มโหเฆน ปวาเหมิ อิมํ ยติํ,  
  
มาเปตฺวาน มหาเมฆํ โสจนาย อลํ มม;  
</li>
  
<li>
อิติ จินฺติย โส มาโร มหาเมฆมมาปยิ,  
  
ทิสาสุมฺปิหิตา สพฺพา อนฺธกาโร อวตฺถริ;  
</li>
  
<li>
อุปรูปริ คุณา หุตฺวา สหสฺสานิ สตานิ’ปิ,  
  
ธาราธรา มหาธารา วตฺตยิํสุ สมนฺตโต;  
</li>
  
<li>
โสทามินีสหเสฺสหิ วินทฺธํว นภํ อหู,  
  
ตตฺถ ตตฺถ ทิสาภาเค อินฺทจาปา อวตฺตถ;  
</li>
  
<li>
มหารชตรชฺชูหิ สิพฺพิตาว นภาวนี,  
  
ธราธโรรุธาราหิ นิรนฺตรปวตฺติหิ;  
</li>
  
<li>
ตตฺถ ตตฺถ ปตนฺตานิ โฆราสนิสตา อหุํ,  
  
มหาภีม นโภ เภริสฺสนา อาสุํ ตหิํ ตหิํ;  
</li>
  
<li>
อุทฺธรโนฺต มหาเสเล มโหโฆ จ ตทุพฺภเว,  
  
เกลาส สิขราการ เอเณปุเญฺช สมุพฺพหํ;  
</li>
  
<li>
มหาถูปปฺปมาณาทิ มหาพุพฺพุลมุพฺพหํ,  
  
คมฺภีโร ปุถุโล จโณฺฑ อุปคมฺม ชินนฺติกํ;  
</li>
  
<li>
สรีเร โลมมตฺตมฺปิ เตเมตุมสมตฺถโก,  
  
คโต มโหโฆ พุทฺธสฺส’โภ’นุภาวมหนฺตตา;  
</li>
  
<li>
ตทาสิ วิชโย ตสฺส สมฺพุทฺธสฺส สิรีมโต,  
  
ทุติเย มารยุทฺธมฺหิ มารสฺสาสี ปราชโย;  
</li>
  
<li>
เอวํ มหานุภาโวติ มนฺตฺวาน นร สารถิํ,  
  
นิจฺจํ วนฺทถ ปูเชถ โส หิ โว สรณํ สทา;  
</li>
  
ทุติโย วิชโยฯ  
</li>
  
<li>
ตโต มาโร อสโกฺกโนฺต วโสฺสเฆน อุปทฺทวํ,  
  
กาตุํ ตสฺส อุสูยาทิ โกปากุลมโน ตทา;  
</li>
  
<li>
ภวตชฺช กิเมเตน มารเณ ตสฺส กิํ ครุ,  
  
อิทานงฺคารวุฎฺฐีหิ ฌาเปมิ สหสา อิมํ;  
</li>
  
<li>
อิติ จินฺติย โส มาโร มาเปตฺวางฺคาร วุฎฺฐิโย,  
  
เปเสสิ นภสา ตสฺส สมฺพุทฺธสฺส อุปนฺติกํ;  
</li>
  
<li>
มหาปพฺพตสงฺกาส ชลิตงฺคาร ราสโย,  
  
ธาวิํสุ นหสา ตตฺถ อจฺจิมโนฺต มหพฺภยา;  
</li>
  
<li>
จิจฺจิฎายน สเทฺทหิ ปูรยโนฺต ทิสนฺตรํ,  
  
ธูปายโนฺต ผุลิเงฺคหิ มารสฺสาปิ ภยาวหา;  
</li>
  
<li>
อุชฺชาเลนฺตา มหารุเกฺข ปพฺพเต’ปิ จ สมฺมุเข,  
  
นรโกทรุคฺคตา อคฺคี ราสีวาติ ภยาวหา;  
</li>
  
<li>
อุปคนฺตฺวา มุหุเตฺตน นิสินฺนํ มุนิปุงฺควํ,  
  
มธุมตฺตาลิฌงฺการ นาทากุลทิสามุขา;  
</li>
  
<li>
ปาเตนฺติ สตตามนฺท มกรนฺทช พินฺทโว,  
  
มาลาวตํสกา หุตฺวา ปาทมุเล ปติํสุ ตา;  
</li>
  
<li>
ตทาสิ วิชโย ตสฺส สมฺพุทฺธสฺส สิรีมโต,  
  
ตติเย มาร ยุทฺธมฺหิ มารสฺสาสิ ปราชโย;  
</li>
  
<li>
เอวํ มหานุภาโวติ มนฺตฺวาน นรสารถิํ,  
  
นิจฺจํ วนฺทถ ปูเชถ โส หิ โว สรณํ สทา;  
</li>
  
ตติโย วิชโยฯ  
</li>
  
<li>
เตนานุปทฺทุตํ พุทฺธํ ปสฺสิตฺวาน ปชาปติ,  
  
ทุกฺขิโต ทุมฺมโน หุตฺวา เอวํ จิเนฺตสิ ทุมฺมติ;  
</li>
  
<li>
ปาสาณวสฺสํ มาเปตฺวา จุเณฺณตฺวา ปนิมํ ยติํ,  
  
วิทฺธํเสมีติ จิเนฺตตฺวา มาเปสูปลวสฺสกํ;  
</li>
  
<li>
ตสฺมิํ วเสฺส’ติ พีภจฺฉา ธูมายนฺตา สโชติกา,  
  
ชลิตงฺคารสงฺกาสา ปาสาณุจฺจาวจา พหู;  
</li>
  
<li>
กรานโญฺญญฺญสงฺฆฎฺฎา มหนฺตํ เภรวํ รวํ,  
  
ทุทฺทินํ ธูมชาลาหิ กุรุมานา สมนฺตโต;  
</li>
  
<li>
สตฺถูปคนฺตฺวาภิมุขํ สนฺตมาลาคุลา วิย,  
  
ปติํสุ สิริปาเท เต อมนฺทาโมทวาหิโน;  
</li>
  
<li>
ตทาสิ วิชโย ตสฺส สมฺพุทฺธสฺส สิรีมโต,  
  
จตุเตฺถ มารยุทฺธมฺหิ มารสฺสาสิ ปราชโย;  
</li>
  
<li>
เอวํ มหานุภาโวติ มนฺตฺวาน นรสารถิํ,  
  
นิจฺจํ วนฺทถ ปูเชถ โส หิ โว สรณํ สทา;  
</li>
  
จตุโตฺถ วิชโยฯ  
</li>
  
<li>
ทิสฺวานตฺตมโน มาโร ทิโตฺต โกธคฺคินา ตทา,  
  
มาเปตฺวา’ยุธวสฺสํ โส เปเสสิ ตทุปนฺติกํ;  
</li>
  
<li>
เนตฺติํสจฺฉูริกา สตฺติ เหณฺฑิวาล คทาทโย,  
  
ติณฺคธารา ปชฺชลิตา อจิรชฺชุติ สนฺนิภา;  
</li>
  
<li>
ยถา ปุโปฺผปหาโรปคนฺตฺวาน คคนงฺคนา,  
  
เอวํ สมฺพุทฺธปาเทสุ ปติํสุ ปริวตฺติตา;  
</li>
  
<li>
ตทาสิ วิชโย ตสฺส สมฺพุทฺธสฺส สิรีมโต,  
  
ปญฺจเม มารยุทฺธมฺหิ มารสฺสาสิ ปราชโย;  
</li>
  
<li>
เอวํ มหานุภาโวติ มนฺตฺวาน นรสารถิํ,  
  
นิจฺจํ วนฺทถ ปูเชถ โส หิ โว สรณํ สทา;  
</li>
  
ปญฺจโม วิชโยฯ  
</li>
  
<li>
ตํ ทิสฺวา ปาปิมา กุโทฺธ ยํ ยํ ตสฺส กโรม’หํ,  
  
ตํ ตํ’ทานี น สโกฺกติ กิญฺจิ กากุมุ’ปกฺกมํ;  
</li>
  
<li>
มาเปสิ กุกฺกุลํ วสฺสํ มารมีต’ธุนา มุนิํ,  
  
โส’คา’กาสา สมฺปทิโตฺต ธูมายโนฺตว ปชฺชลํ;  
</li>
  
<li>
ชินสฺสาภิมุขํ คนฺตฺวา กุกฺกุโล ปริวตฺติย,  
  
จนฺทนสฺส สิตพฺภสฺส ธูลี หุตฺวาน ปคฺฆริ;  
</li>
  
<li>
ตทาสิ วิชโย ตสฺส สมฺพุทฺธสฺส สิรีมโต,  
  
ฉเฎฺฐ นมุจิ ยุทฺธมฺหิ มารสฺสาสี ปราชโย;  
</li>
  
<li>
เอวํ มหานุภาโวติ มนฺตฺวาน นรสารถิํ,  
  
นิจฺจํ วนฺทถ ปูเชถ โส หิ โว สรณํ สทา;  
</li>
  
ฉโฎฺฐ วิชโยฯ  
</li>
  
<li>
ตโต ทิสฺวาน ตํ กโณฺห กณฺหเสนา ปุรกฺขโต,  
  
สงฺกุโทฺธ เปสยิ ตตฺถ วสฺสํ โส สิกตามยํ;  
</li>
  
<li>
ขทีรงฺคาร สงฺกาสา วาลุกา คคนาคตา,  
  
ภสฺสนฺตา ชินปาทเนฺต วาสจุณฺณตฺตมาคตา;  
</li>
  
<li>
ตทาสิ วิชโย ตสฺส สมฺพุทฺธสฺส สิรีมโต,  
  
สตฺตเม มารยุทฺธมฺหิ มารสฺสาสิ ปราชโย;  
</li>
  
<li>
เอวํ มหานุภาโวติ มนฺตฺวาน นร สารถิํ,  
  
นิจฺจํ วนฺทถ ปูเชถ โส หิ โว สรณํ สทา;  
</li>
  
สตฺตโม วิชโยฯ  
</li>
  
<li>
ตมฺปิ ทิสฺวา อสชฺชโนฺต อหิรี โกปเกตุโก,  
  
มาเปตฺวา ปลิปนฺทานิ ตตฺถ โอสีทยามิ ตํ;  
</li>
  
<li>
อิติ จินฺติย มาเปตฺวา เปเสสิ ปลิปํ ฆนํ,  
  
ธูปายโนฺต ปชฺชลโนฺต คนฺตฺวา โส นภสา ลหุํ;  
</li>
  
<li>
สมฺพุทฺธสิริปาทมฺหิ สมฺปโตฺต นิพฺพุโต ตโต,  
  
นานาสุคนฺธสมฺภุต คนฺธกทฺทมตํ คโต;  
</li>
  
<li>
ตทาสิ วิชโย ตสฺส สมฺพุทฺธสฺส สิรีมโต,  
  
อฎฺฐเม มารยุทฺธมฺหิ มารสฺสาสิ ปราชโย;  
</li>
  
<li>
เอวํ มหานุภาโวติ มนฺตฺวาน นรสารถิํ,  
  
นิจฺจํ วนฺทถ ปูเชถ โส หิ โว สรณํ สทา;  
</li>
  
<li>
โอโลเกโนฺต ตโต มาโร มาราริํ สิริยุชฺชลํ,  
  
ทิสฺวา จิตฺตมฺปสาเทตุมสโกฺกโนฺต’ติ โกปวา;  
</li>
  
<li>
อเชฺชตมนฺธการสฺมิํ ปกฺขิปิตฺวา ปโมหิตุํ,  
  
มยฺหํ ภาโรติ จิเนฺตตฺวา มาเปสิ ติมิรํ ฆนํ;  
</li>
  
<li>
โลกนฺตเรสุ สมฺภุต ติมิโส’ว ภยาวโห,  
  
คนฺตฺวาน คคนา โส หิ ปตฺวาน มุนิสนฺติกํ;  
</li>
  
<li>
ยถา ติมิรมายาติ วินาสํ สุริยุคฺคเต,  
  
เอวมาสิ ชินคฺคมฺหิ อนฺธกาโร ตถาวิโธ;  
</li>
  
<li>
ตทาสิ วิชโย ตสฺส สมฺพุทฺธสฺส สิรีมโต,  
  
นวเม มารยุทฺธมฺหิ มารสฺสาสิ ปราชโย;  
</li>
  
<li>
เอวํ มหานุภาโวติ มนฺตฺวาน นรสารถิํ,  
  
นิจฺจํ วนฺทถ ปูเชถ โส หิ โว สรณํ สทา;  
</li>
  
นวโม วิชโยฯ  
</li>
  
<li>
เอวํ นวหิ วุฎฺฐิหิ กตฺวา มาโร มหา ภวํ,  
  
น ตโสฺสปทฺทวํ ทิสฺวา ทิตฺตโกปานลากุโล;  
</li>
  
<li>
คเหตฺวาน ตโต ขิปฺปํ ฐปิตํ อตฺตคุตฺติยา,  
  
จกฺกายุธํ มหาเตชํ กุปิโต ขิปิ เวคสา;  
</li>
  
<li>
ธาราธรํ ตมุคฺคยฺห กุโทฺธ ปหรเต ยที,  
  
กลีรํว อสชฺชโนฺต วิขเณฺฑติ ปชาปติ;  
</li>
  
<li>
ตเถว โส มหิํ กุโทฺธ มาโร ขิปติ เวควา,  
  
น ภวโนฺตสธา ปาณา วิสุสฺสนฺติ สราทโย;  
</li>
  
<li>
ตเถว กุปิโต เตน ขิปเต โส มหมฺพุธิํ,  
  
วิลยํ ชลชา ยนฺติ สุสฺสเต โส มหณฺณโว;  
</li>
  
<li>
เอวํ มหานุภาโว โส คจฺฉโนฺต ชลมฺพเร,  
  
ปตฺวาน ปติโต นาถํ หุตฺวาน ปุปฺผจุมฺพฎํ;  
</li>
  
<li>
ตทาสิ วิชโย ตสฺส สมฺพุทฺธสฺส สิรีมโต,  
  
ทสเม มารยุทฺธมฺหิ มารสฺสาสิ ปราชโย;  
</li>
  
<li>
เอวํ มหานุภาโวติ มนฺตฺวาน นรสารถิํ,  
  
นิจฺจํ วนฺทถ ปูเชถ โส หิ โว สรณํ สทา;  
</li>
  
ทสโม วิชโยฯ  
</li>
  
<li>
อิติ โกปคฺคินา ทิตฺตมนํ มารํ ตทา ชิโน,  
  
กรุณาชลเสเกน นิพฺพาเปโนฺต นิสีทิ โส;  
</li>
  
<li>
เอวํ กตฺวาปิ โส กุโทฺธ อลทฺธวิชโย ตทา,  
  
อามเนฺตสิ สกํ เสนํ ปลยานลเภรวํ;  
</li>
  
<li>
เอถาสุ วต’เร มยฺหํ อสฺสวา มารกิงฺกรา,  
  
นานาเวสธรา โหถ ธาเรถ วิวิธายุเธ;  
</li>
  
<li>
สเทฺทเหตํ ปลาเปถ ยาถ คณฺหถ พนฺธถ,  
  
ปาเท คเหตฺวา ขิปถ จกฺกวาฬนฺตรํ อิโต;  
</li>
  
<li>
อถคา สห วาจาหิ ภิํสา สา มารวาหินี,  
  
ตุรงฺค วฺยคฺฆ มาตงฺค สีหาทิรูป ภิํสนา;  
</li>
  
<li>
สา มารสฺสุภโต ปเสฺส จตุวีสติโยชเน,  
  
ฐิตา ปจฺฉิมภาคมฺหี จกฺกวาฬสิลาวธิํ;  
</li>
  
<li>
พหลเตฺตน สา อาสิ สมฺปุณฺณ นวโยชนา,  
  
ยกฺข เปต ปิสาจาทิ เวเสหิ ภยวาหินี;  
</li>
  
<li>
สํวฎฺฎ วาตสมฺปาต ขุภีตมฺพุธิโน วิย,  
  
อุโลฺลล ภิมโฆโส ตุ คโต พฺรหฺมปุราวธิํ;  
</li>
  
<li>
ทนฺต สงฺฆฎฺฎ สญฺชาต ชาลามาลา สมากุลา,  
  
เตสํคารา’ว ทิตฺตาสุํ โกธุมฺมีลิต โลจนา  
</li>
  
<li>
วหนฺติ ธูมกฺขนฺธานิ มุขโกฎร โกฎิหี,  
  
นีหฎา นีหฎา ชิวฺหา สุภีโมรคตํ คตา;  
</li>
  
<li>
อุทฺธริตฺวาน ตาลาทิ กริตฺวาน สราสเน,  
  
ภุชเงฺค จ คุเณ เกจิ คาฬฺหมากฑฺฒยนฺติ จ;  
</li>
  
<li>
ปุณฺฑรีกจฺฉ สีหาที ขิปนฺตาภิมุเข ตทา,  
  
ธาวเนฺตเก สมุคฺคยฺห ปุรโต ทิตฺตปพฺพเต;  
</li>
  
<li>
ภยานกาติ เนกานิ สีสาเนก กเลพเร,  
  
มาปยิตฺวาน ปุรโต ธาวนฺติ เกจิ กิงฺกรา;  
</li>
  
<li>
สีเสน สีหสงฺกาสา คเตฺตน มนุโชปมา,  
  
พุทฺธสฺสาภิมุขํ เกจิ ธาวนฺติ มาร กิงฺกรา;  
</li>
  
<li>
กณฺฐีรวาการเทหา มุเขน ขลุ รกฺขสา,  
  
หุตฺวาน อภิธาวนฺติ เกจิมารสฺส กิงฺกรา;  
</li>
  
<li>
ทณฺฑมานวกา สีสภาเคนา’ติภยาวหา,  
  
คเตฺตน รกฺขสา หุตฺวา เกจิ ธาวนฺติ กิงกรา;  
</li>
  
<li>
ทีปเจฺฉภ ตุรงฺคานํ วฺยคฺฆ ขคฺควิสาณินํ,  
  
วราห มหิสาทีนํ กณฺณปาวุร โภคินํ;  
</li>
  
<li>
สีสาการ มหาสีเส ตพฺพิรุเทฺธ กเลพเร,  
  
มาเปตฺวา อภิธาวนฺติ เกจิ มารสฺส กิงฺกรา;  
</li>
  
<li>
อากเฑฺฒนฺตา กโปลานํ กรสาขาหิ สมฺมุเข,  
  
ทสฺสยนฺตา มหาทาฐํ เกเจนฺติ มารกิงฺกรา;  
</li>
  
<li>
ติขิณคฺคนขา เกจิ ผาลยนฺตา สโกทเร,  
  
อเนฺต คเล ปิลนฺธิตฺวา ธาวนฺติ กิงฺกราปเร;  
</li>
  
<li>
คิลนฺตา เกจิ ผณิโน อุคฺคิรนฺตา ตเถว จ,  
  
สีส กนฺธร กณฺณนฺต พาหุ องฺคุลิ อาทิสุ;  
</li>
  
<li>
สกเลสุ สรีเรสุ วิสธูมคฺคิ สงฺกุเล,  
  
ธาเรนฺตา’สิวิเส เกจิ ธาวนฺตฺยเคฺค ภยาวหา;  
</li>
  
<li>
ปทิตฺตาโยคุเล คยฺห ขิปเนฺตเก อเนกธา,  
  
ทิตฺตปพฺพตมุทฺธจฺจ เกจิ อคฺคิกปาลเก,  
  
ขิปนฺนา อภิธาวนฺติ ทโฎฺฐฎฺฐา ภีมโลจนา;  
</li>
  
<li>
ลาลยนฺตา สกา ชิวฺหา ขเนฺธ กตฺวาน มุคฺคเร,  
  
มตฺตภุชงฺค เวเสน ธาวนฺติ อปเร ภฎา;  
</li>
  
<li>
ปิพนฺตา โลหิตาเนเก ขาทนฺตา ปิสิเต ปเร,  
  
ปิสาจาว’จรุํ เกจิ มุนิราชสฺส อคฺคโต;  
</li>
  
<li>
อุลฺลงฺฆนฺตา จ เสเลนฺตา ธาวนฺตา ชลิตายุธา,  
  
ภิมเวสธรา ยกฺขา เกเจนฺติ ภกุฎีมุขา;  
</li>
  
<li>
ปณุณฺณ สรวเสฺสหิ กุนฺตโตมร วุฎฺฐิหิ,  
  
เภณฺฑิวาลา’สิจเกฺกหิ นิพฺภราสิ ทิคนฺตรํ;  
</li>
  
<li>
ยํ ทิฎฺฐ สุต มเตฺตน มรณํ จิตฺต วิพฺภมํ,  
  
ยาติ โลโก กถํ โก ตํ นิเสฺสสํ ภาสเต นโร;  
</li>
  
<li>
เนกทนฺตสหเสฺสหิ นิกฺขนฺตคฺคิสิขายุตํ,  
  
ทานนิชฺฌรสมฺปาตํ ภีมคชฺชนคชฺชิตํ;  
</li>
  
<li>
เนกสต กรเคฺคหิ ธตาโยลคุฬาทิกํ,  
  
สนฺนทฺธํ กวจาทีหิ คิริํจ คิริเมขลํ;  
</li>
  
<li>
อารูโฬฺห ปาปิมา ตตฺถ อุสฺสาเปตฺวา ชยทฺธชํ,  
  
วิสาลาวตฺต ทาฐโคฺค จิปิฎคฺค ภคฺค นาสิโก;  
</li>
  
<li>
ทโฎฺฐฎฺฐ ภีมวทโน ภกุฎี วลิ ลลาฎโก,  
  
โกธานเลหิ สนฺทิทฺธ มหโกฺข ตมฺพทาฐีโก;  
</li>
  
<li>
นีลปพฺพต สงกฺกาส วิสมโงฺค มโหทโร,  
  
โคนโสรค สปฺปาทิ องฺคีกต สุภิํสโน;  
</li>
  
<li>
สหสฺสพาหุํ มาเปตฺวา ฉูริกา ยฎฺฐิ สตฺติ จ,  
  
โกทณฺฑจณฺฑพาเณ จ จกฺก กุนฺตคทาทิ จ;  
</li>
  
<li>
สงฺกุ เวตาลิกา ผรสุ ปาสมุคฺคร องฺกุเส,  
  
คเหตฺวา กณยญฺจาถ ติสูล วชิรายุเธ;  
</li>
  
<li>
ปริวเตฺตสิ อากาเส เตสมโญฺญญฺญ ฆฎฺฎนา,  
  
อุคฺคเตหิ ผุลิเงฺคหิ ธาวเนฺตหิ สมนฺตโต;  
</li>
  
<li>
อคฺคิ จกฺกปรีตํจ กุรุมาโน นิชํ ตนุํ,  
  
อาวหโนฺต ภยํ พฺรหฺม สุร สิทฺธาทีนํ ตทา,  
  
ส มารเสโน โส มาโร ภควนฺตมุปาคมิ;  
</li>
  
<li>
อุทยาวลกูฎมฺหิ ภาสโนฺตว ปภากโร,  
  
สุปฺปติฎฺฐิตเมรู’ว ติกูฎาจล มุทฺธนิ;  
</li>
  
<li>
กตฺวาน ปิฎฺฐิโต โพธิํ ภูรุหํ วชิราสเน,  
  
นิสิโนฺน ภควา’ตีว นิจฺจโล อติโรจติ;  
</li>
  
<li>
อกโมฺป โส มุนี เอวมเคฺค’กาสิ นิชํ พลํ,  
  
สมฺมปฺปธานสํยุโตฺต ทยาเมโตฺต มเหสิโก;  
</li>
  
<li>
จตุพุทฺธภุมิสงฺขาต ชยภุมิมุทิกฺขิย,  
  
จตุสฺสงฺคหวตฺถูนํ โยเชตฺวา ทฺวารโกฎฺฐเก;  
</li>
  
<li>
โยเชตฺวาน ถิรํ ตตฺถ สทฺธาทิพลโกฎฺฐเก,  
  
สติปฎฺฐานปากาเร อเภชฺชินฺทฺริย โคปุเร;  
</li>
  
<li>
ถิรญาณยุธากิเณฺณ เมตฺตา สนฺนาห วมฺมิโต,  
  
อภีต ภารตี ภุริ เภริสงฺข ปุรกฺขโต;  
</li>
  
<li>
จตุรงฺควิริยุตฺตุงฺค มาตงฺคกฺขนฺธสงฺคโต,  
  
ปุญฺญสมฺภารภาเรน กมฺปยํ วสุธาตลํ;  
</li>
  
<li>
จริยตฺตย สงฺขาต’มุสฺสาปิต ชยทฺธโช,  
  
เอวํ วิธาย มาราริ มารสงฺคาม มณฺฑลํ;  
</li>
  
<li>
ทานาทโย มหาโยเธ อาหูย สหชาตเก,  
  
สุณาถ โภ คิรํ มยฺหํ ภวตชฺช มหา ภโว;  
</li>
  
<li>
เอถ ยาถ สมคฺคตฺถ น โอสฺสกฺกถ สุชฺฌถ,  
  
วิเชตุํ มารยุทฺธมฺหี น สกฺกา’เสสชนฺตุหิ;  
</li>
  
<li>
อชฺช คจฺฉติ นิฎฺฐานํ โส โภ ปารมิตาภฎา,  
  
สหุสฺสาหา มมคฺคมฺหิ ทเสฺสถ วีริยํ สกํ;  
</li>
  
<li>
อถ ทานภโฎ อาห อโปฺผฎํ ทิคุณํ ภุชํ,  
  
ปสฺสทานิ มหาวีร พลํ เม มารธํสเน;  
</li>
  
<li>
ปรมตฺถปารมิ โยธํ ตเถ’ว อุปปารมิํ,  
  
อุโภ ปเสฺส กริตฺวาน สเสโน ธาวิ ทปฺปวา;  
</li>
  
<li>
ตเถว สีลนามโวฺห ปารมีภฎ’มุตฺตโม,  
  
นิกฺขมฺม สห เสนาย มารเสนมภิทฺทวี;  
</li>
  
<li>
ตถาเนกฺขมฺมนาโมปิ สนฺนโทฺธ’สภโฎ ภโฎ,  
  
มารเสนามิเค หนฺตุํ ธาวิ ทีปี’ว สาหโส;  
</li>
  
<li>
ปญฺญาโยโธ’ปิ คจฺฉโนฺต สาโฎโป ธาวิ ทปฺปวา,  
  
มารเมรุมหา อชฺช สเสนุมฺมูลยามิติ;  
</li>
  
<li>
วีริยปารมิตา โยโธ ทโฎฺฐโฎฺฐ ภีมคชฺชโน,  
  
โสเสมิ มม เตเชน วทํ’คา มาร สาครํ;  
</li>
  
<li>
ขนฺติสจฺจวฺหยา เจว ตโต’ธิฎฺฐานโก ภโฎ,  
  
อาสุ ธาวิํสุ ปาเตตุํ มารสฺส มกรทฺธชํ;  
</li>
  
<li>
เมตฺตานาโม มหาโยโธ มาโร มยฺหมลนฺติ’คา,  
  
อุเปกฺขโก’ปี โส โยโธ มารเสนํ ปทาลิตุํ;  
</li>
  
<li>
เปเสเตฺววํ ชิโน เสนํ’สรีรํ ทฬฺหวิกฺกมํ,  
  
นิสิทิ ตสฺส เตเชน นิรุสฺสาหาสิ สา จมู;  
</li>
  
<li>
อโห โภ วิมฺหยํ ทานิ สุณาถ มุนิโน มม,  
  
เชติ เอโก นิสิโนฺนว สมารํ มารวาหินิํ;  
</li>
  
<li>
โกปานเลน สนฺทิตฺตํ ทุฎฺฐ รุฎฺฐํ ปชาปติํ,  
  
อทุโฎฺฐ เชติ สมฺพุโทฺธ อานุภาโว หิ ตาทิโส;  
</li>
  
<li>
ทิตฺตายุเธ ขิปเนฺต’ปิ วิชฺฌเนฺต วสวตฺตินี,  
  
นิรายุโธ’ว ตํ เชติ อานุภาโว หิ ตาทิโส;  
</li>
  
<li>
สหาโฎปํ สหงการํ มารํ สาฑมฺพรํ ตทา,  
  
นิจฺจโล เชติ สมฺพุโทฺธ อานุภาโว หิ ตาทิโส;  
</li>
  
<li>
หตฺถสฺส รถปตฺตีหิ ธาวนฺตํ ตมิโตจิโต,  
  
นิสิโนฺนว ชิโน เชติ อานุภาโว หิ ตาทิโส;  
</li>
  
<li>
ภาสนฺตํ เนกธา กณฺณ กโฐร คิรมนฺตกํ,  
  
นิสฺสโทฺท เชติ สมฺพุโทฺธ อานุภาโว หิ ตาทิโส;  
</li>
  
<li>
มาโรปาคมฺม อฎฺฐาสิ ลงฺฆิตุํ อสมตฺถโก,  
  
พุทฺธเตชคฺคิ ปาการํ ทิตฺตมพฺภุคฺคตํ ถิรํ;  
</li>
  
<li>
ตทาห นมุจิ กุโทฺธ ภุชมุกฺขิปฺป’มีทิสํ,  
  
ขิปฺปํ สิทฺธตฺถ เห คจฺฉ สนฺตเกทํ มมาสนํ;  
</li>
  
<li>
โน เจ คจฺฉสิ เต หทยํ ผาเลมิ นขสตฺติหิ,  
  
วิจุเณฺณมิ ตุวํ ปาเท คเหตฺวา ปถวีตเล;  
</li>
  
<li>
ปสฺส เม มหติํ เสนํ ปสฺส อายุธสญฺจยํ,  
  
เตน ตํ อภิมทฺทามิ ตุวฎํ คจฺฉิทํ มม;  
</li>
  
<li>
อถสฺส วจนํ สุตฺวา ชิโน’ห มธุรงฺคิโร,  
  
กทา เต ปูริตา มาร ปลฺลงฺกตฺถาย ปารมี;  
</li>
  
<li>
กทา อทาสิ สีสาที ทานํ สีลํ กถํ ตว,  
  
ตทตฺถาย กถาเปหิ เก เต ปจฺจกฺขการกา;  
</li>
  
<li>
อถา’ห ผรุโส มาโร เนตํ ครุ มุเน มม,  
  
อยํ สา ปริสา สพฺพา ตสฺส ปจฺจกฺขการกํ;  
</li>
  
<li>
อุโคฺฆเสสิ มหาเสนา ปกฺขี’หนฺติ วิสุํ วิสุํ,  
  
ภุมุทฺริยน มโตฺตว ตโต โกลาหโล อหุ;  
</li>
  
<li>
อถาห มาโร สมณ อหํ สกฺขิ กถาปยิํ,  
  
ตว โก สกฺขิ ยชฺชตฺถิ กถาเปหิ ลหุํ มม;  
</li>
  
<li>
อถาห ภควา ตสฺส คมฺภีรํ มธุรํ คิรํ,  
  
นิจฺฉาเรนฺตา มยูรสฺส สุนาทํ ผณิโน ยถา;  
</li>
  
<li>
ตเวว เม น สนฺตีธ ปจฺจกฺขตฺถํ สเจตนา,  
  
อเจตนาว เมทานิ สนฺติ ปจฺจกฺขวาทิโน;  
</li>
  
<li>
อิติ วตฺวาน มาราริ สญฺตฺธา ชิมูต คพฺภโต,  
  
นิกฺขนฺต วิชฺชุสงฺกาสํ กรํ จามีกรชฺชุติํ;  
</li>
  
<li>
รตฺต จีวรคพฺภมฺหา นีหริตฺวา ชิโน ตทา,  
  
ธรณฺยภิมุขํ’กาสิ อุทฺทิสฺส ภุมิกามินิํ;  
</li>
  
<li>
ทานมานาทิกเมฺม เม กมฺปนฺตี ชาติชาติยํ,  
  
กิมชฺช นิสฺสณาสี’ติ ชิโน วาจมุทาหรี;  
</li>
  
<li>
สกฺขิ’หนฺติ วทนฺตีว ตโต ภุมิวรงฺคนา,  
  
สฬิลาวนิปริยนฺตา คชฺชนฺติ นจฺจิ ตาวเท;  
</li>
  
<li>
มหี สาคร อูมี’ว อุฎฺฐาเปนฺติ มหูมิโย,  
  
ฉทฺธา กมฺปิ กุลาลสฺส จกฺกํวาติ ปริพฺภมิ;  
</li>
  
<li>
หิมวา คิริราชา จ ยุคนฺธร นคาทโย,  
  
กูฎพาคา สมุกฺขิปฺป นจฺจิํสุ นฎกา วิย;  
</li>
  
<li>
ทิสฺวา สุตฺวา ตมเจฺฉรํ คเยนุพฺพิคฺค มานสา,  
  
มารเสนา ปภินฺนาสิ ภินฺนเวโลว สาคโร;  
</li>
  
<li>
ภเยนฎฺฎสฺสรา ภนฺตา ปตนฺตโญฺญญฺญ ฆฎฺฎนา,  
  
วิกิริตฺวา กเจ ปิเฎฺฐ ธาวิํสุ มารกิงฺกรา;  
</li>
  
<li>
คหิตายุธานิ ฉเฑฺฑนฺตา ปิทหนฺตานนํ กรา,  
  
นิวตฺถวตฺถมเตฺต’ปิ ธาวิํสุ อนเปกฺขกา;  
</li>
  
<li>
องฺคุลิโย มุเข เกจิ ปกฺขิปนฺติ รุทนฺติ จ,  
  
เกจิ วนฺทนฺติ ยาวนฺติ อภยํ สามิ เทหิ โน;  
</li>
  
<li>
สิทฺธโตฺถ’ยํ ชิโต กินฺนุ นิสฺสาสา รุทฺธภาสนา,  
  
ปิฎฺฐิปสฺสมุทิกฺขนฺติ ธาวิํสุ จกิตา ปเร;  
</li>
  
<li>
คิริเมขโล’ปิ นาคิโนฺท ชนฺนุเกน ปตี ตทา,  
  
มาโร’ปิ ปติโต ขิปฺปํ ธาวิตฺวา’ทสฺสนํ คโต;  
</li>
  
<li>
ตงฺกเณ อุคฺคโต อาสิ สตฺถุ กิตฺติ ชยทฺธโช,  
  
อวเหโนฺตว สุราทีนํ พฺรหฺมโลกาวธิํ คโต;  
</li>
  
<li>
ตทาสิ วิชโย ตสฺส สมฺพุทฺธสฺส สิรีมโต,  
  
จริเม มารยุทฺธมฺหิ มารสฺสาสิ ปราชโย;  
</li>
  
<li>
เอวํ มหานุภาโวติ มนฺตฺวาน นรสารถิํ,  
  
นิจฺจํ วนฺทถ ปูเชถ โส หิ โว สรณํ สทา;  
</li>
  
เอกาทสโม วิชโยฯ  
</li>
  
<li>
ลทฺธาภิวิชเย พุเทฺธ นิสิเนฺน วชิราสเน,  
  
ปริวารยุํ คตาคมฺม ปุเร วิย สุราทโย;  
</li>
  
<li>
เทวา เต นิขิลา เนตฺวา นานาปูชาวิธิํ ตโต,  
  
สนฺตุฎฺฐา มุนิโน’กาสุํ มหนฺตํ ชยมงฺคลํ;  
</li>
  
<li>
สมฺปตฺตาถ นิสากนฺตา มาเนตุํจ มุนิสฺสรํ,  
  
ปุพฺพาปรมฺพเร ลคฺค สสีณกฺกณฺณ ภุสณ;  
</li>
  
<li>
สุนีลากาส ธมฺมิเลฺล ธตฺต ตาราลิมาลิกา,  
  
วีเชนฺตีว ทิสา พาหา ผุลฺลจูตก จามเร;  
</li>
  
<li>
มลฺลิกา มุกุลาสตฺต สมฺมตฺตาลิคณา ตทา,  
  
ธเมนฺตา วิย สงฺขานิ กูเชนฺติ มธุรํ คิรํ;  
</li>
  
<li>
สาโมท มกรเนฺทหิ มนฺทมนฺทานิลาคตา,  
  
สชุณฺหา ชินพิมฺพมฺหิ อุตุํ คาเหนฺติ สีตลํ;  
</li>
  
<li>
อวิชฺชาทิ มหามูลํ ติวฎฺฎตฺถิร ขนฺธกํ,  
  
สํสาร วิสรุกฺขํ โส อารทฺธุมฺมุลิตุํ ตทา;  
</li>
  
<li>
ภาเวโนฺต ปุริเม ยาเม สรโนฺต ขนฺธสนฺตติํ,  
  
ปุเพฺพนิวาสานุสฺสติ ญาณํ ลทฺธา นริสฺสโร;  
</li>
  
<li>
ตถา มชฺฌิม ยามมฺหิ ทิพฺพจกฺขุ วิโสธนา,  
  
จุตุปปาต ญาณญฺจ อธิคํตฺวาน สพฺพโส;  
</li>
  
<li>
รตฺติยา ปจฺฉิเม ยาเม จินฺตยโนฺต ชราทโย,  
  
วิปสฺสิตฺวา นามรูเป อาโรเปตฺวา ติลกฺขณํ;  
</li>
  
<li>
สมฺมสโนฺต กิเลเสหิ วิเวเจตฺวา สกํ มนํ,  
  
อาสวานํ ขเย ญาณา ลทฺธา อคฺคผลํ ตทา;  
</li>
  
<li>
ปโตฺต นิพฺพาณนครํ โพชฺฌงฺค รตนิสฺสโร,  
  
สทฺธมฺมราชา หุตฺวาน ปีติวาจมุทาหรี;  
</li>
  
<li>
อเนกชาติ สํสารํ สนฺธาวิสฺสํ อนิพฺพิสํ,  
  
คหการกํ คเวสโนฺต ทุกฺขา ชาติ ปุนปฺปุนํ;  
</li>
  
<li>
คหการก ทิโฎฺฐสิ ปุน เคหํ น กาหสิ,  
  
สพฺพา เต ผาสุกา ภคฺคา คหกูฎํ วิสงฺขิตํ,  
  
วิสงฺขารคตํ จิตฺตํ ตณฺหานํ ขยมชฺฌคา;  
</li>
  
<li>
อิเจฺจว มคฺคมตทานวิธิปฺปวีณ,  
  
การุญฺญปุญฺญหทเยน มโหทเยน,  
  
ปตฺวา ภวณฺณวมปารมนนฺตทุกฺขํ,  
  
เยโนจิตา ปรมปารมิตา ชิเนน;  
</li>
  
<li>
โยเจว สพฺพวิภวํ ปณุทิตฺว รชฺชํ  
  
นิกฺขมฺม ปตฺว จลปตฺตมหีรุหสฺส,  
  
มูเล นิสชฺช สพลํ ปพลญฺจ มารํ,  
  
ปาปารโย จ วิชิโต ส ททาตุ สนฺติํ;  
</li>
  
อภิสโมฺพธิ กถาฯ  
</li>
  
<li>
ติโลกนาโถ สุคโต ตโต ตทา  
  
อุทานวาจํ สมุทาหริตฺวา,  
  
ปลฺลงฺกมาภุชฺช ทุมินฺทมูเล  
  
จิเนฺตสิ เอวํ วชิราสนสฺมิํ;  
</li>
  
<li>
ทานาทโย ปารมิตา จินิตฺวา  
  
อสงฺขกปฺปานิ จ เขปยิตฺวา,  
  
อเสฺสว ปลฺลงฺกวรสฺส เหตุ  
  
สนฺธาวิตํ ตํ ภชิตํ วยชฺช;  
</li>
  
<li>
ยาวสฺสุ ปุณฺณ มม เจตนาโย  
  
ตาเวตฺถ อจฺฉามิ น วุฎฺฐหามิ,  
  
มํตฺวาน โส เนกสหสฺสสงฺขา  
  
ชิโน สมาปตฺติ วลญฺชิ ตตฺถ;  
</li>
  
<li>
เทวาติเทโว ติภเวกนาโถ  
  
หตาวกาโส ชิตปญฺจมาโร,  
  
ปิตามหาทีหิ มหียมาโน  
  
เขเปสิ สตฺถา ทิวสานิ สตฺต;  
</li>
  
อิติ ปฐม สตฺตาหํฯ  
</li>
  
<li>
ยสฺมาสนํ เนว ชหาติ ตสฺมา  
  
ติสนฺธิยุเตฺตน นิสีทิเตว,  
  
อชฺชาปิ กตฺตพฺพมเนน อตฺถิ  
  
เทวานมิจฺฉาสิ มนมฺหิ กงฺขา;  
</li>
  
<li>
เตสํ มนํ โส มนสา วิทิตฺวา  
  
วิโนทนตฺถํ วิมตินฺตุ เตสํ,  
  
อุฎฺฐาย ตมฺหา นภมุปฺปติตฺวา  
  
ทเสฺสสิ เตสํ มุนิปาฎิเหรํ;  
</li>
  
<li>
วิโนทยิตฺวา สุคโต ตเทวํ  
  
สุธาสินํ เจตสิ กงฺขราสิํ,  
  
ปลฺลงฺกโต อุตฺตรปุพฺพกณฺณํ  
  
อากาสโตรุยฺห ชลํ รวีว;  
</li>
  
<li>
ชิโน ทุมินฺทสฺส จ อาสนสฺส  
  
พหูปการตฺตมนุสฺสรโนฺต,  
  
ฐิโต ปทํ กิญฺจิ อโกปยโนฺต  
  
อิโต จิโต โลก น มุชฺชหโนฺต;  
</li>
  
<li>
นีลายตกฺขามลกนฺติโตย  
  
ธารานิปาเตน ทุมินฺทราชํ,  
  
นิสิญฺจมาโน ทิวสานิ สตฺต  
  
ปูเชสิ ตํ’นิมิสโลจเนหิ;  
</li>
  
<li>
อชฺชาปิ ตสฺมิํ ธรณิปฺปเทเส  
  
กตสฺส ถูปสฺส ตเทว นามํ,  
  
อโหสิ เทวา จ นโร’รคา จ  
  
มเหนฺติ เต เตน ทิวํ ปยนฺติ;  
</li>
  
อิติ ทุติย สตฺตาหํฯ  
</li>
  
<li>
เทวา ตโต เทววรสฺส ตสฺส  
  
สุจงฺกมํ’กํสุ มณีหิ นานา,  
  
ปลฺลงฺกโต ฐานวรสฺส มเชฺฌ  
  
ปุพฺพาปราสายนมนฺตราเล;  
</li>
  
<li>
นรินฺท นาคินฺท สุรินฺท ปูชิโต  
  
ฉพฺพณฺณรํสีหิ สมุชฺชลโนฺต,  
  
นีลมฺพเร ตารกิโต สสี’ว  
  
โส จงฺกมี สตฺต อหานิ ตตฺถ;  
</li>
  
<li>
อชฺชาปิ ตสฺมิํ ธรณิปฺปเทเส  
  
กตสฺส ถูปสฺส ตเทว นามํ,  
  
อโหสิ เทวา จ นโรรคา จ  
  
มเหนฺติ เต เตน ทิวํ ปยนฺติ;  
</li>
  
อิติ ตติย สตฺตาหํฯ  
</li>
  
<li>
ตโต ทุมินฺทสฺส สุราสุรินฺทา  
  
มหีตเล ปจฺฉิโมตฺตรายํ,  
  
มาปิํสุ นานารตนาลยคฺคํ  
  
นิสชฺช ปลฺลงฺกวเร ตหิํ โส;  
</li>
  
<li>
สุทุทฺทสาคาธมปารปารํ  
  
สมนฺตปฎฺฐานตรงฺคภงฺคิํ,  
  
ธโมฺมทธิํ ญาณสุเมรุมตฺถา  
  
สาโลลยํ เขปยหานิ สตฺต;  
</li>
  
<li>
อชฺชาปิ ตสฺมิํ ธรณิปฺปเทเส  
  
กตสฺส ถูปสฺส ตเทว นามํ,  
  
อโหสิ เทวา จ นโรรคา จ  
  
มเหนฺติ เต เตน ทิวํ ปยนฺติ;  
</li>
  
อิติ จตุตฺถ สตฺตาหํฯ  
</li>
  
<li>
ตโต ชิโน คนฺตฺว’ชปาลมูเล  
  
วิมุตฺติชํ สาทุผลํ’นุโภโนฺต,  
  
สตฺตาหมตฺตํ อติวตฺตยี โส  
  
เทวาติเทโว กรุณาคุณโคฺค;  
</li>
  
<li>
ตทาคตา มารวธู มุนิตฺทํ  
  
ปโลภิตุํ ยา ปิตุโน สกาสา,  
  
ตาสํ ปโยคมฺปิธ พินฺทุมตฺตํ  
  
กถียเต ตํ สมุปาคตตฺตา;  
</li>
  
<li>
ตทา ส มาโร สมเร ชิเนน  
  
ปราชิโต โสจนโก’ปคํตฺวา,  
  
ปชฺฌายมาโน’ถ อโธมุโข’จ  
  
นิสีทิ ตุณฺหี วิลิขํ ฉมายํ;  
</li>
  
<li>
ปราชยํ มยฺห มเมว โทโส  
  
น ตสฺส กสฺมาหมยํ’จ นาสิํ,  
  
สีสกฺขิมํสาทิ จ ปุตฺตทาเร  
  
นาทนฺติ เอวํ มนสี กโรโนฺต;  
</li>
  
<li>
ปวตฺติเมตํ มกรทฺธชสฺส  
  
สุตฺวาน ตณฺหา อรตี รคา จ,  
  
ยตฺถจฺฉิ มาโร ปริโสจยโนฺต  
  
ตตฺถาคมุํ ตา จกิตา ขเณน;  
</li>
  
<li>
ทิสฺวาน ตํ ตตฺถ ตถา นิสินฺนํ  
  
นิสฺสาสรุทฺธํ คิรมุคฺคิรนฺตี,  
  
ตุสาร พินฺทุนิวเหหิ’สาร  
  
ปเงฺกรุหาการ วิสาลเนตฺตา;  
</li>
  
<li>
หา ตาต หา ตาต กิมาสิ เตทํ  
  
นฎฺฐนฺนุ เต กิํ วท ปตฺถสี กิํ,  
  
โก เต ทิโส เกน ปราชิโต’สิ  
  
กิมานยิสฺสาม หนาม กํ โน;  
</li>
  
<li>
กิโมฺหติโยทานิ น ปสฺสเถตํ  
  
สุโทฺธทนียํ ตตกิตฺติโฆสํ,  
  
มุขมฺหิ มยฺหํ มสิมกฺขยนฺตํ  
  
อติจฺจ ยนฺตํ วิสยํ ปสยฺห;  
</li>
  
<li>
น ภาริยา ตาต มนุสฺสภูตํ  
  
กตฺตุํ วสํ โก วสเมติ นามฺหํ,  
  
ตํ ราคปาเสน คชํ’ว มตฺตํ  
  
สุพนฺธกํ พนฺธิย อานเยม;  
</li>
  
<li>
น ราคปาเสน หิ อานนีโย  
  
มารสฺส เธยฺยํ สมติกฺกมีว,  
  
อเปตราโค อรหา อกโมฺป  
  
โสวาม ตสฺมา สุภคา ตนุชา;  
</li>
  
<li>
สเจตโน โส หิ มนุสฺสภุโต  
  
อเจตนเญฺจ สมุปาคมาม,  
  
กโรม ตํ โน วสคํ กิเมตฺถ  
  
จิตฺตํ พลํ ปสฺสถ โน ขเณน;  
</li>
  
<li>
รูเปน เนตฺตํ สุมโนหเรน  
  
คเนฺธน ฆาณํ สวณํ สเรน,  
  
ผเสฺสน คตฺตํ รสสา รสญฺญํ  
  
มนญฺจ ปาเสน จ กามเชน  
</li>
  
<li>
สุพาหุปาเสน จ ตสฺส คีวํ  
  
พาหุทฺวยํ ธาริตมาลทามา,  
  
พนฺธิตฺวทาเนว ตมา’นยาม  
  
พลญฺหิ โน ปสฺสถ ตาต’ทานิ;  
</li>
  
<li>
วตฺวาน เอวํ วจนํ ปิตุสฺส  
  
ปณมฺม ปาทานิ ปคพฺภิตนฺตา,  
  
ยตฺถจฺฉิ มาราริ วิโรจมาโน  
  
ตตฺถา’คมุํ ขิปฺปมุทคฺคจิตฺตา;  
</li>
  
<li>
สาโมทมาลากุลเกสภาร  
  
ปโยธรา กุงกฺกุมหาริหารา,  
  
พิมฺพาธรา จารุสภา ปภาสา  
  
อุมฺมาทยนฺตี ชนมานสานิ;  
</li>
  
<li>
มุเทฺธน มิสฺสํ มธุเร นิมุคฺคํ  
  
เสฺนเหน ตินฺตํ รสโต’นุวิทฺธํ,  
  
ภาสิํสุ วาจํ หทยงฺคมนฺตา  
  
วิโลกเนเนว ธิติํ หรนฺตี;  
</li>
  
<li>
วสนฺตกโนฺต นวโยพฺพโน’สิ  
  
สุวณฺณวโณฺณ หทยงฺคโม’สิ  
  
เอโก นิสิโนฺน’สิ วฎสฺส มูเล  
  
สิมนฺตินี สามิ กุหินฺนุ ตุยฺหํ;  
</li>
  
<li>
ตรงฺคหีโน’ปิ ตรงฺคมาลี  
  
สสงฺกหีนา รชนี จ สามี,  
  
หํสา’ลิหีนา สรสี สุผุลฺลา  
  
นาภาติ กนฺตา วิรโต ธโว’ปิ;  
</li>
  
<li>
วสนฺตกาโล จ วนํ สุผุลฺลํ  
  
นิสากราภา ภมราลิคีตํ,  
  
สุคนฺธมโนฺทปคตา สมีรา  
  
วิโรจสิ ตฺวมฺปิ จ โยพฺพเนน;  
</li>
  
<li>
มยมฺปิ เจเตฺถว สมาคตมฺห  
  
มโน’นุกูลา จ มนุญฺญรูปา,  
  
กโรติ กิํตฺว’ชฺช สกามทาโห  
  
กามากโร’ทานิ สมาคโต โน;  
</li>
  
<li>
มา เตทิสํ โยพฺพนรูปสารํ  
  
สุวิคฺคหํ ฉาทย จีวเรน,  
  
เตเนว โน เนตฺตมนมฺหิ สามิ  
  
มา เทหิ ทาหํ ตว ทาสิภุเต;  
</li>
  
<li>
นขํสุ สุเตฺต’รุณปานิปาเท  
  
เนตฺตินฺทนีลานิ’ว อาวุณโนฺต,  
  
ตฺวมจฺฉิ โน สามิ มุขมฺพุเชสุ  
  
น เอนฺติ กิเนฺต นยนาลิมาลา;  
</li>
  
<li>
สุธาสิลาคีญฺชก โลหทารุ  
  
ชาเตหิ ตฺวํ ธีร น นิมฺมิโต’สิ,  
  
รูปี’สิ โสโมฺม’สิ ตถาปิ สามิ  
  
กิํ กามราคํ มนสา นุเทสิ;  
</li>
  
<li>
อยญฺจ พาลา จตุรา รตีสุ  
  
พาเลติ กงฺขํ ชห มานสมฺหิ,  
  
กิํ มญฺชรี ภิชฺชติ สมฺปผุลฺลา  
  
มตฺตาลิราเช ปริจุมฺพมาเน;  
</li>
  
<li>
อยญฺจ รามา รมณียรูปา  
  
ปีโณรุคณฺฑา กุวมณฺฑลา จ,  
  
ตํ กามินิํ กามย ผุลฺลกเญฺช  
  
หํโส ยถา เกสร สมฺปคิโทฺธ;  
</li>
  
<li>
จินฺตามณิํ ภทฺทฆฎญฺจ กปฺป  
  
ตรุํ สมาปชฺช ทฬิทฺทภาวา,  
  
นาเปนฺติ สตฺตา ขลุ ทุพฺภคตฺตา  
  
ตเถว โน’สี ตว ปาทเสวา;  
</li>
  
<li>
เอวญฺหิ ตา รญฺชนมญฺชุภาสา  
  
สหสฺสเมกญฺจ สตานิ อฎฺฐ,  
  
เวสานิ สมฺมา อภินิมฺมิณิตฺวา  
  
ปโลภยุนฺตํ พหูธา มุนินฺทํ;  
</li>
  
ตโต ตณฺหา?ฯ  
</li>
  
<li>
ยโกฺขสิ มโตฺตสิ สิลามโยสิ  
  
อเจตโนสา’ถ อโยมโยสิ,  
  
อวีตราคญฺหิ สเจตนเญฺจ  
  
อเนนุปาเยนุ’ปสงฺกมาม;  
</li>
  
<li>
ผเลยฺย ขีปฺปํ หทยญฺหิ ตสฺส  
  
อุณฺหํว รตฺตํ มุขตุ’คฺคเมยฺย,  
  
สิยาว ขิปฺปํ อปิ จิตฺตเขปํ  
  
อุมฺมาทภาวํจ ส ปาปุเณยฺย;  
</li>
  
<li>
ยถา ปลุโตฺต หริโตปลมฺหิ  
  
ขิโตฺต นโฬ สุสฺสติ อาตเปน,  
  
เอวํ วิสุเสฺสติ วิสาทเมติ  
  
โส มุจฺฉติ มุยฺหติ ทุกฺขเมติ;  
</li>
  
<li>
โสกาวกิเณฺณ นุ วนมฺหิ ฌายสิ  
  
วิตฺตนฺนุ ชิโต อุท ปตฺถยาโน,  
  
อาคุนฺนู คามสฺมิํ อกาสิ กิญฺจิ  
  
ชเนน กสฺมา น กโรสิ สกฺขิํ;  
</li>
  
สตฺถา?ฯ  
</li>
  
<li>
อตฺถสฺส ปตฺติํ หทยสฺส สนฺติํ  
  
เฉตฺวาน เสนํ ปิยสาตรูปํ  
  
เอโก’หํ ฌายํ สุขมนุโพธิํ  
  
ชเนน ตสฺมา น กโรม สกฺขิํ;  
</li>
  
อิมา  
เทฺว ปาลิยํ?ฯ  
</li>
  
<li>
ปลุฎฺฐคตฺตํ ทหเนน มกฺกฎิํ  
  
สุสานเปติญฺจ ชิคุจฺฉนียํ,  
  
เชคุจฺฉิยํ ชงฺคม มีฬฺหราสิํ  
  
ทิสฺวาน โก ตํ วรเย สปโญฺญ;  
</li>
  
อถ อรติ?ฯ  
</li>
  
<li>
กถํ วิหารี พหุโล จ ภิกฺขุ  
  
ปโญฺจฆติเณฺณ อตรีธ ฉฎฺฐํ,  
  
กถํ ฌายิํ พหุลํ กามสญฺญา  
  
ปริพาหิรา โหนฺติ อลทฺธ โย ตํ;  
</li>
  
สตฺถา?ฯ  
</li>
  
<li>
ปสฺสทฺธกาโย สุวิมุตฺตจิโตฺต  
  
อสงฺขราโน สติมา อโนโก,  
  
อญฺญาย ธมฺมํ อวิตกฺก ฌายี  
  
น กุปฺปตี นสฺสรตี น ถีโน;  
</li>
  
<li>
เอวํ วิหารี พหุโล จ ภิกฺขุ  
  
ปโญฺจฆติเณฺณ อตรีธ ฉฎฺฐํ,  
  
เอวํ ฌายิํ พหุลํ กามสญฺญา  
  
ปริพาหิรา โหนฺติ อลทฺธ โย ตํ;  
</li>
  
อถ รคา?ฯ  
</li>
  
<li>
อเจฺฉจฺฉิ ตณฺหํ คณสงฺฆจารี  
  
อทฺธา ตริสฺสนฺตี พหู จ สทฺธา,  
  
พหุํ วตายํ ชนต’มโนโก  
  
อจฺฉิชฺช เนสฺสติ มจฺจุราชสฺส ปารํ;  
</li>
  
สตฺถา?  
ฯ  
</li>
  
<li>
นยนฺติ เว มหาวีรา สทฺธเมฺมน ตถาคตา,  
  
ธเมฺมน นยมานานํ กา อุสูยา วิชานตํ;  
</li>
  
อิมา ปญฺจ ปาลิยํ?ฯ  
</li>
  
<li>
สุตฺวาน ตํ ธมฺมวรํ ชินสฺส  
  
ปมตฺตพนฺธุสฺส รคาทิรามา,  
  
ปโลภิตุํ เน’ว สมตฺถกา ตํ  
  
อคํสุ ขิปฺปํ ปิตุโน สกาสํ;  
</li>
  
<li>
มาโร ตทารา’ว สเมกฺขมาโน  
  
ทิสฺวาคตา เกวลเมว ตาโย,  
  
มา กตฺถ กามํ มม ภาสิตานิ  
  
กามตฺถ ปาตุํ มิคตณฺหิกาปํ;  
</li>
  
<li>
พาลา กุมุทนาเฬหิ ปพฺพตํ อภิมนฺถถ,  
  
คิริํ นเขน ขณถ อโย ทเนฺตหิ ขาทถ;  
</li>
  
<li>
เสลํว สิรสิ อูหจฺจ ปาตาเล คาธเมสถ,  
  
ขานุํว อุรสา’สชฺช นิพฺพิชฺชาเปถ โคตมา;  
</li>
  
อิมา เทฺว ปาลิยํ?ฯ  
</li>
  
<li>
วตฺวาน เอวํ วิมโน ส มาโร  
  
สฎีตุโก สมฺภวนํ ปยาสิ,  
  
สตฺถาถ ราคา ปริมุตฺตจิโตฺต  
  
ชหาสิ ตสฺมิํ ทิวสานิ สตฺต;  
</li>
  
<li>
อชฺชาปิ ตํ สาขิวรมฺปิเตน  
  
’นุภุตมเตฺตน มเหนฺติ สเพฺพ,  
  
เตเนว เต สคฺคคตา วิมาเน  
  
โมทนฺติ กาเมหิ อนูปเมหิ;  
</li>
  
อิติ ปญฺจม สตฺตาหํฯ  
</li>
  
<li>
ตโต มุนิโนฺท มุจลินฺทมูเล  
  
นิสีทิ คนฺตฺวา ปวราสนมฺหิ,  
  
ยุคนฺธเร พาลรวี’ว รํสิ  
  
ชาลาหิ โลกํ ปริปูรยโนฺต;  
</li>
  
<li>
อถาน เมโฆ ชลทา สเตหิ  
  
ปปูรยํ ขํ ถนยํ สวิชฺชุ,  
  
สสีตวาโต กิรมมฺพุธารํ  
  
วิโรจมาโน วิสกณฺฐิกาหิ;  
</li>
  
<li>
อมนฺทนโณฺท มุจลินฺทโภคี  
  
ทิสฺวา มุนินฺทํ มุจลินฺทมูเล,  
  
ปริกฺขิปิตฺวาน วิสาลโภคา  
  
ฉาเทตฺว สมฺมา สผโณ ผเณน;  
</li>
  
<li>
อเชฺฌสิ โส ตสฺส อนุคฺคหาย  
  
นิสีทิ คนฺตฺวา ภุชคา’สนมฺหิ,  
  
สตฺถา ตทา รูปิยมนฺทิเรว  
  
สตฺตามหตฺตํ สุวิมุตฺตจิโตฺต;  
</li>
  
<li>
อชฺชาปิ ตํ สาขิวรมฺปิ เตน  
  
’นุภุตมเตฺตน มเหนฺติ สเพฺพ,  
  
เตเนว เต สคฺคคตา วิมาเน  
  
โมทนฺติ กาเมหิ อนูปเมหิ;  
</li>
  
อิติ ฉฎฺฐม สตฺตาหํฯ  
</li>
  
<li>
ตโต’ปคนฺตฺวา ยติราช ราชา  
  
นิสีทิ ราชายตนสฺส มูเล,  
  
วิมุตฺติชํ ปีติสุขํ’นุโภโนฺต  
  
สตฺตาหมตฺตํ กรุณาคุณโคฺค;  
</li>
  
<li>
อชฺชาปิ ตํ สาขิวรมฺปิ เตน  
  
’นุภุตมเตฺตน มเหนฺตี สเพฺพ,  
  
เตเนว เต สคฺคคตา วิมาเน  
  
โมทนฺติ กาเมหิ อนูปเมหิ;  
</li>
  
อิติ สตฺตม สตฺตาหํฯ  
</li>
  
<li>
อาหาร กิจฺจาทิ วิวชฺชิตสฺส  
  
สุขานุโภนฺตสฺส วิมุตฺติชานิ,  
  
สมฺปีณิตงฺคสฺส ชินสฺส ตสฺส  
  
อิจฺจจฺจคุํ สตฺตทินานิ สตฺต;  
</li>
  
<li>
เทวานมิเนฺทน ตโต’ปนีต  
  
มุโขทกาทิมฺปริภุญฺชิยาน,  
  
นิสินฺนมเตฺต ยติราช ราเช  
  
ตตฺถา’คมุํ เทฺว วาณิชา ขเณน;  
</li>
  
<li>
อุสฺสาหิตา เทววเรน สมฺมา  
  
สาโลหิตา ตสฺส ตปุสฺส-ภลฺลิกา,  
  
มนฺถญฺจ สาทุํ มธุปิณฺฑิกญฺจ  
  
อาทาย นาถํ อิทมพฺรุวุเนฺต;  
</li>
  
<li>
อิทญฺหิ โน ธีร อนุคฺคหาย  
  
ปฎิคฺคเหตฺว ปริภุญฺช ทานํ,  
  
หิตาย ตํ โหติ สุขาย เจว  
  
อนปฺปกเปฺปสุ อนาคเตสุ;  
</li>
  
<li>
ปฎิคฺคเหตฺวา มุนิ เทวทินฺน  
  
ปเตฺตน ปจฺจคฺฆสิลามเยน,  
  
ภุตฺวาน เตสํ อนุโมทนตฺถํ  
  
เทเสสิ ธมฺมํ วรทํ ปสตฺถํ;  
</li>
  
<li>
เทฺว ภาติกา วาณีชกา ชินสฺส  
  
ธมฺมํ สุณิตฺวาน ปสนฺนจิตฺตา,  
  
เทฺว วาจิโกปาสกตํ คตาสุํ  
  
ยาจิํสุ เต ตํ ปุน ปูชนียํ;  
</li>
  
<li>
ปรามสิตฺวาน สิรํ ตโต โส  
  
อทา ชิโน กุนฺตล ธาตุมุฎฺฐิํ,  
  
เต เตน ตุฎฺฐา สุมนา ปตีตา  
  
มหิํสุ เนตฺวา วิภวานุรูปํ;  
</li>
  
<li>
สตฺถา’ถ คนฺตฺวา อชปาลมูเล  
  
สหสฺส รํสีว ยุคนฺธรมฺหิ,  
  
นิสชฺช โลกํ อนุโลกยโนฺต  
  
วิตกฺกิ เอวํ มนสา วิตกฺกํ;  
</li>
  
<li>
มยชฺฌปโนฺน วรธมฺมสาโร  
  
สสสฺส สินฺธู’ว อคาธปาโร,  
  
อพุทฺธสเตฺตหิ ตมชฺช กสฺส  
  
ปกาสยิสฺสญฺหิ ชโฬ หิ โลโก;  
</li>
  
<li>
เทเสมิ เจ ธมฺมวรํ ปณีตํ  
  
กิลนฺตภาโวว มมสฺส อสฺมา,  
  
กิมตฺตทุเกฺข นิติ จินฺตยโนฺต  
  
นุยฺยามมากา มุนิ เทสนมฺหิ;  
</li>
  
<li>
สหมฺปตี นาม ตโต วิธาตา  
  
สเจตสา ตสฺส มนํ วิทิตฺวา,  
  
วินสฺสตีทํ ขลุ สพฺพโลกํ  
  
อเทสิเต เตนิ’ติ กมฺปมาโน;  
</li>
  
<li>
สกาสมาคมฺม ชินสฺส ตสฺส  
  
สคารโว พฺรหฺมคเณน ตตฺถ,  
  
นิหจฺจ ชานุํ ปถวีตลมฺหิ  
  
นมสฺสมาโน อิทมพฺรูวี โส;  
</li>
  
<li>
ตฺวํ เทวเทโว ส สุเมธกาเล  
  
ปโลกิตํ โลกมุทิกฺขมาโน,  
  
วิหาย ทีปงฺกรปาทมูเล  
  
ลทฺธา’มตํ ตํ กรุณาคุเณน;  
</li>
  
<li>
ปวิสฺส สํสารวนํ วิทุคฺคํ  
  
มํสกฺขิสีสาทิม’ทาสิ ทานํ,  
  
เวเทสิ ทุกฺขํ อมิตํ อสยฺหํ  
  
ตํ เต ปรตฺถํ’ว น อตฺตเหตุํ;  
</li>
  
<li>
สนฺตีธ สตฺตา ขลุ มนฺทราคา  
  
ญาตุํ สมตฺถา สุคตสฺส ธมฺมํ,  
  
อาราธิโต เม กรุณาคุณโคฺค  
  
เทเสหิ ธมฺมํ อนุกมฺปมาโน;  
</li>
  
<li>
กาเล วิกาสนฺติ ขรํสุ มิสฺสา  
  
ถลมฺพุชาตา กุสุมานิ นานา,  
  
ตเถ’ว เต ธมฺมกราภิผุฎฺฐา  
  
วิกาสมายนฺตี ชนา อเนกา  
</li>
  
<li>
สมฺปนฺน วิชฺชาจรโณ สตีมา  
  
ชุตินฺธโร อนฺติมเทหธารี,  
  
ปฎิคฺคเหตฺวาสฺส นิมนฺตณํ โส  
  
ชเนสิ สเตฺต กรุณา มนสฺมิํ;  
</li>
  
<li>
อปารุตา เตสํ อมตสฺส ทฺวารา  
  
เย โสตวโนฺต ปมุญฺจนฺตุ สทฺธํ,  
  
วิหิํสสญฺญี ปคุณํ น ภาสิํ  
  
ธมฺมํ ปณีตํ มนุเชสุ พฺรเหฺม;  
</li>
  
<li>
ปฎิคฺคเหสีติ อุทคฺคจิโตฺต  
  
อเชฺฌสนํ เม จตุราณโน โส,  
  
นตฺวาน นาถํ สหปาริสโชฺช  
  
ปกฺกามิ ตมฺหา ภวนํ ขเณน;  
</li>
  
<li>
ตโต ชิโน เตน คหิตนุโญฺญ  
  
เทเสมิ กเสฺสติ อุทิกฺขมาโน,  
  
อาฬาร-อุเทฺท สมุทิกฺข ธีโร,  
  
มนฺตฺวาน เตสํ อจิรจฺจุติตฺตํ;  
</li>
  
<li>
กหนฺนุโข’หํ วรธมฺมจกฺกํ  
  
อเญฺญน เกนาปิ อวตฺตนียํ,  
  
โลกสฺส จินฺตามณิสนฺติภคฺคํ  
  
ปวตฺตยิสฺสนฺตี วิจินฺตยโนฺต;  
</li>
  
<li>
ทิสฺวาน ภิกฺขู มุนิ ปญฺจวเคฺค  
  
อาทาย ปตฺตญฺจ ติจีวรญฺจ,  
  
พาราณสียํ มิคทายเมโนฺต  
  
อทฺธานมคฺคํ ปฎิปชฺชิ สตฺถา;  
</li>
  
<li>
ตตฺถามรพฺรหฺมคเณหิ ปูต  
  
ปเถ ผณี ปกฺขิ จตุปฺปทา จ,  
  
อารญฺญเทวา ตรุปพฺพตา จ  
  
มหิํสุ เนเกหิ สุวิมฺหเยหิ;  
</li>
  
<li>
ตโตปคา โส มิคทายมเคฺค  
  
ทิสฺวา ยตีสํ ยตโย’ปคนฺตฺวา,  
  
อกํสุ วตฺตํ ปฎิปตฺติสารา  
  
ปวตฺตยี ตตฺถ ส ธมฺมจกฺกํ;  
</li>
  
<li>
อญฺญาทิโกณฺฑญฺญวสิปฺปธานา  
  
โกฎีนมฎฺฐารส กญฺชโยนี,  
  
อสีติโกฎี’ปิ สุธาสิ สงฺฆา  
  
อญฺญาสุมคฺคํ กมโต ตทา เต;  
</li>
  
<li>
อติจฺจยาตมฺหิ นิทาฆกาเล  
  
วสฺสานกาเล สมุปาคตสฺมิํ,  
  
ตเตฺถว วสฺสํ อุปคมฺม ธีโร  
  
เตมาสมตฺตํ อวสี วสีโส;  
</li>
  
<li>
ตโต ยสํ ตสฺส สหายเกปิ  
  
ปติฎฺฐเปตฺวา อรหตฺตมเคฺค,  
  
ภุติํ ชนานํ อนุพฺรูหยโนฺต  
  
วสฺสสฺส อนฺตํ อกรี ตหิํ โส;  
</li>
  
<li>
วสฺสจฺจเย โลกวิทู มุนิโนฺท  
  
อามนฺตยี เต ยตโย สปุเตฺต,  
  
เต’ถาคมุํ นิพฺพณถา กตญฺชลี  
  
’ทมพฺรุวิ เตสม’นนฺต ปโญฺญ;  
</li>
  
<li>
อุโคฺฆสยนฺตา มม ธมฺมโฆสํ  
  
สมาหนนฺตา มม ธมฺมเภริํ,  
  
สาธุํ ธเมนฺตา มม ธมฺมสงฺขํ  
  
จราถ ตุเมฺห สนรามรานํ;  
</li>
  
<li>
ชยทฺธชํ เม ภุวนุกฺขิปนฺตา  
  
อุสฺสาปยนฺตา มม ธมฺมเกตุํ,  
  
อถุกฺขิปนฺตา มม ธมฺมกุนฺตํ  
  
จราถ โลเกสุ สเทวเกสุ;  
</li>
  
<li>
สุสชฺชิตตฺตํ อมตสฺส มคฺคํ  
  
สกณฺฎกตฺตํ นรกายนสฺส,  
  
มารานนสฺมิํ มสิมกฺขิตตฺตํ  
  
กเถถ โลกสฺส สเทวกสฺส;  
</li>
  
<li>
พุทฺธนฺตรํ สุปฺปิหิตํ อจารํ  
  
ปุรสฺส โมกฺขสฺส วิสาลทฺวารํ,  
  
อวาปุรี โน ภควา’ธุนา โภ  
  
ยถชฺช สเพฺพตี นิเวทยโวฺห;  
</li>
  
<li>
อุปฺปนฺนภาวํ ภุวเน มมชฺช  
  
ตเถว ธมฺมสฺส จ ปาตุภาวํ,  
  
อุปฺปนฺนภาวญฺจ มโมรสานํ  
  
ปกาสยนฺตา ชคติํ จราถ;  
</li>
  
<li>
วนมฺหิ ปเนฺต คิริคพฺภรายํ  
  
รุกฺขสฺส มูเล’ปิ จ สุญฺญา’คาเร,  
  
วสํ ยตตฺตา มม ธมฺมมคฺคํ  
  
เทเสถ โลเก สนรามรานํ;  
</li>
  
<li>
วตฺวาน เอวํ ยตโย ทิสาสุ  
  
เปเสตฺว นาโถ อุรุเวลคามี,  
  
ปฎิปชฺชิ มคฺคํ อถ อนฺตราเล  
  
กปฺปาสิกวฺหํ วิปินํ ปวิสฺส;  
</li>
  
<li>
ตสฺมิํ รมเนฺต สมติํสมเตฺต  
  
ราโชรเส โส ปวโร วิเนตฺวา,  
  
ทตฺวา’มตํ ธมฺมมถุทฺทิสิตฺวา  
  
อโครุเวลํ คชราชคามี;  
</li>
  
<li>
ตโตฺถรุเวลาธิกกสฺสโปติ  
  
ปสิทฺธนามสฺส สสิสฺสกสฺส,  
  
อคฺคํ ผลํ โส ปริปาวยโนฺต  
  
วสี วสเนฺต วสีนํ วริโฎฺฐ;  
</li>
  
<li>
ตทาหรุํ เนคม นาครา จ  
  
ยญฺญํ มหากสฺสป ตาปสสฺส,  
  
ชิโน วิทิตฺวาสฺส มนํ มเนน  
  
วสี วิสุํ ตสฺส ปสาท เหตุ;  
</li>
  
<p>กถํ?
</ol></p>


<ol>
<li>
คนฺตฺวาน อุตฺตรกุรุํ ภควา ตทานิ  
  
ปิณฺฑญฺจริตฺว รมณีย หิมาลยทฺทิํ,  
  
อาคมฺม สาทุรส นีร ภราภิราเม  
  
’โนตตฺตเก มุนิวโร ปริภุญฺชิยาน;  
</li>
  
<li>
จิเนฺตสิ เอวมหมปฺปตรํว กาลํ  
  
ฐสฺสามิ สาสน มมญฺหิ อนาคเตสุ,  
  
ลงฺกาตเล ภวติ ตตฺถ อิทานิ ยกฺข  
  
สมฺพาธมตฺถิ มม ตตฺถ คเตสุ’ทานิ;  
</li>
  
<li>
สพฺพา’มนุสฺสช ภยํ ปวินสฺสตี’ติ  
  
มนฺตฺวา ตโต ยติวโร กรุณาย สเตฺต,  
  
สญฺฌาฆเนหิ ปรินทฺธ รวีว รตฺต  
  
นิโคฺรธปกฺก สทิสํ จรปํสุกูลํ;  
</li>
  
<li>
ธาเรตฺว เสลมย สุนฺทร ปตฺตหโตฺถ  
  
ฉพฺพณฺณรํสิ นิวหํ ทิสิ ปูรยโนฺต,  
  
สโมฺพธิโต นวม ผุสฺสช ปุณฺณมายํ  
  
ลงฺกาตลํ วิชยิตุํ นภสา’คมาสิ;  
</li>
  
<li>
พฺรหฺมาสุรามร ผณิ ครุฬา จ สิทฺธ  
  
วิชฺชาธราทิ ชนตา สหปาริสชฺชา,  
  
เกตา’ตปตฺต ฆฎ ทีปุรุ โตรเณหิ  
  
ปูชํ อกํสุ มหติํ คคนายนมฺหิ;  
</li>
  
<li>
ลงฺกงฺคนา อุรสิ ภาสุร ตาร หาร  
  
สงฺกาส สีตล มโนหร นีร ปูรา,  
  
ตสฺมิํ มหาทิปท วาลุก นาม คงฺคา  
  
ภุมชฺฌคาสิ ชน เนตฺต หราภิรามา;  
</li>
  
<li>
ตสฺสาวิทูร สุจิ รมฺมตเร ปเทเส  
  
อายามโต มิตติโยชน วิตฺถเตน,  
  
จตฺตาริ คาวุตมิตํ นยนาภิรามํ  
  
อาสาร สีตชล นิชฺฌร ภุริโฆสํ;  
</li>
  
<li>
มตฺตาลิปาลิ ขค คีติช มิสฺสราคํ  
  
สมฺมตฺต จิตฺต มิคสงฺฆ นิเสวิตํ ตํ,  
  
นจฺจนฺต เนกสิขิ สงฺคต ปาทปิณฺฑํ  
  
อุยฺยานมาสิ อุรุนาควนาภิธานํ;  
</li>
  
<li>
รเมฺม ตทา รตนทีปวรมฺหิ ลงฺกา  
  
โลกาภิธาน หริกณฺฑก ยกฺขทาเส,  
  
โอทุมฺพเร สุมนกูฎก ตณฺฑุเลเยฺย  
  
เสเลสุ มารคิริ มิสฺสกริฎฺฐนาเม;  
</li>
  
<li>
เย’เญฺญปิ สนฺติ คิรโย วนรามเณยฺยา  
  
คงฺคา นที คิริคุหา สิกตาตลา จ,  
  
ตตฺถาวสนฺติ รหสา ผรุสานิรุทฺทา  
  
ปาณาติปาต นิรตา สฐกูฎ ยกฺขา;  
</li>
  
<li>
สงฺคมฺม เต มหติ นาควนมฺหิ ตมฺหิ  
  
สมฺมนฺตยิํสุ สภฎา สห ปาริสชฺชา,  
  
ตฺวํ โก’สิ เร! อิติ ปโร อปรํ ขเรน  
  
ติเกฺขน วาทกณเยน อรุนฺตุทนฺตา;  
</li>
  
<li>
กุชฺฌิํสุ เต อถิตรีตร การเณน  
  
วาเกฺยน ยุทฺธ ปริรทฺธ ปคพฺภิตตฺตา,  
  
สงฺขาภิตาปค ปตีว’นวฎฺฐจิตฺตา  
  
สารมฺภคพฺพิตมนา ปริราวยนฺติ;  
</li>
  
<li>
ตสฺมิํ ขเณ’ภิมตโท สุคโต นภมฺหิ  
  
อาคมฺม เตส’มนุกมฺปิต มานเสน,  
  
โคปานสี สม มโนหร รํสิมาลิ  
  
ตตฺถจฺฉิ เข คุณมณี มณิกณฺณิกาว;  
</li>
  
<li>
เตสํ ชิโน กลหวูปสมาย เหตุ  
  
มาเปสิ วุฎฺฐิ ติมิรา’นิลสีตภีติํ,  
  
ตตฺถาสิ คชฺชิตฆโน สุรจาปขิตฺต  
  
ธาราสเรหิ วิตุทํ นิสิวาร สงฺฆํ;  
</li>
  
<li>
อนฺธาว เต ฆนตเร ติมิเร นิมุคฺคา  
  
มุฬฺหา ทิสญฺจ วิทิสํ น วิทิํสุ ภีตา,  
  
จณฺฑานิลุทฺธฎ มหา คิริกูฎรุกฺข  
  
สมฺปาต ภีต รุทิตา คติเมสยนฺติ;  
</li>
  
<li>
สีเตน เต อถ ทิเช ปริโกฎยนฺตา  
  
อโญฺญญฺญคตฺตมวลมฺพ ปโรทยิํสุ,  
  
รูปานิ เนกภยทานิ จ โฆสณานิ  
  
วตฺติํสุ เตน วิวิธํ ภยมาสิ เตสํ;  
</li>
  
<li>
พุทฺธาปิ ทุกฺขิตมนา ปรทุกฺขเกน  
  
กสฺมา กโรนฺติ อนยํ’ติ น จินฺตนียํ,  
  
โลโก หนาติ วิฎปิ ผลทาน เหตุ  
  
สเตฺถน โสม ริปุคาหก วาสรมฺหิ;  
</li>
  
<li>
สตฺถา ตโต ตมนุโท สภเย สโสเก  
  
ทิสฺวาน คุยฺหก ชเน กรุณายิตโตฺต,  
  
วุฎฺฐิํ ตมญฺจ ปวนํ ปณุทิตฺว สพฺพํ  
  
ทเสฺสสิ อตฺตมขิลํ ทุมณีว ขมฺหิ;  
</li>
  
<li>
ทิสฺวาน เต มุนิวร’ญฺชลิ ปงฺกเชหิ  
  
สเชฺชตฺว สีส สรสี อิทม’พฺรุวิํสุ,  
  
ยาจาม โน’ภยปทํ ภวโต สกาสา  
  
ทาเสสุ ธีร กรุณํ กรณียเมว;  
</li>
  
<li>
เอวํ ตทา’วจ ชิโน มธุรสฺสเรน  
  
อามนฺต เต นิสิจเร’วนเต สเมกฺข,  
  
ตุเมฺห ททาถ ยทิ ฐานมเมกเทสํ  
  
สเพฺพ อเปนฺตี ฆนวาตช สีตทุกฺขา;  
</li>
  
<li>
ยเชฺชวมีติม’ปยาติ กโรม โภ ตํ  
  
คณฺหาหิ ธีร ยทิ อิจฺฉสิ สพฺพทีปํ,  
  
วตฺวาน เตหิ ปริทินฺน ฉมาย มโคฺค  
  
โอคมฺม ตตฺถ ปุถุ ปตฺถริ จมฺม กณฺฑํ;  
</li>
  
<li>
ตสฺมิํ นิสชฺช กสิณํ สมาปชฺช เตโช  
  
ชาลากุลํ ชลิต มคฺคีมมาปยี โส,  
  
โส ธูมเกตุ คคนุคฺคต ตุงฺคสิโงฺค  
  
สนฺทฑฺฒยํ คิริวนานุ’รุโฆสยโนฺต;  
</li>
  
<li>
รุเกฺขหิ รุกฺขวน ปพฺพต ลงฺฆเนน  
  
สาขามิเค จ วิหเค อนุพนฺธยํ’ว,  
  
เวสฺสานโร วนมรู มิคสูกเร’ปิ  
  
สนฺธาวิ คุยฺหก ชเน อิติ จินฺตยโนฺต;  
</li>
  
<li>
ทิสฺวาน ตตฺถ ปจุราตน วิปฺผุลิงฺค  
  
สมฺมิสฺส ชาล ทหนํ คุหกา สเมจฺจ,  
  
ธาวุํ วิกิณฺณกจ พปฺปชล’ทฺทเนตฺตา  
  
ทารตฺตเชหิ สหิตา คติเมสมานา;  
</li>
  
<li>
สมฺพุทฺธเตช ปริทฑฺฒ สรีรจิตฺตา  
  
อาหจฺจ สาครตฎํ ปริธาวมานา,  
  
ตสฺมิมฺปิ เต ปวิสิตุํ สรณํ น ลทฺธา  
  
ฉมฺหิ ตโต สปทิ สนฺนิปติํสุ สเพฺพ;  
</li>
  
<li>
ทิสฺวาน เต มุนิวโร สหเย สโสเก  
  
รมฺมํ ตทา ชลธิมชฺฌคตํ มหนฺตํ,  
  
อิทฺธีหิ เสหิ คิริทีปมิ’ธานยิตฺวา  
  
อาโรปยิตฺว นิขิเล ปุน ตตฺถ’กาสิ;  
</li>
  
<li>
กเตฺววเม’สมสโม’ปสมนฺต’มีติํ  
  
ตเตฺถว ภาสุรตโร ภควา นิสีทิ,  
  
พฺรหฺมามรา’สุรผณี ครุฬาทิ สิทฺธา  
  
สงฺคมฺม’กํสุ มหติํ มหม’คฺครูปํ;  
</li>
  
<li>
เทเสสิ สํสทิ ชิโน สุติสาธุ ธมฺมํ  
  
ตสฺมิํ สทาสวนุทํ สิวทํ ชนานํ,  
  
สุตฺวาน เนกสตโกฎิ ปมาณ ปาณา  
  
ลทฺธา ตทา สมภวุํ จรธมฺมจกฺขุํ;  
  
<li>
ตสฺมิํ ทิเน สุมนกูฎ วราธิวาโส  
  
เตชิทฺธิพุทฺธิวิภโว สุมนาภิธาโน,  
  
เทโว ปสนฺนหทโย รตนตฺตยมฺหิ  
  
สมฺปาปุณิตฺถ ปฐมํ ผลมุตฺตมํ โส;  
</li>
  
<li>
อุฎฺฐาย ตุฎฺฐวทโน กตปญฺชลีโก  
  
มุโคฺค ชินคฺค นขรํสิ ปโยทธิมฺหิ  
  
วนฺทิตฺว เอวมวจา’ตุล วีร ธีร  
  
โลกคฺค ปุคฺคล วรํ ทท สามิ ธีส;  
</li>
  
<li>
ทาโสสฺมิ เต จรณ ปงฺกช ปูชโกหํ  
  
สทฺธาทยาทิ วิภโว ตนโย’หมสฺมิ,  
  
ตุเมฺห วินา ขณลวํ วสิตุํ น อิเจฺฉ  
  
ตสฺมา ททาตุ ภควา มม ปูชนียํ;  
</li>
  
<li>
สุตฺวาน ตํ ธิติมตี ปริมชฺช สีสํ  
  
สํสตฺต ฉปฺปท สโรรุห สนฺนิเภน,  
  
หเตฺถน นีล สก กุนฺตล ธาตุมุฎฺฐิํ  
  
ทชฺชาถ โส มณิมเยน กรณฺฑเกน;  
</li>
  
<li>
ปคฺคยฺห พาหุยุคเลน ฐีโต นมิตฺวา  
  
มุทฺธา ทธาสิ มกุฎํ วิย ปีณิตโตฺต,  
  
กตฺวา’ถ โส วร มหํ ติทิเวหิ สทฺธิ  
  
’มเปฺปตฺว ธีร ผริภุตฺต วสุนฺธรายํ;  
</li>
  
<li>
โส’กาสิ นีลรตเนหิ มหารเหหิ  
  
อุเพฺพธโต รตน สตฺต ปมาณ ถูปํ,  
  
นาเถ ธรนฺตสมเยว ปติฎฺฐหี โส  
  
ถูโป ติโลกสุขโท มณิ กามโท’ว;  
</li>
  
<li>
ปจฺฉา ติโลกสรเณ ปรินิพฺพุตมฺหิ  
  
ขีณา สโว สมหิโม สรภุ ยติโนฺท,  
  
อาทาย ตํ จิตกโต ชินคีวธาตุํ  
  
ตสฺมิํ นิธาย’กริ พารส หตฺถถูปํ;  
</li>
  
<li>
จูฬาภยหฺววนิโป สมเย’ปรสฺมิํ  
  
พตฺติํส หตฺถม’กริยตฺถ วโรรุถูปํ,  
  
ทุฎฺฐาทิคามณิ นุโป ทมิเฬ หนโนฺต  
  
กาเรสิ กญฺจุกมโถ จตุสฎฺฐิหตฺถํ;  
</li>
  
<li>
เอวํ ส สีหลมหาสรมชฌรูฬฺหํ  
  
เสตมฺพุชํ’ว มธุปาวลิ เสวนียํ,  
  
ภุมงฺคนา กรตเล สิตวิตฺถลีโล  
  
ถูโป ททาตุ มสโมปสมํ ชนานํ;  
</li>
  
<li>
ลโงฺกปสคฺคม’วธูย วิธาย เขมํ  
  
ลงฺกํ นิชาย วรกุนฺตล ธาตุยา ตํ,  
  
กตฺวาน ภาสุรตรํ มุนิ มงฺคลาย  
  
ปายาสิ ตารก ปเถ’นุรุเวลเมว;  
</li>
  
<li>
ตสฺมิํ วิธาย พหุวิมฺหิต ปาฎิเหรํ  
  
เภตฺวา สสิสฺสกิ’สิโน ปุน ทิฎฺฐิชาลํ,  
  
ทตฺวาน นิพฺพุติปทํ สหสิสฺสกสฺส  
  
นิพฺพาณ สุนฺทร ปุรํ ปริปูรยิตฺถ;  
</li>
  
<li>
ตมฺหา วิกาสิต กุเสสย กานนาภ  
  
วีตาสเวหิ นิวุโต สุคเตภคามี,  
  
ปายาสิ ราชคห คามี’มุทารมคฺคํ  
  
เวเนยฺย ชนฺตุ กมลากร ภานุรูโป;  
</li>
  
<li>
ตสฺมิํ คเต ชินวเร วร พิมฺพิสาโร  
  
ปูชํ อกาสิ มหติํ สห เทวตาหิ,  
  
ตสฺมิญฺหิ สํสทิ ลภิํสุ อนปฺปปาณา  
  
มเคฺค ผเล จ สรเณ จ ปติฎฺฐหิํสุ  
</li>
  
<li>
ราชา ตโต วิปุล เวลุวนาภิรามํ  
  
สาลงฺกตํ วิวิธ ปาทป มณฺฑเปหิ,  
  
ปาทาสิ ทกฺขิณกเร ชลปาตเนน  
  
กตฺวา ธราธรธรํ หิมวญฺจ กมฺปํ;  
</li>
  
<li>
ตสฺมิํ สมนฺตนยโน นยนาภิราโม  
  
ภุติํ ชนสฺส สตตํ อภิวฑฺฒยโนฺต,  
  
ธมฺมมฺพุ วุฎฺฐิ นิกรํ ปริวสฺสยโนฺต  
  
วสฺสํ วสี อทุติโย ทุติยมฺหิ วเสฺส;  
</li>
  
<li>
เทวินฺท โมลิ สมลงฺกต ปาทปิโฎฺฐ  
  
โลกสฺส อตฺถจรเณ สตตาภิยุโตฺต,  
  
ตเตฺถว โส หิ ตติเย’ปิ จตุตฺถวเสฺส  
  
วาสํ อกาสิ สุคโต สิริสนฺติวาโส;  
</li>
  
<li>
โลกสฺส ธมฺม ม’มลํ สตตํ วหโนฺต  
  
สาวตฺถิยํ รุจิร เชตวเน’ภิราเม,  
  
วาสํ อกาสิ สุขโท มุนิปญฺจมสฺมิํ  
  
เวเนยฺย สตฺตสมยํ สมุทิกฺขมาโน;  
</li>
  
อิติ ลงฺกาย ปฐมา’คมนํฯ  
</li>
  
<li>
อถ ภควติ ตสฺมิํ เชตนาเม วนสฺมิํ  
  
นิวสติ สติลงฺกา มงฺคลา’วาสรูปา,  
  
อุปวนมิว นาเก นนฺทนํ เทวตานํ  
  
อมร อุรควาสา รมฺมรูปา พภูว;  
</li>
  
<li>
ตหิมติ รุจิรสฺมิํ วฑฺฒมานาทิ เสเล  
  
มธุร สลิลวาเห รมฺมกลฺยาณิกาโท,  
  
อุทธิ ภุชควาเส นาคทีปนฺติเก จ  
  
มหติ มหิม ยุตฺตา นาคสงฺฆา วสนฺติ;  
</li>
  
<li>
ปจุร มหิม ยุโตฺต วฑฺฒมานาจลสฺมิํ  
  
อธิปติ ภุชคานํ อาสิ จูโลทรโวฺห,  
  
มหุทร อิติ นาโม นาคทีโปทธิมฺหิ  
  
นิวสติ อถ เตสํ ปพฺพเตโยฺย’รคิโนฺท;  
</li>
  
<li>
อิตร ภุชค รโญฺญ ธีตรํ นาคกญฺญํ  
  
ปิยตรม’ภิรูปํ’กาสิ ทารํ ตทา หิ,  
  
อถ จ ทุหิตุยา โส ทียมานํ ททโนฺต  
  
รุจิร มณีมยคฺฆํ อาสนญฺจาปทาสิ;  
</li>
  
<li>
ทุหิตริ มตกาเล เต’ถ ปลฺลงฺกเหตุ  
  
ชลช ถลช นาคา ยุทฺธสชฺชา อเหสุํ,  
  
อถ ถลช ภุชงฺคา ภงฺคกโลฺลลมาลา  
  
สทิส ลูลิต จิตฺตา คพฺพิเตวํ รวนฺติ;  
</li>
  
<li>
กิมุ’ทธิช ผณีนํ กิตฺติ สมฺปตฺติยา โน  
  
อปิ ยสปริวารา กิํ พเลนิทฺธิยา กิํ,  
  
อหมหมีติ คพฺพา กิํ กิมิสฺสาย เตสํ  
  
ภวติ ติมิร’รีนํ ภานุมคฺคุนฺนตี กา;  
</li>
  
<li>
อถ ชลช’ลคทฺทา คชฺชนํ คชฺชยนฺตา  
  
ภยชนก ปคพฺภา โผฎยนฺตา ภูชานํ,  
  
อหมห ปภู เร!เร! ปพฺพเตยฺยาน’เมตํ  
  
ปฎุตรฑสิโตฎฺฐา กกฺข’เฬวํ รวนฺติ;  
</li>
  
<li>
ปฎุตร ครุนาทา ตาว คชฺชนฺติ ทนฺตี  
  
นยน ปถมุ’เปเนฺต ยาว กณฺฐิรวานํ,  
  
ตถริว ถลชาตา ชุมฺหยนฺตา สมคฺคา  
  
นยน ปถคตา โน สุญฺญทปฺปา ภวนฺติ;  
</li>
  
<li>
อิติ ตทุภยเสนา ฆฎฺฎยนฺตา’ญฺญมญฺญํ  
  
วิวิธ ปหรโณฺห อุคฺคิรนฺตี คิรนฺติ,  
  
สตต ขุภิต เวลา สาครูมีว ภนฺตา  
  
ลุลิต ลุลิต จิตฺตา ยุทฺธนินฺนา ฐิตาสุํ;  
</li>
  
<li>
อถ ตทหุ มุนิโนฺท ยามินียาม’มเนฺต  
  
ปตินิย มติชาลํ โลกโมโลกยโนฺต,  
  
สมร วสคตานํ โภคีนํ ภาวิภุติํ  
  
ตทุปริ จ’ภิวุทฺธิํ ปสฺสิ ลงฺกาตลสฺส;  
</li>
  
<li>
อถ มุนิ มธุมาเส’โปสเถ กาลปเกฺข  
  
กต นิขิล วิธาโน คยฺห สงฺฆาฎิกาทิํ,  
  
อนุคติกมุทิกฺขํ ปญฺจเนโตฺต สมนฺตา  
  
สุมน สุมน นามํ ปสฺสิ เทวํ สมิทฺธิํ;  
</li>
  
<li>
ตทหุ สุมนเทโว เชตนาเม สุรเมฺม  
  
อธิวสติ วิหาเร ทฺวารโกโฎฺฐปกเฎฺฐ,  
  
ฐิต วิฎป สมิเทฺธ ขีริกาปาทปสฺมิํ  
  
สุคต มภินมโนฺต อนฺวหํ ปูชยโนฺต;  
</li>
  
<li>
ตมสมฺมุนิ ทิสฺวา’มนฺตยิตฺวา’คเต ตํ  
  
อิทมวจ มยา โภ สทฺธิมาคจฺฉ ลงฺกํ,  
  
สห ตว ภวนมฺหา ปุพฺพวุตฺถปฺปเทเส  
  
ตว ภวติ ปติฎฺฐา โภคินญฺชา’ภิวุทฺธิ;  
</li>
  
<li>
อถ มุนิวจนํ โส มุทฺธนาม’คฺคเหตฺวา  
  
สมุทิตหทโย ตํ รุกฺขมุทฺธจฺจ มูลา,  
  
สุคตมุปริ กตฺวา ธารยโนฺต สุผุลฺลํ  
  
พริหิ พริหิ ฉตฺตาการมาคา นภมฺหี;  
</li>
  
<li>
ทสพล ตนุภา’ภิสฺสงฺคมา โส ทุมโนฺท  
  
ตรล มณีว นานา’ภาหิ สมฺภาวนีโย,  
  
วิลสิต อิว สเพฺพ รุกฺขเสลาทโย’ปิ  
  
อปคต สกวณฺณาวณฺณวนฺตา วิเรชุํ;  
</li>
  
<li>
ขค ภุชค สุราทิ มสฺสิตา ฉปฺปภาหิ  
  
นิชปติ นิชชายา สฺวญฺญมญฺญาสุ มุยฺหุํ,  
  
อสิต คคน มเชฺฌ โสภมาโน มุนิโนฺท  
  
วิตต วิวิธ รํสี รํสิมาลีว คญฺฉิ;  
</li>
  
<li>
ชลท ปฎล สเณฺฑ วชฺฌมุทฺทาฬยิตฺวา  
  
พหิ วิลสิตกาโย โสมฺมโทสากโร,ว  
  
กตุปริ ตรุฉาโย โชตมาโน สมาโน  
  
อุรค สมรฐานํ คนฺถฺวา’กาเส นิสชฺช;  
</li>
  
<li>
ฆนตร ติมิรํ โส อิทฺธิยา สงฺฆริตฺวา  
  
ตหิมติรว ภีมํ โฆรสํรมฺภวนฺตํ,  
  
อสนิ สต นิปาตํ วสฺสธารา กราลํ  
  
อุรุตร ตต เมฆํ มาปยี สีตวาตํ;  
</li>
  
<li>
อิติ ติภุวนนาโถ ทปฺปิเต นาคสเงฺฆ  
  
วิมท กรณ เหตุ ทสฺสยี เภรวานี,  
  
อถ’ปคต ปคเพฺภ เต วิทิตฺวาน สตฺถา  
  
อปนุทิ ภยชาตํ ตงฺขณํเยว ตตฺถ;  
</li>
  
<li>
ตรุณ ตรณิโสภา เกตุมาลาวิลาสิํ  
  
สุภรุจิ มุขวนฺทํ ลกฺขณากิณฺณคตฺตํ,  
  
ติภว วิภวทายิํ ตํ วิทิตฺวาน นาคา  
  
จุตปหรณ หตฺถา วนฺทมานา มหิํสุ;  
</li>
  
<li>
สิรสี นิหิตปาณี รตฺตปเงฺกรุเหหิ  
  
วิกจ วทน เนตฺตา’มนฺท กญฺชุปฺปเลหิ,  
  
สก สก ธต นานาวณฺณ วมฺมาทิเกหิ  
  
วิวิธ กุสุมวตฺถา’มนฺท ทีปทฺธเชหิ;  
</li>
  
<li>
อุรค ภวนวาสา นาคกญฺญา สเมจฺจ  
  
กุจ กลส สหสฺสํ ธารยนฺติ สลีลํ,  
  
ลลิต กณก วลฺลิ ลีลมาธตฺต คตฺตา  
  
ถุติ มุขร มุขา ตา สาธุ กีฬํ อกํสุ;  
</li>
  
<li>
อถ มุนิ อุรคานํ วิคฺคหํ ตํ สเมตุํ  
  
สุติมน กมนียํ นิจฺฉรํ พฺรหฺมโฆสํ,  
  
อชรมมร มคฺคํ สุปฺปสตฺถํ สุธิหิ  
  
วรมติ วรธมฺมํ เทสยี นํ ผณีนํ;  
</li>
  
<li>
น โภ โภ สํสาเร ขลุ ภวติ สารํ ลวมฺปิ  
  
วิเสสา ตํ สีตํ ชลิต ทหเน วิชฺชติ กทา,  
  
สทา ราคํ โรคํ พฺยธติ ชนตํ เนกทุริตํ  
  
ตถาปา’ยุํ ปาโต รวิรภิมุขุสฺสาว สทิสํ;  
</li>
  
<li>
สรีโร’ยํ พตฺติํส วิธ กุณโป สาร รหิโต  
  
ปริตฺตํ โยพฺพญฺญํ กุสุม สทิสํ นิคฺคตสิริ,  
  
ปหนฺตฺวา คนฺตพฺพํ ภวช วิภวํ สมฺภตมิทํ  
  
อเถวํ สเนฺต โภ วรยติ ภวํ โก นุ หิ พุโธ;  
</li>
  
<li>
ปลาสี มกฺขี โกธูปห มโต มานวิภโว  
  
ชโน’ตีโต’โต โภ ปยติ นรกํ ทารุณตรํ,  
  
ผณี มชฺชาโร สา คุหก กปโย ภูย พหุโส  
  
วเธนฺตโญฺญญฺญํ เต นนุภวมิทํ ทุกฺขม’นิสํ;  
</li>
  
<li>
ปุเร กาโก’ลุกา อถ วนภวา ผนฺทน อิสา  
  
กริตฺวา’ฎฺฐาเน’ฆํ จิรมนุภวุํ ทุกฺขมนิสํ,  
  
อโห กปฺปฎฺฐนฺตํ สรถ ทุริตํ เวรชมิทํ  
  
น เหตฺถสฺสาโท โภ’ณุมปิ กลเห เมตฺติม’มตํ;  
</li>
  
<li>
พลํ พาลานํ โภ สก สก วธาเยว ภวติ  
  
อตีเตกา ขุทฺทา ลฎุกิกทิชา นฎฺฐตนยา,  
  
คชํ พาลํ มตฺตํ ปวิธิ น พลํ โหติ สรณํ  
  
อถฎฺฐาเน กิํ โภ กุรุถ วีริยํ ภุติ หนนํ;  
</li>
  
<li>
น ทุกฺขํ เตสํ เย วิคต กลหา เอกมนสา  
  
อตีเต โภ ลาปา อฆฎิต มานา เปยฺยวจนา,  
  
สุขํ วาสํ’กาสุํ ยทหนิ ภวุํ เต’ถ วิธุรา  
  
วสํ วฺยาธสฺสาคุํ ตทหนิ อโห!เมธค พลํ;  
</li>
  
<li>
อิติ ติขิณ สุธิมา กตฺตุเมเต สมเคฺค  
  
อวทิ ปวร ธมฺมํ สาธุ วิญฺญุปฺปสตฺถํ,  
  
อถ มุทิตมนา เต ปีณิตา ตสฺส นาคา  
  
มณิมยม’ตุลํ ตํ อาสนํ ปูชยิํสุ;  
</li>
  
<li>
อถ มุนิ คคนโมฺพรุยฺห ภุมิปฺปเทสํ  
  
ตรุณ รวิว ตสฺมิํ อาสเน อาสิ ภาสํ,  
  
อถ ภุชคคณา เต ทิพฺพ ขชฺชาทิเกหิ  
  
ปริวิสิย มุนินฺทํ สาธุ ธมฺมํ สุณิํสุ;  
</li>
  
<li>
อถ ชล ถลชานํ ตตฺถ ยุทฺธา’คตานํ  
  
อคณิต ภูชคานํ’สีติโกฎี ภุชงฺคา,  
  
วิมล สรณสีเล สุปฺปติฎฺฐา สุตุฎฺฐา  
  
อกรุ’มติมุฬารํ สตฺถุ ปูชาวิธานํ;  
</li>
  
<li>
อถ มหุทร รโญฺคฺญ มาตุโล นาคราชา  
  
มนินยนกนาโม รมฺมกฬฺยาณเทสา,  
  
อุรค สมร เหตู อาคโต นาคทีปํ  
  
สุคตวร สรีรํ ทิสฺว นตฺวาลเปวํ;  
</li>
  
<li>
ยทิ สุคต! อิมํ ตฺวํ นาคโต อสฺส ฐานํ  
  
มยมปคต ปาณา โหม ฌตฺวา’ญฺญมญฺญํ,  
  
รุธิรวห วิกิโณฺณ อสฺส ภุมิปฺปเทโส  
  
ปสมิ ทหน ทิตฺตํ อมฺพุเทเนว ตํ ตฺวํ;  
</li>
  
<li>
มม ภคว! ปุราเม ทิฎฺฐปุพฺพํ ตเวตํ  
  
รุจิร สิริสรีรํ รํสิชาลา’ภิกิณฺณํ,  
  
อปิ สุมธุร ธมฺมํ เทสยเนฺต สุรานํ  
  
ทสพล สุตปุพฺพํ อานุภาวญฺจ ตุยฺหํ;  
</li>
  
<li>
อหมสม ปุเร เต วิสฺสุโตเยว ทาโส  
  
ยทิ มนสิ ทยา เต โหติ ทาเส ปุนา’ปิ,  
  
ปวร รตนทีเป โหติ กฬฺยาณิคงฺคา  
  
มม วสติ ตหิํ ตํ ทฎฺฐุกาโม’ภิยาเจ;  
</li>
  
<li>
อิติ ยติปติ ตสฺสา’ราธนํ ปคฺคเหตฺวา  
  
สก ปริจิต ภุมฺยา เจติยตฺถํ วิธาย,  
  
มณิมย ปริภุตฺตํ อาสนํ จา’ปิ เตสํ  
  
ส สุมน ตรุ ราชํ ปูชนตฺถํ วิธาย;  
</li>
  
<li>
ทสพล ปริภุตฺตํ สพฺพเมตํ ภุชงฺคา  
  
มณิริว รุจีทํ เต ธาตุโยเยว ตสฺมา,  
  
มหถ นมถ นิจฺจํ มํว สคฺคา’ปวคฺคํ  
  
ททติ อิติ จ วตฺวา โอวทิตฺวาน สตฺถา;  
</li>
  
<li>
นภตล’มุ’ปคนฺตฺวา เทวนาเค มเหเนฺต  
  
ทิสิ ทิสิ วิสรโนฺต นีลปีตาทิ รํสิ,  
  
มน นยน หรโนฺต ชนฺตุนํ โลกสาโร  
  
อคมิ รวิ’ว ขมฺหา เชตนามํ วิหารํ;  
</li>
  
<li>
อถ มนุชมรานํ นตฺตสิทฺธาทิกานํ  
  
สตต’มมต ธมฺมํ เทสยโนฺต ผณีนํ,  
  
วนภวน สุรเมฺม มงฺกุลเวฺห นคิเนฺท  
  
อกริ มุนิ นิวาสํ ฉฎฺฐเม หายนมฺหิ;  
</li>
  
<li>
สุรปุรุปวเน’โถ ปาริชาตสฺส มูเล  
  
อรุณ มุทุสิลายํ ภาสมาโน มุนิโนฺท  
  
สุนิปุณ’มภิธมฺมํ เทสยโนฺต สุรานํ  
  
อกริ วรนิวาสํ สตฺตเม ตตฺถ วเสฺส;  
</li>
  
<li>
อถ สุขท มุนิโนฺท เชตนาเม วิหาเร  
  
อวสิ วิมลปโญฺญ อฎฺฐเม สารทสฺมิํ,  
  
อชร’มมร สนฺติํ ผสมาโน ปเรสํ  
  
วิวิธ นย วิจิตฺตํ เทสนํ เทสยโนฺต;  
</li>
  
อิติ ลงฺกาย ทุติยาคมนํฯ  
</li>
  
<li>
เอวํ ชิโน เชตวเน วสโนฺต  
  
นีสฺสาย สาวตฺถิปุรํ วิหาสิ,  
  
สา กิทิสี อาสิ ปุรี ตทานี  
  
ตํ กีทิสํ เชตวนํ วิหารํ;  
</li>
  
<li>
ภูมงฺคนายาหิต อุตฺตมเงฺค  
  
ภาสนฺต นานารตนาภิรามา,  
  
วิสาลโมลีว วิสาลโภคา  
  
สา ชมฺพุทีปมฺหี พภุว รมฺมา;  
</li>
  
<li>
สิรีนิเกเต สิริมาวหนฺตี  
  
วิราชเต ยา วสุธา ตลสฺมิํ,  
  
สา เทวราชสฺส’มราวตี’ว  
  
รโญฺญ กุเวรสฺส’ลกาว รมฺมา;  
</li>
  
<li>
สา ปุญฺญปญฺญาลุ ชนาธิวุตฺถา  
  
โสณฺณาทิ ปุณฺณาปนากิณฺณวีถี,  
  
อุตฺตุงฺค มาตงฺค ตุรงฺค รงฺคา  
  
สา ราชเต กญฺจน มนฺทิราลี;  
</li>
  
<li>
รราช สา ภาสุร ราชปุตฺตา  
  
ปุญฺญงฺคนาลาส วิลาสยนฺตี,  
  
เวทงฺคปารงฺคต วิปฺปจารา  
  
ทฺวิปญฺจ สเทฺทหิ จ นิจฺจโฆสา;  
</li>
  
<li>
อเนกสิปฺปี สต สมฺปกิณฺณา  
  
นานาทิสาหา’คต สตฺถวาหา,  
  
ปหุตขีณาสวปาทปูตา  
  
พภาส สา มงฺคล มนฺทิรํ’ว;  
</li>
  
<li>
ภวนฺตเร โย จริยํ จรโนฺต  
  
สุโว’ปนิสฺสาย วสํ คุเณน,  
  
ยญฺญงฺคสาขิํ มตสีนปตฺตํ  
  
อกา สมิทฺธํ ผลปลฺลเวหิ;  
</li>
  
<li>
อิทานิ ปตฺวาน ภวสฺส อนฺตํ  
  
นิสฺสาย ยํ โส วสเต มุนิโนฺท,  
  
ตสฺสา คุณํ โก หิ อเสสยิตฺวา  
  
กเถติ สา วสฺสู’ปมาย ตสฺสา;  
</li>
  
<li>
ตโสฺสปกเฎฺฐ รตนํว’นคฺฆํ  
  
มโนหโร อุตฺตมสตฺตเสวิ,  
  
ชนานมากขิงตโท วิหาโร  
  
พภุว เชตาทิ วนวฺหเยน;  
</li>
  
<li>
สมผุลฺล ปุปฺผรส โมทิต ฉปฺปทาลี  
  
ฌงฺการ นาท ปริวาทิต ตนฺตินาทา,  
  
สมฺมตฺต’นนฺต ทิช กุชิต คีตวนฺตา  
  
ติฎฺฐนฺติ ยตฺถ ตรโว นฎกาว เฉกา;  
</li>
  
<li>
ขีรณฺณวาหริย โธวิย ขีรนีรา  
  
โสเสตฺว สชฺฌุมลเย สสิกนฺติ มสฺสํ  
  
ยโตฺถกิริตฺว ตนิตา วิย วาลุกาโย  
  
สา มาลกาวลิ พภาส ปโยทธิ’ว;  
</li>
  
<li>
วิโชฺชตมาน รตนปฺปมุขานนมฺหิ  
  
โสปาน มาล ปทคณฺฐิทุเชหิ หาสํ,  
  
กเตฺวว เทวภวนานมหํ วิราค  
  
วนฺตี’ติ คนฺธกุฎิ ยตฺถ ปหาสยิตฺถ;  
</li>
  
<li>
กมฺมาร คคฺคริ มุโข’ปริ สมฺปปุณฺณา  
  
องฺคาร กนฺตร วินิคฺคต ชาลกาว,  
  
สมฺพุทฺธเทห ปรินิคฺคต รํสิมาลา  
  
ทายคฺค นิคฺคต กรา วิสรนฺติ ยสฺมิํ;  
</li>
  
<li>
ตุเมฺห สราค ชนสงฺคมโต’ติ คีตา  
  
ธญฺญา มยนฺตี วิมเลหี สมงฺคิตตฺตา,  
  
ตุฎฺฐาว หาส มกรา สุรปาทปานํ  
  
ราเชนฺติ ยตฺถ ยตินิสฺสิต ปาทปินฺทา;  
</li>
  
<li>
ปุนฺนาค นีป วกุล’ชฺชุน ราชรุกฺข  
  
นาคา’ค จูต ยุคปตฺตก จมฺปกานํ,  
  
ปุปฺผาภิกิณฺณ ธรณี รตเนหิ นานา  
  
ปจฺฉนฺน ทิพฺพภวนํ วิย ภาติ ยตฺถ;  
</li>
  
<li>
พฺรหฺมาสุราสุร นโรรค ลิงฺคิสิทฺธ  
  
วิชฺชาธราทิ ชนตา กตวนฺทเนหิ,  
  
เตเหว ฆุฎฺฐ ถุติมงฺคล คีติกาหิ  
  
ยโตฺถปคาน มนเนตฺตคณา มุเทนฺติ;  
</li>
  
<li>
นิโคฺฆสิตามล สุสีตล นิชฺฌเรหิ  
  
สมฺมตฺต เนกทิช ฆุฎฺฐ ชลาสเยหิ,  
  
กิญฺชกฺข ปตฺต ปริกิณฺณ สิลาตเลหิ  
  
ตุสฺสนฺติ ยตฺถ สตตํ ยตีนํ มนาติ;  
</li>
  
<li>
โย เนก กปฺป สต สญฺจิต ปุญฺญราสิ  
  
หิตฺวา’มิตํ กปิลวตฺถุ มหาสิริมฺปิ,  
  
อาคมฺม ยตฺถ นีรโต สุคโต มเหสิ  
  
โก ตตฺถ ภุติ มตุลํ กถิโก กเถติ;  
</li>
  
<li>
ตสฺมิํ ชิโน วสติ เชตวเน วิหาเร  
  
อิโนฺท ยถา รุจิร นนฺทน กานนมฺหิ,  
  
พฺรหฺมา’ว พฺรหฺมภวเน สปิตามเหหิ  
  
ตาราวลี ปริวุโต คคเน’ว วโนฺท;  
</li>
  
<li>
ตทาคมฺม มหานาโค มณิ อกฺขิกนามโก,  
  
ลงฺกาโต ชินปาทสฺมิํ ผณิํ ปเจฺจท’มพฺรุวิ;  
</li>
  
<li>
สมฺพุทฺธา ธีร โลกสฺมิํ โลกสฺสตฺถาภิวุทฺธิยา,  
  
ชายนฺติ สามิ ตุมฺหากํ ทยายโนฺต’คธา มยํ;  
</li>
  
<li>
เตน เม ทาสภุตสฺส สํสารนฺทุฆรา ถิรา,  
  
มุตฺติํ ยทิจฺฉเส มยฺหํ คหณียํ นิมนฺตณํ;  
</li>
  
<li>
สุตฺวาน ตํ มหานาโค มหานาค นิมนฺตณํ,  
  
ปฎิคฺคเหสิ ตํ ตุณฺหีภาเวน กรุณาย โส;  
</li>
  
<li>
ญตฺวา ตํ สุมโน นาโค ลหุมาคมฺม สีหลํ,  
  
กฬฺยาณาปคปสฺสมฺหิ มโนนนฺทน ภุตเล;  
</li>
  
<li>
สชฺฌุ กมฺพุมณิ มุตฺต ปวาล วชิรามเย,  
  
วหารเห มหาถูเน ฆฎกาทิํ นิธาปิย;  
</li>
  
<li>
ทตฺวา ตุลาทโย เสส มนฺทิรเงฺค ตเถว จ,  
  
วิฎงฺก วฺยาล สีหาทิ ปนฺติโย’ปิ ตเถวหิ;  
</li>
  
<li>
สาตกุมฺหมยา’เนก จิเตฺตหิ สาธุ จิตฺติตํ,  
  
นิมฺมาย โคปานสิโย ปกฺขปาเส จ กณฺณิกํ;  
</li>
  
<li>
สิงฺคิ นิเกฺขน สิงฺคญฺจ ฉทนินฺทมณีหิ จ,  
  
โสณฺณ กิงฺกิณิ มาลาโย กณฺณมาลา จ มาปิย;  
</li>
  
<li>
จิตฺตวิตานํ พนฺธิตฺวา มุโตฺตลเมฺพ ตหิํ ตหิํ,  
  
กตฺวาน คนฺธทาเมหิ ปุปฺผทาเมหิ สงฺกุลํ;  
</li>
  
<li>
อินฺทนีลมยํ ภุมิ มเชฺฌ’นคฺฆ มหาสนํ,  
  
มาเปสิ ปริโต เสส ภิกฺขูนญฺจ สุภาสเน;  
</li>
  
<li>
รตเนเห’วาปสฺสเย เวทิกา เอฬิกามเย,  
  
มุตฺตา วาลุก สงฺกิณฺณํ มาลกญฺจ มโนรมํ;  
</li>
  
<li>
สตฺต รตน สมฺภุต โตรณู’ปริ โตรเณ,  
  
สนฺตีร กุสุมา’กิณฺณ หาฎกาทิ ฆฎากุลํ;  
</li>
  
<li>
เนก ราคทฺธชากิณฺณ วิตาน สมลงฺกตํ,  
  
ทีป ธูปาลิ สงฺกิณฺณ คนฺธปุปฺผ สมากุลํ;  
</li>
  
<li>
เอวมาทิหิ เนเกหิ วเณฺณหิ สมลงฺกตํ,  
  
มาเปตฺวา มณฺฑปํ เสฎฺฐํ เทวมณฺฑป สนฺติภํ;  
</li>
  
<li>
สีต วาลุก สญฺฉนฺนํ มุทุ ปาทปฎตฺถตํ,  
  
มาเปเตฺววํ มหามคฺคํ สุรญฺชส สมญฺชสํ;  
</li>
  
<li>
สญฺจินิตฺวาน เต นาคา ขชฺช โภชฺช ผลาผเล,  
  
ทิพฺพนฺนปาเน ปจุเร ปฎิมคฺคํ คมุํ ตทา;  
</li>
  
<li>
ตโต การุณิโก นาโถ โพธิโต อฎฺฐเม สเม,  
  
เวสาข ปุณฺณมาสิมฺหิ สนฺนิปาติย สาวเก;  
</li>
  
<li>
เอถชฺช ภิกฺขโว ลงฺกํ นาคานํ’นุคฺคหาย โภ,  
  
มณิอกฺขิโก นิมเนฺตสิ ปสโนฺน พุทฺธสาสเน;  
</li>
  
<li>
สุตฺวาน วจนํ ตสฺส สมฺพุทฺธสฺส สิรีมโต,  
  
อสฺสวา เปสลา ภิกฺขู ปจฺจโสฺสสุํ สมาหิตา;  
</li>
  
<li>
สาริปุโตฺต ตโต เถโร ปญฺญาย’คฺค ธุรนฺธโร,  
  
ปตฺตจีวรมา’ทาย อคมา ชินุ’ปนฺติกํ;  
</li>
  
<li>
โมคฺคลฺลาโน มหาเถโร ทุติโย อคฺคสาวโก,  
  
ปตฺตจีวรมาทาย โสปาค ชิน สนฺติกํ;  
</li>
  
<li>
ธูตปาโป ธุตงฺคโคฺค มหากสฺสป นามโก,  
  
ปตฺตจีวรมาทาย อาคมา ชินสนฺติกํ;  
</li>
  
<li>
สาสเน วินยญฺญ นมโคฺค’ ปาลิวฺหโย ยต,  
  
ปตฺตจีวรมาทาย ชินนฺติกมุ’ปาคมิ;  
</li>
  
<li>
ทิพฺพจกฺขูนมโคฺค โย รุทฺธปาปาริ ทปฺปโก,  
  
เถโร’นุรุโทฺธ วรโท โสปาค มุนิสนฺติกํ;  
</li>
  
<li>
มณิว กามโท กามมุ’ปวาโน’ติ วิสฺสุโต,  
  
ญาณี คณี ทกฺขิเณโยฺย เถโรปาค ชินนฺติกํ;  
</li>
  
<li>
พกฺกุโล วิมโล สีล สมาธาทิ คุณากโร,  
  
อาคโต สปริกฺขาโร ภิกฺขูนํ สมิติํ ตทา;  
</li>
  
<li>
พุทฺธสาสน โธรโยฺห เถโร องฺคุลิมาลโก,  
  
สหา’คนฺตุํ มุนิเนฺทน สนฺนโทฺธ สหสา คโต;  
</li>
  
<li>
สาสโนทย เสลเคฺค สูริโย วิย ภาติ โย,  
  
โส’ยํ ราหุลเถโร’ปิ ลหุ’คา ปิตุ สนฺติกํ;  
</li>
  
<li>
ภทฺทาจาโร ภทฺทิยโวฺห เถโร ภทฺทฆโฎ วิย,  
  
ปากโฎ ภุวเน โส’ปิ คโต สมฺพุทฺธ สนฺติกํ;  
</li>
  
<li>
เทวทฺทุโม’ว โลกสฺส โย ททาติ’จฺฉิติ’จฺฉิตํ,  
  
ชิโนรโสปิ เสลโวฺห คโต สมฺพุทฺธสนฺติกํ;  
</li>
  
<li>
ยามินี สามิโก’วาติ ภาติ โย สาสนมฺพเร,  
  
มหานาม มหาเถโร โสปาค มุนิสนฺติกํ;  
</li>
  
<li>
มโนสิลาตลคฺคมฺหิ ชุมฺหมาโน’ว เกสรี,  
  
สุภุติวฺห มหาเถโร พุทฺธุปนฺติก มาคโต;  
</li>
  
<li>
พุทฺธสาสน ฉทฺทนฺต สรสี สารโส วิย,  
  
วิสฺสุโต ติสฺสเถโร’ปิ คโต ภิกฺขุสมาคมํ;  
</li>
  
<li>
ชินสาสน สมฺผุลฺลสรสีรุห มชฺฌโค,  
  
มธุพฺพต นิโภ ราธเถโร’ปิ สหสา คโต;  
</li>
  
<li>
ภคุ ทโพฺพป’เสโน จ โกณฺฑญฺญ’สฺสชิ สีวลิ,  
  
เอเต ชินตฺรชา เถรา คตาสุํ มุนิสนฺติกํ;  
</li>
  
<li>
กุมารกสฺสโป ปุโณฺณโสโณโสภิต เรวตา,  
  
เถราเปเต อภิญฺญาตา คตาสุํ สตฺถุสนฺติกํ;  
</li>
  
<li>
วงฺคีโส สาคโต นโนฺท ภารทฺวาโช ควมฺปติ,  
  
ปตฺตจีวรมาทาย คตาสุํ ชินสนฺติกํ;  
</li>
  
<li>
เอวมาทิ มหานาคา ปญฺจสต ชิโนรสา,  
  
สมาคญฺฉุํ สหาคนฺตุํ มุนินา โลกสามินํ;  
</li>
  
<li>
ตโต โส ชคทานโนฺท กรุณายาภิราธิโต,  
  
เมรุํ ปริกฺขิปโนฺตว อเนกชฺชุติ วิชฺชุยา;  
</li>
  
<li>
นิวาเสตฺวา สุทฺธรํสิ วิสรนฺตรวาสกํ,  
  
ตสฺสูปริ ชิโน รตฺตํ พนฺธิตฺวา กายพนฺธํ;  
</li>
  
<li>
อจฺจุคฺคตํ มหาถูปํ จารุ จามีกรชฺชุติํ,  
  
ปฎิจฺฉาทยมาโนว รตฺตกมฺพล กญฺจุนา;  
</li>
  
<li>
วณฺณ นิโคฺรธปกฺกํว สุรตฺตํ ปํสุกุลิกํ,  
  
สงฺฆาฎิยา กริตฺวาน สคุณํ อุตฺตรียกํ;  
</li>
  
<li>
หุตฺวาน สุปฎิจฺฉโนฺต ปารุปิตฺวาน สาธุกํ,  
  
ปตฺตตฺถาย ปสาเรสิ ชาลากุลกรญฺชิโน;  
</li>
  
<li>
โลกนาถปฺปภาเวน ตโต ปตฺตมธุพฺพโต,  
  
ปาณิ สโรรุหสฺสโนฺต สมฺปโตฺตสิ ตมคฺคหิ;  
</li>
  
<li>
ตโต สสิสฺสโก นาโถ อุคฺคนฺตฺวา คคนงฺคนํ,  
  
นานาวณฺณมฺพุเท ตตฺถ มทฺทโนฺต คนฺตุมารหภิ;  
</li>
  
<li>
ตโต สมฺพุทฺธ เทหสฺมา นิกฺขนฺตาสุํ ฉ รํสิโย,  
  
เหมกณฺณิกโต ยาต มณิโคปานสี ยถา;  
</li>
  
<li>
พาณินฺทีวร ปุเปฺผหิ เมว’กินฺทมณิหิ จ,  
  
ฉาเทนฺติ วิย นกฺขตฺตา นีลํ’สุ มุนิเทหโต;  
</li>
  
<li>
จมฺปกุทฺทาลมาลาภี เหมจุณฺณมฺพเรหิ จ,  
  
ปูรยนฺติ วิยาสงฺค ปีตํสู ชินเทหโต;  
</li>
  
<li>
ภณฺฑีปุปฺผกทเมฺพหิ โลหิตงฺกมณิหิ จ,  
  
โลหิตาภา ปปูเรนฺติ ทิสา’คา มุนิเทหโต;  
</li>
  
<li>
หาร มลฺลิก มาลาหิ โสมํสุ ผลิกาทิหิ,  
  
ปูรยนฺติ วิยาสงฺค โอทาตา มุนิเทหโต;  
</li>
  
<li>
ปิญฺชุมเญฺชฎฺฐราสีหิ ปทุมาภมณีหิ จ,  
  
ทิสํ ฉาทยมานาคา มญฺชิฎฺฐาภา ชินงฺคโต;  
</li>
  
<li>
เนกินฺทจาป กิณฺณํว ทิวสํ รตนุตฺถตํ,  
  
จิตฺตปฎํว มุญฺจนฺตํ มิสฺสาภาคา ชินงฺคโต;  
</li>
  
<li>
คิริกูฎ กูฎาคาร มตฺตา ฉพฺพณฺณ รํสิโย,  
  
อาเวลเวลา ธาวนฺติ ทิปฺปมาเนตเรตรา;  
</li>
  
<li>
คจฺฉมานา’หนิตฺวาน จกฺกวาฬ สิลุจฺจเย,  
  
อุคฺคนฺตฺวา ปรโต ยนฺตี นีร นิชฺฌร สนฺนีภา;  
</li>
  
<li>
สมฺมุเข สมฺมุเข ตาโย รุกฺขปพฺพต อาทโย,  
  
การยนฺตา สกํ วณฺณํ ธาวนฺตา’ปิ จ สินฺธโว;  
</li>
  
<li>
อุทฺธมุคฺคตรํสีหิ รญฺชิตา ชลทา ตทา,  
  
นานาวเณฺณ ปุเนวาสิ นูตโน รวิมณฺฑโล;  
</li>
  
<li>
ชินปฺปหา ปวาเหสุ นิมุคฺคา เทวตา คตา,  
  
ปูเชตุํว นิชเตฺตหิ นานาวณฺณา สิยุํ ตทา;  
</li>
  
<li>
ปวิฎฺฐา พุทฺธรํสีนมนฺตรํ เทวธีตโร,  
  
อสญฺชานีย มุยฺหิํสุ มุหุตฺตํ อตฺตโน ธวํ;  
</li>
  
<li>
สุรา สุโรรค พฺรหฺม สิทฺธ วิชฺชาธราทโย,  
  
จามรจฺฉตฺตเกตุหิ ปูชยนฺตา ชินนฺตฺวคุํ;  
</li>
  
<li>
อคฺฆิกํ ปนฺติโย เกจิ โตรณูปริ โตรเณ,  
  
ฆฎทีปาลิโย ตนฺถ กโรนฺติ อภิโต’ภิโต;  
</li>
  
<li>
ปาทปเฎ ปตฺถรนฺติ วิตตฺวนฺติ วิตานเก,  
  
ตตฺถูปริ อเนกานี กุสุมาโน’กิรนฺติ จ;  
</li>
  
<li>
กตมํ เทวโลกนฺนุยาติ โลกคฺคนายโก,  
  
ยาติ กิํ พุหฺมโลกนฺนุ อมฺหากํ ภวนนฺนุ โข;  
</li>
  
<li>
กตฺถ นุ โข เทวเทโว กสฺสนุคฺคหพุทฺธียา,  
  
ยาตี’ติ กงฺขิตา เกจิ สํสรนฺติ อิโตจิโต;  
</li>
  
<li>
มาเปตฺวา อภิโต มเคฺค มณฺฑเป รตนามเย,  
  
สยนาสนํ ปญฺญเปตฺวา กาจิ ติฎฺฐนฺติ เทวตา;  
</li>
  
<li>
ตหิํ ตหิํ ปฎฺฐเปนฺตา สุธนฺต มธุโรทกํ,  
  
ยาวมานา ชินํ เกจิ ติฎฺฐนฺติ จ มหนฺติ จ;  
</li>
  
<li>
เอวํ มหามเห นาโถ วตฺตมาเน อนูปเม,  
  
ชลํ สมฺพุทฺธสิริยา นูตโน สูริโย วิย;  
</li>
  
<li>
พฺรหฺมเสนาภิโต ยาน พฺรหฺมาวาถ สหมฺปติ,  
  
สุรเสนาภิโต ยาน สโกฺกว สมลงฺกโต;  
</li>
  
<li>
คคาลิมภิโต ยาน คหงฺคา มณิ สนฺนิโภ,  
  
ธตรฎฺฐขคิโนฺทว หํสเสนาลิ ปุพฺพโค;  
</li>
  
<li>
อเปต ราคโทเสหิ วีตโมเหหิ สพฺพโส,  
  
ปฎิสมฺภิทตฺต สมฺปตฺต สาวเกหิ อนุคฺคโต;  
</li>
  
<li>
เยสํ เยสํ มนสฺมิํ ยํ ยมตฺถิ กิญฺจิ สํสยํ,  
  
เตสํ ตํ ตํ ปณุเทโนฺต เทสนาย สุธาสินํ;  
</li>
  
<li>
ตตฺถ ตตฺถานุรูเปน ปาฎิหาริย กมฺพุนา,  
  
โลกสฺส นยนาลี โส โตสสฺสุสุ นิมุชฺชยํ;  
</li>
  
<li>
สมฺปโตฺต’ลงฺกตํ ลงฺกมถาคุ ผณิโน ตทา,  
  
ปฎิมคฺคํ กโรนฺตา เต ตตฺถ ตตฺถ มหามหํ;  
</li>
  
<li>
อุรคานมนฺตเร เทวา พฺรหฺมาสุํ เตสมนฺตเร,  
  
เอวํ สมฺมิสฺสโก โลเก พฺรหฺมโลกา ปปูรยิ;  
</li>
  
<li>
เย ปสฺสนฺติ ชินํ ตตฺถ สสิสฺสํ สิริยา ชลํ,  
  
สุลทฺธา เตหิ เนตฺตานิ เตสมกฺขีนิ โลจนา;  
</li>
  
<li>
เย สุณนฺติ ตทา ธมฺมํ ธมฺมิสฺสร ปภาวิตํ,  
  
สุลทฺธา เตหิ โสตานิ เตสํ โสตานิ โสตกา;  
</li>
  
<li>
เย ลปนฺติ ตทา พุทฺธคุณญฺหิ คุณภูสณา,  
  
สุลทฺธา เตหิ เว ชิวฺหา เตสํ ชิวฺหา รสญฺญกา  
</li>
  
<li>
เย วนฺทนฺติ ชินํ ยนฺตํ สสงฺฆํ คคนงฺคเน,  
  
สุลทฺธา เตหิ หตฺถานิ เตสํเยว ภุชา ภุชา;  
</li>
  
<li>
ตทา ตถาคตํ ทิสฺวา เย สนฺตุฎฺฐา ตถาคตํ,  
  
ตถาคตานํ สเพฺพสํ โย โตโส โหตุ สพฺพทา;  
</li>
  
<li>
คโต กลฺยาณียํ นาโถ มเหเนฺตวํ สเทวเก,  
  
เตสํ ปูชาวิธานํ โก มุเขเนเกน ภาสติ;  
</li>
  
<li>
ตโต คงฺคา มนุญฺญญฺหิ สมฺปตฺตํ ตํ สปุตฺตกํ,  
  
ตรงฺค มุทุ พาหาหิ คเหตฺวา จรณมฺพุเช;  
</li>
  
<li>
ปาเท ปกฺขาลยิ สมฺมา เผณ ปุปฺผุปหาริกา,  
  
ตโต ตโตตุํ คณฺหิตฺวา อกา เทหสฺสนุคฺคหํ;  
</li>
  
<li>
ตโต โส ยาจิโต สตฺถา นาคสเงฺฆหิ วนฺทิย,  
  
อคมา มณฺฑปํ รมฺมํ มโนนนฺทนมาวหํ;  
</li>
  
<li>
คนฺตฺวา มณฺฑป มชฺฌมฺหิ พุทฺธารห มหาสเน,  
  
นิสีโทภาสยํ อาสา รวีว อุทยาวเล;  
</li>
  
<li>
ตโต ภิกฺขุ นิสีทิํสุ ปตฺต ปตฺตาสเน ตทา,  
  
พภาส มณฺฑปํ’ตีว สรํว ปทุมากุลํ;  
</li>
  
<li>
ชนเนตฺตาลิโน’คมฺม วสี โสมฺมมุขมฺพุเช,  
  
ปตนฺตา กุสลาโมเท คณฺหนฺตา ติตฺติโน คตา;  
</li>
  
<li>
ตถา สภิกฺขุกา นาคา มุนิโน รูปสาคเร,  
  
เนตฺตินฺท มณินาวาหิ ปารํ คนฺตุํ น เต ปภุ;  
</li>
  
<li>
ตโต สสงฺฆํ สุคตํ สชโน มณิ อกฺขิโก,  
  
สกฺกจฺจํ สกหเตฺถหิ อนฺนปาเนน ตปฺปยี;  
</li>
  
<li>
อโถนีต ปตฺตปาณิม’จฺจยิตฺวา ตถาคตํ,  
  
ภตฺตินิโนฺน นิมเนฺตสิ เทสนตฺถานุโมทนํ;  
</li>
  
<li>
ตโต พฺรหฺมสฺสโร สตฺถา นิจฺฉรํ พฺรหฺมโฆสนํ,  
  
วิญฺญาเปโนฺต ชเน สเพฺพ สกสเทฺทน เทสนํ;  
</li>
  
<li>
เทเสเสฺววํ ชิโน ธมฺม’มนิลาสนกาทินํ,  
  
ปีติปาโมชฺช ชนนํ นิพฺพาณามต’มาวหํ;  
</li>
  
<li>
โภ โภ สุณาถ ภุชคา ภวสาครมฺหิ  
  
ปาปารินกฺกมกรากุล ทุคฺคมมฺหิ,  
  
มคฺคา ชนา ขลุ ลภนฺติ กทา ปติฎฺฐํ,  
  
โอหาย พุทฺธถิรสารตริํ วิสาลํ;  
</li>
  
<li>
ลทฺธาน ทุลฺลภตรํ มุนิปาตุภูต  
  
กาลํ จิเรน ภุชคา น ปมาทยิตฺถ,  
  
ชาตี ชรา มรณ ทุกฺข ปริทฺทวา จ  
  
สํสาริกสฺส น ตโตป’คตสฺส โหติ;  
</li>
  
<li>
ตารุญฺญมมฺพุชสิริํว ปริตฺตกาลํ  
  
ปาณํ ตุสารลว’สารตรํ ชนานํ,  
  
โภคํ ทธาติ ชลธิมฺหิ ตรงฺคภงฺคิํ  
  
นิจฺจํ มโน ทหติ โสกสิขีภิ นานา;  
</li>
  
<li>
กตฺวาน ราคมิสโย’ปิ ขคา ทุปญฺญา  
  
ถิรูปิ นาริกุสุเมสุปิ รูปคิทฺธา,  
  
ปตฺตา’นยํ ขลุ ปุเร ปริหีน ฌานา  
  
รูเป น รชฺชถ ตโต ขลุ สาธุปญฺญา;  
</li>
  
<li>
สทฺทานุราคมนุโคปิ ปุเร สิขณฺฑี  
  
สุตฺวาน โมริ มธุรํ คิรมญฺชิตโงฺค,  
  
วฺยาธสฺส หตฺถมคมาสิ ภเวสุ ตสฺมา  
  
นเตฺถว สทฺทสมทุกฺขกรํ ชนานํ;  
</li>
  
<li>
โอหาย เนกกุสุเมสุ ปราคราคํ  
  
มเตฺตภกุมฺภ มคมา มทคนฺธลุโทฺธ,  
  
ภิโงฺค ปภคฺค ตนุโก กริกณฺณตาลา  
  
นเตฺถว คนฺธสทิสํ ติภเวสุ ปาสํ;  
</li>
  
<li>
คมฺภีร นีรธิภโว ปวุราสโน’ปิ  
  
มิโจฺฉ คิลิตฺว พลิสํ รสเคธเหตุ,  
  
ปโปฺปติ ทุกฺขมตุลํ น รเสสุ สาต  
  
มตฺถิติ มนฺตฺว ปชภาถ รเสสุ เคธํ;  
</li>
  
<li>
โภ พุหฺมโลกา’คต สุทฺธสโตฺต  
  
พุทฺธตฺตเมว นิยโต อปิ โพธิสโตฺต,  
  
ถิสงฺคมาย ปริหายิ สรชฺชโต’ปิ  
  
ตสฺมา หิ ผสฺสสทิโส อนโย นวตฺถิ;  
</li>
  
<li>
เภรณฺฑ เปลก กปุ’ทฺทก เหตุหีน  
  
สตฺตาปิ ทานรุจิ ทานมณิปฺปภาวา,  
  
ปตฺตา’ปวคฺค วรสารปุรํ ภุชงฺคา  
  
โก นปฺปทาติ ธนิโก สิว’เมสมาโน;  
</li>
  
<li>
ปาเลตฺว สีลม’มลํ วิสกณฺฐิกาปิ  
  
อินฺทสฺส นนฺทนวเน’สิ ปิยา มเหสี,  
  
ตสฺมา ปสตฺถวิภวํ ยทิ ปตฺถยโวฺห  
  
ปาเลถ สีลม’มลํ ขลุ ชิวิตํ’ว;  
</li>
  
<li>
สโคฺค วิสาล รตนาลย สมฺปกิโณฺณ  
  
สานนฺท’มนฺท สุรสุนฺทริ สุนฺทโร โส,  
  
ผุลฺลมฺพุชากร วนาทิหิ นนฺทนีโย  
  
ตตฺถามรา วิย’มรา’วิรตํ รมนฺติ;  
</li>
  
<li>
ตมฺหาปิ โภ รุจิร พฺรหฺมนิกาย ภุติ  
  
รมฺมา ตโตปิ มหิตํ อมตํ วริฎฺฐํ,  
  
ตสฺมาตฺตกาม นิรตา ชนตา สปญฺญา  
  
ตณฺหกฺขยาย สตตํ วีริยํ กโรถ;  
</li>
  
<li>
เอวํ สทฺธมฺมมคฺคํ วรมติ สุคโต เทสยิ ปนฺนคานํ  
  
สุตฺวา เต สมฺปหฎฺฐา มหมหมกรุํ นิชฺชราทีหิ สทฺธิํ,  
  
เตสํ เว เทสนายํ สุรวิฎปิ สมา สาตฺถิกา ตตฺถ ชาตา  
  
โส นาโถ ตญฺจ ธมฺมํ ภควติ ตนยา เต จ โว ปาลยนฺตุ  
</li>
  
กลฺยาณิ เทสาคมนํฯ  
</li>
  
<li>
นคาธิราเช สุมนาภิธาเน  
  
วสํ สุเมโธ สุมนาภิธาโน,  
  
เทโว ตทา’คมฺม สปาริสโชฺช  
  
กลฺยาณิยํ ตตฺถ ผณีหิ สทฺธิํ;  
</li>
  
<li>
ทตฺวา’ปวคฺคสฺส นิทานทานํ  
  
สุตฺวาน ธมฺมํ สุติสีติภุตํ,  
  
ปหฎฺฐจิโตฺต อุปคมฺม พุทฺธํ  
  
นตฺวาห เอวํ กตปญฺชลีโก;  
</li>
  
<li>
น เว ผณีนํ นปิ มานุสานํ  
  
นานิมฺมิสานํ น ปิตามหานํ,  
  
หิตตฺถ เมวาขิล โลกนาถา  
  
ชายนฺตี โลเก กรุณาคุณคฺคา;  
</li>
  
<li>
อโนฺตคธา นูน มยมฺปิ ตุยฺหํ  
  
ทยาย ตสฺมา ผณีนํ วิเมสํ,  
  
กโรหิ มยฺหํ ภวนมฺหิ ธีร  
  
ปาทํ’สุนา’ตีว ปวิตฺตรูปํ;  
</li>
  
<li>
โย’ยํ นโค ทิสฺสติ’โต ปุรตฺถ  
  
ภุมงฺคนา โมลิสิริํ วหโนฺต,  
  
สมนฺตกูโฎติ สมนฺตจกฺขุ  
  
ชานาติ โลโก วสติํ มเมตํ;  
</li>
  
<li>
โย นีล นานา วนราชิ ราชิโต  
  
อาสาร ธารา คิริ นิชฺฌรากุโล,  
  
อาปีต นีลารุณ ปลฺลวาวลี  
  
ชิมูตกูโฎ วิย ภาติ อุคฺคโต;  
</li>
  
<li>
โย สินฺธุวาริํ อุรสา ปเภชฺช  
  
อาคมฺม เต ปาทปณาม เหตุ,  
  
วิโชฺชตมาโน วิยจกฺกปาณิ  
  
มหาติ ตุงฺคคฺค ธราธริโนฺท;  
</li>
  
<li>
คงฺคาวธู กุฎกิรีฎธารี  
  
สามนฺต เสลินฺท จมูปตีโก,  
  
โย’ยํ ธราธาร มหามหีโป  
  
ร ราช ลงฺกา นครงฺคณมฺหิ;  
</li>
  
<li>
ปาโรห ทโนฺต จิตกูฎ กุโมฺภ  
  
อเนก โสณฺฑิกฺข สวนฺติ หโตฺถ,  
  
โย นิชฺฌราสาร มทปฺปวาโห  
  
คโชริวา’ภาติ สุราธิปสฺส;  
</li>
  
<li>
สมฺผูลฺล ปุปฺผตฺถพกา’นปตฺตา  
  
สตฺธตฺต รตฺตงฺกุรโมลิมาลา,  
  
กนฺตาลตา’ลิงฺคิต ขนฺธเทหา  
  
ติฎฺฐนฺติ ภูปาว ยหิํ กุชินฺทา;  
</li>
  
<li>
สิทฺธงฺคนา รตฺตปทมฺพุชาลี  
  
สมฺหินฺน หตฺถาภรณาลิ ยุตฺตา,  
  
เกกีกลาปุปฺปล มาลมาลี  
  
สิลาตลากญฺช นิภนฺติ ยตฺถ;  
</li>
  
<li>
มงฺคุร ปาฐีน สวงฺก สิงฺคุ  
  
โรหิจฺจ มุญฺชา?มร ปาวุเสหิ,  
  
กุลีรนกฺกาท’นิเมสเกหิ  
  
นิกีฬีตํ ททฺทร รตฺตเปหิ;  
</li>
  
<li>
นิจฺจญฺหิ สํราว วิราจิตานํ  
  
พลาก กาทมฺพ กทมฺพกานํ,  
  
อาปานสาลา วิย สารสานํ  
  
หํสาลินํ มงฺคล วาสภูตํ;  
</li>
  
<li>
นิรนฺตราโมท มุทาวเคหิ  
  
สุผุลฺล โกกาส’รวินฺทเกหิ,  
  
โสคนฺธิ’กินฺทีวร เกรเวหิ  
  
กิญฺชกฺข ฉนฺนณฺณตเลหิ จิตฺตํ;  
</li>
  
<li>
สีตจฺฉ สาโตทก สมฺปปุณฺณ  
  
สโรชินี ลงฺกต ภุมิภาโค,  
  
โย’ยํ ปุเร ภาติ มนุญฺญรูโป  
  
สมนฺตกูโฎ ส สมนฺตกูโฎ;  
</li>
  
<li>
ทลิต วิปินสณฺฑา ยตฺถ เสเล สมนฺตา  
  
สมุปคต ชนานํ จิตฺตมาโมทยนฺติ,  
  
มธุก วฎ กเรริ โพธิ ชมฺพีร ภลฺลิ  
  
ขทิร’ภย กทมฺพา ผุลฺล เสลฺลู ปลาสา;  
</li>
  
<li>
ปณส’มต ปิลกฺขา กณฺหวณฺฎ’กฺข จิญฺจา  
  
ลพุช พทริ นีปา ผนฺทนิ’นฺทีวราว  
  
มกุล’สน ปิยาลา คทฺทภณฺฑ’ชฺชุนา จ  
  
กมุก สลฺล ตินฺทุ’ทุมฺพรมฺพสฺส’กณฺณา;  
</li>
  
<li>
ปุนฺนาค จมฺปก ทุมุปฺปล ทาฑิมา จ  
  
ขชฺชูริ ตาล คิริมลฺลิก’โสก ตาลา,  
  
หินฺตาล นาค นิวุลา ยุคปตฺต’ริฎฺฐ  
  
เสตมฺพ เอรวตกาปิ จ เกตกา จ  
</li>
  
<li>
สมผุลฺลภณฺฑิ สุมน’ชฺชก ยูถิกา จ  
  
วาสนฺติ จิตฺตก ชปา รวิมาลตี จ,  
  
กุนฺทสฺส’มารก กุรณฺฑก พีชปูร  
  
เสผาลิกา จ ติณสูล สมีรณา จ;  
</li>
  
<li>
โวจุ’จฺชุ กีจก หลิทฺทิ วิฬงฺคิ พิมฺพิ  
  
นีลี วจา’ติวิสาลาพุ จ นาควลฺลี,  
  
วลฺลีห สารท’ปราชิตวารุ’สีรา  
  
ผลาทิ เนก วนราชิ วิราชิโต โส;  
</li>
  
<li>
ติฎฺฐนฺติ เกจิ ตรโว สุรภิํ กิรนฺตา  
  
ตเตฺถว เกจิ ผลิตา มธุรปฺผลานิ,  
  
อโนฺทลิตา ผลิตปลฺลวิตา ลตาโย  
  
สนฺธารยํ วิฎป ชตฺตุสุ ภนฺติ เกจิ;  
</li>
  
<li>
สามนฺตเค ชนคเณ สตตํ ทุมินฺทา  
  
สมฺปีณยนฺติ ทลิตา ผลิโน จ ยสฺมิํ,  
  
เต อวฺหยนฺติ วิย โลจน โคจเรหิ  
  
วาเต’ริเตหิ ตรุณารุณ ปลฺลเวหิ;  
</li>
  
<li>
ตสฺมิํ วเน วนสุรา นิชวสุนฺทรีหิ  
  
รเมฺม สิลาตลทเห สิกตาตเล จ,  
  
นจฺจนฺติ ตนฺติ ตุริยานิ จ วาทยนฺติ  
  
คายนฺติ มาลภริโน สตตํ ปตีตา;  
</li>
  
<li>
สิทฺธา จ สิทฺธวนิตา หิ ตหิํ ตหิํ เต  
  
ทิพฺพนฺติ ปุปฺผผล ปตฺตรสาหินนฺทิ,  
  
อจฺฉนฺติ ตตฺถ คิริปาทป รามเณเยฺย  
  
โยเคหิ สงฺคต มนา พหิตาปสาปิ;  
</li>
  
<li>
ตสฺมิํ วเน หริณ โรหิต ปุณฺฑรีก  
  
โคกณฺณ สลฺล สส ชมฺพุก สูกรา จ,  
  
สาขามิเค’ณิวค พพฺพุ รุรู กุรุงฺค  
  
โคธา’ขุ ปมฺปก กปี ควยา จ’เนกา;  
</li>
  
<li>
เต วคฺค วคฺค จริโน หยมารกาที  
  
นานา จตุปฺปทคณา มุทิตา วสนฺติ,  
  
ปกฺขีปิ โกสิย กโปตก นีลคีว  
  
ธงฺกา’ฎ ลาป ปรปุฎฺฐ มธุพฺพตาว;  
</li>
  
<li>
นิชฺชิวฺห ทินฺทิห จโกรก สาฬิกา จ  
  
จกฺกวฺห กีร กุรรา กุลลา จ กงฺกา,  
  
จิตฺรจฺฉทา มธุร กูชก เนกปกฺขี  
  
สงฺคมฺม ยตฺถ นิวสนฺติ มนุญฺญรูปา;  
</li>
  
<li>
เตสํ วนนฺตมถ นาฎกมณฺฑลา’จ  
  
คีตาลยํ วิย อโหสิ จ คายกานํ,  
  
อาปานภุมิ สทิสํ มิคปกฺขิกานํ  
  
นิจฺจุสฺสวํ รติกรํ นยนาภิรามํ;  
</li>
  
<li>
เอวํ วิโธ วิปินราชิ วิราชิเตหิ  
  
กูเฎหิ เนกสุร สุนฺทริ มณฺฑิเตหิ,  
  
อตฺยุจฺจ นีลสิขิคีว สมาน วโณฺณ  
  
เอโส สมนฺตคิริ เม วสตี มุนินฺท;  
</li>
  
<li>
เอวํ ปตีต มนโส สุมนาภิธาโน  
  
วตฺวาน นตฺวมสมํ คมโนปยุตฺตํ,  
  
กาสาถ โสปิ มุนิ ตสฺส วจํ ปฎิจฺจ  
  
สพฺภิกฺขุ นิกฺขมิ ชิโน คคนายนมฺหิ;  
</li>
  
<li>
นิเจฺจตนาปิ คิริปาทป อาทโยปิ  
  
นาคา สุปณฺณ มิค ปกฺขิก เหตุกาปิ,  
  
วิชฺชาธรามร’สุรา จตุราณนาปิ  
  
สงฺคมฺม’กํสุ สุมนา มหมพฺภุตํ เต;  
</li>
  
<li>
มุนิเนฺท ปยเนฺต สมิทฺธํ ติโลกํ  
  
คิรินฺทาภินนฺทา ทุมินฺทา ปพุทฺธา,  
  
มิคินฺทา สุตุฎฺฐา ขคินฺทา สุฆุฎฺฐา  
  
ปวุโฎฺฐ มหิโนฺท ปณโฎฺฐ นิทาโฆ;  
</li>
  
<li>
คจฺฉเนฺต คคนายเนน สุคเต ภานุ’สิ สโนฺต ตทา  
  
วาเรสุํ สูริยาตปญฺจ ชลทา สิญฺชิํสุ ภุมฺยา ชลํ,  
  
มนฺทามนฺท สุคนฺธ มุทฺธ ปวโน ปาเปติ สิตํ สุขํ,  
  
เทวาทิ ธช ฉตฺต จามรกรา ปูเชนฺติ มาเนนฺติ จ;  
</li>
  
<li>
สนฺนีร หินฺตาล’ค สินฺทิ ปูค  
  
ตาลมฺพสาลาทิ มหีรุหิตฺทา,  
  
ติฎฺฐนฺติ เต จามรหตฺถกา’ว  
  
ปุเปฺผหิ ฉโนฺน คคนงฺคโนปิ;  
</li>
  
<li>
อเนน วิธินา ชคเทก นาโถ  
  
ปวตฺตมาเนสุ มหามเหสุ,  
  
ทิสญฺจ วิทิสํ ปริปูรยโนฺต  
  
ชพฺพณฺณรํสีหิ อคา นคินฺทํ;  
</li>
  
<li>
ตสฺมิํ สมนฺตนคมุทฺธนิ โลกนาโถ  
  
ฉพฺพณฺณรํสิ นิกรํ ทิสิ ปตฺถรโนฺต,  
  
ภิกฺขูหิ โส ปริวุโต ปรสาครนฺตํ  
  
โอโลกยํ ฐิติมกาสิ ออโนมวโณฺณ;  
</li>
  
<li>
ลงฺกาวธู สุมนกูฎ กิรีฎ กูฎํ  
  
สเชฺชสิ’นคฺฆ ชน ราช มณี มหโนฺต,  
  
อิจฺฉตฺถทํ สิวทมปฺปฎิมํ ติโลเก  
  
ตํ’ทานิ โภ ภชถ เสวถ สพฺพกาลํ;  
</li>
  
<li>
กาสุํ ตทา สุรวรา สุรสุนฺทรีหิ  
  
ลงฺกาย เสลสิขเรสุ มหาสมชฺชํ,  
  
วชฺชิํสุ เภริ วิกตี สยเมว สพฺพา  
  
ภสฺสิํสุ ทิพฺพกุสุมาภรณา นภมฺหา;  
</li>
  
<li>
ลงฺกมฺพรํ นิขิลมาสิ จ ฉตฺตฉตฺตํ  
  
นานา วิราค ธช เกตุ สมากุลญฺจ,  
  
นานาสุคนฺธ กุสุมาทิ ทิสนฺตราลํ,  
  
นานคฺฆิกาวลิ วิราชิต มนฺตฬิกฺขํ;  
</li>
  
<li>
ตสฺมิํ ทิเน’สิ รตนํ มณิโตรเณหิ  
  
ทีปาลิ ปุณฺณฆฎปนฺตีหิ ทสฺสนียํ,  
  
สมฺพุทฺธ เทหปริโตคต ฉปฺปภาหิ  
  
รตฺตํ นภาวนิ จราจร สพฺพทพฺพํ;  
</li>
  
<li>
มาลาวตํส สมกา คิรโย สมนฺตา  
  
หุตฺวา นมนฺติ จ ภมนฺติ สเจตนา’ว,  
  
สเพฺพปิ ตตฺถ ตรโวจ ลตาทโย จ  
  
นจฺจนฺติ ทิพฺพนฎกา วิย โอนตคฺคา;  
</li>
  
<li>
เอวํ ตทา มหต วิมฺหย ปาฎิเหเร  
  
พุทฺธานุภาว ชนิเต อิธ วตฺตมาเน,  
  
ตตฺวาน ธีรจรณํ สมโน สุธาสี  
  
เอวํ วที ปรม ปิติมโน อุทโคฺค;  
</li>
  
<li>
เย เต มุทุ โกมล รตฺตปาทา  
  
สุรตฺต ผุลฺลมฺพุรุโหปมานา,  
  
วฎฺฎานุปุพฺพายต องฺคุลิกา  
  
สุตมฺพตุงฺคคฺค นขาวลีกา;  
</li>
  
<li>
สุวณฺณกุมฺมุ’นฺนต ปาทปิฎฺฐิ  
  
นิคุฬฺห โคปฺผายต ปณฺหิภาคา  
  
สมจฺฉมายํ สกลํ ปติฎฺฐิตา  
  
น ลิมฺปเต สุจฺฉวิตา รชาทิ;  
</li>
  
<li>
สมฺมตฺต หโตฺถสภ หํส สีห  
  
สมาน ลีลาย ยหิํ ปยาติ,  
  
นินฺนุนฺนตา เภริตลา’ว ภุมิ  
  
โหตาถ ปุปฺผาทิ สุมณฺฑิตา จ;  
</li>
  
<li>
อเปนฺติ มคฺคา สยเมว ขาณุ  
  
สกณฺฎมูลา กฐลา จ สเพฺพ,  
  
คมฺภีร นีราปค ปงฺกทุคฺคา  
  
หิตฺวา สภาวํ รมณียเมนฺติ;  
</li>
  
<li>
วชนฺติ ภุมิํ คิรโย ปุรตฺถ  
  
ปสาริเต ปาทวเร ชินสฺส,  
  
นิพฺพาติ อคฺคี นรโกทเรปิ  
  
คณฺหนฺติ ปาเท ปทุมาทโย จ;  
</li>
  
<li>
อิทญฺหิ เต ปาทตเล ยตีส  
  
สนาภิ เนมิ ฆฎิกาวลีหิ,  
  
สุสณฺฐิตํ จา’รสหสฺสวนฺตํ  
  
สนฺทิสฺสเต จกฺกวรํ มหนฺตํ;  
</li>
  
<li>
ตเมว จกฺกํ ปริวารยิตฺวา  
  
สิริวจฺฉ โสวตฺถิ’วตํสกา จ,  
  
ปาสาท ภทฺราสน ปุณฺณปาติ  
  
สิตาตปตฺตาสิ มยูรหตฺถา;  
</li>
  
<li>
นีลาทิเภทา กมลุปฺปลา จ  
  
สเมรุ สตฺตทฺทิ มหาสมุทฺทา,  
  
สตฺตาปคา สตฺต มหาสรา จ  
  
หิมาลโย จกฺกวาฬทฺทิโก จ;  
</li>
  
<li>
จนฺทกฺกตารา จ ฉเทวโลกา  
  
ปิตามหาวาส มนุสฺสโลกํ,  
  
สุวณฺณ นาวา สิวิกา จ สงฺขํ  
  
เกลาสเสลํ ธชโตรณา จ;  
</li>
  
<li>
จินฺตามณุณฺหีส สวจฺฉ เธนู  
  
มีนทฺวยํ จกฺกวตฺติ สเสโน,  
  
สีห’สฺส มาตงฺค วิยคฺฆราชา  
  
หํโสสโภ กิมฺปุริโส มยูโร;  
</li>
  
<li>
โกญฺจา จ เอราวณ หตฺถิราชา  
  
สจกฺกวากา มกราทโย จ,  
  
นานา มหามงฺคล ลกฺขณา เต  
  
วิโรจมานา วิลสนฺติ นิจฺจํ;  
</li>
  
<li>
ชาตกฺขเณ ยสฺส มหิํ ปเภชฺช  
  
วิสาล สตฺตุทฺทย ปงฺกชานิ,  
  
ปฎิคฺคเหสุํ จรณานิ ยานิ  
  
เต ตานิมานจฺฉริยานิ โลเก;  
</li>
  
<li>
วนฺทาปนตฺถายุ’ปนีตกาเล  
  
ปิตูหิ เต เทวล ตาปสินฺทํ,  
  
ปาทานิ คนฺตฺวาน ชฎาสุ ตสฺส  
  
อาสุํ ตเว’ตงฺฆิยุคํ อโห โภ;  
</li>
  
<li>
สุโทฺธทนวฺหสฺส นราธิปสฺส  
  
สโนฺตส โตเยหิ ปปูริตสฺส,  
  
สิโร วิสุทฺธมฺพุ รุหากรสฺส  
  
สโรรุ หาสุํ จรณานิ ตุยฺหํ;  
</li>
  
<li>
เย จงฺกเม จงฺกมณาวสาเน  
  
โอนมฺม เมรูทย ปพฺพนิณฺทา,  
  
ปฎิคฺคเหสุํ จรณานิ ยานิ  
  
เต ตานิมา’นจฺฉริยานิ โลเก;  
</li>
  
<li>
ยํ วนฺทมาโน ติทิวาธิโป โส  
  
ยสฺสานุภาเวน คตายุโกปิ,  
  
สกิยฐาเน’สินปุนาปิ เต’วํ  
  
ปาทมฺพุชํ ธีร!มหานุภาวํ;  
</li>
  
<li>
เทหีนมโคฺคปิ นิสากราริ  
  
มานุนฺนโต โส สยิตสฺส ตุยฺหํ,  
  
ปาทสฺส อนฺตมฺปิ น สกฺขิ ทฎฺฐุํ  
  
อเจฺฉร รูปํ อิทมงฺฆิกญฺชํ;  
</li>
  
<li>
คงฺคาย คงฺคาปติ สนฺนิธาเน  
  
ตีเร ตทา นมฺมท ชิมฺหคสฺส,  
  
ปาทสฺส ลญฺฉํ อกรี มุนินฺท  
  
มยฺหํ’ปิ โหตํ กรุณา ตเวสา;  
</li>
  
<li>
อาราธิโต สจฺจก ตาปเสน  
  
อกา ตุวํ สจฺจก พทฺธเสเล,  
  
ปาทสฺส ลญฺฉํ ชคโต หิตาย  
  
มยฺหมฺปิ โหตํ ตมนุคฺคหเนฺต;  
</li>
  
<li>
สุตฺวาน นาโถ คิรเมตมสฺส  
  
ปสฺสํ มหาภุติ’มนาคเตสุ,  
  
โลกสฺส โลเกหิ มหีย มาโน  
  
อกาสิ วาเมน ปเทน ลญฺฉํ;  
</li>
  
<li>
สโมฺพธิโต อฎฺฐม สารทสฺมิํ  
  
เวสาขมาเส มุณิ ปุณฺณมายํ,  
  
ปาทสฺส’ภิญฺญาณมกา’ปรเณฺห  
  
สเทวเก สสฺสมเณ มเหเนฺต;  
</li>
  
<li>
ปตงกฺคิกา สิตฺถก มตฺถกมฺหิ  
  
ยถงฺกิตา ขตฺติย มุทฺทิกาย,  
  
อาเสว’เมวํ ชินปาทลญฺฉํ  
  
สมนฺตกูฎมฺหิ นมสฺสนียํ;  
</li>
  
<li>
อกาลเมโฆ จ ตโต ปวสฺสิ  
  
วสฺสิํสุ นานารตนานิ ขมฺหา,  
  
ตถา ปริโต กุสุมมฺพรานิ  
  
สุวณฺณจุณฺณานิ ชิเนกวณฺณา;  
</li>
  
<li>
ตโต’ปคนฺตฺวา สุคเตภคามี  
  
ตสฺมิํ นิตเมฺพ คิริคพฺภรายํ,  
  
ทิวาวิหาราย นิสีทิ ยตฺถ  
  
สุปากฎํ ตํ ภควาคุหา’ติ;  
</li>
  
<li>
ตโตรหนฺตา สุคโตรสา เต  
  
คนฺธาทินา สาธุ มเหตฺว สเพฺพ,  
  
วนฺทิตฺว กตฺวาน ปทกฺขิณนฺตํ  
  
ตหํ ตหํ’กํสุ ทิวาวิหารํ;  
</li>
  
<li>
ลตงฺคนาโย วิฎปีธวาน  
  
มาลมฺพ สาขาปุถุลํ’สปเสฺส,  
  
สุผุลฺล นมญฺชูกร มญฺชรีหิ  
  
นมสฺสมานา’ว สโทนตคฺคา;  
</li>
  
<li>
ติฎฺฐนฺติ รุกฺขา นฎกา’ว ตตฺถ  
  
สุผุลฺล สาขากร’มุกฺขิปิตฺวา,  
  
นมสฺสมานา วิย โอนตคฺคา  
  
วตฺตนฺติ มานจฺฉริยานิ นิจฺจํ;  
</li>
  
<li>
ตเถว อุจฺจาวจ ปพฺพตา จ  
  
นมสฺสมานา วิย ปาทลญฺฉํ,  
  
ติฎฺฐนฺติ นินฺนคฺค สิขา สมนฺตา  
  
อิทมฺปิ นิจฺจพภุตเมว ตตฺถ;  
</li>
  
<li>
ตสฺมิํ นเค ปาทวรงฺกิตสฺมิํ  
  
ขลมณฺฑโลกาส ปเทสมเตฺต,  
  
สโมสรเนฺต พหุเก ชเนปิ  
  
โหเตว โอกาสม,โห ปทงฺกํ;  
</li>
  
<li>
สโมสริตฺวาน มเหตฺว สเตฺต  
  
นิกฺขนฺตมเตฺต ชลทา สเมจฺจ,  
  
โสเธนฺติ มาล’มฺพุวเหหิ สาธุ  
  
อิทมฺปิ นิจฺจพฺภุตเมว ตตฺถ;  
</li>
  
<li>
ปาเทน ผุฎฺฐสฺส สิลาตลสฺส  
  
เอตาทิสานจฺฉริยานิ โหนฺติ,  
  
โลเกกนาถสฺส อนาสวสฺส  
  
มหพฺภุตํ โกนุ กถํ ภเณยฺย;  
</li>
  
<li>
ทิวาวิหารํ ภควา สสโงฺฆ  
  
กตฺวาน ตสฺมิํ ปน กิญฺจิกาลํ,  
  
มหียมาเนสุ สเทวเกสุ  
  
ตโต คโต โรหณมมฺพรมฺหา;  
</li>
  
<li>
ตสฺมิํ สสโงฺฆ มุนิ ทีฆวาปิยํ  
  
ถูปสฺส ฐาเน ปรมาย ภุมิยา,  
  
ครุํ กโรโนฺต ปน ตํ มหีตลํ  
  
นิโรธภาเวน นิสีทิ สตฺรโช;  
</li>
  
<li>
ตโต’นุราธํ ภควา นภมฺหา  
  
คนฺตฺวาน โพธิฎฺฐิตภุมิยา จ,  
  
ฐาเน มหามงฺคลเจติยสฺส  
  
ตเถว อกฺขนฺตินหิตสฺส ฐาเน;  
</li>
  
<li>
นิสีทิ ปตฺวาน นิราธปีติํ  
  
สสาวโก เปกฺขม’นาคตทฺธํ,  
  
ปติฎฺฐิตา เม ปน โพธิธาตุ  
  
กโรนฺติ โลเก’ติ ชนสฺส วุทฺธิํ;  
</li>
  
<li>
วุฎฺฐาย ตุโฎฺฐ ภควา นิโรธา  
  
คโต สิลาถูปวรสฺส ฐานํ,  
  
ฐิโต ตหิํ ธมฺมมถุทฺทิสิตฺวา  
  
คโต นภา เชตวนํ สุรมฺมํ;  
</li>
  
<li>
เอวํ โส ธมฺมราชา ชนหิตวิหิโต วีต โทสาริวโคฺค  
  
ลงฺการามาย รเมฺม สุมนคิริสิเร’กาสิ ยํ ปาทลญฺฉํ  
  
ตํ โว สคฺคา’ปวคฺคํ ททติ มุนิสมํ จิตฺต มเตฺต ปสเนฺน  
  
ตสฺมา โภ!โภ! ปหฎฺฐา นมถ มหถ ตํ สาธุ สาธุปฺปสตฺถํ;  
</li>
  
อิติ สมนฺตกูฎ วณฺณนา นิฎฺฐิตาฯ  
</li>
  
คฺรนฺถ สมาปฺติยฯ  
</li>
  
<li>
อนนฺตรา สมตฺตายํ สุมณทฺทิสุ วณฺณนา,  
  
ตเถว สาธู สงกปฺปา ขิปฺปํ ปโปฺปนฺตุ ปาณินํ;  
</li>
  
<li>
โย ยาจิโต’รญฺญวาสี คุณาธาร สุธีมตา,  
  
ราหุลเตฺถรนาเมน วิสฺสุเตน มหีตเล;  
</li>
  
<li>
ภุวโนทรมฺหิ ปญฺญาโต รวีวมฺพร มณฺฑเล,  
  
อรญฺญรตนานนฺท มหาเถโร มหาคณี;  
</li>
  
<li>
ชีวิตํ วิย โย สตฺถุสาสนสฺส มหากวี,  
  
สาโร สุปฺปฎิปตฺตีสุ สตฺถสาคร ปารโค;  
</li>
  
<li>
ตสฺส สิโสฺส’สิ โย วิปฺปคาม วํเสก เกตุโก  
  
ญาตาคโม’รญฺญวาสี สีลาทิ คุณภูสโณ;  
</li>
  
<li>
โย’กา สีหลภาสาย สีหลํ สทฺทลกฺขณํ,  
  
เตน เวเทหเถเรน กตายมฺปิยสีลินา;  
</li>
  
สิทฺธิรตฺถุฯ  
</li>
  
  
  
  
  