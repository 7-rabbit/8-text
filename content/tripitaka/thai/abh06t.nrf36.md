<h1>๑๐. ทสโม ปริเจฺฉโท</h1>
<h3>เสสกมฺมฎฺฐานวิภาโค</h3>
<ol>
<li>
พฺยาปาทาทีนวํ  
  
ทิสฺวา, เขมภาวญฺจ ขนฺติยํ;  
  
อปฺปมญฺญา ตุ ภาเวโนฺต, วิเนยฺย ปฎิฆํ กถํฯ  
</li>
  
<li>
เจโตสนฺตาปโน โกโธ,  
  
สมฺปสาทวิโกปโน;  
  
วิรูปพีภจฺฉกโร,  
  
มุขวณฺณปฺปธํสโนฯ  
</li>
  
<li>
สีลกาลุสฺสิยุปฺปาโท, จิตฺตวิเกฺขปสมฺภโว;  
  
ปญฺญาปโชฺชตวิทฺธํสี, ปฎิปตฺติวิพนฺธโกฯ  
</li>
  
<li>
อปาเยกายโน มโคฺค, ปาปกณฺฎกพนฺธโก;  
  
ธมฺมมคฺคสมุเจฺฉที, มคฺคทฺวารปิธานโกฯ  
</li>
  
<li>
ยโสวณฺณวิสงฺขาโร, คุณมูลปฺปภญฺชโก;  
  
ทุกฺขธมฺมสโมธาโน, พฺยสโนปทฺทวากโรฯ  
</li>
  
<li>
ทุนฺนิมิตฺตมิทํ ชาตํ, สพฺพสมฺปตฺติธํสนํ;  
  
ธูมเกตุสมุปฺปาโท, สพฺพโลกวินาสโกฯ  
</li>
  
<li>
สพฺพกลฺยาณธมฺมานํ, อวมงฺคลมุฎฺฐิตํ;  
  
หิตารมฺภสมุคฺฆาตี, อนฺตรายสมาคโมฯ  
</li>
  
<li>
สพฺพาการปฎิกฺกูลํ, สพฺพวิเทฺทสการณํ;  
  
วิปตฺติมุขมุปฺปนฺนํ, อมิตฺตชนปตฺถิตํฯ  
</li>
  
<li>
สปตฺตกรณํ  
โฆรํ, สพฺพานตฺถวิธายกํ;  
  
ภยมนฺตรโต ชาตํ, ตํ ชโน นาวพุชฺฌติฯ  
</li>
  
<li>
ขุรธารํ ลิหนฺตาว, คิลนฺตาว หุตาสนํ;  
  
ติตฺตลาพุํว ขาทนฺตา, คณฺหนฺตาทิตฺตมายุธํฯ  
</li>
  
<li>
พฺยาปาทมตฺตสมฺภว-มตฺตฆญฺญาย  
เกวลํ;  
  
อุปลาเฬนฺติ ทุเมฺมธา, โฆรมาสีวิสํ ยถาฯ  
</li>
  
<li>
โทสเตเชน รุโกฺขว, สุสิรารุฬฺหปาวโก;  
  
อโนฺตนุทยฺหมานาปิ, วิปฺผนฺทนฺติ วิฆาติโนฯ  
</li>
  
<li>
นาวพุชฺฌนฺติ ทุเมฺมธา, เจโตสงฺกปฺปวายุนา;  
  
อุกฺกามุขามิวาทิตฺต-มุชฺชลนฺตา ปุนปฺปุนํฯ  
</li>
  
<li>
ภยมคฺคสมารุฬฺหา, เขมมคฺควิโรธิโน;  
  
พฺยาปนฺนา กิพฺพิสากิณฺณา, อตฺถทฺวยวิโรธิโนฯ  
</li>
  
<li>
อนาถา สลฺลกาวิทฺธา, วิสฎฺฎา อนุโสจิโน;  
  
อนฺธา วิย มิคารเญฺญ, ภมนฺติ หตจกฺขุกาฯ  
</li>
  
<li>
อสํวิหิตกมฺมนฺตา, พาลา โกธวสานุคา;  
  
ขิปฺปํ ลกฺขิํ ปริจฺจตฺตา, ยโสโภเคหิ ธํสเรฯ  
</li>
  
<li>
ทุปฺปฎิปฺปาทิตารมฺภา, โกธสโงฺขภโมหิตา;  
  
ธมฺมามตรสสฺสาทํ, น วินฺทนฺติ อวิทฺทสุฯ  
</li>
  
<li>
พหฺวาทีนวมิเจฺจว-มโนฺต พฺยาธิมิวุฎฺฐิตํ;  
  
ชาตานลมิวุจฺฉเงฺค, อชฺฌุเปกฺขนฺติ ทุชฺชนาฯ  
</li>
  
<li>
โจทยมานา ทุเกฺขหิ, เกฺลสาจิณฺณมลีมหา;  
  
ปาปกเมฺมหิ ปูเรนฺตา, เสนฺติ มจฺจุปเถ จิรํฯ  
</li>
  
<li>
ตเมวํ ปฎิสงฺขาย, ปฎิฆํ ปน โยนิโส;  
  
วาฬมิคํว ธาวนฺตํ, อาวิสนฺตํว รกฺขสํฯ  
</li>
  
<li>
ปาวกํว  
ปริพฺยุฬฺหํ, ภายมานสฺส โยคิโน;  
  
โสตฺถิภาวาย เขมนฺต-มุปญฺญตฺตํ มเหสินาฯ  
</li>
  
<li>
มาตา กลฺยาณธมฺมานํ, ขมา นาม มหิทฺธิกา;  
  
สมปฺปวตฺติ สเตฺตสุ, สพฺพสมฺปตฺติสาธิกาฯ  
</li>
  
<li>
โกธานลชลาเสโก  
,  
  
โสโกปายาสนาสนํ;  
  
อาฆาตสลฺลนิทฺธารี,  
  
อุปนาหวิโมจนํฯ  
</li>
  
<li>
วณฺณกิตฺติสมุฎฺฐานํ, คุณมูลาภิเสวนํ;  
  
อปารุตมุขํเวต-มตฺถทฺวยสมิทฺธิยาฯ  
</li>
  
<li>
วิฆาตปริยาทาน-มาสวานมเสสโต;  
  
ปฎิปสฺสมฺภนํ เจโต-ปีติกรณจนฺทนํฯ  
</li>
  
<li>
สพฺพทุกฺขสมุคฺฆาติ, สุขุปฎฺฐานมุตฺตมํ;  
  
พฺยสโนทยวิเจฺฉโท, ภยเภรวนิคฺคโมฯ  
</li>
  
<li>
เจโตปสาทสนฺธาโน, ปาสาทิกผลาวโห;  
  
ปวโร โพธิสมฺภาโร, นรานรนิเสวิโตฯ  
</li>
  
<li>
ปาปกนฺตารนิตฺถาโร, จตุราปายโรธโก;  
  
ทฺวาราวาปุรณเญฺจตํ, เทวโลกูปปตฺติยาฯ  
</li>
  
<li>
ปญฺญาสีลสมาธานํ, ปฎิปตฺติวิโสธโน;  
  
ปิยงฺกโร โสมฺมภาโว, ทุลฺลโภ พหุปตฺถิโตฯ  
</li>
  
<li>
เกฺลสสโงฺขภวิเกฺขป-วิปฺผนฺทปฎิพนฺธนํ;  
  
ติติกฺขาคุณมกฺขาต-มารกฺขวิธิมตฺตโนฯ  
</li>
  
<li>
วิหิํสารติสารมฺภ-ปฎิโรธวิโมจนํ;  
  
เวริกิพฺพิสวิทฺธํสี, โลกานุคฺคหการณํฯ  
</li>
  
<li>
ธมฺมปโชฺชตกรณํ  
, สํโยคมลโสธนํ;  
  
สโมฺมหติมิรุทฺธาริ, สมฺปตฺติปฎิปาทนํฯ  
</li>
  
<li>
อิจฺจตฺตตฺถํ ปรตฺถญฺจ, สมฺปาเทตฺวา ขมาปโร;  
  
สาเธติ สพฺพสมฺปตฺติ-มิธ เจว ปรตฺถ จฯ  
</li>
  
<li>
ติติกฺขาคุณสมฺปโนฺน  
, ปาณภูตานุกมฺปโก;  
  
อนากุลิตกมฺมโนฺต, โสรโต สขิโล สุจิฯ  
</li>
  
<li>
นิวาโต สมิตาจาโร, สุภโค ปิยทสฺสโน;  
  
ปฎิสงฺขาพลปฺปโตฺต, ธิติมา มติปาฎโวฯ  
</li>
  
<li>
อโกฺขโภ อธิวาเสโนฺต,  
  
สพฺพานเตฺถ ปริสฺสเย;  
  
ภีมสงฺคามาวจโร,  
  
หตฺถินาโคว โสภติฯ  
</li>
  
<li>
อิตฺถํ สมนฺตโต ภทฺทํ, ติติกฺขํ ปจฺจเวกฺขโต;  
  
ปสฺสเมฺภติ สมุฎฺฐาย, ขมา พฺยาปาทสมฺภมํฯ  
</li>
  
<li>
ทิโพฺพสธมิวาตงฺกํ, เมฆชฺชวํ หุตาสนํ;  
  
ขิปฺปมนฺตรธาเปติ, ติติกฺขา โกธมตฺตโนฯ  
</li>
  
<li>
ตโตเนกคุโณเปตํ, เนกโทสปฺปภญฺชนํ;  
  
ขนฺติธมฺมมธิฎฺฐาย, ปสนฺนธีรมานโสฯ  
</li>
  
<li>
ภาเวยฺย ปฐมํ ตาว,  
เมตฺตาภาวน  
มุตฺตมํ;  
  
อตฺตานมุปมํ กตฺวา, สเตฺตสุ หิตวุฑฺฒิยาฯ  
</li>
  
<li>
สเพฺพ สตฺตา จ ปาณา จ, ภูตา ชีวา จ ปุคฺคลา;  
  
อพฺยาปชฺชา ตถาเวรา, อนีฆา จ สุเขธิโนฯ  
</li>
  
<li>
วิชฺชาสมฺปตฺติโภเคหิ, ปวฑฺฒนฺตุ ยสสฺสิโน;  
  
ปริวารพลปฺปตฺตา, ภโยปทฺทววชฺชิตาฯ  
</li>
  
<li>
สขิลา  
สุขสมฺภาสา, อญฺญมญฺญาวิโรธิโน;  
  
โมทนฺตุ สุหิตา สเพฺพ, มา กิญฺจิ ปาปมาคมาฯ  
</li>
  
<li>
สทฺธาปาโมชฺชพหุลา, ทานสีลมหุสฺสวา;  
  
คุณภูสิตสนฺตานา, อายุํ ปาเลนฺตนามยํฯ  
</li>
  
<li>
สมฺมาทิฎฺฐิํ  
ปุโรธาย, สทฺธมฺมปฎิปตฺติยา;  
  
อาราเธนฺตุ หิโตปาย-มจฺจนฺตํ สุขสาธนํฯ  
</li>
  
<li>
อิติ นานปฺปกาเรน, สเตฺตสุ หิตมานสํ;  
  
มาตาว ปิยปุตฺตมฺหิ, ปวเตฺตยฺย นิรนฺตรํฯ  
</li>
  
<li>
สิเนหํ ปริวเชฺชโนฺต, พฺยาปาทญฺจ วินาสยํ;  
  
ปริสุเทฺธน จิเตฺตน, หิตกาโมว เกวลํฯ  
</li>
  
<li>
เมตฺตาย มิเตฺต มชฺฌเตฺต, เวริเก จ ยถากฺกมํ;  
  
กโรโนฺต สีมสเมฺภทํ, อตฺตนิ จ สมํ ผเรฯ  
</li>
  
<li>
อาเสวนฺตสฺส ตเสฺสวํ, หิตาโภคสมาหิตํ;  
  
สตฺตปญฺญตฺติมารพฺภ, สมาธิยติ มานสํฯ  
</li>
  
<li>
ตโต อนีโฆ เอกโคฺค, อุปสนฺตมโนรโถ;  
  
ฌานตฺติกํ จตุกฺกํ วา, เมตฺตาเจโตวิมุตฺติยาฯ  
</li>
  
<li>
ภูมิเทสทิสาสตฺต-เภทภิเนฺนสุ โอธิโส;  
  
ยถาสมฺภวมเปฺปติ, สพฺพสเตฺตสฺวโนธิโสฯ  
</li>
  
<li>
ตเทวเมกสตฺตมฺหิ, ปริเจฺฉทนิยามโต;  
  
พหุเกสุ จ สเตฺตสุ, สเพฺพสุ จ ปวตฺตติฯ  
</li>
  
<li>
ตถาเสวิตสนฺตาโน,  
  
เมตฺตาเจโตวิมุตฺติยา;  
  
กรุณาภาวนา  
โยค-  
  
มารเภยฺย ตโต ปรํฯ  
</li>
  
<li>
สตฺตานํ  
ทุกฺขิตาการ-มาวชฺชิตฺวาน โยนิโส;  
  
‘‘อโห ทุกฺขา วิมุจฺจนฺตุ, สเพฺพ สตฺตา’’ติ จินฺตยํฯ  
</li>
  
<li>
กถํ มาณวโกยญฺจ, ภยเภรวกมฺปิโต;  
  
พฺยสโนปทฺทวาวิโทฺธ, วิปฺผนฺทติ วิฆาตวาฯ  
</li>
  
<li>
ตถา เหเต วิโมสาย, ปฎิปนฺนา วิโรธิโน;  
  
สพฺยาปชฺชา วิหญฺญนฺติ, เจโตทุกฺขสมปฺปิตาฯ  
</li>
  
<li>
อถเญฺญ  
ปริเทวนฺติ, วิปตฺติวินิปาติกา;  
  
ปธุปายิกสงฺกปฺปา, โสโกปายาสภาคิโนฯ  
</li>
  
<li>
อถาปเร ปราภูตา, กามเกฺลสวสีกตา;  
  
โมหนฺธการปกฺขนฺตา, สตฺตา คจฺฉนฺติ ทุคฺคติํฯ  
</li>
  
<li>
เต ตตฺถ กฎุกํ โฆรมนุโภนฺตา สกํ ผลํ;  
  
ทุกฺขสูลสมาวิทฺธา, พาหา ปคฺคยฺห กนฺทเรฯ  
</li>
  
<li>
ทีฆรตฺตาธิมุตฺตาย, เทวโลกสมิทฺธิยา;  
  
เทวกายา วิหายนฺติ, อกามา ปริวตฺติโนฯ  
</li>
  
<li>
จิรกาลํ ชลิตฺวาน, สูริโยว นภนฺตเร;  
  
พฺรหฺมาโนปิ ปตเนฺตว, พฺรหฺมโลกาปรายณาฯ  
</li>
  
<li>
ขนฺธปญฺจกมิเจฺจวํ, ทุกฺขาคารํ สมุพฺพหํ;  
  
นานาคตีสุ วิกฺขิตฺตํ, ปาณชาตํ วิหญฺญติฯ  
</li>
  
<li>
อนาถมนยาปนฺนํ, ปริหานิภยากุลํ;  
  
วาตมณฺฑลิกกฺขิตฺตปกฺขีว ปริวตฺตติฯ  
</li>
  
<li>
อิติ ทิสฺวาน สุตฺวา วา, สมฺภาเวตฺวาน วา ปุน;  
  
ทุกฺขาปคมมิจฺฉโนฺต, ทุกฺขาปคม ปตฺถยํฯ  
</li>
  
<li>
สุขิเตสุ จ เมธาวี, ทุกฺขาการมนุสฺสรํ;  
  
ปวเตฺตยฺย ทยาปโนฺน, กรุณาภาวนปฺปนํฯ  
</li>
  
<li>
‘‘อโห  
สตฺตา วิมุจฺจนฺตุ, ทุกฺขธเมฺมหิ สพฺพถา;  
  
สาธุ สเมนฺตุปายาสา, โสกา จ ปริเทวนาฯ  
</li>
  
<li>
‘‘ขียนฺตุ ปาปธมฺมา จ, ปสฺสเมฺภนฺตามยา ตถา;  
  
สํเกฺลสา ปลิโพธา จ, สมุจฺฉิชฺชนฺตุ ปาณินํฯ  
</li>
  
<li>
‘‘พฺยาปาทา จ วิหายนฺตุ, วินิวตฺตนฺตุปทฺทวา;  
  
พฺยสนานิ วินสฺสนฺตุ, วิคจฺฉนฺตุ วิปตฺติโยฯ  
</li>
  
<li>
‘‘วิเหสา  
จ วิฆาตา จ, ขียนฺตุ ภยเภรวา;  
  
ปฎิกฺกมนฺตุ วิสฺสฎฺฐา, โสตฺถิํ ปสฺสนฺตุ ปาณิโน’’ฯ  
</li>
  
<li>
อิเจฺจวมนุกมฺปโนฺต, สพฺพสเตฺตปิ สพฺพถา;  
  
สพฺพทุกฺขสมุคฺฆาตํ, ปเตฺถโนฺต กรุณายติฯ  
</li>
  
<li>
โสกุปฺปตฺตํ นิวาเรโนฺต, วิหิํสํ ทูรโต หรํ;  
  
เมตฺตายมิว ปาเปติ, กรุณาฌานมปฺปนํฯ  
</li>
  
<li>
กรุณานนฺตรํ โยคี, ภาเวยฺย  
มุทิตํ  
ตโต;  
  
สตฺตานํ สุขิตาการมาวเชฺชตฺวาน โยนิโสฯ  
</li>
  
<li>
กถํ จิราย พฺรหฺมาโน, มหาเตชา มหิทฺธิกา;  
  
ปีติภกฺขา สุภฎฺฐายี, ปโมทนฺติ นิรามยาฯ  
</li>
  
<li>
เทวกายา มหาโภคา,  
  
มเหสกฺขา ยสสฺสิโน;  
  
อจฺฉราปริวาเรหิ,  
  
ปริจาเรนฺติ นนฺทเนฯ  
</li>
  
<li>
ราชาภิเสกสมฺปตฺตา, ฉตฺตจามรภูสิตา;  
  
อาธิปฺปจฺจมธิฎฺฐาย, สุขิตา ราชโภคิโนฯ  
</li>
  
<li>
ยโถปฎฺฐิตโภเคหิ, ตทเญฺญปิ จ ปาณิโน;  
  
ยถากามิตนิปฺผนฺนา, โมทนฺติ สุขปีติกาฯ  
</li>
  
<li>
จตุราปายิกา  
สตฺตา, ปาปกมฺมปริกฺขยา;  
  
ตโต จุตาภินนฺทนฺติ, สุขฎฺฐาเน ปติฎฺฐิตาฯ  
</li>
  
<li>
สพฺพาลยสมุคฺฆาตํ, ปตฺวา โลกุตฺตรํ ปทํ;  
  
ปฎิปสฺสทฺธทรถา, สุขํ โมทนฺตนปฺปกํฯ  
</li>
  
<li>
อิติ ทิสฺวาน สุตฺวา วา, สมฺภาเวตฺวา ปุนปฺปุนํ;  
  
สตฺตานมธิวาเสโนฺต, สุขาการํ ปโมทติฯ  
</li>
  
<li>
‘‘อโห  
สาธุ อโห สุฎฺฐุ,  
  
โมทนฺติ วต ปาณิโน;  
  
อโห สุลทฺธํ สตฺตานํ,  
  
สมิทฺธิมภิปตฺถิตํฯ  
</li>
  
<li>
‘‘ปสนฺนมุขวณฺณา จ, ปริปุณฺณมโนรถา;  
  
ปีติปาโมชฺชพหุลา, จิรํ ชีวนฺตุนามยาฯ  
</li>
  
<li>
‘‘ภยมคฺคมติกฺกนฺตา, ทุกฺขสงฺฆาฎนิสฺสฎา;  
  
เขมมคฺคมนุปฺปตฺตา, ปีติสมฺปตฺติผุลฺลิตาฯ  
</li>
  
<li>
‘‘สมคฺคา สุหิตา เจเต, ปฎิสนฺธานเปสลา;  
  
สมฺปตฺติมภิเวเทนฺติ, กลฺยาณคุณภูสิตา’’ฯ  
</li>
  
<li>
อิติ สมฺมา ปิหายโนฺต, สุขาธิคมสมฺปทํ;  
  
สตฺตานมภิโรเจโนฺต, มุทิตาย สมํ ผรํฯ  
</li>
  
<li>
หิตฺวา ปลาสาภิสงฺคํ, อิสฺสารตินิรงฺกโต;  
  
เมตฺตายมิว ปาเปติ, มุทิตาฌานมปฺปนํฯ  
</li>
  
<li>
มุทิตํ ปน ภาเวตฺวา, ภาเวยฺยุ  
เปกฺข  
มุตฺตมํ;  
  
วิโรธานุนยํ หิตฺวา, หุตฺวา มชฺฌตฺตมานโสฯ  
</li>
  
<li>
สภาวภูต โลกสฺส,  
  
ลาภาลาภํ ยสายสํ;  
  
นินฺทาปสํสํ  
ปสฺสโนฺต,  
  
สุขํ ทุกฺขญฺจ เกวลํฯ  
</li>
  
<li>
กถํ กมฺมสฺสกตตฺตายํ โลกานุปริวตฺตติ;  
  
โลกธเมฺม ปราภูโต, อตฺตาเธยฺยวิวชฺชิโตฯ  
</li>
  
<li>
กิํ นามตฺถิ สมเตฺถตฺถ, ปวเตฺตตุํ ยถารุจิ;  
  
กสฺส วา รุจิยา โหนฺติ, สุขิตา วาถ ทุกฺขิตาฯ  
</li>
  
<li>
ยถาปจฺจยสมฺภูตา, สุขทุกฺขา หิ ปาณิโน;  
  
น สกฺกา ปริวเตฺตตุํ, อเญฺญน ปุน เกนจิฯ  
</li>
  
<li>
มิจฺฉามคฺคมธิฎฺฐาย  
, วิปชฺชนฺติ จ มานวา;  
  
สมฺมามคฺคํ ปุโรธาย, สมฺปชฺชนฺติ ปุนตฺตนาฯ  
</li>
  
<li>
ตตฺถ กายวเสเนเต, ปริวตฺตนฺติ อญฺญถา;  
  
ยถารุจิตกมฺมนฺตา, ปเจฺจกวสวตฺติโนฯ  
</li>
  
<li>
นิรตฺถกวิเหสายํ, มเญฺญ โลกวิจารณา;  
  
สนฺตเมตํ ปณีตญฺจ, ยทิทํ ตตฺรุเปกฺขนํฯ  
</li>
  
<li>
อหํ โก นาม เก เจเต, กิมฎฺฐานพุธนฺตโร;  
  
ปเรสุปริ เปกฺขโนฺต, วิหญฺญามีติ อตฺตโนฯ  
</li>
  
<li>
สุขิตา โหนฺตุ วา มา วา, ทุกฺขา มุจฺจนฺตุ วา น วา;  
  
สมิทฺธา วา ทลิทฺทา วา, กา มเมตฺถ วิจารณาฯ  
</li>
  
<li>
อตฺตานํ ปริหารนฺตุ, ยถากามํ ตุ ปาณิโน;  
  
ปลิโพโธ ปปโญฺจ วา, พฺยาปาโท วา น เม ตหิํฯ  
</li>
  
<li>
อิติ สงฺขายุเปกฺขโนฺต, หิตกาโมปิ ปาณินํ;  
  
อปกฺขปาตุเปกฺขาย, สมํ ผรติ โยนิโสฯ  
</li>
  
<li>
อญฺญาณุเปกฺขา นิกฺขโนฺต, อนุโรธํ วิราชิย;  
  
เมตฺตายมิว ปาเปติ, ปญฺจมชฺฌานมปฺปนํฯ  
</li>
  
<li>
อปฺปมญฺญา  
จตเสฺสว-มาจิกฺขิ วทตํ วโร;  
  
มหาปุริสโธรโยฺห, หิตกาโม มหามุนิฯ  
</li>
  
<li>
น ลิงฺควิสภาคมฺหิ, อาทิกมฺมิกโยคินา;  
  
ภาเวตพฺพา มตสเตฺต, เมตฺตเมว น สพฺพถาฯ  
</li>
  
<li>
ปตฺตพฺพสมฺปทาการํ, ทุกฺขาการญฺจ ปาณิสุ;  
  
อาวชฺชํ มุทิตาการมนตฺตาธีนตํ ตถาฯ  
</li>
  
<li>
อตฺตนิ ทุคฺคเต มิเตฺต, มชฺฌเตฺตติ ยถากฺกมํ;  
  
ปฐมํ ภาวนาโยคมารภิตฺวา ตโต ปรํฯ  
</li>
  
<li>
อตฺตนิ มิเตฺต มชฺฌเตฺต, เวริเกติ จตูสุปิ;  
  
กโรโนฺต สีมสเมฺภทํ, สพฺพตฺถ สมมานโสฯ  
</li>
  
<li>
ภูมิกาทิปฺปเภเทหิ  
, ปริจฺฉิโชฺชธิโส ตถา;  
  
อปริจฺฉิชฺช วา เจตา, ภาเวตพฺพาติ ภาสิตาฯ  
</li>
  
<li>
อสโงฺขติตสนฺตานา, ตาหิ ภูตานุกมฺปกา;  
  
วิหรนฺตุตฺตมา พฺรหฺมวิหาราติ ตโต มตาฯ  
</li>
  
<li>
อปฺปมาณาลมฺพณตฺตา, ตถา สุปฺปฎิปตฺติยา;  
  
สเตฺตสุ อปฺปมาณตฺตา, อปฺปมญฺญาติ สมฺมตาฯ  
</li>
  
<li>
อสมฺปตฺตหิตา สตฺตา, ทุกฺขิตา ลทฺธสมฺปทา;  
  
กมฺมสฺสกาติ จิเนฺตตฺวา, ตโต เตสุ ยถากฺกมํฯ  
</li>
  
<li>
‘‘สมฺปตฺตีหิ สมิชฺฌนฺตุ,  
  
ทุกฺขา มุจฺจนฺตุ ปาณิโน;  
  
อโห สตฺตา สุขปฺปตฺตา,  
  
โหนฺตุ สตฺตา ยถา ตถา’’ฯ  
</li>
  
<li>
อิจฺจาภิวุทฺธิมิจฺฉโนฺต, ทุกฺขาปคมนํ ตถา;  
  
สมิเทฺธ อนุโมทโนฺต, อุเปกฺขโนฺต จ ปีณิเตฯ  
</li>
  
<li>
มาตาว  
ทหเร ปุเตฺต, คิลาเน โยพฺพเน ฐิเต;  
  
สกิจฺจปสุเต เจว, จตุธา สมฺปวตฺตติฯ  
</li>
  
<li>
อิตฺถํ จตุธา สเตฺตสุ, สมฺมา จิตฺตปวตฺตนา;  
  
สพฺพถาปิ จตุทฺธาว, ตโต วุตฺตา มเหสินาฯ  
</li>
  
<li>
อิเจฺจตา ปน ภาเวโนฺต, ปสนฺนมุขมานโส;  
  
สุขํ สุปติ สุโตฺตปิ, ปาปํ กิญฺจิ น ปสฺสติฯ  
</li>
  
<li>
ปฎิพุชฺฌตนุตฺราโส, ชาคโรว ปโมทติ;  
  
เจตโส จ สมาธานํ, ขิปฺปเมวาธิคจฺฉติฯ  
</li>
  
<li>
ปริสฺสยา ปหียนฺติ, วิคจฺฉนฺติ จุปทฺทวา;  
  
เทวตาปิ จ รกฺขนฺติ, อมุยฺหนฺตํ อนากุลํฯ  
</li>
  
<li>
ผุลฺลํว  
กมลํ กาเล, จนฺทํว วิมลํ ชโน;  
  
โสมฺมโกมลธเมฺมหิ, ปิยจกฺขูหิ ปสฺสติฯ  
</li>
  
<li>
อสํหีโร อสํกุโปฺป, สพฺพาวตฺถาสุ ปณฺฑิโต;  
  
สมํ ปวตฺติตารโมฺภ, โลกเมโสนุคณฺหติฯ  
</li>
  
<li>
ขณมโตฺตปจาเรกา, ปวเตฺตกมฺหิ ปุคฺคเล;  
  
อปฺปมาณา ผลิเตฺวว, วณฺณยนฺติ มเหสิโนฯ  
</li>
  
<li>
ปเคว สพฺพสเตฺตสุ, อปฺปนาปตฺตภาวนา;  
  
จตโสฺสปิ สมีภูตา, วสีภูตา นิรนฺตรํฯ  
</li>
  
<li>
ปุญฺญธาราภิสนฺทนฺตา, ปริปูเรนฺติ ปณฺฑิตํ;  
  
อปฺปเมยฺยมโหโฆว, สาครํ วีจิมาลินํฯ  
</li>
  
<li>
อปฺปมญฺญามยานํ หิ, ปุญฺญานํ โสฬสิํ กลํ;  
  
สโพฺพปธิกปุญฺญานิ, นาคฺฆนฺตีติ ปกาสิตํฯ  
</li>
  
<li>
อวญฺฌา ตสฺส ปพฺพชฺชา, ยสฺส เหตาสุ คารโว;  
  
สุขุโมทคฺยพหุโล, ติโสฺส สิกฺขา สุสิกฺขติฯ  
</li>
  
<li>
อโมฆํ  
รฎฺฐปิณฺฑญฺจ, ภุญฺชเตโส วิเสสโต;  
  
ตมฺปิ มหปฺผลํ โหติ, สทฺธาเทยฺยํ ปติฎฺฐิตํฯ  
</li>
  
<li>
สทฺธาทิกุสลา ธมฺมา, ปวฑฺฒนฺติ อขณฺฑิตา;  
  
สมฺพุทฺธิจริยานญฺจ, มหตฺตํ ตสฺส ปากฎํฯ  
</li>
  
<li>
อกิจฺฉปฎิเวธาย, ปาทกชฺฌานมุตฺตมํ;  
  
อุชุ เจกายโน มโคฺค, พฺรหฺมโลกูปปตฺติยาฯ  
</li>
  
<li>
วาสนาภาคิยา เจตา, โพธิสมฺภารกูลิกา;  
  
โสวคฺคิกา สุขาหารา, โลการกฺขา นิรุตฺตราฯ  
</li>
  
<li>
อปฺปเมยฺยานิสํเสวํ, อปฺปเมยฺยคุโณทยา;  
  
อปฺปมญฺญา ตโต ตาสุ, น ปมเชฺชยฺย ปณฺฑิโตฯ  
</li>
  
<li>
ปฎิกฺกูลํ  
ปนาหาเร, ภาเวโนฺต สญฺญมุตฺตมํ;  
  
กพฬีการมาหาร-มนฺนปานาทิสงฺคหํฯ  
</li>
  
<li>
อสิตํ ขายิตํ ปีตํ, สายิตญฺจ รโหคโต;  
  
ปฎิกฺกูลนฺติ จิเนฺตยฺย, คมนาทิวสา กถํฯ  
</li>
  
<li>
ตโปวนมิทํ หิตฺวา, รมณียมนากุลํ;  
  
อาหารเหตุ คนฺตโพฺพ, คาโม คามชนากุโลฯ  
</li>
  
<li>
ตตฺถาสุจิปริกฺลิเฎฺฐ, ทุชฺชนาวารสงฺกเร;  
  
ทีนเมสยตุตฺติฎฺฐํ, เคเห เคเห ตุ โภชนํฯ  
</li>
  
<li>
ตํ เขฬมลสํกฺลิฎฺฐํ, ชิวฺหคฺคปริวตฺติตํ;  
  
ทนฺตจุณฺณิตสมฺภินฺนํ, วณฺณคนฺธํ วิลิสฺสติฯ  
</li>
  
<li>
ปิตฺตเสมฺหปริพฺยุฬฺหํ, ปุพฺพโลหิตมิสฺสิตํ;  
  
ปวิสนฺตํ ปฎิกฺกูลํ, เชคุจฺฉํ ธิกฺกตาสิวํฯ  
</li>
  
<li>
กุจฺฉิยํ กุณปากิเณฺณ, ทุคฺคนฺธปริภาวิเต;  
  
สุวานวมถาการํ, วนฺตํว สฺวานโทณิยํฯ  
</li>
  
<li>
ตตฺตจนฺทนิกายํว  
, นานากิมิสมากุเล;  
  
ตตฺถ พุพฺพุฬกจฺฉนฺนํ, กุถิตํ ปริปจฺจติฯ  
</li>
  
<li>
สํปจฺจนฺตํ ปเนตญฺจ, สภาวญฺจ วิเสวิตํ;  
  
วเฑฺฒติ เกสโลมาทิํ, นานากุณปสญฺจยํฯ  
</li>
  
<li>
วิปจฺจนฺตมโถเปตมเนโกปทฺทวาวหํ;  
  
กุฎฺฐคณฺฑกิลาสาทิมหาพฺยาธิสโตทยํฯ  
</li>
  
<li>
ปูติภูตญฺจ ตํ ปกฺก-มเนกทฺวารสญฺจิตํ;  
  
เมทปิณฺฑํว กุถิตํ, ปริสฺสวติ สนฺตตํฯ  
</li>
  
<li>
เยน ปูติคโต กาโย, นิจฺจํ ทุคฺคนฺธวายิโก;  
  
โธวิยโนฺตปิ สตตํ, สุจิภาวํ น คจฺฉติฯ  
</li>
  
<li>
กุจฺฉิโต  
โสยมาหาโร,  
  
กายาสุจินิเสวโน;  
  
นิสฺสนฺทมลนิฎฺฐาโน,  
  
อุปเกฺลสผลาวโหฯ  
</li>
  
<li>
กามราคสมุฎฺฐานํ, โรคชาตินิพนฺธนํ;  
  
มทปฺปมาทาธิฎฺฐานํ, ปาปกมฺมมหาปโถฯ  
</li>
  
<li>
อหิโตทยมโคฺคยํ, ภยเภรวสมฺภโว;  
  
พฺยสนาคมนทฺวารํ, อปายาวหิตํ มุขํฯ  
</li>
  
<li>
จรนฺตตฺตสมตฺตาว, ยโตฺถทริยมุจฺฉิตา;  
  
กฺลิฎฺฐกมฺมานิ ทุเมฺมธา, กโรนฺตา ทุกฺขภาคิโนฯ  
</li>
  
<li>
ตตฺถ จิตฺตวิราคาย, กิํ ปกฺกผลสนฺนิเภ;  
  
รสสฺสาทปิยากาเร, โฆราทีนวสญฺจิเตฯ  
</li>
  
<li>
ภาเวนฺตสฺส ปฎิกฺกูล-สญฺญเมวํ วิภาวิโน;  
  
อุปจารปถํ ปตฺวา, จิตฺตํ โหติ สมาหิตํฯ  
</li>
  
<li>
โสยํ  
ปสฺสมฺภิตาหาร-  
  
วิสโท โส วิจกฺขโณ;  
  
มทปฺปมาทนิกฺขโนฺต,  
  
รสสฺสาทนิราลโยฯ  
</li>
  
<li>
ลิเมฺปโนฺต วิย เภสชฺช-มกฺขรพฺภญฺชโก ยถา;  
  
ปุตฺตมํสํว ขาทโนฺต, อาหารํ ปริภุญฺชติฯ  
</li>
  
<li>
อริยวํสานุปชาโต,  
  
อปฺปิจฺฉาทิคุโณทิโต;  
  
กามชาลํ ปทาเลตฺวา,  
  
โสตฺถิํ ปโปฺปติ ปณฺฑิโตฯ  
</li>
  
<li>
  
จตุธาตุววตฺถานํ,  
ภาเวโนฺต ปน ปญฺจธา;  
  
ธาตุโย ปริคเณฺหยฺย, จตโสฺสปิ สภาวโตฯ  
</li>
  
<li>
สเงฺขเปน  
จ วิตฺถารา, สมฺภารา จ สลกฺขณา;  
  
อชฺฌตฺตญฺจ พหิทฺธา จ, จตุธา วิภเช กถํฯ  
</li>
  
<li>
ยํ กิญฺจิ เกสโลมาทิ, กกฺขฬตฺตํ ปวุจฺจติ;  
  
อชฺฌตฺตํ ปถวีธาตุ, พหิทฺธา ตุ ตโตปราฯ  
</li>
  
<li>
ยูสภูตนฺติ ยํ กิญฺจิ,  
  
อาโปว ปริปาจกํ;  
  
เตโช วาโยติ คเณฺหยฺย,  
  
วิตฺถมฺภกมเสสโตฯ  
</li>
  
<li>
วิตฺถารโตปิ สมฺภารา, เกสโลมาทิ วีสติ;  
  
ปถวีธาตุ ปิตฺตาทิ, ทฺวาทสาโปติ ภาวเยฯ  
</li>
  
<li>
เตเชน เยน กาโยยํ, สนฺตปฺปติ ชิรียติ;  
  
ปริทยฺหติ สมฺมา จ, ปจฺจนฺติ อสิตาทโยฯ  
</li>
  
<li>
ตเทตํ  
จตุโกฎฺฐาสํ, กายสมฺภวมตฺตโน;  
  
เตโชธาตูติ คเณฺหยฺย, วาโยธาตูติจาปรํฯ  
</li>
  
<li>
อุทฺธญฺจาโธคมาวาตา, กุจฺฉิโกฎฺฐาสยา ตถา;  
  
องฺคมงฺคานุสารี จ, ฉธานาปานมิจฺจปิฯ  
</li>
  
<li>
ตํ ตํ ลกฺขณมารพฺภ, นิทฺธาเรตฺวา สลกฺขณํ;  
  
ปริคเณฺหยฺย สพฺพตฺถ, จตุธา ธาตุสงฺคหํฯ  
</li>
  
<li>
อิเจฺจวํ จตุโกฎฺฐาโส,  
  
ธาตุมโตฺต กเฬวโร;  
  
นิเจฺจตโน จ นิสฺสโตฺต,  
  
นิสฺสาโร ปรโภชโนฯ  
</li>
  
<li>
ริโตฺต ตุโจฺฉ จ สุโญฺญ จ,  
  
วิวิโตฺต จ ปวชฺชิโต;  
  
อตฺตา วา อตฺตนียํ วา,  
  
นเตฺถเวตฺถ กถญฺจิปิฯ  
</li>
  
<li>
เกวลํ  
เจตนาวิโทฺธ, กาโยยํ ปริวตฺตติ;  
  
กมฺปิโต ยาย ยนฺตํว, สาธิปฺปาโยว ขายติฯ  
</li>
  
<li>
อายุ อุสฺมา จ วิญฺญาณํ, ยทา กายํ ชหนฺติมํ;  
  
อปวิโทฺธ ตทา เสติ, นิรตฺถํว กลิงฺครํฯ  
</li>
  
<li>
วิปรีตํ ปปเญฺจนฺตา, พหุธา โมหปารุตา;  
  
ยตฺถ มิจฺฉาวิปลฺลาสปราภูตา ปุถุชฺชนาฯ  
</li>
  
<li>
สํสารทฺธานกนฺตารํ, จตุราปายสงฺกรํ;  
  
พฺยสเนกายโนปายํ, นาติวตฺตนฺติ ทุชฺชนาฯ  
</li>
  
<li>
โสยเมวํ จตุทฺธาติ,  
  
ธาตุเภเทน ปสฺสโต;  
  
ตโสฺสปจาริโก  
นาม,  
  
สมโถ โหติ เจตสิฯ  
</li>
  
<li>
อิตฺถํ ธาตุววตฺถานํ, กตฺวา ตทนุสารโต;  
  
อุปาทารูปธเมฺม จ, นามธเมฺม จ สพฺพถาฯ  
</li>
  
<li>
ภูมิภูเต ปริคฺคยฺห, ปสฺสโนฺต ปจฺจยฎฺฐิติํ;  
  
อชฺฌตฺตญฺจ พหิทฺธา จ, วิปสฺสโนฺตทยพฺพยํฯ  
</li>
  
<li>
ยถาภูตมภิญฺญาย, นิพฺพินฺทโนฺต วิรชฺชติ;  
  
วิราคา จ วิมุจฺจิตฺวา, ปารคูติ ปวุจฺจติฯ  
</li>
  
<li>
  
อารุปฺปํ  
ปน ภาเวโนฺต, กมฺมฎฺฐานมนาวิลํ;  
  
จตุกฺกปญฺจกชฺฌานํ, ปตฺวา กสิณมณฺฑเลฯ  
</li>
  
<li>
ปริจิณฺณวสีภูตา, ฌานา วุฎฺฐาย ปญฺจมา;  
  
จิเนฺตติ ทณฺฑาทานาทิรูปโทสมภิณฺหโสฯ  
</li>
  
<li>
นิพฺพินฺทโนฺต ตโต รูเป, ตทากาเร จ โคจเร;  
  
ตทาลมฺพณธเมฺม จ, ปเตฺถโนฺต สมติกฺกมํฯ  
</li>
  
<li>
ปตฺถริตฺวาน ยํ กิญฺจิ, อากาสกสิณํ วินา;  
  
อุคฺฆาเฎติ ตเมวาถ, กสิณํ ธิติมา สโตฯ  
</li>
  
<li>
น  
ตํ มนสิ กโรติ, นาวชฺชติ น เปกฺขติ;  
  
จินฺตาโภควินิมุโตฺต, กสิณํ ปติ สพฺพถาฯ  
</li>
  
<li>
ตทปฺปายสมญฺญาตมากาสํ ปติ มานสํ;  
  
สาธุกํ ปฎิปาเทติ, โยนิโส ปฎิจินฺตยํฯ  
</li>
  
<li>
ตสฺสาวชฺชนสมฺปนฺนํ, อุปายปฎิปาทิตํ;  
  
กสิณาปคมากาสํ, จินฺตนารพฺภ วตฺตติฯ  
</li>
  
<li>
อิตฺถมนฺตรธาเปตฺวา, กสิณํ ตุ ตโต ปรํ;  
  
สพฺพาวนฺตมนนฺตรํ, ผรตากาสโคจรํฯ  
</li>
  
<li>
ตตฺถ  
วุตฺตนเยเนว, ภาเวนฺตโสฺสปจารโต;  
  
ปฐมารุปฺป  
มเปฺปติ, อากาสานนฺตโคจเรฯ  
</li>
  
<li>
ตโต ตมฺหา วสีภูตา, วุฎฺฐหิตฺวา วิจินฺตยํ;  
  
‘‘อาสนฺนรูปาวจรชฺฌานปจฺจตฺถิก’’นฺติ ตํฯ  
</li>
  
<li>
นิกนฺติํ ปริยาทาย, ตมฺหา อากาสโคจรา;  
  
อเปฺปตุํ ทุติยารุปฺป-มติสนฺตนฺติ คจฺฉติฯ  
</li>
  
<li>
ปฐมารุปฺปวิญฺญาณ-มนนฺตํ ผรโต ตโต;  
  
ทุติยารุปฺป  
มเปฺปติ, วิญฺญาณานนฺตโคจเรฯ  
</li>
  
<li>
ปฐมารุปฺปวิญฺญาณ-มภาเวโนฺต ตโต ปรํ;  
  
อเปฺปติ  
ตติยารุปฺป  
-มากิญฺจญฺญมฺหิ โคจเรฯ  
</li>
  
<li>
ตโต จ ตติยารุปฺปํ, ‘‘สนฺตเมต’’นฺติ ปสฺสโต;  
  
จตุตฺถารุปฺป  
มเปฺปติ, ตติยารุปฺปโคจเรฯ  
</li>
  
<li>
คูถมฺหิ มณฺฑเป ลโคฺค, เอโก ตนฺนิสฺสิโตปโร;  
  
เอโก พหิ อนิสฺสาย, ตํ ตํ นิสฺสาย จาปโรฯ  
</li>
  
<li>
ฐิโต จตูหิ เอเตหิ, ปุริเสหิ ยถากฺกมํ;  
  
สมานตาย ญาตพฺพา, จตโสฺสปิ วิภาวินาฯ  
</li>
  
<li>
อิจฺจาลมฺพณเภเทหิ  
, จตุธารุปฺปภาวนา;  
  
องฺคเภทํ ปเนตาสํ, น กเถนฺติ ตถาปิ จฯ  
</li>
  
<li>
สุปฺปณีตตรา โหนฺติ, อุทฺธมุทฺธํ ยถากฺกมํ;  
  
จาตุมหาราชิกาทิทิพฺพสมฺปตฺติโย ยถาฯ  
</li>
  
<li>
อาเนญฺชมิติ ภาเวตฺวา, สมาปตฺติํ จตุพฺพิธํ;  
  
สุสมาหิตสงฺกโปฺป, สมฺปนฺนาจลมานโสฯ  
</li>
  
<li>
วิปสฺสโนฺต ยถาภูตํ, สจฺฉิกตฺวา ผลุตฺตมํ;  
  
อุภโตภาควิมุโตฺต, อรหาติ ปวุจฺจติฯ  
</li>
  
<li>
กมฺมฎฺฐานวิธิํ  
ญตฺวา, จตฺตาลีสวิธํ ตโต;  
  
อภิญฺญาโยปิ  
วิเญฺญยฺยา, สมเถ ภาวนานเยฯ  
</li>
  
<li>
อิทฺธิวิธา ทิพฺพโสตา, เจโตปริยชานนา;  
  
ปุเพฺพนิวาสานุสฺสติ, ทิพฺพจกฺขุ ตถาปราฯ  
</li>
  
<li>
เจโตสมาธินิสฺสฎฺฐา, ปญฺจาภิญฺญา ปกาสิตา;  
  
รูปาวจรธมฺมาว, ปญฺจมชฺฌานภูมิกาฯ  
</li>
  
<li>
พหุภาวาทิธิฎฺฐานํ, โกมาราทิวิกุพฺพนา;  
  
มโนมยาภินิมฺมานมิเจฺจวํ ติวิธิ  
ทฺธิโย  
ฯ  
</li>
  
<li>
ทิเพฺพ จ มานุเส สเทฺท,  
  
ตถา ทูเร จ สนฺติเก;  
  
สุณนฺติ ยาย สา  
ทิพฺพา,  
  
โสตธาตู  
ติ ภาสิตาฯ  
</li>
  
<li>
  
เจโตปริยญาณ  
นฺติ, ปรปุคฺคลเจตโส;  
  
สราควีตราคาทิปริเจฺฉทกมีริตํฯ  
</li>
  
<li>
ปุเพฺพนิวุตฺถขนฺธานุสฺสรเณ ญาณมีริตํ;  
  
ปุเพฺพนิวาสานุสฺสติญาณ  
นาเมน ตาทินาฯ  
</li>
  
<li>
จวมาเน จ ชายเนฺต, สเตฺต รูปมรูปกํ;  
  
ตถา มานุสกํ รูปํ, ถูลํ สุขุม สนฺติกํฯ  
</li>
  
<li>
ทูเร  
ปกาสํ ฉนฺนญฺจ, เยน ปสฺสนฺติ โยคิโน;  
  
จุตูปปาตญาณํ ตํ,  
ทิพฺพจกฺขู  
ติ วุจฺจติฯ  
</li>
  
<li>
อนาคตํสญาณญฺจ, ยถากมฺมุปคํ ตถา;  
  
ตนฺนิสฺสิตตฺตา คจฺฉนฺติ, ทิพฺพจกฺขุมฺหิ สงฺคหํฯ  
</li>
  
<li>
อิติ ปญฺจวิธํ ปตฺตุมภิญฺญํ ปน ปณฺฑิโต;  
  
กตฺวาน ปญฺจมชฺฌาเน, ปญฺจธา วสิตํ จิทํฯ  
</li>
  
<li>
ตถา  
สมาหิเต จิเตฺต, ปริสุเทฺธ นิรงฺคเณ;  
  
มุทุภูเต กมฺมนิเย, อาเนญฺชมฺหิ ปติฎฺฐิเตฯ  
</li>
  
<li>
อภิญฺญาปาทกชฺฌานา, ตโต วุฎฺฐาย ปญฺจมา;  
  
อภิญฺญาปริกมฺมาย, นินฺนาเมยฺยาถ มานสํฯ  
</li>
  
<li>
อธิเฎฺฐยฺยาทิกํ ตํ ตมาวชฺชิตฺวา ยถารหํ;  
  
ปริกมฺมํ กริตฺวาน, สมาปเชฺชยฺย ปาทกํฯ  
</li>
  
<li>
ปุนเทว จ วุฎฺฐาย, ปริกมฺมํ ยถา ปุเร;  
  
กโรนฺตสฺส ปนเปฺปติ, อภิญฺญาเณน ปญฺจมํฯ  
</li>
  
<li>
อธิฎฺฐนฺตํ วิกุพฺพนฺตํ, นิมฺมินนฺตํ ยถารหํ;  
  
สเทฺท สุณนฺตํ สตฺตานํ, ปริชานญฺจ มานสํฯ  
</li>
  
<li>
สรํ ปุเพฺพนิวาสญฺจ, ปสฺสํ สุคติทุคฺคติํ;  
  
ยถากมฺมํ วิปากญฺจ, ปชานนฺตมนาคตํฯ  
</li>
  
<li>
ยถาสมฺภวมิเจฺจวมุปายกุสโล มุนิ;  
  
อุปนิสฺสยสมฺปโนฺน, อภิญฺญมธิคจฺฉติฯ  
</li>
  
<li>
ปตฺตาภิโญฺญ มหาโยคี, ปริโยทาตมานโส;  
  
ปริปเกฺกน ญาเณน, วิปสฺสิตฺวา ติลกฺขณํฯ  
</li>
  
<li>
ลทฺธาสวกฺขยํ ญาณํ, ฉธาภิญฺญมนุตฺตรํ;  
  
มหาขีณาสโว นาม, ฉฬภิโญฺญ ปวุจฺจติฯ  
</li>
  
<li>
จตฺตาลีสวิธํ  
ปนิตฺถมมโลเจโตมลกฺขาลนํ,  
  
กมฺมฎฺฐานนยํ ยมาห สุคโต สมฺมา สมาธานกํ;  
  
สํขิตฺตํ กถิตํ ตเมตฺถ สกลํ สาภิญฺญเมตฺตาวตา,  
  
กตฺตพฺพา มุนิเนตฺถ สาธุมตินา สมฺภาวนา สพฺพถาฯ  
</li>
  
<li>
วรคุณคณภูสิตานุสิฎฺฐํ,  
  
อิติ สมถมิมํ ตุ ภาวยิตฺวา;  
  
ปรมมนุปมํ  
ภชนฺติ ธีรา,  
  
หิตสุขมุขมุตฺตมานุพุทฺธํฯ  
</li>
  
อิติ นามรูปปริเจฺฉเท เสสกมฺมฎฺฐานวิภาโค นาม  
</li>
  
ทสโม ปริเจฺฉโทฯ  
</li>
  
นิฎฺฐิโต จ นามรูปปริเจฺฉเท สพฺพถาปิ  
</li>
  
สมถภาวนาวิภาโคฯ  
</li>
  
  
  
  
  