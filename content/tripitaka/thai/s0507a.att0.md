<h2>ขุทฺทกนิกาเย</h2>
<h2>เปตวตฺถุ-อฎฺฐกถา</h2>
<h3>คนฺถารมฺภกถา</h3>
<p>
มหาการุณิกํ  
  
  
  
นาถํ,  
เญยฺยสาครปารคุํ;  
  
วเนฺท นิปุณคมฺภีร-วิจิตฺรนยเทสนํฯ  
</p>
  
<p>
วิชฺชาจรณสมฺปนฺนา, เยน นิยฺยนฺติ โลกโต;  
  
วเนฺท ตมุตฺตมํ  
ธมฺมํ,  
สมฺมาสมฺพุทฺธปูชิตํฯ  
</p>
  
<p>
สีลาทิคุณสมฺปโนฺน, ฐิโต มคฺคผเลสุ โย;  
  
วเนฺท  
อริยสงฺฆํ  
ตํ, ปุญฺญเกฺขตฺตํ อนุตฺตรํฯ  
</p>
  
<p>
วนฺทนาชนิตํ  
ปุญฺญํ, อิติ ยํ รตนตฺตเย;  
  
หตนฺตราโย สพฺพตฺถ, หุตฺวาหํ ตสฺส เตชสาฯ  
</p>
  
<p>
เปเตหิ จ กตํ กมฺมํ, ยํ ยํ ปุริมชาติสุ;  
  
เปตภาวาวหํ ตํ ตํ, เตสญฺหิ ผลเภทโตฯ  
</p>
  
<p>
ปกาสยนฺตี พุทฺธานํ, เทสนา ยา วิเสสโต;  
  
สํเวคชนนี กมฺม-ผลปจฺจกฺขการินีฯ  
</p>
  
<p>
เปตวตฺถู  
ติ นาเมน, สุปริญฺญาตวตฺถุกา;  
  
ยํ ขุทฺทกนิกายสฺมิํ, สงฺคายิํสุ มเหสโยฯ  
</p>
  
<p>
ตสฺส สมฺมาวลมฺพิตฺวา, โปราณฎฺฐกถานยํ;  
  
ตตฺถ ตตฺถ นิทานานิ, วิภาเวโนฺต วิเสสโตฯ  
</p>
  
<p>
สุวิสุทฺธํ  
อสํกิณฺณํ, นิปุณตฺถวินิจฺฉยํ;  
  
มหาวิหารวาสีนํ, สมยํ อวิโลมยํฯ  
</p>
  
<p>
ยถาพลํ กริสฺสามิ, อตฺถสํวณฺณนํ สุภํ;  
  
สกฺกจฺจํ ภาสโต ตํ เม, นิสามยถ สาธโวติฯ  
</p>
  
<p>ตตฺถ  ติ เสฎฺฐิปุตฺตาทิกสฺส ตสฺส ตสฺส สตฺตสฺส เปตภาวเหตุภูตํ กมฺมํ, ตสฺส ปน ปกาสนวเสน ปวโตฺต ‘‘เขตฺตูปมา อรหโนฺต’’ติอาทิกา ปริยตฺติธโมฺม อิธ ‘‘เปตวตฺถู’’ติ อธิเปฺปโตฯ</p>


<p>ตยิทํ เปตวตฺถุ เกน ภาสิตํ, กตฺถ ภาสิตํ, กทา ภาสิตํ, กสฺมา จ ภาสิตนฺติ? วุจฺจเต – อิทญฺหิ เปตวตฺถุ ทุวิเธน ปวตฺตํ อฎฺฐุปฺปตฺติวเสน, ปุจฺฉาวิสฺสชฺชนวเสน จฯ ตตฺถ ยํ อฎฺฐุปฺปตฺติวเสน ปวตฺตํ, ตํ ภควตา ภาสิตํ, อิตรํ นารทเตฺถราทีหิ ปุจฺฉิตํ เตหิ เตหิ เปเตหิ ภาสิตํฯ สตฺถา ปน ยสฺมา นารทเตฺถราทีหิ ตสฺมิํ ตสฺมิํ ปุจฺฉาวิสฺสชฺชเน อาโรจิเต ตํ  ตํ อฎฺฐุปฺปตฺติํ กตฺวา สมฺปตฺตปริสาย ธมฺมํ เทเสสิ, ตสฺมา สพฺพเมฺปตํ เปตวตฺถุ สตฺถารา ภาสิตเมว นาม ชาตํฯ ปวตฺติตวรธมฺมจเกฺก หิ สตฺถริ ตตฺถ ตตฺถ ราชคหาทีสุ วิหรเนฺต เยภุเยฺยน ตาย ตาย อฎฺฐุปฺปตฺติยา ปุจฺฉาวิสฺสชฺชนวเสน สตฺตานํ กมฺมผลปจฺจกฺขกรณาย ตํ ตํ เปตวตฺถุ เทสนารุฬฺหนฺติ อยํ ตาเวตฺถ ‘‘เกน ภาสิต’’นฺติอาทีนํ ปทานํ สาธารณโต วิสฺสชฺชนาฯ อสาธารณโต ปน ตสฺส ตสฺส วตฺถุสฺส อตฺถวณฺณนายเมว อาคมิสฺสติฯ</p>


<p>ตํ ปเนตํ เปตวตฺถุ วินยปิฎกํ สุตฺตนฺตปิฎกํ อภิธมฺมปิฎกนฺติ ตีสุ ปิฎเกสุ สุตฺตนฺตปิฎกปริยาปนฺนํ, ทีฆนิกาโย มชฺฌิมนิกาโย สํยุตฺตนิกาโย องฺคุตฺตรนิกาโย ขุทฺทกนิกาโยติ ปญฺจสุ นิกาเยสุ ขุทฺทกนิกายปริยาปนฺนํ, สุตฺตํ เคยฺยํ เวยฺยากรณํ คาถา อุทานํ อิติวุตฺตกํ ชาตกํ อพฺภุตธมฺมํ เวทลฺลนฺติ นวสุ สาสนเงฺคสุ คาถาสงฺคหํฯ</p>


<p>
‘‘ทฺวาสีติ  
พุทฺธโต คณฺหิํ, เทฺว สหสฺสานิ ภิกฺขุโต;  
  
จตุราสีติ สหสฺสานิ, เย เม ธมฺมา ปวตฺติโน’’ติฯ (เถรคา. ๑๐๒๗) –  
</p>
  
<p>เอวํ ธมฺมภณฺฑาคาริเกน ปฎิญฺญาเตสุ จตุราสีติยา ธมฺมกฺขนฺธสหเสฺสสุ กติปยธมฺมกฺขนฺธสงฺคหํ, ภาณวารโต จตุภาณวารมตฺตํ, วคฺคโต – อุรควโคฺค อุพฺพริวโคฺค จูฬวโคฺค มหาวโคฺคติ จตุวคฺคสงฺคหํฯ เตสุ ปฐมวเคฺค ทฺวาทส วตฺถูนิ, ทุติยวเคฺค  เตรส วตฺถูนิ, ตติยวเคฺค ทส วตฺถูนิ, จตุตฺถวเคฺค โสฬส วตฺถูนีติ วตฺถุโต เอกปญฺญาสวตฺถุปฎิมณฺฑิตํฯ ตสฺส วเคฺคสุ อุรควโคฺค อาทิ, วตฺถูสุ เขตฺตูปมเปตวตฺถุ อาทิ, ตสฺสาปิ ‘‘เขตฺตูปมา อรหโนฺต’’ติ อยํ คาถา อาทิฯ</p>





