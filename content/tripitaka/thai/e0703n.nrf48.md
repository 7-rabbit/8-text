<h1>เอกูนปญฺญาสติม ปริเจฺฉท</h1>
<h3>ราชทฺวยทีปโน</h3>
<ol>
<li>
เอวํ ตสฺมิํ มเต ตสฺส, กาตพฺพํ สาธุการิย;  
  
มหาทีปาโท เสนโวฺห, อาทาย พลวาหนํฯ  
</li>
  
<li>
อาคมฺม นครํ ราชา, อโหสิ ธรณี ตเล;  
  
อาทิกปฺปมฺหิ ราชูนํ, ทสฺสโนฺต จริยํ ปิยฯ  
</li>
  
<li>
สโทฺธ มหาธโน สูโร, มุตฺตจาคี นิราลโย;  
  
ยาจโยโค มหาโภโค, สมฺปนฺนพลวาหโนฯ  
</li>
  
<li>
กิตฺติยา’มลภูตาย, ตถา เตโช คุเณน จ;  
  
สนฺนิปาตํว โส จนฺท-สูริยานํ นิทสฺสยิฯ  
</li>
  
<li>
อสงฺกิณฺณ คุณากิโณฺณ, สุวิจิณฺณ คุณาคุโณ;  
  
นิตฺถิณฺณปาโป นิพฺพิณฺณ-สํสาโร สารทสฺสโนฯ  
</li>
  
<li>
ภริยา ตสฺส ยา อาสิ, สงฺฆาตํ โส ภิเสจยิ;  
  
มเหสีภาเว ทตฺวาน, ปริหารํ ยถาภตํฯ  
</li>
  
<li>
มหินฺทํ นาม สปฺปญฺญํ, กณิฎฺฐํ ภาตรํ สกํ;  
  
ทตฺวา ทกฺขิณภาคํ โส, โอปรเชฺช’ภิเสจยิฯ  
</li>
  
<li>
อเนฺตปุเร’ปรชฺฌิตฺวา, โส รญฺญา อวธาริเต;  
  
สปุตฺตทาโร วุฎฺฐาย, อญฺญาโต มลยํ อคาฯ  
</li>
  
<li>
อุปฺปชฺชิตฺถ  
ตทา ปุโตฺต, รโญฺญ สงฺฆาย เทวิยา;  
  
ทเสฺสโนฺต’ว ปนาทสฺส, กุมาร รูปมตฺตโนฯ  
</li>
  
<li>
ราชา ตํ ชาตมตฺตํ’ว, ทิสฺวา สนฺถุฎฺฐมานุโส;  
  
สิทฺธตฺถํ ลุมฺพินีชาตํ, ราชา สุโทฺธทโน วิยฯ  
</li>
  
<li>
ธญฺญปุญฺญคุณูเปโต, ฐเปตฺวา ทีปเมกกํ;  
  
ชมฺพุทีเป’ปิ กสิเณ, รชฺชโยโคฺคติ เม สุโตฯ  
</li>
  
<li>
นามทาน ทิเนเยว, ปริหาเรน สพฺพโส;  
  
โอปรเชฺช ภิสิญฺจิตฺวา, ทกฺขิณํ เทสมสฺส’ทาฯ  
</li>
  
<li>
ยุวราชาปิ มลเย, วสโนฺต’ว มหีปติํ;  
  
อาราเธตฺวา อุปาเยน, อนุญฺญโต สภาตราฯ  
</li>
  
<li>
นิกายตฺตย วา สีหิ, สทฺธิํ ภิกฺขูหิ อาคโต;  
  
ทิสฺวา ราชานเมเตฺถว, สนฺธีํ’กาสิ อกุปฺปิยํฯ  
</li>
  
<li>
ยา ตสฺส ยุวราชสฺส, ภริยา ติสฺสา นามิกา;  
  
ราชินี สา วิชายิตฺถ, ธีตรํ สงฺฆนามิกํฯ  
</li>
  
<li>
กิตฺตินามา’ปรายา จ, ภริยา สาปิ โข ปน;  
  
วิชายิ ปุเตฺต จตฺตาโร, ตถา เอกญฺจ ธีตรํฯ  
</li>
  
<li>
ตทา ราชาปิ จิเนฺตตฺวา, เอวํ สติ กณิฎฺฐโก;  
  
นิสฺสโงฺก มยิ โหตีติ, สมฺมา มนฺตีหิ มนฺติยฯ  
</li>
  
<li>
ธีตรํ ยุวราชสฺส, สุรูปิํ รูปนามิกํ;  
  
กสฺสปสฺส’ตฺต ปุตฺตสฺส, วิวาหํ การยิ พุโธฯ  
</li>
  
<li>
ทกฺขิณํ เทสมเสฺสว, กณิฎฺฐสฺส สทาปยิ;  
  
ราชปุตฺตสฺส ปาทาปิ, ปเจฺจกํ โภคมตฺตโนฯ  
</li>
  
<li>
รชฺชมฺหิ สพฺพํ ตเสฺสว, ปริโภคาย ทาปยิ;  
  
เกวลนฺตุ วิจาเรสิ, ทีปํ ทีป หิตาวโหฯ  
</li>
  
<li>
เตสํ สํวาสมนฺวาย, อุภินฺนํ ปุญฺญกมฺมินํ;  
  
ธญฺญปุญฺญคุณูเปตา, วิชาตา ปุตฺตธีตโรฯ  
</li>
  
<li>
กตฺวา สโพฺพปหาเรน, ทาฐาธาตุ มหามหํ;  
  
อารุยฺห วรปาสาทํ, รตนวฺหํ มหีปติฯ  
</li>
  
<li>
ตทา โสวณฺณยสฺสาปิ, สมฺพุทฺธสฺส ปุรา ฐิตํ;  
  
สุญฺญํ ปิฎฺฐํ สยํ ทิสฺวา, กสฺมา เอวนฺติ สํวทิฯ  
</li>
  
<li>
ตโต  
อมจฺจา อาหํสุ, นาชานาสิ มหีปติ;  
  
มหาปิตุนรินฺทสฺส, กาเล ตว นริสฺสรํฯ  
</li>
  
<li>
ปณฺฑุราชา อิธาคมฺม, ทีปเมตํ วินาสิย;  
  
สพฺพํ สารคตํ ทีเป, สมาทาย คโต อิติฯ  
</li>
  
<li>
ตํ สุตฺวา ลชฺชิโต ราชา, สยํ วิย ปราชิโต;  
  
ตทเหว นิโยเชสิ, อมเจฺจ พลสงฺคเหฯ  
</li>
  
<li>
ตทา’ว กิร อาคญฺฉิ, ปณฺฑุราชกุมารโก;  
  
ปริภูโต สราเชน, รชฺชตฺถํ กต นิจฺฉโยฯ  
</li>
  
<li>
ราชา ทิสฺวา’ติ สนฺตุโฎฺฐ, กตฺตพฺพํ ตสฺส การิย;  
  
มหาติตฺถ มุปาคมฺม, ปฎฺฎนํ เสมตฺรโสฯ  
</li>
  
<li>
มหนฺตํ พลกายญฺจ, ตโสฺสปกรณานิ จ;  
  
อนุนํ ปฎิยาเทตฺวา, เทวเสนํว สชฺชิตํฯ  
</li>
  
<li>
ปณฺฑุราชกุมาเรน, สทฺธิํ เสนาปติ สกํ;  
  
คนฺตฺวา ตํ ปณฺฑุราชานํ, หนฺตฺวานิกมิโต ปุราฯ  
</li>
  
<li>
รตนํ สพฺพมาทาย, ทตฺวา รชฺชํ อิมสฺส จ;  
  
น จิเรเนว เอหีตี, อุโยฺยเชสิ มหายโสฯ  
</li>
  
<li>
โสปิ เอวํ กโรมีติ, ปฎิสฺสุตฺวา มหีปติํ;  
  
วินฺทิตฺวา พลมาทาย, นามมารุยฺห ตํ ขเณฯ  
</li>
  
<li>
ปรตีรํ ตโต คนฺตฺวา, สํวุฬห พลวาหโน;  
  
วินาสยโนฺต ปจฺจนฺตํ, วาเรสิ มธุรํ ปุรํฯ  
</li>
  
<li>
ทฺวารานิ ปิทหิตฺวาน, ปจฺฉินฺทิตฺถ คตาคตํ;  
  
ตโต อคฺคิํ ขิปาเปสิ, โคปุรฎฺฎาล โกฎฺฐเกฯ  
</li>
  
<li>
เอวํ สีหฬเสนาย, ปวิฎฺฐาย สกํ ปุรํ;  
  
สพฺพํ วิลุมฺปมานาย, เสนงฺคํ ฆาตยนฺติยาฯ  
</li>
  
<li>
ปณฺฑุราชา นิสเมฺมตํ, สมาทาย สกํ พลํ;  
  
เวคสา ตํ สมาคมฺม, ยุทฺธํ กาตุํ สมารภิฯ  
</li>
  
<li>
อสมฺปุณฺณ พลตฺตา โส, วิโทฺธ สเลฺลน ภูปติ;  
  
หตฺถิกฺขนฺธคโตเยว, วิหาย ปุรมตฺตโนฯ  
</li>
  
<li>
ปลายิตฺวา คตฐาเน, ชีวิตํ นิชเมสฺสชิ;  
  
ภริยาว’สฺส เตนาสิ, สมฺปตฺตา ชีวิตกฺขยํฯ  
</li>
  
<li>
ตโต  
สีหฬเสนาสา, ปวิฎฺฐา นิพฺภยา ปุรํ;  
  
ตตฺถ สพฺพํ วิลุมฺปิตฺถ, เทวา’สิรปุรํ ยถาฯ  
</li>
  
<li>
เสนาปติ ตโต ราช-เคเห ภตฺตํ สเมกฺขิย;  
  
ทีปานิตมิมมฺหา จ, ตตฺรฎฺฐญฺจ มหารหํฯ  
</li>
  
<li>
สารํ สพฺพํสมาทาย, เทเส จ นคเร ฐิตํ;  
  
กตฺวา อิสฺสริยํ ตตฺถ, วเสวตฺติย อตฺตโนฯ  
</li>
  
<li>
ปณฺฑุราช กุมารํ ตุ, ตตฺถ รเชฺช’ภิ สิญฺจิย;  
  
กาเรตฺวา ปริหารญฺจ, เทสํ ตสฺส สมปฺปิยฯ  
</li>
  
<li>
ยถารุจิํ คเหตฺวาน, หตฺถิอเสฺส นเร’ปิ จ;  
  
ตตฺถ ตตฺถ ยถา กามํ, วสโนฺต อกุโต ภโยฯ  
</li>
  
<li>
สมุทฺท ตฎมาคมฺม, ฐตฺวา ตตฺถ ยถาสุขํ;  
  
กีฬโนฺต วิย นาวํ โส, สมารุยฺห วิสารโทฯ  
</li>
  
<li>
มหาติตฺถ มุปาคมฺม, วนฺทิตฺวา ธรณี ปติํ;  
  
ตํ สาสนํ นิเวเทตฺวา, สารํ ทเสฺสสิ อาหฎํฯ  
</li>
  
<li>
ราชา สาธูติ วตฺวาน, กาเรตฺวา ตสฺส สงฺคหํ;  
  
สทฺธิํ เสนาย อาคนฺตฺวา, ปกฎฺฐาย สกํ ปุรํฯ  
</li>
  
<li>
ชยปานํ ปิวิตฺวาน, กตฺวา วิชยมงฺคลํ;  
  
มหาธาคํ ปวเตฺตตฺวา, ยาจกานํ ยถา รุจิํฯ  
</li>
  
<li>
สพฺพํ ปากติกํ กาสิ, สารํ ทีเป นิราลโย;  
  
โสวณฺณ ปฎิมาโย จ, ยถาฐาเน ฐปาปยิฯ  
</li>
  
<li>
สุญฺญํ รตนปาสาเท, ปิฎฺฐํ ปูเรสิ สตฺถุโน;  
  
กาสิ รกฺขปิธาเนน, นิพฺภยํ ธรณีตลํฯ  
</li>
  
<li>
ตโต ปฎฺฐาย ทีปํโส, อรีนํ ทุปฺปธํสิยํ;  
  
กตฺวา วเฑฺฒสิ โภเคหิ, อุตฺตราทิกุรุํ ปิยฯ  
</li>
  
<li>
ขินฺนา ปุพฺพสฺส ราชสฺส, กาเล ทีปมฺหิ ปาณิโน;  
  
นิพฺพุตา ตํ สมาคมฺม, ฆมฺมา วิย วลาหกาฯ  
</li>
  
<li>
ตสฺส วีสติเม วเสฺส, วิหาเร อภยุตฺตเร;  
  
นิกฺขมิตฺวา คตา เหสุํ, ปํสุกูลิก ภิกฺขโวฯ  
</li>
  
<li>
ยุวราชา มหิโนฺท โส, ธุมราชสฺส สตฺถุโน;  
  
การาปยิ ฆรํ รมฺมํ, ทสฺสเนยฺยํ มโนรมํฯ  
</li>
  
<li>
โพธิเคหํ  
กโรโนฺต ตํ, ทิสฺวา วฑฺฒกีโน ตทา;  
  
วํเสน สาขํ อาหจฺจ, ภิชฺชนฺตํ วรโพธิยาฯ  
</li>
  
<li>
กินฺตุ กาตพฺพเมตฺถาติ, ยุวราชํ นิเวทยุํ;  
  
โส ตํ ตํ มุปสํกมฺม, มหาปูชาย ปูชิยฯ  
</li>
  
<li>
สเจ สตฺถา, หิตตฺถาย, สมฺภูโต สพฺพปาณินํ;  
  
ลทฺธุํ ปุญฺญสฺส’นคฺฆสฺส, ฆรสฺส กรเณติ’ธฯ  
</li>
  
<li>
สาขา คจฺฉํ ตุ อุทฺธํว, กาตุํ สกฺกา ยถาฆรํ;  
  
เอวมาราธยิตฺวาน, วนฺทิตฺวา สงฺฆรํ คโตฯ  
</li>
  
<li>
ตทา สาขา ทุมินฺทสฺส, รตฺติยํ อุทฺธมุคฺคมิ;  
  
ตโต กมฺมกรา สพฺพํ, อาโรเจสุํ สสามิโนฯ  
</li>
  
<li>
ยุวราชา’ติ สนฺตุโฎฺฐ, ภาตุรโญฺญ นิเวทิย;  
  
มหาปูชาย ปูเชสิ, วิสฺสชฺชิย พหุธนํฯ  
</li>
  
<li>
ตถา มหินฺทเสนวฺหํ, ปริเวณญฺจ การิย;  
  
สงฺฆสฺสา’ทา สโภคํ โส, ปุญฺญา ปุญฺญานิจาจีนิฯ  
</li>
  
<li>
อทา สปริสํ ภตฺตํ, วตฺถํ ฉตฺตมุปาหนํ;  
  
ตถา คมิยภตฺตญฺจ, นหานญฺจ สภตฺตกํฯ  
</li>
  
<li>
เอวํ ขุทฺทานุ ขุทฺทานิ, กตฺวา ปุญฺญานิ โส วิภู;  
  
รโญฺญ เตตฺติํสวสฺสมฺหิ, ยถากมฺมมุปาคมิฯ  
</li>
  
<li>
อถ ราชา มเตตสฺมิํ, กณิฎฺฐมุทยํ สกํ;  
  
ตสฺส ฐาเน ฐเปตฺวาน, สพฺพํ ตเสฺสว ตสฺสทาฯ  
</li>
  
<li>
ตุลาภารสฺส ทาเนน, ทีนานาเถ สตปฺปยิ;  
  
ธมฺมกเมฺมน โสเธสิ, นิกายตฺตยเมกโตฯ  
</li>
  
<li>
โสณฺณถาลีสหสฺสํ โส, มุตฺตาหิ ปริปูริย;  
  
ฐเปตฺวา มณิเมเกกํ, ตโสฺสปริ มหารหํฯ  
</li>
  
<li>
พฺราหฺมณานํ สหสฺสสฺส, สุเทฺธ รตนภาชเน;  
  
โภเชตฺวา ขีรปายาสํ, ทาเปตฺวา เหมสุตฺตกํฯ  
</li>
  
<li>
ตถา นเวหิ วเตฺถหิ, อจฺฉาเทตฺวา ยถารุจิํ;  
  
สนฺตเปฺปสิ มหเนฺตน, ปริหาเรน ปุญฺญวาฯ  
</li>
  
<li>
ภิกฺขูนํ ทีปวาสีนํ, อทาสิ จ ติจีวรํ;  
  
อทา สพฺพาสมิตฺถีนํ, วตฺถญฺจ สุมโนหรํฯ  
</li>
  
<li>
กาเรตฺวา  
โลหปาสาทํ, เวชยนฺตสริกฺขกํ;  
  
วเฑฺฒสิ ปฎิมํ ตตฺถ, สุวณฺณฆฎโกฎฺฎิมํฯ  
</li>
  
<li>
สุตฺวา อุโปสถาคาร-ภาวํ สพฺพ มเหสีนํ;  
  
ตุโจฺฉ ยํ เนว โหตูติ, วาสํ สงฺฆสฺส ตํ อกาฯ  
</li>
  
<li>
โภคคาเม จ ตสฺสทา, รกฺขเก จ นิโยชยิ;  
  
ภิกฺขู ทฺวตฺติํสมตฺตาหิ, วสนฺตูติ นิยามยิฯ  
</li>
  
<li>
คงฺคาย มริยาทํ โส, กาเรสิ มณิเมขลํ;  
  
โตยนิทฺธมนญฺจากา, มณิหีรกวาปิยาฯ  
</li>
  
<li>
กฎฺฐุนฺตนคเร เจว, กาณวาปิํจ พนฺธยิ;  
  
เวชฺชสาลญฺจ กาเรสิ, เจติยมฺหิ คิริมฺหิ โสฯ  
</li>
  
<li>
พุทฺธคามวิหารญฺจ, วิหารํ มหิยงฺคณํ;  
  
กูฎติสฺส วิหารญฺจ, โภคคาเม น วฑฺฒยิฯ  
</li>
  
<li>
มณฺฑลสฺส คิริสฺสา’ทา, วิหารสฺส สคามเก;  
  
อุตฺตราเฬฺห จ กาเรสิ, ปาสาทํ ปริเวณเกฯ  
</li>
  
<li>
มหาเสนสฺส พุทฺธสฺส, คามํ ทตฺวาน รกฺขเก;  
  
ทาสิ โสพฺภวิหาเร จ, กาเรสิ ปฎิมาฆรํฯ  
</li>
  
<li>
โพธิสเตฺต จ วเฑฺฒสิ, ปาสาเท มณิเมขเล;  
  
สีลามยมุนินฺทสฺส, ชิณฺณเคหมฺปิ การยิฯ  
</li>
  
<li>
ราช ตํ โพธิสตฺตญฺจ, สฆรํ ตตฺถ สนฺนหิ;  
  
อาลวาลํ ทุมินฺทสฺส, คนฺธิตฺวา กา มหามหํฯ  
</li>
  
<li>
ลิขิตฺวา เหมปฎฺฎมฺหิ, สพฺพรตนสุตฺตกํ;  
  
มหาปูชมกา ตสฺส, อภิธมฺมํ กถาปยิฯ  
</li>
  
<li>
อานนฺทปฎิมํ เนตฺวา, ปุรํ กตฺวา ปทกฺขิณํ;  
  
ปริตฺตํ ภิกฺขุสเงฺฆน, ภณาเปตฺวา ยถาวิธิํฯ  
</li>
  
<li>
ปริโตฺตทกเสเกน, ชนํ กตฺวา นิราตุรํ;  
  
ราชา โรคภยํ เปวํ, นีหริตฺถ สเทสโตฯ  
</li>
  
<li>
อภิเสกํ คเหตฺวาน, เหมวาลุก เจติเย;  
  
อนุสํวจฺฉรํ กาตุํ, ตํ จาริตฺตํ ลิขาปยิฯ  
</li>
  
<li>
อทา มาสสฺส จตูสุ, อุโปสถทิเนสุ โส;  
  
จตุนฺนญฺจ สหสฺสานํ, วตฺถทานํ สภตฺตกํฯ  
</li>
  
<li>
เวสาขกีฬํ  
กีฬิตฺถ, สทฺธิํ ทุคฺคตเกหิ โส;  
  
อนฺนํ ปานญฺจ วตฺถญฺจ, เตสํ ทตฺวา ยถารุจิํฯ  
</li>
  
<li>
ภิกฺขุสงฺฆสฺส ทีปมฺหิ, นิจฺจทานํ ปวตฺตยิ;  
  
สนฺตเปฺปสิ จ ทาเนน, กปณทฺธิกวณิพฺพเกฯ  
</li>
  
<li>
ตสฺส รโญฺญ มเหสี จ, สงฺฆนามา อการยิ;  
  
ปพฺพตํ สงฺฆเสนวฺหํ, สโภคมภยุตฺตเรฯ  
</li>
  
<li>
นีลจูฬามณิญฺจากา, สิลามย มเหสิโน;  
  
ปูชํ สโพฺพปหาเรหิ, กาสิ สตฺถุสฺส สพฺพทาฯ  
</li>
  
<li>
ตสฺส เสนาปติจา’กา, เสนเสนาปติวฺหยํ;  
  
ปริเวณํ มหาโภคํ, สูโร ตุฎฺฐกนามโกฯ  
</li>
  
<li>
เอวํ สปริโส กตฺวา, สปุญฺญานิ มหายโส;  
  
ปญฺจติํสติเม วเสฺส, เทวโลกมุปาคมิฯ  
</li>
  
<li>
ตโต ตสฺสา’นุโช อาสิ, อุทโย นาม ขตฺติโย;  
  
ราชา สพฺพปฺปโยเคหิ, หิเตสี ทีปวาสีนํฯ  
</li>
  
<li>
หุตฺวา โส สยํ ราชา, กณิฎฺฐํ สกภาตรํ;  
  
มหาทีปาทฐานมฺหิ, ฐปิ กสฺสปนามกํฯ  
</li>
  
<li>
ราชา จินฺติย ญาตีนํ, กาตโพฺพ สงฺคโห อิติ;  
  
เอวํ กสฺสปนามสฺส, ภาตุปุตฺตสฺส ธีตรํฯ  
</li>
  
<li>
ยุวราชสฺส ตสฺสา’กา, ภริยํ เสนนามิกํ;  
  
ธาเรสิจ สยํ ราชา, อปรํ ติสฺสสวฺหยํฯ  
</li>
  
<li>
มหินฺทสฺสุปราชสฺส, ราชธีตาย กิตฺติยา;  
  
ปุโตฺต กิตฺตคฺคโพธีติ, อาทิปาโท วิพุทฺธิโกฯ  
</li>
  
<li>
โจโร หุตฺวา มหารโญฺญ, นิกฺขมิตฺวาน รตฺติยํ;  
  
เอโก อญฺญาตเวเสน, สมุปาคมฺมโรหณํฯ  
</li>
  
<li>
ชนํ หตฺตคตํ กตฺวา, เทสํ สพฺพํ วินาสิย;  
  
ฆาตาปยิตฺถ ตตฺรฎฺฐํ, โส ตํ มาตุลมตฺตโนฯ  
</li>
  
<li>
ตํ สุตฺวา ธรณีปาโล, ตสฺมิํ’ตีว ปกุปฺปิย;  
  
อาเนตุํ ตมุปายํ โส, คเวสโนฺต ตถา ตถาฯ  
</li>
  
<li>
ภาตุปุตฺตํ ตมาหุย, ยุวราชํ สกสฺสปํ;  
  
อามเนฺตสิ มหาปุญฺญ, สหาโย โหติ เม อิติฯ  
</li>
  
<li>
กิํ  
เม กตฺตพฺพ’มิจฺจาห, ปจฺจาห ธรณีปติ;  
  
ปุโตฺต ตว มหิโนฺท โส, วุทฺธิปฺปโตฺต มหาพโลฯ  
</li>
  
<li>
ลาภี โรหณเทสสฺส, มาติโต ปิติโต’ปิ จ;  
  
สูโร สพฺพสโห วีโร, กุสโล กตูปาสโนฯ  
</li>
  
<li>
สงฺคามโยโคฺค มติมา, นิปุโณ นยโกวิโท;  
  
ตํ เปเสตฺวา นยิสฺสาม, ปาปํ มาตุลฆาตกํฯ  
</li>
  
<li>
ตํ สุตฺวา วจนํ รโญฺญ, กสฺสโป ภาสิ สาทโร;  
  
เทว เทเวน วุโตฺต’หํ, คเจฺฉยฺยํ กินฺตุ เม สุโตฯ  
</li>
  
<li>
วํโส เม ปาลิโต โหติ, ปสาโท จ ตวาธิป;  
  
ตสฺมา กาลมหาเปตฺวา, ยํ อิจฺฉสิ ตถา กุรุฯ  
</li>
  
<li>
สุตฺวา อตีวสนฺตุโฎฺฐ, นริโนฺท ตสฺส ตํ วโจ;  
  
มหนฺถํ พลกายํ โส, สพฺพโส ปฎิยาทิยฯ  
</li>
  
<li>
มหตา ปริหาเรน, มหินฺทํ ราชโปตกํ;  
  
รกฺขิตุํ ตํ นิโยเชตฺวา, วชิรคฺคญฺจ นายกํฯ  
</li>
  
<li>
ตุจฺฉํ วิย ปุรํ กตฺวา, สพฺพญฺจ พลวาหนํ;  
  
สโพฺพปกรณเญฺจว, อนูนํ ตสฺส ทาปิยฯ  
</li>
  
<li>
สยํ ตมนุคจฺฉโนฺต, ปทสา’ว นริสฺสโร;  
  
อุโยฺยเชสิ มหาปุญฺญ, คจฺฉ รุกฺขาติ เมทินิํฯ  
</li>
  
<li>
มหิโนฺท โส มหิโนฺท’ว, เทวเสนา ปุรกฺขโต;  
  
คจฺฉโนฺต สุวีโรจิตฺถ, เทวาสุรมหาหวํฯ  
</li>
  
<li>
ตโต คนฺตฺวา น จิเรน, คุตฺตสาลมุปาคมิ;  
  
ตโต ชานปทา สเพฺพ, มณฺฑลิกา จ รฎฺฐิยาฯ  
</li>
  
<li>
เตน มาตุลฆาเตน, ปาปเกน อุปทฺทุตา;  
  
คนฺตฺวา ตํ ปริวาเรสุํ, ลโทฺธ โน สามิโก อิติฯ  
</li>
  
<li>
ปตโนฺต โสปิ โข โจโร, ฐิโตว คิริมณฺฑเล;  
  
สพฺพํ หตฺถคตํ กตฺวา, ราชภณฺฑํ มหคฺฆิยํฯ  
</li>
  
<li>
หตฺถี อเสฺสจ อาทาย, คนฺตฺวา มลยมารุหิ;  
  
มหินฺทเสนา ฆาเตนฺตี, ตสฺส เสนํ ตหิํ ตหิํฯ  
</li>
  
<li>
ปทานุปทมเสฺส’ว, คจฺฉนฺติ หตฺถิอสฺสเก;  
  
ทิสฺวา มลยปาทมฺหิ, คเหตฺวา เอตฺถ โส อิติฯ  
</li>
  
<li>
ตตฺถ  
ปาวิสิมทฺทนฺตี, สพฺพํ มลยกานนํ;  
  
นทีโย ปลฺลเล เจว, กโรนฺติ มคฺคสาทิเสฯ  
</li>
  
<li>
พาลโกว ชนํ ทิสฺวา, สพฺพํ รตนมตฺตโน;  
  
โกธาภิภูโต ฉเฑฺฑสิ, นที โสพฺภตฎาทีสุฯ  
</li>
  
<li>
เอกโกว นิลียิตฺถ, วเน ปพฺพตกนฺทเร;  
  
คเวสโนฺต ชโน ทิสฺวา, ตมคฺคหิ นราธมฺมํฯ  
</li>
  
<li>
ตมาทาย’ติ ตุโฎฺฐ โส, ชโน อาคมฺม สชฺชุกํ;  
  
มหินฺทมุปทเสฺสสิ, นิสินฺนํ คุตฺตสาลเกฯ  
</li>
  
<li>
โส ตํ ทิสฺวา หสิตฺวาน,  
  
ภุโตฺต กิํ โรหโณ’’อิติ;  
  
นายกสฺส นิยฺยาเตตฺวา,  
  
วชิรคฺคสฺส ราชิโนฯ  
</li>
  
<li>
สยํ เสนํ สมาทาย, มหาคามมุปาคโต;  
  
โรหณา ธิปติ หุตฺวา, กโรโนฺต โลกสงฺคหํฯ  
</li>
  
<li>
ชนํ ปากติกํ กตฺวา, พาลเกน วิพาธิตํ;  
  
สาสนญฺจ ยถาฐาเน, ฐเปตฺวา เตน นาสิตํฯ  
</li>
  
<li>
ปุปฺผาราเม ผลาราเม, การยิตฺวา ตหิํ ตหิํ;  
  
วาปิโย’ปิ จ คณฺหิตฺวา, พนฺธาเปตฺวา มหานทิํฯ  
</li>
  
<li>
สพฺพตฺถ สุลภํ กตฺวา, สงฺฆสฺส จตุปจฺจยํ;  
  
ทุเฎฺฐ จ ปฎิพาเหตฺวา, มณฺฑลีเก จ รฎฺฐิเยฯ  
</li>
  
<li>
โจเร จ ปริโสเธตฺวา, กตฺวา วิคตกณฺฎกํ;  
  
โตสยโนฺต’ขิลํ โลกํ, จาคโภคสมปฺปิโตฯ  
</li>
  
<li>
อุปาสนิโย วิญฺญูหิ, เสวนีโย ธนตฺถีหิ;  
  
กปฺปรุกฺขูปโม สพฺพ-ยาจกานํ หิตาวโหฯ  
</li>
  
<li>
หิตฺวา ทุพฺพินยํ เทเส, ปุพฺพเกหิ ปวตฺติตํ;  
  
สมาจรโนฺต ธมฺมญฺจ, วาสํ ตเตฺถว กปฺปยิฯ  
</li>
  
<li>
อาทิปาทํ คเหตฺวาน, วชิรโคฺค วินายโก;  
  
อนุราธมุปาคมฺม, ราชานมภิทสฺสยิฯ  
</li>
  
<li>
ราชาปิ ทิสฺวา ตํ กุโทฺธ, ขิปฺปํ ปกฺขิปฺป จารเก;  
  
รกฺขาวรณมสฺสาทา, วิเหเฐสิ จ สพฺพาโสฯ  
</li>
  
<li>
อทาสิ  
จ ตุลาภารํ, ติกฺขตฺตุํ โส มหายโส;  
  
ถูปารามมฺหิ ถูปญฺจ, เหมปเฎฺฎน ฉาทยิฯ  
</li>
  
<li>
กตฺวา ตเตฺถว ปาสาทํ, ภิกฺขุสงฺฆํ นิวาสิย;  
  
วิหาเร นคเร เจว, ปฎิสงฺขาสิ ชิณฺณกํฯ  
</li>
  
<li>
กทมฺพนทียา’กาสิ, นิชฺฌรํ ถิรพนฺธนํ;  
  
มริยาทํ ปวเฑฺฒสิ, วาปิยํ โส มเยตฺติยํฯ  
</li>
  
<li>
ตตฺถ นิทฺธมนํจา’กา, อนุวสฺสมฺปิ ภูมิโป;  
  
จีวรตฺถํ สุวตฺถานิ, สุสณฺหานิ จ ทาปยิฯ  
</li>
  
<li>
ทุพฺภิเกฺข ทานสาลาโย, กาเรตฺวา สพฺพปาณินํ;  
  
มหาทานํ ปวเตฺตสิ, มหาปาฬิญฺจ วฑฺฒยิฯ  
</li>
  
<li>
ทธิภตฺตญฺจ ทาเปสิ, นิกายตฺตยวาสินํ;  
  
นิจฺจํ ทุคฺคตภตฺตญฺจ, ยาคุเญฺจว สขชฺชกํฯ  
</li>
  
<li>
เอวมาทีนิ ปุญฺญานิ, กตฺวา โสวคฺคิยานิ โส;  
  
เอกาทสหิ วเสฺสหิ, คโต เทวสหพฺยตํฯ  
</li>
  
<li>
ตเสฺสกาทสวเสฺสสุ, วิสฺสฎฺฐํ โสณฺณเมว ตุ;  
  
อหุ สตสหสฺสานํ, ตโย ทสหิ สมฺมิตํฯ  
</li>
  
<li>
สุทุชฺชยํ ปณฺฑุนราธิราช,  
  
เมโกปโร โรหณมุคฺคทุคฺคํ;  
  
กตฺวา’ปิ เอเต สวเส นรินฺทา,  
  
สยํ วสํ มจฺจุมุปาคมิํสุฯ  
</li>
  
สุชนปฺปสาท สํเวคตฺถาย กเต มหาวํเส  
</li>
  
ราชทฺวยทีปโน นาม  
</li>
  
เอกูนปญฺญาสติโม ปริเจฺฉโทฯ  
</li>
  
  
  
  
  