<h1>(๑๓) ๓. ทานวโคฺค</h1>
<p> ‘‘เทฺวมานิ , ภิกฺขเว, ทานานิฯ กตมานิ เทฺว? อามิสทานญฺจ ธมฺมทานญฺจฯ อิมานิ โข, ภิกฺขเว, เทฺว ทานานิฯ เอตทคฺคํ, ภิกฺขเว, อิเมสํ ทฺวินฺนํ ทานานํ ยทิทํ ธมฺมทาน’’นฺติฯ</p>


<p> ‘‘เทฺวเม, ภิกฺขเว, ยาคาฯ กตเม เทฺว? อามิสยาโค จ ธมฺมยาโค จฯ อิเม โข, ภิกฺขเว, เทฺว ยาคาฯ เอตทคฺคํ, ภิกฺขเว, อิเมสํ ทฺวินฺนํ ยาคานํ ยทิทํ ธมฺมยาโค’’ติฯ</p>


<p> ‘‘เทฺวเม , ภิกฺขเว, จาคาฯ กตเม เทฺว? อามิสจาโค จ ธมฺมจาโค จฯ อิเม โข, ภิกฺขเว, เทฺว จาคาฯ เอตทคฺคํ, ภิกฺขเว, อิเมสํ  ทฺวินฺนํ จาคานํ ยทิทํ ธมฺมจาโค’’ติฯ</p>


<p> ‘‘เทฺวเม, ภิกฺขเว, ปริจฺจาคาฯ กตเม เทฺว? อามิสปริจฺจาโค จ ธมฺมปริจฺจาโค จฯ อิเม โข, ภิกฺขเว, เทฺว ปริจฺจาคาฯ เอตทคฺคํ, ภิกฺขเว, อิเมสํ ทฺวินฺนํ ปริจฺจาคานํ ยทิทํ ธมฺมปริจฺจาโค’’ติฯ</p>


<p> ‘‘เทฺวเม , ภิกฺขเว, โภคาฯ กตเม เทฺว? อามิสโภโค จ ธมฺมโภโค จฯ อิเม โข, ภิกฺขเว, เทฺว โภคาฯ เอตทคฺคํ, ภิกฺขเว, อิเมสํ ทฺวินฺนํ โภคานํ ยทิทํ ธมฺมโภโค’’ติฯ</p>


<p> ‘‘เทฺวเม, ภิกฺขเว, สโมฺภคาฯ กตเม เทฺว? อามิสสโมฺภโค จ ธมฺมสโมฺภโค จฯ อิเม โข, ภิกฺขเว, เทฺว สโมฺภคาฯ เอตทคฺคํ, ภิกฺขเว, อิเมสํ ทฺวินฺนํ สโมฺภคานํ ยทิทํ ธมฺมสโมฺภโค’’ติฯ</p>


<p> ‘‘เทฺวเม, ภิกฺขเว, สํวิภาคาฯ กตเม เทฺว? อามิสสํวิภาโค จ ธมฺมสํวิภาโค จฯ อิเม โข, ภิกฺขเว, เทฺว สํวิภาคาฯ เอตทคฺคํ, ภิกฺขเว, อิเมสํ ทฺวินฺนํ สํวิภาคานํ ยทิทํ ธมฺมสํวิภาโค’’ติฯ</p>


<p> ‘‘เทฺวเม , ภิกฺขเว, สงฺคหาฯ กตเม เทฺว? อามิสสงฺคโห จ ธมฺมสงฺคโห จฯ อิเม โข, ภิกฺขเว, เทฺว สงฺคหาฯ เอตทคฺคํ, ภิกฺขเว, อิเมสํ ทฺวินฺนํ สงฺคหานํ ยทิทํ ธมฺมสงฺคโห’’ติฯ</p>


<p> ‘‘เทฺวเม, ภิกฺขเว, อนุคฺคหาฯ กตเม เทฺว? อามิสานุคฺคโห จ ธมฺมานุคฺคโห จฯ อิเม โข, ภิกฺขเว, เทฺว อนุคฺคหาฯ เอตทคฺคํ, ภิกฺขเว, อิเมสํ ทฺวินฺนํ อนุคฺคหานํ ยทิทํ ธมฺมานุคฺคโห’’ติฯ</p>


<p> ‘‘เทฺวมา, ภิกฺขเว, อนุกมฺปาฯ กตมา เทฺว? อามิสานุกมฺปา  จ ธมฺมานุกมฺปา จฯ อิมา โข, ภิกฺขเว, เทฺว อนุกมฺปาฯ เอตทคฺคํ, ภิกฺขเว, อิมาสํ ทฺวินฺนํ อนุกมฺปานํ ยทิทํ ธมฺมานุกมฺปา’’ติฯ</p>

</p>





