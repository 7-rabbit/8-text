<h1>๙. สีติวโคฺค</h1>
<h3>๑. สีติภาวสุตฺตํ</h3>
<p> ‘‘ฉหิ , ภิกฺขเว, ธเมฺมหิ สมนฺนาคโต ภิกฺขุ อภโพฺพ อนุตฺตรํ สีติภาวํ สจฺฉิกาตุํฯ กตเมหิ ฉหิ ? อิธ, ภิกฺขเว, ภิกฺขุ ยสฺมิํ สมเย จิตฺตํ นิคฺคเหตพฺพํ ตสฺมิํ สมเย จิตฺตํ น นิคฺคณฺหาติ, ยสฺมิํ สมเย จิตฺตํ ปคฺคเหตพฺพํ ตสฺมิํ สมเย จิตฺตํ น ปคฺคณฺหาติ, ยสฺมิํ สมเย จิตฺตํ สมฺปหํสิตพฺพํ ตสฺมิํ สมเย จิตฺตํ น สมฺปหํเสติ, ยสฺมิํ สมเย จิตฺตํ อชฺฌุเปกฺขิตพฺพํ ตสฺมิํ สมเย จิตฺตํ น อชฺฌุเปกฺขติ, หีนาธิมุตฺติโก จ โหติ, สกฺกายาภิรโต จฯ อิเมหิ โข, ภิกฺขเว, ฉหิ ธเมฺมหิ สมนฺนาคโต ภิกฺขุ อภโพฺพ อนุตฺตรํ สีติภาวํ สจฺฉิกาตุํฯ</p>


<p>‘‘ฉหิ, ภิกฺขเว, ธเมฺมหิ สมนฺนาคโต ภิกฺขุ ภโพฺพ อนุตฺตรํ สีติภาวํ สจฺฉิกาตุํฯ กตเมหิ ฉหิ? อิธ, ภิกฺขเว, ภิกฺขุ ยสฺมิํ สมเย จิตฺตํ นิคฺคเหตพฺพํ ตสฺมิํ สมเย จิตฺตํ นิคฺคณฺหาติ, ยสฺมิํ สมเย จิตฺตํ ปคฺคเหตพฺพํ ตสฺมิํ สมเย จิตฺตํ ปคฺคณฺหาติ, ยสฺมิํ สมเย จิตฺตํ สมฺปหํสิตพฺพํ  ตสฺมิํ สมเย จิตฺตํ สมฺปหํเสติ, ยสฺมิํ สมเย จิตฺตํ อชฺฌุเปกฺขิตพฺพํ ตสฺมิํ สมเย จิตฺตํ อชฺฌุเปกฺขติ, ปณีตาธิมุตฺติโก จ โหติ, นิพฺพานาภิรโต จฯ อิเมหิ โข, ภิกฺขเว, ฉหิ ธเมฺมหิ สมนฺนาคโต ภิกฺขุ ภโพฺพ อนุตฺตรํ สีติภาวํ สจฺฉิกาตุ’’นฺติฯ ปฐมํฯ</p>


<h3>๒. อาวรณสุตฺตํ</h3>
<p> ‘‘ฉหิ, ภิกฺขเว, ธเมฺมหิ สมนฺนาคโต สุณโนฺตปิ สทฺธมฺมํ อภโพฺพ นิยามํ โอกฺกมิตุํ กุสเลสุ ธเมฺมสุ สมฺมตฺตํฯ กตเมหิ ฉหิ ? กมฺมาวรณตาย  สมนฺนาคโต โหติ, กิเลสาวรณตาย สมนฺนาคโต โหติ, วิปากาวรณตาย สมนฺนาคโต โหติ, อสฺสโทฺธ จ โหติ, อจฺฉนฺทิโก จ, ทุปฺปโญฺญ จฯ อิเมหิ โข, ภิกฺขเว, ฉหิ ธเมฺมหิ สมนฺนาคโต สุณโนฺตปิ สทฺธมฺมํ อภโพฺพ นิยามํ โอกฺกมิตุํ กุสเลสุ ธเมฺมสุ สมฺมตฺตํฯ</p>


<p>‘‘ฉหิ , ภิกฺขเว, ธเมฺมหิ สมนฺนาคโต สุณโนฺต สทฺธมฺมํ ภโพฺพ นิยามํ โอกฺกมิตุํ กุสเลสุ ธเมฺมสุ สมฺมตฺตํฯ กตเมหิ ฉหิ? น กมฺมาวรณตาย สมนฺนาคโต โหติ, น กิเลสาวรณตาย สมนฺนาคโต โหติ, น วิปากาวรณตาย สมนฺนาคโต โหติ, สโทฺธ จ โหติ, ฉนฺทิโก จ, ปญฺญวา จฯ อิเมหิ โข, ภิกฺขเว, ฉหิ ธเมฺมหิ สมนฺนาคโต สุณโนฺต สทฺธมฺมํ ภโพฺพ นิยามํ โอกฺกมิตุํ กุสเลสุ ธเมฺมสุ สมฺมตฺต’’นฺติฯ ทุติยํฯ</p>


<h3>๓. โวโรปิตสุตฺตํ</h3>
<p> ‘‘ฉหิ, ภิกฺขเว, ธเมฺมหิ สมนฺนาคโต สุณโนฺตปิ สทฺธมฺมํ อภโพฺพ นิยามํ โอกฺกมิตุํ กุสเลสุ ธเมฺมสุ สมฺมตฺตํฯ กตเมหิ ฉหิ? มาตา  ชีวิตา โวโรปิตา โหติ, ปิตา ชีวิตา โวโรปิโต โหติ, อรหํ  ชีวิตา โวโรปิโต โหติ, ตถาคตสฺส ทุเฎฺฐน จิเตฺตน โลหิตํ อุปฺปาทิตํ โหติ, สโงฺฆ ภิโนฺน โหติ, ทุปฺปโญฺญ โหติ ชโฬ เอฬมูโคฯ อิเมหิ โข, ภิกฺขเว, ฉหิ ธเมฺมหิ สมนฺนาคโต สุณโนฺตปิ สทฺธมฺมํ อภโพฺพ นิยามํ โอกฺกมิตุํ กุสเลสุ ธเมฺมสุ สมฺมตฺตํฯ</p>


<p>‘‘ฉหิ, ภิกฺขเว, ธเมฺมหิ สมนฺนาคโต สุณโนฺต สทฺธมฺมํ ภโพฺพ นิยามํ โอกฺกมิตุํ กุสเลสุ ธเมฺมสุ สมฺมตฺตํฯ กตเมหิ ฉหิ? น  มาตา ชีวิตา โวโรปิตา โหติ, น ปิตา ชีวิตา โวโรปิโต โหติ, น อรหํ ชีวิตา โวโรปิโต โหติ, น ตถาคตสฺส ทุเฎฺฐน จิเตฺตน โลหิตํ อุปฺปาทิตํ โหติ, น สโงฺฆ ภิโนฺน โหติ, ปญฺญวา โหติ อชโฬ อเนฬมูโคฯ อิเมหิ โข, ภิกฺขเว, ฉหิ ธเมฺมหิ สมนฺนาคโต  สุณโนฺต สทฺธมฺมํ ภโพฺพ นิยามํ โอกฺกมิตุํ กุสเลสุ ธเมฺมสุ สมฺมตฺต’’นฺติฯ ตติยํฯ</p>


<h3>๔. สุสฺสูสติสุตฺตํ</h3>
<p> ‘‘ฉหิ, ภิกฺขเว, ธเมฺมหิ สมนฺนาคโต สุณโนฺตปิ สทฺธมฺมํ อภโพฺพ นิยามํ โอกฺกมิตุํ กุสเลสุ ธเมฺมสุ สมฺมตฺตํฯ กตเมหิ ฉหิ? ตถาคตปฺปเวทิเต ธมฺมวินเย เทสิยมาเน น สุสฺสูสติ, น โสตํ โอทหติ, น อญฺญา จิตฺตํ อุปฎฺฐาเปติ , อนตฺถํ คณฺหาติ, อตฺถํ ริญฺจติ, อนนุโลมิกาย ขนฺติยา สมนฺนาคโต โหติฯ อิเมหิ โข, ภิกฺขเว, ฉหิ ธเมฺมหิ  สมนฺนาคโต สุณโนฺตปิ สทฺธมฺมํ อภโพฺพ นิยามํ โอกฺกมิตุํ กุสเลสุ ธเมฺมสุ สมฺมตฺตํฯ</p>


<p>‘‘ฉหิ , ภิกฺขเว, ธเมฺมหิ สมนฺนาคโต สุณโนฺต สทฺธมฺมํ ภโพฺพ นิยามํ โอกฺกมิตุํ กุสเลสุ ธเมฺมสุ สมฺมตฺตํฯ กตเมหิ ฉหิ? ตถาคตปฺปเวทิเต ธมฺมวินเย เทสิยมาเน สุสฺสูสติ, โสตํ โอทหติ, อญฺญา จิตฺตํ อุปฎฺฐาเปติ, อตฺถํ คณฺหาติ, อนตฺถํ ริญฺจติ, อนุโลมิกาย ขนฺติยา สมนฺนาคโต โหติฯ อิเมหิ โข, ภิกฺขเว, ฉหิ ธเมฺมหิ สมนฺนาคโต สุณโนฺต สทฺธมฺมํ ภโพฺพ นิยามํ โอกฺกมิตุํ กุสเลสุ ธเมฺมสุ สมฺมตฺต’’นฺติฯ จตุตฺถํฯ</p>


<h3>๕. อปฺปหายสุตฺตํ</h3>
<p> ‘‘ฉ , ภิกฺขเว, ธเมฺม อปฺปหาย อภโพฺพ ทิฎฺฐิสมฺปทํ สจฺฉิกาตุํฯ กตเม ฉ? สกฺกายทิฎฺฐิํ, วิจิกิจฺฉํ, สีลพฺพตปรามาสํ, อปายคมนียํ ราคํ, อปายคมนียํ โทสํ, อปายคมนียํ โมหํฯ อิเม โข, ภิกฺขเว, ฉ ธเมฺม อปฺปหาย อภโพฺพ ทิฎฺฐิสมฺปทํ สจฺฉิกาตุํฯ</p>


<p>‘‘ฉ, ภิกฺขเว, ธเมฺม ปหาย ภโพฺพ ทิฎฺฐิสมฺปทํ สจฺฉิกาตุํฯ กตเม ฉ? สกฺกายทิฎฺฐิํ, วิจิกิจฺฉํ, สีลพฺพตปรามาสํ, อปายคมนียํ ราคํ, อปายคมนียํ โทสํ, อปายคมนียํ โมหํฯ อิเม โข, ภิกฺขเว, ฉ ธเมฺม ปหาย ภโพฺพ ทิฎฺฐิสมฺปทํ สจฺฉิกาตุ’’นฺติฯ ปญฺจมํฯ</p>


<h3>๖. ปหีนสุตฺตํ</h3>
<p> ‘‘ฉยิเม , ภิกฺขเว, ธมฺมา ทิฎฺฐิสมฺปนฺนสฺส ปุคฺคลสฺส ปหีนาฯ กตเม ฉ? สกฺกายทิฎฺฐิ, วิจิกิจฺฉา, สีลพฺพตปรามาโส, อปายคมนีโย ราโค, อปายคมนีโย โทโส, อปายคมนีโย โมโหฯ อิเม โข, ภิกฺขเว, ฉ ธมฺมา ทิฎฺฐิสมฺปนฺนสฺส ปุคฺคลสฺส ปหีนา’’ติฯ ฉฎฺฐํฯ</p>


<h3>๗. อภพฺพสุตฺตํ</h3>
<p> ‘‘ฉ , ภิกฺขเว, ธเมฺม อภโพฺพ ทิฎฺฐิสมฺปโนฺน ปุคฺคโล อุปฺปาเทตุํ ฯ กตเม ฉ? สกฺกายทิฎฺฐิํ, วิจิกิจฺฉํ, สีลพฺพตปรามาสํ, อปายคมนียํ ราคํ, อปายคมนียํ โทสํ, อปายคมนียํ โมหํฯ อิเม โข, ภิกฺขเว, ฉ ธเมฺม อภโพฺพ ทิฎฺฐิสมฺปโนฺน ปุคฺคโล อุปฺปาเทตุ’’นฺติฯ สตฺตมํฯ</p>


<h3>๘. ปฐมอภพฺพฎฺฐานสุตฺตํ</h3>
<p> ‘‘ฉยิมานิ, ภิกฺขเว, อภพฺพฎฺฐานานิฯ กตมานิ ฉ? อภโพฺพ  ทิฎฺฐิสมฺปโนฺน ปุคฺคโล สตฺถริ อคารโว วิหริตุํ อปฺปติโสฺส, อภโพฺพ ทิฎฺฐิสมฺปโนฺน ปุคฺคโล ธเมฺม อคารโว วิหริตุํ อปฺปติโสฺส, อภโพฺพ ทิฎฺฐิสมฺปโนฺน ปุคฺคโล สเงฺฆ อคารโว วิหริตุํ อปฺปติโสฺส, อภโพฺพ ทิฎฺฐิสมฺปโนฺน ปุคฺคโล สิกฺขาย อคารโว วิหริตุํ อปฺปติโสฺส, อภโพฺพ ทิฎฺฐิสมฺปโนฺน ปุคฺคโล อนาคมนียํ วตฺถุํ ปจฺจาคนฺตุํ, อภโพฺพ ทิฎฺฐิสมฺปโนฺน ปุคฺคโล อฎฺฐมํ ภวํ นิพฺพเตฺตตุํฯ อิมานิ โข, ภิกฺขเว, ฉ อภพฺพฎฺฐานานี’’ติฯ อฎฺฐมํฯ</p>


<h3>๙. ทุติยอภพฺพฎฺฐานสุตฺตํ</h3>
<p> ‘‘ฉยิมานิ, ภิกฺขเว, อภพฺพฎฺฐานานิฯ กตมานิ ฉ? อภโพฺพ ทิฎฺฐิสมฺปโนฺน ปุคฺคโล กญฺจิ  สงฺขารํ นิจฺจโต อุปคนฺตุํ, อภโพฺพ ทิฎฺฐิสมฺปโนฺน ปุคฺคโล กญฺจิ สงฺขารํ สุขโต อุปคนฺตุํ, อภโพฺพ ทิฎฺฐิสมฺปโนฺน ปุคฺคโล กญฺจิ ธมฺมํ อตฺตโต อุปคนฺตุํ, อภโพฺพ ทิฎฺฐิสมฺปโนฺน ปุคฺคโล อานนฺตริยํ กมฺมํ  กาตุํ, อภโพฺพ ทิฎฺฐิสมฺปโนฺน ปุคฺคโล โกตูหลมงฺคเลน สุทฺธิํ ปจฺจาคนฺตุํ , อภโพฺพ ทิฎฺฐิสมฺปโนฺน ปุคฺคโล อิโต พหิทฺธา ทกฺขิเณยฺยํ คเวสิตุํฯ อิมานิ โข, ภิกฺขเว, ฉ อภพฺพฎฺฐานานี’’ติฯ นวมํฯ</p>


<h3>๑๐. ตติยอภพฺพฎฺฐานสุตฺตํ</h3>
<p> ‘‘ฉยิมานิ, ภิกฺขเว, อภพฺพฎฺฐานานิฯ กตมานิ ฉ? อภโพฺพ ทิฎฺฐิสมฺปโนฺน  ปุคฺคโล  มาตรํ ชีวิตา โวโรเปตุํ, อภโพฺพ ทิฎฺฐิสมฺปโนฺน ปุคฺคโล ปิตรํ ชีวิตา โวโรเปตุํ, อภโพฺพ ทิฎฺฐิสมฺปโนฺน ปุคฺคโล อรหนฺตํ ชีวิตา โวโรเปตุํ, อภโพฺพ ทิฎฺฐิสมฺปโนฺน ปุคฺคโล ตถาคตสฺส ทุเฎฺฐน จิเตฺตน โลหิตํ อุปฺปาเทตุํ, อภโพฺพ ทิฎฺฐิสมฺปโนฺน ปุคฺคโล สงฺฆํ ภินฺทิตุํ, อภโพฺพ ทิฎฺฐิสมฺปโนฺน ปุคฺคโล อญฺญํ สตฺถารํ อุทฺทิสิตุํฯ อิมานิ โข, ภิกฺขเว, ฉ อภพฺพฎฺฐานานี’’ติฯ ทสมํฯ</p>


<h3>๑๑. จตุตฺถอภพฺพฎฺฐานสุตฺตํ</h3>
<p> ‘‘ฉยิมานิ , ภิกฺขเว, อภพฺพฎฺฐานานิฯ กตมานิ ฉ? อภโพฺพ ทิฎฺฐิสมฺปโนฺน ปุคฺคโล สยํกตํ สุขทุกฺขํ ปจฺจาคนฺตุํ, อภโพฺพ ทิฎฺฐิสมฺปโนฺน ปุคฺคโล ปรํกตํ  สุขทุกฺขํ ปจฺจาคนฺตุํ, อภโพฺพ ทิฎฺฐิสมฺปโนฺน ปุคฺคโล สยํกตญฺจ ปรํกตญฺจ สุขทุกฺขํ ปจฺจาคนฺตุํ, อภโพฺพ ทิฎฺฐิสมฺปโนฺน ปุคฺคโล อสยํการํ อธิจฺจสมุปฺปนฺนํ สุขทุกฺขํ ปจฺจาคนฺตุํ, อภโพฺพ ทิฎฺฐิสมฺปโนฺน ปุคฺคโล อปรํการํ อธิจฺจสมุปฺปนฺนํ สุขทุกฺขํ ปจฺจาคนฺตุํ, อภโพฺพ ทิฎฺฐิสมฺปโนฺน ปุคฺคโล อสยํการญฺจ อปรํการญฺจ อธิจฺจสมุปฺปนฺนํ สุขทุกฺขํ ปจฺจาคนฺตุํฯ ตํ กิสฺส เหตุ? ตถา หิสฺส, ภิกฺขเว, ทิฎฺฐิสมฺปนฺนสฺส ปุคฺคลสฺส เหตุ จ สุทิโฎฺฐ เหตุสมุปฺปนฺนา จ ธมฺมาฯ อิมานิ โข, ภิกฺขเว, ฉ อภพฺพฎฺฐานานี’’ติฯ เอกาทสมํฯ</p>

</p>


<p>ตสฺสุทฺทานํ –</p>


<p>
สีติภาวํ อาวรณํ, โวโรปิตา สุสฺสูสติ;  
  
อปฺปหาย ปหีนาภโพฺพ, ตฎฺฐานา จตุโรปิ จาติฯ  
</p>
  
  
  
  
  