<h1>มิตฺตกถา</h1>
<ol>
<li>
กตฺวาน  
กุสลํกมฺมํ,  
  
กตฺวาจา กุสลํ ปุเร;  
  
สุขิตทุกฺขิตา โหนฺติ,  
  
โส พาโล โย นปสฺสติฯ  
</li>
  
<li>
สยํกเตน ปาเปน,  
  
อนิฎฺฐํ ลภเต ผลํ;  
  
เต เม โส เม ชเนนฺตีติ,  
  
ปุนาคุํ กุรุเต ชโฬฯ  
</li>
  
<li>
กาลเขเปน  
หาเปติ,  
  
ทานสีลาทิกํ ชโฬ;  
  
อถิรมฺปิ ถิรํ มเญฺญ,  
  
อตฺตานํ สสฺสตีสมํฯ  
</li>
  
<li>
พาโลว ปาปกํ กตฺวา,  
  
นตํฉเฎฺฎตุมุสฺสเห;  
  
กิํ พฺยคฺฆตาทิ คจฺฉโนฺต,  
  
ปทํ มเกฺขตุมุสฺสเหฯ  
</li>
  
<li>
ปรนสฺสนโต นโฎฺฐ,  
  
ปุเรว ปรนาสโก;  
  
สีฆํวา ทสฺสนํ ยาติ,  
  
ติณํ ปาสาทชฺฌาปกํฯ  
</li>
  
<li>
โภชนา  
เมถุนา นิทฺทา,  
  
คเว โปเสจ วิชฺชติ;  
  
วิชฺชา วิเสโส โปสสฺส,  
  
ตโตหีโน โคสโม ภเวฯ  
</li>
  
<li>
มุฬฺหสิโสฺส ปเทเสน,  
  
กุนารีภรเณนจ;  
  
ขลสตฺถูหิสํโยคา,  
  
ปณฺฑิโตปฺยวสีทติฯ  
</li>
  
<li>
เทฺวจิเมกณฺฎกา  
ติกฺขา,  
  
สรีรโสภิตา กาเม;  
  
นิธโน โยจ กาเมติ,  
  
โยจกุปฺปตฺยนิสฺสาโรฯ  
</li>
  
<li>
นิธโนจาปิ กาเมติ,  
  
ทุพฺพโล กลหํปิโย;  
  
มนฺทสโตฺถ วิวาทตฺถิ,  
  
ติวิธํ มุฬฺหลกฺขณํฯ  
</li>
  
<li>
อปฺปสุโต สุเต อเปฺป,  
  
พหุํมญฺญติ มานโว;  
  
สินฺธุทกม ปสฺสโนฺต,  
  
กูเปโตยํว มณฺฑุโกฯ  
</li>
  
<li>
ตทมินาปิ  
ชานาติ,  
  
โสเพฺภสุ ปทเรสุจ;  
  
สุนนฺตา ยนฺติ กุสุมฺภา,  
  
ตุณฺหียนฺติ มโหทธิฯ  
</li>
  
<li>
ยํ อูนกํ ตํ สุนติ,  
  
ยํ ปูรํ สนฺตเมว ตํ;  
  
อฑฺฒกุมฺภูปโม พาโล,  
  
รหโต ปูโรว ปณฺฑิโตฯ  
</li>
  
<li>
พุเธหิภาสมาโนปิ  
,  
  
ขโล พหุตเกตโว;  
  
ฆํสิยมาโน องฺคาโร,  
  
นิลมตฺตํ นคจฺฉติฯ  
</li>
  
<li>
จารุตา ปรทาราย,  
  
ธนํ โลกตปฺปติยา;  
  
ปสุตํ สาธุนาสาย,  
  
ขเล ขลตรา คุณาฯ  
</li>
  
<li>
อิโต  
หสฺสตรํ โลเก,  
  
กิญฺจิ ตสฺส นวิชฺชติ;  
  
ทุชฺชโนติจ ยํอาห,  
  
สชฺชนํ ทุชฺชโน สยํฯ  
</li>
  
<li>
โรคณฺฑจงฺกุโร เตโช,  
  
วิสมสฺสตโร ฆโณ;  
  
อวินาสิย สมนฺติ,  
  
น ขโลจ สนิสฺสยํฯ  
</li>
  
<li>
นวินา  
ปรวาเทน,  
  
รมเนฺต ทุชฺชนา ขลุ;  
  
น สา สพฺพรเส ภุตฺวา,  
  
วินา วเจฺจ นตุสฺสติฯ  
</li>
  
<li>
ตปฺปเต ยาติ สนฺธานํ,  
  
ทโว ภวติ วนตํ;  
  
มุทุํ ทุชฺชนจิตฺตํ กิํ,  
  
โลเหน อุปมียเตฯ  
</li>
  
<li>
ตสฺมา ทุชฺชนสํสคฺคํ,  
  
อาสีวิส มิโวรคํ;  
  
อารกา ปริวเชฺชยฺย,  
  
ภูติกาโม วิจกฺขโณฯ  
</li>
  
<li>
ทุชฺชเนน  
หิ สํสโคฺค,  
  
สตฺตุตาปิ นยุชฺชเต;  
  
ตโตฺต ทหติ องฺคาโร,  
  
สนฺตาตุ กาลตํกโรฯ  
</li>
  
<li>
ทุชฺชโน วชฺชนีโยว,  
  
วิชฺชายาลงฺกโตปิ เจ;  
  
มณินา ลงฺกโต สโนฺต,  
  
สโปฺป กิํ นภยงฺกโรฯ  
</li>
  
<li>
อคฺคิโน  
ทหโต ทายํ,  
  
สขาภวติ มาลุโต;  
  
โสว ทีปํตุ นาเสติ,  
  
ขเล นเตฺถว มิตฺตตาฯ  
</li>
  
<li>
นสฺมเส กตปาปมฺหิ,  
  
นสฺมเส อลิกวาทินิ;  
  
นสฺมเสตฺตตฺถปญฺญมฺหิ,  
  
อติสเนฺตปิ นสฺมเสฯ  
</li>
  
<li>
มาเรตุํ กิตฺตกา สกฺกา,  
  
ทุชฺชนา คคณูปมา;  
  
มาริตา โกธจิเตฺตตุ,  
  
มาริโต โหนฺติ ทุชฺชนาฯ  
</li>
  
<li>
ภูมิ  
กณฺฎกสํกิณฺณา,  
  
ฉาทิตุํ เนวสกฺยเต;  
  
อุปาหน มตฺตเกน,  
  
ฉนฺนา ภวติ เมทนีฯ  
</li>
  
<li>
สตฺตา สทาปเสวนฺติ,  
  
โสทกํ วาปิอาทิกํ;  
  
สโภคํ สธนเญฺจวํ,  
  
ตุจฺฉาเจ เต ชหนฺติ เตฯ  
</li>
  
<li>
ธนหีนํ  
จเช มิโตฺต,  
  
ปุตฺตทารา สโหทรา;  
  
อตฺถวนฺตํว เสวนฺติ,  
  
อโตฺถ โลเก มหาสขาฯ  
</li>
  
<li>
น รูปินี น ปญฺญาโณ,  
  
นกุลีโน ปธานตา;  
  
กาเล วิปตฺติสมฺปเตฺต,  
  
ธนิมาว วิเสสตาฯ  
</li>
  
<li>
กลฺยาณมิตฺตํ  
กนฺตารํ,  
  
ยุทฺธํ สภายํ ภาสิตุํ;  
  
อสตฺถา คนฺตุ มิจฺฉนฺติ,  
  
มุฬฺหา เตจตุโรชนาฯ  
</li>
  
<li>
อหิตา ปฎิเสโธจ,  
  
หิเตสุจ ปโยชนํ;  
  
พฺยสเนสฺว ปริจฺจาโค,  
  
สเงฺขปา มิตฺตลกฺขณํฯ  
</li>
  
<li>
อาตุเร พฺยสเนปเตฺต,  
  
ทุพฺภิเกฺข สตฺตุ วิคฺคเห;  
  
ราชทฺวาเร สุสาเนจ,  
  
โย ติฎฺฐติ สพนฺธโวฯ  
</li>
  
<li>
โส  
พนฺธุ โย หิเตยุโตฺต,  
  
โส ปิตา โย ตุ โปสโก;  
  
โส ญาติ ยตฺร วิสาโส,  
  
สา ภริยา ยตฺร นิพฺพูติฯ  
</li>
  
<li>
หิเตสิโน สุมิโตฺตจ,  
  
วิญฺญูจ ทุลฺลภา ชนา;  
  
ยโถ สธํจ สาทุํจ,  
  
โรคหารีจ สุชโนฯ  
</li>
  
<li>
อครุโก  
อนาลโสฺส,  
  
อสโฎฺฐจ สจฺจวา สุจิ;  
  
อลุโทฺธ อตฺถกาโมจ,  
  
เอทิโส สุหทุตฺตโมฯ  
</li>
  
<li>
โย ธุวานิ ปริจฺจชฺช,  
  
อธูวานฺยุปเสวติ;  
  
ธุวาปิ ตสฺส นสฺสนฺติ,  
  
อธุเวสุ กถาวกาฯ  
</li>
  
<li>
ลุทฺธมเตฺถนคเณฺหยฺย  
,  
  
ถทฺธ มญฺชลิกมฺมุนา;  
  
ฉนฺทานุวตฺติยา มุฬฺหํ,  
  
ยถาภูเตน ปณฺฑิตํฯ  
</li>
  
<li>
อุตฺตมํ ปาณิปาเตน,  
  
สูรํ เภเทน วิชเย;  
  
นิจํ ทพฺพปทาเนน,  
  
วิกฺกเมน สมํ ชเยฯ  
</li>
  
<li>
ยสฺสยสฺส หิ โยภาโว,  
  
เตนเตน หิ ตํนรํ;  
  
อนุปวิสฺส เมธาวี,  
  
ขิปฺปมตฺตวสํ นเยฯ  
</li>
  
<li>
เยน  
อิจฺฉติ สมฺพนฺธํ,  
  
เตน ตีณิ นการเย;  
  
วิวาท มตฺถสมฺพนฺธํ,  
  
ปโรเกฺข ทารทสฺสนํฯ  
</li>
  
<li>
อจฺจาภิกฺขณสํสคฺคา,  
  
อสโมฺมสรเณนจ;  
  
เอเตน มิตฺตา ชีรนฺติ,  
  
อกาเล ยาจนายจฯ  
</li>
  
<li>
ตสฺมา  
นาภิกฺขณํ คเจฺฉ,  
  
นจคเจฺฉ จิราจิรํ;  
  
กาเลน ยาจํ ยาเจยฺย,  
  
เอวํ มิตฺตา นชีรเยฯ  
</li>
  
<li>
เอเต ภิโยฺย สมํ ยนฺติ,  
  
สนฺธิ เตสํ นชีรติ;  
  
โย อธิปฺปนฺนํ สหติ,  
  
โยจ ชานาติ เทสนํฯ  
</li>
  
<li>
สเจ สนฺตา วิวาทนฺติ,  
  
ขิปฺปํ สนฺธิรเย ปุน;  
  
พาลา ปตฺตาว ภิชฺชนฺติ,  
  
น เต สมถมชฺฌคุํฯ  
</li>
  
<li>
เยนมิเตฺตน  
สํสโคฺค,  
  
โยคเกฺขโม วิหียติ;  
  
ปุเพฺพว ชฺฌาภวนฺตสฺส,  
  
รเกฺข อกฺขิว ปณฺฑิโตฯ  
</li>
  
<li>
เยนมิเตฺตน สํสคฺคา,  
  
โยคเกฺขโม ปวฑฺฒติ;  
  
กเรยฺยตฺตสมํ วุตฺติ,  
  
สพฺพกิเจฺจสุ ปณฺฑิโตฯ  
</li>
  
<li>
คุโณ  
สพฺพญฺญุตุโลฺยปิ,  
  
สีทเต โก อนิสฺสโย;  
  
อนคฺฆ มปิมาณิกฺกํ,  
  
เหมํ นิสฺสาย โสภเตฯ  
</li>
  
<li>
ปเพฺพปเพฺพ กเมนุจฺฉุ,  
  
วิเสสรสิวคฺคโต;  
  
ตถา สุมิตฺติโก สาธุ,  
  
วิปริโตว ทุชฺชโนฯ  
</li>
  
<li>
เตเนว มุนินา วุตฺตํ,  
  
เยเกจิโลกิยาธมฺมา;  
  
ตถา นิพฺพานคามีโน,  
  
สนฺติ โลกุตฺตราธมฺมาฯ  
</li>
  
<li>
กลฺยาณมิตฺต  
๑ มาคมฺม,  
  
สเพฺพ เต โหนฺติ ปาณินํ;  
  
ตสฺมา กลฺยาณมิเตฺตสุ,  
  
กาตโพฺพ อาทโร สทาฯ  
</li>
  
<li>
โย เว กตญฺญู กตเวทิโก ธิโร,  
  
กลฺยาณมิโตฺต ทฬฺหภตฺติจ โหติ;  
  
ทุกฺขิตสฺส สกฺกจฺจํ กเรติ กิจฺจํ,  
  
ตถาวิธํ สปฺปุริสาติ วทนฺติฯ  
</li>
  
<li>
ยสฺสหิ  
ธมฺมํ ปุริโส วิชญฺญา,  
  
เยจสฺส กงฺขํ วินยนฺติ สโนฺต;  
  
ตญฺหิสฺส ทีปญฺจ ปรายนญฺจ,  
  
น เตน มิตฺตํ ชิรเยถ ปโญฺญฯ  
</li>
  
  
  
  
  