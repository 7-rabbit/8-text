<h1>ทุติโย ปริเจฺฉโท</h1>
<h3>๒. ปกิณฺณกกถา</h3>
<ol>
<li>
กุสลาเนกวีเสว  
  
, ทฺวาทสากุสลานิ จ;  
  
ฉตฺติํสติ วิปากานิ, กฺริยาจิตฺตานิ วีสติฯ  
</li>
  
<li>
กาเมสุ จตุปญฺญาส, รูเปสุ ทส ปญฺจ จ;  
  
ทฺวาทสารุปฺปจิตฺตานิ, อฎฺฐานุตฺตรมานสาฯ  
</li>
  
<li>
กาเม เตวีส ปากานิ, ปุญฺญาปุญฺญานิ วีสติ;  
  
เอกาทส กฺริยา เจติ, จตุปญฺญาส สพฺพถาฯ  
</li>
  
<li>
ปุญฺญปากกฺริยาเภทา, ตโย รูเปสุ ปญฺจกา;  
  
อารุเปฺปติ จตุกฺกานิ, สตฺตวีส มหคฺคตาฯ  
</li>
  
<li>
จตุมคฺคผลานํ ตุ, วเสนฎฺฐปิ ฌานโต;  
  
ทโสภยมฺปิ มิเสฺสตฺวา, ตาลีสานุตฺตรา สิยุํฯ  
</li>
  
<li>
ปุญฺญปากกฺริยาปาปา, สนฺติ กาเม มหคฺคเต;  
  
ปาปํ นตฺถิ กฺริยาปาปา, น วิชฺชนฺติ อนุตฺตเรฯ  
</li>
  
<li>
ปาปาเหตุกมุตฺตานิ, อนวชฺชานิ สพฺพถา;  
  
เอกูนสฎฺฐิ จิตฺตานิ, ปุญฺญปากกฺริยาวสาฯ  
</li>
  
<li>
กมฺมจิตฺตานิ เตตฺติํส, ปุญฺญาปุญฺญานิ สพฺพถา;  
  
ฉตฺติํส เตสํ ปากานิ, กฺริยา วีส น โจภยํฯ  
</li>
  
<li>
จกฺขุวิญฺญาณธาตาทิ, ปญฺจวิญฺญาณนามกา;  
  
ปญฺจทฺวาราวชฺชนญฺจ, ทุวิธํ สมฺปฎิจฺฉนํฯ  
</li>
  
<li>
มโนธาตุตฺตยํ นาม, ฉสตฺตติ ตโต ปเร;  
  
มโนวิญฺญาณธาตูติ, สตฺตธา ธาตุเภทโตฯ  
</li>
  
<li>
มโนวิญฺญาณธาตุญฺจ  
, มโนธาตุตฺตยํ ตถา;  
  
กตฺวา มโนวิญฺญาณนฺติ, ฉ วิญฺญาณา ปกิตฺติตาฯ  
</li>
  
<li>
อาวชฺชนํ ทสฺสนญฺจ, สวนํ ฆายนํ ตถา;  
  
สายนํ ผุสนเญฺจว, สมฺปฎิจฺฉนตีรณํฯ  
</li>
  
<li>
โวฎฺฐพฺพนญฺจ  
ชวนํ, ตทารมฺมณนามกํ;  
  
ภวงฺคํ จุติ สนฺธีติ, จิตฺตํ จุทฺทสธา ฐิตํฯ  
</li>
  
<li>
อาวชฺชนาทโย เทฺว เทฺว, ยุคา สตฺต ยถากฺกมํ;  
  
ตีณิ ตีรณจิตฺตานิ, เอกํ โวฎฺฐพฺพนํ มตํฯ  
</li>
  
<li>
กุสลากุสลา สเพฺพ, ผลา จาวชฺชนํ วินา;  
  
กฺริยา จ ปญฺจปญฺญาส, ชวนนฺติ ปวุจฺจเรฯ  
</li>
  
<li>
สนฺตีรณมหาปากา, ตทารมฺมณนามกา;  
  
เอกาทส ปวตฺตนฺติ, ชวนารมฺมเณ ยโตฯ  
</li>
  
<li>
มหคฺคตมหาปากา, อุเปกฺขาตีรณทฺวยํ;  
  
จุติสนฺธิภวงฺคานิ, จิตฺตาเนกูนวีสติฯ  
</li>
  
<li>
ชวนาวชฺชนาทีนิ, โวฎฺฐพฺพสุขตีรณา;  
  
มหคฺคตมหาปากา, อุเปกฺขาตีรณาติ จฯ  
</li>
  
<li>
อฎฺฐสฎฺฐิ ตถา เทฺว จ, นวฎฺฐ เทฺว ยถากฺกมํ;  
  
เอกทฺวิติจตุปฺปญฺจกิจฺจฎฺฐานานิ นิทฺทิเสฯ  
</li>
  
<li>
รูปปากา มหาปากา, มโนธาตุ จ ตีรณํ;  
  
รูปํ ชเนนฺติ เอกูนวีสติ เนตรทฺวยํฯ  
</li>
  
<li>
อภิญฺญาวชฺชิตา สเพฺพ, อปฺปนาชวนา ปน;  
  
รูปํ ชเนนฺติ ฉพฺพีส, ปณาเมนฺติริยาปถํฯ  
</li>
  
<li>
อภิญฺญาทฺวยโวฎฺฐพฺพปริตฺตชวนา ปน;  
  
ทฺวตฺติํส รูปวิญฺญตฺติอิริยาปถสาธกาฯ  
</li>
  
<li>
ปญฺจวิญฺญาณมารุปฺป-วิปากา  
สพฺพสนฺธิโย;  
  
จุติ ขีณาสวเสฺสติ, โสฬเสเต น กิญฺจิปิฯ  
</li>
  
<li>
รูปํ ชเนนฺติ จิตฺตานิ, สตฺตสตฺตติ สพฺพถา;  
  
อฎฺฐปญฺญาส จิตฺตานิ, ปณาเมนฺติริยาปถํฯ  
</li>
  
<li>
ทฺวตฺติํส  
จตุวิญฺญตฺติํ, สมุฎฺฐาเปนฺติ มานสา;  
  
น ชเนนฺติ ตสฺสเมฺปกํ, ยถาวุตฺตานิ โสฬสฯ  
</li>
  
<li>
โสมนสฺสสหคตา, ปริตฺตชวนา ปน;  
  
หสนมฺปิ ชเนนฺตีติ, จตุกิจฺจานิ เตรสฯ  
</li>
  
<li>
สพฺพมฺปิ ปญฺจโวกาเร, กิจฺจเมตํ ปกาสิตํ;  
  
อารุเปฺป ปน สพฺพมฺปิ, รูปายตฺตํ น วิชฺชติฯ  
</li>
  
<li>
อสญฺญีนํ ตุ สพฺพานิ, จิตฺตาเนว น ลพฺภเร;  
  
รูปกฺขโนฺธว เตสํ ตุ, อตฺตภาโวติ วุจฺจติฯ  
</li>
  
<li>
ปาณาติปาตเถยฺยาทิวเสโนปจิตํ ปน;  
  
อุทฺธจฺจรหิตาปุญฺญํ, จตุราปายภูมิยํฯ  
</li>
  
<li>
ทตฺวา สนฺธิํ ปวเตฺต ตุ, ปญฺจโวการภูมิยํ;  
  
อุทฺธจฺจสหิตญฺจาปิ, สตฺต ปากานิ ปจฺจติฯ  
</li>
  
<li>
ทานสีลาทิเภเทน, ปวตฺตํ กุสลํ ปน;  
  
กาเม มานสมุกฺกฎฺฐํ, จตุกฺกํ ตุ ติเหตุกํฯ  
</li>
  
<li>
ทตฺวา ติเหตุกํ สนฺธิํ, กาเม สุคติยํ ปน;  
  
โสฬส ปุญฺญปากานิ, ปวเตฺต ตุ วิปจฺจติฯ  
</li>
  
<li>
ติเหตุโกมกํ ปุญฺญํ, อุกฺกฎฺฐญฺจ ทฺวิเหตุกํ;  
  
ทตฺวา ทฺวิเหตุกํ สนฺธิํ, กาเม สุคติยํ ตถาฯ  
</li>
  
<li>
ปวเตฺต ปน ญาเณน, สมฺปยุตฺตํ วิวชฺชิย;  
  
ทฺวาทส ปุญฺญปากานิ, วิปจฺจติ ยถารหํฯ  
</li>
  
<li>
ทฺวิเหตุโกมกํ  
ปุญฺญํ, ปฎิสนฺธิมเหตุกํ;  
  
เทติ มานุสเก เจว, วินิปาตาสุเร ตถาฯ  
</li>
  
<li>
อฎฺฐาเหตุกปากานิ, ปวเตฺต ตุ วิปจฺจเร;  
  
จตฺตาริปิ จตุกฺกานิ, ปญฺจโวการภูมิยํฯ  
</li>
  
<li>
ภาวนามยปุญฺญํ  
ตุ, มหคฺคตมนุตฺตรํ;  
  
ยถาภูมินิยาเมน, เทติ ปากํ ยถาสกํฯ  
</li>
  
<li>
กฎตฺตารูปปากานิ, ปญฺจโวการภูมิยํ;  
  
อารุปฺปานุตฺตเร ปากํ, ตถา รูปมสญฺญิสุฯ  
</li>
  
<li>
ปุญฺญาปุญฺญานิ กมฺมานิ, เตตฺติํสาปิ จ ยพฺพถา;  
  
สญฺชเนนฺติ ยถาโยคํ, ปฎิสนฺธิปวตฺติยํฯ  
</li>
  
อิติ จิตฺตวิภาเค ปกิณฺณกกถา นิฎฺฐิตาฯ  
</li>
  
ทุติโย ปริเจฺฉโทฯ  
</li>
  
  
  
  
  