<h1>๓. ปกิณฺณกปริเจฺฉโท</h1>
<p> สมฺปยุตฺตา ยถาโยคํ, เตปญฺญาส สภาวโตฯ</p>


จิตฺตเจตสิกา ธมฺมา, เตสํ ทานิ ยถารหํฯ  
</p>
  
<p> เวทนาเหตุโต กิจฺจทฺวาราลมฺพณวตฺถุโตฯ</p>


จิตฺตุปฺปาทวเสเนว, สงฺคโห นาม นียเตฯ  
</p>
  
<h3>เวทนาสงฺคโห</h3>
<p> ตตฺถ  ตาว ติวิธา เวทนา สุขํ ทุกฺขํ อทุกฺขมสุขา เจติ, สุขํ ทุกฺขํ โสมนสฺสํ โทมนสฺสํ อุเปกฺขาติ จ เภเทน ปน ปญฺจธา โหติฯ</p>


<p> ตตฺถ สุขสหคตํ กุสลวิปากํ กายวิญฺญาณเมกเมว, ตถา ทุกฺขสหคตํ อกุสลวิปากํฯ</p>


<p> โสมนสฺสสหคตจิตฺตานิ  ปน โลภมูลานิ จตฺตาริ, ทฺวาทส กามาวจรโสภนานิ, สุขสนฺตีรณหสนานิ จ เทฺวติ อฎฺฐารส กามาวจรโสมนสฺสสหคตจิตฺตานิ เจว ปฐมทุติยตติยจตุตฺถชฺฌานสงฺขาตานิ  จตุจตฺตาลีส มหคฺคตโลกุตฺตรจิตฺตานิ เจติ ทฺวาสฎฺฐิวิธานิ ภวนฺติฯ</p>


<p> โทมนสฺสสหคตจิตฺตานิ ปน เทฺว ปฎิฆสมฺปยุตฺตจิตฺตาเนวฯ</p>


<p> เสสานิ สพฺพานิปิ ปญฺจปญฺญาส อุเปกฺขาสหคตจิตฺตาเนวาติฯ</p>


<p> สุขํ ทุกฺขมุเปกฺขาติ, ติวิธา ตตฺถ เวทนาฯ</p>


โสมนสฺสํ โทมนสฺสมิติเภเทน ปญฺจธาฯ  
</p>
  
<p> สุขเมกตฺถ ทุกฺขญฺจ, โทมนสฺสํ ทฺวเย ฐิตํฯ</p>


ทฺวาสฎฺฐีสุ โสมนสฺสํ, ปญฺจปญฺญาสเกตราฯ  
</p>
  
<h3>เหตุสงฺคโห</h3>
<p>  เหตู นาม โลโภ โทโส โมโห อโลโภ อโทโส อโมโห จาติ ฉพฺพิธา ภวนฺติฯ</p>


<p> ตตฺถ ปญฺจทฺวาราวชฺชนทฺวิปญฺจวิญฺญาณสมฺปฎิจฺฉนสนฺตีรณโวฎฺฐพฺพนหสนวเสน อเหตุกจิตฺตานิ นามฯ</p>


<p> เสสานิ สพฺพานิปิ เอกสตฺตติ จิตฺตานิ สเหตุกาเนวฯ</p>


<p> ตตฺถาปิ เทฺว โมมูหจิตฺตานิ เอกเหตุกานิฯ</p>


<p> เสสานิ ทส อกุสลจิตฺตานิ เจว ญาณวิปฺปยุตฺตานิ ทฺวาทส กามาวจรโสภนานิ เจติ ทฺวาวีสติ ทฺวิเหตุกจิตฺตานิฯ</p>


<p> ทฺวาทส   ญาณสมฺปยุตฺตกามาวจรโสภนานิ เจว ปญฺจติํส มหคฺคตโลกุตฺตรจิตฺตานิ เจติ สตฺตจตฺตาลีส ติเหตุกจิตฺตานีติฯ</p>


<p> โลโภ โทโส จ โมโห จ,</p>


เหตู อกุสลา ตโย;  
  
อโลภาโทสาโมโห จ,  
  
กุสลาพฺยากตา ตถาฯ  
</p>
  
<p> อเหตุกาฎฺฐารเสกเหตุกา เทฺว ทฺวาวีสติฯ</p>


ทฺวิเหตุกา มตา สตฺตจตฺตาลีสติเหตุกาฯ  
</p>
  
<h3>กิจฺจสงฺคโห</h3>
<p>  กิจฺจานิ นาม ปฎิสนฺธิภวงฺคาวชฺชนทสฺสนสวนฆายนสายนผุสนสมฺปฎิจฺฉนสนฺตีรณโวฎฺฐพฺพนชวนตทารมฺมณจุติวเสน จุทฺทสวิธานิ ภวนฺติฯ</p>


<p> ปฎิสนฺธิภวงฺคาวชฺชนปญฺจวิญฺญาณฐานาทิวเสน ปน เตสํ ทสธา ฐานเภโท เวทิตโพฺพฯ</p>


<p> ตตฺถ เทฺว อุเปกฺขาสหคตสนฺตีรณานิ เจว อฎฺฐ มหาวิปากานิ จ นว รูปารูปวิปากานิ เจติ เอกูนวีสติ จิตฺตานิ ปฎิสนฺธิภวงฺคจุติกิจฺจานิ นามฯ</p>


<p> อาวชฺชนกิจฺจานิ ปน เทฺวฯ</p>


<p> ตถา ทสฺสนสวนฆายนสายนผุสนสมฺปฎิจฺฉนกิจฺจานิ จฯ</p>


<p> ตีณิ สนฺตีรณกิจฺจานิฯ</p>


<p> มโนทฺวาราวชฺชนเมว  ปญฺจทฺวาเร โวฎฺฐพฺพนกิจฺจํ สาเธติฯ</p>


<p> อาวชฺชนทฺวยวชฺชิตานิ กุสลากุสลผลกิริยจิตฺตานิ ปญฺจปญฺญาส ชวนกิจฺจานิฯ</p>


<p> อฎฺฐ  มหาวิปากานิ เจว สนฺตีรณตฺตยเญฺจติ เอกาทส ตทารมฺมณกิจฺจานิฯ</p>


<p> เตสุ ปน เทฺว อุเปกฺขาสหคตสนฺตีรณจิตฺตานิ ปฎิสนฺธิภวงฺคจุติตทารมฺมณสนฺตีรณวเสน ปญฺจกิจฺจานิ นามฯ</p>


<p> มหาวิปากานิ อฎฺฐ ปฎิสนฺธิภวงฺคจุติตทารมฺมณวเสน จตุกิจฺจานิ นามฯ</p>


<p> มหคฺคตวิปากานิ นว ปฎิสนฺธิภวงฺคจุติวเสน ติกิจฺจานิ นามฯ</p>


<p> โสมนสฺสสนฺตีรณํ สนฺตีรณตทารมฺมณวเสน ทุกิจฺจํฯ</p>


<p> ตถา โวฎฺฐพฺพนํ โวฎฺฐพฺพนาวชฺชนวเสนฯ</p>


<p> เสสานิ ปน สพฺพานิปิ ชวนมโนธาตุตฺติกทฺวิปญฺจวิญฺญาณานิ ยถาสมฺภวเมกกิจฺจานีติฯ</p>


<p> ปฎิสนฺธาทโย นาม, กิจฺจเภเทน จุทฺทสฯ</p>


ทสธา ฐานเภเทน, จิตฺตุปฺปาทา ปกาสิตาฯ  
</p>
  
<p> อฎฺฐสฎฺฐิ ตถา เทฺว จ, นวาฎฺฐ เทฺว ยถากฺกมํฯ</p>


เอกทฺวิติจตุปญฺจกิจฺจฐานานิ นิทฺทิเสฯ  
</p>
  
<h3>ทฺวารสงฺคโห</h3>
<p>   ทฺวารานิ นาม จกฺขุทฺวารํ โสตทฺวารํ ฆานทฺวารํ ชิวฺหาทฺวารํ กายทฺวารํ มโนทฺวารเญฺจติ ฉพฺพิธานิ ภวนฺติฯ</p>


<p> ตตฺถ จกฺขุเมว จกฺขุทฺวารํฯ</p>


<p> ตถา โสตาทโย โสตทฺวาราทีนิฯ</p>


<p> มโนทฺวารํ  ปน ภวงฺคนฺติ ปวุจฺจติฯ</p>


<p> ตตฺถ ปญฺจทฺวาราวชฺชนจกฺขุวิญฺญาณสมฺปฎิจฺฉนสนฺตีรณโวฎฺฐพฺพนกามาวจรชวนตทารมฺมณวเสน ฉจตฺตาลีส จิตฺตานิ จกฺขุทฺวาเร ยถารหํ อุปฺปชฺชนฺติ, ตถา ปญฺจทฺวาราวชฺชนโสตวิญฺญาณาทิวเสน โสตทฺวาราทีสุปิ ฉจตฺตาลีเสว ภวนฺตีติ สพฺพถาปิ ปญฺจทฺวาเร จตุปญฺญาส จิตฺตานิ กามาวจราเนวฯ</p>


<p> มโนทฺวาเร ปน มโนทฺวาราวชฺชนปญฺจปญฺญาสชวนตทารมฺมณวเสน สตฺตสฎฺฐิ จิตฺตานิ ภวนฺติฯ</p>


<p> เอกูนวีสติ ปฎิสนฺธิภวงฺคจุติวเสน ทฺวารวิมุตฺตานิฯ</p>


<p> เตสุ ปน ปญฺจวิญฺญาณานิ เจว มหคฺคตโลกุตฺตรชวนานิ เจติ ฉตฺติํส ยถารหเมกทฺวาริกจิตฺตานิ นามฯ</p>


<p> มโนธาตุตฺติกํ ปน ปญฺจทฺวาริกํฯ</p>


<p> สุขสนฺตีรณโวฎฺฐพฺพนกามาวจรชวนานิ ฉทฺวาริกจิตฺตานิฯ</p>


<p> อุเปกฺขาสหคตสนฺตีรณมหาวิปากานิ  ฉทฺวาริกานิ เจว ทฺวารวิมุตฺตานิ จฯ</p>


<p> มหคฺคตวิปากานิ ทฺวารวิมุตฺตาเนวาติฯ</p>


<p> เอกทฺวาริกจิตฺตานิ, ปญฺจฉทฺวาริกานิ จฯ</p>


ฉทฺวาริกวิมุตฺตานิ, วิมุตฺตานิ จ สพฺพถาฯ  
</p>
  
<p>
ฉตฺติํสติ ตถา ตีณิ, เอกติํส ยถากฺกมํ;  
  
ทสธา นวธา เจติ, ปญฺจธา ปริทีปเยฯ  
</p>
  
<h3>อาลมฺพณสงฺคโห</h3>
<p>   อารมฺมณานิ นาม รูปารมฺมณํ สทฺทารมฺมณํ คนฺธารมฺมณํ รสารมฺมณํ โผฎฺฐพฺพารมฺมณํ ธมฺมารมฺมณเญฺจติ ฉพฺพิธานิ ภวนฺติฯ</p>


<p> ตตฺถ รูปเมว รูปารมฺมณํ, ตถา สทฺทาทโย สทฺทารมฺมณาทีนิฯ</p>


<p> ธมฺมารมฺมณํ ปน ปสาทสุขุมรูปจิตฺตเจตสิกนิพฺพานปญฺญตฺติวเสน ฉธา สงฺคยฺหติฯ</p>


<p> ตตฺถ จกฺขุทฺวาริกจิตฺตานํ สเพฺพสมฺปิ รูปเมว อารมฺมณํ, ตญฺจ ปจฺจุปฺปนฺนํฯ ตถา โสตทฺวาริกจิตฺตาทีนมฺปิ สทฺทาทีนิ, ตานิ จ ปจฺจุปฺปนฺนานิเยวฯ</p>


<p> มโนทฺวาริกจิตฺตานํ ปน ฉพฺพิธมฺปิ ปจฺจุปฺปนฺนมตีตํ อนาคตํ กาลวิมุตฺตญฺจ ยถารหมารมฺมณํ โหติฯ</p>


<p> ทฺวารวิมุตฺตานญฺจ ปฎิสนฺธิภวงฺคจุติสงฺขาตานํ ฉพฺพิธมฺปิ ยถาสมฺภวํ เยภุเยฺยน ภวนฺตเร  ฉทฺวารคฺคหิตํ ปจฺจุปฺปนฺนมตีตํ ปญฺญตฺติภูตํ วา กมฺมกมฺมนิมิตฺตคตินิมิตฺตสมฺมตํ อารมฺมณํ โหติฯ</p>


<p> เตสุ จกฺขุวิญฺญาณาทีนิ ยถากฺกมํ รูปาทิเอเกการมฺมณาเนวฯ</p>


<p> มโนธาตุตฺติกํ ปน รูปาทิปญฺจารมฺมณํฯ</p>


<p> เสสานิ กามาวจรวิปากานิ หสนจิตฺตเญฺจติ สพฺพถาปิ กามาวจรารมฺมณาเนวฯ</p>


<p> อกุสลานิ เจว ญาณวิปฺปยุตฺตกามาวจรชวนานิ เจติ โลกุตฺตรวชฺชิตสพฺพารมฺมณานิฯ</p>


<p> ญาณสมฺปยุตฺตกามาวจรกุสลานิ  เจว ปญฺจมชฺฌานสงฺขาตํ อภิญฺญากุสลเญฺจติ อรหตฺตมคฺคผลวชฺชิตสพฺพารมฺมณานิฯ</p>


<p> ญาณสมฺปยุตฺตกามาวจรกิริยานิ เจว กิริยาภิญฺญาโวฎฺฐพฺพนเญฺจติ สพฺพถาปิ สพฺพารมฺมณานิฯ</p>


<p> อารุเปฺปสุ ทุติยจตุตฺถานิ มหคฺคตารมฺมณานิฯ</p>


<p> เสสานิ มหคฺคตจิตฺตานิ สพฺพานิปิ ปญฺญตฺตารมฺมณานิฯ</p>


<p> โลกุตฺตรจิตฺตานิ นิพฺพานารมฺมณานีติฯ</p>


<p> ปญฺจวีส ปริตฺตมฺหิ, ฉ จิตฺตานิ มหคฺคเตฯ</p>


เอกวีสติ โวหาเร, อฎฺฐ นิพฺพานโคจเรฯ  
</p>
  
<p>
วีสานุตฺตรมุตฺตมฺหิ  
, อคฺคมคฺคผลุชฺฌิเต;  
  
ปญฺจ สพฺพตฺถ ฉเจฺจติ, สตฺตธา ตตฺถ สงฺคโหฯ  
</p>
  
<h3>วตฺถุสงฺคโห</h3>
<p>  วตฺถูนิ นาม จกฺขุโสตฆานชิวฺหากายหทยวตฺถุ เจติ ฉพฺพิธานิ ภวนฺติฯ</p>


<p> ตานิ กามโลเก สพฺพานิปิ ลพฺภนฺติฯ</p>


<p> รูปโลเก ปน ฆานาทิตฺตยํ นตฺถิฯ</p>


<p> อรูปโลเก ปน สพฺพานิปิ น สํวิชฺชนฺติฯ</p>


<p> ตตฺถ ปญฺจวิญฺญาณธาตุโย ยถากฺกมํ เอกเนฺตน ปญฺจ ปสาทวตฺถูนิ นิสฺสาเยว ปวตฺตนฺติฯ</p>


<p> ปญฺจทฺวาราวชฺชนสมฺปฎิจฺฉนสงฺขาตา ปน มโนธาตุ จ หทยํ นิสฺสิตาเยว ปวตฺตนฺติฯ</p>


<p> อวเสสา  ปน มโนวิญฺญาณธาตุสงฺขาตา จ สนฺตีรณมหาวิปากปฎิฆทฺวยปฐมมคฺคหสนรูปาวจรวเสน หทยํ นิสฺสาเยว ปวตฺตนฺติฯ</p>


<p> อวเสสา กุสลากุสลกิริยานุตฺตรวเสน ปน นิสฺสาย วา อนิสฺสาย วาฯ</p>


<p> อารุปฺปวิปากวเสน หทยํ อนิสฺสาเยวาติฯ</p>


<p> ฉวตฺถุํ  นิสฺสิตา กาเม, สตฺต รูเป จตุพฺพิธาฯ</p>


ติวตฺถุํ นิสฺสิตารุเปฺป, ธาเตฺวกา นิสฺสิตา มตาฯ  
</p>
  
<p> เตจตฺตาลีส นิสฺสาย, เทฺวจตฺตาลีส ชายเรฯ</p>


นิสฺสาย จ อนิสฺสาย, ปาการุปฺปา อนิสฺสิตาฯ  
</p>
  
อิติ อภิธมฺมตฺถสงฺคเห ปกิณฺณกสงฺคหวิภาโค นาม  
</p>
  
ตติโย ปริเจฺฉโทฯ  
</p>
  
  
  
  
  