<h1>๒๕. โกณาคมนพุทฺธวํโส</h1>
<ol>
<li>
กกุสนฺธสฺส  
อปเรน, สมฺพุโทฺธ ทฺวิปทุตฺตโม;  
  
โกณาคมโน นาม ชิโน, โลกเชโฎฺฐ นราสโภฯ  
</li>
  
<li>
ทสธเมฺม ปูรยิตฺวาน, กนฺตารํ สมติกฺกมิ;  
  
ปวาหิย มลํ สพฺพํ, ปโตฺต สโมฺพธิมุตฺตมํฯ  
</li>
  
<li>
ธมฺมจกฺกํ  
ปวเตฺตเนฺต, โกณาคมนนายเก;  
  
ติํสโกฎิสหสฺสานํ, ปฐมาภิสมโย อหุฯ  
</li>
  
<li>
ปาฎิหีรํ กโรเนฺต จ, ปรวาทปฺปมทฺทเน;  
  
วีสติโกฎิสหสฺสานํ, ทุติยาภิสมโย อหุฯ  
</li>
  
<li>
ตโต วิกุพฺพนํ กตฺวา, ชิโน เทวปุรํ คโต;  
  
วสเต ตตฺถ สมฺพุโทฺธ, สิลาย ปณฺฑุกมฺพเลฯ  
</li>
  
<li>
ปกรเณ สตฺต เทเสโนฺต, วสฺสํ วสติ โส มุนิ;  
  
ทสโกฎิสหสฺสานํ, ตติยาภิสมโย อหุฯ  
</li>
  
<li>
ตสฺสาปิ  
เทวเทวสฺส, เอโก อาสิ สมาคโม;  
  
ขีณาสวานํ วิมลานํ, สนฺตจิตฺตาน ตาทินํฯ  
</li>
  
<li>
ติํสภิกฺขุสหสฺสานํ  
, ตทา อาสิ สมาคโม;  
  
โอฆานมติกฺกนฺตานํ, ภิชฺชิตานญฺจ มจฺจุยาฯ  
</li>
  
<li>
อหํ เตน สมเยน, ปพฺพโต นาม ขตฺติโย;  
  
มิตฺตามเจฺจหิ สมฺปโนฺน, อนนฺตพลวาหโนฯ  
</li>
  
<li>
สมฺพุทฺธทสฺสนํ คนฺตฺวา, สุตฺวา ธมฺมมนุตฺตรํ;  
  
นิมเนฺตตฺวา สชินสงฺฆํ, ทานํ ทตฺวา ยทิจฺฉกํฯ  
</li>
  
<li>
ปฎฺฎุณฺณํ จีนปฎฺฎญฺจ, โกเสยฺยํ กมฺพลมฺปิ จ;  
  
โสวณฺณปาทุกเญฺจว, อทาสิํ สตฺถุสาวเกฯ  
</li>
  
<li>
โสปิ มํ พุโทฺธ พฺยากาสิ, สงฺฆมเชฺฌ นิสีทิย;  
  
‘‘อิมมฺหิ ภทฺทเก กเปฺป, อยํ พุโทฺธ ภวิสฺสติฯ  
</li>
  
<li>
‘‘อหุ กปิลวฺหยา รมฺมา…เป.…  
เหสฺสาม สมฺมุขา อิมํ’’ฯ  
  
<li>
ตสฺสาปิ วจนํ สุตฺวา, ภิโยฺย จิตฺตํ ปสาทยิํ;  
  
อุตฺตริํ วตมธิฎฺฐาสิํ, ทสปารมิปูริยาฯ  
</li>
  
<li>
สพฺพญฺญุตํ คเวสโนฺต, ทานํ ทตฺวา นรุตฺตเม;  
  
โอหายาหํ มหารชฺชํ, ปพฺพชิํ ชินสนฺติเก  
ตสฺส สนฺติเก (สี.)  
ฯ  
</li>
  
<li>
นครํ โสภวตี นาม, โสโภ นามาสิ ขตฺติโย;  
  
วสเต ตตฺถ นคเร, สมฺพุทฺธสฺส มหากุลํฯ  
</li>
  
<li>
พฺราหฺมโณ  
ยญฺญทโตฺต จ, อาสิ พุทฺธสฺส โส ปิตา;  
  
อุตฺตรา นาม ชนิกา, โกณาคมนสฺส สตฺถุโนฯ  
</li>
  
<li>
ตีณิ  
วสฺสสหสฺสานิ, อคารํ อชฺฌ โส วสิ;  
  
ตุสิตสนฺตุสิตสนฺตุฎฺฐา, ตโย ปาสาทมุตฺตมาฯ  
</li>
  
<li>
อนูนโสฬสสหสฺสานิ, นาริโย สมลงฺกตา;  
  
รุจิคตฺตา นาม นารี, สตฺถวาโห นาม อตฺรโชฯ  
</li>
  
<li>
นิมิเตฺต จตุโร ทิสฺวา, หตฺถิยาเนน นิกฺขมิ;  
  
ฉมาสํ ปธานจารํ, อจรี ปุริสุตฺตโมฯ  
</li>
  
<li>
พฺรหฺมุนา  
ยาจิโต สโนฺต, โกณาคมนนายโก;  
  
วตฺติ จกฺกํ มหาวีโร, มิคทาเย นรุตฺตโมฯ  
</li>
  
<li>
ภิยฺยโส อุตฺตโร นาม, อเหสุํ อคฺคสาวกา;  
  
โสตฺถิโช นามุปฎฺฐาโก, โกณาคมนสฺส สตฺถุโนฯ  
</li>
  
<li>
สมุทฺทา  
อุตฺตรา เจว, อเหสุํ อคฺคสาวิกา;  
  
โพธิ ตสฺส ภควโต, อุทุมฺพโรติ ปวุจฺจติฯ  
</li>
  
<li>
อุโคฺค จ โสมเทโว จ, อเหสุํ อคฺคุปฎฺฐกา;  
  
สีวลา เจว สามา จ, อเหสุํ อคฺคุปฎฺฐิกาฯ  
</li>
  
<li>
อุจฺจตฺตเนน โส พุโทฺธ, ติํสหตฺถสมุคฺคโต;  
  
อุกฺกามุเข ยถา กมฺพุ, เอวํ รํสีหิ มณฺฑิโตฯ  
</li>
  
<li>
ติํสวสฺสสหสฺสานิ, อายุ พุทฺธสฺส ตาวเท;  
  
ตาวตา ติฎฺฐมาโน โส, ตาเรสิ ชนตํ พหุํฯ  
</li>
  
<li>
ธมฺมเจติํ สมุเสฺสตฺวา, ธมฺมทุสฺสวิภูสิตํ;  
  
ธมฺมปุปฺผคุฬํ กตฺวา, นิพฺพุโต โส สสาวโกฯ  
</li>
  
<li>
มหาวิลาโส ตสฺส ชโน, สิริธมฺมปฺปกาสโน;  
  
สพฺพํ ตมนฺตรหิตํ, นนุ ริตฺตา สพฺพสงฺขาราฯ  
</li>
  
<li>
โกณาคมโน สมฺพุโทฺธ, ปพฺพตารามมฺหิ นิพฺพุโต;  
  
ธาตุวิตฺถาริกํ อาสิ, เตสุ เตสุ ปเทสโตติฯ  
</li>
  
โกณาคมนสฺส ภควโต วํโส เตวีสติโมฯ  
</li>
  
  
  
  
  