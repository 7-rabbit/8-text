<h1>๕. อนุมานปโญฺห</h1>
<h2>๑. พุทฺธวโคฺค</h2>
<h3>๑. ทฺวินฺนํ พุทฺธานํ อนุปฺปชฺชมานปโญฺห</h3>
<p> ‘‘ภเนฺต   นาคเสน, ภาสิตเมฺปตํ ภควตา ‘อฎฺฐานเมตํ, ภิกฺขเว, อนวกาโส, ยํ เอกิสฺสา โลกธาตุยา เทฺว อรหโนฺต สมฺมาสมฺพุโทฺธ อปุพฺพํ อจริมํ  อุปฺปเชฺชยฺยุํ, เนตํ ฐานํ วิชฺชตี’ติฯ เทเสนฺตา จ, ภเนฺต นาคเสน, สเพฺพปิ ตถาคตา สตฺตติํส โพธิปกฺขิยธเมฺม เทเสนฺติ, กถยมานา จ จตฺตาริ อริยสจฺจานิ กเถนฺติ, สิกฺขาเปนฺตา จ ตีสุ สิกฺขาสุ สิกฺขาเปนฺติ, อนุสาสมานา จ อปฺปมาทปฺปฎิปตฺติยํ อนุสาสนฺติฯ ยทิ, ภเนฺต นาคเสน, สเพฺพสมฺปิ ตถาคตานํ เอกา เทสนา เอกา กถา เอกา สิกฺขา เอกา อนุสิฎฺฐิ, เกน การเณน เทฺว ตถาคตา เอกกฺขเณ นุปฺปชฺชนฺติ? เอเกนปิ ตาว พุทฺธุปฺปาเทน อยํ โลโก โอภาสชาโต, ยทิ ทุติโย พุโทฺธ ภเวยฺย, ทฺวินฺนํ ปภาย อยํ โลโก ภิโยฺยโสมตฺตาย โอภาสชาโต ภเวยฺย, โอวทมานา จ เทฺว ตถาคตา สุขํ โอวเทยฺยุํ, อนุสาสมานา จ สุขํ อนุสาเสยฺยุํ, ตตฺถ เม การณํ พฺรูหิ, ยถาหํ นิสฺสํสโย ภเวยฺย’’นฺติฯ</p>


<p>‘‘อยํ, มหาราช, ทสสหสฺสี โลกธาตุ เอกพุทฺธธารณี, เอกเสฺสว ตถาคตสฺส คุณํ ธาเรติ, ยทิ ทุติโย พุโทฺธ อุปฺปเชฺชยฺย, นายํ ทสสหสฺสี โลกธาตุ ธาเรยฺย, จเลยฺย กเมฺปยฺย นเมยฺย โอนเมยฺย วินเมยฺย วิกิเรยฺย วิธเมยฺย วิทฺธํเสยฺย, น ฐานมุปคเจฺฉยฺยฯ</p>


<p>‘‘ยถา, มหาราช, นาวา เอกปุริสสนฺธารณี  ภเวยฺย, เอกสฺมิํ ปุริเส อภิรูเฬฺห สา นาวา สมุปาทิกา  ภเวยฺยฯ อถ ทุติโย ปุริโส อาคเจฺฉยฺย ตาทิโส อายุนา วเณฺณน วเยน ปมาเณน กิสถูเลน สพฺพงฺคปจฺจเงฺคน, โส ตํ นาวํ อภิรูเหยฺย, อปิ นุ สา, มหาราช, นาวา  ทฺวินฺนมฺปิ ธาเรยฺยา’’ติ? ‘‘น หิ, ภเนฺต, จเลยฺย กเมฺปยฺย นเมยฺย โอนเมยฺย วินเมยฺย วิกิเรยฺย วิธเมยฺย วิทฺธํเสยฺย, น ฐานมุปคเจฺฉยฺย, โอสีเทยฺย อุทเก’’ติฯ ‘‘เอวเมว โข, มหาราช, อยํ ทสสหสฺสี โลกธาตุ  เอกพุทฺธธารณี, เอกเสฺสว ตถาคตสฺส คุณํ ธาเรติ, ยทิ ทุติโย พุโทฺธ อุปฺปเชฺชยฺย, นายํ ทสสหสฺสี โลกธาตุ ธาเรยฺย, จเลยฺย กเมฺปยฺย นเมยฺย โอนเมยฺย วินเมยฺย วิกิเรยฺย วิธเมยฺย วิทฺธํเสยฺย, น ฐานมุปคเจฺฉยฺยฯ</p>


<p>‘‘ยถา วา ปน, มหาราช, ปุริโส  ยาวทตฺถํ โภชนํ ภุเญฺชยฺย ฉาเทนฺตํ ยาว กณฺฐมภิปูรยิตฺวา, โส ธาโต ปีณิโต ปริปุโณฺณ นิรนฺตโร ตนฺทิกโต อโนนมิตทณฺฑชาโต ปุนเทว ตตฺตกํ โภชนํ ภุเญฺชยฺย, อปิ นุ โข โส, มหาราช, ปุริโส สุขิโต ภเวยฺยา’’ติ? ‘‘น หิ, ภเนฺต, สกิํ ภุโตฺตว มเรยฺยา’’ติ ฯ ‘‘เอวเมว โข, มหาราช, อยํ ทสสหสฺสี โลกธาตุ เอกพุทฺธธารณี, เอกเสฺสว ตถาคตสฺส คุณํ ธาเรติ, ยทิ ทุติโย พุโทฺธ อุปฺปเชฺชยฺย, นายํ ทสสหสฺสี โลกธาตุ ธาเรยฺย, จเลยฺย กเมฺปยฺย นเมยฺย โอนเมยฺย วินเมยฺย วิกิเรยฺย วิธเมยฺย วิทฺธํเสยฺย, น ฐานมุปคเจฺฉยฺยา’’ติฯ</p>


<p>‘‘กิํ นุ โข, ภเนฺต นาคเสน, อติธมฺมภาเรน ปถวี จลตี’’ติ? ‘‘อิธ, มหาราช, เทฺว สกฎา รตนปริปูริตา ภเวยฺยุํ ยาว มุขสมา, เอกสฺมา สกฎโต รตนํ คเหตฺวา เอกสฺมิํ สกเฎ อากิเรยฺยุํ, อปิ นุ โข ตํ, มหาราช, สกฎํ ทฺวินฺนมฺปิ สกฎานํ รตนํ ธาเรยฺยา’’ติ? ‘‘น หิ, ภเนฺต, นาภิปิ ตสฺส ผเลยฺย, อราปิ ตสฺส ภิเชฺชยฺยุํ, เนมิปิ ตสฺส โอปเตยฺย, อโกฺขปิ ตสฺส ภิเชฺชยฺยา’’ติฯ ‘‘กิํ นุ โข, มหาราช, อติรตนภาเรน สกฎํ ภิชฺชตี’’ติ? ‘‘อาม, ภเนฺต’’ติฯ ‘‘เอวเมว โข, มหาราช, อติธมฺมภาเรน ปถวี จลติฯ</p>


<p>‘‘อปิ จ, มหาราช, อิมํ การณํ พุทฺธพลปริทีปนาย โอสาริตํฯ อญฺญมฺปิ ตตฺถ อภิรูปํ การณํ สุโณหิ, เยน การเณน เทฺว สมฺมาสมฺพุโทฺธ เอกกฺขเณ นุปฺปชฺชนฺติฯ ยทิ, มหาราช, เทฺว สมฺมาสมฺพุทฺธา เอกกฺขเณ อุปฺปเชฺชยฺยุํ, เตสํ ปริสาย วิวาโท อุปฺปเชฺชยฺย ‘ตุมฺหากํ พุโทฺธ, อมฺหากํ พุโทฺธ’ติ, อุภโต ปกฺขชาตา ภเวยฺยุํ, ยถา, มหาราช, ทฺวินฺนํ พลวามจฺจานํ ปริสาย วิวาโท อุปฺปเชฺชยฺย ‘ตุมฺหากํ อมโจฺจ, อมฺหากํ อมโจฺจ’ติ, อุภโต ปกฺขชาตา โหนฺติ, เอวเมว โข, มหาราช, ยทิ เทฺว สมฺมาสมฺพุทฺธา เอกกฺขเณ อุปฺปเชฺชยฺยุํ, เตสํ ปริสาย วิวาโท อุปฺปเชฺชยฺย ‘ตุมฺหากํ  พุโทฺธ, อมฺหากํ พุโทฺธ’ติ, อุภโต ปกฺขชาตา  ภเวยฺยุํ ฯ อิทํ ตาว, มหาราช, เอกํ การณํ, เยน การเณน เทฺว สมฺมาสมฺพุทฺธา เอกกฺขเณ นุปฺปชฺชนฺติฯ</p>


<p>‘‘อปรมฺปิ, มหาราช, อุตฺตริํ การณํ สุโณหิ, เยน การเณน เทฺว สมฺมาสมฺพุทฺธา เอกกฺขเณ นุปฺปชฺชนฺติฯ ยทิ, มหาราช, เทฺว สมฺมาสมฺพุทฺธา เอกกฺขเณ อุปฺปเชฺชยฺยุํ, ‘อโคฺค พุโทฺธ’ติ ยํ วจนํ, ตํ มิจฺฉา ภเวยฺย, ‘เชโฎฺฐ พุโทฺธ’ติ ยํ วจนํ, ตํ มิจฺฉา ภเวยฺย, ‘เสโฎฺฐ พุโทฺธ’ติ, ‘วิสิโฎฺฐ พุโทฺธ’ติ, ‘อุตฺตโม พุโทฺธ’ติ, ‘ปวโร พุโทฺธ’ติ, ‘อสโม พุโทฺธ’ติ, ‘อสมสโม พุโทฺธ’ติ, ‘อปฺปฎิโม พุโทฺธ’ติ, ‘อปฺปฎิภาโค พุโทฺธ’ติ, ‘อปฺปฎิปุคฺคโล พุโทฺธ’ติ ยํ วจนํ, ตํ มิจฺฉา ภเวยฺยฯ อิทมฺปิ โข ตฺวํ, มหาราช, การณํ อตฺถโต สมฺปฎิจฺฉ, เยน การเณน เทฺว สมฺมาสมฺพุทฺธา เอกกฺขเณ นุปฺปชฺชนฺติฯ</p>


<p>‘‘อปิ จ โข, มหาราช, พุทฺธานํ ภควนฺตานํ สภาวปกติ เอสายํ, เอโก เยว พุโทฺธ โลเก อุปฺปชฺชติฯ กสฺมา การณา? มหนฺตตาย สพฺพญฺญุพุทฺธคุณานํฯ อญฺญมฺปิ, มหาราช, ยํ โลเก มหนฺตํ, ตํ เอกํ เยว โหติฯ ปถวี, มหาราช, มหนฺตี, สา เอกา เยวฯ สาคโร มหโนฺต, โส เอโก เยวฯ สิเนรุ คิริราชา มหโนฺต, โส เอโก เยวฯ อากาโส มหโนฺต, โส เอโก เยวฯ สโกฺก มหโนฺต, โส เอโก เยวฯ มาโร มหโนฺต, โส เอโก เยวฯ มหาพฺรหฺมา มหโนฺต, โส เอโก เยวฯ ตถาคโต อรหํ สมฺมาสมฺพุโทฺธ มหโนฺต, โส เอโก เยว โลกสฺมิํฯ ยตฺถ เต อุปฺปชฺชนฺติ, ตตฺถ อญฺญสฺส โอกาโส น โหติ, ตสฺมา, มหาราช, ตถาคโต อรหํ สมฺมาสมฺพุโทฺธ เอโก เยว โลกสฺมิํ อุปฺปชฺชตี’’ติฯ</p>


<p>‘‘สุกถิโต, ภเนฺต นาคเสน, ปโญฺห โอปเมฺมหิ การเณหิฯ อนิปุโณเปตํ สุตฺวา อตฺตมโน ภเวยฺย, กิํ ปน มาทิโส มหาปโญฺญฯ สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๒. โคตมิวตฺถทานปโญฺห</h3>
<p> ‘‘ภเนฺต   นาคเสน, ภาสิตเมฺปตํ ภควตา มาตุจฺฉาย มหาปชาปติยา โคตมิยา วสฺสิกสาฎิกาย ทียมานาย ‘สเงฺฆ โคตมิ เทหิ, สเงฺฆ เต ทิเนฺน อหเญฺจว ปูชิโต ภวิสฺสามิ  สโงฺฆ จา’ติฯ กิํ นุ โข, ภเนฺต นาคเสน, ตถาคโต สงฺฆรตนโต น ภาริโก น ครุโก น ทกฺขิเณโยฺย, ยํ ตถาคโต สกาย มาตุจฺฉาย สยํ ปิญฺชิตํ  สยํ ลุญฺจิตํ สยํ โปถิตํ สยํ กนฺติตํ สยํ วายิตํ วสฺสิกสาฎิกํ อตฺตโน ทียมานํ สงฺฆสฺส ทาเปสิฯ ยทิ, ภเนฺต นาคเสน, ตถาคโต สงฺฆรตนโต อุตฺตโร ภเวยฺย อธิโก วา วิสิโฎฺฐ วา, ‘มยิ ทิเนฺน มหปฺผลํ ภวิสฺสตี’ติ น ตถาคโต มาตุจฺฉาย สยํ ปิญฺชิตํ สยํ ลุญฺจิตํ สยํ โปถิตํ วสฺสิกสาฎิกํ สเงฺฆ ทาเปยฺย, ยสฺมา จ โข ภเนฺต นาคเสน ตถาคโต อตฺตานํ น ปตฺถยติ  น อุปนิสฺสยติ, ตสฺมา ตถาคโต มาตุจฺฉาย ตํ วสฺสิกสาฎิกํ สงฺฆสฺส ทาเปสี’’ติฯ</p>


<p>‘‘ภาสิตเมฺปตํ, มหาราช, ภควตา มาตุจฺฉาย มหาปชาปติยา โคตมิยา วสฺสิกสาฎิกาย ทียมานาย ‘สเงฺฆ โคตมิ เทหิ, สเงฺฆ เต ทิเนฺน อหเญฺจว ปูชิโต ภวิสฺสามิ สโงฺฆ จา’ติฯ ตํ ปน น อตฺตโน ปติมานนสฺส อวิปากตาย น อทกฺขิเณยฺยตาย, อปิ จ โข, มหาราช, หิตตฺถาย อนุกมฺปาย อนาคตมทฺธานํ สโงฺฆ มมจฺจเยน จิตฺตีกโต ภวิสฺสตีติ วิชฺชมาเน เยว คุเณ ปริกิตฺตยโนฺต เอวมาห ‘สเงฺฆ โคตมิ เทหิ, สเงฺฆ เต ทิเนฺน อหเญฺจว ปูชิโต ภวิสฺสามิ สโงฺฆ จา’ติฯ</p>


<p>‘‘ยถา, มหาราช, ปิตา ธรมาโน เยว อมจฺจภฎพลโทวาริกอนีกฎฺฐปาริสชฺชชนมเชฺฌ รโญฺญ สนฺติเก ปุตฺตสฺส วิชฺชมานํ เยว คุณํ ปกิเตฺตติ  ‘อิธ ฐปิโต อนาคตมทฺธานํ ชนมเชฺฌ ปูชิโต ภวิสฺสตี’ติฯ เอวเมว โข, มหาราช, ตถาคโต หิตตฺถาย อนุกมฺปาย อนาคตมทฺธานํ สโงฺฆ มมจฺจเยน จิตฺตีกโต ภวิสฺสตีติ วิชฺชมาเน เยว คุเณ ปกิตฺตยโนฺต เอวมาห ‘สเงฺฆ  โคตมิ เทหิ, สเงฺฆ เต ทิเนฺน อหเญฺจว ปุชิโต ภวิสฺสามิ สโงฺฆ จา’ติฯ</p>


<p>‘‘น  โข, มหาราช, ตาวตเกน วสฺสิกสาฎิกานุปฺปทานมตฺตเกน สโงฺฆ ตถาคตโต อธิโก นาม โหติ วิสิโฎฺฐ วาฯ ยถา, มหาราช, มาตาปิตโร ปุตฺตานํ อุจฺฉาเทนฺติ ปริมทฺทนฺติ นหาเปนฺติ สมฺพาเหนฺติ, อปิ นุ โข, มหาราช, ตาวตเกน อุจฺฉาทนปริมทฺทนนหาปนสมฺพาหนมตฺตเกน ‘ปุโตฺต มาตาปิตูหิ อธิโก นาม โหติ วิสิโฎฺฐ วา’ติ? ‘‘น หิ, ภเนฺต, อกามกรณียา ภเนฺต ปุตฺตา มาตาปิตูนํ, ตสฺมา มาตาปิตโร ปุตฺตานํ อุจฺฉาทนปริมทฺทนนหาปนสมฺพาหนํ กโรนฺตี’’ติฯ เอวเมว โข, มหาราช, น ตาวตเกน วสฺสิกสาฎิกานุปฺปทานมตฺตเกน  สโงฺฆ ตถาคตโต อธิโก นาม โหติ วิสิโฎฺฐ วาติฯ อปิ จ ตถาคโต อกามกรณียํ กโรโนฺต มาตุจฺฉาย ตํ วสฺสิกสาฎิกํ สงฺฆสฺส ทาเปสิฯ</p>


<p>‘‘ยถา วา ปน, มหาราช, โกจิเทว ปุริโส รโญฺญ อุปายนํ อาหเรยฺย, ตํ ราชา อุปายนํ อญฺญตรสฺส ภฎสฺส วา พลสฺส วา เสนาปติสฺส วา ปุโรหิตสฺส วา ทเทยฺยฯ อปิ นุ โข โส, มหาราช, ปุริโส ตาวตเกน อุปายนปฎิลาภมตฺตเกน รญฺญา อธิโก นาม โหติ วิสิโฎฺฐ วา’’ติ? ‘‘น หิ, ภเนฺต, ราชภตฺติโก, ภเนฺต, โส ปุริโส ราชูปชีวี, ตฎฺฐาเน ฐเปโนฺต ราชา อุปายนํ เทตี’’ติฯ ‘‘เอวเมว โข, มหาราช, น ตาวตเกน วสฺสิกสาฎิกานุปฺปทานมตฺตเกน สโงฺฆ ตถาคตโต อธิโก นาม โหติ วิสิโฎฺฐ วา, อถ โข ตถาคตภตฺติโก ตถาคตูปชีวีฯ ตฎฺฐาเน ฐเปโนฺต ตถาคโต สงฺฆสฺส วสฺสิกสาฎิกํ ทาเปสิฯ</p>


<p>‘‘อปิ จ, มหาราช, ตถาคตสฺส เอวํ อโหสิ ‘สภาวปฎิปูชนีโย สโงฺฆ, มม สนฺตเกน สงฺฆํ ปฎิปูเชสฺสามี’ติ สงฺฆสฺส วสฺสิกสาฎิกํ ทาเปสิ, น, มหาราช, ตถาคโต อตฺตโน เยว ปฎิปูชนํ วเณฺณติ, อถ โข เย โลเก ปฎิปูชนารหา, เตสมฺปิ ตถาคโต ปฎิปูชนํ วเณฺณติฯ</p>


<p>‘‘ภาสิตเมฺปตํ, มหาราช, ภควตา เทวาติเทเวน มชฺฌิมนิกายวรลญฺฉเก  ธมฺมทายาทธมฺมปริยาเย อปฺปิจฺฉปฺปฎิปตฺติํ ปกิตฺตยมาเนน ‘อสุ เยว เม ปุริโม ภิกฺขุ ปุชฺชตโร จ ปาสํสตโร จา’ติฯ ‘‘นตฺถิ, มหาราช, ภเวสุ โกจิ สโตฺต ตถาคตโต ทกฺขิเณโยฺย วา  อุตฺตโร วา อธิโก วา วิสิโฎฺฐ วา, ตถาคโตว อุตฺตโร อธิโก วิสิโฎฺฐฯ</p>


<p>‘‘ภาสิตเมฺปตํ, มหาราช, สํยุตฺตนิกายวเร มาณวคามิเกน เทวปุเตฺตน ภควโต ปุรโต ฐตฺวา เทวมนุสฺสมเชฺฌ –</p>


<p>
‘‘‘วิปุโล ราชคหียานํ  
ราชคหิกานํ (ก.) สํ. นิ. ๑.๑๑๑ ปสฺสิตพฺพํ  
, คิริ เสโฎฺฐ ปวุจฺจติ;  
  
เสโต หิมวตํ เสโฎฺฐ, อาทิโจฺจ อฆคามินํฯ  
</p>
  
<p>
‘‘‘สมุโทฺท อุทธินํ เสโฎฺฐ, นกฺขตฺตานญฺจ จนฺทิมา;  
  
สเทวกสฺส โลกสฺส, พุโทฺธ อโคฺค ปวุจฺจตี’ติฯ  
</p>
  
<p>‘‘ตา  โข ปเนตา, มหาราช, มาณวคามิเกน เทวปุเตฺตน คาถา สุคีตา น ทุคฺคีตา, สุภาสิตา น ทุพฺภาสิตา, อนุมตา จ ภควตา, นนุ, มหาราช, เถเรนปิ สาริปุเตฺตน ธมฺมเสนาปตินา ภณิตํ –</p>


<p>
‘‘‘เอโก มโนปสาโท; สรณคมนมญฺชลิปณาโม วา;  
  
อุสฺสหเต ตารยิตุํ, มารพลนิสูทเน พุเทฺธ’ติฯ  
</p>
  
<p>‘‘ภควตา จ ภณิตํ เทวาติเทเวน ‘เอกปุคฺคโล, ภิกฺขเว, โลเก อุปฺปชฺชมาโน อุปฺปชฺชติ พหุชนหิตาย พหุชนสุขาย โลกานุกมฺปาย อตฺถาย หิตาย สุขาย เทวมนุสฺสานํฯ กตโม เอกปุคฺคโล? ตถาคโต อรหํ สมฺมาสมฺพุโทฺธ…เป.… เทวมนุสฺสาน’’’นฺติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๓. คิหิปพฺพชิตสมฺมาปฎิปตฺติปโญฺห</h3>
<p>[๓] ‘‘ภเนฺต นาคเสน, ภาสิตเมฺปตํ ภควตา ‘คิหิโน วาหํ, ภิกฺขเว, ปพฺพชิตสฺส วา สมฺมาปฎิปตฺติํ  วเณฺณมิ, คิหี วา ภิกฺขเว ปพฺพชิโต วา สมฺมาปฎิปโนฺน สมฺมาปฎิปตฺตาธิกรณเหตุ อาราธโก โหติ ญายํ  ธมฺมํ กุสล’’นฺติฯ ยทิ, ภเนฺต นาคเสน, คิหี โอทาตวสโน กามโภคี ปุตฺตทารสมฺพาธสยนํ อชฺฌาวสโนฺต กาสิกจนฺทนํ ปจฺจนุโภโนฺต มาลาคนฺธวิเลปนํ ธาเรโนฺต ชาตรูปรชตํ สาทิยโนฺต มณิกุณฺฑล  วิจิตฺตโมฬิพโทฺธ สมฺมาปฎิปโนฺน อาราธโก โหติ ญายํ ธมฺมํ กุสลํ, ปพฺพชิโตปิ ภณฺฑุกาสาววตฺถวสโน ปรปิณฺฑมชฺฌุปคโต จตูสุ สีลกฺขเนฺธสุ สมฺมาปริปูรการี ทิยเฑฺฒสุ สิกฺขาปทสเตสุ สมาทาย วตฺตโนฺต เตรสสุ ธุตคุเณสุ อนวเสสํ วตฺตโนฺต สมฺมาปฎิปโนฺน อาราธโก โหติ ญายํ ธมฺมํ กุสลํฯ ตตฺถ, ภเนฺต, โก วิเสโส คิหิโน วา ปพฺพชิตสฺส วา? อผลํ โหติ ตโปกมฺมํ, นิรตฺถกา ปพฺพชฺชาฯ วญฺฌา สิกฺขาปทโคปนา, โมฆํ ธุตคุณสมาทานํ, กิํ ตตฺถ ทุกฺขมนุจิเณฺณน, นนุ นาม สุเขเนว สุขํ อธิคนฺตพฺพ’’นฺติฯ</p>


<p>‘‘ภาสิตเมฺปตํ, มหาราช, ภควตา ‘คิหิโน วาหํ, ภิกฺขเว, ปพฺพชิตสฺส วา สมฺมาปฎิปตฺติํ  วเณฺณมิ, คิหี วา, ภิกฺขเว, ปพฺพชิโต วา สมฺมาปฎิปโนฺน สมฺมาปฎิปตฺตาธิกรณเหตุ อาราธโก โหติ ญายํ ธมฺมํ กุสล’’นฺติฯ เอวเมตํ, มหาราช, สมฺมาปฎิปโนฺนว เสโฎฺฐ, ปพฺพชิโตปิ, มหาราช, ‘ปพฺพชิโตมฺหี’ติ น สมฺมา ปฎิปเชฺชยฺย, อถ โข โส อารกาว สามญฺญา, อารกาว พฺรหฺมญฺญา, ปเคว คิหี โอทาตวสโนฯ คิหีปิ, มหาราช, สมฺมาปฎิปโนฺน อาราธโก โหติ ญายํ ธมฺมํ กุสลํ, ปพฺพชิโตปิ, มหาราช, สมฺมาปฎิปโนฺน อาราธโก โหติ ญายํ ธมฺมํ กุสลํฯ</p>


<p>‘‘อปิ จ โข, มหาราช, ปพฺพชิโตว สามญฺญสฺส อิสฺสโร อธิปติ; ปพฺพชฺชา, มหาราช, พหุคุณา อเนกคุณา อปฺปมาณคุณา, น สกฺกา ปพฺพชฺชาย คุณํ ปริมาณํ กาตุํฯ</p>


<p>‘‘ยถา, มหาราช, กามททสฺส มณิรตนสฺส น สกฺกา ธเนน อโคฺฆ  ปริมาณํ กาตุํ ‘เอตฺตกํ มณิรตนสฺส มูล’นฺติ, เอวเมว โข, มหาราช, ปพฺพชฺชา พหุคุณา อเนกคุณา อปฺปมาณคุณา, น สกฺกา ปพฺพชฺชาย คุณํ ปริมาณํ กาตุํฯ</p>


<p>‘‘ยถา วา ปน, มหาราช, มหาสมุเทฺท อูมิโย น สกฺกา ปริมาณํ กาตุํ ‘เอตฺตกา มหาสมุเทฺท อูมิโย’ติ, เอวเมว โข, มหาราช, ปพฺพชฺชา พหุคุณา  อเนกคุณา อปฺปมาณคุณา, น สกฺกา ปพฺพชฺชาย คุณํ ปริมาณํ กาตุํฯ</p>


<p>‘‘ปพฺพชิตสฺส, มหาราช, ยํ กิญฺจิ กรณียํ, สพฺพํ ตํ ขิปฺปเมว สมิชฺฌติ โน จิรรตฺตายฯ กิํ การณา? ปพฺพชิโต, มหาราช, อปฺปิโจฺฉ โหติ สนฺตุโฎฺฐ ปวิวิโตฺต อสํสโฎฺฐ อารทฺธวีริโย นิราลโย อนิเกโต ปริปุณฺณสีโล สเลฺลขิตาจาโร ธุตปฺปฎิปตฺติกุสโล โหติ, ตํ การณา ปพฺพชิตสฺส ยํ กิญฺจิ กรณียํ, สพฺพํ ตํ ขิปฺปเมว สมิชฺฌติ โน จิรรตฺตายฯ ยถา, มหาราช, นิคฺคณฺฐิสมสุโธตอุชุวิมลนาราโจ สุสชฺชิโต สมฺมา วหติ, เอวเมว โข, มหาราช, ปพฺพชิตสฺส ยํ กิญฺจิ กรณียํ, สพฺพํ ตํ ขิปฺปเมว สมิชฺฌติ โน จิรรตฺตายา’’ติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๔. ปฎิปทาโทสปโญฺห</h3>
<p> ‘‘ภเนฺต  นาคเสน, ยทา โพธิสโตฺต ทุกฺกรการิกํ อกาสิ, เนตาทิโส อญฺญตฺร อารโมฺภ อโหสิ นิกฺกโม กิเลสยุทฺธํ มจฺจุเสนํ วิธมนํ อาหารปริคฺคโห ทุกฺกรการิกา, เอวรูเป ปรกฺกเม กิญฺจิ อสฺสาทํ อลภิตฺวา ตเมว จิตฺตํ ปริหาเปตฺวา เอวมโวจ ‘น โข ปนาหํ อิมาย กฎุกาย ทุกฺกรการิกาย อธิคจฺฉามิ อุตฺตริมนุสฺสธมฺมํ อลมริยญาณทสฺสนวิเสสํ, สิยา นุ โข อโญฺญ มโคฺค โพธายา’ติ, ตโต นิพฺพินฺทิตฺวา อเญฺญน มเคน สพฺพญฺญุตํ ปโตฺต, ปุน ตาย ปฎิปทาย สาวเก อนุสาสติ สมาทเปติฯ</p>


<p>
‘‘‘อารมฺภถ  
นิกฺขมถ, ยุญฺชถ พุทฺธสาสเน;  
  
ธุนาถ มจฺจุโน เสนํ, นฬาคารํว กุญฺชโร’ติ  
สํ. นิ. ๑.๑๘๕  
ฯ  
</p>
  
<p>‘‘เกน น โข, ภเนฺต นาคเสน, การเณน ตถาคโต ยาย ปฎิปทาย อตฺตนา นิพฺพิโนฺน วิรตฺตรูโป, ตตฺถ สาวเก อนุสาสติ สมาทเปตี’’ติ?</p>


<p>‘‘ตทาปิ , มหาราช, เอตรหิปิ สา เยว ปฎิปทา, ตํ เยว ปฎิปทํ ปฎิปชฺชิตฺวา โพธิสโตฺต สพฺพญฺญุตํ ปโตฺตฯ อปิ จ, มหาราช, โพธิสโตฺต อติวีริยํ กโรโนฺต นิรวเสสโต อาหารํ อุปรุนฺธิฯ ตสฺส อาหารูปโรเธน จิตฺตทุพฺพลฺยํ อุปฺปชฺชิฯ โส เตน ทุพฺพเลฺยน นาสกฺขิ สพฺพญฺญุตํ ปาปุณิตุํ, โส มตฺตมตฺตํ กพฬีการาหารํ เสวโนฺต ตาเยว ปฎิปทาย นจิรเสฺสว สพฺพญฺญุตํ ปาปุณิฯ โส เยว, มหาราช, ปฎิปทา สเพฺพสํ ตถาคตานํ สพฺพญฺญุตญาณปฺปฎิลาภายฯ</p>


<p>‘‘ยถา, มหาราช, สเพฺพสํ สตฺตานํ อาหาโร อุปตฺถโมฺภ, อาหารูปนิสฺสิตา สเพฺพ สตฺตา สุขํ อนุภวนฺติ, เอวเมว โข, มหาราช, สา เยว ปฎิปทา สเพฺพสํ ตถาคตานํ สพฺพญฺญุตญาณปฺปฎิลาภาย, เนโส, มหาราช, โทโส อารมฺภสฺส, น นิกฺกมสฺส, น กิเลสยุทฺธสฺส, เยน ตถาคโต ตสฺมิํ สมเย น ปาปุณิ สพฺพญฺญุตญาณํ, อถ โข อาหารูปโรธเสฺสเวโส โทโส, สทา ปฎิยตฺตา เยเวสา ปฎิปทาฯ</p>


<p>‘‘ยถา, มหาราช, ปุริโส อทฺธานํ อติเวเคน คเจฺฉยฺย, เตน โส ปกฺขหโต วา ภเวยฺย  ปีฐสปฺปี วา อสญฺจโร ปถวิตเลฯ อปิ นุ โข, มหาราช, มหาปถวิยา โทโส อตฺถิ, เยน โส ปุริโส ปกฺขหโต อโหสี’’ติ? ‘‘น หิ, ภเนฺต; สทา ปฎิยตฺตา, ภเนฺต, มหาปถวี, กุโต ตสฺสา โทโส? วายามเสฺสเวโส โทโส, เยน โส ปุริโส ปกฺขหโต อโหสี’’ติฯ ‘‘เอวเมว โข, มหาราช, เนโส โทโส อารมฺภสฺส, น นิกฺกมสฺส, น กิเลสยุทฺธสฺส, เยน ตถาคโต ตสฺมิํ สมเย น ปาปุณิ สพฺพญฺญุตญาณํ, อถ โข อาหารูปโรธเสฺสเวโส โทโส สทา ปฎิยตฺตา  เยเวสา ปฎิปทาฯ</p>


<p>‘‘ยถา วา ปน, มหาราช, ปุริโส กิลิฎฺฐํ สาฎกํ นิวาเสยฺย, น โส ตํ โธวาเปยฺย, เนโส โทโส อุทกสฺส, สทา ปฎิยตฺตํ อุทกํฯ ปุริสเสฺสเวโส โทโสฯ เอวเมว โข, มหาราช, เนโส โทโส อารมฺภสฺส, น นิกฺกมสฺส, น กิเลสยุทฺธสฺส, เยน ตถาคโต ตสฺมิํ สมเย น ปาปุณิ สพฺพญฺญุตญาณํ, อถ โข อาหารูปโรธเสฺสเวโส โทโส, สทา ปฎิยตฺตา เยเวสา ปฎิปทา, ตสฺมา ตถาคโต ตาเยว ปฎิปทาย สาวเก อนุสาสติ สมาทเปติ, เอวํ โข, มหาราช, สทา  ปฎิยตฺตา อนวชฺชา สา ปฎิปทา’’ติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๕. หีนายาวตฺตนปโญฺห</h3>
<p> ‘‘ภเนฺต นาคเสน, มหนฺตํ อิทํ ตถาคตสาสนํ สารํ วรํ เสฎฺฐํ ปวรํ อนุปมํ ปริสุทฺธํ วิมลํ ปณฺฑรํ อนวชฺชํ, น ยุตฺตํ คิหิํ ตาวตกํ ปพฺพเชตุํ, คิหี เยว  เอกสฺมิํ ผเล วิเนตฺวา ยทา อปุนราวตฺตี โหติ ตทา โส ปพฺพาเชตโพฺพฯ กิํ การณา? อิเม ทุชฺชนา ตาว ตตฺถ สาสเน วิสุเทฺธ ปพฺพชิตฺวา ปฎินิวตฺติตฺวา หีนายาวตฺตนฺติ, เตสํ ปจฺจาคมเนน อยํ มหาชโน เอวํ วิจิเนฺตติ ‘ตุจฺฉกํ วต โภ เอตํ สมณสฺส โคตมสฺส สาสนํ ภวิสฺสติ, ยํ อิเม ปฎินิวตฺตนฺตี’ติ, อิทเมตฺถ การณ’’นฺติฯ</p>


<p>‘‘ยถา, มหาราช, ตฬาโก ภเวยฺย สมฺปุณฺณสุจิวิมลสีตลสลิโล, อถ โย โกจิ กิลิโฎฺฐ มลกทฺทมคโต ตํ ตฬากํ คนฺตฺวา อนหายิตฺวา กิลิโฎฺฐว ปฎินิวเตฺตยฺย, ตตฺถ, มหาราช, กตมํ ชโน ครเหยฺย กิลิฎฺฐํ วา ตฬากํ วา’’ติ? ‘‘กิลิฎฺฐํ, ภเนฺต, ชโน ครเหยฺย  ‘อยํ ตฬากํ คนฺตฺวา อนหายิตฺวา กิลิโฎฺฐว ปฎินิวโตฺต, กิํ อิมํ อนหายิตุกามํ ตฬาโก สยํ นหาเปสฺสติ, โก โทโส ตฬากสฺสา’ติฯ เอวเมว โข, มหาราช , ตถาคโต วิมุตฺติวรสลิลสมฺปุณฺณํ สทฺธมฺมวรตฬากํ มาเปสิ ‘เย เกจิ กิเลสมลกิลิฎฺฐา สเจตนา พุธา, เต อิธ นหายิตฺวา สพฺพกิเลเส ปวาหยิสฺสนฺตี’ติฯ ยทิ โกจิ ตํ สทฺธมฺมวรตฬากํ คนฺตฺวา อนหายิตฺวา สกิเลโสว ปฎินิวตฺติตฺวา หีนายาวตฺตติ ตํ เยว ชโน ครหิสฺสติ ‘อยํ ชินสาสเน ปพฺพชิตฺวา ตตฺถ ปติฎฺฐํ อลภิตฺวา หีนายาวโตฺต, กิํ อิมํ อปฺปฎิปชฺชนฺตํ ชินสาสนํ สยํ โพเธสฺสติ, โก โทโส ชินสาสนสฺสา’ติ?</p>


<p>‘‘ยถา  วา ปน, มหาราช, ปุริโส ปรมพฺยาธิโต โรคุปฺปตฺติกุสลํ อโมฆธุวสิทฺธกมฺมํ ภิสกฺกํ สลฺลกตฺตํ ทิสฺวา อติกิจฺฉาเปตฺวา สพฺยาธิโกว ปฎินิวเตฺตยฺย, ตตฺถ กตมํ ชโน ครเหยฺย อาตุรํ วา ภิสกฺกํ วา’’ติ? ‘‘อาตุรํ, ภเนฺต, ชโน ครเหยฺย ‘อยํ โรคุปฺปตฺติกุสลํ อโมฆธุวสิทฺธกมฺมํ ภิสกฺกํ สลฺลกตฺตํ ทิสฺวา อติกิจฺฉาเปตฺวา สพฺยาธิโกว ปฎินิวโตฺต, กิํ อิมํ อติกิจฺฉาเปนฺตํ ภิสโกฺก สยํ ติกิจฺฉิสฺสติ, โก โทโส ภิสกฺกสฺสา’’’ติ? ‘‘เอวเมว โข, มหาราช, ตถาคโต อโนฺตสาสนสมุเคฺค เกวลํ สกลกิเลสพฺยาธิวูปสมนสมตฺถํ อมโตสธํ ปกฺขิปิ, ‘เย เกจิ กิเลสพฺยาธิปีฬิตา สเจตนา พุธา, เต อิมํ อมโตสธํ ปิวิตฺวา สพฺพกิเลสพฺยาธิํ วูปสเมสฺสนฺตี’ติฯ ยทิ โกจิ ยํ อมโตสธํ อปิวิตฺวา สกิเลโสว ปฎินิวตฺติตฺวา หีนายาวตฺตติ, ตํ เยว ชโน ครหิสฺสติ ‘อยํ ชินสาสเน ปพฺพชิตฺวา ตตฺถ ปติฎฺฐํ อลภิตฺวา หีนายาวโตฺต, กิํ อิมํ อปฺปฎิปชฺชนฺตํ ชินสาสนํ สยํ โพเธสฺสติ, โก โทโส ชินสาสนสฺสา’ติ?</p>


<p>‘‘ยถา วา ปน, มหาราช, ฉาโต ปุริโส มหติมหาปุญฺญภตฺตปริเวสนํ คนฺตฺวา ตํ ภตฺตํ อภุญฺชิตฺวา ฉาโตว ปฎินิวเตฺตยฺย, ตตฺถ กตมํ ชโน ครเหยฺย ฉาตํ วา ปุญฺญภตฺตํ วา’’ติ? ‘‘ฉาตํ, ภเนฺต, ชโน ครเหยฺย  ‘อยํ ขุทาปีฬิโต ปุญฺญภตฺตํ ปฎิลภิตฺวา อภุญฺชิตฺวา ฉาโตว ปฎินิวโตฺต, กิํ อิมสฺส อภุญฺชนฺตสฺส โภชนํ สยํ มุขํ ปวิสิสฺสติ, โก โทโส โภชนสฺสา’’’ติ? ‘‘เอวเมว โข, มหาราช, ตถาคโต อโนฺตสาสนสมุเคฺค ปรมปวรํ สนฺตํ สิวํ ปณีตํ อมตํ ปรมมธุรํ กายคตาสติโภชนํ ฐเปสิ ‘เย เกจิ กิเลสฉาตชฺฌตฺตา ตณฺหาปเรตมานสา สเจตนา พุธา, เต อิมํ โภชนํ ภุญฺชิตฺวา กามรูปารูปภเวสุ สพฺพํ ตณฺหมปเนสฺสนฺตี’ติฯ ยทิ โกจิ ตํ โภชนํ อภุญฺชิตฺวา ตณฺหาสิโตว ปฎินิวตฺติตฺวา หีนายาวตฺตติ, ตเญฺญว ชโน ครหิสฺสติ ‘อยํ ชินสาสเน ปพฺพชิตฺวา  ตตฺถ ปติฎฺฐํ อลภิตฺวา หีนายาวโตฺต, กิํ อิมํ อปฺปฎิปชฺชนฺตํ ชินสาสนํ สยํ โพเธสฺสสิ, โก โทโส ชินสาสนสฺสา’ติฯ</p>


<p>‘‘ยทิ, มหาราช, ตถาคโต คิหิํ เยว เอกสฺมิํ ผเล วินีตํ ปพฺพาเชยฺย, น นามายํ ปพฺพชฺชา กิเลสปฺปหานาย วิสุทฺธิยา วา, นตฺถิ  ปพฺพชฺชาย กรณียํฯ ยถา, มหาราช, ปุริโส อเนกสเตน กเมฺมน ตฬากํ ขณาเปตฺวา ปริสาย เอวมนุสฺสาเวยฺย ‘มา เม, โภโนฺต, เกจิ สํกิลิฎฺฐา อิมํ ตฬากํ โอตรถ, ปวาหิตรโชชลฺลา ปริสุทฺธา วิมลมฎฺฐา อิมํ ตฬากํ โอตรถา’ติฯ อปิ นุ โข, มหาราช, เตสํ ปวาหิตรโชชลฺลานํ ปริสุทฺธานํ วิมลมฎฺฐานํ เตน ตฬาเกน กรณียํ ภเวยฺยา’’ติ? ‘‘น หิ, ภเนฺต, ยสฺสตฺถาย เต ตํ ตฬากํ อุปคเจฺฉยฺยุํ, ตํ อญฺญเตฺรว เตสํ กตํ กรณียํ, กิํ เตสํ เตน ตฬาเกนา’’ติ? ‘‘เอวเมว โข, มหาราช, ยทิ ตถาคโต คิหิํ เยว เอกสฺมิํ ผเล วินีตํ ปพฺพาเชยฺย, ตเตฺถว เตสํ กตํ กรณียํ, กิํ เตสํ ปพฺพชฺชายฯ</p>


<p>‘‘ยถา วา ปน, มหาราช, สภาวอิสิภตฺติโก สุตมนฺตปทธโร อตกฺกิโก โรคุปฺปตฺติกุสโล อโมฆธุวสิทฺธกโมฺม ภิสโกฺก สลฺลกโตฺต สพฺพโรคูปสมเภสชฺชํ สนฺนิปาเตตฺวา ปริสาย เอวมนุสฺสาเวยฺย ‘มา โข, โภโนฺต , เกจิ สพฺยาธิกา มม สนฺติเก อุปคจฺฉถ, อพฺยาธิกา อโรคา มม สนฺติเก อุปคจฺฉถา’ติฯ อปิ นุ โข, มหาราช, เตสํ อพฺยาธิกานํ อโรคานํ ปริปุณฺณานํ อุทคฺคานํ เตน ภิสเกฺกน กรณียํ ภเวยฺยา’’ติ? ‘‘น หิ, ภเนฺต, ยสฺสตฺถาย เต ตํ ภิสกฺกํ สลฺลกตฺตํ อุปคเจฺฉยฺยุํ, ตํ อญฺญเตฺรว เตสํ กตํ กรณียํ, กิํ เตสํ เตน ภิสเกฺกนา’’ติ? ‘‘เอวเมว โข, มหาราช, ยทิ ตถาคโต คิหิํ เยว เอกสฺมิํ ผเล วินีตํ ปพฺพาเชยฺย, ตเตฺถว เตสํ กตํ กรณียํ, กิํ เตสํ ปพฺพชฺชาย?</p>


<p>‘‘ยถา วา ปน, มหาราช, โกจิ ปุริโส อเนกถาลิปากสตํ โภชนํ ปฎิยาทาเปตฺวา ปริสาย เอวมนุสฺสาเวยฺย ‘มา เม, โภโนฺต, เกจิ ฉาตา อิมํ ปริเวสนํ อุปคจฺฉถ, สุภุตฺตา ติตฺตา สุหิตา ธาตา ปีณิตา ปริปุณฺณา อิมํ ปริเวสนํ อุปคจฺฉถา’’ติฯ อปิ นุ โข มหาราช, เตสํ ภุตฺตาวีนํ ติตฺตานํ สุหิตานํ ธาตานํ ปีณิตานํ ปริปุณฺณานํ เตน โภชเนน กรณียํ ภเวยฺยา’’ติ? ‘‘น หิ, ภเนฺต, ยสฺสตฺถาย เต ตํ ปริเวสนํ อุปคเจฺฉยฺยุํ, ตํ อญฺญเตฺรว เตสํ กตํ กรณียํ, กิํ เตสํ ตาย ปริเวสนายา’’ติ? ‘‘เอวเมว โข, มหาราช, ยทิ ตถาคโต คิหิํ เยว เอกสฺมิํ ผเล วินีตํ ปพฺพาเชยฺย, ตเตฺถว เตสํ กตํ กรณียํ, กิํ เตสํ ปพฺพชฺชาย?</p>


<p>‘‘อปิ   จ, มหาราช, เย หีนายาวตฺตนฺติ, เต ชินสาสนสฺส ปญฺจ อตุลิเย คุเณ ทเสฺสนฺติฯ กตเม ปญฺจ? ภูมิมหนฺตภาวํ ทเสฺสนฺติ, ปริสุทฺธวิมลภาวํ ทเสฺสนฺติ, ปาเปหิ อสํวาสิยภาวํ ทเสฺสนฺติ, ทุปฺปฎิเวธภาวํ ทเสฺสนฺติ, พหุสํวรรกฺขิยภาวํ ทเสฺสนฺติฯ</p>


<p>‘‘กถํ ภูมิมหนฺตภาวํ ทเสฺสนฺติ? ยถา, มหาราช, ปุริโส อธโน หีนชโจฺจ นิพฺพิเสโส พุทฺธิปริหีโน มหารชฺชํ ปฎิลภิตฺวา น จิรเสฺสว ปริปตติ ปริธํสติ ปริหายติ ยสโต, น สโกฺกติ อิสฺสริยํ สนฺธาเรตุํฯ กิํ การณํ ? มหนฺตตฺตา อิสฺสริยสฺสฯ เอวเมว โข, มหาราช, เย เกจิ นิพฺพิเสสา อกตปุญฺญา พุทฺธิปริหีนา ชินสาสเน ปพฺพชนฺติ, เต ตํ ปพฺพชฺชํ ปวรุตฺตมํ สนฺธาเรตุํ อวิสหนฺตา น จิรเสฺสว ชินสาสนา ปริปติตฺวา ปริธํสิตฺวา ปริหายิตฺวา หีนายาวตฺตนฺติ, น สโกฺกนฺติ ชินสาสนํ สนฺธาเรตุํฯ กิํ การณํ? มหนฺตตฺตา ชินสาสนภูมิยาฯ เอวํ ภูมิมหนฺตภาวํ ทเสฺสนฺติฯ</p>


<p>‘‘กถํ ปริสุทฺธวิมลภาวํ ทเสฺสนฺติ? ยถา, มหาราช, วาริ โปกฺขรปเตฺต วิกิรติ วิธมติ วิธํเสติ, น ฐานมุปคจฺฉติ นูปลิมฺปติฯ กิํ การณํ? ปริสุทฺธวิมลตฺตา ปทุมสฺสฯ เอวเมว โข, มหาราช, เย เกจิ สฐา กูฎา วงฺกา กุฎิลา วิสมทิฎฺฐิโน ชินสาสเน ปพฺพชนฺติ, เต ปริสุทฺธวิมลนิกฺกณฺฎกปณฺฑรวรปฺปวรสาสนโต น จิรเสฺสว วิกิริตฺวา วิธมิตฺวา วิธํเสตฺวา อสณฺฐหิตฺวา อนุปลิมฺปิตฺวา หีนายาวตฺตนฺติฯ กิํ การณํ? ปริสุทฺธวิมลตฺตา ชินสาสนสฺสฯ เอวํ ปริสุทฺธวิมลภาวํ ทเสฺสนฺติฯ</p>


<p>‘‘กถํ ปาเปหิ อสํวาสิยภาวํ ทเสฺสนฺติ? ยถา, มหาราช, มหาสมุโทฺท น มเตน กุณเปน สํวสติ, ยํ โหติ มหาสมุเทฺท มตํ กุณปํ, ตํ ขิปฺปเมว ตีรํ อุปเนติ ถลํ วา อุสฺสาเรติฯ กิํ การณํ? มหาภูตานํ ภวนตฺตา มหาสมุทฺทสฺสฯ เอวเมว โข, มหาราช, เย เกจิ ปาปกา อสํวุตา อหิริกา อกิริยา โอสนฺนวีริยา กุสีตา กิลิฎฺฐา ทุชฺชนา มนุสฺสา ชินสาสเน ปพฺพชนฺติ, เต น จิรเสฺสว ชินสาสนโต อรหนฺตวิมลขีณาสวมหาภูตภวนโต นิกฺขมิตฺวา อสํวสิตฺวา หีนายาวตฺตนฺติฯ กิํ การณํ? ปาเปหิ อสํวาสิยตฺตา ชินสาสนสฺสฯ เอวํ ปาเปหิ อสํวาสิยภาวํ ทเสฺสนฺติฯ</p>


<p>‘‘กถํ  ทุปฺปฎิเวธภาวํ ทเสฺสนฺติ? ยถา, มหาราช, เย เกจิ อเฉกา อสิกฺขิตา อสิปฺปิโน มติวิปฺปหีนา อิสฺสาสา  วาลคฺคเวธํ อวิสหนฺตา วิคฬนฺติ ปกฺกมนฺติฯ กิํ การณํ? สณฺหสุขุมทุปฺปฎิเวธตฺตา วาลคฺคสฺส ฯ เอวเมว โข, มหาราช, เย เกจิ ทุปฺปญฺญา ชฬา  เอฬมูคา มูฬฺหา ทนฺธคติกา ชนา ชินสาสเน ปพฺพชนฺติ, เต ตํ ปรมสณฺหสุขุมจตุสจฺจปฺปฎิเวธํ ปฎิวิชฺฌิตุํ อวิสหนฺตา ชินสาสนา วิคฬิตฺวา ปกฺกมิตฺวา น จิรเสฺสว หีนายาวตฺตนฺติฯ กิํ การณํ? ปรมสณฺหสุขุมทุปฺปฎิเวธตาย สจฺจานํฯ เอวํ ทุปฺปฎิเวธภาวํ ทเสฺสนฺติฯ</p>


<p>‘‘กถํ พหุสํวรรกฺขิยภาวํ ทเสฺสนฺติ? ยถา, มหาราช, โกจิเทว ปุริโส มหติมหายุทฺธภูมิมุปคโต ปรเสนาย ทิสาวิทิสาหิ สมนฺตา ปริวาริโต สตฺติหตฺถํ ชนมุเปนฺตํ ทิสฺวา ภีโต โอสกฺกติ ปฎินิวตฺตติ ปลายติฯ กิํ การณํ? พหุวิธยุทฺธมุขรกฺขณภยาฯ เอวเมว โข, มหาราช, เย เกจิ ปาปกา อสํวุตา อหิริกา อกิริยา อกฺขนฺตี จปลา จลิตา อิตฺตรา พาลชนา ชินสาสเน ปพฺพชนฺติ, เต พหุวิธํ สิกฺขาปทํ ปริรกฺขิตุํ อวิสหนฺตา โอสกฺกิตฺวา ปฎินิวตฺติตฺวา ปลายิตฺวา น จิรเสฺสว หีนายาวตฺตนฺติฯ กิํ การณํ? พหุวิธสํวรรกฺขิยภาวตฺตา ชินสาสนสฺสฯ เอวํ พหุวิธสํวรรกฺขิยภาวํ ทเสฺสนฺติฯ</p>


<p>‘‘ถลชุตฺตเมปิ, มหาราช, วสฺสิกาคุเมฺพ กิมิวิทฺธานิ ปุปฺผานิ โหนฺติ, ตานิ องฺกุรานิ สงฺกุฎิตานิ อนฺตรา เยว ปริปตนฺติ, น จ เตสุ ปริปติเตสุ วสฺสิกาคุโมฺพ หีฬิโต นาม โหติฯ ยานิ ตตฺถ ฐิตานิ ปุปฺผานิ, ตานิ สมฺมา คเนฺธน ทิสาวิทิสํ อภิพฺยาเปนฺติฯ เอวเมว โข, มหาราช, เย เต ชินสาสเน ปพฺพชิตฺวา หีนายาวตฺตนฺติ, เต ชินสาสเน กิมิวิทฺธานิ วสฺสิกาปุปฺผานิ วิย วณฺณคนฺธรหิตา นิพฺพณฺณาการสีลา อภพฺพา เวปุลฺลาย, น จ เตสํ หีนายาวตฺตเนน ชินสาสนํ หีฬิตํ นาม โหติฯ เย ตตฺถ ฐิตา ภิกฺขู, เต สเทวกํ โลกํ สีลวรคเนฺธน อภิพฺยาเปนฺติฯ</p>


<p>‘‘สาลีนมฺปิ, มหาราช, นิราตงฺกานํ  โลหิตกานํ อนฺตเร กรุมฺภกํ นาม สาลิชาติ อุปฺปชฺชิตฺวา อนฺตรา เยว วินสฺสติ, น จ ตสฺสา วินฎฺฐตฺตา โลหิตกสาลี หีฬิตา นาม โหนฺติฯ เย ตตฺถ ฐิตา สาลี, เต ราชูปโภคา โหนฺติฯ เอวเมว โข, มหาราช, เย เต ชินสาสเน ปพฺพชิตฺวา  หีนายาวตฺตนฺติ, เต โลหิตกสาลีนมนฺตเร กรุมฺภกา วิย ชินสาสเน น วฑฺฒิตฺวา เวปุลฺลตํ น ปาปุณิตฺวา  อนฺตรา เยว หีนายาวตฺตนฺติ, น จ เตสํ หีนายาวตฺตเนน ชินสาสนํ หีฬิตํ นาม โหติฯ เย ตตฺถ ฐิตา ภิกฺขู เต อรหตฺตสฺส อนุจฺฉวิกา โหนฺติฯ</p>


<p>‘‘กามททสฺสาปิ , มหาราช, มณิรตนสฺส เอกเทสํ  กกฺกสํ อุปฺปชฺชติ, น จ ตตฺถ กกฺกสุปฺปนฺนตฺตา มณิรตนํ หีฬิตํ นาม โหติฯ ยํ ตตฺถ ปริสุทฺธํ มณิรตนสฺส, ตํ ชนสฺส หาสกรํ โหติฯ เอวเมว โข, มหาราช, เย เต ชินสาสเน ปพฺพชิตฺวา หีนายาวตฺตนฺติ, กกฺกสา เต ชินสาสเน ปปฎิกา, น จ เตสํ หีนายาวตฺตเนน ชินสาสนํ หีฬิตํ นาม โหติฯ เย ตตฺถ ฐิตา ภิกฺขู, เต เทวมนุสฺสานํ หาสชนกา โหนฺติฯ</p>


<p>‘‘ชาติสมฺปนฺนสฺสปิ, มหาราช, โลหิตจนฺทนสฺส เอกเทสํ ปูติกํ โหติ อปฺปคนฺธํฯ น เตน โลหิตจนฺทนํ หีฬิตํ นาม โหติฯ ยํ ตตฺถ อปูติกํ สุคนฺธํ, ตํ สมนฺตา วิธูเปติ อภิพฺยาเปติฯ เอวเมว โข, มหาราช, เย เต ชินสาสเน ปพฺพชิตฺวา หีนายาวตฺตนฺติ, เต โลหิตจนฺทนสารนฺตเร ปูติกเทสมิว ฉฑฺฑนียา ชินสาสเน, น จ เตสํ หีนายาวตฺตเนน ชินสาสนํ หีฬิตํ นาม โหติฯ เย ตตฺถ ฐิตา ภิกฺขู, เต สเทวกํ โลกํ สีลวรจนฺทนคเนฺธน อนุลิมฺปยนฺตี’’ติฯ</p>


<p>‘‘สาธุ, ภเนฺต นาคเสน, เตน เตน อนุจฺฉวิเกน เตน เตน สทิเสน การเณน นิรวชฺชมนุปาปิตํ ชินสาสนํ เสฎฺฐภาเวน ปริทีปิตํ, หีนายาวตฺตมานาปิ เต ชินสาสนสฺส เสฎฺฐภาวํ เยว ปริทีเปนฺตี’’ติฯ</p>

</p>


<h3>๖. อรหนฺตเวทนาเวทิยนปโญฺห</h3>
<p> ‘‘ภเนฺต  นาคเสน, ตุเมฺห ภณถ ‘อรหา เอกํ เวทนํ เวทยติ กายิกํ, น เจตสิก’นฺติฯ กิํ นุ โข, ภเนฺต นาคเสน, อรหโต จิตฺตํ ยํ กายํ นิสฺสาย ปวตฺตติ, ตตฺถ อรหา อนิสฺสโร อสฺสามี อวสวตฺตี’’ติ ? ‘‘อาม, มหาราชา’’ติฯ ‘‘น โข, ภเนฺต นาคเสน, ยุตฺตเมตํ, ยํ โส สกจิตฺตสฺส ปวตฺตมาเน กาเย อนิสฺสโร โหติ อสฺสามี อวสวตฺตี; สกุโณปิ ตาว, ภเนฺต, ยสฺมิํ กุลาวเก ปฎิวสติ, ตตฺถ โส อิสฺสโร โหติ สามี วสวตฺตี’’ติฯ</p>


<p>‘‘ทสยิเม, มหาราช, กายานุคตา ธมฺมา ภเว ภเว กายํ อนุธาวนฺติ อนุปริวตฺตนฺติฯ กตเม  ทส? สีตํ อุณฺหํ ชิฆจฺฉา ปิปาสา อุจฺจาโร ปสฺสาโว มิทฺธํ ชรา พฺยาธิ มรณํฯ อิเม โข, มหาราช, ทส กายานุคตา ธมฺมา ภเว ภเว กายํ อนุธาวนฺติ อนุปริวตฺตนฺติ, ตตฺถ อรหา อนิสฺสโร อสฺสามี อวสวตฺตี’’ติฯ</p>


<p>‘‘ภเนฺต นาคเสน, เกน การเณน อรหโต กาเย อาณา นปฺปวตฺตติ อิสฺสริยํ วา, ตตฺถ เม การณํ พฺรูหี’’ติ? ‘‘ยถา, มหาราช, เย เกจิ ปถวินิสฺสิตา สตฺตา, สเพฺพ เต ปถวิํ นิสฺสาย จรนฺติ วิหรนฺติ วุตฺติํ กเปฺปนฺติ, อปิ นุ โข, มหาราช, เตสํ ปถวิยา อาณา ปวตฺตติ อิสฺสริยํ วา’’ติ? ‘‘น หิ, ภเนฺต’’ติฯ ‘‘เอวเมว โข, มหาราช, อรหโต จิตฺตํ กายํ นิสฺสาย ปวตฺตติ, น จ อรหโต กาเย อาณา ปวตฺตติ อิสฺสริยํ วา’’ติฯ</p>


<p>‘‘ภเนฺต นาคเสน, เกน การเณน ปุถุชฺชโน กายิกมฺปิ เจตสิกมฺปิ เวทนํ เวทยตี’’ติ? ‘‘อภาวิตตฺตา, มหาราช, จิตฺตสฺส ปุถุชฺชโน กายิกมฺปิ เจตสิกมฺปิ เวทนํ เวทยติฯ ยถา, มหาราช, โคโณ ฉาโต ปริตสิโต อพลทุพฺพลปริตฺตกติเณสุ วา ลตาย วา อุปนิพโทฺธ อสฺส, ยทา โส โคโณ ปริกุปิโต โหติ, ตทา สห อุปนิพนฺธเนน ปกฺกมติฯ เอวเมว โข, มหาราช, อภาวิตจิตฺตสฺส เวทนา อุปฺปชฺชิตฺวา จิตฺตํ ปริโกเปติ, จิตฺตํ ปริกุปิตํ กายํ อาภุชติ นิพฺภุชติ สมฺปริวตฺตกํ  กโรติฯ อถ โข โส อภาวิตจิโตฺต ตสติ รวติ เภรวราวมภิรวติ, อิทเมตฺถ, มหาราช, การณํ, เยน การเณน ปุถุชฺชโน กายิกมฺปิ เจตสิกมฺปิ เวทนํ เวทยตี’’ติฯ</p>


<p>‘‘กิํ ปน ตํ การณํ, เยน การเณน อรหา เอกํ เวทนํ เวทยติ กายิกํ, น เจตสิก’’นฺติ? ‘‘อรหโต, มหาราช, จิตฺตํ ภาวิตํ โหติ สุภาวิตํ ทนฺตํ สุทนฺตํ อสฺสวํ วจนกรํ, โส ทุกฺขาย เวทนาย ผุโฎฺฐ สมาโน ‘อนิจฺจ’นฺติ ทฬฺหํ คณฺหาติ, สมาธิถเมฺภ จิตฺตํ อุปนิพนฺธติ, ตสฺส  ตํ จิตฺตํ สมาธิถเมฺภ อุปนิพนฺธนํ น เวธติ น จลติ, ฐิตํ โหติ อวิกฺขิตฺตํ, ตสฺส เวทนาวิการวิปฺผาเรน กาโย อาภุชติ นิพฺภุชติ สมฺปริวตฺตติ, อิทเมตฺถ, มหาราช, การณํ, เยน การเณน อรหา เอกํ เวทนํ เวทยติ กายิกํ, น เจตสิก’’นฺติฯ</p>


<p>‘‘ภเนฺต นาคเสน, ตํ นาม โลเก อจฺฉริยํ ยํ กาเย จลมาเน จิตฺตํ น จลติ, ตตฺถ เม การณํ พฺรูหี’’ติฯ ‘‘ยถา, มหาราช, มหติมหารุเกฺข ขนฺธสาขาปลาสสมฺปเนฺน อนิลพลสมาหเต สาขา จลติ, อปิ นุ ตสฺส ขโนฺธปิ จลตี’’ติ? ‘‘น หิ, ภเนฺต’’ติ ฯ ‘‘เอวเมว โข, มหาราช, อรหา ทุกฺขาย เวทนาย ผุโฎฺฐ สมาโน ‘อนิจฺจ’นฺติ ทฬฺหํ คณฺหาติ, สมาธิถเมฺภ จิตฺตํ อุปนิพนฺธติ, ตสฺส ตํ จิตฺตํ สมาธิถเมฺภ อุปนิพนฺธนํ น เวธติ น จลติ, ฐิตํ โหติ อวิกฺขิตฺตํ, ตสฺส เวทนาวิการวิปฺผาเรน กาโย อาภุชติ นิพฺภุชติ สมฺปริวตฺตติ, จิตฺตํ ปน ตสฺส น เวธติ น จลติ ขโนฺธ วิย มหารุกฺขสฺสา’’ติฯ ‘‘อจฺฉริยํ, ภเนฺต นาคเสน, อพฺภุตํ, ภเนฺต นาคเสน, น เม เอวรูโป สพฺพกาลิโก ธมฺมปทีโป ทิฎฺฐปุโพฺพ’’ติฯ</p>

</p>


<h3>๗. อภิสมยนฺตรายกรปโญฺห</h3>
<p> ‘‘ภเนฺต  นาคเสน, อิธ โย โกจิ คิหี ปาราชิกํ อชฺฌาปโนฺน ภเวยฺย, โส อปเรน สมเยน ปพฺพาเชยฺย, อตฺตนาปิ โส น ชาเนยฺย ‘คิหิปาราชิกํ อชฺฌาปโนฺนสฺมี’ติ, นปิ ตสฺส อโญฺญ โกจิ อาจิเกฺขยฺย ‘คิหิปาราชิกํ อชฺฌาปโนฺนสี’ติฯ โส จ ตถตฺตาย ปฎิปเชฺชยฺย, อปิ นุ ตสฺส ธมฺมาภิสมโย ภเวยฺยา’’ติ? ‘‘น หิ, มหาราชา’’ติฯ ‘‘เกน, ภเนฺต, การเณนา’’ติ? ‘‘โย ตสฺส เหตุ ธมฺมาภิสมยาย, โส ตสฺส สมุจฺฉิโนฺน, ตสฺมา ธมฺมาภิสมโย น ภวตี’’ติฯ</p>


<p>‘‘ภเนฺต นาคเสน, ตุเมฺห ภณถ ‘ชานนฺตสฺส กุกฺกุจฺจํ โหติ, กุกฺกุเจฺจ สติ อาวรณํ โหติ, อาวเฎ จิเตฺต ธมฺมาภิสมโย น โหตี’ติฯ อิมสฺส ปน อชานนฺตสฺส อกุกฺกุจฺจชาตสฺส สนฺตจิตฺตสฺส วิหรโต เกน การเณน ธมฺมาภิสมโย น โหติ, วิสเมน วิสเมเนโส ปโญฺห คจฺฉติ, จิเนฺตตฺวา วิสเชฺชถา’’ติฯ</p>


<p>‘‘รุหติ , มหาราช, สุกเฎฺฐ สุกลเล มณฺฑเขเตฺต สารทํ สุขสยิตํ พีช’’นฺติ? ‘‘อาม, ภเนฺต’’ติฯ ‘‘อปิ นุ, มหาราช, ตเญฺญว พีชํ ฆนเสลสิลาตเล รุเหยฺยา’’ติ? ‘‘น หิ, ภเนฺต’’ติฯ ‘‘กิสฺส ปน, มหาราช, ตเญฺญว พีชํ กลเล รุหติ, กิสฺส ฆนเสเล น รุหตี’’ติ? ‘‘นตฺถิ, ภเนฺต, ตสฺส พีชสฺส รุหนาย ฆนเสเล เหตุ, อเหตุนา พีชํ น รุหตี’’ติฯ ‘‘เอวเมว โข, มหาราช, เยน เหตุนา ตสฺส ธมฺมาภิสมโย ภเวยฺย, โส ตสฺส เหตุ สมุจฺฉิโนฺน, อเหตุนา ธมฺมาภิสมโย น โหติฯ</p>


<p>‘‘ยถา  วา ปน, มหาราช, ทณฺฑเลฑฺฑุลคุฬมุคฺครา ปถวิยา ฐานมุปคจฺฉนฺติ, อปิ นุ, มหาราช, เต เยว ทณฺฑเลฑฺฑุลคุฬมุคฺครา คคเน ฐานมุปคจฺฉนฺตี’’ติ? ‘‘น หิ ภเนฺต’’ติฯ ‘‘กิํ ปเนตฺถ, มหาราช, การณํ, เยน การเณน เต เยว ทณฺฑเลฑฺฑุลคุฬมุคฺครา ปถวิยา ฐานมุปคจฺฉนฺติ, เกน การเณน คคเน น ติฎฺฐนฺตี’’ติ? ‘‘นตฺถิ, ภเนฺต, เตสํ ทณฺฑเลฑฺฑุลคุฬมุคฺครานํ ปติฎฺฐานาย อากาเส เหตุ, อเหตุนา น ติฎฺฐนฺตี’’ติ ฯ ‘‘เอวเมว โข, มหาราช, ตสฺส เตน โทเสน อภิสมยเหตุ สมุจฺฉิโนฺน, เหตุสมุคฺฆาเต อเหตุนา อภิสมโย น โหตีติฯ</p>


<p>‘‘ยถา วา ปน, มหาราช, ถเล อคฺคิ ชลติ, อปิ นุ โข, มหาราช, โส เยว อคฺคิ อุทเก ชลตี’’ติ? ‘‘น หิ, ภเนฺต’’ติฯ ‘‘กิํ ปเนตฺถ, มหาราช, การณํ, เยน การเณน โส เยว อคฺคิ ถเล ชลติ, เกน การเณน อุทเก น ชลตี’’ติ? ‘‘นตฺถิ, ภเนฺต, อคฺคิสฺส ชลนาย อุทเก เหตุ, อเหตุนา น ชลตี’’ติฯ ‘‘เอวเมว โข, มหาราช, ตสฺส เตน โทเสน อภิสมยเหตุ สมุจฺฉิโนฺน, เหตุสมุคฺฆาเต อเหตุนา ธมฺมาภิสมโย น โหตี’’ติฯ</p>


<p>‘‘ภเนฺต นาคเสน, ปุนเปตํ อตฺถํ จิเนฺตหิ, น เม ตตฺถ จิตฺตสญฺญตฺติ ภวติ, อชานนฺตสฺส อสติ กุกฺกุเจฺจ อาวรณํ โหตีติ, การเณน มํ สญฺญาเปหี’’ติฯ ‘‘อปิ นุ, มหาราช, วิสํ หลาหลํ อชานเนฺตน ขายิตํ ชีวิตํ หรตี’’ติ? ‘‘อาม, ภเนฺต’’ติฯ ‘‘เอวเมว โข, มหาราช, อชานเนฺตนปิ กตํ ปาปํ อภิสมยนฺตรายกรํ โหติฯ</p>


<p>‘‘อปิ นุ, มหาราช, อคฺคิ อชานิตฺวา อกฺกมนฺตํ ฑหตี’’ติ? ‘‘อาม, ภเนฺต’’ติฯ ‘‘เอวเมว โข, มหาราช, อชานเนฺตนปิ กตํ ปาปํ อภิสมยนฺตรายกรํ โหติฯ</p>


<p>‘‘อปิ  นุ, มหาราช, อชานนฺตํ อาสีวิโส ฑํสิตฺวา ชีวิตํ หรตี’’ติ? ‘‘อาม, ภเนฺต’’ติฯ ‘‘เอวเมว โข, มหาราช, อชานเนฺตนปิ กตํ ปาปํ อภิสมยนฺตรายกรํ โหติฯ</p>


<p>‘‘นนุ, มหาราช, กาลิงฺคราชา สมณโกลโญฺญ สตฺตรตนปริกิโณฺณ หตฺถิรตนมภิรุยฺห กุลทสฺสนาย คจฺฉโนฺต อชานโนฺตปิ นาสกฺขิ โพธิมณฺฑสฺส อุปริโต คนฺตุํ, อิทเมตฺถ, มหาราช, การณํ, เยน การเณน อชานเนฺตนปิ กตํ ปาปํ อภิสมยนฺตรายกรํ โหตี’’ติ? ‘‘ชินภาสิตํ , ภเนฺต นาคเสน, การณํ น สกฺกา ปฎิโกฺกสิตุํ, เอโสเวตสฺส อโตฺถ ตถา สมฺปฎิจฺฉามี’’ติฯ</p>

</p>


<h3>๘. ทุสฺสีลปโญฺห</h3>
<p> ‘‘ภเนฺต  นาคเสน, คิหิทุสฺสีลสฺส จ สมณทุสฺสีลสฺส จ โก วิเสโส, กิํ นานากรณํ, อุโภเปเต สมสมคติกา, อุภินฺนมฺปิ สมสโม วิปาโก โหติ, อุทาหุ กิญฺจิ นานาการณํ อตฺถี’’ติ?</p>


<p>‘‘ทส ยิเม, มหาราช, คุณา สมณทุสฺสีลสฺส คิหิทุสฺสีลโต วิเสเสน อติเรกา, ทสหิ จ การเณหิ อุตฺตริํ ทกฺขิณํ วิโสเธติฯ</p>


<p>‘‘กตเม ทส คุณา สมณทุสฺสีลสฺส คิหิทุสฺสีลโต วิเสเสน อติเรกา? อิธ, มหาราช, สมณทุสฺสีโล พุเทฺธ สคารโว โหติ, ธเมฺม สคารโว โหติ, สเงฺฆ สคารโว โหติ, สพฺรหฺมจารีสุ สคารโว โหติ, อุเทฺทสปริปุจฺฉาย วายมติ, สวนพหุโล โหติ, ภินฺนสีโลปิ, มหาราช, ทุสฺสีโล ปริสคโต อากปฺปํ อุปฎฺฐเปติ, ครหภยา กายิกํ วาจสิกํ รกฺขติ, ปธานาภิมุขญฺจสฺส โหติ จิตฺตํ, ภิกฺขุสามญฺญํ อุปคโต โหติฯ กโรโนฺตปิ, มหาราช, สมณทุสฺสีโล ปาปํ ปฎิจฺฉนฺนํ อาจรติฯ ยถา, มหาราช, อิตฺถี สปติกา นิลียิตฺวา รหเสฺสเนว ปาปมาจรติ; เอวเมว โข, มหาราช, กโรโนฺตปิ  สมณทุสฺสีโล ปาปํ ปฎิจฺฉนฺนํ อาจรติฯ อิเม โข, มหาราช, ทส คุณา สมณทุสฺสีลสฺส คิหิทุสฺสีลโต วิเสเสน อติเรกาฯ</p>


<p>‘‘กตเมหิ ทสหิ การเณหิ อุตฺตริํ ทกฺขิณํ วิโสเธติ? อนวชฺชกวจธารณตายปิ ทกฺขิณํ วิโสเธติ, อิสิสามญฺญภณฺฑุลิงฺคธารณโตปิ ทกฺขิณํ วิโสเธติ, สงฺฆสมยมนุปฺปวิฎฺฐตายปิ ทกฺขิณํ วิโสเธติ, พุทฺธธมฺมสงฺฆสรณคตตายปิ ทกฺขิณํ วิโสเธติ, ปธานาสยนิเกตวาสิตายปิ ทกฺขิณํ วิโสเธติ, ชินสาสนธร  ปริเยสนโตปิ ทกฺขิณํ วิโสเธติ, ปวรธมฺมเทสนโตปิ ทกฺขิณํ วิโสเธติ, ธมฺมทีปคติปรายณตายปิ ทกฺขิณํ  วิโสเธติ, ‘อโคฺค พุโทฺธ’ติ เอกนฺตอุชุทิฎฺฐิตายปิ ทกฺขิณํ วิโสเธติ, อุโปสถสมาทานโตปิ ทกฺขิณํ วิโสเธติฯ อิเมหิ โข, มหาราช, ทสหิ การเณหิ อุตฺตริํ ทกฺขิณํ วิโสเธติ ฯ</p>


<p>‘‘สุวิปโนฺนปิ หิ, มหาราช, สมณทุสฺสีโล ทายกานํ ทกฺขิณํ วิโสเธติฯ ยถา, มหาราช, อุทกํ สุพหลมฺปิ กลลกทฺทมรโชชลฺลํ อปเนติ; เอวเมว โข, มหาราช, สุวิปโนฺนปิ สมณทุสฺสีโล ทายกานํ ทกฺขิณํ วิโสเธติฯ</p>


<p>‘‘ยถา วา ปน, มหาราช, อุโณฺหทกํ สุกุธิตมฺปิ  ชฺชลนฺตํ มหนฺตํ อคฺคิกฺขนฺธํ นิพฺพาเปติ, เอวเมว โข, มหาราช, สุวิปโนฺนปิ สมณทุสฺสีโล ทายกานํ ทกฺขิณํ วิโสเธติฯ</p>


<p>‘‘ยถา วา ปน, มหาราช, โภชนํ วิรสมฺปิ ขุทาทุพฺพลฺยํ อปเนติ, เอวเมว โข, มหาราช, สุวิปโนฺนปิ สมณทุสฺสีโล ทายกานํ ทกฺขิณํ วิโสเธติฯ</p>


<p>‘‘ภาสิตเมฺปตํ, มหาราช, ตถาคเตน เทวาติเทเวน มชฺฌิมนิกายวรลญฺฉเก ทกฺขิณวิภเงฺค เวยฺยากรเณ –</p>


<p>
‘‘‘โย สีลวา ทุสฺสีเลสุ ททาติ ทานํ, ธเมฺมน ลทฺธํ สุปสนฺนจิโตฺต;  
  
อภิสทฺทหํ กมฺมผลํ อุฬารํ, สา ทกฺขิณา ทายกโต วิสุชฺฌตี’’’ติ  
ม. นิ. ๓.๓๘๒  
ฯ  
</p>
  
<p>‘‘อจฺฉริยํ , ภเนฺต นาคเสน, อพฺภุตํ, ภเนฺต นาคเสน, ตาวตกํ มยํ ปญฺหํ อปุจฺฉิมฺห, ตํ ตฺวํ โอปเมฺมหิ การเณหิ วิภาเวโนฺต อมตมธุรํ สวนูปคํ อกาสิฯ ยถา นาม, ภเนฺต, สูโท วา สูทเนฺตวาสี วา ตาวตกํ มํสํ ลภิตฺวา นานาวิเธหิ สมฺภาเรหิ สมฺปาเทตฺวา ราชูปโภคํ กโรติ; เอวเมว โข, ภเนฺต นาคเสน, ตาวตกํ มยํ ปญฺหํ อปุจฺฉิมฺห, ตํ ตฺวํ โอปเมฺมหิ การเณหิ วิภาเวตฺวา อมตมธุรํ สวนูปคํ อกาสี’’ติฯ</p>

</p>


<h3>๙. อุทกสตฺตชีวปโญฺห</h3>
<p> ‘‘ภเนฺต  นาคเสน, อิมํ อุทกํ อคฺคิมฺหิ ตปฺปมานํ จิจฺจิฎายติ จิฎิจิฎายติ สทฺทายติ พหุวิธํ, กิํ นุ โข, ภเนฺต นาคเสน, อุทกํ ชีวติ, กิํ กีฬมานํ สทฺทายติ, อุทาหุ  อเญฺญน ปฎิปีฬิตํ สทฺทายตี’’ติ? ‘‘น หิ, มหาราช, อุทกํ ชีวติ, นตฺถิ อุทเก ชีโว วา สโตฺต วา, อปิ จ, มหาราช, อคฺคิสนฺตาปเวคสฺส มหนฺตตาย อุทกํ จิจฺจิฎายติ จิฎิจิฎายติ สทฺทายติ พหุวิธ’’นฺติฯ</p>


<p>‘‘ภเนฺต นาคเสน, อิเธกเจฺจ ติตฺถิยา อุทกํ ชีวตีติ สีโตทกํ ปฎิกฺขิปิตฺวา อุทกํ ตาเปตฺวา เวกติกเวกติกํ ปริภุญฺชนฺติ, เต ตุเมฺห ครหนฺติ ปริภวนฺติ ‘เอกินฺทฺริยํ สมณา สกฺยปุตฺติยา ชีวํ วิเหเฐนฺตี’ติ, ตํ เตสํ ครหํ ปริภวํ วิโนเทหิ อปเนหิ นิจฺฉาเรหี’’ติฯ ‘‘น หิ, มหาราช, อุทกํ ชีวติ, นตฺถิ, มหาราช, อุทเก ชีโว วา สโตฺต วา, อปิ จ, มหาราช, อคฺคิสนฺตาปเวคสฺส มหนฺตตาย อุทกํ จิจฺจิฎายติ จิฎิจิฎายติ สทฺทายติ พหุวิธํฯ</p>


<p>‘‘ยถา, มหาราช, อุทกํ โสพฺภสรสริตทหตฬากกนฺทรปทรอุทปานนินฺนโปกฺขรณิคตํ วาตาตปเวคสฺส มหนฺตตาย ปริยาทิยติ ปริกฺขยํ คจฺฉติ, อปิ นุ ตตฺถ อุทกํ จิจฺจิฎายติ จิฎิจิฎายติ สทฺทายติ พหุวิธ’’นฺติ? ‘‘น หิ, ภเนฺต’’ติฯ ‘‘ยทิ, มหาราช, อุทกํ ชีเวยฺย, ตตฺถาปิ อุทกํ สทฺทาเยยฺย, อิมินาปิ, มหาราช, การเณน ชานาหิ ‘นตฺถิ อุทเก ชีโว วา สโตฺต วา, อคฺคิสนฺตาปเวคสฺส มหนฺตตาย อุทกํ จิจฺจิฎายติ จิฎิจิฎายติ สทฺทายติ พหุวิธ’นฺติฯ</p>


<p>‘‘อปรมฺปิ , มหาราช, อุตฺตริํ การณํ สุโณหิ ‘นตฺถิ อุทเก ชีโว วา สโตฺต วา, อคฺคิสนฺตาปเวคสฺส มหนฺตตาย อุทกํ สทฺทายตี’ติฯ ยทา ปน, มหาราช, อุทกํ ตณฺฑุเลหิ สมฺมิสฺสิตํ ภาชนคตํ โหติ ปิหิตํ อุทฺธเน อฐปิตํ, อปิ นุ ตตฺถ อุทกํ สทฺทายตี’’ติ? ‘‘น หิ, ภเนฺต, อจลํ โหติ สนฺตสนฺต’’นฺติฯ ‘‘ตํ เยว ปน, มหาราช, อุทกํ ภาชนคตํ อคฺคิํ อุชฺชาเลตฺวา อุทฺธเน ฐปิตํ โหติ, อปิ นุ ตตฺถ อุทกํ อจลํ โหติ สนฺตสนฺต’’นฺติ? ‘‘น หิ, ภเนฺต, จลติ ขุพฺภติ ลุฬติ อาวิลติ อูมิชาตํ โหติ, อุทฺธมโธ ทิสาวิทิสํ คจฺฉติ, อุตฺตรติ  ปตรติ เผณมาลี โหตีติฯ กิสฺส ปน ตํ, มหาราช , ปากติกํ อุทกํ น จลติ สนฺตสนฺตํ โหติ, กิสฺส ปน อคฺคิคตํ จลติ ขุพฺภติ ลุฬติ อาวิลติ อูมิชาตํ โหติ, อุทฺธมโธ ทิสาวิทิสํ คจฺฉติ, อุตฺตรติ ปตรติ เผณมาลี โหตี’’ติ? ‘‘ปากติกํ, ภเนฺต, อุทกํ น จลติ, อคฺคิกตํ ปน อุทกํ อคฺคิสนฺตาปเวคสฺส มหนฺตตาย จิจฺจิฎายติ จิฎิจิฎายติ สทฺทายติ พหุวิธ’’นฺติฯ ‘‘อิมินาปิ มหาราช, การเณน ชานาหิ ‘นตฺถิ อุทเก ชีโว วา สโตฺต วา, อคฺคิสนฺตาปเวคสฺส มหนฺตตาย อุทกํ สทฺทายตี’ติฯ</p>


<p>‘‘อปรมฺปิ, มหาราช, อุตฺตรํ การณํ สุโณหิ, นตฺถิ อุทเก ชีโว วา สโตฺต วา, อคฺคิสนฺตาปเวคสฺส มหนฺตตาย อุทกํ สทฺทายติฯ โหติ ตํ, มหาราช, อุทกํ ฆเร ฆเร อุทกวารกคตํ ปิหิต’’นฺติ? ‘‘อาม, ภเนฺต’’ติฯ ‘‘อปิ นุ ตํ, มหาราช, อุทกํ จลติ ขุพฺภติ ลุฬติ อาวิลติ อูมิชาตํ โหติ, อุทฺธมโธ ทิสาวิทิสํ คจฺฉติ, อุตฺตรติ ปตรติ เผณมาลี โหตี’’ติฯ ‘‘น หิ, ภเนฺต, อจลํ ตํ โหติ ปากติกํ อุทกวารกคตํ อุทก’’นฺติฯ</p>


<p>‘‘สุตปุพฺพํ ปน ตยา, มหาราช, ‘มหาสมุเทฺท อุทกํ จลติ ขุพฺภติ ลุฬติ อาวิลติ อูมิชาตํ โหติ, อุทฺธมโธ ทิสาวิทิสํ คจฺฉติ, อุตฺตรติ ปตรติ เผณมาลี โหติ, อุสฺสกฺกิตฺวา โอสฺสกฺกิตฺวา  เวลาย ปหรติ สทฺทายติ พหุวิธ’’’นฺติ? ‘‘อาม, ภเนฺต, สุตปุพฺพํ เอตํ มยา ทิฎฺฐปุพฺพญฺจ ‘มหาสมุเทฺท อุทกํ หตฺถสตมฺปิ เทฺวปิ หตฺถสตานิ คคเน อุสฺสกฺกตี’’’ติฯ ‘‘กิสฺส, มหาราช, อุทกวารกคตํ อุทกํ น จลติ น สทฺทายติ, กิสฺส ปน มหาสมุเทฺท อุทกํ จลติ สทฺทายตี’’ติ? ‘‘วาตเวคสฺส มหนฺตตาย, ภเนฺต, มหาสมุเทฺท อุทกํ จลติ สทฺทายติ, อุทกวารกคตํ อุทกํ อฆฎฺฎิตํ เกหิจิ  น จลติ น สทฺทายตี’’ติฯ ‘‘ยถา, มหาราช, วาตเวคสฺส มหนฺตตาย มหาสมุเทฺท อุทกํ จลติ สทฺทายติ  เอวเมว อคฺคิสนฺตาปเวคสฺส มหนฺตตาย อุทกํ สทฺทายตี’’ติฯ</p>


<p>‘‘นนุ, มหาราช, เภริโปกฺขรํ สุกฺขํ สุเกฺขน โคจเมฺมน โอนนฺธนฺตี’’ติ? ‘‘อาม, ภเนฺต’’ฯ ‘‘อปิ นุ, มหาราช, เภริยา ชีโว วา สโตฺต วา อตฺถี’’ติฯ ‘‘น หิ, ภเนฺต’’ติฯ ‘‘กิสฺส ปน, มหาราช, เภรี สทฺทายตี’’ติ? ‘‘อิตฺถิยา วา, ภเนฺต, ปุริสสฺส วา ตเชฺชน วายาเมนา’’ติฯ ‘‘ยถา, มหาราช, อิตฺถิยา วา ปุริสสฺส วา ตเชฺชน วายาเมน เภรี สทฺทายติ, เอวเมว อคฺคิสนฺตาปเวคสฺส มหนฺตตาย อุทกํ สทฺทายติฯ อิมินาปิ, มหาราช , การเณน ชานาหิ ‘นตฺถิ อุทเก ชีโว วา สโตฺต วา, อคฺคิสนฺตาปเวคสฺส มหนฺตตาย อุทกํ สทฺทายตี’ติฯ</p>


<p>‘‘มยฺหมฺปิ ตาว, มหาราช, ตว ปุจฺฉิตพฺพํ อตฺถิ, เอวเมโส ปโญฺห สุวินิจฺฉิโต โหติ, กิํ นุ โข, มหาราช, สเพฺพหิปิ ภาชเนหิ อุทกํ ตปฺปมานํ สทฺทายติ, อุทาหุ เอกเจฺจหิ เยว ภาชเนหิ ตปฺปมานํ สทฺทายตี’’ติ? ‘‘น หิ, ภเนฺต, สเพฺพหิปิ ภาชเนหิ อุทกํ ตปฺปมานํ สทฺทายติ, เอกเจฺจหิ เยว ภาชเนหิ อุทกํ ตปฺปมานํ สทฺทายตี’’ติฯ ‘‘เตน หิ, มหาราช, ชหิโตสิ สกสมยํ, ปจฺจาคโตสิ มม วิสยํ, นตฺถิ อุทเก ชีโว วา สโตฺต วาฯ ยทิ, มหาราช, สเพฺพหิปิ ภาชเนหิ อุทกํ ตปฺปมานํ สทฺทาเยยฺย, ยุตฺตมิทํ ‘อุทกํ ชีวตี’ติ วตฺตุํฯ น หิ, มหาราช, อุทกํ ทฺวยํ โหติ, ยํ สทฺทายติ, ตํ ชีวติ, ยํ น สทฺทายติ, ตํ น ชีวตีติฯ ยทิ, มหาราช, อุทกํ ชีเวยฺย, มหนฺตานํ หตฺถินาคานํ อุสฺสนฺนกายานํ ปภินฺนานํ โสณฺฑาย อุสฺสิญฺจิตฺวา มุเข ปกฺขิปิตฺวา กุจฺฉิํ ปเวสยนฺตานํ, ตมฺปิ อุทกํ เตสํ ทนฺตนฺตเร จิปฺปิยมานํ สทฺทาเยยฺยฯ หตฺถสติกาปิ มหานาวา ครุกา ภาริกา อเนกสตสหสฺสภารปริปูรา มหาสมุเทฺท วิจรนฺติ, ตาหิปิ จิปฺปิยมานํ อุทกํ สทฺทาเยยฺยฯ มหติมหนฺตาปิ มจฺฉา  อเนกสตโยชนิกกายา ติมี ติมิงฺคลา ติมิรปิงฺคลา อพฺภนฺตเร นิมุคฺคา มหาสมุเทฺท นิวาสฎฺฐานตาย ปฎิวสนฺตา มหาอุทกธารา อาจมนฺติ ธมนฺติ จ, เตสมฺปิ ตํ ทนฺตนฺตเรปิ อุทรนฺตเรปิ จิปฺปิยมานํ อุทกํ สทฺทาเยยฺยฯ ยสฺมา จ โข, มหาราช, เอวรูเปหิ เอวรูเปหิ มหเนฺตหิ ปฎิปีฬเนหิ ปฎิปีฬิตํ อุทกํ น สทฺทายติ ตสฺมาปิ นตฺถิ อุทเก ชีโว วา สโตฺต วาติ, เอวเมตํ, มหาราช, ธาเรหี’’ติฯ</p>


<p>‘‘สาธุ , ภเนฺต นาคเสน, โทสาคโต ปโญฺห อนุจฺฉวิกาย วิภตฺติยา วิภโตฺต, ยถา นาม, ภเนฺต นาคเสน, มหคฺฆํ มณิรตนํ เฉกํ อาจริยํ กุสลํ สิกฺขิตํ มณิการํ ปาปุณิตฺวา กิตฺติํ ลเภยฺย โถมนํ ปสํสํ, มุตฺตารตนํ วา มุตฺติกํ ทุสฺสรตนํ วา ทุสฺสิกํ, โลหิตจนฺทนํ วา คนฺธิกํ ปาปุณิตฺวา กิตฺติํ ลเภยฺย โถมนํ ปสํสํฯ เอวเมว โข, ภเนฺต นาคเสน, โทสาคโต  ปโญฺห อนุจฺฉวิกาย วิภตฺติยา วิภโตฺต, เอวเมตํ ตถา สมฺปฎิจฺฉามี’’ติฯ</p>

</p>

</p>

</p>


<h2>๒. นิปฺปปญฺจวโคฺค</h2>
<h3>๑. นิปฺปปญฺจปโญฺห</h3>
<p> ‘‘ภเนฺต   นาคเสน, ภาสิตเมฺปตํ ภควตา ‘นิปฺปปญฺจารามา, ภิกฺขเว, วิหรถ นิปฺปปญฺจรติโน’ติ, กตมํ ตํ นิปฺปปญฺจ’’นฺติ? ‘‘โสตาปตฺติผลํ, มหาราช, นิปฺปปญฺจํ, สกทาคามิผลํ นิปฺปปญฺจํ, อนาคามิผลํ นิปฺปปญฺจํ, อรหตฺตผลํ นิปฺปปญฺจ’’นฺติฯ</p>


<p>‘‘ยทิ, ภเนฺต นาคเสน, โสตาปตฺติผลํ นิปฺปปญฺจํ, สกทาคามิอนาคามิอรหตฺตผลํ นิปฺปปญฺจํ , กิสฺส ปน อิเม ภิกฺขู อุทฺทิสนฺติ ปริปุจฺฉนฺติ สุตฺตํ เคยฺยํ เวยฺยากรณํ คาถํ อุทานํ อิติวุตฺตกํ ชาตกํ อพฺภุตธมฺมํ เวทลฺลํ, นวกเมฺมน ปลิพุชฺฌนฺติ ทาเนน จ ปูชาย จ, นนุ เต ชินปฺปฎิกฺขิตฺตํ กมฺมํ กโรตี’’ติ?</p>


<p>‘‘เย เต, มหาราช, ภิกฺขู อุทฺทิสนฺติ ปริปุจฺฉนฺติ สุตฺตํ เคยฺยํ เวยฺยากรณํ คาถํ อุทานํ อิติวุตฺตกํ ชาตกํ อพฺภุตธมฺมํ เวทลฺลํ, นวกเมฺมน ปลิพุชฺฌนฺติ ทาเนน จ ปูชาย จ, สเพฺพ เต นิปฺปปญฺจสฺส ปตฺติยา กโรนฺติฯ เย เต, มหาราช, สภาวปริสุทฺธา ปุเพฺพ วาสิตวาสนา, เต เอกจิตฺตกฺขเณน นิปฺปปจ โหนฺติฯ เย ปน เต ภิกฺขู มหารชกฺขา, เต อิเมหิ ปโยเคหิ นิปฺปปญฺจา โหนฺติฯ</p>


<p>‘‘ยถา, มหาราช, เอโก ปุริโส เขเตฺต พีชํ โรเปตฺวา อตฺตโน ยถาพลวีริเยน วินา ปาการวติยา ธญฺญํ อุทฺธเรยฺย, เอโก ปุริโส เขเตฺต พีชํ โรเปตฺวา วนํ ปวิสิตฺวา กฎฺฐญฺจ สาขญฺจ ฉินฺทิตฺวา วติปาการํ กตฺวา ธญฺญํ อุทฺธเรยฺยฯ ยา ตตฺถ ตสฺส วติปาการปริเยสนา, สา ธญฺญตฺถายฯ เอวเมว โข, มหาราช, เย เต สภาวปริสุทฺธา ปุเพฺพ วาสิตวาสนา, เต เอกจิตฺตกฺขเณน นิปฺปปญฺจา โหนฺติ, วินา วติปาการํ ปุริโส วิย ธญฺญุทฺธาโรฯ เย ปน เต ภิกฺขู มหารชกฺขา, เต อิเมหิ ปโยเคหิ นิปฺปปญฺจา โหนฺติ, วติปาการํ กตฺวา ปุริโส วิย ธญฺญุทฺธาโรฯ</p>


<p>‘‘ยถา  วา ปน, มหาราช, ปุริโส มหติมหเนฺต อมฺพรุกฺขมตฺถเก ผลปิณฺฑิ ภเวยฺย, อถ ตตฺถ โย โกจิ อิทฺธิมา อาคนฺตฺวา ตสฺส ผลํ หเรยฺย, โย ปน ตตฺถ อนิทฺธิมา, โส กฎฺฐญฺจ วลฺลิญฺจ ฉินฺทิตฺวา นิเสฺสณิํ พนฺธิตฺวา ตาย ตํ รุกฺขํ อภิรุหิตฺวา ผลํ หเรยฺยฯ ยา ตตฺถ  ตสฺส นิเสฺสณิปริเยสนา, สา ผลตฺถายฯ เอวเมว โข, มหาราช, เย เต สภาวปริสุทฺธา ปุเพฺพ วาสิตวาสนา, เต เอกจิตฺตกฺขเณน นิปฺปปญฺจา โหนฺติ, อิทฺธิมา วิย รุกฺขผลํ หรโนฺตฯ เย ปน เต ภิกฺขู มหารชกฺขา, เต อิมินา ปโยเคน สจฺจานิ อภิสเมนฺติ, นิเสฺสณิยา วิย ปุริโส รุกฺขผลํ หรโนฺต ฯ</p>


<p>‘‘ยถา วา ปน, มหาราช, เอโก ปุริโส อตฺถกรณิโก เอกโก เยว สามิกํ อุปคนฺตฺวา อตฺถํ สาเธติฯ เอโก ธนวา ธนวเสน ปริสํ วเฑฺฒตฺวา ปริสาย อตฺถํ สาเธติฯ ยา ตตฺถ ตสฺส ปริสปริเยสนา, สา อตฺถตฺถายฯ เอวเมว โข, มหาราช, เย เต สภาวปริสุทฺธา ปุเพฺพ วาสิตวาสนา, เต เอกจิตฺตกฺขเณน ฉสุ อภิญฺญาสุ วสิภาวํ ปาปุณนฺติ, ปุริโส วิย เอกโก อตฺถสิทฺธิํ กโรโนฺตฯ เย ปน เต ภิกฺขู มหารชกฺขา, เต อิเมหิ ปโยเคหิ สามญฺญตฺถมภิสาเธนฺติ, ปริสาย วิย ปุริโส อตฺถสิทฺธิํ กโรโนฺตฯ</p>


<p>‘‘อุเทฺทโสปิ, มหาราช, พหุกาโร, ปริปุจฺฉาปิ พหุการา, นวกมฺมมฺปิ พหุการํ, ทานมฺปิ พหุการํ, ปูชาปิ พหุการา เตสุ เตสุ กรณีเยสุฯ ยถา, มหาราช, ปุริโส ราชูปเสวี กตาวี อมจฺจภฎพลโทวาริกอนีกฎฺฐปาริสชฺชชเนหิ, เต ตสฺส กรณีเย อนุปฺปเตฺต สเพฺพปิ อุปการา โหนฺติฯ เอวเมว โข, มหาราช, อุเทฺทโสปิ พหุกาโร, ปริปุจฺฉาปิ พหุการา, นวกมฺมมฺปิ พหุการํ, ทานมฺปิ พหุการํ, ปูชาปิ พหุการา เตสุ เตสุ กรณีเยสุฯ ยทิ, มหาราช, สเพฺพปิ อภิชาติปริสุทฺธา ภเวยฺยุํ, อนุสาสเนน  กรณียํ น ภเวยฺยฯ ยสฺมา จ โข, มหาราช, สวเนน กรณียํ โหติ, เถโร, มหาราช, สาริปุโตฺต อปริมิตมสเงฺขยฺยกปฺปํ อุปาทาย อุปจิตกุสลมูโล ปญฺญาย โกฎิํ คโต, โสปิ วินา สวเนน นาสกฺขิ อาสวกฺขยํ ปาปุณิตุํฯ ตสฺมา, มหาราช, พหุการํ สวนํ, ตถา อุเทฺทโสปิ ปริปุจฺฉาปิฯ ตสฺมา อุเทฺทสปริปุจฺฉาปิ นิปฺปปญฺจา สงฺขตา’’ติฯ ‘‘สุนิชฺฌาปิโต, ภเนฺต นาคเสน, ปโญฺห, เอวเมตํ ตถา สมฺปฎิจฺฉามี’’ติฯ</p>

</p>


<h3>๒. ขีณาสวภาวปโญฺห</h3>
<p> ‘‘ภเนฺต   นาคเสน, ตุเมฺห ภณถ ‘โย คิหี อรหตฺตํ ปโตฺต, เทฺว วาสฺส คติโย ภวนฺติ อนญฺญา, ตสฺมิํ เยว ทิวเส ปพฺพชติ วา ปรินิพฺพายติ วาฯ น โส ทิวโส  สกฺกา อติกฺกเมตุ’นฺติฯ สเจ โส, ภเนฺต นาคเสน, ตสฺมิํ ทิวเส อาจริยํ วา อุปชฺฌายํ วา ปตฺตจีวรํ วา น ลเภถ, อปิ นุ โข โส อรหา สยํ วา ปพฺพเชยฺย ทิวสํ วา อติกฺกเมยฺย, อโญฺญ โกจิ อรหา อิทฺธิมา อาคนฺตฺวา ตํ ปพฺพาเชยฺย วา ปรินิพฺพาเยยฺย วา’’ติ? ‘‘น โส, มหาราช, อรหา สยํ ปพฺพเชยฺย, สยํ ปพฺพชโนฺต เถยฺยํ อาปชฺชติ, น จ ทิวสํ อติกฺกเมยฺย, อญฺญสฺส อรหนฺตสฺส อาคมนํ ภเวยฺย วา น วา ภเวยฺย, ตสฺมิํ เยว ทิวเส ปรินิพฺพาเยยฺยา’’ติฯ ‘‘เตน หิ, ภเนฺต นาคเสน, อรหตฺตสฺส สนฺตภาโว วิชหิโต โหติ, เยน อธิคตสฺส ชีวิตหาโร ภวตี’’ติฯ</p>


<p>‘‘วิสมํ, มหาราช, คิหิลิงฺคํ, วิสเม ลิเงฺค ลิงฺคทุพฺพลตาย อรหตฺตํ ปโตฺต คิหี ตสฺมิํ เยว ทิวเส ปพฺพชติ วา ปรินิพฺพายติ วาฯ เนโส, มหาราช, โทโส อรหตฺตสฺส, คิหิลิงฺคเสฺสเวโส โทโส ยทิทํ ลิงฺคทุพฺพลตาฯ</p>


<p>‘‘ยถา, มหาราช, โภชนํ สพฺพสตฺตานํ อายุปาลกํ ชีวิตรกฺขกํ วิสมโกฎฺฐสฺส มนฺททุพฺพลคหณิกสฺส อวิปาเกน ชีวิตํ หรติฯ เนโส, มหาราช, โทโส โภชนสฺส, โกฎฺฐเสฺสเวโส โทโส ยทิทํ อคฺคิทุพฺพลตาฯ เอวเมว โข, มหาราช, วิสเม ลิเงฺค ลิงฺคทุพฺพลตาย อรหตฺตํ ปโตฺต คิหี ตสฺมิํ เยว ทิวเส ปพฺพชติ วา ปรินิพฺพายติ วาฯ เนโส, มหาราช, โทโส อรหตฺตสฺส, คิหิลิงฺคเสฺสเวโส โทโส ยทิทํ ลิงฺคทุพฺพลตาฯ</p>


<p>‘‘ยถา วา ปน, มหาราช, ปริตฺตํ ติณสลากํ อุปริ ครุเก ปาสาเณ ฐปิเต ทุพฺพลตาย ภิชฺชิตฺวา ปตติฯ เอวเมว โข, มหาราช, อรหตฺตํ ปโตฺต คิหี เตน ลิเงฺคน อรหตฺตํ ธาเรตุํ อสโกฺกโนฺต ตสฺมิํ เยว ทิวเส ปพฺพชติ วา ปรินิพฺพายติ วาฯ</p>


<p>‘‘ยถา วา ปน, มหาราช, ปุริโส อพโล ทุพฺพโล นิหีนชโจฺจ ปริตฺตปุโญฺญ มหติมหารชฺชํ ลภิตฺวา ขเณน ปริปตติ ปริธํสติ โอสกฺกติ, น สโกฺกติ อิสฺสริยํ ธาเรตุํ, เอวเมว โข, มหาราช, อรหตฺตํ  ปโตฺต คิหี เตน ลิเงฺคน อรหตฺตํ  ธาเรตุํ น สโกฺกติ , เตน การเณน ตสฺมิํ เยว ทิวเส ปพฺพชติ วา ปรินิพฺพายติ วา’’ติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๓. ขีณาสวสติสโมฺมสปโญฺห</h3>
<p> ‘‘ภเนฺต นาคเสน, อตฺถิ อรหโต สติสโมฺมโส’’ติ? ‘‘วิคตสติสโมฺมสา โข, มหาราช, อรหโนฺต, นตฺถิ อรหนฺตานํ สติสโมฺมโส’’ติฯ ‘‘อาปเชฺชยฺย ปน, ภเนฺต, อรหา อาปตฺติ’’นฺติ? ‘‘อาม, มหาราชา’’ติฯ ‘‘กิสฺมิํ วตฺถุสฺมิ’’นฺติ? ‘‘กุฎิกาเร, มหาราช, สญฺจริเตฺต, วิกาเล กาลสญฺญาย, ปวาริเต อปฺปวาริตสญฺญาย, อนติริเตฺต อติริตฺตสญฺญายา’’ติฯ</p>


<p>‘‘ภเนฺต นาคเสน, ตุเมฺห ภณถ ‘เย อาปตฺติํ อาปชฺชนฺติ, เต ทฺวีหิ การเณหิ อาปชฺชนฺติ อนาทริเยน วา อชานเนน วา’ติฯ อปิ นุ โข, ภเนฺต, อรหโต อนาทริยํ โหติ, ยํ อรหา อาปตฺติํ อาปชฺชตี’’ติ? ‘‘น หิ, มหาราชา’’ติฯ</p>


<p>‘‘ยทิ, ภเนฺต นาคเสน, อรหา อาปตฺติํ อาปชฺชติ, นตฺถิ จ อรหโต อนาทริยํ, เตน หิ อตฺถิ อรหโต สติสโมฺมโส’’ติ? ‘‘นตฺถิ, มหาราช, อรหโต สติสโมฺมโส, อาปตฺติญฺจ อรหา อาปชฺชตี’’ติฯ</p>


<p>‘‘เตน หิ, ภเนฺต, การเณน มํ สญฺญาเปหิ, กิํ ตตฺถ การณ’’นฺติ? ‘‘เทฺวเม, มหาราช, กิเลสา โลกวชฺชํ ปณฺณตฺติวชฺชญฺจาติฯ กตมํ, มหาราช, โลกวชฺชํ? ทส อกุสลกมฺมปถา, อิทํ วุจฺจติ โลกวชฺชํฯ กตมํ ปณฺณตฺติวชฺชํ? ยํ โลเก อตฺถิ สมณานํ อนนุจฺฉวิกํ อนนุโลมิกํ, คิหีนํ อนวชฺชํฯ ตตฺถ ภควา สาวกานํ สิกฺขาปทํ ปญฺญเปติ ‘ยาวชีวํ อนติกฺกมนีย’นฺติฯ วิกาลโภชนํ, มหาราช, โลกสฺส อนวชฺชํ, ตํ ชินสาสเน วชฺชํฯ ภูตคามวิโกปนํ, มหาราช, โลกสฺส อนวชฺชํ, ตํ ชินสาสเน วชฺชํฯ อุทเก หสฺสธมฺมํ, มหาราช, โลกสฺส อนวชฺชํ, ตํ ชินสาสเน วชฺชํฯ อิติ เอวรูปานิ เอวรูปานิ, มหาราช , ชินสาสเน วชฺชานิ, อิทํ วุจฺจติ ปณฺณตฺติวชฺชํฯ</p>


<p>‘‘โลกวชฺชํ  อภโพฺพ ขีณาสโว ตํ อชฺฌาจริตุํ, ยํ กิเลสํ ปณฺณตฺติวชฺชํ, ตํ  อชานโนฺต อาปเชฺชยฺยฯ อวิสโย, มหาราช, เอกจฺจสฺส อรหโต สพฺพํ ชานิตุํ, น หิ ตสฺส พลํ อตฺถิ สพฺพํ ชานิตุํฯ อนญฺญาตํ, มหาราช, อรหโต อิตฺถิปุริสานํ นามมฺปิ โคตฺตมฺปิ, มโคฺคปิ ตสฺส มหิยา อนญฺญาโต; วิมุตฺติํ เยว, มหาราช, เอกโจฺจ อรหา ชาเนยฺย; ฉฬภิโญฺญ อรหา สกวิสยํ ชาเนยฺย; สพฺพญฺญู, มหาราช, ตถาคโตว สพฺพํ ชานาตี’’ติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๔. โลเก นตฺถิภาวปโญฺห</h3>
<p> ‘‘ภเนฺต นาคเสน, ทิสฺสนฺติ โลเก พุทฺธา, ทิสฺสนฺติ ปเจฺจกพุทฺธา, ทิสฺสนฺติ ตถาคตสฺส สาวกา, ทิสฺสนฺติ จกฺกวตฺติราชาโน, ทิสฺสนฺติ ปเทสราชาโน, ทิสฺสนฺติ เทวมนุสฺสา, ทิสฺสนฺติ สธนา, ทิสฺสนฺติ อธนา, ทิสฺสนฺติ สุคตา, ทิสฺสนฺติ ทุคฺคตา, ทิสฺสติ ปุริสสฺส อิตฺถิลิงฺคํ ปาตุภูตํ, ทิสฺสติ อิตฺถิยา ปุริสลิงฺคํ ปาตุภูตํ, ทิสฺสติ สุกตํ ทุกฺกตํ กมฺมํ, ทิสฺสนฺติ กลฺยาณปาปกานํ กมฺมานํ วิปากูปโภคิโน สตฺตา, อตฺถิ โลเก สตฺตา อณฺฑชา ชลาพุชา สํเสทชา โอปปาติกา, อตฺถิ สตฺตา อปทา ทฺวิปทา จตุปฺปทา พหุปฺปทา, อตฺถิ โลเก ยกฺขา รกฺขสา กุมฺภณฺฑา อสุรา ทานวา คนฺธพฺพา เปตา ปิสาจา, อตฺถิ กินฺนรา มโหรคา นาคา สุปณฺณา สิทฺธา วิชฺชาธรา, อตฺถิ หตฺถี อสฺสา คาโว มหิํสา  โอฎฺฐา คทฺรภา อชา เอฬกา มิคา สูกรา สีหา พฺยคฺฆา ทีปี อจฺฉา โกกา ตรจฺฉา โสณา สิงฺคาลา, อตฺถิ พหุวิธา สกุณา, อตฺถิ สุวณฺณํ รชตํ มุตฺตา มณิ สโงฺข สิลา ปวาฬํ โลหิตโงฺก มสารคลฺลํ เวฬุริโย วชิรํ ผลิกํ กาฬโลหํ ตมฺพโลหํ วฎฺฎโลหํ กํสโลหํ, อตฺถิ โขมํ โกเสยฺยํ กปฺปาสิกํ สาณํ ภงฺคํ กมฺพลํ, อตฺถิ สาลิ วีหิ ยโว กงฺคุ กุทฺรูโส วรโก โคธูโม  มุโคฺค, มาโส ติลํ กุลตฺถํ, อตฺถิ มูลคโนฺธ สารคโนฺธ เผคฺคุคโนฺธ ตจคโนฺธ ปตฺตคโนฺธ  ปุปฺผคโนฺธ ผลคโนฺธ สพฺพคโนฺธ, อตฺถิ ติณ ลตา คจฺฉ รุกฺข โอสธิ วนปฺปติ นที ปพฺพต สมุทฺท มจฺฉกจฺฉปา สพฺพํ โลเก อตฺถิฯ ยํ, ภเนฺต, โลเก นตฺถิ, ตํ เม กเถหี’’ติฯ</p>


<p>‘‘ตีณิมานิ, มหาราช, โลเก นตฺถิฯ กตมานิ ตีณิ? สเจตนา วา อเจตนา วา อชรามรา  โลเก นตฺถิ, สงฺขารานํ นิจฺจตา นตฺถิ, ปรมเตฺถน สตฺตูปลทฺธิ นตฺถิ, อิมานิ โข, มหาราช, ตีณิ โลเก นตฺถี’’ติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๕. อกมฺมชาทิปโญฺห</h3>
<p> ‘‘ภเนฺต นาคเสน, ทิสฺสนฺติ โลเก กมฺมนิพฺพตฺตา, ทิสฺสนฺติ เหตุนิพฺพตฺตา, ทิสฺสนฺติ อุตุนิพฺพตฺตา, ยํ โลเก อกมฺมชํ อเหตุชํ อนุตุชํ, ตํ เม กเถหี’’ติฯ ‘‘เทฺวเม, มหาราช, โลกสฺมิํ อกมฺมชา อเหตุชา อนุตุชาฯ กตเม เทฺว? อากาโส, มหาราช, อกมฺมโช อเหตุโช อนุตุโช; นิพฺพานํ, มหาราช, อกมฺมชํ อเหตุชํ อนุตุชํฯ อิเม โข, มหาราช, เทฺว อกมฺมชา อเหตุชา อนุตุชา’’ติฯ</p>


<p>‘‘มา, ภเนฺต นาคเสน, ชินวจนํ มเกฺขหิ, มา อชานิตฺวา ปญฺหํ พฺยากโรหี’’ติฯ ‘‘กิํ โข, มหาราช, อหํ วทามิ, ยํ มํ ตฺวํ เอวํ วเทสิ ‘มา, ภเนฺต นาคเสน, ชินวจนํ มเกฺขหิ, มา อชานิตฺวา ปญฺหํ พฺยากโรหี’’’ติ? ‘‘ภเนฺต นาคเสน, ยุตฺตมิทํ ตาว วตฺตุํ ‘อากาโส อกมฺมโช อเหตุโช อนุตุโช’ติฯ อเนกสเตหิ ปน, ภเนฺต นาคเสน, การเณหิ ภควตา สาวกานํ นิพฺพานสฺส สจฺฉิกิริยาย มโคฺค อกฺขาโต, อถ จ ปน ตฺวํ เอวํ วเทสิ ‘อเหตุชํ นิพฺพาน’’’นฺติฯ ‘‘สจฺจํ, มหาราช, ภควตา อเนกสเตหิ การเณหิ สาวกานํ นิพฺพานสฺส สจฺฉิกิริยาย มโคฺค อกฺขาโต, น จ ปน นิพฺพานสฺส อุปฺปาทาย เหตุ อกฺขาโต’’ติฯ</p>


<p>‘‘เอตฺถ มยํ, ภเนฺต นาคเสน, อนฺธการโต อนฺธการตรํ  ปวิสาม, วนโต วนตรํ ปวิสาม, คหนโต คหนตรํ  ปวิสาม, ยตฺร หิ นาม  นิพฺพานสฺส สจฺฉิกิริยาย เหตุ อตฺถิ, ตสฺส ปน ธมฺมสฺส อุปฺปาทาย เหตุ นตฺถิฯ ยทิ, ภเนฺต นาคเสน, นิพฺพานสฺส สจฺฉิกิริยาย เหตุ อตฺถิ, เตน หิ นิพฺพานสฺส อุปฺปาทายปิ เหตุ อิจฺฉิตโพฺพฯ</p>


<p>‘‘ยถา ปน, ภเนฺต นาคเสน, ปุตฺตสฺส ปิตา อตฺถิ, เตน การเณน ปิตุโนปิ ปิตา อิจฺฉิตโพฺพฯ ยถา อเนฺตวาสิกสฺส อาจริโย อตฺถิ, เตน การเณน อาจริยสฺสปิ อาจริโย อิจฺฉิตโพฺพ ฯ ยถา องฺกุรสฺส พีชํ อตฺถิ, เตน การเณน พีชสฺสปิ พีชํ อิจฺฉิตพฺพํฯ เอวเมว โข, ภเนฺต นาคเสน, ยทิ นิพฺพานสฺส สจฺฉิกิริยาย เหตุ อตฺถิ, เตน การเณน นิพฺพานสฺส อุปฺปาทายปิ เหตุ อิจฺฉิตโพฺพฯ</p>


<p>‘‘ยถา รุกฺขสฺส วา ลตาย วา อเคฺค สติ เตน การเณน มชฺฌมฺปิ อตฺถิ, มูลมฺปิ อตฺถิฯ เอวเมว โข, ภเนฺต นาคเสน, ยทิ นิพฺพานสฺส สจฺฉิกิริยาย เหตุ อตฺถิ, เตน การเณน นิพฺพานสฺส อุปฺปาทายปิ เหตุ อิจฺฉิตโพฺพ’’’ติฯ</p>


<p>‘‘อนุปฺปาทนียํ, มหาราช, นิพฺพานํ, ตสฺมา น นิพฺพานสฺส อุปฺปาทาย เหตุ อกฺขาโต’’ติฯ ‘‘อิงฺฆ, ภเนฺต นาคเสน, การณํ ทเสฺสตฺวา การเณน มํ สญฺญาเปหิ, ยถาหํ ชาเนยฺยํ นิพฺพานสฺส สจฺฉิกิริยาย เหตุ อตฺถิ, นิพฺพานสฺส อุปฺปาทาย เหตุ นตฺถี’’ติฯ</p>


<p>‘‘เตน หิ, มหาราช, สกฺกจฺจํ โสตํ โอทห, สาธุกํ สุโณหิ, วกฺขามิ ตตฺถ การณํ, สกฺกุเณยฺย, มหาราช, ปุริโส ปากติเกน พเลน อิโต หิมวนฺตํ ปพฺพตราชํ อุปคนฺตุ’’นฺติ? ‘‘อาม, ภเนฺต’’ติฯ ‘‘สกฺกุเณยฺย ปน โส, มหาราช, ปุริโส ปากติเกน พเลน หิมวนฺตํ ปพฺพตราชํ อิธ อาหริตุ’’นฺติ? ‘‘น หิ, ภเนฺต’’ติฯ ‘‘เอวเมว โข, มหาราช, สกฺกา นิพฺพานสฺส สจฺฉิกิริยาย มโคฺค อกฺขาตุํ, น สกฺกา นิพฺพานสฺส อุปฺปาทาย เหตุ ทเสฺสตุํฯ</p>


<p>‘‘สกฺกุเณยฺย, มหาราช, ปุริโส ปากติเกน พเลน มหาสมุทฺทํ นาวาย อุตฺตริตฺวา ปาริมตีรํ คนฺตุ’’นฺติ? ‘‘อาม, ภเนฺต’’ติ? ‘‘สกฺกุเณยฺย ปน โส, มหาราช , ปุริโส ปากติเกน พเลน มหาสมุทฺทสฺส ปาริมตีรํ อิธ อาหริตุ’’นฺติ? ‘‘น หิ ภเนฺต’’ติฯ ‘‘เอวเมว โข, มหาราช, สกฺกา นิพฺพานสฺส สจฺฉิกิริยาย มโคฺค อกฺขาตุํ, น สกฺกา นิพฺพานสฺส อุปฺปาทาย เหตุ ทเสฺสตุํฯ กิํ การณา? อสงฺขตตฺตา ธมฺมสฺสา’’ติฯ</p>


<p>‘‘อสงฺขตํ , ภเนฺต นาคเสน, นิพฺพาน’’นฺติ? ‘‘อาม, มหาราช, อสงฺขตํ นิพฺพานํ น เกหิจิ กตํ, นิพฺพานํ, มหาราช, น วตฺตพฺพํ อุปฺปนฺนนฺติ วา อนุปฺปนฺนนฺติ วา อุปฺปาทนียนฺติ วา อตีตนฺติ วา อนาคตนฺติ วา ปจฺจุปฺปนฺนนฺติ วา จกฺขุวิเญฺญยฺยนฺติ วา โสตวิเญฺญยฺยนฺติ วา ฆานวิเญฺญยฺยนฺติ วา ชิวฺหาวิเญฺญยฺยนฺติ วา กายวิเญฺญยฺยนฺติ วา’’ติฯ ‘‘ยทิ, ภเนฺต นาคเสน, นิพฺพานํ น อุปฺปนฺนํ น อนุปฺปนฺนํ น อุปฺปาทนียํ น อตีตํ น อนาคตํ น ปจฺจุปฺปนฺนํ  น จกฺขุวิเญฺญยฺยํ น โสตวิเญฺญยฺยํ น ฆานวิเญฺญยฺยํ น ชิวฺหาวิเญฺญยฺยํ น กายวิเญฺญยฺยํ, เตน หิ, ภเนฺต นาคเสน, ตุเมฺห นตฺถิธมฺมํ นิพฺพานํ อปทิสถ ‘นตฺถิ นิพฺพาน’นฺติฯ ‘‘อตฺถิ, มหาราช, นิพฺพานํ, มโนวิเญฺญยฺยํ นิพฺพานํ, วิสุเทฺธน มานเสน ปณีเตน อุชุเกน อนาวรเณน นิรามิเสน สมฺมาปฎิปโนฺน อริยสาวโก นิพฺพานํ ปสฺสตี’’ติฯ</p>


<p>‘‘กีทิสํ ปน ตํ, ภเนฺต, นิพฺพานํ, ยํ ตํ โอปเมฺมหิ อาทีปนียํ การเณหิ มํ สญฺญาเปหิ, ยถา อตฺถิธมฺมํ โอปเมฺมหิ อาทีปนีย’’นฺติฯ ‘‘อตฺถิ, มหาราช, วาโต นามา’’ติ? ‘‘อาม, ภเนฺต’’ติฯ ‘‘อิงฺฆ, มหาราช, วาตํ ทเสฺสหิ วณฺณโต วา สณฺฐานโต วา อณุํ วา ถูลํ วา ทีฆํ วา รสฺสํ วา’’ติฯ ‘‘น สกฺกา, ภเนฺต นาคเสน, วาโต อุปทสฺสยิตุํ, น โส วาโต หตฺถคฺคหณํ วา นิมฺมทฺทนํ วา อุเปติ, อปิ จ อตฺถิ โส วาโต’’ติฯ ‘‘ยทิ, มหาราช, น สกฺกา วาโต อุปทสฺสยิตุํ, เตน หิ นตฺถิ วาโต’’ติ? ‘‘ชานามหํ, ภเนฺต นาคเสน, วาโต อตฺถีติ เม หทเย อนุปวิฎฺฐํ, น  จาหํ สโกฺกมิ วาตํ อุปทสฺสยิตุ’’นฺติฯ ‘‘เอวเมว โข, มหาราช, อตฺถิ นิพฺพานํ, น จ สกฺกา นิพฺพานํ อุปทสฺสยิตุํ วเณฺณน วา สณฺฐาเนน วา’’ติฯ ‘‘สาธุ, ภเนฺต นาคเสน, สูปทสฺสิตํ โอปมฺมํ, สุนิทฺทิฎฺฐํ การณํ, เอวเมตํ ตถา สมฺปฎิจฺฉามิ ‘อตฺถิ นิพฺพาน’’’นฺติฯ</p>

</p>


<h3>๖. กมฺมชาทิปโญฺห</h3>
<p> ‘‘ภเนฺต นาคเสน, กตเม เอตฺถ กมฺมชา, กตเม เหตุชา, กตเม อุตุชา, กตเม น กมฺมชา, น เหตุชา, น อุตุชา’’ติ? ‘‘เย เกจิ, มหาราช, สตฺตา สเจตนา, สเพฺพ เต กมฺมชา; อคฺคิ จ สพฺพานิ จ  พีชชาตานิ เหตุชานิ; ปถวี จ ปพฺพตา จ อุทกญฺจ วาโต จ, สเพฺพ เต อุตุชา; อากาโส จ นิพฺพานญฺจ อิเม เทฺว อกมฺมชา อเหตุชา อนุตุชาฯ นิพฺพานํ ปน, มหาราช, น วตฺตพฺพํ กมฺมชนฺติ วา เหตุชนฺติ วา อุตุชนฺติ วา อุปฺปนฺนนฺติ วา อนุปฺปนฺนนฺติ วา อุปฺปาทนียนฺติ วา อตีตนฺติ วา อนาคตนฺติ วา ปจฺจุปฺปนฺนนฺติ วา จกฺขุวิเญฺญยฺยนฺติ วา โสตวิเญฺญยฺยนฺติ วา ฆานวิเญฺญยฺยนฺติ วา ชิวฺหาวิเญฺญยฺยนฺติ วา กายวิเญฺญยฺยนฺติ วา, อปิ จ, มหาราช, มโนวิเญฺญยฺยํ นิพฺพานํ, ยํ  โส สมฺมาปฎิปโนฺน อริยสาวโก วิสุเทฺธน ญาเณน ปสฺสตี’’ติฯ ‘‘รมณีโย, ภเนฺต นาคเสน, ปโญฺห สุวินิจฺฉิโต นิสฺสํสโย เอกนฺตคโต, วิมติ อุปฺปจฺฉินฺนา, ตฺวํ คณิวรปวรมาสชฺชา’’ติฯ</p>

</p>


<h3>๗. ยกฺขปโญฺห</h3>
<p> ‘‘ภเนฺต นาคเสน, อตฺถิ โลเก ยกฺขา นามา’’ติ? ‘‘อาม, มหาราช, อตฺถิ โลเก ยกฺขา นามา’’ติฯ ‘‘จวนฺติ ปน เต, ภเนฺต, ยกฺขา ตมฺหา โยนิยา’’ติ? ‘‘อาม, มหาราช, จวนฺติ เต ยกฺขา ตมฺหา โยนิยา’’ติฯ ‘‘กิสฺส ปน, ภเนฺต นาคเสน, เตสํ มตานํ ยกฺขานํ สรีรํ น ทิสฺสติ, กุณปคโนฺธปิ  น วายตี’’ติ? ‘‘ทิสฺสติ, มหาราช, มตานํ ยกฺขานํ สรีรํ, กุณปคโนฺธปิ เตสํ วายติ, มตานํ, มหาราช, ยกฺขานํ สรีรํ กีฎวเณฺณน วา ทิสฺสติ, กิมิวเณฺณน วา ทิสฺสติ, กิปิลฺลิกวเณฺณน วา ทิสฺสติ, ปฎงฺควเณฺณน วา ทิสฺสติ, อหิวเณฺณน วา ทิสฺสติ, วิจฺฉิกวเณฺณน วา ทิสฺสติ, สตปทิวเณฺณน วา ทิสฺสติ, ทิชวเณฺณน วา ทิสฺสติ, มิควเณฺณน วา ทิสฺสตี’’ติฯ ‘‘โก หิ, ภเนฺต นาคเสน, อโญฺญ อิทํ ปญฺหํ ปุโฎฺฐ วิสเชฺชยฺย อญฺญตฺร ตวาทิเสน พุทฺธิมตา’’ติฯ</p>

</p>


<h3>๘. อนวเสสสิกฺขาปทปโญฺห</h3>
<p> ‘‘ภเนฺต นาคเสน, เย เต อเหสุํ ติกิจฺฉกานํ ปุพฺพกา อาจริยา เสยฺยถิทํ, นารโท ธมฺมนฺตรี  องฺคิรโส กปิโล กณฺฑรคฺคิ สาโม  อตุโล ปุพฺพกจฺจายโน, สเพฺพเปเต อาจริยา สกิํ เยว โรคุปฺปตฺติญฺจ นิทานญฺจ สภาวญฺจ สมุฎฺฐานญฺจ ติกิจฺฉญฺจ กิริยญฺจ สิทฺธาสิทฺธญฺจ สพฺพํ ตํ  นิรวเสสํ ชานิตฺวา ‘อิมสฺมิํ กาเย เอตฺตกา โรคา อุปฺปชฺชิสฺสนฺตี’ติ เอกปฺปหาเรน กลาปคฺคาหํ กริตฺวา สุตฺตํ พนฺธิํสุ, อสพฺพญฺญุโน เอเต สเพฺพ, กิสฺส ปน ตถาคโต สพฺพญฺญู สมาโน อนาคตํ กิริยํ พุทฺธญาเณน ชานิตฺวา ‘เอตฺตเก นาม วตฺถุสฺมิํ เอตฺตกํ  นาม สิกฺขาปทํ ปญฺญเปตพฺพํ ภวิสฺสตี’ติ ปริจฺฉินฺทิตฺวา อนวเสสโต สิกฺขาปทํ น ปญฺญเปสิ, อุปฺปนฺนุปฺปเนฺน วตฺถุสฺมิํ อยเส ปากเฎ โทเส วิตฺถาริเก ปุถุคเต อุชฺฌายเนฺตสุ มนุเสฺสสุ ตสฺมิํ ตสฺมิํ กาเล สาวกานํ สิกฺขาปทํ ปญฺญเปสี’’ติ?</p>


<p>‘‘ญาตเมตํ, มหาราช, ตถาคตสฺส ‘อิมสฺมิํ สมเย อิเมสุ มนุเสฺสสุ สาธิกํ ทิยฑฺฒสิกฺขาปทสตํ ปญฺญเปตพฺพํ ภวิสฺสตี’ติ, อปิ จ ตถาคตสฺส เอวํ อโหสิ ‘สเจ โข อหํ สาธิกํ ทิยฑฺฒสิกฺขาปทสตํ เอกปฺปหารํ ปญฺญเปสฺสามิ, มหาชโน สนฺตาสมาปชฺชิสฺสติ  ‘พหุกํ อิธ รกฺขิตพฺพํ, ทุกฺกรํ วต โภ สมณสฺส โคตมสฺส สาสเน ปพฺพชิตุ’นฺติ, ปพฺพชิตุกามาปิ น ปพฺพชิสฺสนฺติ, วจนญฺจ เม น สทฺทหิสฺสนฺติ, อสทฺทหนฺตา เต มนุสฺสา อปายคามิโน ภวิสฺสนฺน-ติ อุปฺปนฺนุปฺปเนฺน วตฺถุสฺมิํ ธมฺมเทสนาย วิญฺญาเปตฺวา ปากเฎ โทเส สิกฺขาปทํ ปญฺญเปสฺสามี’’’ติฯ ‘‘อจฺฉริยํ, ภเนฺต นาคเสน, พุทฺธานํ, อพฺภุตํ, ภเนฺต นาคเสน, พุทฺธานํ, ยาว มหนฺตํ ตถาคตสฺส สพฺพญฺญุตญาณํ, เอวเมตํ, ภเนฺต นาคเสน, สุนิทฺทิโฎฺฐ เอโส อโตฺถ ตถาคเตน, ‘พหุกํ อิธ สิกฺขิตพฺพ’นฺติ สุตฺวา สตฺตานํ สนฺตาโส อุปฺปเชฺชยฺย, เอโกปิ ชินสาสเน น ปพฺพเชยฺย, เอวเมตํ ตถา สมฺปฎิจฺฉามี’’ติฯ</p>

</p>


<h3>๙. สูริยตปนปโญฺห</h3>
<p> ‘‘ภเนฺต นาคเสน, อยํ สูริโย สพฺพกาลํ กฐินํ ตปติ, อุทาหุ กิญฺจิกาลํ มนฺทํ ตปตี’’ติ? ‘‘สพฺพกาลํ, มหาราช, สูริโย กฐินํ ตปติ , น กิญฺจิกาลํ มนฺทํ ตปตี’’ติฯ ‘‘ยทิ, ภเนฺต นาคเสน, สูริโย สพฺพกาลํ กฐินํ ตปติ, กิสฺส ปน อเปฺปกทา สูริโย กฐินํ ตปติ, อเปฺปกทา มนฺทํ ตปตี’’ติ? ‘‘จตฺตาโรเม, มหาราช, สูริยสฺส โรคา, เยสํ อญฺญตเรน โรเคน ปฎิปีฬิโต สูริโย มนฺทํ ตปติฯ กตเม จตฺตาโร? อพฺภํ, มหาราช, สูริยสฺส โรโค, เตน โรเคน ปฎิปีฬิโต สูริโย มนฺทํ ตปติฯ มหิกา, มหาราช, สูริยสฺส โรโค, เตน โรเคน ปฎิปีฬิโต สูริโย มนฺทํ ตปติฯ เมโฆ, มหาราช, สูริยสฺส โรโค, เตน โรเคน ปฎิปีฬิโต สูริโย มนฺทํ ตปติฯ ราหุ, มหาราช, สูริยสฺส โรโค, เตน โรเคน ปฎิปีฬิโต สูริโย มนฺทํ ตปติฯ อิเม โข, มหาราช, จตฺตาโร สูริยสฺส โรคา, เยสํ อญฺญตเรน โรเคน ปฎิปีฬิโต สูริโย มนฺทํ ตปตี’’ติฯ ‘‘อจฺฉริยํ, ภเนฺต  นาคเสน, อพฺภุตํ, ภเนฺต  นาคเสน, สูริยสฺสปิ ตาว เตโชสมฺปนฺนสฺส โรโค อุปฺปชฺชิสฺสติ, กิมงฺคํ ปน อเญฺญสํ สตฺตานํ, นตฺถิ, ภเนฺต, เอสา วิภตฺติ อญฺญสฺส อญฺญตฺร ตวาทิเสน พุทฺธิมตา’’ติฯ</p>

</p>


<h3>๑๐. กฐินตปนปโญฺห</h3>
<p> ‘‘ภเนฺต นาคเสน, กิสฺส เหมเนฺต สูริโย กฐินํ ตปติ, โน ตถา คิเมฺห’’ติ? ‘‘คิเมฺห, มหาราช, อนุปหตํ โหติ รโชชลฺลํ, วาตกฺขุภิตา เรณู คคนานุคตา โหนฺติ, อากาเสปิ อพฺภา สุพหลา โหนฺติ, มหาวาโต จ อธิมตฺตํ วายติ, เต สเพฺพ นานากุลา สมายุตา สูริยรํสิโย ปิทหนฺติ, เตน คิเมฺห สูริโย มนฺทํ ตปติฯ</p>


<p>‘‘เหมเนฺต ปน, มหาราช, เหฎฺฐา ปถวี นิพฺพุตา โหติ, อุปริ มหาเมโฆ อุปฎฺฐิโต โหติ, อุปสนฺตํ โหติ รโชชลฺลํ, เรณุ จ สนฺตสนฺตํ คคเน จรติ, วิคตวลาหโก จ โหติ อากาโส, วาโต  จ มนฺทมนฺทํ วายติ, เอเตสํ อุปรติยา วิสุทฺธา  โหนฺติ สูริยรํสิโย, อุปฆาตวิมุตฺตสฺส สูริยสฺส ตาโป อติ วิย ตปติฯ อิทเมตฺถ, มหาราช, การณํ, เยน การเณน สูริโย เหมเนฺต กฐินํ ตปติ, โน ตถา คิเมฺห’’ติฯ ‘‘สพฺพีติมุโตฺต, ภเนฺต, สูริโย กฐินํ ตปติ, เมฆาทิสหคโต กฐินํ น ตปตี’’ติฯ</p>

</p>

</p>

</p>


<h2>๓. เวสฺสนฺตรวโคฺค</h2>
<h3>๑. เวสฺสนฺตรปโญฺห</h3>
<p> ‘‘ภเนฺต   นาคเสน, สเพฺพว โพธิสตฺตา ปุตฺตทารํ เทนฺติ, อุทาหุ เวสฺสนฺตเรเนว รญฺญา ปุตฺตทารํ ทินฺน’’นฺติ? ‘‘สเพฺพปิ, มหาราช, โพธิสตฺตา ปุตฺตทารํ เทนฺติ, น เวสฺสนฺตเรเนว รญฺญา ปุตฺตทารํ ทินฺน’’นฺติฯ ‘‘อปิ  จ โข, ภเนฺต นาคเสน, เตสํ อนุมเตน เทนฺตี’’ติฯ ‘‘ภริยา, มหาราช, อนุมตา, ทารกา ปน พาลตาย วิลปิํสุ , ยทิ เต อตฺถโต ชาเนยฺยุํ, เตปิ อนุโมเทยฺยุํ, น เต วิลเปยฺยุ’’นฺติฯ</p>


<p>‘‘ทุกฺกรํ, ภเนฺต นาคเสน, โพธิสเตฺตน กตํ, ยํ โส อตฺตโน โอรเส ปิเย ปุเตฺต พฺราหฺมณสฺส ทาสตฺถาย อทาสิฯ</p>


<p>‘‘อิทมฺปิ ทุติยํ ทุกฺกรโต ทุกฺกรตรํ, ยํ โส อตฺตโน โอรเส ปิเย ปุเตฺต พาลเก ตรุณเก ลตาย พนฺธิตฺวา เตน พฺราหฺมเณน ลตาย อนุมชฺชียเนฺต ทิสฺวา อชฺฌุเปกฺขิฯ</p>


<p>‘‘อิทมฺปิ ตติยํ ทุกฺกรโต ทุกฺกรตรํ, ยํ โส สเกน พเลน พนฺธนา มุจฺจิตฺวา อาคเต ทารเก สารชฺชมุปคเต ปุนเทว ลตาย พนฺธิตฺวา อทาสิฯ</p>


<p>‘‘อิทมฺปิ จตุตฺถํ ทุกฺกรโต ทุกฺกรตรํ, ยํ โส ทารเก ‘อยํ โข, ตาต, ยโกฺข ขาทิตุํ เนติ อเมฺห’ติ วิลปเนฺต ‘มา ภายิตฺถา’ติ น อสฺสาเสสิฯ</p>


<p>‘‘อิทมฺปิ ปญฺจมํ ทุกฺกรโต ทุกฺกรตรํ, ยํ โส ชาลิสฺส กุมารสฺส รุทมานสฺส ปาเทสุ นิปติตฺวา ‘อลํ, ตาต, กณฺหาชินํ นิวเตฺตหิ, อหเมว คจฺฉามิ ยเกฺขน สห, ขาทตุ มํ ยโกฺข’ติ ยาจมานสฺส เอวํ น สมฺปฎิจฺฉิฯ</p>


<p>‘‘อิทมฺปิ  ฉฎฺฐํ ทุกฺกรโต ทุกฺกรตรํ, ยํ โส ชาลิสฺส กุมารสฺส ‘ปาสาณสมํ นูน เต, ตาต, หทยํ, ยํ ตฺวํ อมฺหากํ ทุกฺขิตานํ เปกฺขมาโน นิมฺมนุสฺสเก พฺรหารเญฺญ ยเกฺขน นียมาเน น นิวาเรสี’ติ วิลปมานสฺส การุญฺญํ นากาสิฯ</p>


<p>‘‘อิทมฺปิ  สตฺตมํ ทุกฺกรโต ทุกฺกรตรํ, ยํ ตสฺส รุฬรุฬสฺส ภีมภีมสฺส นีเต ทารเก อทสฺสนํ คมิเต น ผลิ หทยํ สตธา วา สหสฺสธา วา, ปุญฺญกาเมน มนุเชน กิํ ปรทุกฺขาปเนน, นนุ นาม สกทานํ ทาตพฺพํ โหตี’’ติ?</p>


<p>‘‘ทุกฺกรสฺส, มหาราช, กตตฺตา โพธิสตฺตสฺส กิตฺติสโทฺท ทสสหสฺสิยา โลกธาตุยา สเทวมนุเสฺสสุ อพฺภุคฺคโต, เทวา เทวภวเน  ปกิเตฺตนฺติ, อสุรา อสุรภวเน ปกิเตฺตนฺติ, ครุฬา ครุฬภวเน ปกิเตฺตนฺติ, นาคา นาคภวเน ปกิเตฺตนฺติ, ยกฺขา ยกฺขภวเน ปกิเตฺตนฺติ, อนุปุเพฺพน ตสฺส กิตฺติสโทฺท ปรมฺปราย อเชฺชตรหิ อิธ อมฺหากํ สมยํ อนุปฺปโตฺต, ตํ มยํ ทานํ ปกิเตฺตนฺตา วิโกเปนฺตา นิสินฺนา สุทินฺนํ, อุทาหุ ทุทฺทินฺนนฺติฯ โส โข ปนายํ, มหาราช, กิตฺติสโทฺท นิปุณานํ วิญฺญูนํ วิทูนํ วิภาวีนํ โพธิสตฺตานํ ทส คุเณ อนุทสฺสติฯ กตเม ทส? อเคธตา นิราลยตา จาโค ปหานํ อปุนราวตฺติตา สุขุมตา มหนฺตตา ทุรนุโพธตา ทุลฺลภตา อสทิสตา พุทฺธธมฺมสฺส, โส โข ปนายํ, มหาราช, กิตฺติสโทฺท นิปุณานํ วิญฺญูนํ วิทูนํ วิภาวีนํ โพธิสตฺตานํ อิเม ทส คุเณ อนุทสฺสตี’’ติฯ</p>


<p>‘‘ภเนฺต นาคเสน, โย ปรํ ทุกฺขาเปตฺวา ทานํ เทติ, อปิ นุ ตํ ทานํ สุขวิปากํ โหติ สคฺคสํวตฺตนิก’’นฺติ? ‘‘อาม, มหาราช, กิํ วตฺตพฺพ’’นฺติฯ ‘‘อิงฺฆ, ภเนฺต นาคเสน, การณํ อุปทเสฺสหี’’ติฯ ‘‘อิธ, มหาราช, โกจิ สมโณ วา พฺราหฺมโณ วา สีลวา โหติ กลฺยาณธโมฺม, โส ภเวยฺย ปกฺขหโต วา ปีฐสปฺปี วา อญฺญตรํ วา พฺยาธิํ อาปโนฺน, ตเมนํ โย โกจิ ปุญฺญกาโม ยานํ อาโรเปตฺวา ปตฺถิตํ เทสมนุปาเปยฺย, อปิ นุ โข, มหาราช, ตสฺส ปุริสสฺส ตโตนิทานํ กิญฺจิ สุขํ นิพฺพเตฺตยฺย สคฺคสํวตฺตนิกํ ตํ กมฺม’’นฺติ? ‘‘อาม, ภเนฺต, กิํ วตฺตพฺพํ? หตฺถิยานํ วา โส, ภเนฺต, ปุริโส ลเภยฺย อสฺสยานํ วา รถยานํ วา, ถเล ถลยานํ ชเล ชลยานํ เทเวสุ เทวยานํ มนุเสฺสสุ มนุสฺสยานํ, ตทนุจฺฉวิกํ ตทนุโลมิกํ ภเว ภเว นิพฺพเตฺตยฺย, ตทนุจฺฉวิกานิ ตทนุโลมิกานิ จสฺส สุขานิ นิพฺพเตฺตยฺยุํ, สุคติโต สุคติํ คเจฺฉยฺย, เตเนว กมฺมาภิสเนฺทน อิทฺธิยานํ อภิรุยฺห ปตฺถิตํ นิพฺพานนครํ ปาปุเณยฺยา’’ติฯ ‘‘เตน หิ, มหาราช, ปรทุกฺขาปเนน ทินฺนทานํ สุขวิปากํ โหติ  สคฺคสํวตฺตนิกํ , ยํ โส ปุริโส พลีพเทฺท ทุกฺขาเปตฺวา เอวรูปํ สุขํ อนุภวติฯ</p>


<p>‘‘อปรมฺปิ , มหาราช, อุตฺตริํ การณํ สุโณหิ, ยถา ปรทุกฺขาปเนน ทินฺนทานํ สุขวิปากํ โหติ สคฺคสํวตฺตนิกํฯ อิธ, มหาราช, โย โกจิ ราชา ชนปทโต ธมฺมิกํ พลิํ อุทฺธราเปตฺวา อาณาปวตฺตเนน ทานํ ทเทยฺย, อปิ นุ โข โส, มหาราช, ราชา ตโตนิทานํ กิญฺจิ สุขํ อนุภเวยฺย สคฺคสํวตฺตนิกํ ตํ ทาน’’นฺติ? ‘‘อาม, ภเนฺต, กิํ วตฺตพฺพํ, ตโตนิทานํ โส, ภเนฺต, ราชา อุตฺตริํ อเนกสตสหสฺสคุณํ ลเภยฺยฯ ราชูนํ อติราชา ภเวยฺย, เทวานํ อติเทโว ภเวยฺย, พฺรหฺมานํ อติพฺรหฺมา ภเวยฺย, สมณานํ อติสมโณ ภเวยฺย, พฺราหฺมณานํ อติพฺราหฺมโณ ภเวยฺย, อรหนฺตานํ อติอรหา  ภเวยฺยา’’ติฯ ‘‘เตน หิ, มหาราช, ปรทุกฺขาปเนน ทินฺนทานํ สุขวิปากํ โหติ สคฺคสํวตฺตนิกํ, ยํ โส ราชา พลินา ชนํ ปีเฬตฺวา ทินฺนทาเนน เอวรูปํ อุตฺตริํ ยสสุขํ อนุภวตี’’ติฯ</p>


<p>‘‘อติทานํ, ภเนฺต นาคเสน, เวสฺสนฺตเรน รญฺญา ทินฺนํ, ยํ โส สกํ ภริยํ ปรสฺส ภริยตฺถาย อทาสิ, สเก โอรเส ปุเตฺต พฺราหฺมณสฺส ทาสตฺถาย อทาสิ, อติทานํ นาม, ภเนฺต นาคเสน, โลเก วิทูหิ นินฺทิตํ ครหิตํ, ยถา นาม, ภเนฺต นาคเสน, อติภาเรน สกฎสฺส อโกฺข ภิชฺชติ, อติภาเรน นาวา โอสีทติ, อติภุเตฺตน โภชนํ วิสมํ ปริณมติ, อติวเสฺสน ธญฺญํ วินสฺสติ, อติทาเนน โภคกฺขยํ อุเปติ, อติตาเปน ปถวี อุปฑยฺหติ, อติราเคน อุมฺมตฺตโก โหติ, อติโทเสน วโชฺฌ โหติ, อติโมเหน อนยํ อาปชฺชติ, อติโลเภน โจรคฺคหณมุปคจฺฉติ, อติภเยน นิรุชฺฌติ, อติปูเรน นที อุตฺตรติ, อติวาเตน อสนิ ปตติ, อติอคฺคินา โอทนํ อุตฺตรติ, อติสญฺจรเณน น จิรํ ชีวติฯ เอวเมว โข, ภเนฺต นาคเสน, อติทานํ นาม โลเก วิทูหิ นินฺทิตํ ครหิตํ, อติทานํ, ภเนฺต นาคเสน, เวสฺสนฺตเรน รญฺญา  ทินฺนํ, น ตตฺถ กิญฺจิ ผลํ อิจฺฉิตพฺพ’’นฺติฯ</p>


<p>‘‘อติทานํ, มหาราช, โลเก วิทูหิ วณฺณิตํ ถุตํ ปสตฺถํ, เย เกจิ ยาทิสํ กีทิสํ ทานํ เทนฺติ , อติทานทายี โลเก กิตฺติํ ปาปุณาติฯ ยถา , มหาราช, อติปวรตาย ทิพฺพํ วนมูลํ คหิตมฺปิ หตฺถปาเส ฐิตานํ ปรชนานํ น ทสฺสยติ, อคโท อติชจฺจตาย  ปีฬาย สมุคฺฆาตโก โรคานํ อนฺตกโร, อคฺคิ อติโชติตาย ฑหติ, อุทกํ อติสีตตาย นิพฺพาเปติ, ปทุมํ ปริสุทฺธตาย น อุปลิมฺปติ วาริกทฺทเมน, มณิ อติคุณตาย กามทโท, วชิรํ อติติขิณตาย วิชฺฌติ มณิมุตฺตาผลิกํ, ปถวี อติมหนฺตตาย นโรรคมิคปกฺขิชลเสลปพฺพตทุเม ธาเรติ, สมุโทฺท อติมหนฺตตาย อปริปูรโณ, สิเนรุ อติภารตาย อจโล, อากาโส อติวิตฺถารตาย อนโนฺต, สูริโย อติปฺปภตาย ติมิรํ ฆาเตติ, สีโห อติชาติตาย วิคตภโย, มโลฺล อติพลวตาย ปฎิมลฺลํ ขิปฺปํ อุกฺขิปติ , ราชา อติปุญฺญตาย อธิปติ, ภิกฺขุ อติสีลวนฺตตาย นาคยกฺขนรมรูหิ นมสฺสนีโย, พุโทฺธ อติอคฺคตาย  อนุปโมฯ เอวเมว โข, มหาราช, อติทานํ นาม โลเก วิทูหิ วณฺณิตํ ถุตํ ปสตฺถํ, เย เกจิ ยาทิสํ กีทิสํ ทานํ เทนฺติ, อติทานทายี โลเก กิตฺติํ ปาปุณาติ, อติทาเนน เวสฺสนฺตโร ราชา ทสสหสฺสิยา โลกธาตุยา วณฺณิโต ถุโต ปสโตฺถ มหิโต กิตฺติโต, เตเนว อติทาเนน เวสฺสนฺตโร ราชา อเชฺชตรหิ พุโทฺธ ชาโต อโคฺค สเทวเก โลเกฯ</p>


<p>‘‘อตฺถิ ปน, มหาราช, โลเก ฐปนียํ ทานํ, ยํ ทกฺขิเณเยฺย อนุปฺปเตฺต น ทาตพฺพ’’นฺติ? ‘‘ทส โข ปนิมานิ, ภเนฺต นาคเสน, ทานานิ, ยานิ โลเก อทานสมฺมตานิ, โย ตานิ ทานานิ เทติ, โส อปายคามี โหติฯ กตมานิ ทส? มชฺชทานํ, ภเนฺต นาคเสน, โลเก อทานสมฺมตํ, โย ตํ ทานํ เทติ, โส อปายคามี โหติฯ สมชฺชทานํ…เป.… อิตฺถิทานํ…เป.… อุสภทานํ…เป.… จิตฺตกมฺมทานํ…เป.… สตฺถทานํ  …เป.… วิสทานํ…เป.… สงฺขลิกทานํ…เป.… กุกฺกุฎสูกรทานํ…เป.… ตุลากูฎมานกูฎทานํ, ภเนฺต นาคเสน, โลเก อทานสมฺมตํ โหติ, โย ตํ ทานํ เทติ, โส อปายคามี โหติฯ อิมานิ โข, ภเนฺต นาคเสน, ทส ทานานิ โลเก อทานสมฺมตานิ, โย ตานิ ทานานิ เทติ, โส อปายคามี โหตี’’ติฯ</p>


<p>‘‘นาหํ ตํ, มหาราช, อทานสมฺมตํ ปุจฺฉามิ, อิมํ ขฺวาหํ, มหาราช, ตํ ปุจฺฉามิ ‘อตฺถิ ปน, มหาราช, โลเก ฐปนียํ ทานํ, ยํ ทกฺขิเณเยฺย อนุปฺปเตฺต น ทาตพฺพ’นฺติฯ ‘‘นตฺถิ, ภเนฺต นาคเสน, โลเก ฐปนียํ ทานํฯ ยํ  ทกฺขิเณเยฺย อนุปฺปเตฺต น ทาตพฺพํ, จิตฺตปฺปสาเท อุปฺปเนฺน เกจิ ทกฺขิเณยฺยานํ โภชนํ เทนฺติ, เกจิ อจฺฉาทนํ, เกจิ สยนํ, เกจิ อาวสถํ, เกจิ อตฺถรณปาวุรณํ, เกจิ ทาสิทาสํ, เกจิ เขตฺตวตฺถุํ, เกจิ ทฺวิปทจตุปฺปทํ, เกจิ สตํ สหสฺสํ สตสหสฺสํ, เกจิ มหารชฺชํ, เกจิ ชีวิตมฺปิ เทนฺตี’’ติฯ ‘‘ยทิ ปน, มหาราช, เกจิ ชีวิตมฺปิ เทนฺติ, กิํ การณา เวสฺสนฺตรํ ทานปติํ อติพาฬฺหํ ปริปาเตสิ สุทิเนฺน ปุเตฺต จ ทาเร จ?</p>


<p>‘‘อปิ นุ โข, มหาราช, อตฺถิ โลกปกติ โลกาจิณฺณํ, ลภติ ปิตา ปุตฺตํ อิณโฎฺฎ วา อาชีวิกปกโต วา อาวปิตุํ วา  วิกฺกิณิตุํ วา’’ติ? ‘‘อาม, ภเนฺต, ลภติ ปิตา ปุตฺตํ อิณโฎฺฎ วา อาชีวิกปกโต วา อาวปิตุํ วา วิกฺกิณิตุํ วา’’ติฯ ‘‘ยทิ, มหาราช, ลภติ ปิตา ปุตฺตํ อิณโฎฺฎ วา อาชีวิกปกโต วา อาวปิตุํ วา วิกฺกิณิตุํ วา , เวสฺสนฺตโรปิ, มหาราช, ราชา อลภมาโน สพฺพญฺญุตญาณํ อุปทฺทุโต ทุกฺขิโต ตสฺส ธมฺมธนสฺส ปฎิลาภาย ปุตฺตทารํ อาวเปสิ จ วิกฺกิณิ จฯ อิติ, มหาราช, เวสฺสนฺตเรน รญฺญา อเญฺญสํ ทินฺนํ เยว ทินฺนํ, กตํ เยว กตํฯ กิสฺส ปน ตฺวํ, มหาราช, เตน ทาเนน เวสฺสนฺตรํ ทานปติํ อติพาฬฺหํ อปสาเทสี’’ติ?</p>


<p>‘‘นาหํ, ภเนฺต นาคเสน, เวสฺสนฺตรสฺส ทานปติโน ทานํ ครหามิ, อปิ จ ปุตฺตทารํ ยาจเนฺต นิมินิตฺวา อตฺตานํ  ทาตพฺพ’’นฺติฯ ‘‘เอตํ โข, มหาราช, อสพฺภิการณํ, ยํ ปุตฺตทารํ ยาจเนฺต อตฺตานํ ทเทยฺย, ยํ ยํ หิ ยาจเนฺต ตํ ตเทว ทาตพฺพํ, เอตํ สปฺปุริสานํ กมฺมํฯ ยถา, มหาราช, โกจิ ปุริโส ปานียํ อาหราเปยฺย, ตสฺส โย โภชนํ ทเทยฺย, อปิ นุ โส, มหาราช, ปุริโส ตสฺส กิจฺจการี อสฺสา’’ติ? ‘‘น หิ, ภเนฺต, ยํ โส อาหราเปติ, ตเมว ตสฺส เทโนฺต กิจฺจการี อสฺสา’’ติฯ ‘‘เอวเมว โข, มหาราช, เวสฺสนฺตโร ราชา พฺราหฺมเณ ปุตฺตทารํ ยาจเนฺต ปุตฺตทารํ เยว อทาสิฯ สเจ, มหาราช, พฺราหฺมโณ เวสฺสนฺตรสฺส สรีรํ ยาเจยฺย, น โส, มหาราช, อตฺตานํ รเกฺขยฺย น กเมฺปยฺย น รเชฺชยฺย, ตสฺส ทินฺนํ ปริจฺจตฺตํ เยว สรีรํ ภเวยฺยฯ สเจ, มหาราช, โกจิ เวสฺสนฺตรํ ทานปติํ อุปคนฺตฺวา ยาเจยฺย ‘ทาสตฺตํ เม  อุเปหี’ติ, ทินฺนํ ปริจฺจตฺตํ เยวสฺส สรีรํ ภเวยฺย, น โส ทตฺวา ตเปยฺย , รโญฺญ, มหาราช, เวสฺสนฺตรสฺส กาโย พหุสาธารโณฯ</p>


<p>‘‘ยถา, มหาราช, ปกฺกา มํสเปสิ พหุสาธารณา, เอวเมว โข, มหาราช, รโญฺญ เวสฺสนฺตรสฺส กาโย พหุสาธารโณฯ ยถา วา ปน, มหาราช, ผลิโต  รุโกฺข นานาทิชคณสาธารโณ, เอวเมว โข, มหาราช, รโญฺญ เวสฺสนฺตรสฺส กาโย พหุสาธารโณฯ กิํ การณา? ‘เอวาหํ ปฎิปชฺชโนฺต สมฺมาสโมฺพธิํ ปาปุณิสฺสามี’ติฯ</p>


<p>‘‘ยถา, มหาราช, ปุริโส อธโน ธนตฺถิโก ธนปริเยสนํ จรมาโน อชปถํ สงฺกุปถํ เวตฺตปถํ คจฺฉติ, ชลถลวาณิชฺชํ กโรติ, กาเยน วาจาย มนสา ธนํ อาราเธติ, ธนปฺปฎิลาภาย วายมติฯ เอวเมว โข, มหาราช, เวสฺสนฺตโร ทานปติ อธโน พุทฺธธเนน สพฺพญฺญุตญาณรตนปฺปฎิลาภาย ยาจกานํ ธนธญฺญํ ทาสิทาสํ ยานวาหนํ สกลสาปเตยฺยํ สกํ ปุตฺตทารํ อตฺตานญฺจ จชิตฺวา สมฺมาสโมฺพธิํ เยว ปริเยสติฯ</p>


<p>‘‘ยถา วา ปน, มหาราช, อมโจฺจ มุทฺทกาโม มุทฺทาธิกรณํ  ยํ กิญฺจิ เคเห ธนธญฺญํ หิรญฺญสุวณฺณํ, ตํ สพฺพํ ทตฺวาปิ มุทฺทปฺปฎิลาภาย วายมติฯ เอวเมว โข, มหาราช, เวสฺสนฺตโร  ทานปติ สพฺพํ ตํ พาหิรพฺภนฺตรธนํ ทตฺวา ชีวิตมฺปิ ปเรสํ ทตฺวา สมฺมาสโมฺพธิํ เยว ปริเยสติฯ</p>


<p>‘‘อปิ จ, มหาราช, เวสฺสนฺตรสฺส ทานปติโน เอวํ อโหสิ ‘ยํ โส พฺราหฺมโณ ยาจติ, ตเมวาหํ ตสฺส เทโนฺต กิจฺจการี นาม โหมี’ติ, เอวํ โส ตสฺส ปุตฺตทารมทาสิฯ น โข, มหาราช, เวสฺสนฺตโร ทานปติ เทสฺสตาย พฺราหฺมณสฺส ปุตฺตทารมทาสิ, น อทสฺสนกามตาย ปุตฺตทารมทาสิ, น อติพหุกา เม ปุตฺตทารา, ‘น สโกฺกมิ เต โปเสตุ’นฺติ ปุตฺตทารมทาสิ, น อุกฺกณฺฐิโต ‘อปฺปิยา เม’ติ นีหริตุกามตาย ปุตฺตทารมทาสิฯ อถ โข สพฺพญฺญุตญาณรตนเสฺสว ปิยตฺตา สพฺพญฺญุตญาณสฺส การณา เวสฺสนฺตโร ราชา เอวรูปํ อตุลํ วิปุลมนุตฺตรํ ปิยํ มนาปํ ทยิตํ ปาณสมํ ปุตฺตทารทานวรํ พฺราหฺมณสฺส อทาสิฯ</p>


<p>‘‘ภาสิตเมฺปตํ , มหาราช, ภควตา เทวาติเทเวน  –</p>


<p>
‘‘‘น เม เทสฺสา อุโภ ปุตฺตา, มทฺที เทวี น เทสฺสิยา;  
  
สพฺพญฺญุตํ ปิยํ มยฺหํ, ตสฺมา ปิเย อทาสห’นฺติฯ  
</p>
  
<p>‘‘ตสฺมา, มหาราช, เวสฺสตโร ราชา ปุตฺตทานํ  ทตฺวา ปณฺณสาลํ ปวิสิตฺวา นิปชฺชิฯ ตสฺส อติเปเมน ทุกฺขิตสฺส พลวโสโก อุปฺปชฺชิ, หทยวตฺถุ อุณฺหมโหสิฯ นาสิกาย อปฺปโหนฺติยา มุเขน อุเณฺห อสฺสาสปสฺสาเส วิสฺสเชฺชสิ, อสฺสูนิ ปริวตฺติตฺวา โลหิตพินฺทูนิ หุตฺวา เนเตฺตหิ นิกฺขมิํสุฯ เอวเมว โข, มหาราช, ทุเกฺขน เวสฺสนฺตโร ราชา พฺราหฺมณสฺส ปุตฺตทารมทาสิ ‘มา เม ทานปโถ ปริหายี’ติฯ</p>


<p>‘‘อปิ จ, มหาราช, เวสฺสนฺตโร ราชา เทฺว อตฺถวเส ปฎิจฺจ พฺราหฺมณสฺส เทฺว ทารเก อทาสิฯ กตเม เทฺว? ทานปโถ จ เม อปริหีโน ภวิสฺสติ, ทุกฺขิเต จ เม ปุตฺตเก วนมูลผเลหิ อิโตนิทานํ อยฺยโก โมเจสฺสตีติฯ ชานาติ  หิ, มหาราช, เวสฺสนฺตโร ราชา ‘น เม ทารกา สกฺกา เกนจิ ทาสโภเคน ภุญฺชิตุํ, อิเม จ ทารเก อยฺยโก นิกฺกิณิสฺสติ, เอวํ อมฺหากมฺปิ คมนํ ภวิสฺสตี’ติฯ อิเม โข, มหาราช, เทฺว อตฺถวเส ปฎิจฺจ พฺราหฺมณสฺส เทฺว ทารเก อทาสิฯ</p>


<p>‘‘อปิ จ, มหาราช, เวสฺสนฺตโร ราชา ชานาติ ‘อยํ โข พฺราหฺมโณ ชิโณฺณ วุโฑฺฒ มหลฺลโก  ทุพฺพโล ภโคฺค ทณฺฑปรายโณ ขีณายุโก ปริตฺตปุโญฺญ, เนโส สมโตฺถ อิเม ทารเก ทาสโภเคน ภุญฺชิตุ’นฺติฯ สกฺกุเณยฺย ปน, มหาราช, ปุริโส ปากติเกน พเลน อิเม จนฺทิมสูริเย เอวํมหิทฺธิเก เอวํมหานุภาเว คเหตฺวา เปฬาย วา สมุเคฺค วา ปกฺขิปิตฺวา นิปฺปเภ กตฺวา ถาลกปริโภเคน  ปริภุญฺชิตุ’’นฺติ? ‘‘น หิ, ภเนฺต’’ติฯ ‘‘เอวเมว โข, มหาราช, อิมสฺมิํ โลเก จนฺทิมสูริยปฺปฎิภาคสฺส เวสฺสนฺตรสฺส ทารกา น สกฺกา เกนจิ ทาสโภเคน ภุญฺชิตุนฺติฯ</p>


<p>‘‘อปรมฺปิ, มหาราช, อุตฺตริํ การณํ สุโณหิ, เยน การเณน เวสฺสนฺตรสฺส ทารกา น สกฺกา เกนจิ ทาสโภเคน ภุญฺชิตุํฯ ยถา, มหาราช, รโญฺญ จกฺกวตฺติสฺส มณิรตนํ สุภํ ชาติมนฺตํ อฎฺฐํสํ สุปริกมฺมกตํ จตุหตฺถายามํ สกฎนาภิปริณาหํ น สกฺกา เกนจิ ปิโลติกาย  เวเฐตฺวา เปฬาย ปกฺขิปิตฺวา สตฺถกนิสานปริโภเคน ปริภุญฺชิตุํ, เอวเมว โข, มหาราช, โลเก จกฺกวตฺติรโญฺญ มณิรตนปฺปฎิภาคสฺส เวสฺสนฺตรสฺส ทารกา น สกฺกา เกนจิ ทาสโภเคน ภุญฺชิตุํฯ</p>


<p>‘‘อปรมฺปิ, มหาราช, อุตฺตริํ การณํ สุโณหิ, เยน การเณน เวสฺสนฺตรสฺส ทารกา น สกฺกา เกนจิ ทาสโภเคน ภุญฺชิตุํฯ ยถา, มหาราช, ติธา ปภิโนฺน สพฺพเสโต สตฺตปฺปติฎฺฐิโต อฎฺฐรตนุเพฺพโธ นวรตนายามปริณาโห ปาสาทิโก ทสฺสนีโย อุโปสโถ นาคราชา น สกฺกา เกนจิ สุเปฺปน วา สราเวน วา ปิทหิตุํ, โควจฺฉโก วิย วจฺฉกสาลาย ปกฺขิปิตฺวา ปริหริตุํ  วา, เอวเมว โข, มหาราช, โลเก อุโปสถนาคราชปฺปฎิภาคสฺส เวสฺสนฺตรสฺส ทารกา น สกฺกา เกนจิ ทาสโภเคน ภุญฺชิตุํฯ</p>


<p>‘‘อปรมฺปิ, มหาราช, อุตฺตริํ การณํ สุโณหิ, เยน การเณน เวสฺสนฺตรสฺส ทารกา น สกฺกา เกนจิ ทาสโภเคน ภุญฺชิตุํฯ ยถา, มหาราช, มหาสมุโทฺท ทีฆปุถุลวิตฺถิโณฺณ คมฺภีโร อปฺปเมโยฺย ทุรุตฺตโร อปริโยคาโฬฺห อนาวโฎ น สกฺกา เกนจิ สพฺพตฺถ ปิทหิตฺวา เอกติเตฺถน ปริโภคํ กาตุํ, เอวเมว โข, มหาราช, โลเก มหาสมุทฺทปฺปฎิภาคสฺส เวสฺสนฺตรสฺส ทารกา น สกฺกา เกนจิ ทาสโภเคน ภุญฺชิตุํฯ</p>


<p>‘‘อปรมฺปิ, มหาราช, อุตฺตริํ การณํ สุโณหิ, เยน การเณน เวสฺสนฺตรสฺส ทารกา น สกฺกา เกนจิ ทาสโภเคน ภุญฺชิตุํฯ ยถา, มหาราช, หิมวโนฺต ปพฺพตราชา ปญฺจโยชนสตํ อจฺจุคฺคโต นเภ ติสหสฺสโยชนายามวิตฺถาโร จตุราสีติกูฎสหสฺสปฺปฎิมณฺฑิโต ปญฺจนฺนํ มหานทีสตานํ  ปภโว มหาภูตคณาลโย นานาวิธคนฺธธโร ทิโพฺพสธสตสมลงฺกโต นเภ วลาหโก วิย อจฺจุคฺคโต ทิสฺสติ, เอวเมว โข, มหาราช, โลเก หิมวนฺตปพฺพตราชปฺปฎิภาคสฺส เวสฺสนฺตรสฺส ทารกา น สกฺกา เกนจิ ทาสโภเคน ภุญฺชิตุํฯ</p>


<p>‘‘อปรมฺปิ, มหาราช, อุตฺตริํ การณํ สุโณหิ, เยน การเณน เวสฺสนฺตรสฺส ทารกา น สกฺกา เกนจิ ทาสโภเคน ภุญฺชิตุํฯ ยถา, มหาราช, รตฺตนฺธการติมิสายํ อุปริปพฺพตเคฺค ชลมาโน มหาอคฺคิกฺขโนฺธ สุวิทูเรปิ ปญฺญายติ, เอวเมว โข, มหาราช, เวสฺสนฺตโร ราชา ปพฺพตเคฺค ชลมาโน  มหาอคฺคิกฺขโนฺธ วิย สุวิทูเรปิ ปากโฎ ปญฺญายติ, ตสฺส ทารกา น สกฺกา เกนจิ ทาสโภเคน ภุญฺชิตุํฯ</p>


<p>‘‘อปรมฺปิ, มหาราช, อุตฺตริํ การณํ สุโณหิ, เยน การเณน เวสฺสนฺตรสฺส ทารกา น สกฺกา เกนจิ ทาสโภเคน ภุญฺชิตุํฯ ยถา, มหาราช, หิมวเนฺต ปพฺพเต นาคปุปฺผสมเย อุชุวาเต วายเนฺต ทส ทฺวาทส โยชนานิ ปุปฺผคโนฺธ วายติ, เอวเมว โข , มหาราช, เวสฺสนฺตรสฺส รโญฺญ อปิ โยชนสหเสฺสหิปิ ยาว อกนิฎฺฐภวนํ เอตฺถนฺตเร สุราสุรครุฬคนฺธพฺพยกฺขรกฺขสมโหรคกินฺนรอินฺทภวเนสุ กิตฺติสโทฺท อพฺภุคฺคโต, สีลวรคโนฺธ จสฺส สมฺปวายติ, เตน ตสฺส ทารกา น สกฺกา เกนจิ ทาสโภเคน ภุญฺชิตุํฯ อนุสิโฎฺฐ, มหาราช, ชาลี กุมาโร ปิตรา เวสฺสนฺตเรน รญฺญา ‘อยฺยโก เต, ตาต, ตุเมฺห พฺราหฺมณสฺส ธนํ ทตฺวา นิกฺกิณโนฺต ตํ นิกฺขสหสฺสํ ทตฺวา นิกฺกิณาตุ, กณฺหาชินํ นิกฺกิณโนฺต ทาสสตํ ทาสิสตํ หตฺถิสตํ อสฺสสตํ เธนุสตํ อุสภสตํ นิกฺขสตนฺติ สพฺพสตํ ทตฺวา นิกฺกิณาตุ, ยทิ เต, ตาต, อยฺยโก ตุเมฺห พฺราหฺมณสฺส หตฺถโต อาณาย พลสา มุธา คณฺหาติ, มา ตุเมฺห อยฺยกสฺส วจนํ กริตฺถ, พฺราหฺมณเสฺสว อนุยายิโน โหถา’ติ, เอวมนุสาสิตฺวา ปุเตฺต เปเสสิ, ตโต ชาลีกุมาโร คนฺตฺวา อยฺยเกน ปุโฎฺฐ กเถสิ –</p>


<p>
‘‘‘สหสฺสคฺฆํ หิ มํ ตาต, พฺราหฺมณสฺส ปิตา อทา;  
  
อโถ กณฺหาชินํ กญฺญํ, หตฺถีนญฺจ สเตน จา’’’ติฯ  
</p>
  
<p>‘‘สุนิเพฺพฐิโต, ภเนฺต นาคเสน, ปโญฺห; สุภินฺนํ ทิฎฺฐิชาลํ; สุมทฺทิโต ปรวาโท; สกสมโย สุทีปิโต; พฺยญฺชนํ สุปริโสธิตํ; สุวิภโตฺต อโตฺถ; เอวเมตํ ตถา สมฺปฎิจฺฉามี’’ติฯ</p>

</p>


<h3>๒. ทุกฺกรการิกปโญฺห</h3>
<p> ‘‘ภเนฺต  นาคเสน, สเพฺพว โพธิสตฺตา ทุกฺกรการิกํ กโรนฺติ, อุทาหุ โคตเมเนว โพธิสเตฺตน ทุกฺกรการิกา กตา’’ติ? ‘‘นตฺถิ, มหาราช , สเพฺพสํ โพธิสตฺตานํ ทุกฺกรการิกา, โคตเมเนว โพธิสเตฺตน ทุกฺกรการิกา กตา’’ติฯ</p>


<p>‘‘ภเนฺต นาคเสน, ยทิ เอวํ อยุตฺตํ, ยํ โพธิสตฺตานํ โพธิสเตฺตหิ เวมตฺตตา โหตี’’ติฯ ‘‘จตูหิ , มหาราช, ฐาเนหิ โพธิสตฺตานํ โพธิสเตฺตหิ เวมตฺตตา โหติฯ กตเมหิ จตูหิ? กุลเวมตฺตตา ปธานเวมตฺตตา  อายุเวมตฺตตา ปมาณเวมตฺตตาติฯ อิเมหิ โข, มหาราช, จตูหิ ฐาเนหิ โพธิสตฺตานํ โพธิสเตฺตหิ เวมตฺตตา โหติฯ สเพฺพสมฺปิ, มหาราช, พุทฺธานํ รูเป สีเล สมาธิมฺหิ ปญฺญาย วิมุตฺติยา วิมุตฺติญาณทสฺสเน จตุเวสารเชฺช ทสตถาคตพเล ฉอสาธารณญาเณ จุทฺทสพุทฺธญาเณ อฎฺฐารสพุทฺธธเมฺม เกวเล จ พุทฺธคุเณ  นตฺถิ เวมตฺตตา, สเพฺพปิ พุทฺธา พุทฺธธเมฺมหิ สมสมา’’ติฯ</p>


<p>‘‘ยทิ, ภเนฺต นาคเสน, สเพฺพปิ พุทฺธา พุทฺธธเมฺมหิ สมสมา, เกน การเณน โคตเมเนว โพธิสเตฺตน ทุกฺกรการิกา กตา’’ติ? ‘‘อปริปเกฺก, มหาราช, ญาเณ อปริปกฺกาย โพธิยา โคตโม โพธิสโตฺต เนกฺขมฺมมภินิกฺขโนฺต อปริปกฺกํ ญาณํ ปริปาจยมาเนน ทุกฺกรการิกา กตา’’ติฯ</p>


<p>‘‘ภเนฺต นาคเสน, เกน การเณน โพธิสโตฺต อปริปเกฺก ญาเณ อปริปกฺกาย โพธิยา มหาภินิกฺขมนํ นิกฺขโนฺต, นนุ นาม ญาณํ ปริปาเจตฺวา ปริปเกฺก ญาเณ นิกฺขมิตพฺพ’’นฺติ?</p>


<p>‘‘โพธิสโตฺต, มหาราช, วิปรีตํ อิตฺถาคารํ ทิสฺวา วิปฺปฎิสารี อโหสิ, ตสฺส วิปฺปฎิสาริสฺส อรติ อุปฺปชฺชิ, อรติจิตฺตํ อุปฺปนฺนํ ทิสฺวา อญฺญตโร มารกายิโก เทวปุโตฺต ‘อยํ โข กาโล อรติจิตฺตสฺส วิโนทนายา’ติ เวหาเส ฐตฺวา อิทํ วจนมพฺรวิ –</p>


<p>‘‘มาริส, มา โข ตฺวํ อุกฺกณฺฐิโต อโหสิ, อิโต เต สตฺตเม ทิวเส ทิพฺพํ จกฺกรตนํ ปาตุภวิสฺสติ สหสฺสารํ สเนมิกํ สนาภิกํ สพฺพาการปริปูรํ, ปถวิคตานิ จ เต  รตนานิ อากาสฎฺฐานิ จ สยเมว อุปคจฺฉิสฺสนฺติ, ทฺวิสหสฺสปริตฺตทีปปริวาเรสุ จตูสุ มหาทีเปสุ เอกมุเขน อาณา ปวตฺติสฺสติ, ปโรสหสฺสญฺจ เต ปุตฺตา ภวิสฺสนฺติ สูรา วีรงฺครูปา ปรเสนปฺปมทฺทนา , เตหิ ปุเตฺตหิ ปริกิโณฺณ สตฺตรตนสมนฺนาคโต จตุทฺทีปมนุสาสิสฺสสี’ติฯ</p>


<p>‘‘ยถา นาม ทิวสสนฺตตฺตํ อโยสูลํ สพฺพตฺถ  อุปฑหนฺตํ กณฺณโสตํ ปวิเสยฺย, เอวเมว โข, มหาราช, โพธิสตฺตสฺส ตํ วจนํ กณฺณโสตํ ปวิสิตฺถ, อิติ โส ปกติยาว อุกฺกณฺฐิโต ตสฺสา เทวตาย วจเนน ภิโยฺยโสมตฺตาย อุพฺพิชฺชิ สํวิชฺชิ สํเวคมาปชฺชิฯ</p>


<p>‘‘ยถา ปน, มหาราช, มหติมหาอคฺคิกฺขโนฺธ ชลมาโน อเญฺญน กเฎฺฐน อุปฑหิโต ภิโยฺยโสมตฺตาย ชเลยฺย, เอวเมว โข, มหาราช, โพธิสโตฺต ปกติยาว อุกฺกณฺฐิโต ตสฺสา เทวตาย วจเนน ภิโยฺยโสมตฺตาย อุพฺพิชฺชิ สํวิชฺชิ สํเวคมาปชฺชิฯ</p>


<p>‘‘ยถา วา ปน, มหาราช, มหาปถวี ปกติตินฺตา นิพฺพตฺตหริตสทฺทลา อาสิโตฺตทกา จิกฺขลฺลชาตา ปุนเทว มหาเมเฆ อภิวุเฎฺฐ ภิโยฺยโสมตฺตาย จิกฺขลฺลตรา อสฺส, เอวเมว โข, มหาราช, โพธิสโตฺต ปกติยาว อุกฺกณฺฐิโต ตสฺสา เทวตาย วจเนน ภิโยฺยโสมตฺตาย อุพฺพิชฺชิ สํวิชฺชิ สํเวคมาปชฺชี’’ติฯ</p>


<p>‘‘อปิ นุ โข, ภเนฺต นาคเสน, โพธิสตฺตสฺส ยทิ สตฺตเม ทิวเส ทิพฺพํ จกฺกรตนํ นิพฺพเตฺตยฺย, ปฎินิวเตฺตยฺย โพธิสโตฺต ทิเพฺพ จกฺกรตเน นิพฺพเตฺต’’ติ? ‘‘น หิ, มหาราช, สตฺตเม ทิวเส โพธิสตฺตสฺส ทิพฺพํ จกฺกรตนํ นิพฺพเตฺตยฺย, อปิ จ ปโลภนตฺถาย ตาย เทวตาย มุสา ภณิตํ, ยทิปิ, มหาราช, สตฺตเม ทิวเส ทิพฺพํ จกฺกรตนํ นิพฺพเตฺตยฺย, โพธิสโตฺต น นิวเตฺตยฺยฯ กิํ การณํ? ‘อนิจฺจ’นฺติ, มหาราช, โพธิสโตฺต ทฬฺหํ อคฺคเหสิ, ‘ทุกฺขํ อนตฺตา’ติ ทฬฺหํ อคฺคเหสิ, อุปาทานกฺขยํ ปโตฺตฯ</p>


<p>‘‘ยถา, มหาราช, อโนตตฺตทหโต อุทกํ คงฺคํ นทิํ ปวิสติ, คงฺคาย นทิยา มหาสมุทฺทํ ปวิสติ, มหาสมุทฺทโต ปาตาลมุขํ ปวิสติ, อปิ นุ, มหาราช, ตํ อุทกํ ปาตาลมุขคตํ ปฎินิวตฺติตฺวา มหาสมุทฺทํ ปวิเสยฺย, มหาสมุทฺทโต คงฺคํ นทิํ ปวิเสยฺย, คงฺคาย นทิยา ปุน อโนตตฺตํ  ปวิเสยฺยา’’ติ? ‘‘น หิ, ภเนฺต’’ติฯ ‘‘เอวเมว โข, มหาราช, โพธิสเตฺตน กปฺปานํ สตสหสฺสํ จตุโร จ อสเงฺขฺยเยฺย กุสลํ ปริปาจิตํ อิมสฺส ภวสฺส  การณา, โสยํ อนฺติมภโว อนุปฺปโตฺต  ปริปกฺกํ โพธิญาณํ ฉหิ วเสฺสหิ พุโทฺธ ภวิสฺสติ สพฺพญฺญู โลเก อคฺคปุคฺคโล, อปิ นุ โข, มหาราช, โพธิสโตฺต จกฺกรตนการณา  ปฎินิวเตฺตยฺยา’’ติ ? ‘‘น หิ, ภเนฺต’’ติฯ</p>


<p>‘‘อปิ จ, มหาราช, มหาปถวี ปริวเตฺตยฺย สกานนา สปพฺพตา, นเตฺวว โพธิสโตฺต ปฎินิวเตฺตยฺย อปตฺวา สมฺมาสโมฺพธิํฯ อาโรเหยฺยปิ เจ, มหาราช, คงฺคาย อุทกํ ปฎิโสตํ, นเตฺวว โพธิสโตฺต ปฎินิวเตฺตยฺย อปตฺวา สมฺมาสโมฺพธิํ; วิสุเสฺสยฺยปิ เจ, มหาราช, มหาสมุโทฺท อปริมิตชลธโร โคปเท อุทกํ วิย, นเตฺวว โพธิสโตฺต ปฎินิวเตฺตยฺย อปตฺวา สมฺมาสโมฺพธิํ; ผเลยฺยปิ เจ, มหาราช, สิเนรุปพฺพตราชา สตธา วา สหสฺสธา วา, นเตฺวว โพธิสโตฺต ปฎินิวเตฺตยฺย อปตฺวา สมฺมาสโมฺพธิํ; ปเตยฺยุมฺปิ เจ, มหาราช, จนฺทิมสูริยา สตารกา เลฑฺฑุ วิย ฉมายํ, นเตฺวว โพธิสโตฺต ปฎินิวเตฺตยฺย อปตฺวา สมฺมาสโมฺพธิํ; สํวเตฺตยฺยปิ เจ, มหาราช, อากาโส กิลญฺชมิว, นเตฺวว โพธิสโตฺต ปฎินิวเตฺตยฺย อปตฺวา สมฺมาสโมฺพธิํฯ กิํ การณา? ปทาลิตตฺตา สพฺพพนฺธนาน’’นฺติฯ</p>


<p>‘‘ภเนฺต นาคเสน, กติ โลเก พนฺธนานี’’ติ? ‘‘ทส โข ปนิมานิ, มหาราช, โลเก พนฺธนานิ, เยหิ พนฺธเนหิ พทฺธา สตฺตา น นิกฺขมนฺติ, นิกฺขมิตฺวาปิ ปฎินิวตฺตนฺติฯ กตมานิ ทส? มาตา, มหาราช, โลเก พนฺธนํ, ปิตา, มหาราช, โลเก พนฺธนํ, ภริยา, มหาราช, โลเก พนฺธนํ, ปุตฺตา, มหาราช, โลเก พนฺธนํ, ญาตี, มหาราช, โลเก พนฺธนํ, มิตฺตํ, มหาราช, โลเก พนฺธนํ, ธนํ, มหาราช, โลเก พนฺธนํ, ลาภสกฺกาโร, มหาราช , โลเก พนฺธนํ, อิสฺสริยํ, มหาราช, โลเก พนฺธนํ, ปญฺจ กามคุณา, มหาราช, โลเก พนฺธนํ, อิมานิ โข มหาราช ทส โลเก พนฺธนานิ, เยหิ พนฺธเนหิ พทฺธา สตฺตา น นิกฺขมนฺติ, นิกฺขมิตฺวาปิ ปฎินิวตฺตนฺติ, ตานิ ทส พนฺธนานิ โพธิสตฺตสฺส ฉินฺนานิ ปทาลิตานิ, ตสฺมา, มหาราช, โพธิสโตฺต น ปฎินิวตฺตตี’’ติฯ</p>


<p>‘‘ภเนฺต นาคเสน, ยทิ โพธิสโตฺต อุปฺปเนฺน อรติจิเตฺต เทวตาย วจเนน อปริปเกฺก ญาเณ อปริปกฺกาย โพธิยา เนกฺขมฺมมภินิกฺขโนฺต, กิํ  ตสฺส ทุกฺกรการิกาย กตาย, นนุ นาม สพฺพภเกฺขน ภวิตพฺพํ ญาณปริปากํ อาคมยมาเนนา’’ติ?</p>


<p>‘‘ทส โข ปนิเม, มหาราช, ปุคฺคลา โลกสฺมิํ โอญฺญาตา อวญฺญาตา หีฬิตา ขีฬิตา ครหิตา ปริภูตา อจิตฺตีกตาฯ กตเม ทส? อิตฺถี, มหาราช, วิธวา โลกสฺมิํ โอญฺญาตา  อวญฺญาตา หีฬิตา ขีฬิตา ครหิตา ปริภูตา อจิตฺตีกตาฯ ทุพฺพโล, มหาราช, ปุคฺคโล…เป.… อมิตฺตญาติ, มหาราช, ปุคฺคโล…เป.… มหคฺฆโส, มหาราช, ปุคฺคโล…เป.… อครุกุลวาสิโก, มหาราช, ปุคฺคโล…เป.… ปาปมิโตฺต, มหาราช, ปุคฺคโล…เป.… ธนหีโน, มหาราช, ปุคฺคโล…เป.… อาจารหีโน, มหาราช, ปุคฺคโล…เป.… กมฺมหีโน, มหาราช, ปุคฺคโล…เป.… ปโยคหีโน, มหาราช, ปุคฺคโล โลกสฺมิํ โอญฺญาโต อวญฺญาโต หีฬิโต ขีฬิโต ครหิโต ปริภูโต อจิตฺตีกโตฯ อิเม โข, มหาราช, ทส ปุคฺคลา โลกสฺมิํ โอญฺญาตา อวญฺญาตา หีฬิตา ขีฬิตา ครหิตา ปริภูตา อจิตฺตีกตาฯ อิมานิ โข, มหาราช, ทส ฐานานิ อนุสฺสรมานสฺส โพธิสตฺตสฺส เอวํ สญฺญา อุปฺปชฺชิ ‘มาหํ กมฺมหีโน อสฺสํ ปโยคหีโน ครหิโต เทวมนุสฺสานํ, ยํนูนาหํ กมฺมสฺสามี อสฺสํ กมฺมครุ กมฺมาธิปเตโยฺย กมฺมสีโล กมฺมโธรโยฺห กมฺมนิเกตวา อปฺปมโตฺต วิหเรยฺย’นฺติ, เอวํ โข, มหาราช, โพธิสโตฺต ญาณํ ปริปาเจโนฺต ทุกฺกรการิกํ อกาสี’’ติฯ</p>


<p>‘‘ภเนฺต นาคเสน, โพธิสโตฺต ทุกฺกรการิกํ กโรโนฺต เอวมาห  ‘น โข ปนาหํ อิมาย กฎุกาย ทุกฺกรการิกาย อธิคจฺฉามิ อุตฺตริมนุสฺสธมฺมํ อลมริยญาณทสฺสนวิเสสํ, สิยา นุ โข อโญฺญ มโคฺค โพธายา’ติฯ อปิ นุ ตสฺมิํ สมเย โพธิสตฺตสฺส มคฺคํ อารพฺภ สติสโมฺมโส อโหสี’’ติ?</p>


<p>‘‘ปญฺจวีสติ โข ปนิเม, มหาราช, จิตฺตทุพฺพลีกรณา ธมฺมา, เยหิ ทุพฺพลีกตํ จิตฺตํ น สมฺมา สมาธิยติ อาสวานํ ขยายฯ กตเม ปญฺจวีสติ? โกโธ, มหาราช, จิตฺตทุพฺพลีกรโณ ธโมฺม, เยน ทุพฺพลีกตํ จิตฺตํ น สมฺมา สมาธิยติ อาสวานํ ขยาย, อุปนาโห…เป.… มโกฺข…เป.… ปฬาโส…เป.… อิสฺสา…เป.… มจฺฉริยํ…เป.… มายา…เป.… สาเฐยฺยํ…เป.… ถโมฺภ…เป.… สารโมฺภ…เป.… มาโน…เป.… อติมาโน  …เป.… มโท…เป.… ปมาโท…เป.… ถินมิทฺธํ…เป.… ตนฺทิ  …เป.… อาลสฺยํ…เป.… ปาปมิตฺตตา…เป.… รูปา…เป.… สทฺทา…เป.… คนฺธา…เป.… รสา…เป.… โผฎฺฐพฺพา…เป.… ขุทาปิปาสา…เป.… อรติ, มหาราช, จิตฺตทุพฺพลีกรโณ ธโมฺม, เยน ทุพฺพลีกตํ จิตฺตํ น สมฺมา สมาธิยติ อาสวานํ ขยายฯ อิเม โข, มหาราช, ปญฺจวีสติ จิตฺตทุพฺพลีกรณา ธมฺมา, เยหิ ทุพฺพลีกตํ จิตฺตํ น สมฺมา สมาธิยติ อาสวานํ ขยายฯ</p>


<p>โพธิสตฺตสฺส  โข, มหาราช, ขุทาปิปาสา  กายํ ปริยาทิยิํสุ, กาเย ปริยาทิเนฺน จิตฺตํ น สมฺมา สมาธิยติ อาสวานํ ขยายฯ สตสหสฺสํ, มหาราช, กปฺปานํ  จตุโร จ อสเงฺขฺยเยฺย กเปฺป โพธิสโตฺต จตุนฺนํ เยว อริยสจฺจานํ อภิสมยํ อเนฺวสิ ตาสุ ตาสุ ชาตีสุ, กิํ ปนสฺส ปจฺฉิเม ภเว อภิสมยชาติยํ มคฺคํ อารพฺภ สติสโมฺมโส เหสฺสติ? อปิ จ, มหาราช, โพธิสตฺตสฺส สญฺญามตฺตํ อุปฺปชฺชิ ‘สิยา นุ โข อโญฺญ มโคฺค โพธายา’ติฯ ปุเพฺพ โข, มหาราช, โพธิสโตฺต เอกมาสิโก สมาโน ปิตุ สกฺกสฺส กมฺมเนฺต สีตาย ชมฺพุจฺฉายาย สิริสยเน ปลฺลงฺกํ อาภุชิตฺวา นิสิโนฺน วิวิเจฺจว กาเมหิ วิจิจฺจ อกุสเลหิ ธเมฺมหิ สวิตกฺกํ สวิจารํ วิเวกชํ ปีติสุขํ ปฐมํ ฌานํ อุปสมฺปชฺช  วิหาสิ…เป.… จตุตฺถํ ฌานํ อุปสมฺปชฺช วิหาสี’’ติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามิ, ญาณํ ปริปาเจโนฺต โพธิสโตฺต ทุกฺกรการิกํ อกาสี’’ติฯ</p>

</p>


<h3>๓. กุสลากุสลพลวตรปโญฺห</h3>
<p> ‘‘ภเนฺต นาคเสน, กตมํ อธิมตฺตํ พลวตรํ กุสลํ วา อกุสลํ วา’’ติ? ‘‘กุสลํ, มหาราช, อธิมตฺตํ พลวตรํ, โน ตถา อกุสล’นฺติฯ ‘‘นาหํ, ภเนฺต นาคเสน, ตํ วจนํ สมฺปฎิจฺฉามิ ‘กุสลํ อธิมตฺตํ พลวตรํ, โน ตถา อกุสล’นฺติ, ทิสฺสนฺติ, ภเนฺต นาคเสน, อิธ ปาณาติปาติโน อทินฺนาทายิโน กาเมสุมิจฺฉาจาริโน มุสาวาทิโน คามฆาติกา ปนฺถทูสกา เนกติกา วญฺจนิกา, สเพฺพ เต ตาวตเกน ปาเปน ลภนฺติ หตฺถเจฺฉทํ ปาทเจฺฉทํ หตฺถปาทเจฺฉทํ กณฺณเจฺฉทํ นาสเจฺฉทํ กณฺณนาสเจฺฉทํ  พิลงฺคถาลิกํ สงฺขมุณฺฑิกํ ราหุมุขํ โชติมาลิกํ หตฺถปโชฺชติกํ เอรกวตฺติกํ จีรกวาสิกํ เอเณยฺยกํ พฬิสมํสิกํ กหาปณิกํ ขาราปตจฺฉิกํ ปลิฆปริวตฺติกํ ปลาลปีฐกํ ตเตฺตนปิ เตเลน โอสิญฺจนํ สุนเขหิปิ ขาทาปนํ ชีวสูลาโรปนํ อสินาปิ สีสเจฺฉทํ, เกจิ รตฺติํ ปาปํ กตฺวา รตฺติํ เยว วิปากํ อนุภวนฺติ, เกจิ รตฺติํ กตฺวา ทิวา เยว อนุภวนฺติ, เกจิ ทิวา กตฺวา ทิวา เยว อนุภวนฺติ, เกจิ ทิวา กตฺวา รตฺติํ เยว อนุภวนฺติ, เกจิ เทฺว ตโย ทิวเส วีติวเตฺต อนุภวนฺติ, สเพฺพปิ เต ทิเฎฺฐว ธเมฺม วิปากํ อนุภวนฺติฯ อตฺถิ ปน, ภเนฺต นาคเสน, โกจิ เอกสฺส วา ทฺวินฺนํ วา ติณฺณํ วา จตุนฺนํ วา ปญฺจนฺนํ วา ทสนฺนํ วา สตสฺส วา สหสฺสสฺส  วา สตสหสฺสสฺส วา สปริวารํ ทานํ ทตฺวา ทิฎฺฐธมฺมิกํ โภคํ วา ยสํ วา สุขํ วา อนุภวิตา สีเลน วา อุโปสถกเมฺมน วา’’ติ?</p>


<p>‘‘อตฺถิ, มหาราช , จตฺตาโร ปุริสา ทานํ ทตฺวา สีลํ สมาทิยิตฺวา อุโปสถกมฺมํ กตฺวา ทิเฎฺฐว ธเมฺม เตเนว สรีรเทเหน ติทสปุเร สมนุปฺปตฺตา’’ติ ฯ ‘‘โก จ โก จ ภเนฺต’’ติ? ‘‘มนฺธาตา, มหาราช, ราชา, นิมิ ราชา, สาธีโน ราชา, คุตฺติโล จ คนฺธโพฺพ’’ติฯ</p>


<p>‘‘ภเนฺต นาคเสน, อเนเกหิ ตํ ภวสหเสฺสหิ อนฺตริตํ, ทฺวินฺนเมฺปตํ อมฺหากํ  ปโรกฺขํ, ยทิ สมโตฺถสิ วตฺตมานเก ภเว ภควโต ธรมานกาเล กเถหี’’ติ? ‘‘วตฺตมานเกปิ, มหาราช, ภเว ปุณฺณโก ทาโส เถรสฺส สาริปุตฺตสฺส โภชนํ ทตฺวา ตทเหว เสฎฺฐิฎฺฐานํ อชฺฌุปคโต, โส เอตรหิ ปุณฺณโก เสฎฺฐีติ ปญฺญายิ, โคปาลมาตา เทวี อตฺตโน เกเส วิกฺกิณิตฺวา ลเทฺธหิ อฎฺฐหิ กหาปเณหิ เถรสฺส มหากจฺจายนสฺส อตฺตฎฺฐมกสฺส ปิณฺฑปาตํ ทตฺวา ตทเหว รโญฺญ จนฺทปโชฺชตสฺส  อคฺคมเหสิฎฺฐานํ ปตฺตาฯ สุปฺปิยา อุปาสิกา อญฺญตรสฺส คิลานภิกฺขุโน อตฺตโน อูรุมํเสน ปฎิจฺฉาทนียํ ทตฺวา ทุติยทิวเส เยว รูฬฺหวณา สญฺฉวี  อโรคา ชาตาฯ มลฺลิกา เทวี ภควโต อาภิโทสิกํ กุมฺมาสปิณฺฑํ ทตฺวา ตทเหว รโญฺญ โกสลสฺส อคฺคมเหสี ชาตาฯ สุมโน มาลากาโร อฎฺฐหิ สุมนปุปฺผมุฎฺฐีหิ ภควนฺตํ ปูเชตฺวา ตํ ทิวสํ เยว มหาสมฺปตฺติํ ปโตฺตฯ เอกสาฎโก  พฺราหฺมโณ อุตฺตรสาฎเกน ภควนฺตํ ปูเชตฺวา ตํ ทิวสํ เยว สพฺพฎฺฐกํ ลภิ, สเพฺพเปเต, มหาราช, ทิฎฺฐธมฺมิกํ โภคญฺจ ยสญฺจ อนุภวิํสู’’ติฯ</p>


<p>‘‘ภเนฺต นาคเสน, วิจินิตฺวา ปริเยสิตฺวา ฉ ชเน เยว อทฺทสาสี’’ติฯ ‘‘อาม, มหาราชา’’ติฯ ‘‘เตน หิ, ภเนฺต นาคเสน, อกุสลํ เยว อธิมตฺตํ พลวตรํ, โน ตถา กุสลํฯ อหญฺหิ, ภเนฺต นาคเสน, เอกทิวสํ เยว ทสปิ ปุริเส ปสฺสามิ ปาปสฺส กมฺมสฺส วิปาเกน สูเลสุ อาโรเปเนฺต, วีสมฺปิ ติํสมฺปิ จตฺตาลีสมฺปิ ปญฺญาสมฺปิ ปุริสสตมฺปิ  ปุริสสหสฺสมฺปิ ปสฺสามิ ปาปสฺส กมฺมสฺส วิปาเกน สูเลสุ อาโรเปเนฺตฯ นนฺทกุลสฺส, ภเนฺต นาคเสน, ภทฺทสาโล นาม เสนาปติปุโตฺต อโหสิฯ เตน จ รญฺญา จนฺทคุเตฺตน สงฺคาโม สมุปพฺยูโฬฺห อโหสิฯ ตสฺมิํ โข ปน, ภเนฺต นาคเสน, สงฺคาเม อุภโต พลกาเย อสีติกพนฺธรูปานิ อเหสุํ, เอกสฺมิํ กิร สีสกพเนฺธ ปริปาเต  เอกํ กพนฺธรูปํ อุฎฺฐหติ, สเพฺพเปเต  ปาปเสฺสว กมฺมสฺส วิปาเกน อนยพฺยสนํ อาปนฺนาฯ อิมินาปิ, ภเนฺต นาคเสน, การเณน ภณามิ อกุสลํ เยว อธิมตฺตํ พลวตรํ, โน ตถา กุสล’’นฺติฯ</p>


<p>‘‘สุยฺยติ, ภเนฺต นาคเสน, อิมสฺมิํ พุทฺธสาสเน โกสเลน รญฺญา อสทิสทานํ ทินฺน’’นฺติ? ‘‘อาม, มหาราช, สุยฺยตี’’ติฯ ‘‘อปิ นุ โข, ภเนฺต นาคเสน, โกสลราชา ตํ อสทิสํ ทานํ ทตฺวา ตโตนิทานํ กญฺจิ ทิฎฺฐธมฺมิกํ โภคํ วา ยสํ วา สุขํ วา ปฎิลภี’’ติ ? ‘‘น หิ, มหาราชา’’ติฯ ‘‘ยทิ, ภเนฺต นาคเสน, โกสลราชา เอวรูปํ อนุตฺตรํ ทานํ ทตฺวาปิ น ลภิ  ตโตนิทานํ กญฺจิ ทิฎฺฐธมฺมิกํ โภคํ วา ยสํ วา สุขํ วา, เตน หิ, ภเนฺต นาคเสน, อกุสลํ เยว อธิมตฺตํ พลวตรํ, โน ตถา กุสล’’นฺติฯ</p>


<p>‘‘ปริตฺตตฺตา, มหาราช, อกุสลํ ขิปฺปํ ปริณมติ, วิปุลตฺตา กุสลํ ทีเฆน กาเลน ปริณมติ, อุปมายปิ, มหาราช, เอตํ อุปปริกฺขิตพฺพํฯ ยถา, มหาราช, อปรเนฺต ชนปเท กุมุทภณฺฑิกา นาม ธญฺญชาติ มาสลูนา  อโนฺตเคหคตา โหติ, สาลโย ฉปฺปญฺจมาเสหิ ปริณมนฺติ , กิํ ปเนตฺถ, มหาราช, อนฺตรํ โก วิเสโส กุมุทภณฺฑิกาย จ สาลีนญฺจา’’ติ? ‘‘ปริตฺตตฺตา, ภเนฺต, กุมุทภณฺฑิกาย, วิปุลตฺตา จ สาลีนํฯ สาลโย, ภเนฺต นาคเสน, ราชารหา ราชโภชนํ, กุมุทภณฺฑิกา ทาสกมฺมกรานํ โภชน’’นฺติฯ ‘‘เอวเมว  โข, มหาราช, ปริตฺตตฺตา อกุสลํ ขิปฺปํ ปริณมติ, วิปุลตฺตา กุสลํ ทีเฆน กาเลน ปริณมตี’’ติฯ</p>


<p>‘‘ยํ ตตฺถ, ภเนฺต นาคเสน, ขิปฺปํ ปริณมติ, ตํ นาม โลเก อธิมตฺตํ พลวตรํ, ตสฺมา อกุสลํ พลวตรํ, โน ตถา กุสลํฯ ยถา นาม, ภเนฺต นาคเสน, โย โกจิ โยโธ มหติมหายุทฺธํ ปวิสิตฺวา ปฎิสตฺตุํ อุปกจฺฉเก คเหตฺวา อากฑฺฒิตฺวา ขิปฺปตรํ สามิโน อุปเนยฺย, โส โยโธ โลเก สมโตฺถ สูโร นามฯ โย จ ภิสโกฺก ขิปฺปํ สลฺลํ อุทฺธรติ โรคมปเนติ, โส ภิสโกฺก เฉโก นามฯ โย คณโก สีฆสีฆํ คเณตฺวา ขิปฺปํ ทสฺสยติ, โส คณโก เฉโก นามฯ โย มโลฺล ขิปฺปํ ปฎิมลฺลํ อุกฺขิปิตฺวา อุตฺตานกํ ปาเตติ, โส มโลฺล สมโตฺถ สูโร นามฯ เอวเมว โข, ภเนฺต นาคเสน, ยํ ขิปฺปํ ปริณมติ กุสลํ วา อกุสลํ วา, ตํ โลเก อธิมตฺตํ พลวตร’’นฺติฯ</p>


<p>‘‘อุภยมฺปิ ตํ, มหาราช, กมฺมํ สมฺปรายเวทนียเมว, อปิ จ โข อกุสลํ สาวชฺชตาย ขเณน ทิฎฺฐธมฺมเวทนียํ โหติ, ปุพฺพเกหิ, มหาราช, ขตฺติเยหิ ฐปิโต เอโส นิยโม  ‘โย ปาณํ หนติ, โส ทณฺฑารโห…เป.… โย อทินฺนํ อาทิยติ…เป.… โย ปรทารํ คจฺฉติ…เป.… โย มุสา ภณติ…เป.… โย คามํ ฆาเตติ…เป.… โย ปนฺถํ ทูเสติ…เป.… โย นิกติํ กโรติ…เป.… โย วญฺจนํ กโรติ, โส ทณฺฑารโห วธิตโพฺพ เฉตฺตโพฺพ เภตฺตโพฺพ หนฺตโพฺพ’ติฯ ตํ เต อุปาทาย วิจินิตฺวา วิจินิตฺวา ทเณฺฑนฺติ วเธนฺติ ฉินฺทนฺติ ภินฺทนฺติ หนนฺติ จ, อปิ นุ, มหาราช, อตฺถิ เกหิจิ ฐปิโต นิยโม ‘โย ทานํ วา เทติ, สีลํ วา รกฺขติ, อุโปสถกมฺมํ วา กโรติ, ตสฺส ธนํ วา ยสํ วา ทาตพฺพ’นฺติ; อปิ นุ ตํ วิจินิตฺวา วิจินิตฺวา ธนํ วา ยสํ วา เทนฺติ, โจรสฺส กตกมฺมสฺส วธพนฺธนํ วิยา’’ติ? ‘‘น หิ, ภเนฺต’’ติฯ ‘‘ยทิ, มหาราช, ทายกานํ วิจินิตฺวา วิจินิตฺวา ธนํ วา ยสํ วา ทเทยฺยุํ, กุสลมฺปิ ทิฎฺฐธมฺมเวทนียํ  ภเวยฺย, ยสฺมา จ โข, มหาราช, ทายเก น วิจินนฺติ ‘ธนํ วา ยสํ วา ทสฺสามา’ติ, ตสฺมา กุสลํ น ทิฎฺฐธมฺมเวทนียํฯ อิมินา, มหาราช, การเณน อกุสลํ ทิฎฺฐธมฺมเวทนียํ, สมฺปราเยว  โส อธิมตฺตํ พลวตรํ เวทนํ เวทยตี’’ติฯ ‘‘สาธุ, ภเนฺต นาคเสน, ตวาทิเสน พุทฺธิมเนฺตน วินา เนโส ปโญฺห สุนิเพฺพฐิโย, โลกิกํ, ภเนฺต นาคเสน, โลกุตฺตเรน วิญฺญาปิต’’นฺติฯ</p>

</p>


<h3>๔. ปุพฺพเปตาทิสปโญฺห</h3>
<p> ‘‘ภเนฺต นาคเสน, อิเม ทายกา ทานํ ทตฺวา ปุพฺพเปตานํ อาทิสนฺติ  ‘อิทํ เตสํ ปาปุณาตู’ติ, อปิ นุ เต กิญฺจิ ตโตนิทานํ วิปากํ ปฎิลภนฺตี’’ติ? ‘‘เกจิ, มหาราช, ปฎิลภนฺติ, เกจิ นปฺปฎิลภนฺตี’’ติฯ ‘‘เก, ภเนฺต, ปฎิลภนฺติ, เก นปฺปฎิลภนฺตี’’ติ? ‘‘นิรยูปปนฺนา, มหาราช, นปฺปฎิลภนฺติ, สคฺคคตา นปฺปฎิลภนฺติ, ติรจฺฉานโยนิคตา นปฺปฎิลภนฺติ, จตุนฺนํ เปตานํ ตโย เปตา นปฺปฎิลภนฺติ วนฺตาสิกา ขุปฺปิปาสิโน นิชฺฌามตณฺหิกา, ลภนฺติ เปตา ปรทตฺตูปชีวิโน, เตปิ สรมานา เยว ลภนฺตี’’ติฯ</p>


<p>‘‘เตน หิ, ภเนฺต นาคเสน, ทายกานํ ทานํ วิโสสิตํ  โหติ อผลํ, เยสํ อุทฺทิสฺส กตํ ยทิ เต นปฺปฎิลภนฺตี’’ติ? ‘‘น หิ ตํ, มหาราช, ทานํ อผลํ โหติ อวิปากํ, ทายกา  เยว ตสฺส ผลํ อนุภวนฺตี’’ติฯ ‘‘เตน หิ, ภเนฺต นาคเสน, การเณน มํ สญฺญาเปหี’’ติฯ ‘‘อิธ, มหาราช, เกจิ มนุสฺสา มจฺฉมํสสุราภตฺตขชฺชกานิ ปฎิยาเทตฺวา ญาติกุลํ คจฺฉนฺติ, ยทิ เต ญาตกา ตํ อุปายนํ น สมฺปฎิเจฺฉยฺยุํ, อปิ นุ ตํ อุปายนํ วิโสสิตํ คเจฺฉยฺย วินเสฺสยฺย วา’’ติ? ‘‘น หิ, ภเนฺต, สามิกานํ เยว ตํ โหตี’’ติฯ ‘‘เอวเมว โข, มหาราช, ทายกา เยว ตสฺส ผลํ อนุภวนฺติฯ ยถา ปน , มหาราช, ปุริโส คพฺภํ ปวิโฎฺฐ อสติ ปุรโต นิกฺขมนมุเข เกน นิกฺขเมยฺยา’’ติฯ ‘‘ปวิเฎฺฐเนว ภเนฺต’’ติฯ ‘‘เอวเมว โข, มหาราช, ทายกา เยว ตสฺส ผลํ อนุภวนฺตี’’ติฯ ‘‘โหตุ, ภเนฺต นาคเสน, เอวเมตํ ตถา สมฺปฎิจฺฉามิ, ทายกา เยว ตสฺส ผลํ อนุภวนฺติ, น มยํ ตํ การณํ วิโลเมมาติฯ</p>


<p>‘‘ภเนฺต  นาคเสน, ยทิ อิเมสํ ทายกานํ ทินฺนทานํ ปุพฺพเปตานํ ปาปุณาติ, เต จ ตสฺส วิปากํ อนุภวนฺติฯ เตน หิ โย ปาณาติปาตี ลุโทฺท โลหิตปาณี ปทุฎฺฐมนสงฺกโปฺป มนุเสฺส ฆาเตตฺวา ทารุณํ กมฺมํ กตฺวา ปุพฺพเปตานํ อาทิเสยฺย ‘อิมสฺส เม กมฺมสฺส วิปาโก ปุพฺพเปตานํ ปาปุณาตู’ติ, อปิ นุ ตสฺส วิปาโก ปุพฺพเปตานํ ปาปุณาตี’’ติ? ‘‘น หิ, มหาราชา’’ติฯ</p>


<p>‘‘ภเนฺต นาคเสน, โก ตตฺถ เหตุ กิํ การณํ, เยน กุสลํ ปาปุณาติ อกุสลํ น ปาปุณาตี’’ติ? ‘‘เนโส, มหาราช, ปโญฺห ปุจฺฉิตโพฺพ, มา จ ตฺวํ, มหาราช, ‘วิสชฺชโก อตฺถี’ติ อปุจฺฉิตพฺพํ ปุจฺฉิ, ‘กิสฺส อากาโส นิราลโมฺพ, กิสฺส คงฺคา อุทฺธมฺมุขา น สนฺทติ, กิสฺส อิเม มนุสฺสา จ ทิชา จ ทฺวิปทา มิคา จตุปฺปทา’ติ ตมฺปิ มํ ตฺวํ ปุจฺฉิสฺสสี’’ติฯ ‘‘นาหํ ตํ, ภเนฺต นาคเสน, วิเหสาเปโกฺข ปุจฺฉามิ, อปิ จ นิพฺพาหนตฺถาย  สเนฺทหสฺส ปุจฺฉามิ, พหู มนุสฺสา โลเก วามคามิโน  วิจกฺขุกา, ‘กินฺติ เต โอตารํ น ลเภยฺยุ’นฺติ เอวาหํ ตํ ปุจฺฉามี’’ติฯ ‘‘น สกฺกา, มหาราช, สห อกเตน อนนุมเตน สห ปาปํ กมฺมํ สํวิภชิตุํฯ</p>


<p>‘‘ยถา, มหาราช, มนุสฺสา อุทกนิพฺพาหเนน อุทกํ สุวิทูรมฺปิ หรนฺติ, อปิ นุ, มหาราช, สกฺกา ฆนมหาเสลปพฺพโต  นิพฺพาหเนน ยถิจฺฉิตํ หริตุ’’นฺติ? ‘‘น หิ, ภเนฺต’’ติฯ ‘‘เอวเมว โข, มหาราช, สกฺกา กุสลํ สํวิภชิตุํ, น สกฺกา อกุสลํ สํวิภชิตุํฯ ยถา วา ปน, มหาราช, สกฺกา เตเลน ปทีโป ชาเลตุํ, อปิ นุ, มหาราช, สกฺกา อุทเกน ปทีโป  ชาเลตุ’’นฺติ? ‘‘น หิ, ภเนฺต’’ติฯ ‘‘เอวเมว โข, มหาราช, สกฺกา  กุสลํ สํวิภชิตุํ, น สกฺกา อกุสลํ สํวิภชิตุํฯ ยถา วา ปน, มหาราช, กสฺสกา ตฬากโต อุทกํ นีหริตฺวา ธญฺญํ ปริปาเจนฺติ, อปิ นุ โข, มหาราช, สกฺกา มหาสมุทฺทโต อุทกํ นีหริตฺวา ธญฺญํ ปริปาเจตุ’’นฺติ? ‘‘น หิ, ภเนฺต’’ติฯ ‘‘เอวเมว โข, มหาราช, สกฺกา กุสลํ สํวิภชิตุํ, น สกฺกา อกุสลํ สํวิภชิตุ’’นฺติฯ</p>


<p>‘‘ภเนฺต นาคเสน, เกน การเณน สกฺกา กุสลํ สํวิภชิตุํ, น สกฺกา อกุสลํ สํวิภชิตุํฯ การเณน มํ สญฺญาเปหิ, นาหํ อโนฺธ อนาโลโก  สุตฺวา เวทิสฺสามี’’ติฯ ‘‘อกุสลํ, มหาราช, โถกํ, กุสลํ พหุกํ, โถกตฺตา อกุสลํ กตฺตารํ เยว ปริยาทิยติ, พหุกตฺตา กุสลํ สเทวกํ โลกํ อโชฺฌตฺถรตี’’ติฯ ‘‘โอปมฺมํ กโรหี’’ติฯ</p>


<p>‘‘ยถา, มหาราช, ปริตฺตํ เอกํ อุทกพินฺทุ ปถวิยํ นิปเตยฺย, อปิ นุ โข ตํ, มหาราช, อุทกพินฺทุ ทสปิ ทฺวาทสปิ โยชนานิ อโชฺฌตฺถเรยฺยา’’ติ? ‘‘น หิ, ภเนฺต, ยตฺถ ตํ อุทกพินฺทุ นิปติตํ, ตเตฺถว ปริยาทิยตี’’ติฯ ‘‘เกน การเณน, มหาราชา’’ติ? ‘‘ปริตฺตตฺตา, ภเนฺต, อุทกพินฺทุสฺสา’’ติฯ ‘‘เอวเมว โข, มหาราช, ปริตฺตํ อกุสลํ ปริตฺตตฺตา กตฺตารํ เยว ปริยาทิยติ, น สกฺกา สํวิภชิตุํฯ</p>


<p>‘‘ยถา วา ปน, มหาราช, มหติมหาเมโฆ อภิวเสฺสยฺย ตปฺปยโนฺต ธรณิตลํ, อปิ นุ โข โส, มหาราช, มหาเมโฆ สมนฺตโต โอตฺถเรยฺยา’’ติฯ ‘‘อาม, ภเนฺต, ปูรยิตฺวา โส มหาเมโฆ โสพฺภสร สริตสาขากนฺทรปทรทหตฬาก  อุทปานโปกฺขรณิโย ทสปิ ทฺวาทสปิ โยชนานิ อโชฺฌตฺถเรยฺยา’’ติฯ ‘‘เกน การเณน, มหาราชา’’ติ? ‘‘มหนฺตตฺตา, ภเนฺต, เมฆสฺสา’’ติฯ ‘‘เอวเมว โข, มหาราช, กุสลํ พหุกํ, พหุกตฺตา สกฺกา เทวมนุเสฺสหิปิ สํวิภชิตุ’’นฺติฯ</p>


<p>‘‘ภเนฺต นาคเสน, เกน การเณน อกุสลํ โถกํ กุสลํ  พหุตร’’นฺติ? ‘‘อิธ, มหาราช, โย โกจิ ทานํ เทติ, สีลํ สมาทิยติ, อุโปสถกมฺมํ กโรติ, โส หโฎฺฐ ปหโฎฺฐ หสิโต ปมุทิโต ปสนฺนมานโส เวทชาโต โหติ, ตสฺส อปราปรํ ปีติ อุปฺปชฺชติ, ปีติมนสฺส ภิโยฺย ภิโยฺย กุสลํ ปวฑฺฒติฯ</p>


<p>‘‘ยถา, มหาราช, อุทปาเน พหุสลิลสมฺปุเณฺณ เอเกน เทเสน อุทกํ ปวิเสยฺย, เอเกน นิกฺขเมยฺย, นิกฺขมเนฺตปิ อปราปรํ อุปฺปชฺชติ, น สกฺกา โหติ ขยํ ปาเปตุํฯ เอวเมว โข , มหาราช, กุสลํ ภิโยฺย ภิโยฺย ปวฑฺฒติฯ วสฺสสเตปิ เจ, มหาราช, ปุริโส กตํ กุสลํ อาวเชฺชยฺย, อาวชฺชิเต อาวชฺชิเต ภิโยฺย ภิโยฺย กุสลํ ปวฑฺฒติฯ ตสฺส ตํ กุสลํ สกฺกา โหติ ยถิจฺฉเกหิ สทฺธิํ สํวิภชิตุํ, อิทเมตฺถ, มหาราช, การณํ, เยน การเณน กุสลํ พหุตรํฯ</p>


<p>‘‘อกุสลํ  ปน, มหาราช, กโรโนฺต ปจฺฉา วิปฺปฎิสารี โหติ, วิปฺปฎิสาริโน จิตฺตํ ปฎิลียติ ปฎิกุฎติ ปฎิวตฺตติ น สมฺปสารียติ โสจติ ตปฺปติ หายติ ขียติ น ปริวฑฺฒติ ตเตฺถว ปริยาทิยติฯ ยถา, มหาราช, สุกฺขาย นทิยา มหาปุฬินาย อุนฺนตาวนตาย กุฎิลสงฺกุฎิลาย อุปริโต ปริตฺตํ อุทกํ อาคจฺฉนฺตํ หายติ ขียติ น ปริวฑฺฒติ ตเตฺถว ปริยาทิยติฯ เอวเมว โข, มหาราช, อกุสลํ กโรนฺตสฺส จิตฺตํ ปฎิลียติ ปฎิกุฎติ ปฎิวตฺตติ น สมฺปสารียติ โสจติ ตปฺปติ หายติ ขียติ น ปริวฑฺฒติ ตเตฺถว ปริยาทิยติ, อิทเมตฺถ, มหาราช, การณํ, เยน การเณน อกุสลํ โถก’’นฺติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๕. สุปินปโญฺห</h3>
<p> ‘‘ภเนฺต นาคเสน, อิมสฺมิํ โลเก นรนาริโย สุปินํ ปสฺสนฺติ กลฺยาณมฺปิ ปาปกมฺปิ, ทิฎฺฐปุพฺพมฺปิ อทิฎฺฐปุพฺพมฺปิ, กตปุพฺพมฺปิ อกตปุพฺพมฺปิ, เขมมฺปิ  สภยมฺปิ, ทูเรปิ สนฺติเกปิ, พหุวิธานิปิ อเนกวณฺณสหสฺสานิ ทิสฺสนฺติ, กิเญฺจตํ สุปินํ นาม, โก เจตํ ปสฺสตี’’ติ? ‘‘นิมิตฺตเมตํ, มหาราช, สุปินํ นาม, ยํ จิตฺตสฺส อาปาต  มุปคจฺฉติฯ ฉยิเม, มหาราช, สุปินํ ปสฺสนฺติ, วาติโก สุปินํ ปสฺสติ, ปิตฺติโก สุปินํ ปสฺสติ, เสมฺหิโก สุปินํ ปสฺสติ, เทวตูปสํหารโต สุปินํ ปสฺสติ, สมุทาจิณฺณโต สุปินํ ปสฺสติ, ปุพฺพนิมิตฺตโต สุปินํ ปสฺสติ, ตตฺร, มหาราช, ยํ ปุพฺพนิมิตฺตโต สุปินํ ปสฺสติ, ตํ เยว สจฺจํ, อวเสสํ มิจฺฉา’’ติฯ</p>


<p>‘‘ภเนฺต นาคเสน, โย ปุพฺพนิมิตฺตโต สุปินํ ปสฺสติ, กิํ ตสฺส จิตฺตํ สยํ คนฺตฺวา ตํ นิมิตฺตํ วิจินาติ, ตํ วา นิมิตฺตํ จิตฺตสฺส อาปาตมุปคจฺฉติ, อโญฺญ วา อาคนฺตฺวา ตสฺส  อาโรเจตี’’ติ? ‘‘น, มหาราช, ตสฺส จิตฺตํ สยํ คนฺตฺวา ตํ นิมิตฺตํ วิจินาติ, นาปิ อโญฺญ โกจิ อาคนฺตฺวา ตสฺส อาโรเจติ, อถ โข ตํ เยว นิมิตฺตํ จิตฺตสฺส อาปาตมุปคจฺฉติฯ ยถา, มหาราช, อาทาโส น สยํ กุหิญฺจิ คนฺตฺวา ฉายํ วิจินาติ, นาปิ อโญฺญ โกจิ  ฉายํ อาเนตฺวา อาทาสํ อาโรเปติ , อถ โข ยโต กุโตจิ ฉายา อาคนฺตฺวา อาทาสสฺส อาปาตมุปคจฺฉติ, เอวเมว โข, มหาราช, น ตสฺส จิตฺตํ สยํ คนฺตฺวา ตํ นิมิตฺตํ วิจินาติ, นาปิ อโญฺญ โกจิ อาคนฺตฺวา อาโรเจติ, อถ โข ยโต กุโตจิ นิมิตฺตํ อาคนฺตฺวา จิตฺตสฺส อาปาตมุปคจฺฉตี’’ติฯ</p>


<p>‘‘ภเนฺต นาคเสน, ยํ ตํ จิตฺตํ สุปินํ ปสฺสติ, อปิ นุ ตํ จิตฺตํ ชานาติ ‘เอวํ นาม วิปาโก ภวิสฺสติ เขมํ วา ภยํ วา’ติ? ‘‘น หิ, มหาราช, ตํ จิตฺตํ ชานาติ ‘เอวํวิปาโก ภวิสฺสติ เขมํ วา ภยํ วา’ติ, นิมิเตฺต ปน อุปฺปเนฺน อเญฺญสํ กเถติ, ตโต เต อตฺถํ กเถนฺตี’’ติฯ</p>


<p>‘‘อิงฺฆ, ภเนฺต นาคเสน, การณํ เม ทเสฺสหี’’ติฯ ‘‘ยถา, มหาราช, สรีเร ติลกา ปีฬกา ททฺทูนิ อุฎฺฐหนฺติ ลาภาย วา อลาภาย วา, ยสาย วา อยสาย วา, นินฺทาย  วา ปสํสาย วา, สุขาย วา ทุกฺขาย วา, อปิ นุ ตา, มหาราช, ปีฬกา ชานิตฺวา อุปฺปชฺชนฺติ ‘อิมํ นาม มยํ อตฺถํ นิปฺผาเทสฺสามา’’’ติ? ‘‘น หิ, ภเนฺต, ยาทิเส ตา โอกาเส ปีฬกา สมฺภวนฺติ, ตตฺถ ตา ปีฬกา ทิสฺวา เนมิตฺตกา พฺยากโรนฺติ ‘เอวํ นาม วิปาโก ภวิสฺสตี’’’ติฯ ‘‘เอวเมว โข, มหาราช, ยํ ตํ จิตฺตํ สุปินํ ปสฺสติ, น ตํ จิตฺตํ ชานาติ ‘เอวํ นาม วิปาโก ภวิสฺสติ เขมํ วา ภยํ วา’ติ, นิมิเตฺต ปน อุปฺปเนฺน อเญฺญสํ กเถติ, ตโต เต อตฺถํ กเถนฺตี’’ติฯ</p>


<p>‘‘ภเนฺต นาคเสน, โย สุปินํ ปสฺสติ, โส นิทฺทายโนฺต, อุทาหุ ชาครโนฺต  ปสฺสตี’’ติ? ‘‘โย โส, มหาราช, สุปินํ ปสฺสติ, น โส นิทฺทายโนฺต ปสฺสติ, นาปิ ชาครโนฺต ปสฺสติฯ อปิ จ โอกฺกเนฺต มิเทฺธ อสมฺปเตฺต ภวเงฺค เอตฺถนฺตเร สุปินํ ปสฺสติฯ มิทฺธสมารูฬฺหสฺส, มหาราช, จิตฺตํ ภวงฺคคตํ โหติ, ภวงฺคคตํ จิตฺตํ นปฺปวตฺตติ, อปฺปวตฺตํ จิตฺตํ สุขทุกฺขํ นปฺปชานาติ, อปฺปฎิวิชานนฺตสฺส สุปิโน น โหติ, ปวตฺตมาเน จิเตฺต สุปินํ ปสฺสติฯ</p>


<p>‘‘ยถา, มหาราช, ติมิเร อนฺธกาเร อปฺปภาเส สุปริสุเทฺธปิ อาทาเส ฉายา น ทิสฺสติ , เอวเมว โข, มหาราช, มิทฺธสมารูเฬฺห จิเตฺต ภวงฺคคเต ติฎฺฐมาเนปิ สรีเร จิตฺตํ อปฺปวตฺตํ โหติ, อปฺปวเตฺต จิเตฺต สุปินํ น ปสฺสติ ฯ ยถา, มหาราช, อาทาโส, เอวํ สรีรํ ทฎฺฐพฺพํ; ยถา อนฺธกาโร, เอวํ มิทฺธํ ทฎฺฐพฺพํ; ยถา อาโลโก, เอวํ จิตฺตํ ทฎฺฐพฺพํฯ</p>


<p>‘‘ยถา วา ปน, มหาราช, มหิโกตฺถฎสฺส สูริยสฺส ปภา น ทิสฺสติ สนฺตา เยว สูริยรสฺมิ อปฺปวตฺตา โหติ, อปฺปวตฺตาย สูริยรสฺมิยา อาโลโก น โหติ, เอวเมว โข, มหาราช, มิทฺธสมารูฬฺหสฺส จิตฺตํ ภวงฺคคตํ โหติ, ภวงฺคคตํ จิตฺตํ นปฺปวตฺตติ, อปฺปวเตฺต จิเตฺต สุปินํ น ปสฺสติฯ ยถา, มหาราช, สูริโย, เอวํ สรีรํ ทฎฺฐพฺพํ; ยถา มหิโกตฺถรณํ, เอวํ มิทฺธํ  ทฎฺฐพฺพํ; ยถา สูริยรสฺมิ, เอวํ จิตฺตํ ทฎฺฐพฺพํฯ</p>


<p>‘‘ทฺวินฺนํ, มหาราช, สเนฺตปิ สรีเร จิตฺตํ อปฺปวตฺตํ โหติ, มิทฺธสมารูฬฺหสฺส ภวงฺคคตสฺส สเนฺตปิ สรีเร จิตฺตํ อปฺปวตฺตํ โหติ, นิโรธสมาปนฺนสฺส สเนฺตปิ สรีเร จิตฺตํ อปฺปวตฺตํ โหติ, ชาครนฺตสฺส, มหาราช, จิตฺตํ โลลํ โหติ วิวฎํ ปากฎํ อนิพทฺธํ, เอวรูปสฺส จิเตฺต นิมิตฺตํ อาปาตํ น อุเปติฯ ยถา, มหาราช, ปุริสํ วิวฎํ ปากฎํ อกิริยํ อรหสฺสํ รหสฺสกามา ปริวเชฺชนฺติ, เอวเมว โข, มหาราช, ชาครนฺตสฺส ทิโพฺพ อโตฺถ อาปาตํ น อุเปติ, ตสฺมา ชาครโนฺต สุปินํ น ปสฺสติฯ ยถา วา ปน, มหาราช, ภิกฺขุํ ภินฺนาชีวํ อนาจารํ ปาปมิตฺตํ ทุสฺสีลํ กุสีตํ หีนวีริยํ กุสลา โพธิปกฺขิยา ธมฺมา อาปาตํ น อุเปนฺติ, เอวเมว โข, มหาราช, ชาครนฺตสฺส ทิโพฺพ อโตฺถ อาปาตํ น อุเปติ, ตสฺมา ชาครโนฺต สุปินํ น ปสฺสตี’’ติฯ</p>


<p>‘‘ภเนฺต นาคเสน, อตฺถิ มิทฺธสฺส อาทิมชฺฌปริโยสาน’’นฺติ? ‘‘อาม, มหาราช, อตฺถิ มิทฺธสฺส อาทิมชฺฌปริโยสาน’’นฺติฯ ‘‘กตมํ อาทิ, กตมํ มชฺฌํ, กตมํ ปริโยสาน’’นฺติ? ‘‘โย, มหาราช, กายสฺส โอนาโห ปริโยนาโห ทุพฺพลฺยํ มนฺทตา อกมฺมญฺญตา กายสฺส, อยํ มิทฺธสฺส อาทิ; โย, มหาราช, กปินิทฺทาปเรโต โวกิณฺณกํ ชคฺคติ , อิทํ มิทฺธสฺส มชฺฌํ; ภวงฺคคติ ปริโยสนํฯ มชฺฌูปคโต, มหาราช, กปินิทฺทาปเรโต สุปินํ ปสฺสติฯ ยถา, มหาราช, โกจิ ยตจารี สมาหิตจิโตฺต ฐิตธโมฺม อจลพุทฺธิ ปหีนโกตูหลสทฺทํ วนมโชฺฌคาหิตฺวา สุขุมํ อตฺถํ จินฺตยติ, น จ โส ตตฺถ มิทฺธํ โอกฺกมติ, โส ตตฺถ สมาหิโต เอกคฺคจิโตฺต สุขุมํ อตฺถํ ปฎิวิชฺฌติ, เอวเมว โข, มหาราช, ชาคโร น มิทฺธสมาปโนฺน , มชฺฌูปคโต กปินิทฺทาปเรโต สุปินํ  ปสฺสติฯ ยถา, มหาราช, โกตูหลสโทฺท, เอวํ ชาครํ ทฎฺฐพฺพํ; ยถา วิวิตฺตํ วนํ, เอวํ กปินิทฺทาปเรโต ทฎฺฐโพฺพ ; ยถา โส โกตูหลสทฺทํ โอหาย มิทฺธํ วิวเชฺชตฺวา มชฺฌตฺตภูโต สุขุมํ อตฺถํ ปฎิวิชฺฌติ, เอวํ ชาคโร น มิทฺธสมาปโนฺน กปินิทฺทาปเรโต สุปินํ ปสฺสตี’’ติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๖. อกาลมรณปโญฺห</h3>
<p> ‘‘ภเนฺต นาคเสน, เย เต สตฺตา มรนฺติ, สเพฺพ เต กาเล เยว มรนฺติ, อุทาหุ อกาเลปิ มรนฺตี’’ติ? ‘‘อตฺถิ, มหาราช, กาเลปิ มรณํ, อตฺถิ อกาเลปิ มรณ’’นฺติฯ</p>


<p>‘‘ภเนฺต นาคเสน, เก กาเล มรนฺติ, เก อกาเล มรนฺตี’’ติ? ‘‘ทิฎฺฐปุพฺพา ปน, มหาราช, ตยา อมฺพรุกฺขา วา ชมฺพุรุกฺขา วา, อญฺญสฺมา วา ปน ผลรุกฺขา ผลานิ ปตนฺตานิ อามานิ จ ปกฺกานิ จา’’ติ? ‘‘อาม, ภเนฺต’’ติฯ ‘‘ยานิ ตานิ, มหาราช, ผลานิ รุกฺขโต ปตนฺติ, สพฺพานิ ตานิ กาเล เยว ปตนฺติ, อุทาหุ อกาเลปี’’ติ? ‘‘ยานิ ตานิ, ภเนฺต นาคเสน, ผลานิ ปริปกฺกานิ วิลีนานิ ปตนฺติ, สพฺพานิ ตานิ กาเล ปตนฺติฯ ยานิ ปน ตานิ อวเสสานิ ผลานิ เตสุ กานิจิ กิมิวิทฺธานิ ปตนฺติ, กานิจิ ลคุฬหตานิ  ปตนฺติ, กานิจิ วาตปฺปหตานิ ปตนฺติ, กานิจิ อโนฺตปูติกานิ หุตฺวา ปตนฺติ, สพฺพานิ ตานิ อกาเล ปตนฺตี’’ติฯ ‘‘เอวเมว โข, มหาราช, เย เต ชราเวคหตา มรนฺติ, เต เยว กาเล มรนฺติ, อวเสสา เกจิ กมฺมปฺปฎิพาฬฺหา มรนฺติ, เกจิ คติปฺปฎิพาฬฺหา มรนฺติ, เกจิ กิริยปฺปฎิพาฬฺหา มรนฺตี’’ติฯ</p>


<p>‘‘ภเนฺต นาคเสน, เย เต กมฺมปฺปฎิพาฬฺหา มรนฺติ, เยปิ เต คติปฺปฎิพาฬฺหา มรนฺติ, เยปิ เต กิริยปฺปฎิพาฬฺหา มรนฺติ, เยปิ เต ชราเวคปฺปฎิพาฬฺหา มรนฺติ, สเพฺพ เต กาเล เยว มรนฺติ, โยปิ มาตุกุจฺฉิคโต มรติ, โส ตสฺส กาโล, กาเล เยว โส มรติฯ โยปิ วิชาตฆเร มรติ, โส ตสฺส กาโล , โสปิ กาเล เยว มรติฯ โยปิ มาสิโก  มรติ…เป.… โยปิ วสฺสสติโก มรติ, โส ตสฺส กาโล, กาเล เยว โส มรติ, เตน หิ, ภเนฺต นาคเสน, อกาเล มรณํ นาม น โหติ, เย เกจิ มรนฺติ, สเพฺพ เต กาเล เยว มรนฺตี’’ติฯ</p>


<p>‘‘สตฺติเม , มหาราช, วิชฺชมาเนปิ อุตฺตริํ อายุสฺมิํ อกาเล มรนฺติฯ กตเม สตฺต? ชิฆจฺฉิโต, มหาราช, โภชนํ อลภมาโน อุปหตพฺภนฺตโร วิชฺชมาเนปิ อุตฺตริํ อายุสฺมิํ อกาเล มรติ, ปิปาสิโต, มหาราช, ปานียํ อลภมาโน ปริสุกฺขหทโย วิชฺชมาเนปิ อุตฺตริํ อายุสฺมิํ อกาเล มรติ, อหินา ทโฎฺฐ, มหาราช, วิสเวคาภิหโต ติกิจฺฉกํ อลภมาโน วิชฺชมาเนปิ อุตฺตริํ อายุสฺมิํ อกาเล มรติ, วิสมาสิโต, มหาราช, ฑยฺหเนฺตสุ องฺคปจฺจเงฺคสุ อคทํ อลภมาโน วิชฺชมาเนปิ อุตฺตริํ อายุสฺมิํ อกาเล มรติ, อคฺคิคโต, มหาราช, ฌายมาโน นิพฺพาปนํ อลภมาโน วิชฺชมาเนปิ อุตฺตริํ อายุสฺมิํ อกาเล มรติ, อุทกคโต, มหาราช, ปติฎฺฐํ อลภมาโน วิชฺชมาเนปิ อุตฺตริํ อายุสฺมิํ อกาเล มรติ, สตฺติหโต, มหาราช, อาพาธิโก ภิสกฺกํ อลภมาโน วิชฺชมาเนปิ อุตฺตริํ อายุสฺมิํ อกาเล มรติ, อิเม โข, มหาราช, สตฺต วิชฺชมาเนปิ อุตฺตริํ อายุสฺมิํ อกาเล มรนฺติฯ ตตฺราปาหํ, มหาราช, เอกํเสน วทามิฯ</p>


<p>‘‘อฎฺฐวิเธน, มหาราช, สตฺตานํ กาลงฺกิริยา โหติ, วาตสมุฎฺฐาเนน ปิตฺตสมุฎฺฐาเนน เสมฺหสมุฎฺฐาเนน สนฺนิปาติเกน อุตุวิปริณาเมน วิสมปริหาเรน โอปกฺกมิเกน กมฺมวิปาเกน, มหาราช, สตฺตานํ กาลงฺกิริยา โหติฯ ตตฺร, มหาราช, ยทิทํ กมฺมวิปาเกน กาลงฺกิริยา, สา เยว ตตฺถ สามยิกา  กาลงฺกิริยา, อวเสสา อสามยิกา กาลงฺกิริยาติฯ ภวติ จ –</p>


<p>
‘‘‘ชิฆจฺฉาย ปิปาสาย, อหิทฎฺฐา  
อหิทโฎฺฐ (สี.), อหินา ทโฎฺฐ (ปี.)  
วิเสน จ;  
  
อคฺคิอุทกสตฺตีหิ, อกาเล ตตฺถ มียติ;  
  
วาตปิเตฺตน  
เสเมฺหน, สนฺนิปาเตนุตูหิ จ;  
  
วิสโมปกฺกมกเมฺมหิ, อกาเล ตตฺถ มียตี’ติฯ  
</p>
  
<p>‘‘เกจิ , มหาราช, สตฺตา ปุเพฺพ กเตน เตน เตน อกุสลกมฺมวิปาเกน มรนฺติฯ อิธ, มหาราช, โย ปุเพฺพ ปเร ชิฆจฺฉาย มาเรติ, โส พหูนิ วสฺสสตสหสฺสานิ ชิฆจฺฉาย ปริปีฬิโต ฉาโต ปริกิลโนฺต สุกฺขมิลาตหทโย พุภุกฺขิโต  วิสุกฺขิโต ฌายโนฺต อพฺภนฺตรํ ปริฑยฺหโนฺต ชิฆจฺฉาย เยว มรติ ทหโรปิ มชฺฌิโมปิ มหลฺลโกปิ, อิทมฺปิ ตสฺส สามยิกมรณํฯ</p>


<p>‘‘โย ปุเพฺพ ปเร ปิปาสาย มาเรติ, โส พหูนิ วสฺสสตสหสฺสานิ เปโต หุตฺวา นิชฺฌามตณฺหิโก  สมาโน ลูโข กิโส ปริสุกฺขิตหทโย ปิปาสาย เยว มรติ ทหโรปิ มชฺฌิโมปิ มหลฺลโกปิ, อิทมฺปิ ตสฺส สามยิกมรณํฯ</p>


<p>‘‘โย ปุเพฺพ ปเร อหินา ฑํสาเปตฺวา มาเรติ, โส พหูนิ วสฺสสตสหสฺสานิ อชครมุเขเนว อชครมุขํ กณฺหสปฺปมุเขเนว กณฺหสปฺปมุขํ ปริวตฺติตฺวา เตหิ ขายิตขายิโต อหีหิ ทโฎฺฐ เยว มรติ ทหโรปิ มชฺฌิโมปิ มหลฺลโกปิ, อิทมฺปิ ตสฺส สามยิกมรณํฯ</p>


<p>‘‘โย ปุเพฺพ ปเร วิสํ ทตฺวา มาเรติ, โส พหูนิ วสฺสสตสหสฺสานิ ฑยฺหเนฺตหิ องฺคปจฺจเงฺคหิ ภิชฺชมาเนน สรีเรน กุณปคนฺธํ วายโนฺต วิเสเนว มรติ ทหโรปิ มชฺฌิโมปิ มหลฺลโกปิ, อิทมฺปิ ตสฺส สามยิกมรณํฯ</p>


<p>‘‘โย ปุเพฺพ ปเร อคฺคินา มาเรติ, โส พหูนิ วสฺสสตสหสฺสานิ องฺคารปพฺพเตเนว องฺคารปพฺพตํ ยมวิสเยเนว ยมวิสยํ ปริวตฺติตฺวา ทฑฺฒวิทฑฺฒคโตฺต อคฺคินา เยว มรติ ทหโรปิ มชฺฌิโมปิ มลลฺลโกปิ, อิทมฺปิ ตสฺส สามยิกมรณํฯ</p>


<p>‘‘โย ปุเพฺพ ปเร อุทเกน มาเรติ, โส พหูนิ วสฺสสตสหสฺสานิ หตวิลุตฺตภคฺคทุพฺพลคโตฺต ขุพฺภิตจิโตฺต  อุทเกเนว  มรติ ทหโรปิ มชฺฌิโมปิ มหลฺลโกปิ, อิทมฺปิ ตสฺส สามยิกมรณํฯ</p>


<p>‘‘โย ปุเพฺพ ปเร สตฺติยา มาเรติ, โส  พหูนิ วสฺสสตสหสฺสานิ ฉินฺนภินฺนโกฎฺฎิตวิโกฎฺฎิโต สตฺติมุขสมาหโต สตฺติยา เยว มรติ ทหโรปิ มชฺฌิโมปิ มหลฺลโกปิ, อิทมฺปิ ตสฺส สามยิกมรณํ’’ฯ</p>


<p>‘‘ภเนฺต  นาคเสน, อกาเล มรณํ อตฺถีติ ยํ วเทติ, อิงฺฆ เม ตฺวํ ตตฺถ การณํ อติทิสาติ’’ฯ ‘‘ยถา, มหาราช, มหติมหาอคฺคิกฺขโนฺธ อาทินฺนติณกฎฺฐสาขาปลาโส ปริยาทินฺนภโกฺข อุปาทานสงฺขยา นิพฺพายติ, โส อคฺคิ วุจฺจติ ‘อนีติโก อนุปทฺทโว สมเย นิพฺพุโต นามา’ติ, เอวเมว โข, มหาราช, โย โกจิ พหูนิ ทิวสสหสฺสานิ ชีวิตฺวา ชราชิโณฺณ อายุกฺขยา อนีติโก อนุปทฺทโว มรติ, โส วุจฺจติ ‘สมเย มรณมุปคโต’ติฯ</p>


<p>‘‘ยถา  วา ปน, มหาราช, มหติมหาอคฺคิกฺขโนฺธ อาทินฺนติณกฎฺฐสาขาปลาโส อสฺส, ตํ อปริยาทิเนฺน เยว ติณกฎฺฐสาขาปลาเส มหติมหาเมโฆ อภิปฺปวสฺสิตฺวา นิพฺพาเปยฺย, อปิ นุ โข, มหาราช, มหาอคฺคิกฺขโนฺธ สมเย นิพฺพุโต นาม โหตี’’ติ? ‘‘น หิ, ภเนฺต’’ติฯ ‘‘กิสฺส ปน โส, มหาราช, ปจฺฉิโม อคฺคิกฺขโนฺธ ปุริมเกน อคฺคิกฺขเนฺธน สมสมคติโก นาโหสี’’ติ? ‘‘อาคนฺตุเกน, ภเนฺต, เมเฆน ปฎิปีฬิโต โส อคฺคิกฺขโนฺธ อสมเย นิพฺพุโต’’ติฯ เอวเมว โข, มหาราช, โย โกจิ อกาเล มรติ, โส อาคนฺตุเกน โรเคน ปฎิปีฬิโต วาตสมุฎฺฐาเนน วา ปิตฺตสมุฎฺฐาเนน วา เสมฺหสมุฎฺฐาเนน วา สนฺนิปาติเกน วา อุตุปริณามเชน วา วิสมปริหารเชน วา โอปกฺกมิเกน วา ชิฆจฺฉาย วา ปิปาสาย วา สปฺปทเฎฺฐน วา วิสมาสิเตน วา อคฺคินา วา อุทเกน วา สตฺติเวคปฺปฎิปีฬิโต วา อกาเล มรติฯ อิทเมตฺถ, มหาราช, การณํ, เยน การเณน อกาเล มรณํ อตฺถิฯ</p>


<p>‘‘ยถา วา ปน, มหาราช, คคเน มหติมหาวลาหโก อุฎฺฐหิตฺวา นินฺนญฺจ ถลญฺจ ปริปูรยโนฺต อภิวสฺสติ, โส วุจฺจติ ‘เมโฆ อนีติโก อนุปทฺทโว วสฺสตี’ติฯ เอวเมว โข, มหาราช, โย โกจิ จิรํ ชีวิตฺวา ชราชิโณฺณ อายุกฺขยา  อนีติโก อนุปทฺทโว มรติ, โส วุจฺจติ ‘สมเย มรณมุปคโต’ติฯ</p>


<p>‘‘ยถา วา ปน, มหาราช, คคเน มหติมหาวลาหโก อุฎฺฐหิตฺวา อนฺตราเยว มหตา วาเตน อพฺภตฺถํ คเจฺฉยฺย, อปิ นุ โข โส, มหาราช, มหาวลาหโก สมเย วิคโต นาม โหตี’’ติ? ‘‘น หิ, ภเนฺต’’ติฯ ‘‘กิสฺส ปน โส, มหาราช, ปจฺฉิโม วลาหโก ปุริเมน วลาหเกน สมสมคติโก นาโหสี’’ติ? ‘‘อาคนฺตุเกน, ภเนฺต, วาเตน ปฎิปีฬิโต โส วลาหโก อสมยปฺปโตฺต เยว วิคโต’’ติ ฯ ‘‘เอวเมว โข, มหาราช, โย โกจิ อกาเล มรติ, โส อาคนฺตุเกน โรเคน ปฎิปีฬิโต วาตสมุฎฺฐาเนน วา…เป.… สตฺติเวคปฺปฎิปีฬิโต วา อกาเล มรติฯ อิทเมตฺถ, มหาราช, การณํ, เยน การเณน อกาเล มรณํ อตฺถีติฯ</p>


<p>‘‘ยถา วา ปน, มหาราช, พลวา อาสีวิโส กุปิโต กิญฺจิเทว ปุริสํ ฑํเสยฺย, ตสฺส ตํ วิสํ อนีติกํ อนุปทฺทวํ มรณํ ปาเปยฺย, ตํ วิสํ วุจฺจติ ‘อนีติกมนุปทฺทวํ โกฎิคต’นฺติฯ เอวเมว โข, มหาราช, โย โกจิ จิรํ ชีวิตฺวา ชราชิโณฺณ อายุกฺขยา อนีติโก อนุปทฺทโว มรติ, โส วุจฺจติ ‘อนีติโก อนุปทฺทโว ชีวิตโกฎิคโต สามยิกํ มรณมุปคโต’ติฯ</p>


<p>‘‘ยถา  วา ปน, มหาราช, พลวตา อาสีวิเสน ทฎฺฐสฺส อนฺตราเยว อาหิตุณฺฑิโก อคทํ ทตฺวา อวิสํ กเรยฺย, อปิ นุ โข ตํ, มหาราช, วิสํ สมเย วิคตํ นาม โหตี’’ติ? ‘‘น หิ ภเนฺต’’ติฯ ‘‘กิสฺส ปน ตํ, มหาราช, ปจฺฉิมํ วิสํ ปุริมเกน วิเสน สมสมคติกํ นาโหสี’’ติ? ‘‘อาคนฺตุเกน, ภเนฺต, อคเทน ปฎิปีฬิตํ วิสํ อโกฎิคตํ เยว วิคต’’นฺติฯ ‘‘เอวเมว โข, มหาราช, โย โกจิ อกาเล มรติ, โส อาคนฺตุเกน โรเคน ปฎิปีฬิโต วาตสมุฎฺฐาเนน วา…เป.… สตฺติเวคปฺปฎิปีฬิโต วา อกาเล มรติฯ อิทเมตฺถ, มหาราช, การณํ, เยน การเณน อกาเล มรณํ อตฺถีติฯ</p>


<p>‘‘ยถา วา ปน, มหาราช, อิสฺสาโส สรํ ปาเตยฺย, สเจ  โส สโร ยถาคติคมนปถมตฺถกํ คจฺฉติ, โส สโร วุจฺจติ ‘อนีติโก อนุปทฺทโว ยถาคติคมนปถมตฺถกํ คโต นามา’ติฯ เอวเมว โข, มหาราช, โย โกจิ จิรํ ชีวิตฺวา ชราชิโณฺณ อายุกฺขยา อนีติโก อนุปทฺทโว มรติ, โส วุจฺจติ ‘อนีติโก อนุปทฺทโว สมเย มรณมุปคโต’ติฯ</p>


<p>‘‘ยถา วา ปน, มหาราช, อิสฺสาโส สรํ ปาเตยฺย, ตสฺส ตํ สรํ ตสฺมิํ เยว ขเณ โกจิ คเณฺหยฺย, อปิ นุ โข โส, มหาราช, สโร ยถาคติคมนปถมตฺถกํ คโต นาม โหตี’’ติ? ‘‘น หิ, ภเนฺต’’ติฯ ‘‘กิสฺส ปน โส, มหาราช, ปจฺฉิโม สโร ปุริมเกน สเรน สมสมคติโก นาโหสี’’ติ? ‘‘อาคนฺตุเกน, ภเนฺต, คหเณน ตสฺส สรสฺส  คมนํ อุปจฺฉินฺน’’นฺติฯ ‘‘เอวเมว โข, มหาราช, โย โกจิ อกาเล มรติ, โส อาคนฺตุเกน โรเคน ปฎิปีฬิโต วาตสมุฎฺฐาเนน วา…เป.… สตฺติเวคปฺปฎิปีฬิโต วา อกาเล มรติฯ อิทเมตฺถ, มหาราช, การณํ, เยน การเณน อกาเล มรณํ อตฺถีติฯ</p>


<p>‘‘ยถา วา ปน, มหาราช, โย โกจิ โลหมยํ ภาชนํ อาโกเฎยฺย, ตสฺส อาโกฎเนน สโทฺท นิพฺพตฺติตฺวา ยถาคติคมนปถมตฺถกํ คจฺฉติ, โส สโทฺท วุจฺจติ ‘อนีติโก อนุปทฺทโว ยถาคติคมนปถมตฺถกํ คโต นามา’ติฯ เอวเมว โข, มหาราช, โย โกจิ พหูนิ ทิวสสหสฺสานิ ชีวิตฺวา ชราชิโณฺณ อายุกฺขยา อนีติโก อนุปทฺทโว มรติ, โส วุจฺจติ ‘อนีติโก อนุปทฺทโว สมเย มรณมุปาคโต’ติฯ</p>


<p>‘‘ยถา วา ปน, มหาราช, โย โกจิ โลหมยํ ภาชนํ อาโกเฎยฺย, ตสฺส อาโกฎเนน สโทฺท นิพฺพเตฺตยฺย, นิพฺพเตฺต สเทฺท อทูรคเต โกจิ อามเสยฺย, สห อามสเนน สโทฺท นิรุเชฺฌยฺย , อปิ นุ โข โส, มหาราช, สโทฺท ยถาคติคมนปถมตฺถกํ คโต นาม โหตี’’ติ? ‘‘น หิ, ภเนฺต’’ติฯ ‘‘กิสฺส ปน, มหาราช, ปจฺฉิโม สโทฺท ปุริมเกน สเทฺทน สมสมคติโก นาโหสี’’ติ? ‘‘อาคนฺตุเกน, ภเนฺต, อามสเนน โส สโทฺท อุปรโต’’ติ ฯ ‘‘เอวเมว โข, มหาราช, โย โกจิ อกาเล มรติ, โส อาคนฺตุเกน โรเคน ปฎิปีฬิโต วาตสมุฎฺฐาเนน วา…เป.… สตฺติเวคปฺปฎิปีฬิโต วา อกาเล มรติฯ อิทเมตฺถ มหาราช การณํ, เยน การเณน อกาเล มรณํ อตฺถีติฯ</p>


<p>‘‘ยถา วา ปน, มหาราช, เขเตฺต สุวิรูฬฺหํ ธญฺญพีชํ สมฺมา ปวตฺตมาเนน วเสฺสน โอตตวิตตอากิณฺณพหุผลํ หุตฺวา  สสฺสุฎฺฐานสมยํ ปาปุณาติ, ตํ ธญฺญํ วุจฺจติ ‘อนีติกมนุปทฺทวํ สมยสมฺปตฺตํ นาม โหตี’ติฯ เอวเมว โข, มหาราช, โย โกจิ พหูนิ ทิวสสหสฺสานิ ชีวิตฺวา ชราชิโณฺณ อายุกฺขยา อนีติโก อนุปทฺทโว มรติ, โส วุจฺจติ ‘อนีติโก อนุปทฺทโว สมเย มรณมุปคโต’ติฯ</p>


<p>‘‘ยถา วา ปน, มหาราช, เขเตฺต สุวิรูฬฺหํ ธญฺญพีชํ อุทเกน วิกลํ มเรยฺย, อปิ นุ โข ตํ, มหาราช, ธญฺญํ อสมยสมฺปตฺตํ นาม โหตี’’ติ? ‘‘น  หิ, ภเนฺต’’ติฯ ‘‘กิสฺส ปน ตํ, มหาราช, ปจฺฉิมํ ธญฺญํ ปุริมเกน ธเญฺญน สมสมคติกํ นาโหสี’’ติ? ‘‘อาคนฺตุเกน, ภเนฺต, อุเณฺหน ปฎิปีฬิตํ ตํ ธญฺญํ มต’’นฺติฯ ‘‘เอวเมว โข, มหาราช, โย โกจิ อกาเล มรติ, โส อาคนฺตุเกน โรเคน ปฎิปีฬิโต วาตสมุฎฺฐาเนน วา…เป.… สตฺติเวคปฺปฎิปีฬิโต วา อกาเล มรติฯ อิทเมตฺถ, มหาราช, การณํ, เยน การเณน อกาเล มรณํ อตฺถีติฯ</p>


<p>‘‘สุตปุพฺพํ ปน ตยา, มหาราช, ‘สมฺปนฺนตรุณสสฺสํ กิมโย อุฎฺฐหิตฺวา สมูลํ นาเสนฺตี’’’ติ? ‘‘สุตปุพฺพเญฺจว ตํ, ภเนฺต, อเมฺหหิ ทิฎฺฐปุพฺพญฺจา’’ติฯ ‘‘กิํ นุ โข ตํ, มหาราช, สสฺสํ กาเล นฎฺฐํ, อุทาหุ อกาเล นฎฺฐ’’นฺติ? ‘‘อกาเล, ภเนฺต, ยทิ โข ตํ, ภเนฺต, สสฺสํ กิมโย น ขาเทยฺยุํ, สสฺสุทฺธรณสมยํ ปาปุเณยฺยา’’ติฯ ‘‘กิํ ปน, มหาราช, อาคนฺตุเกน อุปฆาเตน สสฺสํ วินสฺสติ, นิรุปฆาตํ สสฺสํ สสฺสุทฺธรณสมยํ ปาปุณาตี’’ติ? ‘‘อาม, ภเนฺต’’ติฯ ‘‘เอวเมว  โข, มหาราช, โย โกจิ อกาเล มรติ, โส อาคนฺตุเกน โรเคน ปฎิปีฬิโต วาตสมุฎฺฐาเนน วา…เป.… สตฺติเวคปฺปฎิปีฬิโต วา มรติฯ อิทเมตฺถ, มหาราช, การณํ, เยน การเณน อกาเล มรณํ อตฺถีติฯ</p>


<p>‘‘สุตปุพฺพํ  ปน ตยา, มหาราช, ‘สมฺปเนฺน สเสฺส ผลภารนมิเต มญฺจริตปเตฺต กรกวสฺสํ นาม วสฺสชาติ นิปติตฺวา วินาเสติ อผลํ กโรตี’ติ? ‘‘สุตปุพฺพเญฺจว ตํ, ภเนฺต, อเมฺหหิ ทิฎฺฐปุพฺพญฺจา’’ติฯ ‘‘อปิ นุ โข ตํ, มหาราช, สสฺสํ กาเล นฎฺฐํ, อุทาหุ อกาเล นฎฺฐ’’นฺติ? ‘‘อกาเล, ภเนฺต, ยทิ โข ตํ, ภเนฺต, สสฺสํ กรกวสฺสํ น วเสฺสยฺย สสฺสุทฺธรณสมยํ ปาปุเณยฺยา’’ติฯ ‘‘กิํ ปน, มหาราช, อาคนฺตุเกน อุปฆาเตน สสฺสํ วินสฺสติ, นิรุปฆาตํ สสฺสํ สสฺสุทฺธรณสมยํ ปาปุณาตี’’ติ? ‘‘อาม, ภเนฺต’’ติฯ ‘‘เอวเมว โข, มหาราช, โย โกจิ อกาเล มรติ, โส อาคนฺตุเกน โรเคน ปฎิปีฬิโต วาตสมุฎฺฐาเนน วา ปิตฺตสมุฎฺฐาเนน วา เสมฺหสมุฎฺฐาเนน วา สนฺนิปาติเกน วา อุตุปริณามเชน วา วิสมปริหารเชน วา โอปกฺกมิเกน วา ชิฆจฺฉาย วา ปิปาสาย วา สปฺปทเฎฺฐน วา วิสมาสิเตน วา อคฺคินา วา อุทเกน วา สตฺติเวคปฺปฎิปีฬิโต วา อกาเล มรติฯ ยทิ ปน อาคนฺตุเกน โรเคน ปฎิปีฬิโต น ภเวยฺย, สมเยว มรณํ ปาปุเณยฺยฯ อิทเมตฺถ, มหาราช, การณํ, เยน การเณน อกาเล มรณํ อตฺถี’’ติฯ</p>


<p>‘‘อจฺฉริยํ , ภเนฺต นาคเสน, อพฺภุตํ ภเนฺต นาคเสน, สุทสฺสิตํ การณํ, สุทสฺสิตํ โอปมฺมํ อกาเล มรณสฺส ปริทีปนาย, ‘อตฺถิ อกาเล มรณ’นฺติ อุตฺตานีกตํ ปากฎํ กตํ วิภูตํ กตํ, อจิตฺตวิกฺขิตฺตโกปิ, ภเนฺต นาคเสน, มนุโช เอกเมเกนปิ ตาว โอปเมฺมน นิฎฺฐํ คเจฺฉยฺย ‘อตฺถิ อกาเล มรณ’นฺติ , กิํ ปน มนุโช สเจตโน? ปฐโมปเมฺมเนวาหํ, ภเนฺต, สญฺญโตฺต ‘อตฺถิ อกาเล มรณ’นฺติ, อปิ จ อปราปรํ นิพฺพาหนํ โสตุกาโม น สมฺปฎิจฺฉิ’’นฺติฯ</p>

</p>


<h3>๗. เจติยปาฎิหาริยปโญฺห</h3>
<p> ‘‘ภเนฺต นาคเสน, สเพฺพสํ ปรินิพฺพุตานํ เจติเย ปาฎิหีรํ โหติ, อุทาหุ เอกจฺจานํ เยว โหตี’’ติ? ‘‘เอกจฺจานํ, มหาราช, โหติ, เอกจฺจานํ น โหตี’’ติฯ ‘‘กตเมสํ, ภเนฺต, โหติ, กตเมสํ น โหตี’’ติ? ‘‘ติณฺณนฺนํ, มหาราช, อญฺญตรสฺส อธิฎฺฐานา ปรินิพฺพุตสฺส เจติเย ปาฎิหีรํ โหติฯ กตเมสํ ติณฺณนฺนํ? อิธ, มหาราช, อรหา เทวมนุสฺสานํ อนุกมฺปาย  ติฎฺฐโนฺตว อธิฎฺฐาติ ‘เอวํนาม เจติเย ปาฎิหีรํ โหตู’ติ, ตสฺส อธิฎฺฐานวเสน เจติเย ปาฎิหีรํ โหติ, เอวํ อรหโต อธิฎฺฐานวเสน ปรินิพฺพุตสฺส เจติเย ปาฎิหีรํ โหติฯ</p>


<p>‘‘ปุน จปรํ, มหาราช, เทวตา มนุสฺสานํ อนุกมฺปาย ปรินิพฺพุตสฺส เจติเย ปาฎิหีรํ ทเสฺสนฺติ ‘อิมินา ปาฎิหีเรน สทฺธโมฺม นิจฺจสมฺปคฺคหิโต ภวิสฺสติ, มนุสฺสา จ ปสนฺนา กุสเลน อภิวฑฺฒิสฺสนฺตี’ติ, เอวํ เทวตานํ อธิฎฺฐานวเสน ปรินิพฺพุตสฺส เจติเย ปาฎิหีรํ โหติฯ</p>


<p>‘‘ปุน จปรํ, มหาราช, อิตฺถี วา ปุริโส วา สโทฺธ ปสโนฺน ปณฺฑิโต พฺยโตฺต เมธาวี พุทฺธิสมฺปโนฺน โยนิโส จินฺตยิตฺวา คนฺธํ วา มาลํ วา ทุสฺสํ วา อญฺญตรํ วา กิญฺจิ อธิฎฺฐหิตฺวา เจติเย อุกฺขิปติ ‘เอวํนาม โหตู’ติ, ตสฺสปิ อธิฎฺฐานวเสน ปรินิพฺพุตสฺส เจติเย ปาฎิหีรํ โหติ, เอวํ มนุสฺสานํ อธิฎฺฐานวเสน ปรินิพฺพุตสฺส เจติเย ปาฎิหีรํ โหติฯ</p>


<p>‘‘อิเมสํ  โข, มหาราช, ติณฺณนฺนํ อญฺญตรสฺส อธิฎฺฐานวเสน ปรินิพฺพุตสฺส เจติเย ปาฎิหีรํ โหติฯ</p>


<p>‘‘ยทิ, มหาราช, เตสํ อธิฎฺฐานํ น โหติ, ขีณาสวสฺสปิ ฉฬภิญฺญสฺส เจโตวสิปฺปตฺตสฺส เจติเย ปาฎิหีรํ น โหติ, อสติปิ , มหาราช, ปาฎิหีเร จริตํ ทิสฺวา สุปริสุทฺธํ โอกเปฺปตพฺพํ นิฎฺฐํ คนฺตพฺพํ สทฺทหิตพฺพํ ‘สุปรินิพฺพุโต อยํ พุทฺธปุโตฺต’’’ติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๘. ธมฺมาภิสมยปโญฺห</h3>
<p> ‘‘ภเนฺต นาคเสน, เย เต สมฺมา ปฎิปชฺชนฺติ, เตสํ สเพฺพสํ เยว ธมฺมาภิสมโย โหติ, อุทาหุ กสฺสจิ น โหตี’’ติ? ‘‘กสฺสจิ, มหาราช, โหติ, กสฺสจิ น โหตี’’ติฯ ‘‘กสฺส ภเนฺต โหติ, กสฺส น โหตี’’ติ? ‘‘ติรจฺฉานคตสฺส, มหาราช, สุปฺปฎิปนฺนสฺสาปิ ธมฺมาภิสมโย  น โหติ, เปตฺติวิสยูปปนฺนสฺส…เป.… มิจฺฉาทิฎฺฐิกสฺส…เป.… กุหกสฺส…เป.… มาตุฆาตกสฺส…เป.… ปิตุฆาตกสฺส…เป.… อรหนฺตฆาตกสฺส…เป.… สงฺฆเภทกสฺส…เป.… โลหิตุปฺปาทกสฺส…เป.… เถยฺยสํวาสกสฺส…เป.… ติตฺถิยปกฺกนฺตสฺส…เป.… ภิกฺขุนิทูสกสฺส…เป.… เตรสนฺนํ ครุกาปตฺตีนํ อญฺญตรํ อาปชฺชิตฺวา อวุฎฺฐิตสฺส…เป.… ปณฺฑกสฺส…เป.… อุภโตพฺยญฺชนกสฺส สุปฺปฎิปนฺนสฺสาปิ ธมฺมาภิสมโย น โหติ…เป.… โยปิ มนุสฺสทหรโก อูนกสตฺตวสฺสิโก, ตสฺส สุปฺปฎิปนฺนสฺสาปิ ธมฺมาภิสมโย น โหติฯ อิเมสํ โข, มหาราช, โสฬสนฺนํ ปุคฺคลานํ สุปฺปฎิปนฺนานมฺปิ ธมฺมาภิสมโย น โหตี’’ติฯ</p>


<p>‘‘ภเนฺต นาคเสน, เย เต ปนฺนรส ปุคฺคลา วิรุทฺธา เยว, เตสํ ธมฺมาภิสมโย โหตุ วา มา วา โหตุ, อถ เกน การเณน มนุสฺสทหรกสฺส อูนกสตฺตวสฺสิกสฺส สุปฺปฎิปนฺนสฺสาปิ ธมฺมาภิสมโย น โหติ? เอตฺถ ตาว ปโญฺห ภวติ ‘นนุ นาม ทหรกสฺส น ราโค โหติ, น โทโส โหติ, น โมโห โหติ, น มาโน โหติ, น มิจฺฉาทิฎฺฐิ โหติ, น อรติ โหติ, น กามวิตโกฺก โหติ, อมิสฺสิโต กิเลเสหิ, โส นาม ทหรโก ยุโตฺต จ ปโตฺต จ อรหติ จ จตฺตาริ สจฺจานิ เอกปฎิเวเธน ปฎิวิชฺฌิตุ’’’นฺติฯ</p>


<p>‘‘ตเญฺญเวตฺถ , มหาราช, การณํ, เยนาหํ การเณน ภณามิ  ‘อูนกสตฺตวสฺสิกสฺส สุปฺปฎิปนฺนสฺสาปิ ธมฺมาภิสมโย น โหตี’ติฯ ยทิ, มหาราช, อูนกสตฺตวสฺสิโก รชนีเย รเชฺชยฺย, ทุสฺสนีเย ทุเสฺสยฺย, โมหนีเย มุเยฺหยฺย, มทนีเย มเชฺชยฺย, ทิฎฺฐิํ วิชาเนยฺย, รติญฺจ อรติญฺจ วิชาเนยฺย, กุสลากุสลํ วิตเกฺกยฺย, ภเวยฺย ตสฺส ธมฺมาภิสมโย, อปิ จ, มหาราช, อูนกสตฺตวสฺสิกสฺส จิตฺตํ อพลํ ทุพฺพลํ ปริตฺตํ อปฺปํ โถกํ มนฺทํ อวิภูตํ, อสงฺขตา นิพฺพานธาตุ ครุกา ภาริกา วิปุลา มหตีฯ อูนกสตฺตวสฺสิโก, มหาราช, เตน ทุพฺพเลน จิเตฺตน ปริตฺตเกน มเนฺทน อวิภูเตน น สโกฺกติ ครุกํ ภาริกํ วิปุลํ มหติํ อสงฺขตํ นิพฺพานธาตุํ ปฎิวิชฺฌิตุํฯ</p>


<p>‘‘ยถา, มหาราช, สิเนรุปพฺพตราชา ครุโก ภาริโก วิปุโล มหโนฺต, อปิ นุ โข ตํ, มหาราช, ปุริโส อตฺตโน ปากติเกน ถามพลวีริเยน สกฺกุเณยฺย สิเนรุปพฺพตราชานํ อุทฺธริตุ’’นฺติ? ‘‘น หิ, ภเนฺต’’ติฯ ‘‘เกน การเณน มหาราชา’’ติ? ‘‘ทุพฺพลตฺตา, ภเนฺต, ปุริสสฺส, มหนฺตตฺตา สิเนรุปพฺพตราชสฺสา’’ติฯ ‘‘เอวเมว โข, มหาราช, อูนกสตฺตวสฺสิกสฺส จิตฺตํ อพลํ ทุพฺพลํ ปริตฺตํ อปฺปํ โถกํ มนฺทํ อวิภูตํ, อสงฺขตา นิพฺพานธาตุ  ครุกา ภาริกา วิปุลา มหตีฯ อูนกสตฺตวสฺสิโก เตน ทุพฺพเลน จิเตฺตน ปริเตฺตน มเนฺทน อวิภูเตน น สโกฺกติ ครุกํ ภาริกํ วิปุลํ มหติํ อสงฺขตํ นิพฺพานธาตุํ ปฎิวิชฺฌิตุํ, เตน การเณน อูนกสตฺตวสฺสิกสฺส สุปฺปฎิปนฺนสฺสาปิ ธมฺมาภิสมโย น โหติฯ</p>


<p>‘‘ยถา วา ปน, มหาราช, อยํ มหาปถวี ทีฆา อายตา ปุถุลา วิตฺถตา วิสาลา วิตฺถิณฺณา วิปุลา มหนฺตา, อปิ นุ โข ตํ, มหาราช, มหาปถวิํ สกฺกา ปริตฺตเกน อุทกพินฺทุเกน เตเมตฺวา อุทกจิกฺขลฺลํ กาตุ’’นฺติ? ‘‘น หิ, ภเนฺต’’ติฯ ‘‘เกน การเณน, มหาราชา’’ติ? ‘‘ปริตฺตตฺตา, ภเนฺต, อุทกพินฺทุสฺส, มหนฺตตฺตา มหาปถวิยา’’ติฯ ‘‘เอวเมว โข, มหาราช, อูนกสตฺตวสฺสิกสฺส จิตฺตํ อพลํ  ทุพฺพลํ ปริตฺตํ อปฺปํ โถกํ มนฺทํ อวิภูตํ, อสงฺขตา นิพฺพานธาตุ ทีฆา อายตา ปุถุลา วิตฺถตา วิสาลา วิตฺถิณฺณา วิปุลา มหนฺตาฯ อูนกสตฺตวสฺสิโก เตน ทุพฺพเลน จิเตฺตน ปริตฺตเกน มเนฺทน อวิภูเตน น สโกฺกติ มหติํ อสงฺขตํ นิพฺพานธาตุํ  ปฎิวิชฺฌิตุํ, เตน การเณน อูนกสตฺตวสฺสิกสฺส สุปฺปฎิปนฺนสฺสาปิ ธมฺมาภิสมโย น โหติฯ</p>


<p>‘‘ยถา วา ปน, มหาราช, อพลทุพฺพลปริตฺตอปฺปโถกมนฺทคฺคิ ภเวยฺย, อปิ นุ โข, มหาราช, ตาวตเกน มเนฺทน อคฺคินา สกฺกา สเทวเก โลเก อนฺธการํ วิธมิตฺวา อาโลกํ ทเสฺสตุ’’นฺติ? ‘‘น หิ, ภเนฺต’’ติฯ ‘‘เกน การเณน มหาราชา’’ติ? ‘‘มนฺทตฺตา, ภเนฺต, อคฺคิสฺส, โลกสฺส มหนฺตตฺตา’’ติฯ ‘‘เอวเมว โข, มหาราช, อูนกสตฺตวสฺสิกสฺส จิตฺตํ อพลํ ทุพฺพลํ ปริตฺตํ อปฺปํ โถกํ มนฺทํ อวิภูตํ, มหตา จ อวิชฺชนฺธกาเรน ปิหิตํฯ ตสฺมา ทุกฺกรํ ญาณาโลกํ ทสฺสยิตุํ, เตน การเณน อูนกสตฺตวสฺสิกสฺส สุปฺปฎิปนฺนสฺสาปิ ธมฺมาภิสมโย น โหติฯ</p>


<p>‘‘ยถา วา ปน, มหาราช, อาตุโร กิโส อณุปริมิตกาโย สาลกกิมิ หตฺถินาคํ ติธา ปภินฺนํ นวายตํ ติวิตฺถตํ ทสปริณาหํ อฎฺฐรตนิกํ สกฎฺฐานมุปคตํ ทิสฺวา คิลิตุํ ปริกเฑฺฒยฺย, อปิ นุ โข โส, มหาราช, สาลกกิมิ สกฺกุเณยฺย ตํ หตฺถินาคํ คิลิตุ’’นฺติ? ‘‘น หิ, ภเนฺต’’ติฯ ‘‘เกน การเณน, มหาราชา’’ติ? ‘‘ปริตฺตตฺตา, ภเนฺต, สาลกกิมิสฺส, มหนฺตตฺตา หตฺถินาคสฺสา’’ติฯ ‘‘เอวเมว โข, มหาราช, อูนกสตฺตวสฺสิกสฺส จิตฺตํ อพลํ ทุพฺพลํ ปริตฺตํ อปฺปํ โถกํ มนฺทํ อวิภูตํ, มหตี อสงฺขตา นิพฺพานธาตุฯ โส เตน ทุพฺพเลน จิเตฺตน ปริตฺตเกน มเนฺทน อวิภูเตน น สโกฺกติ มหติํ อสงฺขตํ นิพฺพานธาตุํ  ปฎิวิชฺฌิตุํ, เตน การเณน อูนกสตฺตวสฺสิกสฺส สุปฺปฎิปนฺนสฺสาปิ ธมฺมาภิสมโย น โหตี’’ติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๙. เอกนฺตสุขนิพฺพานปโญฺห</h3>
<p> ‘‘ภเนฺต  นาคเสน, กิํ เอกนฺตสุขํ นิพฺพานํ, อุทาหุ ทุเกฺขน มิสฺส’’นฺติ? ‘‘เอกนฺตสุขํ, มหาราช, นิพฺพานํ, ทุเกฺขน อมิสฺส’’นฺติฯ</p>


<p>‘‘น มยํ ตํ, ภเนฺต นาคเสน, วจนํ สทฺทหาม ‘เอกนฺตสุขํ นิพฺพาน’นฺติ, เอวเมตฺถ มยํ, ภเนฺต นาคเสน, ปเจฺจม ‘นิพฺพานํ ทุเกฺขน มิสฺส’นฺติ, การณเญฺจตฺถ อุปลภาม ‘นิพฺพานํ ทุเกฺขน มิสฺส’นฺติฯ กตมํ เอตฺถ การณํ ? เย เต, ภเนฺต นาคเสน, นิพฺพานํ ปริเยสนฺติ, เตสํ ทิสฺสติ กายสฺส จ จิตฺตสฺส จ อาตาโป ปริตาโป ฐานจงฺกมนิสชฺชาสยนาหารปริคฺคโห มิทฺธสฺส จ อุปโรโธ อายตนานญฺจ ปฎิปีฬนํ ธนธญฺญปิยญาติมิตฺตปฺปชหนํฯ เย เกจิ โลเก สุขิตา สุขสมปฺปิตา, เต สเพฺพปิ ปญฺจหิ กามคุเณหิ อายตเน รเมนฺติ พฺรูเหนฺติ, มนาปิกมนาปิกพหุวิธสุภนิมิเตฺตน รูเปน จกฺขุํ รเมนฺติ พฺรูเหนฺติ, มนาปิกมนาปิกคีตวาทิตพหุวิธสุภนิมิเตฺตน สเทฺทน โสตํ รเมนฺติ พฺรูเหนฺติ, มนาปิกมนาปิกปุปฺผผลปตฺตตจมูลสารพหุวิธสุภนิมิเตฺตน คเนฺธน ฆานํ รเมนฺติ พฺรูเหนฺติ, มนาปิกมนาปิกขชฺชโภชฺชเลยฺยเปยฺยสายนียพหุวิธสุภนิมิเตฺตน รเสน ชิวฺหํ รเมนฺติ พฺรุเหนฺติ, มนาปิกมนาปิกสณฺหสุขุมมุทุมทฺทวพหุวิธสุภนิมิเตฺตน ผเสฺสน กายํ รเมนฺติ พฺรูเหนฺติ, มนาปิกมนาปิกกลฺยาณปาปกสุภาสุภพหุวิธวิตกฺกมนสิกาเรน มนํ รเมนฺติ พฺรูเหนฺติฯ ตุเมฺห ตํ จกฺขุโสตฆานชิวฺหากายมโนพฺรูหนํ หนถ อุปหนถ, ฉินฺทถ อุปจฺฉินฺทถ, รุนฺธถ อุปรุนฺธถฯ เตน กาโยปิ ปริตปติ, จิตฺตมฺปิ ปริตปติ, กาเย ปริตเตฺต กายิกทุกฺขเวทนํ เวทิยติ, จิเตฺต ปริตเตฺต เจตสิกทุกฺขเวทนํ เวทยติฯ นนุ มาคณฺฑิโยปิ  ปริพฺพาชโก ภควนฺตํ ครหมาโน เอวมาห  ‘ภูนหุ  สมโณ โคตโม’ติฯ อิทเมตฺถ การณํ, เยนาหํ การเณน พฺรูมิ ‘นิพฺพานํ ทุเกฺขน มิสฺส’’’นฺติฯ</p>


<p>‘‘น หิ, มหาราช, นิพฺพานํ ทุเกฺขน มิสฺสํ, เอกนฺตสุขํ นิพฺพานํฯ ยํ ปน ตฺวํ, มหาราช , พฺรูสิ ‘นิพฺพานํ ทุกฺข’นฺติ, เนตํ ทุกฺขํ นิพฺพานํ นาม, นิพฺพานสฺส ปน สจฺฉิกิริยาย ปุพฺพภาโค เอโส, นิพฺพานปริเยสนํ เอตํ, เอกนฺตสุขํ เยว, มหาราช, นิพฺพานํ, น ทุเกฺขน มิสฺสํฯ เอตฺถ การณํ วทามิฯ อตฺถิ, มหาราช, ราชูนํ รชฺชสุขํ นามา’’ติ? ‘‘อาม, ภเนฺต, อตฺถิ ราชูนํ รชฺชสุข’’นฺติฯ ‘‘อปิ นุ โข ตํ, มหาราช, รชฺชสุขํ ทุเกฺขน มิสฺส’’นฺติ? ‘‘น หิ, ภเนฺต’’ติฯ ‘‘กิสฺส ปน เต, มหาราช, ราชาโน ปจฺจเนฺต กุปิเต เตสํ ปจฺจนฺตนิสฺสิตานํ ปฎิเสธาย อมเจฺจหิ ปริณายเกหิ ภเฎหิ พลเตฺถหิ ปริวุตา ปวาสํ คนฺตฺวา ฑํสมกสวาตาตปปฎิปีฬิตา สมวิสเม ปริธาวนฺติ, มหายุทฺธญฺจ กโรนฺติ, ชีวิตสํสยญฺจ ปาปุณนฺตี’’ติ? ‘‘เนตํ, ภเนฺต นาคเสน, รชฺชสุขํ นาม, รชฺชสุขสฺส ปริเยสนาย ปุพฺพภาโค เอโส, ทุเกฺขน, ภเนฺต นาคเสน, ราชาโน  รชฺชํ ปริเยสิตฺวา รชฺชสุขํ อนุภวนฺติ, เอวํ, ภเนฺต นาคเสน, รชฺชสุขํ ทุเกฺขน อมิสฺสํ, อญฺญํ ตํ รชฺชสุขํ, อญฺญํ ทุกฺข’’นฺติฯ ‘‘เอวเมว โข, มหาราช, เอกนฺตสุขํ นิพฺพานํ, น ทุเกฺขน มิสฺสํฯ เย ปน ตํ นิพฺพานํ ปริเยสนฺติ, เต กายญฺจ จิตฺตญฺจ อาตาเปตฺวา ฐานจงฺกมนิสชฺชาสยนาหารํ ปริคฺคเหตฺวา มิทฺธํ อุปรุนฺธิตฺวา อายตนานิ ปฎิปีเฬตฺวา กายญฺจ ชีวิตญฺจ ปริจฺจชิตฺวา ทุเกฺขน นิพฺพานํ ปริเยสิตฺวา เอกนฺตสุขํ นิพฺพานํ อนุภวนฺติ, นิหตปจฺจามิตฺตา วิย ราชาโน รชฺชสุขํฯ เอวํ, มหาราช, เอกนฺตสุขํ นิพฺพานํ, น ทุเกฺขน มิสฺสํ, อญฺญํ นิพฺพานํ, อญฺญํ ทุกฺขนฺติฯ</p>


<p>‘‘อปรมฺปิ , มหาราช, อุตฺตริํ การณํ สุโณหิ เอกนฺตสุขํ นิพฺพานํ, น ทุเกฺขน มิสฺสํ, อญฺญํ ทุกฺขํ, อญฺญํ นิพฺพานนฺติฯ อตฺถิ, มหาราช, อาจริยานํ สิปฺปวนฺตานํ สิปฺปสุขํ นามา’’ติ? ‘‘อาม, ภเนฺต, อตฺถิ อาจริยานํ สิปฺปวนฺตานํ สิปฺปสุข’’นฺติฯ ‘‘อปิ นุ โข ตํ, มหาราช, สิปฺปสุขํ ทุเกฺขน มิสฺส’’นฺติ? ‘‘น หิ, ภเนฺต’’ติฯ ‘‘กิสฺส ปน เต, มหาราช, อาจริยา  อาจริยานํ อภิวาทนปจฺจุฎฺฐาเนน อุทกาหรณฆรสมฺมชฺชนทนฺตกฎฺฐมุโขทกานุปฺปทาเนน อุจฺฉิฎฺฐปฎิคฺคหณอุจฺฉาทนนหาปนปาทปริกเมฺมน สกจิตฺตํ นิกฺขิปิตฺวา ปรจิตฺตานุวตฺตเนน ทุกฺขเสยฺยาย วิสมโภชเนน กายํ อาตาเปนฺตี’’ติ? ‘‘เนตํ, ภเนฺต นาคเสน, สิปฺปสุขํ นาม, สิปฺปปริเยสนาย ปุพฺพภาโค เอโส, ทุเกฺขน, ภเนฺต นาคเสน, อาจริยา สิปฺปํ ปริเยสิตฺวา สิปฺปสุขํ อนุภวนฺติ, เอวํ, ภเนฺต นาคเสน, สิปฺปสุขํ ทุเกฺขน อมิสฺสํ, อญฺญํ ตํ สิปฺปสุขํ, อญฺญํ ทุกฺข’’นฺติฯ ‘‘เอวเมว โข, มหาราช, เอกนฺตสุขํ นิพฺพานํ, น ทุเกฺขน มิสฺสํฯ เย ปน ตํ นิพฺพานํ ปริเยสนฺติ, เต กายญฺจ จิตฺตญฺจ อาตาเปตฺวา ฐานจงฺกมนิสชฺชาสยนาหารํ ปริคฺคเหตฺวา มิทฺธํ อุปรุนฺธิตฺวา อายตนานิ ปฎิปีเฬตฺวา กายญฺจ ชีวิตญฺจ ปริจฺจชิตฺวา ทุเกฺขน นิพฺพานํ ปริเยสิตฺวา  เอกนฺตสุขํ นิพฺพานํ อนุภวนฺติ, อาจริยา วิย สิปฺปสุขํฯ เอวํ, มหาราช, เอกนฺตสุขํ นิพฺพานํ, น ทุเกฺขน มิสฺสํ, อญฺญํ ทุกฺขํ, อญฺญํ นิพฺพาน’’นฺติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๑๐. นิพฺพานรูปสณฺฐานปโญฺห</h3>
<p> ‘‘ภเนฺต  นาคเสน, ‘นิพฺพานํ นิพฺพาน’นฺติ ยํ วเทสิ, สกฺกา ปน ตสฺส นิพฺพานสฺส รูปํ วา สณฺฐานํ วา วยํ วา ปมาณํ วา โอปเมฺมน วา การเณน วา เหตุนา  วา นเยน วา อุปทสฺสยิตุ’’นฺติ? ‘‘อปฺปฎิภาคํ, มหาราช, นิพฺพานํ, น สกฺกา นิพฺพานสฺส รูปํ วา สณฺฐานํ วา วยํ วา ปมาณํ วา โอปเมฺมน วา การเณน วา เหตุนา วา นเยน วา อุปทสฺสยิตุ’’นฺติฯ ‘‘เอตมฺปาหํ, ภเนฺต นาคเสน, น สมฺปฎิจฺฉามิ, ยํ อตฺถิธมฺมสฺส นิพฺพานสฺส รูปํ วา สณฺฐานํ วา วยํ วา ปมาณํ วา โอปเมฺมน วา การเณน วา เหตุนา วา นเยน วา อปญฺญาปนํ, การเณน มํ สญฺญาเปหี’’ติฯ ‘‘โหตุ, มหาราช, การเณน ตํ สญฺญาเปสฺสามิฯ อตฺถิ, มหาราช, มหาสมุโทฺท นามา’’ติ? ‘‘อาม, ภเนฺต, อเตฺถโส มหาสมุโทฺท’’ติฯ ‘‘สเจ ตํ, มหาราช, โกจิ เอวํ ปุเจฺฉยฺย ‘กิตฺตกํ, มหาราช, มหาสมุเทฺท อุทกํ, กติ ปน เต สตฺตา, เย มหาสมุเทฺท ปฎิวสนฺตี’ติ, เอวํ ปุโฎฺฐ ตฺวํ, มหาราช, กินฺติ ตสฺส พฺยากเรยฺยาสี’’ติ? ‘‘สเจ มํ, ภเนฺต, โกจิ เอวํ ปุเจฺฉยฺย ‘กิตฺตกํ, มหาราช, มหาสมุเทฺท อุทกํ, กติ ปน เต สตฺตา, เย มหาสมุเทฺท ปฎิวสนฺตี’ติ, ตมหํ, ภเนฺต, เอวํ วเทยฺยํ ‘อปุจฺฉิตพฺพํ มํ ตฺวํ อโมฺภ ปุริส ปุจฺฉสิ, เนสา ปุจฺฉา เกนจิ ปุจฺฉิตพฺพา, ฐปนีโย เอโส ปโญฺหฯ อวิภโตฺต โลกกฺขายิเกหิ มหาสมุโทฺท, น สกฺกา มหาสมุเทฺท อุทกํ ปริมินิตุํ สตฺตา วา เย ตตฺถ วาสมุปคตาติ เอวาหํ ภเนฺต ตสฺส ปฎิวจนํ ทเทยฺย’’’นฺติฯ</p>


<p>‘‘กิสฺส ปน, ตฺวํ มหาราช, อตฺถิธเมฺม มหาสมุเทฺท เอวํ ปฎิวจนํ ทเทยฺยาสิ, นนุ วิคเณตฺวา  ตสฺส อาจิกฺขิตพฺพํ ‘เอตฺตกํ มหาสมุเทฺท อุทกํ, เอตฺตกา จ สตฺตา มหาสมุเทฺท ปฎิวสนฺตี’’ติ? ‘‘น สกฺกา, ภเนฺต, อวิสโย เอโส ปโญฺห’’ติฯ</p>


<p>‘‘ยถา , มหาราช, อตฺถิธเมฺม เยว มหาสมุเทฺท น สกฺกา อุทกํ ปริคเณตุํ  สตฺตา วา เย ตตฺถ วาสมุปคตา, เอวเมว โข, มหาราช, อตฺถิธมฺมเสฺสว นิพฺพานสฺส น สกฺกา รูปํ วา สณฺฐานํ วา วยํ วา ปมาณํ วา โอปเมฺมน วา  การเณน วา เหตุนา วา นเยน วา อุปทสฺสยิตุํ, วิคเณยฺย, มหาราช, อิทฺธิมา เจโตวสิปฺปโตฺต มหาสมุเทฺท อุทกํ ตตฺราสเย  จ สเตฺต, น เตฺวว โส อิทฺธิมา เจโตวสิปฺปโตฺต สกฺกุเณยฺย นิพฺพานสฺส รูปํ วา สณฺฐานํ วา วยํ วา ปมาณํ วา โอปเมฺมน วา การเณน วา เหตุนา วา นเยน วา อุปทสฺสยิตุํฯ</p>


<p>‘‘อปรมฺปิ, มหาราช, อุตฺตริํ การณํ สุโณหิ, อตฺถิธมฺมเสฺสว นิพฺพานสฺส น สกฺกา รูปํ วา สณฺฐานํ วา วยํ วา ปมาณํ วา โอปเมฺมน วา การเณน วา เหตุนา วา นเยน วา อุปทสฺสยิตุนฺติฯ อตฺถิ, มหาราช, เทเวสุ อรูปกายิกา นาม เทวา’’ติฯ ‘‘อาม, ภเนฺต, สุยฺยติ ‘อตฺถิ เทเวสุ อรูปกายิกา นาม เทวา’’’ติฯ ‘‘สกฺกา ปน, มหาราช, เตสํ อรูปกายิกานํ เทวานํ รูปํ วา สณฺฐานํ วา วยํ วา ปมาณํ วา โอปเมฺมน วา การเณน วา เหตุนา วา นเยน วา อุปทสฺสยิตุ’’นฺติ? ‘‘น หิ, ภเนฺต’’ติฯ ‘‘เตน หิ, มหาราช, นตฺถิ อรูปกายิกา เทวา’’ติ? ‘‘อตฺถิ, ภเนฺต, อรูปกายิกา เทวา, น จ สกฺกา เตสํ รูปํ วา สณฺฐานํ วา วยํ วา ปมาณํ วา โอปเมฺมน วา การเณน วา เหตุนา วา นเยน วา อุปทสฺสยิตุ’’นฺติฯ ‘‘ยถา, มหาราช, อตฺถิสตฺตานํ เยว อรูปกายิกานํ เทวานํ น สกฺกา รูปํ วา สณฺฐานํ วา วยํ วา ปมาณํ วา โอปเมฺมน วา การเณน วา เหตุนา วา นเยน วา อุปทสฺสยิตุํ, เอวเมว โข, มหาราช, อตฺถิธมฺมเสฺสว นิพฺพานสฺส น สกฺกา รูปํ วา สณฺฐานํ วา วยํ วา ปมาณํ วา โอปเมฺมน วา การเณน วา เหตุนา วา นเยน วา อุปทสฺสยิตุ’’นฺติฯ</p>


<p>‘‘ภเนฺต นาคเสน, โหตุ เอกนฺตสุขํ นิพฺพานํ, น จ สกฺกา ตสฺส รูปํ วา สณฺฐานํ วา วยํ วา ปมาณํ วา โอปเมฺมน วา การเณน วา เหตุนา วา นเยน วา อุปทสฺสยิตุํฯ อตฺถิ ปน, ภเนฺต, นิพฺพานสฺส คุณํ อเญฺญหิ อนุปวิฎฺฐํ กิญฺจิ โอปมฺมนิทสฺสนมตฺต’’นฺติ? ‘‘สรูปโต, มหาราช, นตฺถิ, คุณโต ปน สกฺกา กิญฺจิ โอปมฺมนิทสฺสนมตฺตํ  อุปทสฺสยิตุ’’นฺติฯ ‘‘สาธุ, ภเนฺต นาคเสน, ยถาหํ ลภามิ นิพฺพานสฺส คุณโตปิ เอกเทสปริทีปนมตฺตํ, ตถา สีฆํ พฺรูหิ, นิพฺพาเปหิ เม หทยปริฬาหํ วินย สีตลมธุรวจนมาลุเตนา’’ติฯ</p>


<p>‘‘ปทุมสฺส, มหาราช, เอโก คุโณ นิพฺพานํ อนุปวิโฎฺฐ, อุทกสฺส เทฺว คุณา, อคทสฺส ตโย  คุณา, มหาสมุทฺทสฺส จตฺตาโร คุณา, โภชนสฺส ปญฺจ คุณา, อากาสสฺส ทส คุณา, มณิรตนสฺส ตโย คุณา , โลหิตจนฺทนสฺส ตโย คุณา, สปฺปิมณฺฑสฺส ตโย คุณา, คิริสิขรสฺส ปญฺจ คุณา นิพฺพานํ อนุปวิฎฺฐา’’ติฯ</p>


<p>‘‘ภเนฺต นาคเสน, ‘ปทุมสฺส เอโก คุโณ นิพฺพานํ อนุปวิโฎฺฐ’ติ ยํ วเทสิ, กตโม ปทุมสฺส เอโก คุโณ นิพฺพานํ อนุปวิโฎฺฐ’’ติ? ‘‘ยถา, มหาราช, ปทุมํ อนุปลิตฺตํ อุทเกน, เอวเมว โข, มหาราช, นิพฺพานํ สพฺพกิเลเสหิ อนุปลิตฺตํฯ อยํ, มหาราช, ปทุมสฺส เอโก คุโณ นิพฺพานํ อนุปวิโฎฺฐ’’ติฯ</p>


<p>‘‘ภเนฺต นาคเสน, ‘อุทกสฺส เทฺว คุณา นิพฺพานํ อนุปวิฎฺฐา’ติ ยํ วเทสิ, กตเม อุทกสฺส เทฺว คุณา นิพฺพานํ อนุปวิฎฺฐา’’ติ? ‘‘ยถา, มหาราช, อุทกํ สีตลํ ปริฬาหนิพฺพาปนํ, เอวเมว โข, มหาราช, นิพฺพานํ สีตลํ สพฺพกิเลสปริฬาหนิพฺพาปนํฯ อยํ, มหาราช, อุทกสฺส ปฐโม คุโณ นิพฺพานํ อนุปวิโฎฺฐฯ ปุน จปรํ, มหาราช, อุทกํ กิลนฺตตสิตปิปาสิตฆมฺมาภิตตฺตานํ ชนปสุปชานํ ปิปาสาวินยนํ, เอวเมว โข, มหาราช, นิพฺพานํ กามตณฺหาภวตณฺหาวิภวตณฺหาปิปาสาวินยนํฯ อยํ, มหาราช, อุทกสฺส ทุติโย คุโณ นิพฺพานํ อนุปวิโฎฺฐฯ อิเม โข, มหาราช, อุทกสฺส เทฺว คุณา นิพฺพานํ อนุปวิฎฺฐา’’ติฯ</p>


<p>‘‘ภเนฺต นาคเสน, ‘อคทสฺส ตโย คุณา นิพฺพานํ อนุปวิฎฺฐา’ติ ยํ วเทสิ, กตเม อคทสฺส ตโย คุณา นิพฺพานํ  อนุปวิฎฺฐา’’ติ? ‘‘ยถา, มหาราช, อคโท วิสปีฬิตานํ สตฺตานํ ปฎิสรณํ, เอวเมว โข, มหาราช, นิพฺพานํ กิเลสวิสปีฬิตานํ สตฺตานํ ปฎิสรณํฯ อยํ, มหาราช, อคทสฺส ปฐโม คุโณ นิพฺพานํ อนุปวิโฎฺฐฯ ปุน จปรํ, มหาราช, อคโท โรคานํ อนฺตกโร, เอวเมว โข, มหาราช, นิพฺพานํ สพฺพทุกฺขานํ อนฺตกรํฯ อยํ, มหาราช, อคทสฺส ทุติโย คุโณ นิพฺพานํ อนุปวิโฎฺฐฯ ปุน จปรํ, มหาราช, อคโท อมตํ, เอวเมว โข, มหาราช, นิพฺพานํ อมตํฯ อยํ, มหาราช, อคทสฺส ตติโย คุโณ นิพฺพานํ อนุปวิโฎฺฐฯ อิเม โข, มหาราช, อคทสฺส ตโย คุณา นิพฺพานํ อนุปวิฎฺฐา’’ติฯ</p>


<p>‘‘ภเนฺต นาคเสน, ‘มหาสมุทฺทสฺส จตฺตาโร คุณา นิพฺพานํ อนุปวิฎฺฐา’ติ ยํ วเทสิ, กตเม มหาสมุทฺทสฺส จตฺตาโร คุณา นิพฺพานํ อนุปวิฎฺฐา’’ติ? ‘‘ยถา, มหาราช, มหาสมุโทฺท สุโญฺญ สพฺพกุณเปหิ, เอวเมว โข, มหาราช , นิพฺพานํ สุญฺญํ สพฺพกิเลสกุณเปหิฯ อยํ, มหาราช , มหาสมุทฺทสฺส ปฐโม คุโณ นิพฺพานํ อนุปวิโฎฺฐฯ ปุน จปรํ, มหาราช, มหาสมุโทฺท มหโนฺต อโนรปาโร, น ปริปูรติ สพฺพสวนฺตีหิ, เอวเมว โข, มหาราช, นิพฺพานํ มหนฺตํ อโนรปารํ, น ปูรติ สพฺพสเตฺตหิฯ อยํ, มหาราช, มหาสมุทฺทสฺส ทุติโย คุโณ นิพฺพานํ อนุปวิโฎฺฐฯ ปุน จปรํ, มหาราช, มหาสมุโทฺท มหนฺตานํ ภูตานํ อาวาโส, เอวเมว โข, มหาราช, นิพฺพานํ มหนฺตานํ อรหนฺตานํ วิมลขีณาสวพลปฺปตฺตวสีภูตมหาภูตานํ อาวาโสฯ อยํ, มหาราช, มหาสมุทฺทสฺส ตติโย คุโณ นิพฺพานํ อนุปวิโฎฺฐฯ ปุน จปรํ, มหาราช, มหาสมุโทฺท อปริมิตวิวิธวิปุลวีจิปุปฺผสํกุสุมิโต, เอวเมว โข, มหาราช, นิพฺพานํ อปริมิตวิวิธวิปุลปริสุทฺธวิชฺชาวิมุตฺติปุปฺผสํกุสุมิตํฯ อยํ, มหาราช, มหาสมุทฺทสฺส จตุโตฺถ คุโณ นิพฺพานํ อนุปวิโฎฺฐฯ อิเม โข, มหาราช, มหาสมุทฺทสฺส จตฺตาโร คุณา นิพฺพานํ อนุปวิฎฺฐา’’ติฯ</p>


<p>‘‘ภเนฺต  นาคเสน, ‘โภชนสฺส ปญฺจ คุณา นิพฺพานํ อนุปวิฎฺฐา’ติ ยํ วเทสิ, กตเม โภชนสฺส ปญฺจ คุณา นิพฺพานํ อนุปวิฎฺฐา’’ติ? ‘‘ยถา, มหาราช, โภชนํ สพฺพสตฺตานํ อายุธารณํ, เอวเมว โข, มหาราช, นิพฺพานํ สจฺฉิกตํ ชรามรณนาสนโต อายุธารณํฯ อยํ, มหาราช, โภชนสฺส ปฐโม คุโณ นิพฺพานํ อนุปวิโฎฺฐฯ ปุน จปรํ, มหาราช, โภชนํ สพฺพสตฺตานํ พลวฑฺฒนํ, เอวเมว โข, มหาราช, นิพฺพานํ สจฺฉิกตํ สพฺพสตฺตานํ อิทฺธิพลวฑฺฒนํฯ อยํ, มหาราช, โภชนสฺส ทุติโย คุโณ นิพฺพานํ อนุปวิโฎฺฐฯ ปุน จปรํ, มหาราช, โภชนํ สพฺพสตฺตานํ วณฺณชนนํ, เอวเมว โข, มหาราช, นิพฺพานํ สจฺฉิกตํ สพฺพสตฺตานํ คุณวณฺณชนนํฯ อยํ, มหาราช, โภชนสฺส ตติโย คุโณ นิพฺพานํ อนุปวิโฎฺฐฯ ปุน จปรํ, มหาราช, โภชนํ สพฺพสตฺตานํ ทรถวูปสมนํ, เอวเมว โข, มหาราช, นิพฺพานํ สจฺฉิกตํ สพฺพสตฺตานํ สพฺพกิเลสทรถวูปสมนํฯ อยํ, มหาราช, โภชนสฺส จตุโตฺถ คุโณ นิพฺพานํ อนุปวิโฎฺฐฯ ปุน จปรํ, มหาราช, โภชนํ สพฺพสตฺตานํ ชิฆจฺฉาทุพฺพลฺยปฎิวิโนทนํ, เอวเมว โข, มหาราช, นิพฺพานํ สจฺฉิกตํ สพฺพสตฺตานํ สพฺพทุกฺขชิฆจฺฉาทุพฺพลฺยปฎิวิโนทนํฯ อยํ, มหาราช, โภชนสฺส ปญฺจโม คุโณ นิพฺพานํ อนุปวิโฎฺฐฯ อิเม โข, มหาราช, โภชนสฺส ปญฺจ คุณา นิพฺพานํ อนุปวิฎฺฐา’’ติฯ</p>


<p>‘‘ภเนฺต  นาคเสน, ‘อากาสสฺส ทส คุณา นิพฺพานํ อนุปวิฎฺฐา’ติ ยํ วเทสิ, กตเม อากาสสฺส ทส คุณา นิพฺพานํ อนุปวิฎฺฐา’’ติ? ‘‘ยถา, มหาราช, อากาโส น ชายติ, น ชียติ, น มียติ, น จวติ, น อุปฺปชฺชติ, ทุปฺปสโห, อโจราหรโณ, อนิสฺสิโต, วิหคคมโน, นิราวรโณ, อนโนฺตฯ เอวเมว  โข, มหาราช, นิพฺพานํ น ชายติ, น ชียติ , น มียติ, น จวติ, น อุปฺปชฺชติ, ทุปฺปสหํ, อโจราหรณํ, อนิสฺสิตํ, อริยคมนํ, นิราวรณํ, อนนฺตํฯ อิเม โข, มหาราช, อากาสสฺส ทส คุณา นิพฺพานํ อนุปวิฎฺฐา’’ติฯ</p>


<p>‘‘ภเนฺต นาคเสน, ‘มณิรตนสฺส ตโย คุณา นิพฺพานํ อนุปวิฎฺฐา’ติ ยํ วเทสิ, กตเม มณิรตนสฺส ตโย คุณา นิพฺพานํ อนุปวิฎฺฐา’’ติ? ‘‘ยถา, มหาราช, มณิรตนํ กามททํ, เอวเมว โข, มหาราช, นิพฺพานํ กามททํฯ อยํ, มหาราช, มณิรตนสฺส ปฐโม คุโณ นิพฺพานํ อนุปวิโฎฺฐฯ ปุน จปรํ, มหาราช, มณิรตนํ หาสกรํ, เอวเมว โข, มหาราช, นิพฺพานํ หาสกรํฯ อยํ, มหาราช, มณิรตนสฺส ทุติโย คุโณ นิพฺพานํ อนุปวิโฎฺฐฯ ปุน จปรํ, มหาราช, มณิรตนํ อุโชฺชตตฺตกรํ, เอวเมว โข, มหาราช, นิพฺพานํ อุโชฺชตตฺตกรํ ฯ อยํ, มหาราช, มณิรตนสฺส ตติโย คุโณ นิพฺพานํ อนุปวิโฎฺฐฯ อิเม โข, มหาราช, มณิรตนสฺส ตโย คุณา นิพฺพานํ อนุปวิฎฺฐา’’ติฯ</p>


<p>‘‘ภเนฺต นาคเสน, ‘โลหิตจนฺทนสฺส ตโย คุณา นิพฺพานํ อนุปวิฎฺฐา’ติ ยํ วเทสิ, กตเม โลหิตจนฺทนสฺส ตโย คุณา นิพฺพานํ อนุปวิฎฺฐา’’ติ? ‘‘ยถา, มหาราช, โลหิตจนฺทนํ ทุลฺลภํ, เอวเมว โข, มหาราช, นิพฺพานํ ทุลฺลภํฯ อยํ, มหาราช, โลหิตจนฺทนสฺส ปฐโม คุโณ นิพฺพานํ อนุปวิโฎฺฐฯ ปุน จปรํ, มหาราช, โลหิตจนฺทนํ อสมสุคนฺธํ, เอวเมว โข, มหาราช, นิพฺพานํ อสมสุคนฺธํฯ อยํ, มหาราช, โลหิตจนฺทนสฺส ทุติโย คุโณ นิพฺพานํ อนุปวิโฎฺฐฯ ปุน จปรํ, มหาราช, โลหิตจนฺทนํ สชฺชนปสตฺถํ , เอวเมว โข, มหาราช, นิพฺพานํ อริยสชฺชนปสตฺถํฯ อยํ, มหาราช, โลหิตจนฺทนสฺส ตติโย คุโณ นิพฺพานํ อนุปวิโฎฺฐฯ อิเม โข, มหาราช, โลหิตจนฺทนสฺส ตโย คุณา นิพฺพานํ อนุปวิฎฺฐา’’ติฯ</p>


<p>‘‘ภเนฺต   นาคเสน, ‘สปฺปิมณฺฑสฺส ตโย คุณา นิพฺพานํ อนุปวิฎฺฐา’ติ ยํ วเทสิ, กตเม สปฺปิมณฺฑสฺส ตโย คุณา นิพฺพานํ อนุปวิฎฺฐา’’ติ? ‘‘ยถา, มหาราช, สปฺปิมโณฺฑ วณฺณสมฺปโนฺน, เอวเมว โข, มหาราช, นิพฺพานํ คุณวณฺณสมฺปนฺนํฯ อยํ, มหาราช, สปฺปิมณฺฑสฺส ปฐโม คุโณ นิพฺพานํ อนุปวิโฎฺฐฯ ปุน จปรํ, มหาราช, สปฺปิมโณฺฑ คนฺธสมฺปโนฺน, เอวเมว โข, มหาราช, นิพฺพานํ สีลคนฺธสมฺปนฺนํฯ อยํ, มหาราช, สปฺปิมณฺฑสฺส ทุติโย คุโณ นิพฺพานํ อนุปวิโฎฺฐฯ ปุน จปรํ, มหาราช, สปฺปิมโณฺฑ รสสมฺปโนฺน, เอวเมว โข , มหาราช, นิพฺพานํ รสสมฺปนฺนํฯ อยํ, มหาราช, สปฺปิมณฺฑสฺส ตติโย คุโณ นิพฺพานํ อนุปวิโฎฺฐฯ อิเม โข, มหาราช, สปฺปิมณฺฑสฺส ตโย คุณา นิพฺพานํ อนุปวิฎฺฐา’’ติฯ</p>


<p>‘‘ภเนฺต นาคเสน, ‘คิริสิขรสฺส ปญฺจ คุณา นิพฺพานํ อนุปวิฎฺฐา’ติ ยํ วเทสิ, กตเม คิริสิขรสฺส ปญฺจ คุณา นิพฺพานํ อนุปวิฎฺฐา’’ติ? ‘‘ยถา, มหาราช, คิริสิขรํ อจฺจุคฺคตํ, เอวเมว โข, มหาราช, นิพฺพานํ อจฺจุคตํฯ อยํ, มหาราช, คิริสิขรสฺส ปฐโม คุโณ นิพฺพานํ อนุปวิโฎฺฐฯ ปุน จปรํ, มหาราช, คิริสิขรํ อจลํ, เอวเมว โข, มหาราช, นิพฺพานํ อจลํฯ อยํ, มหาราช, คิริสิขรสฺส ทุติโย คุโณ นิพฺพานํ อนุปวิโฎฺฐฯ ปุน จปรํ, มหาราช, คิริสิขรํ ทุรธิโรหํ, เอวเมว โข, มหาราช, นิพฺพานํ ทุรธิโรหํ สพฺพกิเลสานํฯ อยํ, มหาราช, คิริสิขรสฺส ตติโย คุโณ นิพฺพานํ อนุปวิโฎฺฐฯ ปุน จปรํ, มหาราช, คิริสิขรํ สพฺพพีชานํ อวิรูหนํ, เอวเมว โข, มหาราช, นิพฺพานํ สพฺพกิเลสานํ อวิรูหนํฯ อยํ, มหาราช, คิริสิขรสฺส จตุโตฺถ คุโณ นิพฺพานํ อนุปวิโฎฺฐฯ ปุน จปรํ, มหาราช, คิริสิขรํ อนุนยปฺปฎิฆวิปฺปมุตฺตํ, เอวเมว โข, มหาราช, นิพฺพานํ อนุนยปฺปฎิฆวิปฺปมุตฺตํฯ อยํ, มหาราช, คิริสิขรสฺส ปญฺจโม คุโณ นิพฺพานํ อนุปวิโฎฺฐ ฯ อิเม โข, มหาราช, คิริสิขรสฺส ปญฺจ คุณา นิพฺพานํ อนุปวิฎฺฐา’’ติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๑๑. นิพฺพานสจฺฉิกรณปโญฺห</h3>
<p> ‘‘ภเนฺต  นาคเสน, ตุเมฺห ภณถ ‘นิพฺพานํ น อตีตํ, น อนาคตํ, น ปจฺจุปฺปนฺนํ, น อุปฺปนฺนํ น อนุปฺปนฺนํ น อุปฺปาทนีย’นฺติฯ อิธ, ภเนฺต นาคเสน, โย โกจิ สมฺมาปฎิปโนฺน นิพฺพานํ สจฺฉิกโรติ, โส อุปฺปนฺนํ สจฺฉิกโรติ, อุทาหุ อุปฺปาเทตฺวา สจฺฉิกโรตี’’ติ? ‘‘โย โกจิ, มหาราช, สมฺมาปฎิปโนฺน นิพฺพานํ สจฺฉิกโรติ, โส น อุปฺปนฺนํ สจฺฉิกโรติ, น อุปฺปาเทตฺวา สจฺฉิกโรติ, อปิ จ, มหาราช, อเตฺถสา นิพฺพานธาตุ, ยํ โส สมฺมาปฎิปโนฺน สจฺฉิกโรตี’’ติฯ</p>


<p>‘‘มา, ภเนฺต นาคเสน, อิมํ ปญฺหํ ปฎิจฺฉนฺนํ กตฺวา ทีเปหิ, วิวฎํ ปากฎํ กตฺวา ทีเปหิ  ฉนฺทชาโต อุสฺสาหชาโต, ยํ เต สิกฺขิตํ, ตํ สพฺพํ เอเตฺถวากิราหิ, เอตฺถายํ ชโน สมฺมูโฬฺห วิมติชาโต สํสยปกฺขโนฺท, ภิเนฺทตํ อโนฺตโทสสลฺล’’นฺติฯ ‘‘อเตฺถสา, มหาราช, นิพฺพานธาตุ สนฺตา สุขา ปณีตา, ตํ สมฺมาปฎิปโนฺน ชินานุสิฎฺฐิยา สงฺขาเร สมฺมสโนฺต ปญฺญาย สจฺฉิกโรติฯ ยถา, มหาราช, อเนฺตวาสิโก อาจริยานุสิฎฺฐิยา วิชฺชํ ปญฺญาย สจฺฉิกโรติ, เอวเมว โข, มหาราช, สมฺมาปฎิปโนฺน ชินานุสิฎฺฐิยา ปญฺญาย นิพฺพานํ สจฺฉิกโรติฯ</p>


<p>‘‘กถํ ปน ตํ นิพฺพานํ ทฎฺฐพฺพนฺติ? อนีติโต นิรุปทฺทวโต อภยโต เขมโต สนฺตโต สุขโต สาตโต ปณีตโต สุจิโต สีตลโต ทฎฺฐพฺพํฯ</p>


<p>‘‘ยถา, มหาราช, ปุริโส พหุกฎฺฐปุเญฺชน ชลิตกฎฺฐิเตน อคฺคินา ทยฺหมาโน วายาเมน ตโต มุญฺจิตฺวา นิรคฺคิโกกาสํ  ปวิสิตฺวา ตตฺถ ปรมสุขํ ลเภยฺย, เอวเมว โข, มหาราช, โย สมฺมาปฎิปโนฺน, โส โยนิโส มนสิกาเรน พฺยปคตติวิธคฺคิสนฺตาปํ ปรมสุขํ นิพฺพานํ สจฺฉิกโรติฯ ยถา, มหาราช, อคฺคิ, เอวํ ติวิธคฺคิ ทฎฺฐโพฺพ; ยถา อคฺคิคโต ปุริโส, เอวํ สมฺมาปฎิปโนฺน ทฎฺฐโพฺพ; ยถา นิรคฺคิโกกาโส, เอวํ นิพฺพานํ ทฎฺฐพฺพํฯ</p>


<p>‘‘ยถา วา ปน, มหาราช, ปุริโส อหิกุกฺกุรมนุสฺสกุณปสรีรวฬญฺชโกฎฺฐาสราสิคโต กุณปชฎาชฎิตนฺตรมนุปวิโฎฺฐ วายาเมน ตโต มุญฺจิตฺวา นิกฺกุณโปกาสํ ปวิสิตฺวา ตตฺถ ปรมสุขํ ลเภยฺย, เอวเมว  โข, มหาราช, โย สมฺมาปฎิปโนฺน, โส โยนิโส มนสิกาเรน พฺยปคตกิเลสกุณปํ ปรมสุขํ นิพฺพานํ สจฺฉิกโรติฯ ยถา, มหาราช, กุณปํ, เอวํ ปญฺจ กามคุณา ทฎฺฐพฺพา; ยถา กุณปคโต ปุริโส, เอวํ สมฺมาปฎิปโนฺน ทฎฺฐโพฺพ; ยถา นิกฺกุณโปกาโส, เอวํ นิพฺพานํ ทฎฺฐพฺพํฯ</p>


<p>‘‘ยถา วา ปน, มหาราช, ปุริโส ภีโต ตสิโต กมฺปิโต วิปรีตวิพฺภนฺตจิโตฺต วายาเมน ตโต มุญฺจิตฺวา ทฬฺหํ ถิรํ อจลํ อภยฎฺฐานํ ปวิสิตฺวา ตตฺถ ปรมสุขํ ลเภยฺย, เอวเมว โข, มหาราช, โย สมฺมาปฎิปโนฺน, โส โยนิโส มนสิกาเรน พฺยปคตภยสนฺตาสํ ปรมสุขํ นิพฺพานํ สจฺฉิกโรติฯ ยถา, มหาราช, ภยํ, เอวํ ชาติชราพฺยาธิมรณํ ปฎิจฺจ อปราปรํ ปวตฺตภยํ ทฎฺฐพฺพํ; ยถา ภีโต ปุริโส, เอวํ สมฺมาปฎิปโนฺน ทฎฺฐโพฺพ; ยถา อภยฎฺฐานํ, เอวํ นิพฺพานํ ทฎฺฐพฺพํฯ</p>


<p>‘‘ยถา  วา ปน, มหาราช, ปุริโส กิลิฎฺฐมลินกลลกทฺทมเทเส ปติโต วายาเมน ตํ กลลกทฺทมํ อปวาเหตฺวา ปริสุทฺธวิมลเทสมุปคนฺตฺวา ตตฺถ ปรมสุขํ ลเภยฺย, เอวเมว โข, มหาราช, โย สมฺมาปฎิปโนฺน, โส โยนิโส มนสิกาเรน พฺยปคตกิเลสมลกทฺทมํ ปรมสุขํ นิพฺพานํ สจฺฉิกโรติฯ ยถา, มหาราช, กลลํ, เอวํ ลาภสกฺการสิโลโก  ทฎฺฐโพฺพ; ยถา กลลคโต ปุริโส, เอวํ สมฺมาปฎิปโนฺน ทฎฺฐโพฺพ; ยถา ปริสุทฺธวิมลเทโส, เอวํ นิพฺพานํ ทฎฺฐพฺพํฯ</p>


<p>‘‘ตญฺจ ปน นิพฺพานํ สมฺมาปฎิปโนฺน กินฺติ สจฺฉิกโรติ? โย โส, มหาราช, สมฺมาปฎิปโนฺน, โส สงฺขารานํ ปวตฺตํ สมฺมสติฯ ปวตฺตํ สมฺมสมาโน ตตฺถ ชาติํ ปสฺสติ ชรํ ปสฺสติ พฺยาธิํ ปสฺสติ มรณํ ปสฺสติ, น ตตฺถ กิญฺจิ สุขํ สาตํ ปสฺสติ อาทิโตปิ มชฺฌโตปิ ปริโยสานโตปิฯ โส ตตฺถ กิญฺจิ น คยฺหูปคํ ปสฺสติฯ ยถา, มหาราช, ปุริโส ทิวสสนฺตเตฺต อโยคุเฬ ชลิเต ตเตฺต กฐิเต อาทิโตปิ มชฺฌโตปิ ปริโยสานโตปิ น กิญฺจิ คยฺหูปคํ ปเทสํ ปสฺสติ, เอวเมว โข, มหาราช, โย สงฺขารานํ ปวตฺตํ สมฺมสติ, โส ปวตฺตํ สมฺมสมาโน ตตฺถ ชาติํ ปสฺสติ ชรํ ปสฺสติ พฺยาธิํ ปสฺสติ มรณํ ปสฺสติ, น ตตฺถ กิญฺจิ สุขํ สาตํ ปสฺสติ อาทิโตปิ มชฺฌโตปิ ปริโยสานโตปิฯ โส ตตฺถ  น กิญฺจิ คยฺหูปคํ ปสฺสติ, ตสฺส คยฺหูปคํ  อปสฺสนฺตสฺส จิเตฺต อรติ สณฺฐาติ, กายสฺมิํ ฑาโห โอกฺกมติ, โส อตาโณ อสรโณ อสรณีภูโต ภเวสุ นิพฺพินฺทติฯ</p>


<p>‘‘ยถา, มหาราช, ปุริโส ชลิตชาลํ มหนฺตํ อคฺคิกฺขนฺธํ ปวิเสยฺย, โส ตตฺถ อตาโณ อสรโณ อสรณีภูโต อคฺคิมฺหิ นิพฺพิเนฺทยฺย, เอวเมว โข, มหาราช, ตสฺส คยฺหูปคํ อปสฺสนฺตสฺส จิเตฺต อรติ สณฺฐาติ, กายสฺมิํ ฑาโห โอกฺกมติ, โส อตาโณ อสรโณ อสรณีภูโต ภเวสุ นิพฺพินฺทติฯ</p>


<p>‘‘ตสฺส ปวเตฺต ภยทสฺสาวิสฺส เอวํ จิตฺตํ อุปฺปชฺชติ ‘สนฺตตฺตํ โข ปเนตํ ปวตฺตํ สมฺปชฺชลิตํ พหุทุกฺขํ พหูปายาสํ, ยทิ โกจิ ลเภถ อปฺปวตฺตํ เอตํ สนฺตํ เอตํ ปณีตํ, ยทิทํ สพฺพสงฺขารสมโถ สพฺพูปธิปฎินิสฺสโคฺค ตณฺหกฺขโย วิราโค นิโรโธ นิพฺพาน’นฺติฯ อิติ เหตํ  ตสฺส อปฺปวเตฺต จิตฺตํ ปกฺขนฺทติ ปสีทติ  ปหํสยติ ตุสยติ ‘ปฎิลทฺธํ โข เม นิสฺสรณ’นฺติฯ</p>


<p>‘‘ยถา, มหาราช, ปุริโส วิปฺปนโฎฺฐ วิเทสปกฺขโนฺท นิพฺพาหนมคฺคํ ทิสฺวา ตตฺถ ปกฺขนฺทติ  ปสีทติ ปหํสยติ ตุสยติ  ‘ปฎิลโทฺธ เม นิพฺพาหนมโคฺค’ติ, เอวเมว โข, มหาราช, ปวเตฺต ภยทสฺสาวิสฺส อปฺปวเตฺต จิตฺตํ ปกฺขนฺทติ ปสีทติ ปหํสยติ ตุสยติ  ‘ปฎิลทฺธํ โข เม นิสฺสรณ’นฺติฯ</p>


<p>‘‘โส อปฺปวตฺตตฺถาย มคฺคํ อายูหติ คเวสติ ภาเวติ พหุลีกโรติ, ตสฺส ตทตฺถํ สติ สนฺติฎฺฐติ, ตทตฺถํ วีริยํ สนฺติฎฺฐติ, ตทตฺถํ ปีติ สนฺติฎฺฐติ, ตสฺส ตํ จิตฺตํ อปราปรํ มนสิกโรโต ปวตฺตํ สมติกฺกมิตฺวา อปฺปวตฺตํ โอกฺกมติ, อปฺปวตฺตมนุปฺปโตฺต, มหาราช, สมฺมาปฎิปโนฺน ‘นิพฺพานํ สจฺฉิกโรตี’ติ วุจฺจตี’’ติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๑๒. นิพฺพานสนฺนิหิตปโญฺห</h3>
<p> ‘‘ภเนฺต  นาคเสน, อตฺถิ โส ปเทโส ปุรตฺถิมาย วา ทิสาย ทกฺขิณาย วา ทิสาย ปจฺฉิมาย วา ทิสาย อุตฺตราย วา ทิสาย อุทฺธํ วา อโธ วา ติริยํ วา, ยตฺถ นิพฺพานํ สนฺนิหิต’’นฺติ? ‘‘นตฺถิ, มหาราช, โส ปเทโส ปุรตฺถิมาย วา ทิสาย ทกฺขิณาย วา ทิสาย ปจฺฉิมาย วา ทิสาย อุตฺตราย วา ทิสาย อุทฺธํ วา อโธ วา ติริยํ วา, ยตฺถ นิพฺพานํ สนฺนิหิต’’นฺติฯ</p>


<p>‘‘ยทิ, ภเนฺต นาคเสน, นตฺถิ นิพฺพานสฺส สนฺนิหิโตกาโส, เตน หิ นตฺถิ นิพฺพานํ? เยสญฺจ ตํ นิพฺพานํ สจฺฉิกตํ, เตสมฺปิ สจฺฉิกิริยา มิจฺฉา, การณํ ตตฺถ วกฺขามิ, ยถา, ภเนฺต นาคเสน, มหิยา ธญฺญุฎฺฐานํ เขตฺตํ อตฺถิ, คนฺธุฎฺฐานํ ปุปฺผํ อตฺถิ, ปุปฺผุฎฺฐานํ คุโมฺพ อตฺถิ, ผลุฎฺฐานํ รุโกฺข อตฺถิ, รตนุฎฺฐานํ อากโร อตฺถิ, ตตฺถ โย โกจิ ยํ ยํ อิจฺฉติ, โส ตตฺถ คนฺตฺวา ตํ ตํ หรติ, เอวเมว โข, ภเนฺต นาคเสน, ยทิ  นิพฺพานํ อตฺถิ, ตสฺส นิพฺพานสฺส อุฎฺฐาโนกาโสปิ อิจฺฉิตโพฺพ, ยสฺมา จ โข, ภเนฺต นาคเสน, นิพฺพานสฺส อุฎฺฐาโนกาโส นตฺถิ, ตสฺมา นตฺถิ นิพฺพานนฺติ พฺรูมิ, เยสญฺจ นิพฺพานํ สจฺฉิกตํ, เตสมฺปิ สจฺฉิกิริยา มิจฺฉา’’ติฯ</p>


<p>‘‘นตฺถิ , มหาราช, นิพฺพานสฺส สนฺนิหิโตกาโส, อตฺถิ เจตํ นิพฺพานํ, สมฺมาปฎิปโนฺน โยนิโส มนสิกาเรน นิพฺพานํ สจฺฉิกโรติฯ ยถา ปน, มหาราช, อตฺถิ อคฺคิ นาม, นตฺถิ ตสฺส สนฺนิหิโตกาโส, เทฺว กฎฺฐานิ สงฺฆเฎฺฎโนฺต อคฺคิํ อธิคจฺฉติฯ เอวเมว โข, มหาราช, อตฺถิ นิพฺพานํ, นตฺถิ ตสฺส สนฺนิหิโตกาโส, สมฺมาปฎิปโนฺน โยนิโส มนสิกาเรน นิพฺพานํ สจฺฉิกโรติฯ</p>


<p>‘‘ยถา วา ปน, มหาราช, อตฺถิ สตฺต รตนานิ นามฯ เสยฺยถิทํ, จกฺกรตนํ หตฺถิรตนํ อสฺสรตนํ มณิรตนํ อิตฺถิรตนํ คหปติรตนํ ปริณายกรตนํฯ น จ เตสํ รตนานํ สนฺนิหิโตกาโส อตฺถิ, ขตฺติยสฺส ปน สมฺมาปฎิปนฺนสฺส ปฎิปตฺติพเลน ตานิ รตนานิ อุปคจฺฉนฺติฯ เอวเมว โข, มหาราช, อตฺถิ นิพฺพานํ, นตฺถิ ตสฺส สนฺนิหิโตกาโส, สมฺมาปฎิปโนฺน โยนิโส มนสิกาเรน นิพฺพานํ สจฺฉิกโรตี’’ติฯ</p>


<p>‘‘ภเนฺต นาคเสน, นิพฺพานสฺส สนฺนิหิโตกาโส มา โหตุ, อตฺถิ ปน ตํ ฐานํ, ยตฺถ ฐิโต สมฺมาปฎิปโนฺน นิพฺพานํ สจฺฉิกโรตี’’ติ? ‘‘อาม, มหาราช , อตฺถิ ตํ ฐานํ, ยตฺถ ฐิโต สมฺมาปฎิปโนฺน นิพฺพานํ สจฺฉิกโรตี’’ติฯ</p>


<p>‘‘กตมํ ปน, ภเนฺต, ตํ ฐานํ, ยตฺถ ฐิโต สมฺมาปฎิปโนฺน นิพฺพานํ สจฺฉิกโรตี’’ติ? ‘‘สีลํ, มหาราช, ฐานํ, สีเล ปติฎฺฐิโต โยนิโส มนสิกโรโนฺต สกฺกยวเนปิ จีนวิลาเตปิ อลสเนฺทปิ นิคุเมฺพปิ  กาสิโกสเลปิ กสฺมีเรปิ คนฺธาเรปิ นคมุทฺธนิปิ พฺรหฺมโลเกปิ ยตฺถ กตฺถจิปิ ฐิโต สมฺมาปฎิปโนฺน นิพฺพานํ สจฺฉิกโรติฯ ยถา, มหาราช, โย โกจิ จกฺขุมา  ปุริโส สกยวเนปิ จีนวิลาเตปิ อลสเนฺทปิ นิคุเมฺพปิ กาสิโกสเลปิ กสฺมีเรปิ คนฺธาเรปิ นคมุทฺธนิปิ พฺรหฺมโลเกปิ ยตฺถ กตฺถจิปิ ฐิโต อากาสํ ปสฺสติ, เอวเมว โข, มหาราช, สีเล ปติฎฺฐิโต โยนิโส มนสิกโรโนฺต สกยวเนปิ…เป.… ยตฺถ กตฺถจิปิ ฐิโต สมฺมาปฎิปโนฺน นิพฺพานํ สจฺฉิกโรติฯ</p>


<p>‘‘ยถา วา ปน, มหาราช, สกยวเนปิ…เป.… ยตฺถ กตฺถจิปิ ฐิตสฺส ปุพฺพทิสา อตฺถิ, เอวเมว โข, มหาราช, สีเล ปติฎฺฐิตสฺส โยนิโส มนสิกโรนฺตสฺส สกฺกยวเนปิ…เป.… ยตฺถ กตฺถจิปิ ฐิตสฺส สมฺมาปฎิปนฺนสฺส อตฺถิ นิพฺพานสจฺฉิกิริยา’’ติฯ ‘‘สาธุ, ภเนฺต นาคเสน, เทสิตํ ตยา นิพฺพานํ, เทสิตา นิพฺพานสจฺฉิกิริยา, ปริกฺขตา สีลคุณา, ทสฺสิตา สมฺมาปฎิปตฺติ, อุสฺสาปิโต ธมฺมทฺธโช, สณฺฐปิตา  ธมฺมเนตฺติ, อวโญฺฌ สุปฺปยุตฺตานํ สมฺมาปโยโค, เอวเมตํ คณิวรปวร ตถา สมฺปฎิจฺฉามี’’ติฯ</p>

</p>

</p>

</p>


<h2>๔. อนุมานวโคฺค</h2>
<h3>๑. อนุมานปโญฺห</h3>
<p> อถ    โข มิลิโนฺท ราชา เยนายสฺมา นาคเสโน เตนุปสงฺกมิ, อุปสงฺกมิตฺวา อายสฺมนฺตํ นาคเสนํ อภิวาเทตฺวา เอกมนฺตํ นิสีทิ, เอกมนฺตํ นิสิโนฺน โข มิลิโนฺท ราชา ญาตุกาโม โสตุกาโม ธาเรตุกาโม ญาณาโลกํ ทฎฺฐุกาโม อญฺญาณํ ภินฺทิตุกาโม ญาณาโลกํ อุปฺปาเทตุกาโม อวิชฺชนฺธการํ นาเสตุกาโม อธิมตฺตํ ธิติญฺจ อุสฺสาหญฺจ สติญฺจ สมฺปชญฺญญฺจ อุปฎฺฐเปตฺวา อายสฺมนฺตํ นาคเสนํ เอตทโวจ ‘‘ภเนฺต นาคเสน, กิํ ปน พุโทฺธ ตยา ทิโฎฺฐ’’ติฯ ‘‘น หิ, มหาราชา’’ติฯ ‘‘กิํ ปน เต อาจริเยหิ พุโทฺธ ทิโฎฺฐ’’ติ? ‘‘น หิ, มหาราชา’’ติฯ ‘‘ภเนฺต นาคเสน, น กิร ตยา พุโทฺธ ทิโฎฺฐ, นาปิ กิร เต อาจริเยหิ พุโทฺธ ทิโฎฺฐ, เตน หิ, ภเนฺต นาคเสน, นตฺถิ พุโทฺธ, น เหตฺถ พุโทฺธ ปญฺญายตี’’ติฯ</p>


<p>‘‘อตฺถิ ปน เต, มหาราช, ปุพฺพกา ขตฺติยา, เย เต ตว ขตฺติยวํสสฺส ปุพฺพงฺคมา’’ติ? ‘‘อาม, ภเนฺตฯ โก สํสโย, อตฺถิ ปุพฺพกา ขตฺติยา, เย มม ขตฺติยวํสสฺส ปุพฺพงฺคมา’’ติฯ ‘‘ทิฎฺฐปุพฺพา ตยา, มหาราช, ปุพฺพกา ขตฺติยา’’ติ? ‘‘น หิ ภเนฺต’’ติฯ ‘‘เย ปน ตํ, มหาราช, อนุสาสนฺติ ปุโรหิตา เสนาปติโน อกฺขทสฺสา มหามตฺตา, เตหิ ปุพฺพกา ขตฺติยา ทิฎฺฐปุพฺพา’’ติ? ‘‘น หิ ภเนฺต’’ติฯ ‘‘ยทิ ปน เต, มหาราช, ปุพฺพกา ขตฺติยา น ทิฎฺฐา, นาปิ กิร เต อนุสาสเกหิ ปุพฺพกา ขตฺติยา ทิฎฺฐา, เตน หิ นตฺถิ ปุพฺพกา ขตฺติยา, น เหตฺถ ปุพฺพกา ขตฺติยา ปญฺญายนฺตี’’ติฯ</p>


<p>‘‘ทิสฺสนฺติ, ภเนฺต นาคเสน, ปุพฺพกานํ ขตฺติยานํ อนุภูตานิ ปริโภคภณฺฑานิฯ เสยฺยถิทํ, เสตจฺฉตฺตํ  อุณฺหีสํ ปาทุกา วาลพีชนี ขคฺครตนํ มหารหานิ จ สยนานิฯ เยหิ มยํ ชาเนยฺยาม สทฺทเหยฺยาม ‘อตฺถิ ปุพฺพกา ขตฺติยา’ติฯ ‘‘เอวเมว โข, มหาราช, มยเมฺปตํ  ภควนฺตํ ชาเนยฺยาม สทฺทเหยฺยามฯ อตฺถิ ตํ การณํ, เยน มยํ การเณน ชาเนยฺยาม สทฺทเหยฺยาม ‘อตฺถิ โส ภควา’ติฯ กตมํ ตํ การณํ? อตฺถิ โข, มหาราช, เตน ภควตา ชานตา ปสฺสตา อรหตา สมฺมาสมฺพุเทฺธน อนุภูตานิ ปริโภคภณฺฑานิฯ เสยฺยถิทํ, จตฺตาโร สติปฎฺฐานา  จตฺตาโร สมฺมปฺปธานา จตฺตาโร อิทฺธิปาทา ปญฺจินฺทฺริยานิ ปญฺจ พลานิ สตฺต โพชฺฌงฺคา อริโย อฎฺฐงฺคิโก มโคฺค, เยหิ สเทวโก โลโก ชานาติ สทฺทหติ ‘อตฺถิ โส ภควา’ติฯ อิมินา, มหาราช, การเณน อิมินา เหตุนา อิมินา นเยน อิมินา อนุมาเนน ญาตโพฺพ ‘อตฺถิ โส ภควา’ติฯ</p>


<p>
‘‘‘พหู ชเน ตารยิตฺวา, นิพฺพุโต อุปธิกฺขเย;  
  
อนุมาเนน ญาตพฺพํ, อตฺถิ โส ทฺวิปทุตฺตโม’’’ติฯ  
</p>
  
<p>‘‘ภเนฺต นาคเสน, โอปมฺมํ กโรหี’’ติฯ ‘‘ยถา, มหาราช, นครวฑฺฒกี นครํ มาเปตุกาโม ปฐมํ ตาว สมํ อนุนฺนตมโนนตํ อสกฺขรปาสาณํ นิรุปทฺทวมนวชฺชํ รมณียํ ภูมิภาคํ อนุวิโลเกตฺวา ยํ ตตฺถ วิสมํ, ตํ สมํ การาเปตฺวา ขาณุกณฺฎกํ วิโสธาเปตฺวา ตตฺถ นครํ มาเปยฺย โสภนํ วิภตฺตํ ภาคโส มิตํ อุกฺกิณฺณปริขาปาการํ ทฬฺหโคปุรฎฺฎาลโกฎฺฎกํ ปุถุจจฺจรจตุกฺกสนฺธิสิงฺฆาฎกํ สุจิสมตลราชมคฺคํ สุวิภตฺตอนฺตราปณํ อารามุยฺยานตฬากโปกฺขรณิอุทปานสมฺปนฺนํ พหุวิธเทวฎฺฐานปฺปฎิมณฺฑิตํ สพฺพโทสวิรหิตํ, โส ตสฺมิํ นคเร สพฺพถา เวปุลฺลตฺตํ ปเตฺต อญฺญํ เทสํ อุปคเจฺฉยฺย, อถ ตํ นครํ อปเรน สมเยน อิทฺธํ ภเวยฺย ผีตํ สุภิกฺขํ  เขมํ สมิทฺธํ สิวํ อนีติกํ นิรุปทฺทวํ นานาชนสมากุลํ, ปุถู ขตฺติยา พฺราหฺมณา เวสฺสา สุทฺทา หตฺถาโรหา อสฺสาโรหา รถิกา ปตฺติกา ธนุคฺคหา ถรุคฺคหา เจลกา จลกา ปิณฺฑทายกา อุคฺคา ราชปุตฺตา ปกฺขนฺทิโน มหานาคา สูรา วมฺมิโน โยธิโน ทาสิกปุตฺตา ภฎิปุตฺตา  มลฺลกา คณกา อาฬาริกา สูทา กปฺปกา นหาปกา จุนฺทา มาลาการา สุวณฺณการา สชฺฌุการา สีสการา ติปุการา โลหการา วฎฺฎการา อโยการา มณิการา เปสการา กุมฺภการา เวณุการา โลณการา จมฺมการา รถการา ทนฺตการา รชฺชุการา โกจฺฉการา สุตฺตการา วิลีวการา ธนุการา ชิยการา อุสุการา จิตฺตการา รงฺคการา รชกา ตนฺตวายา ตุนฺนวายา เหรญฺญิกา ทุสฺสิกา คนฺธิกา ติณหารกา กฎฺฐหารกา ภตกา ปณฺณิกา ผลิกา  มูลิกา โอทนิกา ปูวิกา มจฺฉิกา มํสิกา มชฺชิกา นฎกา นจฺจกา ลงฺฆกา อินฺทชาลิกา เวตาลิกา มลฺลา  ฉวฑาหกา ปุปฺผฉฑฺฑกา เวนา เนสาทา คณิกา ลาสิกา กุมฺภทาสิโย สกฺกยวนจีนวิลาตา อุเชฺชนกา ภารุกจฺฉกา กาสิโกสลา ปรนฺตกา มาคธกา สาเกตกา โสเรยฺยกา  ปาเวยฺยกา โกฎุมฺพรมาถุรกา อลสนฺทกสฺมีรคนฺธารา ตํ นครํ วาสาย  อุปคตา นานาวิสยิโน ชนา นวํ สุวิภตฺตํ อโทสมนวชฺชํ รมณียํ ตํ นครํ ปสฺสิตฺวา อนุมาเนน ชานนฺติ ‘เฉโก วต โภ โส นครวฑฺฒกี, โย อิมสฺส นครสฺส มาเปตา’ติฯ เอวเมว โข, มหาราช, โส ภควา อสโม อสมสโม อปฺปฎิสโม อสทิโส อตุโล อสเงฺขฺยโย อปฺปเมโยฺย อปริเมโยฺย อมิตคุโณ คุณปารมิปฺปโตฺต อนนฺตธิติ อนนฺตเตโช อนนฺตวีริโย อนนฺตพโล พุทฺธพลปารมิํ คโต  สเสนมารํ ปราเชตฺวา ทิฎฺฐิชาลํ ปทาเลตฺวา อวิชฺชํ เขเปตฺวา วิชฺชํ อุปฺปาเทตฺวา ธมฺมุกฺกํ ธารยิตฺวา สพฺพญฺญุตํ ปาปุณิตฺวา วิชิตสงฺคาโม ธมฺมนครํ มาเปสิฯ</p>


<p>‘‘ภควโต โข, มหาราช, ธมฺมนครํ สีลปาการํ หิริปริขํ ญาณทฺวารโกฎฺฐกํ วีริยอฎฺฎาลกํ สทฺธาเอสิกํ สติโทวาริกํ ปญฺญาปาสาทํ สุตฺตนฺตจจฺจรํ อภิธมฺมสิงฺฆาฎกํ วินยวินิจฺฉยํ สติปฎฺฐานวีถิกํ, ตสฺส โข ปน, มหาราช, สติปฎฺฐานวีถิยํ เอวรูปา อาปณา ปสาริตา โหนฺติฯ เสยฺยถีทํ, ปุปฺผาปณํ คนฺธาปณํ ผลาปณํ อคทาปณํ โอสธาปณํ อมตาปณํ รตนาปณํ สพฺพาปณ’’นฺติฯ</p>


<p>‘‘ภเนฺต นาคเสน, กตมํ พุทฺธสฺส ภควโต ปุปฺผาปณ’’นฺติ? ‘‘อตฺถิ โข ปน, มหาราช, เตน ภควตา ชานตา ปสฺสตา อรหตา สมฺมาสมฺพุเทฺธน อารมฺมณวิภตฺติโย อกฺขาตาฯ เสยฺยถีทํ, อนิจฺจสญฺญา ทุกฺขสญฺญา อนตฺตสญฺญา อสุภสญฺญา อาทีนวสญฺญา ปหานสญฺญา วิราคสญฺญา นิโรธสญฺญา สพฺพโลเก อนภิรติสญฺญา สพฺพสงฺขาเรสุ อนิจฺจสญฺญา อานาปานสฺสติ อุทฺธุมาตกสญฺญา วินีลกสญฺญา วิปุพฺพกสญฺญา วิจฺฉิทฺทกสญฺญา วิกฺขายิตกสญฺญา วิกฺขิตฺตกสญฺญา หตวิกฺขิตฺตกสญฺญา โลหิตกสญฺญา ปุฬวกสญฺญา อฎฺฐิกสญฺญา เมตฺตาสญฺญา กรุณาสญฺญา มุทิตาสญฺญา อุเปกฺขาสญฺญา มรณานุสฺสติ กายคตาสติ, อิเม โข, มหาราช, พุเทฺธน ภควตา อารมฺมณวิภตฺติโย อกฺขาตาฯ ตตฺถ โย โกจิ ชรามรณา มุจฺจิตุกาโม, โส เตสุ อญฺญตรํ  อารมฺมณํ คณฺหาติ, เตน อารมฺมเณน ราคา วิมุจฺจติ, โทสา วิมุจฺจติ, โมหา วิมุจฺจติ, มานโต วิมุจฺจติ, ทิฎฺฐิโต วิมุจฺจติ, สํสารํ ตรติ, ตณฺหาโสตํ นิวาเรติ, ติวิธํ มลํ วิโสเธติ, สพฺพกิเลเส อุปหนฺตฺวา อมลํ วิรชํ สุทฺธํ ปณฺฑรํ อชาติํ  อชรํ อมรํ สุขํ สีติภูตํ อภยํ นครุตฺตมํ นิพฺพานนครํ ปวิสิตฺวา อรหเตฺต จิตฺตํ วิโมเจติ, อิทํ วุจฺจติ มหาราช ‘ภควโต ปุปฺผาปณ’นฺติฯ</p>


<p>
‘‘‘กมฺมมูลํ  
คเหตฺวาน, อาปณํ อุปคจฺฉถ;  
  
อารมฺมณํ กิณิตฺวาน, ตโต มุจฺจถ มุตฺติยา’’’ติฯ  
</p>
  
<p>‘‘ภเนฺต นาคเสน, กตมํ พุทฺธสฺส ภควโต คนฺธาปณ’’นฺติ? ‘‘อตฺถิ โข ปน, มหาราช, เตน ภควตา สีลวิภตฺติโย อกฺขาตา, เยน สีลคเนฺธน อนุลิตฺตา ภควโต ปุตฺตา สเทวกํ โลกํ สีลคเนฺธน ธูเปนฺติ สมฺปธูเปนฺติ, ทิสมฺปิ อนุทิสมฺปิ อนุวาตมฺปิ ปฎิวาตมฺปิ วายนฺติ อติวายนฺติ, ผริตฺวา ติฎฺฐนฺติฯ กตมา ตา สีลวิภตฺติโย? สรณสีลํ ปญฺจงฺคสีลํ อฎฺฐงฺคสีลํ ทสงฺคสีลํ ปญฺจุเทฺทสปริยาปนฺนํ ปาติโมกฺขสํวรสีลํฯ อิทํ วุจฺจติ, มหาราช, ‘ภควโต คนฺธาปณ’นฺติฯ ภาสิตเมฺปตํ, มหาราช, ภควตา เทวาติเทเวน –</p>


<p>
‘‘‘น ปุปฺผคโนฺธ ปฎิวาตเมติ, น จนฺทนํ ตคฺครมลฺลิกา วา;  
  
สตญฺจ คโนฺธ ปฎิวาตเมติ, สพฺพา ทิสา สปฺปุริโส ปวายติ  
ปวาติ (สี. ปี.) ธ. ป. ๕๔ ปสฺสิตพฺพํ  
ฯ  
</p>
  
<p>
‘‘‘จนฺทนํ ตครํ วาปิ, อุปฺปลํ อถ วสฺสิกี;  
  
เอเตสํ คนฺธชาตานํ, สีลคโนฺธ อนุตฺตโรฯ  
</p>
  
<p>
‘‘‘อปฺปมโตฺต อยํ คโนฺธ, ยฺวายํ ตครจนฺทนํ;  
  
โย จ สีลวตํ คโนฺธ, วาติ เทเวสุ อุตฺตโม’’’ติฯ  
</p>
  
<p>‘‘ภเนฺต นาคเสน, กตมํ พุทฺธสฺส ภควโต ผลาปณ’’นฺติ? ‘‘ผลานิ โข, มหาราช, ภควตา อกฺขาตานิฯ เสยฺยถีทํ, โสตาปตฺติผลํ สกทาคามิผลํ อนาคามิผลํ อรหตฺตผลํ สุญฺญตผลสมาปตฺติ อนิมิตฺตผลสมาปตฺติ อปฺปณิหิตผลสมาปตฺติ ฯ ตตฺถ โย โกจิ ยํ  ผลํ อิจฺฉติ, โส กมฺมมูลํ ทตฺวา ปตฺถิตํ ผลํ กิณาติฯ ยทิ โสตาปตฺติผลํ, ยทิ สกทาคามิผลํ, ยทิ อนาคามิผลํ, ยทิ อรหตฺตผลํ, ยทิ สุญฺญตผลสมาปตฺติํ, ยทิ อนิมิตฺตผลสมาปตฺติํ, ยทิ อปฺปณิหิตผลสมาปตฺติํฯ ยถา, มหาราช, กสฺสจิ ปุริสสฺส ธุวผโล อโมฺพ ภเวยฺย, โส น ตาว ตโต ผลานิ ปาเตติ, ยาว กยิกา น อาคจฺฉนฺติ, อนุปฺปเตฺต ปน กยิเก มูลํ คเหตฺวา เอวํ อาจิกฺขติ ‘อโมฺภ ปุริส เอโส โข ธุวผโล อโมฺพ, ตโต ยํ อิจฺฉสิ, เอตฺตกํ ผลํ คณฺหาหิ สลาฎุกํ วา โทวิลํ วา เกสิกํ วา อามํ วา ปกฺกํ วา’ติ, โส เตน อตฺตนา ทินฺนมูเลน ยทิ สลาฎุกํ อิจฺฉติ, สลาฎุกํ คณฺหาติ, ยทิ โทวิลํ อิจฺฉติ, โทวิลํ คณฺหาติ, ยทิ เกสิกํ อิจฺฉติ, เกสิกํ คณฺหาติ, ยทิ  อามกํ อิจฺฉติ, อามกํ คณฺหาติ, ยทิ ปกฺกํ อิจฺฉติ, ปกฺกํ คณฺหาติฯ เอวเมว โข, มหาราช, โย ยํ ผลํ อิจฺฉติ, โส กมฺมมูลํ ทตฺวา ปตฺถิตํ ผลํ คณฺหาติ, ยทิ โสตาปตฺติผลํ…เป.… ยทิ อปฺปณิหิตผลสมาปตฺติํ, อิทํ วุจฺจติ, มหาราช, ‘ภควโต ผลาปณ’นฺติฯ</p>


<p>
‘‘‘กมฺมมูลํ ชนา ทตฺวา, คณฺหนฺติ อมตมฺผลํ;  
  
เตน เต สุขิตา โหนฺติ, เย กีตา อมตปฺผล’’’นฺติฯ  
</p>
  
<p>‘‘ภเนฺต นาคเสน, กตมํ พุทฺธสฺส ภควโต อคทาปณ’’นฺติ? ‘‘อคทานิ โข, มหาราช, ภควตา อกฺขาตานิ, เยหิ อคเทหิ โส ภควา สเทวกํ โลกํ กิเลสวิสโต ปริโมเจติฯ กตมานิ ปน ตานิ อคทานิ? ยานิมานิ, มหาราช, ภควตา จตฺตาริ อริยสจฺจานิ อกฺขาตานิฯ เสยฺยถีทํ, ทุกฺขํ อริยสจฺจํ ทุกฺขสมุทยํ อริยสจฺจํ ทุกฺขนิโรธํ อริยสจฺจํ ทุกฺขนิโรธคามินี ปฎิปทา อริยสจฺจํ, ตตฺถ เย เกจิ อญฺญาเปกฺขา จตุสจฺจํ ธมฺมํ สุณนฺติ, เต ชาติยา ปริมุจฺจนฺติ , ชราย ปริมุจฺจนฺติ, มรณา ปริมุจฺจนฺติ, โสกปริเทวทุกฺขโทมนสฺสุปายาเสหิ ปริมุจฺจนฺติ, อิทํ วุจฺจติ มหาราช ‘ภควโต อคทาปณ’นฺติฯ</p>


<p>
‘‘‘เย เกจิ อคทา โลเก  
โลเก อคทา (ปี.)  
, วิสานํ ปฎิพาหกา;  
  
ธมฺมาคทสมํ นตฺถิ, เอตํ ปิวถ ภิกฺขโว’’’ติฯ  
</p>
  
<p>‘‘ภเนฺต  นาคเสน, กตมํ พุทฺธสฺส ภควโต โอสธาปณ’’นฺติ? ‘‘โอสธานิ โข, มหาราช, ภควตา อกฺขาตานิ, เยหิ โอสเธหิ โส ภควา เทวมนุเสฺส ติกิจฺฉติฯ เสยฺยถีทํ, จตฺตาโร สติปฎฺฐานา จตฺตาโร สมฺมปฺปธานา จตฺตาโร อิทฺธิปาทา ปญฺจินฺทฺริยานิ ปญฺจ พลานิ สตฺต โพชฺฌงฺคา อริโย อฎฺฐงฺคิโก มโคฺค, เอเตหิ โอสเธหิ ภควา มิจฺฉาทิฎฺฐิํ วิเรเจติ, มิจฺฉาสงฺกปฺปํ วิเรเจติ, มิจฺฉาวาจํ วิเรเจติ, มิจฺฉากมฺมนฺตํ วิเรเจติ, มิจฺฉาอาชีวํ วิเรเจติ, มิจฺฉาวายามํ วิเรเจติ, มิจฺฉาสติํ วิเรเจติ, มิจฺฉาสมาธิํ วิเรเจติ, โลภวมนํ กาเรติ, โทสวมนํ กาเรติ, โมหวมนํ กาเรติ, มานวมนํ กาเรติ, ทิฎฺฐิวมนํ กาเรติ, วิจิกิจฺฉาวมนํ กาเรติ, อุทฺธจฺจวมนํ กาเรติ, ถินมิทฺธวมนํ กาเรติ, อหิริกาโนตฺตปฺปวมนํ กาเรติ, สพฺพกิเลสวมนํ กาเรติ, อิทํ วุจฺจติ, มหาราช, ‘ภควโต โอสธาปณ’นฺติฯ</p>


<p>
‘‘‘เย  
เกจิ โอสธา โลเก, วิชฺชนฺติ วิวิธา พหู;  
  
ธโมฺมสธสมํ นตฺถิ, เอตํ ปิวถ ภิกฺขโวฯ  
</p>
  
<p>
‘‘‘ธโมฺมสธํ ปิวิตฺวาน, อชรามรณา สิยุํ;  
  
ภาวยิตฺวา จ ปสฺสิตฺวา, นิพฺพุตา อุปธิกฺขเย’’’ติฯ  
</p>
  
<p>‘‘ภเนฺต นาคเสน, กตมํ พุทฺธสฺส ภควโต อมตาปณ’’นฺติ? ‘‘อมตํ โข, มหาราช, ภควตา อกฺขาตํ, เยน อมเตน โส ภควา สเทวกํ โลกํ อภิสิญฺจิ , เยน อมเตน อภิสิตฺตา เทวมนุสฺสา ชาติชราพฺยาธิมรณโสกปริเทวทุกฺขโทมนสฺสุปายาเสหิ ปริมุจฺจิํสุฯ กตมํ ตํ อมตํ? ยทิทํ กายคตาสติฯ ภาสิตเมฺปตํ, มหาราช, ภควตา เทวาติเทเวน ‘อมตํ เต, ภิกฺขเว, ปริภุญฺชนฺติ, เย กายคตาสติํ ปริภุญฺชนฺตี’ติฯ อิทํ วุจฺจติ, มหาราช, ‘ภควโต อมตาปณ’นฺติฯ</p>


<p>
‘‘‘พฺยาธิตํ ชนตํ ทิสฺวา, อมตาปณํ ปสารยิ;  
  
กเมฺมน ตํ กิณิตฺวาน, อมตํ อาเทถ ภิกฺขโว’’’ติฯ  
</p>
  
<p>‘‘ภเนฺต นาคเสน, กตมํ พุทฺธสฺส ภควโต รตนาปณ’’นฺติ? ‘‘รตนานิ โข, มหาราช, ภควตา อกฺขาตานิ, เยหิ รตเนหิ วิภูสิตา ภควโต ปุตฺตา สเทวกํ โลกํ วิโรจนฺติ โอภาเสนฺติ ปภาเสนฺติ ชลนฺติ ปชฺชลนฺติ อุทฺธํ อโธ ติริยํ อาโลกํ ทเสฺสนฺติฯ กตมานิ ตานิ  รตนานิ? สีลรตนํ สมาธิรตนํ ปญฺญารตนํ วิมุตฺติรตนํ วิมุตฺติญาณทสฺสนรตนํ ปฎิสมฺภิทารตนํ โพชฺฌงฺครตนํฯ</p>


<p>‘‘กตมํ, มหาราช, ภควโต สีลรตนํ? ปาติโมกฺขสํวรสีลํ อินฺทฺริยสํวรสีลํ อาชีวปาริสุทฺธิสีลํ ปจฺจยสนฺนิสฺสิตสีลํ จูฬสีลํ มชฺฌิมสีลํ มหาสีลํ มคฺคสีลํ ผลสีลํฯ สีลรตเนน โข, มหาราช, วิภูสิตสฺส ปุคฺคลสฺส สเทวโก โลโก สมารโก สพฺรหฺมโก สสฺสมณพฺราหฺมณี ปชา ปิหยติ ปเตฺถติ, สีลรตนปิฬโนฺธ โข, มหาราช, ภิกฺขุ ทิสมฺปิ อนุทิสมฺปิ อุทฺธมฺปิ อโธปิ ติริยมฺปิ วิโรจติ อติวิโรจติ , เหฎฺฐโต อวีจิํ อุปริโต ภวคฺคํ อุปาทาย เอตฺถนฺตเร สพฺพรตนานิ อติกฺกมิตฺวา  อภิภวิตฺวา อโชฺฌตฺถริตฺวา ติฎฺฐติ, เอวรูปานิ โข, มหาราช, สีลรตนานิ ภควโต รตนาปเณ ปสาริตานิ, อิทํ วุจฺจติ มหาราช ‘ภควโต สีลรตน’นฺติฯ</p>


<p>
‘‘‘เอวรูปานิ  
  
สีลานิ, สนฺติ พุทฺธสฺส อาปเณ;  
  
กเมฺมน ตํ กิณิตฺวาน, รตนํ โว ปิฬนฺธถา’ติฯ  
</p>
  
<p>‘‘กตมํ, มหาราช, ภควโต สมาธิรตนํ? สวิตกฺกสวิจาโร สมาธิ, อวิตกฺกวิจารมโตฺต สมาธิ, อวิตกฺกอวิจาโร สมาธิ, สุญฺญโต สมาธิ, อนิมิโตฺต สมาธิ, อปฺปณิหิโต สมาธิฯ สมาธิรตนํ โข, มหาราช, ปิฬนฺธสฺส ภิกฺขุโน เย เต กามวิตกฺกพฺยาปาทวิตกฺกวิหิํสาวิตกฺกมานุทฺธจฺจทิฎฺฐิวิจิกิจฺฉากิเลสวตฺถูนิ วิวิธานิ จ กุวิตกฺกานิ, เต สเพฺพ สมาธิํ อาสชฺช วิกิรนฺติ วิธมนฺติ วิทฺธํสนฺติ น สณฺฐนฺติ  น อุปลิมฺปนฺติ ฯ ยถา, มหาราช, วาริ โปกฺขรปเตฺต วิกิรติ วิธมติ วิทฺธํสติ น สณฺฐาติ น อุปลิมฺปติฯ ตํ กิสฺส เหตุ? ปริสุทฺธตฺตา ปทุมสฺสฯ เอวเมว โข, มหาราช, สมาธิรตนํ ปิฬนฺธสฺส ภิกฺขุโน เย เต กามวิตกฺกพฺยาปาทวิตกฺกวิหิํสาวิตกฺกมานุทฺธจฺจ ทิฎฺฐิวิจิกิจฺฉากิเลสวตฺถูนิ วิวิธานิ จ กุวิตกฺกานิ, เต สเพฺพ สมาธิํ อาสชฺช วิกิรนฺติ วิธมนฺติ วิทฺธํสนฺติ น สณฺฐนฺติ น อุปลิมฺปนฺติฯ ตํ กิสฺส เหตุ? ปริสุทฺธตฺตา สมาธิสฺสฯ อิทํ วุจฺจติ, มหาราช, ‘ภควโต สมาธิรตน’นฺติ, เอวรูปานิ โข, มหาราช, สมาธิรตนานิ ภควโต รตนาปเณ ปสาริตานิฯ</p>


<p>
‘‘‘สมาธิรตนมาลสฺส  
, กุวิตกฺกา น ชายเร;  
  
น จ วิกฺขิปเต จิตฺตํ, เอตํ ตุเมฺห ปิฬนฺธถา’ติฯ  
</p>
  
<p>‘‘กตมํ, มหาราช, ภควโต ปญฺญารตนํ? ยาย, มหาราช, ปญฺญาย อริยสาวโก ‘อิทํ กุสล’นฺติ ยถาภูตํ ปชานาติ, ‘อิทํ อกุสล’นฺติ ยถาภูตํ ปชานาติ, ‘อิทํ สาวชฺชํ, อิทํ อนวชฺชํ, อิทํ เสวิตพฺพํ, อิทํ น เสวิตพฺพํ, อิทํ หีนํ, อิทํ ปณีตํ, อิทํ กณฺหํ, อิทํ  สุกฺกํ, อิทํ กณฺหสุกฺกสปฺปฎิภาค’นฺติ ยถาภูตํ ปชานาติ, ‘อิทํ ทุกฺข’นฺติ ยถาภูตํ ปชานาติ, ‘อยํ ทุกฺขสมุทโย’ติ ยถาภูตํ ปชานาติ, ‘อยํ ทุกฺขนิโรโธ’ติ ยถาภูตํ ปชานาติ, ‘อยํ ทุกฺขนิโรธคามินี ปฎิปทา’ติ ยถาภูตํ ปชานาติฯ อิทํ วุจฺจติ มหาราช ‘ภควโต ปญฺญารตน’นฺติฯ</p>


<p>
‘‘‘ปญฺญารตนมาลสฺส, น จิรํ วตฺตเต ภโว;  
  
ขิปฺปํ ผเสฺสติ  
ผุเสฺสติ (สฺยา.), ปสฺสติ (ก.)  
อมตํ, น จ โส โรจเต ภเว’ติฯ  
</p>
  
<p>‘‘กตมํ , มหาราช, ภควโต วิมุตฺติรตนํ’’? ‘‘วิมุตฺติรตนํ  โข, มหาราช, อรหตฺตํ วุจฺจติ, อรหตฺตํ ปโตฺต โข, มหาราช, ภิกฺขุ ‘วิมุตฺติรตนํ ปิฬโนฺธ’ติ วุจฺจติฯ ยถา, มหาราช, ปุริโส มุตฺตากลาปมณิกลาปปวาฬกลาปาภรณปฺปฎิมณฺฑิโต  อคลุตครตาลีสกโลหิตจนฺทนานุลิตฺตคโตฺต นาคปุนฺนาคสาลสลฬจมฺปกยูถิกาติมุตฺตกปาฎลุปฺปลวสฺสิกมลฺลิกาวิจิโตฺต เสสชเน อติกฺกมิตฺวา วิโรจติ อติวิโรจติ โอภาสติ ปภาสติ สมฺปภาสติ ชลติ ปชฺชลติ อภิภวติ อโชฺฌตฺถรติ มาลาคนฺธรตนาภรเณหิ, เอวเมว โข, มหาราช, อรหตฺตํ ปโตฺต ขีณาสโว วิมุตฺติรตนปิฬโนฺธ อุปาทายุปาทาย วิมุตฺตานํ ภิกฺขูนํ อติกฺกมิตฺวา สมติกฺกมิตฺวา วิโรจติ อติวิโรจติ โอภาสติ ปภาสติ สมฺปภาสติ ชลติ ปชฺชลติ อภิภวติ อโชฺฌตฺถรติ วิมุตฺติยาฯ ตํ กิสฺส เหตุ? อคฺคํ, มหาราช, เอตํ ปิฬนฺธนํ สพฺพปิฬนฺธนานํ, ยทิทํ วิมุตฺติปิฬนฺธนํฯ อิทํ วุจฺจติ, มหาราช, ‘ภควโต วิมุตฺติรตน’นฺติฯ</p>


<p>
‘‘‘มณิมาลาธรํ เคห, ชโน  
เคหํ, ชโน (ก.)  
สามิํ อุทิกฺขติ;  
  
วิมุตฺติรตนมาลนฺตุ, อุทิกฺขนฺติ สเทวกา’ติฯ  
</p>
  
<p>‘‘กตมํ  มหาราช, ภควโต วิมุตฺติญาณทสฺสนรตนํ? ปจฺจเวกฺขณญาณํ, มหาราช, ภควโต วิมุตฺติญาณทสฺสนรตนนฺติ  วุจฺจติ, เยน ญาเณน อริยสาวโก มคฺคผลนิพฺพานานิ ปหีนกิเลสาวสิฎฺฐกิเลเส จ ปจฺจเวกฺขติฯ</p>


<p>
‘‘‘เย ญาเณน พุชฺฌนฺติ, อริยา กตกิจฺจตํ;  
  
ตํ ญาณรตนํ ลทฺธุํ, วายเมถ ชิโนรสา’ติฯ  
</p>
  
<p>‘‘กตมํ, มหาราช, ภควโต ปฎิสมฺภิทารตนํ? จตโสฺส โข, มหาราช, ปฎิสมฺภิทาโย อตฺถปฎิสมฺภิทา ธมฺมปฎิสมฺภิทา นิรุตฺติปฎิสมฺภิทา ปฎิภานปฎิสมฺภิทาติฯ อิเมหิ โข, มหาราช, จตูหิ ปฎิสมฺภิทารตเนหิ สมลงฺกโต ภิกฺขุ ยํ ยํ ปริสํ อุปสงฺกมติ, ยทิ ขตฺติยปริสํ, ยทิ พฺราหฺมณปริสํ, ยทิ คหปติปริสํ, ยทิ สมณปริสํ, วิสารโท อุปสงฺกมติ อมงฺกุภูโต อภีรุ อจฺฉมฺภี อนุตฺราสี วิคตโลมหํโส ปริสํ อุปสงฺกมติฯ</p>


<p>‘‘ยถา, มหาราช, โยโธ สงฺคามสูโร สนฺนทฺธปญฺจาวุโธ อจฺฉมฺภิโต  สงฺคามํ โอตรติ, ‘สเจ  อมิตฺตา ทูเร ภวิสฺสนฺติ อุสุนา ปาตยิสฺสามิ, ตโต โอรโต ภวิสฺสนฺติ สตฺติยา ปหริสฺสามิ, ตโต โอรโต ภวิสฺสนฺติ กณเยน ปหริสฺสามิ, อุปคตํ สนฺตํ มณฺฑลเคฺคน ทฺวิธา ฉินฺทิสฺสามิ, กายูปคตํ ฉุริกาย วินิวิชฺฌิสฺสามี’ติ , เอวเมว โข, มหาราช, จตุปฎิสมฺภิทารตนมณฺฑิโต ภิกฺขุ อจฺฉมฺภิโต ปริสํ อุปสงฺกมติฯ โย โกจิ มํ อตฺถปฎิสมฺภิเท ปญฺหํ ปุจฺฉิสฺสติ, ตสฺส อเตฺถน อตฺถํ กถยิสฺสามิ, การเณน การณํ กถยิสฺสามิ, เหตุนา เหตุํ กถยิสฺสามิ, นเยน นยํ กถยิสฺสามิ, นิสฺสํสยํ กริสฺสามิ, วิมติํ วิเวเจสฺสามิ, โตสยิสฺสามิ ปญฺหเวยฺยากรเณนฯ</p>


<p>‘‘โย โกจิ มํ ธมฺมปฎิสมฺภิเท ปญฺหํ ปุจฺฉิสฺสติ, ตสฺส ธเมฺมน ธมฺมํ กถยิสฺสามิ, อมเตน อมตํ กถยิสฺสามิ, อสงฺขเตน อสงฺขตํ กถยิสฺสามิ, นิพฺพาเนน นิพฺพานํ กถยิสฺสามิ, สุญฺญเตน สุญฺญตํ กถยิสฺสามิ , อนิมิเตฺตน อนิมิตฺตํ กถยิสฺสามิ, อปฺปณิหิเตน อปฺปณิหิตํ กถยิสฺสามิ, อเนเชน อเนชํ กถยิสฺสามิ, นิสฺสํสยํ กริสฺสามิ, วิมติํ วิเวเจสฺสามิ, โตสยิสฺสามิ ปญฺหาเวยฺยากรเณนฯ</p>


<p>‘‘โย  โกจิ มํ นิรุตฺติปฎิสมฺภิเท ปญฺหํ ปุจฺฉิสฺสติ, ตสฺส นิรุตฺติยา นิรุตฺติํ กถยิสฺสามิ, ปเทน ปทํ กถยิสฺสามิ, อนุปเทน อนุปทํ กถยิสฺสามิ, อกฺขเรน อกฺขรํ กถยิสฺสามิ, สนฺธิยา สนฺธิํ กถยิสฺสามิ, พฺยญฺชเนน พฺยญฺชนํ กถยิสฺสามิ, อนุพฺยญฺชเนน อนุพฺยญฺชนํ กถยิสฺสามิ, วเณฺณน วณฺณํ กถยิสฺสามิ, สเรน สรํ กถยิสฺสามิ, ปญฺญตฺติยา ปญฺญตฺติํ กถยิสฺสามิ, โวหาเรน โวหารํ กถยิสฺสามิ, นิสฺสํสยํ กริสฺสามิ, วิมติํ วิเวเจสฺสามิ, โตสยิสฺสามิ ปญฺหเวยฺยากรเณนฯ</p>


<p>‘‘โย โกจิ มํ ปฎิภานปฎิสมฺภิเท ปญฺหํ ปุจฺฉิสฺสติ, ตสฺส ปฎิภาเนน ปฎิภานํ กถยิสฺสามิ, โอปเมฺมน โอปมฺมํ กถยิสฺสามิ, ลกฺขเณน ลกฺขณํ กถยิสฺสามิ, รเสน รสํ กถยิสฺสามิ, นิสฺสํสยํ กริสฺสามิ, วิมติํ วิเวเจสฺสามิ, โตสยิสฺสามิ ปญฺหเวยฺยากรเณนาติ, อิทํ วุจฺจติ, มหาราช, ‘ภควโต ปฎิสมฺภิทารตน’นฺติฯ</p>


<p>
‘‘‘ปฎิสมฺภิทา กิณิตฺวาน, ญาเณน ผสฺสเยยฺย โย;  
  
อจฺฉมฺภิโต อนุพฺพิโคฺค, อติโรจติ สเทวเก’ติฯ  
</p>
  
<p>‘‘กตมํ, มหาราช, ภควโต โพชฺฌงฺครตนํ? สตฺติเม, มหาราช, โพชฺฌงฺคา, สติสโมฺพชฺฌโงฺค  ธมฺมวิจยสโมฺพชฺฌโงฺค วีริยสโมฺพชฺฌโงฺค ปีติสโมฺพชฺฌโงฺค ปสฺสทฺธิสโมฺพชฺฌโงฺค สมาธิสโมฺพชฺฌโงฺค อุเปกฺขาสโมฺพชฺฌโงฺคฯ อิเมหิ โข, มหาราช, สตฺตหิ โพชฺฌงฺครตเนหิ ปฎิมณฺฑิโต ภิกฺขุ สพฺพํ ตมํ อภิภุยฺย สเทวกํ โลกํ โอภาเสติ ปภาเสติ อาโลกํ ชเนติฯ อิทํ วุจฺจติ, มหาราช, ‘ภควโต โพชฺฌงฺครตน’นฺติฯ</p>


<p>
‘‘‘โพชฺฌงฺครตนมาลสฺส  
, อุฎฺฐหนฺติ  
อุปฎฺฐหนฺติ (ก.), อุทิกฺขนฺติ (สฺยา.)  
สเทวกา;  
  
กเมฺมน ตํ กิณิตฺวาน, รตนํ โว ปิฬนฺธถา’’’ติฯ  
</p>
  
<p>‘‘ภเนฺต นาคเสน, กตมํ พุทฺธสฺส ภควโต สพฺพาปณ’’นฺติ? ‘‘สพฺพาปณํ โข, มหาราช, ภควโต นวงฺคํ พุทฺธวจนํ สารีริกานิ ปาริโภคิกานิ เจติยานิ สงฺฆรตนญฺจฯ สพฺพาปเณ, มหาราช, ภควตา ชาติสมฺปตฺติ ปสาริตา, โภคสมฺปตฺติ ปสาริตา, อายุสมฺปตฺติ ปสาริตา, อาโรคฺยสมฺปตฺติ ปสาริตา, วณฺณสมฺปตฺติ ปสาริตา, ปญฺญาสมฺปตฺติ ปสาริตา, มานุสิกสมฺปตฺติ ปสาริตา, ทิพฺพสมฺปตฺติ ปสาริตา, นิพฺพานสมฺปตฺติ  ปสาริตาฯ ตตฺถ เย ตํ ตํ สมฺปตฺติํ อิจฺฉนฺติ, เต กมฺมมูลํ ทตฺวา ปตฺถิตปตฺถิตํ สมฺปตฺติํ กิณนฺติ, เกจิ สีลสมาทาเนน กิณนฺติ, เกจิ อุโปสถกเมฺมน กิณนฺติ, อปฺปมตฺตเกนปิ กมฺมมูเลน อุปาทายุปาทาย สมฺปตฺติโย ปฎิลภนฺติฯ ยถา, มหาราช, อาปณิกสฺส อาปเณ ติลมุคฺคมาเส ปริตฺตเกนปิ ตณฺฑุลมุคฺคมาเสน อปฺปเกนปิ มูเลน อุปาทายุปาทาย คณฺหนฺติ, เอวเมว โข, มหาราช, ภควโต สพฺพาปเณ อปฺปมตฺตเกนปิ กมฺมมูเลน อุปาทายุปาทาย สมฺปตฺติโย ปฎิลภนฺติฯ อิทํ วุจฺจติ, มหาราช, ‘ภควโต สพฺพาปณ’นฺติฯ</p>


<p>
‘‘‘อายุ อโรคตา วณฺณํ, สคฺคํ อุจฺจากุลีนตา;  
  
อสงฺขตญฺจ อมตํ, อตฺถิ สพฺพาปเณ ชิเนฯ  
</p>
  
<p>
‘‘‘อเปฺปน พหุเกนาปิ, กมฺมมูเลน คยฺหติ;  
  
กิณิตฺวา สทฺธามูเลน, สมิทฺธา โหถ ภิกฺขโว’ติฯ  
</p>
  
<p>‘‘ภควโต โข, มหาราช, ธมฺมนคเร เอวรูปา ชนา ปฎิวสนฺติ, สุตฺตนฺติกา เวนยิกา อาภิธมฺมิกา ธมฺมกถิกา ชาตกภาณกา ทีฆภาณกา มชฺฌิมภาณกา สํยุตฺตภาณกา  องฺคุตฺตรภาณกา ขุทฺทกภาณกา สีลสมฺปนฺนา สมาธิสมฺปนฺนา ปญฺญาสมฺปนฺนา โพชฺฌงฺคภาวนารตา วิปสฺสกา สทตฺถมนุยุตฺตา อารญฺญิกา รุกฺขมูลิกา อโพฺภกาสิกา ปลาลปุญฺชิกา โสสานิกา  เนสชฺชิกา ปฎิปนฺนกา ผลฎฺฐา เสกฺขา ผลสมงฺคิโน โสตาปนฺนา สกทาคามิโน อนาคามิโน อรหโนฺต เตวิชฺชา ฉฬภิญฺญา อิทฺธิมโนฺต ปญฺญาย ปารมิํคตา สติปฎฺฐานสมฺมปฺปธานอิทฺธิปาทอินฺทฺริยพลโพชฺฌงฺคมคฺควรฌานวิโมกฺขรู ปารูปสนฺตสุขสมาปตฺติกุสลา, เตหิ อรหเนฺตหิ อากุลํ สมากุลํ อากิณฺณํ สมากิณฺณํ นฬวนสรวนมิว ธมฺมนครํ อโหสิฯ ภวตีห –</p>


<p>
‘‘‘วีตราคา วีตโทสา, วีตโมหา อนาสวา;  
  
วีตตณฺหา อนาทานา, ธมฺมนคเร วสนฺติ เตฯ  
</p>
  
<p>
‘‘‘อารญฺญิกา ธุตธรา, ฌายิโน ลูขจีวรา;  
  
วิเวกาภิรตา ธีรา, ธมฺมนคเร วสนฺติ เตฯ  
</p>
  
<p>
‘‘‘เนสชฺชิกา สนฺถติกา, อโถปิ ฐานจงฺกมา;  
  
ปํสุกูลธรา สเพฺพ, ธมฺมนคเร วสนฺติ เตฯ  
</p>
  
<p>
‘‘‘ติจีวรธรา  
สนฺตา, จมฺมขณฺฑจตุตฺถกา;  
  
รตา เอกาสเน วิญฺญู, ธมฺมนคเร วสนฺติ เตฯ  
</p>
  
<p>
‘‘‘อปฺปิจฺฉา นิปกา ธีรา, อปฺปาหารา อโลลุปา;  
  
ลาภาลาเภน สนฺตุฎฺฐา, ธมฺมนคเร วสนฺติ เตฯ  
</p>
  
<p>
‘‘‘ฌายี ฌานรตา ธีรา, สนฺตจิตฺตา สมาหิตา;  
  
อากิญฺจญฺญํ ปตฺถยานา, ธมฺมนคเร วสนฺติ เตฯ  
</p>
  
<p>
‘‘‘ปฎิปนฺนา ผลฎฺฐา จ, เสกฺขา ผลสมงฺคิโน;  
  
อาสีสกา  
อาสิํสกา (สี. ปี.)  
อุตฺตมตฺถํ, ธมฺมนคเร วสนฺติ เตฯ  
</p>
  
<p>
‘‘‘โสตาปนฺนา จ วิมลา, สกทาคามิโน จ เย;  
  
อนาคามี จ อรหโนฺต, ธมฺมนคเร วสนฺติ เตฯ  
</p>
  
<p>
‘‘‘สติปฎฺฐานกุสลา  
, โพชฺฌงฺคภาวนารตา;  
  
วิปสฺสกา ธมฺมธรา, ธมฺมนคเร วสนฺติ เตฯ  
</p>
  
<p>
‘‘‘อิทฺธิปาเทสุ  
กุสลา, สมาธิภาวนารตา;  
  
สมฺมปฺปธานานุยุตฺตา, ธมฺมนคเร วสนฺติ เตฯ  
</p>
  
<p>
‘‘‘อภิญฺญาปารมิปฺปตฺตา, เปตฺติเก โคจเร รตา;  
  
อนฺตลิกฺขมฺหิ จรณา, ธมฺมนคเร วสนฺติ เตฯ  
</p>
  
<p>
‘‘‘โอกฺขิตฺตจกฺขู มิตภาณี, คุตฺตทฺวารา สุสํวุตา;  
  
สุทนฺตา อุตฺตเม ทเมฺม  
ธเมฺม (สี. ปี.)  
, ธมฺมนคเร วสนฺติ เตฯ  
</p>
  
<p>
‘‘‘เตวิชฺชา ฉฬภิญฺญา จ, อิทฺธิยา ปารมิํ คตา;  
  
ปญฺญาย ปารมิปฺปตฺตา, ธมฺมนคเร วสนฺติ เต’ติฯ  
</p>
  
<p>‘‘เย โข เต, มหาราช, ภิกฺขู อปริมิตญาณวรธรา อสงฺคา อตุลคุณา  อตุลยสา อตุลพลา อตุลเตชา ธมฺมจกฺกานุปฺปวตฺตกา ปญฺญาปารมิํ คตา, เอวรูปา โข, มหาราช, ภิกฺขู ภควโต ธมฺมนคเร ติ วุจฺจนฺติฯ</p>


<p>‘‘เย ปน เต, มหาราช, ภิกฺขู อิทฺธิมโนฺต อธิคตปฺปฎิสมฺภิทาปตฺตเวสารชฺชา คคนจรา ทุราสทา ทุปฺปสหา อนาลมฺพจรา สสาครมหิธรปถวิกมฺปโก จนฺทสูริยปริมชฺชกา วิกุพฺพนาธิฎฺฐานาภินีหารกุสลา อิทฺธิยา  ปารมิํ คตา, เอวรูปา โข, มหาราช, ภิกฺขู ภควโต ธมฺมนคเร ติ วุจฺจนฺติฯ</p>


<p>‘‘เย ปน เต, มหาราช, ภิกฺขู ธุตงฺคมนุคตา อปฺปิจฺฉา สนฺตุฎฺฐา วิญฺญตฺติมเนสนชิคุจฺฉกา ปิณฺฑาย สปทานจาริโน ภมราว คนฺธมนุฆายิตฺวา ปวิสนฺติ วิวิตฺตกานนํ, กาเย จ ชีวิเต จ นิรเปกฺขา อรหตฺตมนุปฺปตฺตา ธุตงฺคคุเณ อคฺคนิกฺขิตฺตา, เอวรูปา โข, มหาราช, ภิกฺขู ภควโต ธมฺมนคเร ติ วุจฺจนฺติฯ</p>


<p>‘‘เย ปน เต, มหาราช, ภิกฺขู ปริสุทฺธา วิมลา นิกฺกิเลสา จุตูปปาตกุสลา ทิพฺพจกฺขุมฺหิ  ปารมิํ คตา, เอวรูปา โข, มหาราช, ภิกฺขู ภควโต ธมฺมนคเร ติ วุจฺจนฺติฯ</p>


<p>‘‘เย ปน เต, มหาราช, ภิกฺขู พหุสฺสุตา  อาคตาคมา ธมฺมธรา วินยธรา มาติกาธรา สิถิลธนิตทีฆรสฺสครุกลหุกกฺขรปริเจฺฉทกุสลา นวงฺคสาสนธรา, เอวรูปา โข, มหาราช, ภิกฺขู ภควโต ธมฺมนคเร ติ วุจฺจนฺติฯ</p>


<p>‘‘เย ปน เต, มหาราช, ภิกฺขู วินยญฺญู วินยโกวิทา ฐานาฎฺฐานกุสลา  อาปตฺตานาปตฺติครุกลหุกสเตกิจฺฉอเตกิจฺฉวุฎฺฐานเทสนานิคฺคห- ปฎิกมฺมโอสารณนิสฺสารณปฎิสารณกุสลา วินเย ปารมิํ คตา, เอวรูปา โข, มหาราช, ภิกฺขู ภควโต ธมฺมนคเร ติ  วุจฺจนฺติฯ</p>


<p>‘‘เย ปน เต, มหาราช, ภิกฺขู วิมุตฺติวรกุสุมมาลพทฺธา วรปวรมหคฺฆเสฎฺฐภาวมนุปฺปตฺตา พหุชนกนฺตมภิปตฺถิตา, เอวรูปา โข, มหาราช, ภิกฺขู ภควโต ธมฺมนคเร ติ วุจฺจนฺติฯ</p>


<p>‘‘เย ปน เต, มหาราช, ภิกฺขู จตุสจฺจาภิสมยปฺปฎิวิทฺธา ทิฎฺฐสจฺจา วิญฺญาตสาสนา จตูสุ สามญฺญผเลสุ ติณฺณวิจิกิจฺฉา ปฎิลทฺธผลสุขา อเญฺญสมฺปิ ปฎิปนฺนานํ เต ผเล สํวิภชนฺติ, เอวรูปา โข, มหาราช, ภิกฺขู ภควโต ธมฺมนคเร ติ วุจฺจนฺติฯ</p>


<p>‘‘เย  ปน เต, มหาราช, ภิกฺขู สีลสํวรคนฺธมนุลิตฺตา  อเนกวิธพหุคุณธรา กิเลสมลทุคฺคนฺธวิธมกา, เอวรูปา โข, มหาราช, ภิกฺขู ภควโต ธมฺมนคเร ติ วุจฺจนฺติฯ</p>


<p>‘‘เย ปน เต, มหาราช, ภิกฺขู ธมฺมกามา ปิยสมุทาหารา อภิธเมฺม อภิวินเย อุฬารปาโมชฺชา อรญฺญคตาปิ รุกฺขมูลคตาปิ สุญฺญาคารคตาปิ ธมฺมวรรสํ ปิวนฺติ, กาเยน วาจาย มนสา ธมฺมวรรสโมคาฬฺหา อธิมตฺตปฎิภานา ธเมฺมสุ ธเมฺมสนปฺปฎิปนฺนา อิโต วา ตโต วา ยตฺถ ยตฺถ อปฺปิจฺฉกถา สนฺตุฎฺฐิกถา ปวิเวกกถา อสํสคฺคกถา วีริยารมฺภกถา สีลกถา สมาธิกถา  ปญฺญากถา วิมุตฺติกถา วิมุตฺติญาณทสฺสนกถา , ตตฺถ ตตฺถ คนฺตฺวา ตํ ตํ กถารสํ ปิวนฺติ, เอวรูปา โข, มหาราช, ภิกฺขู ภควโต ธมฺมนคเร ติ วุจฺจนฺติฯ</p>


<p>‘‘เย ปน เต, มหาราช, ภิกฺขู ปุพฺพรตฺตาปรรตฺตํ ชาคริยานุโยคมนุยุตฺตา นิสชฺชฎฺฐานจงฺกเมหิ รตฺตินฺทิวํ วีตินาเมนฺติ, ภาวนานุโยคมนุยุตฺตา กิเลสปฎิพาหนาย สทตฺถปฺปสุตา, เอวรูปา โข, มหาราช, ภิกฺขู ภควโต ธมฺมนคเร ติ วุจฺจนฺติฯ</p>


<p>‘‘เย ปน เต, มหาราช, ภิกฺขู นวงฺคํ พุทฺธวจนํ อตฺถโต จ พฺยญฺชนโต จ นยโต จ การณโต จ เหตุโต จ อุทาหรณโต จ วาเจนฺติ อนุวาเจนฺติ ภาสนฺติ อนุภาสนฺติ, เอวรูปา โข, มหาราช, ภิกฺขู ภควโต ธมฺมนคเร ติ วุจฺจนฺติฯ</p>


<p>‘‘เย ปน เต, มหาราช, ภิกฺขู ธมฺมรตนโภเคน อาคมปริยตฺติสุตโภเคน โภคิโน ธนิโน นิทฺทิฎฺฐสรพฺยญฺชนลกฺขณปฺปฎิเวธา วิญฺญู ผรณา, เอวรูปา โข, มหาราช, ภิกฺขู ภควโต ธมฺมนคเร ติ วุจฺจนฺติฯ</p>


<p>‘‘เย ปน เต, มหาราช, ภิกฺขู อุฬารเทสนาปฎิเวธา ปริจิณฺณารมฺมณวิภตฺตินิเทฺทสา สิกฺขาคุณปารมิปฺปตฺตา, เอวรูปา โข, มหาราช, ภิกฺขู ภควโต ธมฺมนคเร ติ วุจฺจนฺติฯ</p>


<p>‘‘เอวํ สุวิภตฺตํ โข, มหาราช, ภควโต ธมฺมนครํ เอวํ สุมาปิตํ เอวํ สุวิหิตํ เอวํ สุปริปูริตํ เอวํ สุววตฺถาปิตํ เอวํ สุรกฺขิตํ เอวํ สุโคปิตํ เอวํ  ทุปฺปสยฺหํ ปจฺจตฺถิเกหิ ปจฺจามิเตฺตหิ, อิมินา, มหาราช, การเณน อิมินา เหตุนา อิมินา นเยน อิมินา อนุมาเนน ญาตพฺพํ อตฺถิ โส ภควาติฯ</p>


<p>
‘‘‘ยถาปิ นครํ ทิสฺวา, สุวิภตฺตํ มโนรมํ;  
  
อนุมาเนน ชานนฺติ, วฑฺฒกิสฺส มหตฺตนํฯ  
</p>
  
<p>
‘‘‘ตเถว โลกนาถสฺส, ทิสฺวา ธมฺมปุรํ วรํ;  
  
อนุมาเนน ชานนฺติ, อตฺถิ โส ภควา อิติฯ  
</p>
  
<p>
‘‘‘อนุมาเนน  
  
ชานนฺติ, อูมิํ ทิสฺวาน สาคเร;  
  
ยถายํ ทิสฺสเต อูมิ, มหโนฺต โส ภวิสฺสติฯ  
</p>
  
<p>
‘‘‘ตถา พุทฺธํ โสกนุทํ, สพฺพตฺถมปราชิตํ;  
  
ตณฺหกฺขยมนุปฺปตฺตํ, ภวสํสารโมจนํฯ  
</p>
  
<p>
‘‘‘อนุมาเนน ญาตพฺพํ, อูมิํ ทิสฺวา สเทวเก;  
  
ยถา ธมฺมูมิวิปฺผาโร, อโคฺค พุโทฺธ ภวิสฺสติฯ  
</p>
  
<p>
‘‘‘อนุมาเนน ชานนฺติ, ทิสฺวา อจฺจุคฺคตํ คิริํ;  
  
ยถา อจฺจุคฺคโต เอโส, หิมวา โส ภวิสฺสติฯ  
</p>
  
<p>
‘‘‘ตถา ทิสฺวา ธมฺมคิริํ, สีตีภูตํ นิรูปธิํ;  
  
อจฺจุคฺคตํ ภควโต, อจลํ สุปฺปติฎฺฐิตํฯ  
</p>
  
<p>
‘‘‘อนุมาเนน ญาตพฺพํ, ทิสฺวาน ธมฺมปพฺพตํ;  
  
ตถา หิ โส มหาวีโร, อโคฺค พุโทฺธ ภวิสฺสติฯ  
</p>
  
<p>
‘‘‘ยถาปิ คชราชสฺส, ปทํ ทิสฺวาน มานุสา;  
  
อนุมาเนน ชานนฺติ, มหา เอโส คโช อิติฯ  
</p>
  
<p>
‘‘‘ตเถว พุทฺธนาคสฺส, ปทํ ทิสฺวา วิภาวิโน;  
  
อนุมาเนน ชานนฺติ, อุฬาโร โส ภวิสฺสติฯ  
</p>
  
<p>
‘‘‘อนุมาเนน ชานนฺติ, ภีเต ทิสฺวาน กุมฺมิเค;  
  
มิคราชสฺส สเทฺทน, ภีตาเม กุมฺมิคา อิติฯ  
</p>
  
<p>
‘‘‘ตเถว ติตฺถิเย ทิสฺวา, วิตฺถเต ภีตมานเส;  
  
อนุมาเนน ญาตพฺพํ, ธมฺมราเชน คชฺชิตํฯ  
</p>
  
<p>
‘‘‘นิพฺพุตํ  
  
ปถวิํ ทิสฺวา, หริตปตฺตํ มโหทิกํ;  
  
อนุมาเนน ชานนฺติ, มหาเมเฆน นิพฺพุตํฯ  
</p>
  
<p>
‘‘‘ตเถวิมํ ชนํ ทิสฺวา, อาโมทิตปโมทิตํ;  
  
อนุมาเนน ญาตพฺพํ, ธมฺมเมเฆน ตปฺปิตํฯ  
</p>
  
<p>
‘‘‘ลคฺคํ ทิสฺวา ภุสํ ปงฺกํ, กลลทฺทคตํ มหิํ;  
  
อนุมาเนน ชานนฺติ, วาริกฺขโนฺธ มหา คโตฯ  
</p>
  
<p>
‘‘‘ตเถวิมํ ชนํ ทิสฺวา, รชปงฺกสโมหิตํ;  
  
วหิตํ ธมฺมนทิยา, วิสฎฺฐํ ธมฺมสาคเรฯ  
</p>
  
<p>
‘‘‘ธมฺมามตคตํ ทิสฺวา, สเทวกมิมํ มหิํ;  
  
อนุมาเนน ญาตพฺพํ, ธมฺมกฺขโนฺธ มหา คโตฯ  
</p>
  
<p>
‘‘‘อนุมาเนน  
ชานนฺติ, ฆายิตฺวา คนฺธมุตฺตมํ;  
  
ยถายํ วายเต คโนฺธ, เหสฺสนฺติ ปุปฺผิตา ทุมาฯ  
</p>
  
<p>
‘‘‘ตเถวายํ สีลคโนฺธ, ปวายติ สเทวเก;  
  
อนุมาเนน ญาตพฺพํ, อตฺถิ พุโทฺธ อนุตฺตโร’ติฯ  
</p>
  
<p>‘‘เอวรูเปน โข, มหาราช, การณสเตน การณสหเสฺสน เหตุสเตน เหตุสหเสฺสน นยสเตน นยสหเสฺสน โอปมฺมสเตน โอปมฺมสหเสฺสน สกฺกา พุทฺธพลํ อุปทสฺสยิตุํฯ ยถา, มหาราช, ทโกฺข มาลากาโร นานาปุปฺผราสิมฺหา อาจริยานุสิฎฺฐิยา ปจฺจตฺตปุริสกาเรน วิจิตฺตํ มาลาคุณราสิํ กเรยฺย, เอวเมว โข, มหาราช, โส ภควา วิจิตฺตปุปฺผราสิ วิย อนนฺตคุโณ อปฺปเมยฺยคุโณ, อหเมตรหิ ชินสาสเน มาลากาโร วิย ปุปฺผคนฺถโก ปุพฺพกานํ อาจริยานํ มเคฺคนปิ มยฺหํ พุทฺธิพเลนปิ อสเงฺขฺยเยฺยนปิ การเณน อนุมาเนน พุทฺธพลํ ทีปยิสฺสามิ, ตฺวํ ปเนตฺถ ฉนฺทํ ชเนหิ สวนายา’’ติฯ</p>


<p>‘‘ทุกฺกรํ , ภเนฺต นาคเสน, อเญฺญสํ เอวรูเปน การเณน อนุมาเนน พุทฺธพลํ อุปทสฺสยิตุํ, นิพฺพุโตสฺมิ, ภเนฺต นาคเสน, ตุมฺหากํ ปรมวิจิเตฺตน ปญฺหเวยฺยากรเณนา’’ติฯ</p>

</p>


<h3>๒. ธุตงฺคปโญฺห</h3>
<p>
‘‘ปสฺสตารญฺญเก  
  
ภิกฺขู, อโชฺฌคาเฬฺห ธุเต คุเณ;  
  
ปุน ปสฺสติ คิหี ราชา, อนาคามิผเล ฐิเตฯ  
</p>
  
<p>
‘‘อุโภปิ เต วิโลเกตฺวา, อุปฺปชฺชิ สํสโย มหา;  
  
พุเชฺฌยฺย เจ คิหี ธเมฺม, ธุตงฺคํ นิปฺผลํ สิยาฯ  
</p>
  
<p>
‘‘ปรวาทิวาทมถนํ, นิปุณํ ปิฎกตฺตเย;  
  
หนฺท ปุเจฺฉ กถิเสฎฺฐํ, โส เม กงฺขํ วิเนสฺสตี’’ติฯ  
</p>
  
<p>อถ โข มิลิโนฺท ราชา เยนายสฺมา นาคเสโน เตนุปสงฺกมิ, อุปสงฺกมิตฺวา อายสฺมนฺตํ นาคเสนํ อภิวาเทตฺวา เอกมนฺตํ นิสีทิ, เอกมนฺตํ นิสิโนฺน โข มิลิโนฺท ราชา อายสฺมนฺตํ นาคเสนํ เอตทโวจ ‘‘ภเนฺต นาคเสน, อตฺถิ โกจิ คิหี อคาริโก กามโภคี ปุตฺตทารสมฺพาธสยนํ อชฺฌาวสโนฺต กาสิกจนฺทนํ ปจฺจนุโภโนฺต มาลาคนฺธวิเลปนํ ธารยโนฺต ชาตรูปรชตํ สาทิยโนฺต มณิมุตฺตากญฺจนวิจิตฺตโมฬิพโทฺธ เยน สนฺตํ ปรมตฺถํ นิพฺพานํ สจฺฉิกต’’นฺติ?</p>


<p>‘‘น, มหาราช, เอกเญฺญว สตํ น เทฺว สตานิ น ตีณิ จตฺตาริ ปญฺจ สตานิ น สหสฺสํ น สตสหสฺสํ น โกฎิสตํ น โกฎิสหสฺสํ น โกฎิสตสหสฺสํ, ติฎฺฐตุ มหาราช ทสนฺนํ วีสติยา สตสฺส สหสฺสสฺส อภิสมโย, กตเมน เต ปริยาเยน อนุโยคํ ทมฺมี’’ติฯ</p>


<p>‘‘ตฺวเมเวตํ พฺรูหี’’ติฯ ‘‘เตนหิ เต, มหาราช, กถยิสฺสามิ สเตน วา สหเสฺสน วา สตสหเสฺสน  วา โกฎิยา วา โกฎิสเตน วา โกฎิสหเสฺสน วา โกฎิสตสหเสฺสน วา, ยา กาจิ นวเงฺค พุทฺธวจเน สเลฺลขิตาจารปฺปฎิปตฺติธุตวรงฺคคุณนิสฺสิตา   ถา, ตา สพฺพา อิธ สโมสริสฺสนฺติฯ ยถา, มหาราช, นินฺนุนฺนตสมวิสมถลาถลเทสภาเค อภิวุฎฺฐํ อุทกํ, สพฺพํ ตํ ตโต วินิคฬิตฺวา มโหทธิํ สาครํ สโมสรติ, เอวเมว โข, มหาราช, สมฺปาทเก สติ ยา กาจิ นวเงฺค พุทฺธวจเน สเลฺลขิตาจารปฺปฎิปตฺติธุตงฺคคุณธรนิสฺสิตา กถา, ตา สพฺพา อิธ สโมสริสฺสนฺติฯ</p>


<p>‘‘มยฺหเมฺปตฺถ , มหาราช, ปริพฺยตฺตตาย พุทฺธิยา การณปริทีปนํ สโมสริสฺสติ, เตเนโส อโตฺถ สุวิภโตฺต วิจิโตฺต ปริปุโณฺณ ปริสุโทฺธ สมานีโต ภวิสฺสติฯ ยถา, มหาราช, กุสโล เลขาจริโย อนุสิโฎฺฐ เลขํ โอสาเรโนฺต อตฺตโน พฺยตฺตตาย พุทฺธิยา การณปริทีปเนน เลขํ ปริปูเรติ, เอวํ สา เลขา สมตฺตา ปริปุณฺณา อนูนิกา ภวิสฺสติฯ เอวเมว มยฺหเมฺปตฺถ ปริพฺยตฺตตาย พุทฺธิยา การณปริทีปนํ สโมสริสฺสติ, เตเนโส อโตฺถ สุวิภโตฺต วิจิโตฺต ปริปุโณฺณ ปริสุโทฺธ สมานีโต ภวิสฺสติฯ</p>


<p>‘‘นคเร, มหาราช, สาวตฺถิยา ปญฺจโกฎิมตฺตา อริยสาวกา ภควโต อุปาสกอุปาสิกาโย สตฺตปณฺณาสสหสฺสานิ ตีณิ จ สตสหสฺสานิ อนาคามิผเล ปติฎฺฐิตา, เต สเพฺพปิ คิหี เยว, น ปพฺพชิตาฯ ปุน ตเตฺถว กณฺฑมฺพมูเล ยมกปาฎิหาริเย วีสติ ปาณโกฎิโย อภิสมิํสุ, ปุน จูฬราหุโลวาเท , มหามงฺคลสุตฺตเนฺต, สมจิตฺตปริยาเย, ปราภวสุตฺตเนฺต, ปุราเภทสุตฺตเนฺต, กลหวิวาทสุตฺตเนฺต, จูฬพฺยูหสุตฺตเนฺต, มหาพฺยูหสุตฺตเนฺต, ตุวฎกสุตฺตเนฺต, สาริปุตฺตสุตฺตเนฺต คณนปถมตีตานํ เทวตานํ ธมฺมาภิสมโย อโหสิฯ</p>


<p>‘‘นคเร ราชคเห ปญฺญาสสหสฺสานิ ตีณิ จ สตสหสฺสานิ อริยสาวกา ภควโต อุปาสกอุปาสิกาโย, ปุน ตเตฺถว ธนปาลหตฺถินาคทมเน นวุติ ปาณโกฎิโย, ปารายนสมาคเม ปาสาณกเจติเย จุทฺทส ปาณโกฎิโย, ปุน อินฺทสาลคุหายํ อสีติ เทวตาโกฎิโย, ปุน พาราณสิยํ อิสิปตเน  มิคทาเย ปฐเม ธมฺมเทสเน อฎฺฐารส พฺรหฺมโกฎิโย อปริมาณา จ เทวตาโย, ปุน ตาวติํสภวเน ปณฺฑุกมฺพลสิลายํ อภิธมฺมเทสนาย อสีติ เทวตาโกฎิโย, เทโวโรหเณ สงฺกสฺสนครทฺวาเร โลกวิวรณปาฎิหาริเย ปสนฺนานํ นรมรูนํ ติํส โกฎิโย อภิสมิํสุฯ</p>


<p>ปุน สเกฺกสุ กปิลวตฺถุสฺมิํ นิโคฺรธาราเม พุทฺธวํสเทสนาย มหาสมยสุตฺตนฺตเทสนาย จ คณนปถมตีตานํ  เทวตานํ ธมฺมาภิสมโย อโหสิ ฯ ปุน สุมนมาลาการสมาคเม, ครหทินฺนสมาคเม, อานนฺทเสฎฺฐิสมาคเม, ชมฺพุกาชีวกสมาคเม, มณฺฑุกเทวปุตฺตสมาคเม, มฎฺฐกุณฺฑลิเทวปุตฺตสมาคเม, สุลสานครโสภินิสมาคเม, สิริมานครโสภินิสมาคเม, เปสการธีตุสมาคเม, จูฬสุภทฺทาสมาคเม, สาเกตพฺราหฺมณสฺส อาฬาหนทสฺสนสมาคเม, สูนาปรนฺตกสมาคเม, สกฺกปญฺหสมาคเม, ติโรกุฎฺฎสมาคเม , รตนสุตฺตสมาคเม ปเจฺจกํ จตุราสีติยา ปาณสหสฺสานํ ธมฺมาภิสมโย อโหสิ, ยาวตา, มหาราช, ภควา โลเก อฎฺฐาสิ, ตาว ตีสุ มณฺฑเลสุ โสฬสสุ มหาชนปเทสุ ยตฺถ ยตฺถ ภควา วิหาสิ, ตตฺถ ตตฺถ เยภุเยฺยน เทฺว ตโย จตฺตาโร ปญฺจ สตํ สหสฺสํ สตสหสฺสํ เทวา จ มนุสฺสา จ สนฺตํ ปรมตฺถํ นิพฺพานํ สจฺฉิกริํสุฯ เย เต, มหาราช, เทวา คิหี เยว, น เต ปพฺพชิตา, เอตานิ เจว, มหาราช, อญฺญานิ จ อเนกานิ เทวตาโกฎิสตสหสฺสานิ คิหี อคาริกา กามโภคิโน สนฺตํ ปรมตฺถํ นิพฺพานํ สจฺฉิกริํสู’’ติฯ</p>


<p>‘‘ยทิ, ภเนฺต นาคเสน, คิหี อคาริกา กามโภคิโน สนฺตํ ปรมตฺถํ นิพฺพานํ สจฺฉิกโรนฺติ, อถ อิมานิ ธุตงฺคานิ กิมตฺถํ สาเธนฺติ, เตน การเณน ธุตงฺคานิ  อกิจฺจกรานิ โหนฺติฯ ยทิ, ภเนฺต นาคเสน, วินา มโนฺตสเธหิ พฺยาธโย วูปสมนฺติ, กิํ วมนวิเรจนาทินา สรีรทุพฺพลกรเณน? ยทิ มุฎฺฐีหิ ปฎิสตฺตุนิคฺคโห ภวติ, กิํ อสิสตฺติสรธนุโกทณฺฑลคุฬมุคฺคเรหิ? ยทิ คณฺฐิกุฎิลสุสิรกณฺฎลตาสาขา อาลมฺพิตฺวา รุกฺขมภิรูหนํ ภวติ, กิํ ทีฆทฬฺหนิเสฺสณิปริเยสเนน? ยทิ ถณฺฑิลเสยฺยาย ธาตุสมตา ภวติ, กิํ สุขสมฺผสฺสมหติมหาสิริสยนปริเยสเนน? ยทิ เอกโก สาสงฺกสปฺปฎิภยวิสมกนฺตารตรณสมโตฺถ ภวติ, กิํ สนฺนทฺธสชฺชมหติมหาสตฺถปริเยสเนน? ยทิ นทิสรํ พาหุนา ตริตุํ สมโตฺถ ภวติ, กิํ ธุวเสตุนาวาปริเยสเนน? ยทิ สกสนฺตเกน ฆาสจฺฉาทนํ กาตุํ ปโหติ, กิํ ปรูปเสวนปิยสมุลฺลาปปจฺฉาปุเรธาวเนน? ยทิ อขาตตฬาเก อุทกํ ลภติ, กิํ อุทปานตฬากโปกฺขรณิขณเนน? เอวเมว โข, ภเนฺต นาคเสน, ยทิ คิหี อคาริกา กามโภคิโน สนฺตํ ปรมตฺถํ นิพฺพานํ สจฺฉิกโรนฺติ, กิํ ธุตคุณวรสมาทิยเนนา’’ติ?</p>


<p>‘‘อฎฺฐวีสติ  โข ปนิเม, มหาราช, ธุตงฺคคุณา ยถาภุจฺจคุณา, เยหิ คุเณหิ ธุตงฺคานิ สพฺพพุทฺธานํ ปิหยิตานิ ปตฺถิตานิฯ กตเม อฎฺฐวีสติ? อิธ, มหาราช, ธุตงฺคํ สุทฺธาชีวํ สุขผลํ อนวชฺชํ น ปรทุกฺขาปนํ อภยํ อสมฺปีฬนํ เอกนฺตวฑฺฒิกํ อปริหานิยํ อมายํ อารกฺขา ปตฺถิตททํ สพฺพสตฺตทมนํ สํวรหิตํ ปติรูปํ อนิสฺสิตํ วิปฺปมุตฺตํ ราคกฺขยํ โทสกฺขยํ  โมหกฺขยํ มานปฺปหานํ กุวิตกฺกเจฺฉทนํ กงฺขาวิตรณํ โกสชฺชวิทฺธํสนํ อรติปฺปหานํ ขมนํ อตุลํ อปฺปมาณํ สพฺพทุกฺขกฺขยคมนํ, อิเม โข, มหาราช, อฎฺฐวีสติ ธุตงฺคคุณา ยถาภุจฺจคุณา เยหิ คุเณหิ  ธุตงฺคานิ สพฺพพุทฺธานํ ปิหยิตานิ ปตฺถิตานิฯ</p>


<p>‘‘เย โข เต, มหาราช, ธุตคุเณ สมฺมา อุปเสวนฺติ, เต อฎฺฐารสหิ คุเณหิ สมุเปตา ภวนฺติฯ กตเมหิ อฎฺฐารสหิ? อาจาโร เตสํ สุวิสุโทฺธ โหติ, ปฎิปทา สุปูริตา โหติ, กายิกํ วาจสิกํ สุรกฺขิตํ โหติ, มโนสมาจาโร สุวิสุโทฺธ โหติ, วีริยํ สุปคฺคหิตํ โหติ, ภยํ วูปสมฺมติ, อตฺตานุทิฎฺฐิพฺยปคตา โหติ, อาฆาโต อุปรโต โหติ, เมตฺตา อุปฎฺฐิตา โหติ, อาหาโร ปริญฺญาโต โหติ, สพฺพสตฺตานํ ครุกโต โหติ, โภชเน มตฺตญฺญู โหติ, ชาคริยมนุยุโตฺต โหติ, อนิเกโต โหติ, ยตฺถ ผาสุ ตตฺถ วิหารี โหติ, ปาปเชคุจฺฉี โหติ, วิเวการาโม โหติ, สตตํ อปฺปมโตฺต โหติ, เย เต, มหาราช, ธุตคุเณ สมฺมา อุปเสวนฺติ, เต อิเมหิ อฎฺฐารสหิ คุเณหิ สมุเปตา ภวนฺติฯ</p>


<p>‘‘ทส อิเม, มหาราช, ปุคฺคลา ธุตคุณารหาฯ กตเม ทส? สโทฺธ โหติ หิริมา ธิติมา อกุโห อตฺถวสี อโลโล สิกฺขากาโม ทฬฺหสมาทาโน อนุชฺฌานพหุโล เมตฺตาวิหารี, อิเม โข, มหาราช, ทส ปุคฺคลา ธุตคุณารหาฯ</p>


<p>‘‘เย เต, มหาราช, คิหี อคาริกา กามโภคิโน สนฺตํ ปรมตฺถํ นิพฺพานํ สจฺฉิกโรนฺติ, สเพฺพ เต ปุริมาสุ ชาตีสุ เตรสสุ ธุตคุเณสุ กตูปาสนา กตภูมิกมฺมา, เต ตตฺถ จารญฺจ ปฎิปตฺติญฺจ โสธยิตฺวา อเชฺชตรหิ คิหี เยว สนฺตา สนฺตํ ปรมตฺตํ นิพฺพานํ สจฺฉิกโรนฺติฯ</p>


<p>‘‘ยถา , มหาราช, กุสโล อิสฺสาโส อเนฺตวาสิเก ปฐมํ ตาว อุปาสนสาลายํ จาปเภทจาปาโรปนคฺคหณมุฎฺฐิปฺปฎิปีฬนองฺคุลิวินามนปาทฐปนสรคฺคหณสนฺนหนอากฑฺฒน สทฺธารณลกฺขนิยมนขิปเน ติณปุริสกฉกณ  ติณปลาลมตฺติกาปุญฺชผลกลกฺขเวเธ อนุสิกฺขาเปตฺวา รโญฺญ สนฺติเก อุปาสนํ อาราธยิตฺวา อาชญฺญรถคชตุรงฺคธนธญฺญหิรญฺญสุวณฺณทาสิทาสภริยคามวรํ ลภติ , เอวเมว โข, มหาราช, เย เต คิหี อคาริกา กามโภคิโน สนฺตํ ปรมตฺถํ นิพฺพานํ สจฺฉิกโรนฺติ, เต สเพฺพ ปุริมาสุ ชาตีสุ เตรสสุ ธุตคุเณสุ กตูปาสนา กตภูมิกมฺมา, เต ตเตฺถว จารญฺจ ปฎิปตฺติญฺจ โสธยิตฺวา อเชฺชตรหิ คิหี เยว สนฺตา สนฺตํ ปรมตฺถํ นิพฺพานํ สจฺฉิกโรนฺติฯ น, มหาราช, ธุตคุเณสุ ปุพฺพาเสวนํ วินา  เอกิสฺสา เยว ชาติยา อรหตฺตํ สจฺฉิกิริยา โหติ, อุตฺตเมน ปน วีริเยน อุตฺตมาย ปฎิปตฺติยา ตถารูเปน อาจริเยน กลฺยาณมิเตฺตน อรหตฺตํ สจฺฉิกิริยา โหติฯ</p>


<p>‘‘ยถา วา ปน, มหาราช, ภิสโกฺก สลฺลกโตฺต อาจริยํ ธเนน วา วตฺตปฺปฎิปตฺติยา วา อาราเธตฺวา สตฺตคฺคหณเฉทนเลขนเวธนสลฺลุทฺธรณวณโธวนโสสนเภสชฺชานุลิมฺปนวมน วิเรจนานุวาสนกิริยมนุสิกฺขิตฺวา วิชฺชาสุ กตสิโกฺข กตูปาสโน กตหโตฺถ อาตุเร อุปสงฺกมติ ติกิจฺฉาย, เอวเมว โข, มหาราช, เย เต คิหี อคาริกา กามโภคิโน สนฺตํ ปรมตฺถํ นิพฺพานํ สจฺฉิกโรนฺติ, เต สเพฺพ ปุริมาสุ ชาตีสุ เตรสสุ ธุตคุเณสุ กตูปาสนา กตภูมิกมฺมา, เต ตเตฺถว จารญฺจ ปฎิปตฺติญฺจ โสธยิตฺวา อเชฺชตรหิ คิหี เยว สนฺตา สนฺตํ ปรมตฺถํ นิพฺพานํ สจฺฉิกโรนฺติ, น, มหาราช, ธุตคุเณหิ อวิสุทฺธานํ ธมฺมาภิสมโย โหติฯ</p>


<p>‘‘ยถา, มหาราช, อุทกสฺส อเสจเนน พีชานํ อวิรูหนํ โหติ, เอวเมว โข, มหาราช, ธุตคุเณหิ อวิสุทฺธานํ ธมฺมาภิสมโย น โหติฯ</p>


<p>‘‘ยถา วา ปน, มหาราช, อกตกุสลานํ อกตกลฺยาณานํ สุคติคมนํ น โหติ, เอวเมว โข, มหาราช, ธุตคุเณหิ อวิสุทฺธานํ ธมฺมาภิสมโย น โหติฯ</p>


<p>‘‘ปถวิสมํ , มหาราช, ธุตคุณํ วิสุทฺธิกามานํ ปติฎฺฐานเฎฺฐนฯ อาโปสมํ, มหาราช, ธุตคุณํ วิสุทฺธิกามานํ สพฺพกิเลสมลโธวนเฎฺฐนฯ เตโชสมํ, มหาราช, ธุตคุณํ วิสุทฺธิกามานํ สพฺพกิเลสวนชฺฌาปนเฎฺฐน ฯ วาโยสมํ, มหาราช, ธุตคุณํ วิสุทฺธิกามานํ สพฺพกิเลสมลรโชปวาหนเฎฺฐนฯ อคทสมํ, มหาราช, ธุตคุณํ วิสุทฺธิกามานํ สพฺพกิเลสพฺยาธิวูปสมนเฎฺฐนฯ อมตสมํ, มหาราช, ธุตคุณํ วิสุทฺธิกามานํ สพฺพกิเลสวิสนาสนเฎฺฐนฯ เขตฺตสมํ, มหาราช, ธุตคุณํ วิสุทฺธิกามานํ สพฺพสามญฺญคุณสสฺสวิรูหนเฎฺฐนฯ มโนหรสมํ, มหาราช, ธุตคุณํ วิสุทฺธิกามานํ ปตฺถิติจฺฉิตสพฺพสมฺปตฺติวรททเฎฺฐนฯ นาวาสมํ, มหาราช, ธุตคุณํ วิสุทฺธิกามานํ สํสารมหณฺณวปารคมนเฎฺฐนฯ ภีรุตฺตาณสมํ, มหาราช, ธุตคุณํ วิสุทฺธิกามานํ ชรามรณภีตานํ อสฺสาสกรณเฎฺฐนฯ มาตุสมํ, มหาราช, ธุตคุณํ วิสุทฺธิกามานํ กิเลสทุกฺขปฺปฎิปีฬิตานํ อนุคฺคาหกเฎฺฐนฯ ปิตุสมํ, มหาราช, ธุตคุณํ วิสุทฺธิกามานํ กุสลวฑฺฒิกามานํ สพฺพสามญฺญคุณชนกเฎฺฐนฯ มิตฺตสมํ, มหาราช, ธุตคุณํ วิสุทฺธิกามานํ สพฺพสามญฺญคุณปริเยสนอวิสํวาทกเฎฺฐนฯ ปทุมสมํ, มหาราช, ธุตคุณํ วิสุทฺธิกามานํ  สพฺพกิเลสมเลหิ อนุปลิตฺตเฎฺฐนฯ จตุชฺชาติยวรคนฺธสมํ , มหาราช, ธุตคุณํ วิสุทฺธิกามานํ กิเลสทุคฺคนฺธปฎิวิโนทนเฎฺฐนฯ คิริราชวรสมํ, มหาราช, ธุตคุณํ วิสุทฺธิกามานํ อฎฺฐโลกธมฺมวาเตหิ อกมฺปิยเฎฺฐนฯ อากาสสมํ, มหาราช, ธุตคุณํ วิสุทฺธิกามานํ สพฺพตฺถ คหณาปคตอุรุวิสฎวิตฺถตมหนฺตเฎฺฐนฯ นทีสมํ, มหาราช, ธุตคุณํ วิสุทฺธิกามานํ กิเลสมลปวาหนเฎฺฐนฯ สุเทสกสมํ, มหาราช, ธุตคุณํ วิสุทฺธิกามานํ ชาติกนฺตารกิเลสวนคหนนิตฺถรณเฎฺฐนฯ มหาสตฺถวาหสมํ, มหาราช, ธุตคุณํ วิสุทฺธิกามานํ สพฺพภยสุญฺญเขมอภยวรปวรนิพฺพานนครสมฺปาปนเฎฺฐน ฯ สุมชฺชิตวิมลาทาสสมํ, มหาราช, ธุตคุณํ วิสุทฺธิกามานํ สงฺขารานํ สภาวทสฺสนเฎฺฐนฯ ผลกสมํ, มหาราช, ธุตคุณํ วิสุทฺธิกามานํ กิเลสลคุฬสรสตฺติปฎิพาหนเฎฺฐนฯ ฉตฺตสมํ, มหาราช, ธุตคุณํ วิสุทฺธิกามานํ กิเลสวสฺสติวิธคฺคิสนฺตาปาตปปฎิพาหนเฎฺฐนฯ จนฺทสมํ, มหาราช, ธุตคุณํ วิสุทฺธิกามานํ ปิหยิตปตฺถิตเฎฺฐนฯ สูริยสมํ, มหาราช, ธุตคุณํ วิสุทฺธิกามานํ โมหตมติมิรนาสนเฎฺฐนฯ สาครสมํ, มหาราช, ธุตคุณํ วิสุทฺธิกามานํ อเนกวิธสามญฺญคุณวรรตนุฎฺฐานเฎฺฐน, อปริมิตอสเงฺขฺยยฺยอปฺปเมยฺยเฎฺฐน จฯ เอวํ โข, มหาราช, ธุตคุณํ วิสุทฺธิกามานํ พหูปการํ สพฺพทรถปริฬาหนุทํ อรตินุทํ ภยนุทํ ภวนุทํ ขีลนุทํ มลนุทํ โสกนุทํ ทุกฺขนุทํ ราคนุทํ โทสนุทํ โมหนุทํ มานนุทํ ทิฎฺฐินุทํ สพฺพากุสลธมฺมนุทํ ยสาวหํ หิตาวหํ สุขาวหํ ผาสุกรํ ปีติกรํ โยคเกฺขมกรํ อนวชฺชํ อิฎฺฐสุขวิปากํ คุณราสิคุณปุญฺชํ อปริมิตอสเงฺขฺยยฺย อปฺปเมยฺยคุณํ วรํ ปวรํ อคฺคํฯ</p>


<p>‘‘ยถา , มหาราช, มนุสฺสา อุปตฺถมฺภวเสน โภชนํ อุปเสวนฺติ, หิตวเสน เภสชฺชํ อุปเสวนฺติ, อุปการวเสน มิตฺตํ อุปเสวนฺติ, ตารณวเสน นาวํ อุปเสวนฺติ, สุคนฺธวเสน มาลาคนฺธํ อุปเสวนฺติ, อภยวเสน ภีรุตฺตาณํ อุปเสวนฺติ, ปติฎฺฐาวเสน  ปถวิํ อุปเสวนฺติ, สิปฺปวเสน อาจริยํ อุปเสวนฺติ, ยสวเสน ราชานํ อุปเสวนฺติ, กามททวเสน มณิรตนํ อุปเสวนฺติ, เอวเมว โข, มหาราช, สพฺพสามญฺญคุณททวเสน อริยา ธุตคุณํ อุปเสวนฺติฯ</p>


<p>‘‘ยถา วา ปน, มหาราช, อุทกํ พีชวิรูหนาย, อคฺคิ  ฌาปนาย, อาหาโร พลาหรณาย, ลตา พนฺธนาย, สตฺถํ เฉทนาย, ปานียํ ปิปาสาวินยนาย, นิธิ อสฺสาสกรณาย, นาวา ตีรสมฺปาปนาย, เภสชฺชํ พฺยาธิวูปสมนาย, ยานํ สุขคมนาย, ภีรุตฺตาณํ ภยวิโนทนาย, ราชา อารกฺขตฺถาย, ผลกํ ทณฺฑเลฑฺฑุลคุฬสรสตฺติปฎิพาหนาย, อาจริโย อนุสาสนาย, มาตา โปสนาย, อาทาโส โอโลกนาย, อลงฺกาโร โสภนาย, วตฺถํ ปฎิจฺฉาทนาย, นิเสฺสณี อาโรหนาย, ตุลา วิสมวิเกฺขปนาย , มนฺตํ ปริชปฺปนาย, อาวุธํ ตชฺชนียปฎิพาหนาย , ปทีโป อนฺธการวิธมนาย, วาโต ปริฬาหนิพฺพาปนาย, สิปฺปํ วุตฺตินิปฺผาทนาย, อคทํ ชีวิตรกฺขณาย, อากโร รตนุปฺปาทนาย, รตนํ อลงฺกราย, อาณา อนติกฺกมนาย, อิสฺสริยํ วสวตฺตนาย, เอวเมว โข, มหาราช, ธุตคุณํ สามญฺญพีชวิรูหนาย, กิเลสมลฌาปนาย, อิทฺธิพลาหรณาย, สติสํวรนิพนฺธนาย, วิมติวิจิกิจฺฉาสมุเจฺฉทนาย, ตณฺหาปิปาสาวินยนาย, อภิสมยอสฺสาสกรณาย, จตุโรฆนิตฺถรณาย, กิเลสพฺยาธิวูปสมาย, นิพฺพานสุขปฺปฎิลาภาย, ชาติชราพฺยาธิมรณโสกปริเทวทุกฺขโทมนสฺสุปายาสภยวิโนทนาย, สามญฺญคุณปริรกฺขณาย, อรติกุวิตกฺกปฎิพาหนาย, สกลสามญฺญตฺถานุสาสนาย, สพฺพสามญฺญคุณโปสนาย, สมถวิปสฺสนามคฺคผลนิพฺพานทสฺสนาย, สกลโลกถุตโถมิตมหติมหาโสภนกรณาย, สพฺพาปายปิทหนาย, สามญฺญตฺถเสลสิขรมุทฺธนิ อภิรูหนาย, วงฺกกุฎิลวิสมจิตฺตวิเกฺขปนาย , เสวิตพฺพาเสวิตพฺพธเมฺม สาธุสชฺฌายกรณาย, สพฺพกิเลสปฎิสตฺตุตชฺชนาย , อวิชฺชนฺธการวิธมนาย, ติวิธคฺคิสนฺตาปปริฬาหนิพฺพาปนาย, สณฺหสุขุมสนฺตสมาปตฺตินิปฺผาทนาย, สกลสามญฺญคุณปริรกฺขณาย, โพชฺฌงฺควรรตนุปฺปาทนาย, โยคิชนาลงฺกรณาย, อนวชฺชนิปุณสุขุมสนฺติสุขมนติกฺกมนาย , สกลสามญฺญอริยธมฺมวสวตฺตนายฯ อิติ, มหาราช, อิเมสํ คุณานํ อธิคมาย ยทิทํ เอกเมกํ ธุตคุณํ, เอวํ, มหาราช, อตุลิยํ ธุตคุณํ อปฺปเมยฺยํ อสมํ อปฺปฎิสมํ อปฺปฎิภาคํ อปฺปฎิเสฎฺฐํ อุตฺตรํ เสฎฺฐํ วิสิฎฺฐํ อธิกํ อายตํ ปุถุลํ วิสฎํ วิตฺถตํ ครุกํ ภาริยํ มหนฺตํฯ</p>


<p>‘‘โย โข, มหาราช, ปุคฺคโล ปาปิโจฺฉ อิจฺฉาปกโต กุหโก ลุโทฺธ โอทริโก ลาภกาโม ยสกาโม กิตฺติกาโม อยุโตฺต อปฺปโตฺต อนนุจฺฉวิโก อนรโห อปฺปติรูโป ธุตงฺคํ  สมาทิยติ, โส ทิคุณํ ทณฺฑมาปชฺชติ, สพฺพคุณฆาตมาปชฺชติ, ทิฎฺฐธมฺมิกํ หีฬนํ ขีฬนํ ครหนํ อุปฺปณฺฑนํ ขิปนํ อสโมฺภคํ นิสฺสารณํ นิจฺฉุภนํ ปวาหนํ ปพฺพาชนํ ปฎิลภติ, สมฺปราเยปิ สตโยชนิเก อวีจิมหานิรเย อุณฺหกฐิตตตฺตสนฺตตฺตอจฺจิชาลามาลเก อเนกวสฺสโกฎิสตสหสฺสานิ อุทฺธมโธ ติริยํ เผณุเทฺทหกํ สมฺปริวตฺตกํ ปจฺจติ, ตโต มุจฺจิตฺวา  กิสผรุสกาฬงฺคปจฺจโงฺค สูนุทฺธุมาตสุสิรุตฺตมโงฺค  ฉาโต ปิปาสิโต วิสมภีมรูปวโณฺณ ภคฺคกณฺณโสโต อุมฺมีลิตนิมีลิตเนตฺตนยโน อรุคตฺตปกฺกคโตฺต ปุฬวากิณฺณสพฺพกาโย วาตมุเข ชลมาโน วิย อคฺคิกฺขโนฺธ อโนฺต ชลมาโน ปชฺชลมาโน อตาโณ อสรโณ อารุณฺณรุณฺณการุญฺญรวํ ปริเทวมาโน นิชฺฌามตณฺหิโก สมณมหาเปโต หุตฺวา อาหิณฺฑมาโน มหิยา อฎฺฎสฺสรํ กโรติฯ</p>


<p>‘‘ยถา , มหาราช, โกจิ อยุโตฺต อปฺปโตฺต อนนุจฺฉวิโก อนรโห อปฺปติรูโป หีโน กุชาติโก ขตฺติยาภิเสเกน อภิสิญฺจติ, โส ลภติ หตฺถเจฺฉทํ ปาทเจฺฉทํ หตฺถปาทเจฺฉทํ กณฺณเจฺฉทํ นาสเจฺฉทํ กณฺณนาสเจฺฉทํ  พิลงฺคถาลิกํ สงฺขมุณฺฑิกํ ราหุมุขํ โชติมาลิกํ หตฺถปโชฺชติกํ เอรกวตฺติกํ จีรกวาสิกํ เอเณยฺยกํ พฬิสมํสิกํ กหาปณกํ ขาราปตจฺฉิกํ ปลิฆปริวตฺติกํ ปลาลปีฐกํ ตเตฺตน เตเลน  โอสิญฺจนํ สุนเขหิ ขาทาปนํ ชีวสูลาโรปนํ อสินา สีสเจฺฉทํ อเนกวิหิตมฺปิ กมฺมการณํ อนุภวติฯ กิํ การณา? อยุโตฺต อปฺปโตฺต อนนุจฺฉวิโก อนรโห อปฺปติรูโป หีโน กุชาติโก มหเนฺต อิสฺสริเย ฐาเน อตฺตานํ ฐเปสิ, เวลํ ฆาเตสิ, เอวเมว โข, มหาราช, โย โกจิ ปุคฺคโล ปาปิโจฺฉ…เป.… มหิยา อฎฺฎสฺสรํ กโรติฯ</p>


<p>‘‘โย ปน, มหาราช, ปุคฺคโล ยุโตฺต ปโตฺต อนุจฺฉวิโก อรโห ปติรูโป อปฺปิโจฺฉ สนฺตุโฎฺฐ ปวิวิโตฺต อสํสโฎฺฐ อารทฺธวีริโย ปหิตโตฺต อสโฐ อมาโย อโนทริโก อลาภกาโม อยสกาโม อกิตฺติกาโม สโทฺธ สทฺธาปพฺพชิโต ชรามรณา มุจฺจิตุกาโม ‘สาสนํ ปคฺคณฺหิสฺสามี’ติ ธุตงฺคํ สมาทิยติ, โส ทิคุณํ ปูชํ อรหติ เทวานญฺจ ปิโย โหติ มนาโป ปิหยิโต ปตฺถิโต, ชาติสุมนมลฺลิกาทีนํ วิย ปุปฺผํ นหาตานุลิตฺตสฺส, ชิฆจฺฉิตสฺส วิย ปณีตโภชนํ, ปิปาสิตสฺส วิย สีตลวิมลสุรภิปานียํ, วิสคตสฺส วิย โอสธวรํ, สีฆคมนกามสฺส วิย อาชญฺญรถวรุตฺตมํ, อตฺถกามสฺส วิย มโนหรมณิรตนํ, อภิสิญฺจิตุกามสฺส วิย ปณฺฑรวิมลเสตจฺฉตฺตํ, ธมฺมกามสฺส วิย อรหตฺตผลาธิคมมนุตฺตรํฯ ตสฺส จตฺตาโร สติปฎฺฐานา ภาวนาปาริปูริํ คจฺฉนฺติ, จตฺตาโร สมฺมปฺปธานา จตฺตาโร อิทฺธิปาทา ปญฺจินฺทฺริยานิ ปญฺจ พลานิ สตฺต โพชฺฌงฺคา อริโย อฎฺฐงฺคิโก มโคฺค ภาวนาปาริปูริํ คจฺฉติ, สมถวิปสฺสนา อธิคจฺฉติ, อธิคมปฺปฎิปตฺติ ปริณมติ, จตฺตาริ สามญฺญผลานิ  จตโสฺส ปฎิสมฺภิทา ติโสฺส วิชฺชา ฉฬภิญฺญา เกวโล จ สมณธโมฺม สเพฺพ ตสฺสาเธยฺยา โหนฺติ, วิมุตฺติปณฺฑรวิมลเสตจฺฉเตฺตน อภิสิญฺจติฯ</p>


<p>‘‘ยถา, มหาราช, รโญฺญ ขตฺติยสฺส อภิชาตกุลกุลีนสฺส ขตฺติยาภิเสเกน อภิสิตฺตสฺส ปริจรนฺติ สรฎฺฐเนคมชานปทภฎพลา  อฎฺฐตฺติํสา จ ราชปริสา นฎนจฺจกา มุขมงฺคลิกา โสตฺถิวาจกา สมณพฺราหฺมณสพฺพปาสณฺฑคณา อภิคจฺฉนฺติ, ยํ กิญฺจิ ปถวิยา ปฎฺฎนรตนากรนครสุงฺกฎฺฐานเวรชฺชกเฉชฺชเภชฺชชนมนุสาสนํ สพฺพตฺถ สามิโก ภวติ, เอวเมว โข , มหาราช, โย โกจิ ปุคฺคโล ยุโตฺต ปโตฺต…เป.… วิมุตฺติปณฺฑรวิมลเสตจฺฉเตฺตน อภิสิญฺจติฯ</p>


<p>‘‘เตรสิมานิ , มหาราช, ธุตงฺคานิ, เยหิ สุทฺธิกโต นิพฺพานมหาสมุทฺทํ ปวิสิตฺวา พหุวิธํ ธมฺมกีฬมภิกีฬติ, รูปารูปอฎฺฐสมาปตฺติโย วฬเญฺชติ, อิทฺธิวิธํ ทิพฺพโสตธาตุํ ปรจิตฺตวิชานนํ ปุเพฺพนิวาสานุสฺสติํ ทิพฺพจกฺขุํ สพฺพาสวกฺขยญฺจ ปาปุณาติฯ กตเม เตรส? ปํสุกูลิกงฺคํ เตจีวริกงฺคํ ปิณฺฑปาติกงฺคํ สปทานจาริกงฺคํ เอกาสนิกงฺคํ ปตฺตปิณฺฑิกงฺคํ ขลุปจฺฉาภตฺติกงฺคํ อารญฺญิกงฺคํ รุกฺขมูลิกงฺคํ อโพฺภกาสิกงฺคํ โสสานิกงฺคํ ยถาสนฺถติกงฺคํ เนสชฺชิกงฺคํ, อิเมหิ โข, มหาราช, เตรสหิ ธุตคุเณหิ ปุเพฺพ อาเสวิเตหิ นิเสวิเตหิ จิเณฺณหิ ปริจิเณฺณหิ จริเตหิ อุปจริเตหิ ปริปูริเตหิ เกวลํ สามญฺญํ ปฎิลภติ, ตสฺสาเธยฺยา โหนฺติ เกวลา สนฺตา สุขา สมาปตฺติโยฯ</p>


<p>‘‘ยถา, มหาราช, สธโน นาวิโก ปฎฺฎเน สุฎฺฐุ กตสุโงฺก มหาสมุทฺทํ ปวิสิตฺวา วงฺคํ ตโกฺกลํ จีนํ โสวีรํ สุรฎฺฐํ อลสนฺทํ โกลปฎฺฎนํ สุวณฺณภูมิํ คจฺฉติ อญฺญมฺปิ ยํ กิญฺจิ นาวาสญฺจรณํ, เอวเมว โข, มหาราช, อิเมหิ เตรสหิ ธุตคุเณหิ  ปุเพฺพ อาเสวิเตหิ นิเสวิเตหิ จิเณฺณหิ ปริจิเณฺณหิ จริเตหิ อุปจริเตหิ ปริปูริเตหิ เกวลํ สามญฺญํ ปฎิลภติ, ตสฺสาเธยฺยา โหนฺติ เกวลา สนฺตา สุขา สมาปตฺติโยฯ</p>


<p>‘‘ยถา, มหาราช, กสฺสโก ปฐมํ เขตฺตโทสํ ติณกฎฺฐปาสาณํ อปเนตฺวา กสิตฺวา วปิตฺวา สมฺมา อุทกํ ปเวเสตฺวา รกฺขิตฺวา โคเปตฺวา ลวนมทฺทเนน พหุธญฺญโก โหติ, ตสฺสาเธยฺยา ภวนฺติ เย เกจิ อธนา กปณา ทลิทฺทา ทุคฺคตชนา, เอวเมว โข, มหาราช, อิเมหิ เตรสหิ ธุตคุเณหิ ปุเพฺพ อาเสวิเตหิ…เป.… เกวลา สนฺตา สุขา สมาปตฺติโยฯ</p>


<p>‘‘ยถา วา ปน, มหาราช, ขตฺติโย มุทฺธาวสิโตฺต อภิชาตกุลีโน เฉชฺชเภชฺชชนมนุสาสเน อิสฺสโร โหติ วสวตฺตี สามิโก อิจฺฉากรโณ, เกวลา จ มหาปถวี ตสฺสาเธยฺยา โหติ, เอวเมว โข, มหาราช, อิเมหิ เตรสหิ ธุตคุเณหิ ปุเพฺพ อาเสวิเตหิ นิเสวิเตหิ จิเณฺณหิ ปริจิเณฺณหิ จริเตหิ อุปจริเตหิ ปริปูริเตหิ ชินสาสนวเร อิสฺสโร โหติ วสวตฺตี สามิโก อิจฺฉากรโณ, เกวลา จ สมณคุณา ตสฺสาเธยฺยา โหนฺติฯ</p>


<p>‘‘นนุ , มหาราช, เถโร อุปเสโน วงฺคนฺตปุโตฺต สเลฺลขธุตคุเณ ปริปูรการิตาย อนาทิยิตฺวา  สาวตฺถิยา สงฺฆสฺส กติกํ สปริโส นรทมฺมสารถิํ ปฎิสลฺลานคตํ อุปสงฺกมิตฺวา ภควโต ปาเท สิรสา วนฺทิตฺวา เอกมนฺตํ นิสีทิ, ภควา จ ตํ สุวินีตํ ปริสํ โอโลเกตฺวา หฎฺฐตุโฎฺฐ ปมุทิโต อุทโคฺค ปริสาย สทฺธิํ สลฺลาปํ สลฺลปิตฺวา อสมฺภิเนฺนน พฺรหฺมสฺสเรน เอตทโวจ ‘ปาสาทิกา โข ปน ตฺยายํ อุปเสน ปริสา, กตํ ตฺวํ อุปเสน ปริสํ วิเนสี’ติฯ โสปิ สพฺพญฺญุนา ทสพเลน เทวาติเทเวน ปุโฎฺฐ ยถาภูตสภาวคุณวเสน ภควนฺตํ เอตทโวจ –</p>


<p>‘‘โย โกจิ มํ, ภเนฺต, อุปสงฺกมิตฺวา ปพฺพชฺชํ วา นิสฺสยํ วา ยาจติ, ตมหํ  เอวํ วทามิ ‘‘อหํ โข อาวุโส อารญฺญิโก ปิณฺฑปาติโก ปํสุกูลิโก เตจีวริโกฯ สเจ ตฺวมฺปิ อารญฺญิโก ภวิสฺสสิ ปิณฺฑปาติโก ปํสุกูลิโก เตจีวริโก, เอวาหํ ตํ ปพฺพาเชสฺสามิ นิสฺสยํ ทสฺสามี’’ติ, สเจ โส เม, ภเนฺต, ปฎิสฺสุณิตฺวา นนฺทติ โอรมติ, เอวาหํ ตํ ปพฺพาเชมิ นิสฺสยํ เทมิ, สเจ น นนฺทติ น โอรมติ, น ตํ ปพฺพาเชมิ, น นิสฺสยํ เทมิ, เอวาหํ, ภเนฺต, ปริสํ วิเนมี’’ติฯ เอวํ โข , มหาราช, ธุตคุณวรสมาทิโณฺณ ชินสาสนวเร อิสฺสโร โหติฯ วสวตฺตี สามิโก อิจฺฉากรโณ, ตสฺสาเธยฺยา โหนฺติ เกวลา สนฺตา สุขา สมาปตฺติโยฯ</p>


<p>‘‘ยถา, มหาราช, ปทุมํ อภิวุทฺธปริสุทฺธอุทิจฺจชาติปฺปภวํ สินิทฺธํ มุทุ โลภนียํ สุคนฺธํ ปิยํ ปตฺถิตํ ปสตฺถํ ชลกทฺทมมนุปลิตฺตํ อณุปตฺตเกสรกณฺณิกาภิมณฺฑิตํ ภมรคณเสวิตํ สีตลสลิลสํวทฺธํ, เอวเมว โข, มหาราช, อิเมหิ เตรสหิ ธุตคุเณหิ ปุเพฺพ อาเสวิเตหิ นิเสวิเตหิ จิเณฺณหิ ปริจิเณฺณหิ จริเตหิ อุปจริเตหิ ปริปูริเตหิ อริยสาวโก ติํสคุณวเรหิ สมุเปโต โหติฯ</p>


<p>‘‘กตเมหิ ติํสคุณวเรหิ? สินิทฺธมุทุมทฺทวเมตฺตจิโตฺต โหติ, ฆาติตหตวิหตกิเลโส โหติ, หตนิหตมานทโพฺพ โหติ, อจลทฬฺหนิวิฎฺฐนิเพฺพมติกสโทฺธ โหติ, ปริปุณฺณปีณิตปหฎฺฐโลภนียสนฺตสุขสมาปตฺติลาภี โหติ, สีลวรปวรอสมสุจิคนฺธปริภาวิโต โหติ, เทวมนุสฺสานํ ปิโย โหติ มนาโป, ขีณาสวอริยวรปุคฺคลปตฺถิโต, เทวมนุสฺสานํ วนฺทิตปูชิโต, พุธวิพุธปณฺฑิตชนานํ ถุตถวิตโถมิตปสโตฺถ , อิธ วา หุรํ วา โลเกน อนุปลิโตฺต, อปฺปโถกวเชฺชปิ  ภยทสฺสาวี, วิปุลวรสมฺปตฺติกามานํ มคฺคผลวรตฺถสาธโน, อายาจิตวิปุลปณีตปจฺจยภาคี, อนิเกตสยโน, ฌานโชฺฌสิตตปฺปวรวิหารี , วิชฎิตกิเลสชาลวตฺถุ, ภินฺนภคฺคสงฺกุฎิตสญฺฉินฺนคตินีวรโณ, อกุปฺปธโมฺม, อภินีตวาโส, อนวชฺชโภคี , คติวิมุโตฺต, อุตฺติณฺณสพฺพวิจิกิโจฺฉ, วิมุตฺติโชฺฌสิตโตฺถ , ทิฎฺฐธโมฺม, อจลทฬฺหภีรุตฺตาณมุปคโต, สมุจฺฉินฺนานุสโย, สพฺพาสวกฺขยํ ปโตฺต, สนฺตสุขสมาปตฺติวิหารพหุโล, สพฺพสมณคุณสมุเปโต, อิเมหิ ติํสคุณวเรหิ สมุเปโต โหติฯ</p>


<p>‘‘นนุ, มหาราช, เถโร สาริปุโตฺต ทสสหสฺสิโลกธาตุยา อคฺคปุริโส ฐเปตฺวา ทสพลํ โลกาจริยํ, โสปิ อปริมิตมสเงฺขฺยยฺยกเปฺป สมาจิตกุสลมูโล  พฺราหฺมณกุลกุลีโน มนาปิกํ กามรติํ อเนกสตสงฺขํ ธนวรญฺจ โอหาย ชินสาสเน ปพฺพชิตฺวา อิเมหิ เตรสหิ ธุตคุเณหิ กายวจีจิตฺตํ ทมยิตฺวา อเชฺชตรหิ อนนฺตคุณสมนฺนาคโต โคตมสฺส ภควโต สาสนวเร ธมฺมจกฺกมนุปฺปวตฺตโก ชาโตฯ ภาสิตเมฺปตํ, มหาราช, ภควตา เทวาติเทเวน เอกงฺคุตฺตรนิกายวรลญฺฉเก –</p>


<p>‘‘นาหํ, ภิกฺขเว, อญฺญํ เอกปุคฺคลมฺปิ สมนุปสฺสามิ, โย เอวํ ตถาคเตน อนุตฺตรํ ธมฺมจกฺกํ ปวตฺติตํ สมฺมเทว อนุปฺปวเตฺตติ, ยถยิทํ ภิกฺขเว, สาริปุโตฺต, สาริปุโตฺตฯ ภิกฺขเว, ตถาคเตน อนุตฺตรํ ธมฺมจกฺกํ ปวตฺติตํ สมฺมเทว อนุปฺปวเตฺตตี’’’ติฯ</p>


<p>‘‘สาธุ, ภเนฺต นาคเสน, ยํ กิญฺจิ นวงฺคํ พุทฺธวจนํ, ยา จ โลกุตฺตรา กิริยา, ยา จ โลเก อธิคมวิปุลวรสมฺปตฺติโย, สพฺพํ ตํ เตรสสุ ธุตคุเณสุ สโมธาโนปคต’’  นฺติฯ</p>

</p>

</p>





