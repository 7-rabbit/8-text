<h1>(๒๕) ๕. ทุจฺจริตวโคฺค</h1>
<h3>๑. ปฐมทุจฺจริตสุตฺตํ</h3>
<p> ‘‘ปญฺจิเม  , ภิกฺขเว, อาทีนวา ทุจฺจริเตฯ กตเม ปญฺจ? อตฺตาปิ อตฺตานํ อุปวทติ; อนุวิจฺจ วิญฺญู ครหนฺติ; ปาปโก กิตฺติสโทฺท อพฺภุคฺคจฺฉติ; สมฺมูโฬฺห กาลํ กโรติ; กายสฺส เภทา ปรํ มรณา อปายํ ทุคฺคติํ วินิปาตํ นิรยํ อุปปชฺชติฯ อิเม โข, ภิกฺขเว, ปญฺจ อาทีนวา ทุจฺจริเตฯ</p>


<p>‘‘ปญฺจิเม, ภิกฺขเว, อานิสํสา สุจริเตฯ กตเม ปญฺจ? อตฺตาปิ อตฺตานํ น อุปวทติ; อนุวิจฺจ วิญฺญู ปสํสนฺติ; กลฺยาโณ กิตฺติสโทฺท อพฺภุคฺคจฺฉติ; อสมฺมูโฬฺห กาลํ กโรติ; กายสฺส เภทา ปรํ มรณา สุคติํ สคฺคํ โลกํ อุปปชฺชติฯ อิเม โข, ภิกฺขเว, ปญฺจ อานิสํสา สุจริเต’’ติฯ ปฐมํฯ</p>


<h3>๒. ปฐมกายทุจฺจริตสุตฺตํ</h3>
<p> ‘‘ปญฺจิเม, ภิกฺขเว, อาทีนวา กายทุจฺจริเต…เป.… อานิสํสา กายสุจริเต…เป.…ฯ ทุติยํฯ</p>


<h3>๓. ปฐมวจีทุจฺจริตสุตฺตํ</h3>
<p> ‘‘ปญฺจิเม , ภิกฺขเว, อาทีนวา วจีทุจฺจริเต…เป.… อานิสํสา วจีสุจริเต…เป.…ฯ ตติยํฯ</p>


<h3>๔. ปฐมมโนทุจฺจริตสุตฺตํ</h3>
<p> ‘‘ปญฺจิเม, ภิกฺขเว, อาทีนวา มโนทุจฺจริเต…เป.… อานิสํสา มโนสุจริเต ฯ กตเม ปญฺจ? อตฺตาปิ  อตฺตานํ น อุปวทติ; อนุวิจฺจ วิญฺญู  ปสํสนฺติ; กลฺยาโณ กิตฺติสโทฺท อพฺภุคฺคจฺฉติ; อสมฺมูโฬฺห กาลํ กโรติ; กายสฺส เภทา ปรํ มรณา สุคติํ สคฺคํ โลกํ อุปปชฺชติฯ อิเม โข, ภิกฺขเว, ปญฺจ อานิสํสา มโนสุจริเต’’ติฯ จตุตฺถํฯ</p>


<h3>๕. ทุติยทุจฺจริตสุตฺตํ</h3>
<p> ‘‘ปญฺจิเม, ภิกฺขเว, อาทีนวา ทุจฺจริเตฯ กตเม ปญฺจ? อตฺตาปิ อตฺตานํ อุปวทติ; อนุวิจฺจ วิญฺญู ครหนฺติ; ปาปโก กิตฺติสโทฺท อพฺภุคฺคจฺฉติ; สทฺธมฺมา วุฎฺฐาติ; อสทฺธเมฺม ปติฎฺฐาติฯ อิเม โข, ภิกฺขเว, ปญฺจ อาทีนวา ทุจฺจริเตฯ</p>


<p>‘‘ปญฺจิเม, ภิกฺขเว, อานิสํสา สุจริเตฯ กตเม ปญฺจ? อตฺตาปิ อตฺตานํ น อุปวทติ; อนุวิจฺจ วิญฺญู ปสํสนฺติ; กลฺยาโณ กิตฺติสโทฺท อพฺภุคฺคจฺฉติ; อสทฺธมฺมา วุฎฺฐาติ; สทฺธเมฺม ปติฎฺฐาติฯ อิเม โข, ภิกฺขเว, ปญฺจ อานิสํสา สุจริเต’’ติฯ ปญฺจมํฯ</p>


<h3>๖. ทุติยกายทุจฺจริตสุตฺตํ</h3>
<p> ‘‘ปญฺจิเม, ภิกฺขเว, อาทีนวา กายทุจฺจริเต…เป.… อานิสํสา กายสุจริเต…เป.…ฯ ฉฎฺฐํฯ</p>


<h3>๗. ทุติยวจีทุจฺจริตสุตฺตํ</h3>
<p> ‘‘ปญฺจิเม, ภิกฺขเว, อาทีนวา วจีทุจฺจริเต…เป.… อานิสํสา วจีสุจริเต…เป.…ฯ สตฺตมํฯ</p>


<h3>๘. ทุติยมโนทุจฺจริตสุตฺตํ</h3>
<p> ‘‘ปญฺจิเม , ภิกฺขเว, อาทีนวา มโนทุจฺจริเต…เป.… อานิสํสา มโนสุจริเตฯ กตเม ปญฺจ? อตฺตาปิ อตฺตานํ  น อุปวทติ; อนุวิจฺจ วิญฺญู ปสํสนฺติ; กลฺยาโณ  กิตฺติสโทฺท อพฺภุคฺคจฺฉติ; อสทฺธมฺมา วุฎฺฐาติ; สทฺธเมฺม ปติฎฺฐาติฯ อิเม โข, ภิกฺขเว, ปญฺจ อานิสํสา มโนสุจริเต’’ติฯ อฎฺฐมํฯ</p>


<h3>๙. สิวถิกสุตฺตํ</h3>
<p> ‘‘ปญฺจิเม, ภิกฺขเว, อาทีนวา สิวถิกาย ฯ กตเม ปญฺจ? อสุจิ, ทุคฺคนฺธา, สปฺปฎิภยา, วาฬานํ อมนุสฺสานํ อาวาโส, พหุโน ชนสฺส อาโรทนา – อิเม โข, ภิกฺขเว, ปญฺจ อาทีนวา สิวถิกายฯ</p>


<p>‘‘เอวเมวํ โข, ภิกฺขเว, ปญฺจิเม อาทีนวา สิวถิกูปเม ปุคฺคเลฯ กตเม ปญฺจ? อิธ , ภิกฺขเว, เอกโจฺจ ปุคฺคโล อสุจินา กายกเมฺมน สมนฺนาคโต โหติ; อสุจินา วจีกเมฺมน สมนฺนาคโต โหติ; อสุจินา มโนกเมฺมน สมนฺนาคโต โหติฯ อิทมสฺส อสุจิตาย วทามิฯ เสยฺยถาปิ สา, ภิกฺขเว, สิวถิกา อสุจิ; ตถูปมาหํ, ภิกฺขเว, อิมํ ปุคฺคลํ วทามิฯ</p>


<p>‘‘ตสฺส อสุจินา กายกเมฺมน สมนฺนาคตสฺส, อสุจินา วจีกเมฺมน สมนฺนาคตสฺส, อสุจินา มโนกเมฺมน สมนฺนาคตสฺส ปาปโก กิตฺติสโทฺท อพฺภุคฺคจฺฉติฯ อิทมสฺส ทุคฺคนฺธตาย วทามิฯ เสยฺยถาปิ สา, ภิกฺขเว, สิวถิกา ทุคฺคนฺธา; ตถูปมาหํ, ภิกฺขเว, อิมํ ปุคฺคลํ วทามิฯ</p>


<p>‘‘ตเมนํ อสุจินา กายกเมฺมน สมนฺนาคตํ, อสุจินา วจีกเมฺมน สมนฺนาคตํ, อสุจินา มโนกเมฺมน สมนฺนาคตํ เปสลา สพฺรหฺมจารี อารกา ปริวชฺชนฺติฯ อิทมสฺส สปฺปฎิภยสฺมิํ วทามิฯ เสยฺยถาปิ สา, ภิกฺขเว, สิวถิกา สปฺปฎิภยา; ตถูปมาหํ, ภิกฺขเว, อิมํ ปุคฺคลํ วทามิฯ</p>


<p>‘‘โส อสุจินา กายกเมฺมน สมนฺนาคโต, อสุจินา วจีกเมฺมน สมนฺนาคโต , อสุจินา มโนกเมฺมน สมนฺนาคโต สภาเคหิ ปุคฺคเลหิ สทฺธิํ สํวสติฯ อิทมสฺส วาฬาวาสสฺมิํ  วทามิฯ เสยฺยถาปิ สา , ภิกฺขเว, สิวถิกา วาฬานํ อมนุสฺสานํ อาวาโส; ตถูปมาหํ, ภิกฺขเว, อิมํ ปุคฺคลํ วทามิฯ</p>


<p>‘‘ตเมนํ อสุจินา กายกเมฺมน สมนฺนาคตํ, อสุจินา วจีกเมฺมน สมนฺนาคตํ, อสุจินา มโนกเมฺมน สมนฺนาคตํ เปสลา สพฺรหฺมจารี ทิสฺวา ขียธมฺมํ  อาปชฺชนฺติ – ‘อโห วต โน ทุกฺขํ เย มยํ เอวรูเปหิ ปุคฺคเลหิ สทฺธิํ สํวสามา’ติ! อิทมสฺส อาโรทนาย วทามิฯ เสยฺยถาปิ สา, ภิกฺขเว, สิวถิกา พหุโน ชนสฺส อาโรทนา; ตถูปมาหํ, ภิกฺขเว, อิมํ ปุคฺคลํ วทามิฯ อิเม โข, ภิกฺขเว, ปญฺจ อาทีนวา สิวถิกูปเม ปุคฺคเล’’ติฯ นวมํฯ</p>


<h3>๑๐. ปุคฺคลปฺปสาทสุตฺตํ</h3>
<p> ‘‘ปญฺจิเม , ภิกฺขเว, อาทีนวา ปุคฺคลปฺปสาเทฯ กตเม ปญฺจ? ยสฺมิํ, ภิกฺขเว, ปุคฺคเล ปุคฺคโล อภิปฺปสโนฺน โหติ, โส ตถารูปํ อาปตฺติํ อาปโนฺน โหติ ยถารูปาย อาปตฺติยา สโงฺฆ อุกฺขิปติฯ ตสฺส เอวํ โหติ – ‘โย โข มฺยายํ ปุคฺคโล ปิโย มนาโป โส สเงฺฆน อุกฺขิโตฺต’ติฯ ภิกฺขูสุ อปฺปสาทพหุโล โหติฯ ภิกฺขูสุ อปฺปสาทพหุโล สมาโน อเญฺญ ภิกฺขู น ภชติฯ อเญฺญ ภิกฺขู อภชโนฺต สทฺธมฺมํ น สุณาติฯ สทฺธมฺมํ อสุณโนฺต สทฺธมฺมา ปริหายติฯ อยํ, ภิกฺขเว, ปฐโม อาทีนโว ปุคฺคลปฺปสาเทฯ</p>


<p>‘‘ปุน จปรํ, ภิกฺขเว, ยสฺมิํ ปุคฺคเล ปุคฺคโล อภิปฺปสโนฺน โหติ, โส ตถารูปํ อาปตฺติํ อาปโนฺน โหติ ยถารูปาย อาปตฺติยา สโงฺฆ อเนฺต นิสีทาเปติ ฯ ตสฺส เอวํ โหติ – ‘โย โข มฺยายํ ปุคฺคโล ปิโย มนาโป โส สเงฺฆน อเนฺต นิสีทาปิโต’ติฯ ภิกฺขูสุ อปฺปสาทพหุโล โหติฯ ภิกฺขูสุ อปฺปสาทพหุโล สมาโน อเญฺญ ภิกฺขู น ภชติฯ อเญฺญ ภิกฺขู อภชโนฺต สทฺธมฺมํ น สุณาติฯ สทฺธมฺมํ อสุณโนฺต สทฺธมฺมา ปริหายติฯ อยํ, ภิกฺขเว, ทุติโย อาทีนโว ปุคฺคลปฺปสาเทฯ</p>


<p>‘‘ปุน จปรํ, ภิกฺขเว, ยสฺมิํ ปุคฺคเล ปุคฺคโล อภิปฺปสโนฺน โหติ, โส ทิสาปกฺกโนฺต โหติ…เป.… โส วิพฺภโนฺต โหติ…เป.… โส  กาลงฺกโต โหติฯ ตสฺส เอวํ โหติ – ‘โย โข มฺยายํ ปุคฺคโล ปิโย มนาโป โส กาลงฺกโต’ติฯ อเญฺญ ภิกฺขู น ภชติฯ อเญฺญ ภิกฺขู  อภชโนฺต สทฺธมฺมํ น สุณาติฯ สทฺธมฺมํ อสุณโนฺต สทฺธมฺมา ปริหายติฯ อยํ, ภิกฺขเว, ปญฺจโม อาทีนโว ปุคฺคลปฺปสาเทฯ อิเม โข, ภิกฺขเว, ปญฺจ อาทีนวา ปุคฺคลปฺปสาเท’’ติฯ ทสมํฯ</p>

</p>


<p>ตสฺสุทฺทานํ –</p>


<p>
ทุจฺจริตํ  
กายทุจฺจริตํ, วจีทุจฺจริตํ มโนทุจฺจริตํ;  
  
จตูหิ ปเร เทฺว สิวถิกา, ปุคฺคลปฺปสาเทน จาติฯ  
</p>
  
ปญฺจมปณฺณาสกํ สมตฺตํฯ  
</p>
  
  
  
  
  