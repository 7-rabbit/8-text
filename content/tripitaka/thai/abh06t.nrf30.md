<h1>๔. จตุโตฺถ ปริเจฺฉโท</h1>
<h3>ปกิณฺณกวิภาโค</h3>
<ol>
<li>
อิโต  
ปรํ กิจฺจโต จ, ทฺวาราลมฺพณวตฺถุโต;  
  
ภูมิปุคฺคลโต ฐานา, ชนกา จ ยถารหํฯ  
</li>
  
<li>
สงฺคโห จ ปวตฺติ จ, ปฎิสนฺธิปวตฺติสุ;  
  
จิตฺตุปฺปาทวเสเนว, สํขิปิตฺวาน นิยฺยเตฯ  
</li>
  
<li>
รูปารูปมหาปากา, มุเปกฺขาตีรณทฺวยํ;  
  
จุติสนฺธิภวงฺคานิ, จิตฺตาเนกูนวีสติฯ  
</li>
  
<li>
อาวชฺชนํ ตุ ยุคฬํ, ทสฺสนํ สวนํ ตถา;  
  
ฆายนํ สายนเญฺจว, ผุสนํ สมฺปฎิจฺฉนํฯ  
</li>
  
<li>
ตีณิ ตีรณจิตฺตานิ, เอกํ โวฎฺฐพฺพนํ มตํ;  
  
ปญฺจทฺวาเร มโนทฺวาเร, ตทาวชฺชนนามกํฯ  
</li>
  
<li>
ปญฺจปญฺญาส  
ชวนกิจฺจานีติ วินิทฺทิเส;  
  
กฺริยา จาวชฺชนํ หิตฺวา, กุสลากุสลปฺผลํฯ  
</li>
  
<li>
ตทาลมฺพณจิตฺตานิ, ภวเนฺตกาทเสว หิ;  
  
มหาวิปากจิตฺตานิ, อฎฺฐ สนฺตีรณตฺตยํฯ  
</li>
  
<li>
ปญฺจกิจฺจนฺติ ภาสนฺติ, อุเปกฺขาตีรณทฺวยํ;  
  
จตุกิจฺจา มหาปากา, ติกกิจฺจา มหคฺคตาฯ  
</li>
  
<li>
ทุกิจฺจมิติ โวฎฺฐพฺพํ, สุขตีรณมีริตํ;  
  
ปญฺจวิญฺญาณชวนมโนธาตุตฺติกํ ปนฯ  
</li>
  
<li>
เอกกิจฺจาติ ภาสนฺติ, อฎฺฐสฎฺฐิ วิภาวิโน;  
  
อิเจฺจวํ  
กิจฺจเภเทน,  
จิตฺตุปฺปาทา ววตฺถิตาฯ  
</li>
  
<li>
จกฺขุโสตฆานชิวฺหา-กายธาตุ ยถากฺกมํ;  
  
ปญฺจทฺวารา ภวงฺคํ ตุ, มโนทฺวารํ ปวุจฺจติฯ  
</li>
  
<li>
ฆานาทโย  
ตโย รูเป, ปญฺจ จกฺขาทโย ตถา;  
  
อรูเป นตฺถุภยตฺถ, ตทาลมฺพณมานสํฯ  
</li>
  
<li>
ฉ ทฺวารา วีถิจิตฺตานิ, สตฺต กามีสุ รูปิสุ;  
  
ทฺวารตฺตยํ ฉ จิตฺตานิ, มโนทฺวารมรูปิสุฯ  
</li>
  
<li>
ปฎิสนฺธาทิภูตา หิ, อวสาเน จุติฎฺฐิตา;  
  
มเชฺฌ ภวงฺคํ เฉตฺวาน, ปเจฺจกํ วีถิ ชายติฯ  
</li>
  
<li>
รูปาทารมฺมเณ จกฺขุ-ปสาทาทิมฺหิ ฆฎฺฎิเต;  
  
อาวชฺชนาทโย โหนฺติ, ภวงฺคทฺวิจลา ปรํฯ  
</li>
  
<li>
ปริณาเม ภวงฺคสฺส, อาลเมฺพ คหณารเห;  
  
ตถา วีถิ มโนทฺวาเร, ยถาสมฺภวโต ภเวฯ  
</li>
  
<li>
อาวชฺชา ปญฺจวิญฺญาณํ, สมฺปฎิจฺฉนตีรณํ;  
  
โวฎฺฐพฺพกามชวนํ, ตทาลมฺพณมานสํฯ  
</li>
  
<li>
สเตฺตวํ  
วีถิจิตฺตานิ, จิตฺตุปฺปาทา จตุทฺทส;  
  
จตุปญฺญาส วิตฺถารา, ปญฺจทฺวาเร ยถารหํฯ  
</li>
  
<li>
อุปฺปาทฎฺฐิติภงฺคานํ, วสา จิตฺตกฺขณํ ตยํ;  
  
รูปานํ ฐิติ เอกูน-ปญฺญาสญฺจ ทุเก ทุกํฯ  
</li>
  
<li>
ปริเตฺตติปริเตฺต จ, มหเนฺตติมหนฺตเก;  
  
โวฎฺฐพฺพโมฆชวนํ, ตทาลมฺพนฺติ ตํ กมาฯ  
</li>
  
<li>
อาวชฺชนญฺจ ชวนํ, มโนทฺวาเร ตุ โคจเร;  
  
วิภูเต ตุ ตทาลมฺพํ, วิตฺถารา สตฺตสฎฺฐิ เตฯ  
</li>
  
<li>
กาเม ชวนสตฺตาล-มฺพณานํ นิยเม สติ;  
  
วิภูเตติมหเนฺต จ, ตทาลมฺพณมีริตํฯ  
</li>
  
<li>
ปญฺจทฺวาเร มโนธาตุ, ปเจฺจกมฺหิ ยถากฺกมํ;  
  
ปญฺจวิญฺญาณยุคฬํ, ปเจฺจกํ ตุ ปกาสิตํฯ  
</li>
  
<li>
มโนทฺวาเร ตุ ชวนํ, มหคฺคตมนุตฺตรํ;  
  
สุขตีรณโวฎฺฐพฺพํ, ปริตฺตชวนํ ฉสุฯ  
</li>
  
<li>
มหาวิปากจิตฺตานิ  
, อุเปกฺขาตีรณทฺวยํ;  
  
ฉสุ ทฺวาเรสุ ชายนฺติ, วีถิมุตฺตานิ เจกทาฯ  
</li>
  
<li>
สตฺตติ วีถิจิตฺตานิ, วิปากา ตุ มหคฺคตา;  
  
นว วีถิวิมุตฺตา จ, ทุวิธาปิ ทสีริตาฯ  
</li>
  
<li>
อิเจฺจวํ  
ทฺวารเภเทน,  
วิภาเวตฺวา ตโต ปรํ;  
  
เญยฺยา โคจรเภเทน, จิตฺตุปฺปาทา ยถารหํฯ  
</li>
  
<li>
รูปสทฺทคนฺธรสโผฎฺฐพฺพา ปญฺจ โคจรา;  
  
เสสญฺจ รูปปญฺญตฺตินามญฺจ ธมฺมโคจรํฯ  
</li>
  
<li>
ปญฺจทฺวาเร วตฺตมานํ, ปญฺจาลมฺพํ ยถากฺกมํ;  
  
ฉาลมฺพณํ มโนทฺวาเร, อตีตานาคตมฺปิ จฯ  
</li>
  
<li>
ปญฺญตฺตาตีตวตฺตนฺตํ  
, ฉทฺวารคฺคหิตํ ปน;  
  
ฉฬารมฺมณสงฺขาตํ, เยภุเยฺยน ภวนฺตเรฯ  
</li>
  
<li>
นิมิตฺตคติกมฺมานํ, กมฺมเมวาถ โคจรํ;  
  
ปฎิสนฺธิภวงฺคานํ, จุติยาว ยถารหํฯ  
</li>
  
<li>
ปญฺจาลเมฺพ มโนธาตุ, ปเจฺจกมฺหิ ยถากฺกมํ;  
  
ปญฺจวิญฺญาณยุคฬํ, ปเจฺจกํ ตุ ปกาสิตํฯ  
</li>
  
<li>
กามปากานิ เสสานิ, หสนญฺจ ปริตฺตเก;  
  
ญาณหีนานิปุญฺญานิ, ชวนานิ อนิมฺมเลฯ  
</li>
  
<li>
ติเหตุกามปุญฺญานิ, ปุญฺญาภิญฺญา จ โลกิยา;  
  
สพฺพาลเมฺพ ปวตฺตนฺติ, อคฺคมคฺคผลํ วินาฯ  
</li>
  
<li>
กฺริยาภิญฺญา จ โวฎฺฐพฺพํ, กฺริยา กาเม ติเหตุกา;  
  
สพฺพาลเมฺพ ปวตฺตนฺติ, นิพฺพาเน นิมฺมลา สิยุํฯ  
</li>
  
<li>
ทุติยญฺจ จตุตฺถญฺจ, อารุเปฺปสุ มหคฺคเต;  
  
มหคฺคตเญฺญ โวหาเร, อย  
มาลมฺพเณ  
นโยฯ  
</li>
  
<li>
จกฺขุโสตฆานชิวฺหา-กายหทยวตฺถุนา;  
  
กามโลเก ฉวตฺถูนิ, นิสฺสิตา สตฺต ธาตุโยฯ  
</li>
  
<li>
ปญฺจวิญฺญาณธาตู  
จ, ตาสํ ปุพฺพาปรตฺตยํ;  
  
มโนธาตุ ตโต เสสา, มโนวิญฺญาณธาตุ จฯ  
</li>
  
<li>
จตโสฺส ธาตุโย รูเป, ตีณิ วตฺถูนิ นิสฺสิตา;  
  
อรูเป ตุ อนิสฺสาย, ธาเตฺวกาว ปวตฺตติฯ  
</li>
  
<li>
ปญฺจปฺปสาเท นิสฺสาย, ปเจฺจกํ ตุ ยถากฺกมํ;  
  
ปญฺจวิญฺญาณยุคฬํ, ภวตีติ ปกาสิตํฯ  
</li>
  
<li>
กามปากานิ เสสานิ, มคฺคาวชฺชนมาทิโต;  
  
หสนํ ปฎิฆารูปา-วจรํ วตฺถุนิสฺสิตํฯ  
</li>
  
<li>
เทฺวจตฺตาลีส  
นิสฺสาย, อนิสฺสาย จ ชายเร;  
  
อนิสฺสาย วิปากานิ, อารุเปฺปติ สมีริตํฯ  
</li>
  
<li>
อิเจฺจวํ  
วตฺถุเภเทน,  
จิตฺตุปฺปาทา ปกาสิตา;  
  
ตโต ปรํ วิภาเวยฺย, ภูมิเภเทน ปณฺฑิโตฯ  
</li>
  
<li>
นิรเย เปตโลเก จ, ติรจฺฉานาสุเร ตถา;  
  
ปาปกโมฺมปปชฺชนฺติ, ปาปปากาย สนฺธิยาฯ  
</li>
  
<li>
ภูมิสฺสิเตสุ เทเวสุ, มนุเสฺสสุปิ หีนกา;  
  
อเหตุกาย ชายนฺติ, ปุญฺญปากาย สนฺธิยาฯ  
</li>
  
<li>
จาตุมหาราชิกา จ, ตาวติํสา จ ยามกา;  
  
ตุสิตา เจว นิมฺมานรติโน วสวตฺติโนฯ  
</li>
  
<li>
อิเจฺจวํ ฉสุ เทเวสุ, มนุเสฺสสุ จ ชายเร;  
  
มหาวิปากสนฺธีหิ, กามปุญฺญกตา ชนาฯ  
</li>
  
<li>
พฺรหฺมานํ ปาริสชฺชา จ, ตถา พฺรหฺมปุโรหิตา;  
  
มหาพฺรหฺมา จ ชายนฺติ, ปฐมชฺฌานสนฺธิยาฯ  
</li>
  
<li>
ปริตฺตา อปฺปมาณาภา, ชายนฺตาภสฺสรา ตถา;  
  
ทุติยชฺฌานปากาย, ตติยาย จ สนฺธิยาฯ  
</li>
  
<li>
ปริตฺตสุภปฺปมาณสุภา จ สุภกิณฺหกา;  
  
จตุตฺถาย ตุ ชายนฺติ, ตติยชฺฌานภูมิกาฯ  
</li>
  
<li>
เวหปฺผลา  
อสญฺญี จ, สุทฺธาวาสาติ สตฺตสุ;  
  
ปญฺจมาย จ ชายนฺติ, อสญฺญีจิตฺตวชฺชิตาฯ  
</li>
  
<li>
อวิหา จ อตปฺปา จ, สุทสฺสา จ สุทสฺสิโน;  
  
อกนิฎฺฐาติ ปเญฺจเต, สุทฺธาวาสา ปกาสิตาฯ  
</li>
  
<li>
อากาสานญฺจายตนปากาทีหิ ยถากฺกมํ;  
  
อากาสานญฺจายตนภูมิกาทีสุ ชายเรฯ  
</li>
  
<li>
จุติสนฺธิภวงฺคานํ  
, วสา ปากา มหคฺคตา;  
  
กาเม สเหตุกา ปากา, ตทาลมฺพณโตปิ จฯ  
</li>
  
<li>
ยถาวุตฺตนิยาเมน, ภูมีเสฺวกาว ชายเร;  
  
จิตฺตุปฺปาเทสุ สพฺพตฺถ, น เตฺววาสญฺญิโน มตาฯ  
</li>
  
<li>
ฆานชิวฺหากายธาตุ-นิสฺสิตํ มานสํ ตถา;  
  
ปฎิฆทฺวยมิเจฺจวมฎฺฐ โหเนฺตว กามิสุฯ  
</li>
  
<li>
จกฺขุโสตญฺจ วิญฺญาณํ, มโนธาตุ จ ตีรณํ;  
  
กามรูเปสุ ชายนฺติ, ยถาสมฺภวโต ทสฯ  
</li>
  
<li>
โวฎฺฐพฺพกามปุญฺญานิ, วิปฺปยุตฺตานิ ทิฎฺฐิยา;  
  
อุทฺธจฺจสหิตเญฺจติ, สพฺพเตฺถตานิ จุทฺทสฯ  
</li>
  
<li>
กงฺขิตํ ทิฎฺฐิยุตฺตานิ, สุทฺธาวาสวิวชฺชิเต;  
  
สิตญฺจ รูปชวน-มารุปฺปาปายวชฺชิเตฯ  
</li>
  
<li>
กามกฺริยา สเหตู จ, อุทฺธํ โลกุตฺตรตฺตยํ;  
  
จตุตฺถารุปฺปชวนํ, สพฺพตฺถาปายวชฺชิเตฯ  
</li>
  
<li>
เสสมารุปฺปชวนํ, หิตฺวาปายํ ยถากฺกมํ;  
  
อุทฺธมารุปฺปภูมิญฺจ, ชายตีติ วิภาวเยฯ  
</li>
  
<li>
โสตาปตฺติผลาทีนิ, จตฺตารานุตฺตรานิ ตุ;  
  
สุทฺธาวาสมปายญฺจ, หิตฺวา สพฺพตฺถ ชายเรฯ  
</li>
  
<li>
สุทฺธาวาสมปายญฺจ, หิตฺวารูปญฺจ สพฺพถา;  
  
ปฐมานุตฺตโร มโคฺค, เสสฎฺฐาเนสุ ชายติฯ  
</li>
  
<li>
สตฺตติํส  
อปาเยสุ, กาเมสีติ ปกาสิตา;  
  
ปญฺจปญฺญาส สุเทฺธสุ, รูเปเสฺวกูนสตฺตติฯ  
</li>
  
<li>
ฉจตฺตาลีส อารุเปฺป, อุปฺปชฺชนฺติ ยถารหํ;  
  
อิเจฺจวํ  
ภูมิเภเทน,  
จิตฺตุปฺปาทา ปกาสิตาฯ  
</li>
  
<li>
ติเหตุสเตฺต  
สพฺพานิ, ทฺวิเหตุกาเหตุเก ปน;  
  
ปริตฺตานิ วิวเชฺชตฺวา, ญาณปากกฺริยาชเวฯ  
</li>
  
<li>
ปุถุชฺชนานํ สโมฺภนฺติ, ทิฎฺฐิยุตฺตญฺจ กงฺขิตํ;  
  
โสตาปนฺนาทิติณฺณมฺปิ, ผลํ โหติ ยถาสกํฯ  
</li>
  
<li>
วีตราคสฺส ชวนํ, กฺริยา จนฺติมนุตฺตรํ;  
  
ปุถุชฺชนาทิติณฺณมฺปิ, ปฎิฆํ สมุทีริตํฯ  
</li>
  
<li>
ชวา ปุถุชฺชนาทีนํ, จตุนฺนํ เสส สาสวา;  
  
สาสวาวชฺชปากานิ, ปญฺจนฺนมปิ ทีปเยฯ  
</li>
  
<li>
ปุถุชฺชเนสุ เตสฎฺฐิ, โสตาปนฺนาทิกทฺวเย;  
  
เอกูนสฎฺฐิ จิตฺตานิ, อนาคามิกปุคฺคเลฯ  
</li>
  
<li>
สตฺตปญฺญาส ชายนฺติ, เตปญฺญาส อนาสเว;  
  
มคฺคเฎฺฐสุ สโก มโคฺค,  
ปุคฺคเลสุ อยํ นโย  
ฯ  
</li>
  
<li>
ติเหตุกามจุติยา, สพฺพาปิ ปฎิสนฺธิโย;  
  
ทฺวิเหตาเหตุจุติยา, กามาวจรสนฺธิโยฯ  
</li>
  
<li>
รูปาวจรจุติยา, สเหตุปฎิสนฺธิโย;  
  
อารุปฺปารุปฺปจุติยา, เหฎฺฐิมารุปฺปวชฺชิตาฯ  
</li>
  
<li>
ปฎิสนฺธิ ตถา กาเม, ติเหตุปฎิสนฺธิโย;  
  
ภวนฺตีติ จ เมธาวี,  
จุติสนฺธินยํ นเย  
ฯ  
</li>
  
<li>
จุติยานนฺตรํ โหติ, ปฎิสนฺธิ ตโต ปรํ;  
  
ภวงฺคํ ตํ ปน เฉตฺวา, โหติ อาวชฺชนํ ตโตฯ  
  
<li>
อนิเฎฺฐ ปาปปากาว, จกฺขุวิญฺญาณกาทโย;  
  
อิเฎฺฐ ตุ ปุญฺญปากาว, ยถาสมฺภวโต สิยุํฯ  
</li>
  
<li>
ปุเพฺพ  
วุตฺตนเยเนว, วีถิจิตฺตานิ โยชเย;  
  
ปญฺจทฺวาเร ยถาโยคํ, มโนทฺวาเร จ ปณฺฑิโตฯ  
</li>
  
<li>
สนฺตีรณตทาลมฺพ-มิฎฺฐาลเมฺพ  
ปวตฺตติ;  
  
สุขิตํ อิฎฺฐมชฺฌเตฺต, อนิเฎฺฐ จ อุเปกฺขิตํฯ  
</li>
  
<li>
สุโขเปตํ ตทาลมฺพํ, อุเปกฺขากฺริยโต ปรํ;  
  
น โหติ โทมนสฺสมฺหา, โสมนสฺสํ ตุ สพฺพทาฯ  
</li>
  
<li>
ตโถเปกฺขาตทาลมฺพํ, สุขิตกฺริยโต ปรํ;  
  
อญฺญตฺถ นิยโม นตฺถิ, ตทาลมฺพปวตฺติยาฯ  
</li>
  
<li>
โสมนสฺสภวงฺคสฺส, ชวเน โทมนสฺสิเต;  
  
ตทาลเมฺพ อสโมฺภเนฺต, อุเปกฺขาตีรณํ ภเวฯ  
</li>
  
<li>
ปริกโมฺมปจารานุ-โลมโคตฺรภุโต ปรํ;  
  
ปญฺจมํ วา จตุตฺถํ วา, ชวนํ โหติ อปฺปนาฯ  
</li>
  
<li>
จตุฌานํ สุโขเปตํ, ญาณยุตฺตานนนฺตรํ;  
  
อุเปกฺขาญาณยุตฺตานํ, ปญฺจมํ ชายเต ปรํฯ  
</li>
  
<li>
ปุถุชฺชนาน เสกฺขานํ, กามปุญฺญติเหตุโต;  
  
ติเหตุกามกฺริยโต, วีตราคานมปฺปนาฯ  
</li>
  
<li>
อาวชฺชปญฺจวิญฺญาณ-สมฺปฎิจฺฉนตีรณํ;  
  
ปฎิสนฺธิจุติ สพฺพา, รูปารูปาทิกปฺปนาฯ  
</li>
  
<li>
นิโรธา วุฎฺฐหนฺตสฺส, อุปริฎฺฐผลํ ทฺวยํ;  
  
ปญฺจาภิญฺญา ตถา มคฺคา, เอกจิตฺตกฺขณา มตาฯ  
</li>
  
<li>
ทฺวิกฺขตฺตุํ หิ นิโรธสฺส, สมาปตฺติกฺขเณ ปน;  
  
จตุตฺถารุปฺปชวนํ, ตทาลมฺพญฺจ สพฺพถาฯ  
</li>
  
<li>
ทฺวิกฺขตฺตุํ วาถ ติกฺขตฺตุํ, มคฺคสฺสานนฺตรํ ผลํ;  
  
ภวงฺคาทิ จ โวฎฺฐพฺพํ, ชวนาทิ สกิํ ปนฯ  
</li>
  
<li>
ติเหตุกามชวนํ, อปฺปนาฆฎิตํ ปน;  
  
ติกฺขตฺตุํ วา จตุกฺขตฺตุํ, มโนทฺวาเร ปวตฺตติฯ  
</li>
  
<li>
ฉทฺวาเรสุ  
  
ปนญฺญตฺถ, ชวนํ กามธาตุชํ;  
  
ปญฺจ วาเร ฉ วา สตฺต, สมุปฺปชฺชติ สมฺภวาฯ  
</li>
  
<li>
สมาปตฺติภวเงฺคสุ, นิยโม น สมีริโต;  
  
วีถิจิตฺตาวสาเน ตุ, ภวงฺคํ จุติ วา ภเวฯ  
</li>
  
<li>
อิจฺจานนฺตรเภเทน, จิตฺตุปฺปาทฎฺฐิติํ จุติํ;  
  
<li>
</li>
  
<li>
ปญฺจทฺวาราวชฺชนโต, ทส จิตฺตานิ ทีปเย;  
  
เสสาวชฺชนโต ปญฺจ-จตฺตาลีสนฺติ ภาสิตํฯ  
</li>
  
<li>
ปญฺจวิญฺญาณโต ปาปวิปากา สมฺปฎิจฺฉนา;  
  
ปรเมกํ ทุเว ปุญฺญ-วิปากา สมฺปฎิจฺฉนาฯ  
</li>
  
<li>
สนฺตีรณทฺวิเหตุมฺหา, ปากา ทฺวาทส ชายเร;  
  
ติเหตุกามปากมฺหา, เอกวีสติ ภาสิตํฯ  
</li>
  
<li>
รูปาวจรปากมฺหา, ปรเมกูนวีสติ;  
  
นวฎฺฐารุปฺปปากมฺหา, สตฺต ฉ วา ยถากฺกมํฯ  
</li>
  
<li>
ปฎิฆมฺหา ตุ สเตฺตว, สิตมฺหา เตรสพฺรวุํ;  
  
ทฺวิเหตุปุญฺญาปุญฺญมฺหา, เอกวีสติ ภาวเยฯ  
</li>
  
<li>
ทฺวิเหตุกามกฺริยโต, อฎฺฐารส อุเปกฺขกา;  
  
สุขิตมฺหา สตฺตรส, วิภาเวนฺติ วิจกฺขณาฯ  
</li>
  
<li>
กามปุญฺญา ติเหตุมฺหา, เตตฺติํเสว อุเปกฺขกา;  
  
สุขิตมฺหา ติปญฺญาส, ภวนฺตีติ ปกาสิตํฯ  
</li>
  
<li>
ติเหตุกามกฺริยโต, จตุวีสติเปกฺขกา;  
  
สุขิตมฺหา ตุ ทีเปยฺย, ปญฺจวีสติ ปณฺฑิโตฯ  
</li>
  
<li>
ทส รูปชวเมฺหกาทส ทฺวาทส เตรส;  
  
ยถากฺกมํ ปญฺจทส, อารุปฺปา ปริทีปเยฯ  
</li>
  
<li>
ผลมฺหา  
จุทฺทเสวาหุ, มคฺคมฺหา ตุ สกํ ผลํ;  
  
ปรํ สงฺคห  
มิเจฺจวํ, วิคเณยฺย วิสารโทฯ  
</li>
  
<li>
ปญฺจทสมฺหาทฺยาวชฺช-เมกวีสติโตปรํ  
;  
  
เอกมฺหา ปญฺจวิญฺญาณํ, ปญฺจมฺหา สมฺปฎิจฺฉนํฯ  
</li>
  
<li>
สุขสนฺตีรณํ โหติ, ปญฺจวีสติโต ปรํ;  
  
สโมฺภนฺติ สตฺตติํสมฺหา, อุเปกฺขาตีรณทฺวยํฯ  
</li>
  
<li>
ภวนฺติ จตฺตาลีสมฺหา, สุขปากา ทฺวิเหตุกา;  
  
ตเถกจตฺตาลีสมฺหา, สุขปากา ทฺวิเหตุกา;  
  
ตเถกจตฺตาลีสมฺหา, อุเปกฺขาย สมายุตาฯ  
</li>
  
<li>
โหนฺติ สตฺตติโต กาเม,  
  
สุขปากา ติเหตุกา;  
  
ทฺวิสตฺตติมฺหา ชายนฺติ,  
  
อุเปกฺขาสหิตา ปุนฯ  
</li>
  
<li>
เอกูนสฎฺฐิโต รูปา, ปากา ปากา อรูปิโน;  
  
กมาฎฺฐจตฺตาลีสมฺหา, ตเถกทฺวิติหีนโตฯ  
</li>
  
<li>
ผลทฺวยํ จตุกฺกมฺหา, ปญฺจมฺหานฺตผลทฺวยํ;  
  
ติกา มหคฺคตา ชวา, มคฺคา กามชวา ทฺวยาฯ  
</li>
  
<li>
จิตฺตุปฺปาทานมิเจฺจวํ, คณิโต  
ปุพฺพสงฺคโห  
;  
  
เญโยฺยยํ  
ฐานเภโท  
ติ, ปุพฺพาปรนิยามิโตฯ  
</li>
  
<li>
รูปปากมหาปากา, มโนธาตุ จ ตีรณํ;  
  
รูปเมว ชเนนฺตีติ, วุตฺตา เอกูนวีสติฯ  
</li>
  
<li>
อปฺปนาชวนํ สพฺพํ, มหคฺคตมนุตฺตรํ;  
  
อิริยาปถรูปานิ, ชเนตีติ สมีริตํฯ  
</li>
  
<li>
โวฎฺฐพฺพํ  
กามชวนมภิญฺญา จ ยถารหํ;  
  
อิริยาปถวิญฺญตฺติรูปานํ ชนกา สิยุํฯ  
</li>
  
<li>
ปญฺจวิญฺญาณมารุปฺปา, วิปากา จ น กิญฺจิปิ;  
  
สเพฺพสํ ปฎิสนฺธี จ, จุติ จารหโต ตถาฯ  
</li>
  
<li>
รูปาทิตฺตยมิเจฺจวํ  
, สมุฎฺฐาเปติ มานสํ;  
  
อุปฺปชฺชมานเมเวติ, เญโยฺย  
ชนกสงฺคโห  
ฯ  
</li>
  
<li>
อิติ กิจฺจาทิเภเทสุ, ปเจฺจกสฺมิํ ปกาสิตํ;  
  
นยํ วุตฺตานุสาเรน, สมาเสตฺวา วิโยชเยฯ  
</li>
  
<li>
ปนุณฺณสโมฺมหมลสฺส สาสเน,  
  
วิกิณฺณวตฺถูหิ สุคนฺถิตํ นยํ;  
  
ปกิณฺณโมคยฺห ปรตฺถนินฺนเย,  
  
วิติณฺณกงฺขาว ภวนฺติ ปณฺฑิตาฯ  
</li>
  
<li>
พหุนยวินิพนฺธํ กุลฺลเมตํ คเหตฺวา,  
  
ชินวจนสมุทฺทํ กามโมคยฺห ธีรา;  
  
หิตสกลสมตฺถํ วตฺถุสารํ หริตฺวา,  
  
หทย รตนคพฺภํ สาธุ สมฺปูรยนฺติฯ  
</li>
  
อิติ นามรูปปริเจฺฉเท ปกิณฺณกวิภาโค นาม  
</li>
  
จตุโตฺถ ปริเจฺฉโทฯ  
</li>
  
  
  
  
  