<h1>จตุวีสติม ปริเจฺฉท</h1>
<h3>เทฺวภาติกยุทฺธํ</h3>
<ol>
<li>
หตฺถสฺส  
ถรุกมฺมสฺส, กุสโล กตุปาสโน;  
  
โส คามณิราชสุโต, มหาคาเม วสี ตทาฯ  
</li>
  
<li>
ราชา ราชสุตํ ติสฺสํ, ทีฆวาปิมฺหิ วาสยิ;  
  
อารกฺขิตุํ ชนปทํ, สมฺปนฺน พลวาหนํฯ  
</li>
  
<li>
กุมาโร คามณิกาเล, สมฺปสฺสโนฺต พลํ สกํ;  
  
‘‘ยุชฺฌิสฺสํ ทมิเฬหี’’ติ, ปิตุรโญฺญ กถาปยีฯ  
</li>
  
<li>
ราชา ตํ อนุรกฺขโนฺต, ‘‘โอรคงฺคํ อลํ’’ อิติ;  
  
วาเรสิ ยาวตติยํ, โส ตเถว กถาปยีฯ  
</li>
  
<li>
ปิตา เม ปุริโส โหโนฺต, เน’วํ วกฺขติ เตนิ’ทํ;  
  
ปิลนฺธตูติ เปเสสิ, อิตฺถาลงฺการมสฺส โสฯ  
</li>
  
<li>
ราชา’ห ตสฺส กุชฺฌิตฺวา, ‘‘กโรถ เหมสงฺขลิํ;  
  
ตาย ตํ พนฺธยิสฺสามิ, นา’ญฺญถา รกฺขิโย หิ โสฯ  
</li>
  
<li>
ปลายิตฺวาน มลยํ, กุชฺฌิตฺวา ปิตุโน อคา;  
  
ทุฎฺฐตฺตาเยว ปิตริ, อาหุ ตํ ทุฎฺฐคามณิฯ  
</li>
  
<li>
ราชา’ถ อารภี กาตุํ, มหามงฺคลเจติยํ;  
  
นิฎฺฐิเต เจติเย สงฺฆํ, สนฺนิปาตยิ ภูปติฯ  
</li>
  
<li>
ทฺวาทสา’สุํ สหสฺสานิ, ภิกฺขู จิตฺตลปพฺพตา;  
  
ตโต ตโต ทฺวาทเสว, สหสฺสานิ สมาคมุํฯ  
</li>
  
<li>
กตฺวาน เจติยมหํ, ราชา สงฺฆสฺส สมฺมุขา;  
  
สเพฺพ โยเธ สมาเนตฺวา, กาเรสิ สปถํ ตทาฯ  
</li>
  
<li>
‘‘ปุตฺตานํ กลหฎฺฐานํ, น คจฺฉิสฺสาม โน’’อิติ;  
  
อกํสุ สปถํ สเพฺพ, ตํ ยุทฺธํ เตน นาคมุํฯ  
</li>
  
<li>
จตุสฎฺฐิ วิหาเร โส, การาเปตฺวา มหีปติ;  
  
ตตฺตกาเนว วสฺสานิ, ฐตฺวา มริตหิํ ตทาฯ  
</li>
  
<li>
รโญฺญ  
สรีรํ คาเหตฺวา, ฉนฺนยาเนน ราชินิ;  
  
เนตฺวา ติสฺส มหารามํ, ตํ สงฺฆสฺส นิเวทยิฯ  
</li>
  
<li>
สุตฺวา ติสฺสกุมาโร ตํ, อาคนฺตฺวา ทีฆวาปิโต;  
  
สรีรกิจฺจํ กาเรตฺวา, สกฺกจฺจํ ปิตุโน สยํฯ  
</li>
  
<li>
มาตรํ กณฺฑุลํ หตฺถิํ, อาทิยิตฺวา มหพฺพโล;  
  
ภาตุภยา ทีฆวาปิํ, อคมาสิ ลหุํ ตโตฯ  
</li>
  
<li>
ตํ ปวตฺติํ นิเวเทตุํ, ทุฎฺฐคามณิ สนฺติกํ;  
  
เลขํ ทตฺวา วิสเชฺชสุํ, สเจฺจมจฺจา สมาคตาฯ  
</li>
  
<li>
โส คุตฺตหาลมาคนฺตฺวา, ตตฺถ จาเร วิสชฺชิย;  
  
มหาคามมุปคนฺตฺวา, สยํ รเชฺช’ภิเสจยิฯ  
</li>
  
<li>
มาตตฺถํ กณฺฑูลตฺถญฺจ, ภาตุเลขํ วิสชฺชยิ;  
  
อลทฺธา ยาวตติยํ, ยุทฺธาย สมุปาคมิฯ  
</li>
  
<li>
อหุ ทฺวินฺนํ มหายุทฺธํ, จูฬงฺคณิยปิฎฺฐิยํ;  
  
ตตฺถ เนกสหสฺสานิ, ปติํสุ ราชิโน นราฯ  
</li>
  
<li>
ราชา จ ติสฺสามโจฺจ จ, วฬวาทีฆุตุนิกา;  
  
ตโยเยว ปลายิํสุ, กุมาโร อนุพนฺธิเตฯ  
</li>
  
<li>
อุภินฺนมนฺตเร ภิกฺขู, มนฺตยิํสุ มหีธรํ;  
  
ตํ ทิสฺวา ‘‘ภิกฺขุสงฺฆสฺส, กมฺมํ’’ อิติ นิวตฺติ โสฯ  
</li>
  
<li>
กปฺปกนฺทรนชฺชาโส, ชวมาลิติตฺถมาคโต;  
  
ราชา’ห ติสฺสมจฺจํ ตํ, ‘‘ฉาตชฺฌตฺตา มยํ’’อิติฯ  
</li>
  
<li>
สุวณฺณสรเก ขิตฺต-ภตฺตํ นีหริตสฺส โส;  
  
สเงฺฆ ทตฺวา ภุญฺชนโต, กาเรตฺวา จตุภาคกํฯ  
</li>
  
<li>
‘‘โฆเสหิ กาล’’มิจฺจา’ห,  
  
ติโสฺส กาลมโฆสยิ;  
  
สุณิตฺวา ทิพฺพโสเตน,  
  
รโญฺญ สกฺขาย ทายโกฯ  
</li>
  
<li>
เถโร ปิยงฺคุ ทีปโฎฺฐ, เถรํ ตตฺถ นิโยชยิ;  
  
ติสฺสํ กุฎุมฺพิกสุตํ, โส ตตฺถ นภสา’คมาฯ  
</li>
  
<li>
ตสฺส ติโสฺส กราปตฺต-อาทายา’ทาสิ ราชิโน;  
  
สงฺฆสฺส ภาคํ สมฺภาคํ, ราชา ปเตฺต ขิปาปยิฯ  
</li>
  
<li>
สมฺภาคํ  
ขิปิ ติโสฺส จ, สมฺภาคํ วฬวาปิ จ;  
  
น อิจฺฉิตสฺสาภาคญฺจ, ติโสฺส ปตฺตมฺหิ ปกฺขิปิฯ  
</li>
  
<li>
ภตฺตสฺส ปุณฺณปตฺตํ ตํ, อทาเถรสฺส ภูปติ;  
  
อทา โคตมเถรสฺส, โส คนฺตฺวา นภสา ลหุํฯ  
</li>
  
<li>
ภิกฺขูนํ ภุญฺชมานานํ, ทตฺวา อาโลปภาคโส;  
  
ปญฺจสตานํ โส เถโร, ลเทฺธหิ ตุ ตทนฺติกาฯ  
</li>
  
<li>
ภาเคหิ ปตฺตํ ปูเรตฺวา, อากาเส ขิปิ ราชิโน;  
  
ทิสฺวา’ คตํ คเหตฺวา ตํ, ติโสฺส โภชิสิ ภูปติํฯ  
</li>
  
<li>
ภุญฺชิตฺวาน สยญฺชาปิ, วฬวญฺจ อโภชยิ;  
  
สตฺตาหํ จุมฺพฎํ กตฺวา, ราชา ปตฺตํ วิสชฺชยิฯ  
</li>
  
<li>
คนฺตฺวาน โส มหาคามํ, สมาทาย พลํ ปุน;  
  
สฎฺฐิสหสฺสํ ยุทฺธาย, คนฺตฺวา ยุชฺฌิ สภาตราฯ  
</li>
  
<li>
ราชา วฬวมารุยฺห, ติโสฺส กณฺฑูล หตฺถินํ;  
  
เทฺว ภาตโร สมาคญฺฉุํ, ยุชฺฌมานา รเณ ตทาฯ  
</li>
  
<li>
ราชา กริํ กริตฺว’โนฺต, วฬวามณฺฑลํ อกา;  
  
ตถาปิ ฉิทฺทํ โน ทิสฺวา, ลงฺฆา เปตุํ มติํอกาฯ  
</li>
  
<li>
วฬวํ ลงฺฆยิตฺวาน, หตฺถินํ ภาติโก’ปริ;  
  
โตมรํ ขิปิ จมฺมํว, ยถา ฉิชฺชติ ปิฎฺฐิยํฯ  
</li>
  
<li>
อเนกานิ สหสฺสานิ, กุมารสฺส นราตหิํ;  
  
ปติํสุ ยุเทฺธ ยุชฺฌนฺตา, ภิชฺช เจว มหพฺพลํฯ  
</li>
  
<li>
‘‘อาโรหกสฺส เวกลฺลา, อิตฺถี มํ ลงฺฆยี’’อิติ;  
  
กุโทฺธกรี ตํ จาเลโนฺต, รุกฺขเมก มุปาคมิฯ  
</li>
  
<li>
กุมาโร อารุหี รุกฺขํ, หตฺถี สามิมุปาคมิ;  
  
ตมารุยฺห ปลายนฺตํ, กุมาโร มนุพนฺธิ โสฯ  
</li>
  
<li>
ปวิสิตฺวา วิหารํ โส, มหาเถร ฆรํคโต;  
  
นิปชฺชเหฎฺฐา มญฺจสฺส, กุมาโร ภาตุโนภยาฯ  
</li>
  
<li>
ปสารยิ มหาเถโร, จีวรํ ตตฺถ มญฺจเก;  
  
ราชา อนุปทํ คนฺตฺวา, ‘‘กุหิํ ติโสฺส’’ติ ปุจฺฉถฯ  
</li>
  
<li>
‘‘มเญฺจ  
ตตฺถ มหาราช’’, อิติ เถโร อโวจ ตํ;  
  
เหฎฺฐา มเญฺจติ ชานิตฺวา, ตโต นิกฺขมฺม ภูปติฯ  
</li>
  
<li>
สมนฺตโต วิหารสฺส, รกฺขํ การยิ ตํ ปน;  
  
ปญฺจกมฺหิ นิปเชฺชตฺวา, ทตฺวา อุปริ จีวรํฯ  
</li>
  
<li>
มญฺจปาเทสุ คณฺหิตฺวา, จตฺตาโร ทหรา ยตี;  
  
มตภิกฺขุนิยาเมน, กุมารํ พหิ นีหรุํฯ  
</li>
  
<li>
นียมานนฺตุ ตํ ญตฺวา, อิธ มาห มหีปติ;  
  
‘‘ติสฺส ตฺวํ กุลเทวตานํ, สีเส หุตฺวาน นิยฺยาสิฯ  
</li>
  
<li>
พลกฺกาเรน คหณํ, กุลเทเวหิ นตฺถิ เม;  
  
คุณํ ตฺวํ กุลเทวานํ, สเรยฺยาสิ กทาจิปิ’’ฯ  
</li>
  
<li>
ตโตเยว มหาคามํ, อคมาสิ มหีปติ;  
  
อาณาเปสิ จ ตเตฺถว, มาตรํ มาตุคารโวฯ  
</li>
  
<li>
[วสฺสานิ อฎฺฐสฎฺฐิํโส, อฎฺฐา ธมฺมฎฺฐมานโส;  
  
อฎฺฐสฎฺฐิวิหาเร จ, การาเปสิ มหีปติฯ]  
</li>
  
<li>
นิกฺขามิโต โส ภิกฺขูหิ, ติโสฺสราช สุโต ปน;  
  
ทีฆวาปิํ ตโตเยว, อคม’ญฺญตโร วิยฯ  
</li>
  
<li>
กุมาโร โคธคตฺตสฺส, ติสฺสเถรสฺส อาห โส;  
  
‘‘สาปราโธ อหํ ภเนฺต, ขมาเปสฺสามิ ภาตรํฯ  
</li>
  
<li>
เวยฺยาวจฺจกรา การํ, ติสฺสํ ปญฺจสตานิ จ;  
  
ภิกฺขุนมาทิยิตฺวา โส, เถโร ราช มุปาคมิฯ  
</li>
  
<li>
ราชปุตฺตํ ฐเปตฺวาน, เถโร โสปาน มตฺถเก;  
  
สสโงฺฆ ปาวิสิ สโทฺธ, นิสีทาวิย ภูมิโปฯ  
</li>
  
<li>
อุปานยี ยาคุอาทิํ, เถโร ปตฺตํ วิเธสิโส;  
  
‘‘กินฺติ วุโตฺต’พฺรวิ ติสฺสํ, อาทาย อคตา’’อิติฯ  
</li>
  
<li>
‘‘กุหิํ โจโร’’ติ วุโตฺต จ, ฐิตฐานํ นิเวทยิ;  
  
วิหารเทวี คนฺตฺวาน, ฉาทิยฐาสิ ปุตฺตกฯ  
</li>
  
<li>
ราชา’ห  
เถรํ ‘‘ญาโต โว,  
  
ทาสภาโว อิทานิ โน;  
  
สามเณรํ เปสเยถ,  
  
ตุเมฺห เม สตฺตวสฺสิกํฯ  
</li>
  
<li>
ชนกฺขยํ วินาเยว, กลโห น ภเวยฺย โน;  
  
ราชา สงฺฆสฺส โทเสโส, ภํเฆ ทณฺฑํ กริสฺสติฯ  
</li>
  
<li>
เหสฺสตา’คตกิจฺจา โว,  
  
ยาคาทิํ คณฺหาถาติ โส;  
  
ทตฺวา ตํ ภิกฺขุสงฺฆสฺส,  
  
ปโกฺกสิตฺวาน ภาตรํฯ  
</li>
  
<li>
ตเตฺถว สงฺฆมชฺฌมฺหิ, นิสิโนฺน ภาตรา สห;  
  
ภุญฺชิตฺวา เอกโตเยว, ภิกฺขุ สงฺฆํ วิสชฺชยิฯ  
</li>
  
<li>
สสฺสกมฺมานิ กาเรตุํ, ติสฺสํ ตเตฺถว ปาหิณิ;  
  
สยมฺปิ เภริํ จาเรตฺวา, สสฺสกมฺมานิ การยิฯ  
</li>
  
<li>
อิติ เวรมเนกวิกปฺปจิตํ,  
  
สมยนฺติ พหุํ อปิ สปฺปุริสํ;  
  
อิติ จินฺติย โกหิ นโร มติมา,  
  
น ภเวยฺย ปเรสุ สุสนฺต มโนติฯ  
</li>
  
สุชนปฺปสาทสํเวคตฺถาย กเต มหาวํเส  
</li>
  
เทฺวภาติกยุทฺธํ นาม  
</li>
  
จตุวีสติโม ปริเจฺฉโทฯ  
</li>
  
  
  
  
  