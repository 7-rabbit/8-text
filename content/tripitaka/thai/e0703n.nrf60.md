<h1>เอกสฎฺฐิม ปริเจฺฉท</h1>
<h3>สงฺขตฺถลิปุราภิคมโน</h3>
<ol>
<li>
สุตฺวา เทฺว ภาตโร อเญฺญ, เชฎฺฐโสฺส ปรติํสทา;  
  
ขิปฺปํ สรฎฺฐา อาคมฺม, กาเรสุํ อนฺติมํ วิธิํฯ  
</li>
  
<li>
อถ กิตฺติสิริเมโฆ, รฎฺฐํ เชฎฺฐสฺส ภาตุโน;  
  
อตฺตาธีนํ กริตฺวาน, อามนฺติย กณิฎฺฐกํฯ  
</li>
  
<li>
ทตฺวา รฎฺฐทฺวยํ อญฺญํ, วตฺถุํ ตเตฺถว อาทิสิ;  
  
โส’ปิ เชฎฺฐสฺส ภาตุสฺส, วจนํ สมฺปฎิจฺฉิยฯ  
</li>
  
<li>
สมาทาย กุมารญฺจ, เทวิญฺจ รตนาวลิํ;  
  
ธีตโร เทฺว จ คนฺตาน, มหา นามหุลํ ปุรํฯ  
</li>
  
<li>
สมคฺคา นิวสํ ตตฺถ, กุมารสฺส สิขามหํ;  
  
กาเรตฺวา ปริหาเรน, วเฑฺฒสิ มหตา สทาฯ  
</li>
  
<li>
ตโต โส เทวิยา เชฎฺฐํ-ธีตรํ มิตฺตนามิกํ;  
  
ทาตุกาโม สปุตฺตสฺส, สหามเจฺจหิ มนฺตยิฯ  
</li>
  
<li>
กาลิงฺคนฺวยสมฺภูตา, ปาเยนขลุ ภูมิปา;  
  
สามิภาวํ คตา อสฺมิํ, ลงฺกาทีปมฺหี ภูยโสฯ  
</li>
  
<li>
กาลิงฺคโคตฺต สมฺภูต, คชพาหุสฺส ทาตเว;  
  
คูฬรูเปน เทวี’ยํ, ยทิ เปเสยฺย ธีตรํฯ  
</li>
  
<li>
ภิโยฺย  
วิวาหสมฺพโทฺธ, พลวา โส ภวิสฺสติ;  
  
มยฺหํ เอโส นิราลโมฺพ, ปุโตฺต เหหีติ สพฺพถาฯ  
</li>
  
<li>
ตสฺมา เม สุนูโน เอสา, ทาตุํ ยุตฺตา กุมาริกา;  
  
เอวํ สติ วตมฺหากํ, วฑฺฒิเย’ว สิยา ‘‘อิติ’’ฯ  
</li>
  
<li>
เทวีปิ สุตฺวา ตํ สพฺพ-มาทิจฺจนฺวย มณฺฑนา;  
  
สพฺพถา ตมนิจฺฉนฺติ, อิทมาห มหีปติํฯ  
</li>
  
<li>
ฆาเตตฺวา สกเล ยเกฺข, กุมาโร วิชยวฺหโย;  
  
ลํกาทีปมิมํ’กาสิ, มนุสฺสาวาสกํ สทาฯ  
</li>
  
<li>
ตโต ปภุติ อมฺหากํ, ฆเฎสุํ วิชยนฺวยํ;  
  
กาลิงฺควํสเชเหว, สมฺพนฺธํ กตฺว ปุพฺพกํฯ  
</li>
  
<li>
อญฺญภูปาล สมฺพโนฺธ, สุตปุโพฺพ ปินตฺถิโน;  
  
โสมวํส สมุมฺภูเต, ฐเปตฺวา ธรณิสฺสเรฯ  
</li>
  
<li>
ตุยฺหํ ชาโตติ อมฺหากํ, สมฺพโนฺธ โส กถํ สิยา;  
  
อริยนฺวย สมฺภูต, กุมาเรน สหามุนาฯ  
</li>
  
<li>
เอวํ โส เทวิยา ตาย, เนกโส วารยนฺติยา;  
  
ปสยฺหสก ปุตฺถสฺส, ตํ กุมาริมทาปยิฯ  
</li>
  
<li>
โส อเนกคุโณทาร- ภริยานุคโต ตโต;  
  
รญฺชยโนฺต ชเน สเพฺพ, ชนกสนฺติเก วสิฯ  
</li>
  
<li>
เอกวีสติํ วสฺสานิ, รชฺชํ วิกฺกม พาหุโส;  
  
อนุโภตฺวา ยถากมฺมํ, กายเภทา คโต ปรํฯ  
</li>
  
<li>
ตโต คชภุโช ฐิตํ, สมฺปนฺนพลวาหนํ;  
  
รชฺชํ หตฺถคตํ กตฺวา, ปุลตฺตินคเร วสีฯ  
</li>
  
<li>
ตโต กิตฺติสิรีเมฆ, สิรีวลฺลภ ภูมิปา;  
  
วุตฺตนฺต เมตํ วิญฺญาย, เอวํ สมนุจินฺตยุํฯ  
</li>
  
<li>
ตสฺส วิกฺกม พาหุสฺส, วุทฺธภาเวน เนกธา;  
  
มูลรชฺชาธิปจฺจํ ตํ, อมฺมํ นินฺทากรํ น หิฯ  
</li>
  
<li>
ตทตฺถชสฺส พาลสฺส, มูลรชฺชํ ปสาสโน;  
  
อุเปกฺขณํ ปนมฺหากํ, เนวานุจฺฉวิกํ วตฯ  
</li>
  
<li>
เต โสยาว สรชฺชมฺหิ, พทฺธมูโล ภวิสฺสติ;  
  
ปสยฺห ตาว ตํ รชฺชํ, วฎฺฎติ คณฺหิตุํ อิติฯ  
</li>
  
<li>
เวลกฺการ  
พลํ สพฺพํ, ภินฺทิํสุ ธน ทานโต;  
  
ฐเปตฺวา เสวเก เกจิ, ตสฺสพฺภนฺตริเก ตทาฯ  
</li>
  
<li>
คชพาหุ มหีปาเล, วิรตฺตา รฎฺฐวาสิโน;  
  
อุภินฺนํ ราชูนํ ทูเต, เปสยุํ เนกโส ตโตฯ  
</li>
  
<li>
รชฺชํ สาเธตฺวา ทสฺสาม, เอกีภูตา มยํ ปน;  
  
อุปตฺถมฺภกภาโว’ว, กาตโพฺพ เกวลํ อิติฯ  
</li>
  
<li>
ตโต เทฺว ภาตุกา เสนํ, สกํ สนฺนยฺห เวคสา;  
  
อุภโต มุขโต ตสฺส, รฎฺฐมชฺฌมุปาคมุํฯ  
</li>
  
<li>
ปหิณิํสุ จ เต ทูเต, ตโต คชโพหุวฺหโย;  
  
ภูมิปาโล นิชามเจฺจ, สนฺนิปาติย มนฺตยิฯ  
</li>
  
<li>
เวฬกฺการพลํ สพฺพ-มุชุปจฺจตฺติกํ อหุ;  
  
ราชาโน เทฺว จ โน รฎฺฐํ, สงฺคามตฺถมุปาคตาฯ  
</li>
  
<li>
ปฐมํ เตสุ ปกฺขสฺส, เอกสฺส พลิโน ภุสํ;  
  
มุขภเงฺค กเต ขิปฺปํ, ตโต อเญฺญ สุสาธิยาฯ  
</li>
  
<li>
อิติ นิจฺฉิย เสนงฺคํ, สพฺพมาทาย อตฺตโน;  
  
สิริวลฺลภราชาภิ-มุขํ ยุทฺธา’ยุปาคมิฯ  
</li>
  
<li>
สิริวลฺลภราชาปิ, สงฺคาม มหิภิํสนํ;  
  
ปาโต ปฎฺฐาย สายนฺห-กาลํ ยาว ปวตฺตยํฯ  
</li>
  
<li>
อสกฺกุณโนฺต’ภิภวํ, วิธาตุํ ตสฺส กญฺจิปิ;  
  
ตโตว โส นิวตฺติตฺวา, สกํ รฎฺฐํ คโต ลหุํฯ  
</li>
  
<li>
คชพาหุสฺสโคกณฺณ-สจิเวน ปราชิโต;  
  
อคา รฎฺฐํ สกํ กิตฺติ-สิริเมโฆ’ปิ ภูปติฯ  
</li>
  
<li>
คชพาหุนริโนฺทปิ, สงฺคาเม ตมฺหิ กิญฺจิปิ;  
  
ปริหานิมสมฺปโตฺต, ปุนา’คมฺม ปุรนฺติกํฯ  
</li>
  
<li>
พลนาเถ วินิคฺคยฺห, สาปราเธ พหู พลี;  
  
รฎฺฐํ วูปสเมตฺวาน, ปาเวกฺขิ นครํ สกํฯ  
</li>
  
<li>
รเฎฺฐ สเก สเกเยว, ตโต ปภูติ ภูมิปา;  
  
อโญฺญญฺญมิเตฺต สมฺพนฺธํ, วิธาย วิหริํสุ เตฯ  
</li>
  
<li>
ตโต ปรกฺกมภุโช, ธรณี ปาลนนฺทโน;  
  
เมธาวีเนกสิเปฺปสุ, สิกฺขมาโน สุสาธุกํฯ  
</li>
  
<li>
วิจารกฺขมปญฺญตฺตา  
, กิจฺจา กิเจฺจสุ เนกโส;  
  
อจฺจุฬาราสยตฺตา จ, มหาภาคตฺตเนน จฯ  
</li>
  
<li>
อตฺตโน มาตุภคินี, สหวาส สุขมฺหิ จ;  
  
อลคฺคมานโสเนก, พลากีฬารเสสุ จฯ  
</li>
  
<li>
สูรภาวาทิสํยุตฺตา, ราชปุตฺตา ตุ มาทิสา;  
  
ปจฺจเนฺต อีทิเส เทเส, กถํ นาม วสิสฺสเรฯ  
</li>
  
<li>
ชาตเทสญฺจ เม ทานิ, ยุวราชปโภคิยํ;  
  
คมิสฺสามีติ นิคฺคญฺฉิ, ตมฺหา ปริชนตฺถิโตฯ  
</li>
  
<li>
กเมน สนฺติกํ สงฺข-นายกตฺถลิสญฺญิโน;  
  
คามสฺสาคา อหิํ กิตฺติ-สิริเมโฆ นิสมฺม ตํฯ  
</li>
  
<li>
อภาวา รชฺช ทายาท-สมานสฺส’ตฺรชสฺส เม;  
  
เอกากี’หนฺติ โย จิตฺต-สนฺตาโป สนฺตตํ คโตฯ  
</li>
  
<li>
เชฎฺฐํว ภาตรํ มยฺหํ, ตํ เทหปฎิพิมฺพกํ;  
  
ทฎฺฐุํ เม สตฺตตํ ปุญฺญํ, มหนฺตมุทิตํติจฯ  
</li>
  
<li>
ปามุชฺชเวควสโค, นครํ ตํ มโนหรํ;  
  
อลงฺการา ปยิตฺวาน, โตรณาทีหิ เนกธาฯ  
</li>
  
<li>
คนฺตฺวา ปฎิปถํเยว, พโลฆปริวาริโต;  
  
นริโนฺท ติถินกฺขตฺต-วิเสเส สุภสมฺมเตฯ  
</li>
  
<li>
อนญฺญสาธารณตํ, สมฺปเตฺตหิ คุเณหิ จ;  
  
ลกฺขเณหิ จ สเพฺพหิ, กลฺยาเณยิ สุสํยุตํฯ  
</li>
  
<li>
ทิสฺวา กุมารํ สนฺตุโฎฺฐ, อาลิงฺคิตฺวาน เปมโต;  
  
อุเร กตฺวาน จุมฺพิตฺวา, มตฺถกมฺหิ ปุนปฺปุนํฯ  
</li>
  
<li>
ชนสฺส พลโต ตสฺส, ปสฺสโต โลจเนหิ โส;  
  
สโนฺตส อสฺสุธาราโย, วสฺสาเปโนฺต นิรนฺตรํฯ  
</li>
  
<li>
มนุญฺญเมก มารุยฺห, วาหนํ สห สูนุนา;  
  
เภรินิ เทน ปูเรโนฺต, ทิสา ทส สมนฺตโตฯ  
</li>
  
<li>
ปวิสิตฺวา ปุรํ ตตฺถ, อลงฺกาเร มโนรเม;  
  
ทสฺสยโนฺต สปุตฺตสฺส, ปาวิสิ ราชมนฺทิรํฯ  
</li>
  
<li>
ลทฺธา  
ตโต กญฺจุกี-สุปการ,  
  
วคาทิเนเก ปริจารเก โส;  
  
นานาคุณา ราธิตมานสสฺส,  
  
วสีสกาเส ปิตุโน สุเขนฯ  
</li>
  
สุชนปฺปสาทสํเวคตฺถาย กเต มหาวํเส  
</li>
  
สงฺขตฺถลิปุราภิคมโน นาม  
</li>
  
เอกสฎฺฐิโม ปริเจฺฉโทฯ  
</li>
  
  
  
  
  