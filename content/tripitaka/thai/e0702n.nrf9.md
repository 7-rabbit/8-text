<h1>๙. มหารฎฺฐสาสนวํสกถามโคฺค</h1>
<p> อิโต ปรํ มหารฎฺฐสาสนวํสกถามคฺคํ กถยิสฺสามิ ยถาวุตฺตมาติกาวเสนฯ</p>


<p>ตติยสงฺคีตาวสาเน หิ มหาโมคฺคลิปุตฺตติสฺสเตฺถโร มหาธมฺมรกฺขิเตฺถรํ มหารฎฺฐํ เปเสสิ,-ตฺวํ เอตํ รฎฺฐํ คนฺตฺวา เอตฺถ สาสนํ ปติฎฺฐาเปสีติฯ</p>


<p>มหาธมฺมรกฺขิตเตฺถโรจ อตฺตปญฺจโม หุตฺวา มหารฎฺฐํ คนฺตฺวา มหานารทกสฺสปชาตกกถาย มหารฎฺฐเก ปสาเทตฺวา  จตุราสีติปาณสหสฺสานิ มคฺคผเลสุ ปติฎฺฐาเปสิฯ เตรสสหสฺสานิ ปพฺพชิํสุฯ เอวํ โส ตตฺถ สาสนํ ปติฎฺฐาเปสิฯ</p>


<p>
มหารฎฺฐํ อิสิ คนฺตฺวา, โส มหา ธมฺมรกฺขิโต;  
  
ชาตกํ กถยิตฺวาน, ปสาเทสิ มหาชนนฺติฯ  
</p>
  
<p>ตตฺถ กิร มนุสฺสา ปุเพฺพ อคฺคิหุตาทิมิจฺฉากมฺมํ เยภุเยฺยน อกํสุฯ เตเนว เถโร มหานารทกสฺสปชาตกกถํ เทเสสิฯ ตโต ปฎฺฐาย ตตฺถ มนุสฺสา ชาตก กถํ เยภุเยฺยน โสตุํ อติวิย อิจฺฉนฺติฯ ภิกฺขูจ เยภุเยฺยน คหฎฺฐานํ ชาตกกถํเยว เทเสนฺติฯ วิเสสโต ปน วสฺสนฺตรชาตกกถํ เต มนุสฺสา พหูหิ ทาตพฺพวตฺถูหิ ปูเชตฺวา สุณนฺติฯ</p>


<p>ตญฺจ มหารฎฺฐํ นาม สฺยามรฎฺฐสมีเป ฐิตํ, เตเนว สฺยามรฎฺฐวาสิโนปิ ภิกฺขู คหฎฺฐาจ เยภุเยฺยน โสตุํ อิจฺฉนฺตีติฯ มหาธมฺมรกฺขิตเตฺถโรปิ มหารฎฺฐวาสีหิ สทฺธิํ สกลสฺยามรฎฺฐวาสีนํ ธมฺมํ เทเสสิ, อมตรสํ ปาเยสิ, ยถา โยนกธมฺมรกฺขิตเตฺถโร อปรนฺตรฎฺฐํ คนฺตฺวา สกลมรมฺมรฎฺฐวาสีนนฺติฯ</p>


<p>ยํ ปน โยนกรฎฺฐสาสนวํสกถายํ วุตฺตํ, ตมฺปิ สพฺพํ เอตฺถาปิ ทฎฺฐพฺพํเยว, เตหิ ตสฺส เอกสทิสเตฺตน ฐิตตฺตาติฯ ตถา หิ นาคเสนเตฺถโรปิ โยนกรเฎฺฐ วสิตฺวา สฺยามรฎฺฐาทีสุปิ สาสนํ ปติฎฺฐาเปสิฯ โยนกรฎฺฐวาสิโน มหาธมฺมคมฺภีรเตฺถรมหาเมธงฺกรเตฺถราจ สทฺธิํ พหูหิ ภิกฺขูหิ สีหฬทีปํ คนฺตฺวา ตโต ปุนาคนฺตฺวา สฺยามรเฎฺฐ โสกฺกตยนครํ ปตฺวา ตตฺถ นิสีทิตฺวา สาสนํ ปคฺคณฺหิตฺวา ปจฺฉา ลกุนฺนนคเร นิสีทิตฺวา สาสนํ ปคฺคณฺหิฯ เอวํ โยนกรเฎฺฐ สาสนํ ฐิตํ สฺยามาทีสุปิ ฐิตํเยวาติ ทฎฺฐพฺพํฯ</p>


<p>พุทฺธสฺส ภควโต ปรินิพฺพานโต ทฺวิสตาธิกานํ ทฺวินฺนํ วสฺสสหสฺสานํ  อุปริ นวุติเม วสฺส สีหฬทีเป รชฺชํ ปตฺตสฺส กิตฺติสฺสิริราชสีหมหาราชสฺส อภิเสกโต ตติเย วเสฺส เตเนว กิตฺติสฺสิริราชสีหมหารญฺญา ปหิตปณฺณาการสาสนํ อาคมฺม สรามาธิปติธมฺมิกมหาราชาธิราเชนาณเตฺตหิ ลงฺกาทีปํ อาคเตหิ อุปาลิเตฺถ ราทีหิ ปติฎฺฐาปิโต วํโส อุปาลิวํโสติ ปากโฎฯ โสจ ทุวิโธ ปุพฺพารามวิหารวาสีอภยคิริวิหารวาสีวเสนาติฯ เอวํ มหานครโยนกลฺยามรเฎฺฐสุ สาสนํ ถิรํ หุตฺวา ติฎฺฐตีติ เวทิตพฺพนฺติฯ</p>

</p>

</p>





