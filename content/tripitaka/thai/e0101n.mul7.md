<h1>๗. ฉอนุสฺสตินิเทฺทโส</h1>
<h3>๑. พุทฺธานุสฺสติกถา</h3>
<p> อสุภานนฺตรํ   อุทฺทิฎฺฐาสุ ปน ทสสุ อนุสฺสตีสุ ปุนปฺปุนํ อุปฺปชฺชนโต สติเยว อนุสฺสติ, ปวตฺติตพฺพฎฺฐานมฺหิเยว วา ปวตฺตตฺตา สทฺธาปพฺพชิตสฺส กุลปุตฺตสฺส อนุรูปา สตีติปิ อนุสฺสติ, พุทฺธํ อารพฺภ อุปฺปนฺนา อนุสฺสติ  พุทฺธคุณารมฺมณาย สติยา เอตมธิวจนํฯ ธมฺมํ อารพฺภ อุปฺปนฺนา อนุสฺสติ  สฺวากฺขาตตาทิธมฺมคุณารมฺมณาย สติยา เอตมธิวจนํฯ สงฺฆํ อารพฺภ อุปฺปนฺนา อนุสฺสติ  สุปฺปฎิปนฺนตาทิสงฺฆคุณารมฺมณาย สติยา เอตมธิวจนํฯ สีลํ อารพฺภ อุปฺปนฺนา อนุสฺสติ  อขณฺฑตาทิสีลคุณารมฺมณาย สติยา เอตมธิวจนํฯ จาคํ อารพฺภ อุปฺปนฺนา อนุสฺสติ  มุตฺตจาคตาทิจาคคุณารมฺมณาย สติยา เอตมธิวจนํฯ เทวตา อารพฺภ อุปฺปนฺนา อนุสฺสติ  เทวตา สกฺขิฎฺฐาเน ฐเปตฺวา อตฺตโน สทฺธาทิคุณารมฺมณาย สติยา เอตมธิวจนํฯ มรณํ อารพฺภ อุปฺปนฺนา อนุสฺสติ  ชีวิตินฺทฺริยุปเจฺฉทารมฺมณาย สติยา เอตมธิวจนํฯ เกสาทิเภทํ รูปกายํ คตา, กาเย วา คตาติ กายคตา, กายคตา จ สา สติ จาติ กายคตสตีติ วตฺตเพฺพ รสฺสํ อกตฺวา ติ วุตฺตา, เกสาทิกายโกฎฺฐาสนิมิตฺตารมฺมณาย สติยา เอตมธิวจนํฯ อานาปาเน อารพฺภ อุปฺปนฺนา สติ  อสฺสาสปสฺสาสนิมิตฺตารมฺมณาย สติยา เอตมธิวจนํฯ อุปสมํ อารพฺภ อุปฺปนฺนา อนุสฺสติ  สพฺพทุกฺขูปสมารมฺมณาย สติยา เอตมธิวจนํฯ</p>


<p> อิติ อิมาสุ ทสสุ อนุสฺสตีสุ พุทฺธานุสฺสติํ ตาว ภาเวตุกาเมน อเวจฺจปฺปสาทสมนฺนาคเตน โยคินา ปติรูปเสนาสเน รโหคเตน ปฎิสลฺลีเนน ‘‘อิติปิ โส ภควา อรหํ สมฺมาสมฺพุโทฺธ วิชฺชาจรณสมฺปโนฺน สุคโต โลกวิทู อนุตฺตโร ปุริสทมฺมสารถิ  สตฺถา  เทวมนุสฺสานํ พุโทฺธ ภควา’’ติ (อ. นิ. ๖.๑๐) เอวํ พุทฺธสฺส ภควโต คุณา อนุสฺสริตพฺพาฯ</p>


<p>ตตฺรายํ อนุสฺสรณนโย – โส ภควา อิติปิ อรหํ, อิติปิ สมฺมาสมฺพุโทฺธ…เป.… อิติปิ ภควาติ อนุสฺสรติฯ อิมินา จ อิมินา จ การเณนาติ วุตฺตํ โหติฯ</p>


<p> ตตฺถ อารกตฺตา อรีนํ อรานญฺจ หตตฺตา ปจฺจยาทีนํ อรหตฺตา ปาปกรเณ รหาภาวาติ อิเมหิ ตาว การเณหิ โส ภควา นฺติ อนุสฺสรติฯ อารกา หิ โส สพฺพกิเลเสหิ สุวิทูรวิทูเร ฐิโต มเคฺคน สวาสนานํ กิเลสานํ วิทฺธํสิตตฺตาติ ฯ</p>


<p>
โส ตโต อารกา นาม, ยสฺส เยนาสมงฺคิตา;  
  
อสมงฺคี จ โทเสหิ, นาโถ เตนา  
รหํ  
มโตติฯ  
</p>
  
<p> เต จาเนน กิเลสารโย มเคฺคน หตาติ ฯ</p>


<p>
ยสฺมา ราคาทิสงฺขาตา, สเพฺพปิ อรโย หตา;  
  
ปญฺญาสเตฺถน นาเถน, ตสฺมาปิ  
อรหํ  
มโตติฯ  
</p>
  
<p> ยเญฺจตํ อวิชฺชาภวตณฺหามยนาภิ ปุญฺญาทิอภิสงฺขารารํ ชรามรณเนมิ อาสวสมุทยมเยน อเกฺขน วิชฺฌิตฺวา ติภวรเถ สมาโยชิตํ อนาทิกาลปฺปวตฺตํ สํสารจกฺกํ, ตสฺสาเนน โพธิมเณฺฑ วีริยปาเทหิ สีลปถวิยํ ปติฎฺฐาย สทฺธาหเตฺถน กมฺมกฺขยกรํ ญาณผรสุํ คเหตฺวา สเพฺพ อรา หตาติ ฯ</p>


<p> อถ วา สํสารจกฺกนฺติ อนมตคฺคํ สํสารวฎฺฎํ วุจฺจติฯ ตสฺส จ อวิชฺชา นาภิ, มูลตฺตาฯ ชรามรณํ เนมิ, ปริโยสานตฺตาฯ เสสา ทส ธมฺมา อรา, อวิชฺชามูลกตฺตา ชรามรณปริยนฺตตฺตา จ, ตตฺถ ทุกฺขาทีสุ อญฺญาณํ อวิชฺชาฯ กามภเว จ อวิชฺชา กามภเว สงฺขารานํ ปจฺจโย โหติ, รูปภเว อวิชฺชา รูปภเว สงฺขารานํ ปจฺจโย โหติ, อรูปภเว  อวิชฺชา  อรูปภเว สงฺขารานํ ปจฺจโย โหติฯ กามภเว สงฺขารา กามภเว ปฎิสนฺธิวิญฺญาณสฺส ปจฺจยา โหนฺติ, เอส นโย อิตเรสุฯ กามภเว ปฎิสนฺธิวิญฺญาณํ กามภเว นามรูปสฺส ปจฺจโย โหติ, ตถา รูปภเวฯ อรูปภเว นามเสฺสว ปจฺจโย โหติฯ กามภเว นามรูปํ กามภเว สฬายตนสฺส ปจฺจโย โหติ, รูปภเว นามรูปํ รูปภเว ติณฺณํ อายตนานํ ปจฺจโย โหติ, อรูปภเว นามํ อรูปภเว เอกสฺส อายตนสฺส ปจฺจโย โหติฯ กามภเว สฬายตนํ กามภเว ฉพฺพิธสฺส ผสฺสสฺส ปจฺจโย โหติ, รูปภเว ตีณิ อายตนานิ รูปภเว ติณฺณํ ผสฺสานํ ปจฺจยา โหนฺติ, อรูปภเว เอกํ อายตนํ อรูปภเว เอกสฺส ผสฺสสฺส ปจฺจโย โหติฯ กามภเว ฉ ผสฺสา กามภเว ฉนฺนํ เวทนานํ ปจฺจยา โหนฺติ, รูปภเว ตโย ผสฺสา ตเตฺถว ติสฺสนฺนํ, อรูปภเว เอโก ตเตฺถว เอกิสฺสา เวทนาย ปจฺจโย โหติฯ กามภเว ฉ เวทนา กามภเว ฉนฺนํ ตณฺหากายานํ ปจฺจยา โหนฺติ, รูปภเว ติโสฺส ตเตฺถว ติณฺณํ, อรูปภเว เอกา เวทนา อรูปภเว เอกสฺส ตณฺหากายสฺส ปจฺจโย โหติฯ ตตฺถ ตตฺถ สา สา ตณฺหา ตสฺส ตสฺส อุปาทานสฺส, อุปาทานาทโย ภวาทีนํฯ</p>


<p>กถํ? อิเธกโจฺจ กาเม ปริภุญฺชิสฺสามีติ กามุปาทานปจฺจยา กาเยน ทุจฺจริตํ จรติ, วาจาย ทุจฺจริตํ จรติ, มนสา ทุจฺจริตํ จรติ, ทุจฺจริตปาริปูริยา อปาเย อุปปชฺชติฯ ตตฺถสฺส อุปปตฺติเหตุภูตํ กมฺมํ กมฺมภโว, กมฺมนิพฺพตฺตา ขนฺธา อุปปตฺติภโว, ขนฺธานํ นิพฺพตฺติ ชาติ, ปริปาโก ชรา, เภโท มรณํฯ</p>


<p>อปโร สคฺคสมฺปตฺติํ อนุภวิสฺสามีติ ตเถว สุจริตํ จรติ, สุจริตปาริปูริยา สเคฺค อุปปชฺชติฯ ตตฺถสฺส อุปปตฺติเหตุภูตํ กมฺมํ กมฺมภโวติ โส เอว นโยฯ</p>


<p>อปโร ปน พฺรหฺมโลกสมฺปตฺติํ อนุภวิสฺสามีติ กามุปาทานปจฺจยาเอว เมตฺตํ ภาเวติ, กรุณํ, มุทิตํ, อุเปกฺขํ ภาเวติ, ภาวนาปาริปูริยา พฺรหฺมโลเก นิพฺพตฺตติฯ ตตฺถสฺส นิพฺพตฺติเหตุภูตํ กมฺมํ กมฺมภโวติ โส เอว นโยฯ</p>


<p>อปโร  อรูปภเว สมฺปตฺติํ อนุภวิสฺสามีติ ตเถว อากาสานญฺจายตนาทิสมาปตฺติโย ภาเวติ, ภาวนาปาริปูริยา ตตฺถ ตตฺถ นิพฺพตฺตติฯ ตตฺถสฺส นิพฺพตฺติเหตุภูตํ กมฺมํ กมฺมภโว, กมฺมนิพฺพตฺตา  ขนฺธา อุปปตฺติภโว, ขนฺธานํ นิพฺพตฺติ ชาติ, ปริปาโก ชรา, เภโท มรณนฺติฯ เอส นโย เสสุปาทานมูลิกาสุปิ โยชนาสุฯ</p>


<p>เอวํ อยํ อวิชฺชา เหตุ, สงฺขารา เหตุสมุปฺปนฺนา, อุโภเปเต เหตุสมุปฺปนฺนาติ ปจฺจยปริคฺคเห ปญฺญา ธมฺมฎฺฐิติญาณํฯ อตีตมฺปิ อทฺธานํ อนาคตมฺปิ อทฺธานํ อวิชฺชา เหตุ, สงฺขารา เหตุสมุปฺปนฺนา, อุโภเปเต เหตุสมุปฺปนฺนาติ ปจฺจยปริคฺคเห ปญฺญา ธมฺมฎฺฐิติญาณนฺติ เอเตเนว นเยน สพฺพปทานิ วิตฺถาเรตพฺพานิฯ</p>


<p>ตตฺถ อวิชฺชาสงฺขารา เอโก สเงฺขโป, วิญฺญาณนามรูปสฬายตนผสฺสเวทนา เอโก, ตณฺหุปาทานภวา เอโก, ชาติชรามรณํ เอโกฯ ปุริมสเงฺขโป เจตฺถ อตีโต อทฺธา, เทฺว มชฺฌิมา ปจฺจุปฺปโนฺน, ชาติชรามรณํ อนาคโตฯ อวิชฺชาสงฺขารคฺคหเณน เจตฺถ ตณฺหุปาทานภวา คหิตาว โหนฺตีติ อิเม ปญฺจ ธมฺมา อตีเต กมฺมวฎฺฎํ, วิญฺญาณาทโย ปญฺจ เอตรหิ วิปากวฎฺฎํ, ตณฺหุปาทานภวคฺคหเณน อวิชฺชาสงฺขารา คหิตาว โหนฺตีติ อิเม ปญฺจ ธมฺมา เอตรหิ กมฺมวฎฺฎํ, ชาติชรามรณาปเทเสน วิญฺญาณาทีนํ นิทฺทิฎฺฐตฺตา อิเม ปญฺจ ธมฺมา อายติํ วิปากวฎฺฎํฯ เต อาการโต วีสติวิธา โหนฺติฯ สงฺขารวิญฺญาณานเญฺจตฺถ อนฺตรา เอโก สนฺธิ, เวทนาตณฺหานมนฺตรา เอโก, ภวชาตีนมนฺตรา เอโกติ, อิติ ภควา เอตํ จตุสเงฺขปํ ติยทฺธํ วีสตาการํ ติสนฺธิํ ปฎิจฺจสมุปฺปาทํ สพฺพาการโต ชานาติ ปสฺสติ อญฺญาติ ปฎิวิชฺฌติฯ ตํ ญาตเฎฺฐน ญาณํ, ปชานนเฎฺฐน ปญฺญา, เตน วุจฺจติ ปจฺจยปริคฺคเห ปญฺญา ธมฺมฎฺฐิติญาณนฺติฯ อิมินา ธมฺมฎฺฐิติญาเณน ภควา เต ธเมฺม ยถาภูตํ ญตฺวา เตสุ นิพฺพินฺทโนฺต วิรชฺชโนฺต วิมุจฺจโนฺต วุตฺตปฺปการสฺส อิมสฺส สํสารจกฺกสฺส อเร หนิ วิหนิ วิทฺธํเสสิฯ เอวมฺปิ ฯ</p>


<p>
อรา สํสารจกฺกสฺส, หตา ญาณาสินา ยโต;  
  
โลกนาเถน เตเนส,  
อรห  
นฺติ ปวุจฺจติฯ  
</p>
  
<p> อคฺคทกฺขิเณยฺยตฺตา  จ จีวราทิปจฺจเย อรหติ ปูชาวิเสสญฺจฯ เตเนว จ อุปฺปเนฺน ตถาคเต เยเกจิ มเหสกฺขา เทวมนุสฺสา, น เต อญฺญตฺถ ปูชํ กโรนฺติฯ ตถา หิ พฺรหฺมา สหมฺปติ สิเนรุมเตฺตน รตนทาเมน ตถาคตํ ปูเชสิฯ ยถาพลญฺจ อเญฺญ เทวา มนุสฺสา จ  พิมฺพิสารโกสลราชาทโยฯ ปรินิพฺพุตมฺปิ จ ภควนฺตํ อุทฺทิสฺส ฉนฺนวุติโกฎิธนํ วิสฺสเชฺชตฺวา อโสกมหาราชา สกลชมฺพุทีเป จตุราสีติวิหารสหสฺสานิ ปติฎฺฐาเปสิฯ โก ปน วาโท อเญฺญสํ ปูชาวิเสสานนฺติ ฯ</p>


<p>
ปูชาวิเสสํ สห ปจฺจเยหิ,  
  
ยสฺมา อยํ อรหติ โลกนาโถ;  
  
อตฺถานุรูปํ  
อรห  
นฺติ โลเก,  
  
ตสฺมา ชิโน อรหติ นามเมตํฯ  
</p>
  
<p> ยถา จ โลเก เยเกจิ ปณฺฑิตมานิโน พาลา อสิโลกภเยน รโห ปาปํ กโรนฺติ, เอวเมส น กทาจิ กโรตีติ ฯ</p>


<p>
ยสฺมา นตฺถิ รโห นาม, ปาปกเมฺมสุ ตาทิโน;  
  
รหาภาเวน เตเนส,  
อรหํ  
อิติ วิสฺสุโตฯ  
</p>
  
<p>เอวํ สพฺพถาปิ –</p>


<p>
อารกตฺตา หตตฺตา จ, กิเลสารีน โส มุนิ;  
  
หตสํสารจกฺกาโร, ปจฺจยาทีน จารโห;  
  
น รโห กโรติ ปาปานิ,  
อรหํ  
เตน วุจฺจตีติฯ  
</p>
  
<p> สมฺมา สามญฺจ สพฺพธมฺมานํ พุทฺธตฺตา ปน ฯ ตถาหิ เอส สพฺพธเมฺม สมฺมา สามญฺจ พุโทฺธ, อภิเญฺญเยฺย ธเมฺม อภิเญฺญยฺยโต พุโทฺธ, ปริเญฺญเยฺย ธเมฺม ปริเญฺญยฺยโต, ปหาตเพฺพ ธเมฺม ปหาตพฺพโต, สจฺฉิกาตเพฺพ ธเมฺม สจฺฉิกาตพฺพโต, ภาเวตเพฺพ ธเมฺม ภาเวตพฺพโตฯ เตเนว จาห –</p>


<p>
อภิเญฺญยฺยํ อภิญฺญาตํ, ภาเวตพฺพญฺจ ภาวิตํ;  
  
ปหาตพฺพํ ปหีนํ เม, ตสฺมา พุโทฺธสฺมิ พฺราหฺมณาติฯ (ม. นิ. ๒.๓๙๙; สุ. นิ. ๕๖๓);  
</p>
  
<p> อปิจ   จกฺขุํ ทุกฺขสจฺจํ, ตสฺส มูลการณภาเวน สมุฎฺฐาปิกา ปุริมตณฺหา สมุทยสจฺจํ, อุภินฺนํ อปฺปวตฺติ นิโรธสจฺจํ, นิโรธปชานนา ปฎิปทา มคฺคสจฺจนฺติ เอวํ เอเกกปทุทฺธาเรนาปิ สพฺพธเมฺม สมฺมา สามญฺจ พุโทฺธ, เอส นโย โสตฆานชิวฺหากายมเนสุฯ เอเตเนว นเยน รูปาทีนิ ฉ อายตนานิ, จกฺขุวิญฺญาณาทโย ฉวิญฺญาณกายา, จกฺขุสมฺผสฺสาทโย ฉ ผสฺสา, จกฺขุสมฺผสฺสชาทโย ฉ เวทนา, รูปสญฺญาทโย ฉ สญฺญา, รูปสเญฺจตนาทโย ฉ เจตนา, รูปตณฺหาทโย ฉ ตณฺหากายา, รูปวิตกฺกาทโย ฉ วิตกฺกา, รูปวิจาราทโย ฉ วิจารา, รูปกฺขนฺธาทโย ปญฺจกฺขนฺธา, ทส กสิณานิ, ทส อนุสฺสติโย, อุทฺธุมาตกสญฺญาทิวเสน ทส สญฺญา, เกสาทโย ทฺวตฺติํสาการา, ทฺวาทสายตนานิ, อฎฺฐารส ธาตุโย, กามภวาทโย นว ภวา, ปฐมาทีนิ จตฺตาริ ฌานานิ, เมตฺตาภาวนาทโย จตโสฺส อปฺปมญฺญา, จตโสฺส อรูปสมาปตฺติโย, ปฎิโลมโต ชรามรณาทีนิ, อนุโลมโต อวิชฺชาทีนิ ปฎิจฺจสมุปฺปาทงฺคานิ จ โยเชตพฺพานิฯ</p>


<p>ตตฺรายํ เอกปทโยชนา, ชรามรณํ ทุกฺขสจฺจํ, ชาติ สมุทยสจฺจํ, อุภินฺนมฺปิ นิสฺสรณํ นิโรธสจฺจํ, นิโรธปชานนา ปฎิปทา มคฺคสจฺจนฺติ เอวเมเกกปทุทฺธาเรน สพฺพธเมฺม สมฺมา สามญฺจ พุโทฺธ อนุพุโทฺธ ปฎิพุโทฺธฯ เตน วุตฺตํ – ‘‘สมฺมา สามญฺจ สพฺพธมฺมานํ พุทฺธตฺตา ปน สมฺมาสมฺพุโทฺธ’’ติฯ</p>


<p> วิชฺชาหิ ปน จรเณน จ สมฺปนฺนตฺตา ฯ ตตฺถ ติ ติโสฺสปิ วิชฺชา อฎฺฐปิ วิชฺชาฯ ติโสฺส วิชฺชา ภยเภรวสุเตฺต (ม. นิ. ๑.๕๒ อาทโย) วุตฺตนเยเนว เวทิตพฺพา, อฎฺฐ อมฺพฎฺฐสุเตฺต (ที. นิ. ๑.๒๗๘ อาทโย)ฯ ตตฺร หิ วิปสฺสนาญาเณน มโนมยิทฺธิยา จ สห ฉ อภิญฺญา ปริคฺคเหตฺวา อฎฺฐ วิชฺชา วุตฺตาฯ นฺติ สีลสํวโร, อินฺทฺริเยสุ คุตฺตทฺวารตา, โภชเน มตฺตญฺญุตา, ชาคริยานุโยโค, สตฺต สทฺธมฺมา, จตฺตาริ รูปาวจรชฺฌานานีติ อิเม ปนฺนรส ธมฺมา เวทิตพฺพาฯ อิเมเยว หิ ปนฺนรส ธมฺมา ยสฺมา เอเตหิ จรติ อริยสาวโก คจฺฉติ อมตํ ทิสํ, ตสฺมา จรณนฺติ วุตฺตาฯ ยถาห – ‘‘อิธ, มหานาม, อริยสาวโก สีลวา โหตี’’ติ (ม. นิ. ๒.๒๔) สพฺพํ มชฺฌิมปณฺณาสเก วุตฺตนเยเนว เวทิตพฺพํฯ ภควา อิมาหิ วิชฺชาหิ อิมินา จ จรเณน สมนฺนาคโตฯ เตน วุจฺจติ วิชฺชาจรณสมฺปโนฺนติฯ</p>


<p>ตตฺถ   วิชฺชาสมฺปทา ภควโต สพฺพญฺญุตํ ปูเรตฺวา ฐิตาฯ จรณสมฺปทา มหาการุณิกตํฯ โส สพฺพญฺญุตาย สพฺพสตฺตานํ อตฺถานตฺถํ ญตฺวา มหาการุณิกตาย อนตฺถํ ปริวเชฺชตฺวา อเตฺถ นิโยเชติฯ ยถา ตํ วิชฺชาจรณสมฺปโนฺนฯ เตนสฺส สาวกา สุปฺปฎิปนฺนา โหนฺติ, โน ทุปฺปฎิปนฺนา วิชฺชาจรณวิปนฺนานํ สาวกา อตฺตนฺตปาทโย วิยฯ</p>


<p> โสภนคมนตฺตา, สุนฺทรํ ฐานํ คตตฺตา, สมฺมา คตตฺตา, สมฺมา จ คทตฺตา ฯ คมนมฺปิ หิ คตนฺติ วุจฺจติฯ ตญฺจ ภควโต โสภนํ ปริสุทฺธมนวชฺชํฯ กิํ ปน ตนฺติ? อริยมโคฺคฯ เตน เหส คมเนน เขมํ ทิสํ อสชฺชมาโน คโตติ ฯ สุนฺทรเญฺจส ฐานํ คโต อมตํ นิพฺพานนฺติ ฯ สมฺมา จ คโต เตน เตน มเคฺคน ปหีเน กิเลเส ปุน อปจฺจาคจฺฉโนฺตฯ วุตฺตเญฺหตํ – ‘‘โสตาปตฺติมเคฺคน เย กิเลสา ปหีนา, เต กิเลเส น ปุเนติ น ปเจฺจติ น ปจฺจาคจฺฉตีติ สุคโต…เป.… อรหตฺตมเคฺคน เย กิเลสา ปหีนา, เต กิเลเส น ปุเนติ น ปเจฺจติ น ปจฺจาคจฺฉตีติ สุคโต’’ติ, สมฺมา วา คโต ทีปงฺกรปาทมูลโต ปภุติ ยาว โพธิมณฺฑา ตาว สมติํสปารมีปูริกาย สมฺมาปฎิปตฺติยา สพฺพโลกสฺส หิตสุขเมว กโรโนฺต สสฺสตํ, อุเจฺฉทํ, กามสุขํ, อตฺตกิลมถนฺติ อิเม จ อเนฺต อนุปคจฺฉโนฺต คโตติ ฯ สมฺมา เจส คทติ ยุตฺตฎฺฐาเน ยุตฺตเมว วาจํ ภาสตีติ ฯ ตตฺริทํ สาธกสุตฺตํ ‘‘ยํ ตถาคโต วาจํ ชานาติ อภูตํ อตจฺฉํ อนตฺถสญฺหิตํ, สา จ ปเรสํ อปฺปิยา อมนาปา, น ตํ ตถาคโต วาจํ ภาสติฯ ยมฺปิ ตถาคโต วาจํ ชานาติ ภูตํ ตจฺฉํ อนตฺถสญฺหิตํ, สา จ ปเรสํ อปฺปิยา อมนาปา, ตมฺปิ ตถาคโต วาจํ น ภาสติฯ ยญฺจ โข ตถาคโต วาจํ ชานาติ ภูตํ ตจฺฉํ อตฺถสญฺหิตํ, สา จ ปเรสํ อปฺปิยา อมนาปา, ตตฺร กาลญฺญู ตถาคโต โหติ ตสฺสา วาจาย เวยฺยากรณายฯ ยํ ตถาคโต วาจํ ชานาติ อภูตํ อตจฺฉํ อนตฺถสญฺหิตํ, สา จ ปเรสํ ปิยา มนาปา, น ตํ ตถาคโต วาจํ ภาสติฯ ยมฺปิ ตถาคโต วาจํ ชานาติ ภูตํ ตจฺฉํ อนตฺถสญฺหิตํ, สา จ ปเรสํ ปิยา มนาปา, ตมฺปิ ตถาคโต วาจํ น ภาสติฯ ยญฺจ โข ตถาคโต วาจํ ชานาติ ภูตํ ตจฺฉํ อตฺถสญฺหิตํ, สา  จ ปเรสํ ปิยา มนาปา, ตตฺร กาลญฺญู ตถาคโต โหติ ตสฺสา วาจาย เวยฺยากรณายา’’ติ (ม. นิ. ๒.๘๖)ฯ เอวํ ติ เวทิตโพฺพฯ</p>


<p> สพฺพถาปิ วิทิตโลกตฺตา ปน ฯ โส หิ ภควา สภาวโต สมุทยโต นิโรธโต  นิโรธูปายโตติ สพฺพถา โลกํ อเวทิ อญฺญาสิ ปฎิวิชฺฌิฯ ยถาห – ‘‘ยตฺถ โข, อาวุโส, น ชายติ น ชียติ น มียติ น จวติ น อุปปชฺชติ, นาหํ ตํ คมเนน โลกสฺส อนฺตํ ญาเตยฺยํ ทเฎฺฐยฺยํ ปเตฺตยฺยนฺติ วทามิ, น จาหํ, อาวุโส, อปตฺวาว โลกสฺส อนฺตํ ทุกฺขสฺส อนฺตกิริยํ วทามิฯ อปิ จาหํ, อาวุโส, อิมสฺมิเญฺญว พฺยามมเตฺต กเฬวเร สสญฺญิมฺหิ สมนเก โลกญฺจ ปญฺญเปมิ โลกสมุทยญฺจ โลกนิโรธญฺจ โลกนิโรธคามินิญฺจ ปฎิปทํฯ</p>


<p>
คมเนน น ปตฺตโพฺพ, โลกสฺสโนฺต กุทาจนํ;  
  
น จ อปตฺวา โลกนฺตํ, ทุกฺขา อตฺถิ ปโมจนํฯ  
</p>
  
<p>
ตสฺมา หเว โลกวิทู สุเมโธ,  
  
โลกนฺตคู วูสิตพฺรหฺมจริโย;  
  
โลกสฺส อนฺตํ สมิตาวิ ญตฺวา,  
  
นาสีสติ โลกมิมํ ปรญฺจาติฯ (สํ. นิ. ๑.๑๐๗; อ. นิ. ๔.๔๕);  
</p>
  
<p> อปิจ ตโย โลกา สงฺขารโลโก สตฺตโลโก โอกาสโลโกติฯ ตตฺถ เอโก โลโก สเพฺพ สตฺตา อาหารฎฺฐิติกาติ (ปฎิ. ม. ๑.๑๑๒) อาคตฎฺฐาเน สงฺขารโลโก เวทิตโพฺพฯ สสฺสโต โลโกติ วา อสสฺสโต โลโกติ วาติ (ที. นิ. ๑.๔๒๑) อาคตฎฺฐาเน สตฺตโลโกฯ</p>


<p>
ยาวตา จนฺทิมสูริยา ปริหรนฺติ, ทิสา ภนฺติ วิโรจมานา;  
  
ตาว สหสฺสธา โลโก, เอตฺถ เต วตฺตตี วโสติฯ (ม. นิ. ๑.๕๐๓) –  
</p>
  
<p>อาคตฎฺฐาเน โอกาสโลโกฯ ตมฺปิ ภควา สพฺพถา อเวทิฯ ตถา หิสฺส ‘‘เอโก โลโก สเพฺพ สตฺตา อาหารฎฺฐิติกาฯ เทฺว โลกา นามญฺจ รูปญฺจฯ ตโย โลกา ติโสฺส เวทนาฯ จตฺตาโร โลกา  จตฺตาโร อาหาราฯ ปญฺจ โลกา ปญฺจุปาทานกฺขนฺธาฯ ฉ โลกา ฉ อชฺฌตฺติกานิ อายตนานิฯ สตฺต โลกา สตฺต วิญฺญาณฎฺฐิติโยฯ อฎฺฐ โลกา อฎฺฐ โลกธมฺมาฯ นว โลกา นว  สตฺตาวาสาฯ ทส โลกา ทสายตนานิฯ ทฺวาทส โลกา ทฺวาทสายตนานิฯ อฎฺฐารส โลกา อฎฺฐารส ธาตุโย’’ติ (ปฎิ. ม. ๑.๑๑๒) อยํ สงฺขารโลโกปิ สพฺพถา วิทิโตฯ</p>


<p>ยสฺมา ปเนส สเพฺพสมฺปิ สตฺตานํ อาสยํ ชานาติ, อนุสยํ ชานาติ, จริตํ ชานาติ, อธิมุตฺติํ ชานาติ, อปฺปรชเกฺข มหารชเกฺข, ติกฺขินฺทฺริเย มุทินฺทฺริเย, สฺวากาเร ทฺวากาเร, สุวิญฺญาปเย ทุวิญฺญาปเย, ภเพฺพ อภเพฺพ สเตฺต ชานาติฯ ตสฺมาสฺส สตฺตโลโกปิ สพฺพถา วิทิโตฯ</p>


<p> ยถา จ สตฺตโลโก, เอวํ โอกาสโลโกปิฯ ตถา เหส เอกํ จกฺกวาฬํ อายามโต จ วิตฺถารโต จ โยชนานํ ทฺวาทสสตสหสฺสานิ จตุติํสสตานิ จ ปญฺญาสญฺจ โยชนานิฯ ปริเกฺขปโต ปน –</p>


<p>
สพฺพํ สตสหสฺสานิ, ฉตฺติํสปริมณฺฑลํ;  
  
ทส เจว สหสฺสานิ, อฑฺฒุฑฺฒานิ สตานิ จฯ  
</p>
  
<p>ตตฺถ –</p>


<p>
ทุเว สตสหสฺสานิ, จตฺตาริ นหุตานิ จ;  
  
เอตฺตกํ พหลเตฺตน, สงฺขาตายํ วสุนฺธราฯ  
</p>
  
<p>ตสฺสาเยว สนฺธารกํ –</p>


<p>
จตฺตาริ สตสหสฺสานิ, อเฎฺฐว นหุตานิ จ;  
  
เอตฺตกํ พหลเตฺตน, ชลํ วาเต ปติฎฺฐิตํฯ  
</p>
  
<p>ตสฺสาปิ สนฺธารโก –</p>


<p>
นว สตสหสฺสานิ, มาลุโต นภมุคฺคโต;  
  
สฎฺฐิเญฺจว สหสฺสานิ, เอสา โลกสฺส สณฺฐิติฯ  
</p>
  
<p>เอวํ สณฺฐิเต เจตฺถ โยชนานํ –</p>


<p>
จตุราสีติ  
  
สหสฺสานิ, อโชฺฌคาโฬฺห มหณฺณเว;  
  
อจฺจุคฺคโต ตาวเทว, สิเนรุ ปพฺพตุตฺตโมฯ  
</p>
  
<p>
ตโต อุปฑฺฒุปเฑฺฒน, ปมาเณน ยถากฺกมํ;  
  
อโชฺฌคาฬฺหุคฺคตา ทิพฺพา, นานารตนจิตฺติตาฯ  
</p>
  
<p>
ยุคนฺธโร อีสธโร, กรวีโก สุทสฺสโน;  
  
เนมินฺธโร วินตโก, อสฺสกโณฺณ คิริ พฺรหาฯ  
</p>
  
<p>
เอเต สตฺต มหาเสลา, สิเนรุสฺส สมนฺตโต;  
  
มหาราชานมาวาสา, เทวยกฺขนิเสวิตาฯ  
</p>
  
<p>
โยชนานํ สตานุโจฺจ, หิมวา ปญฺจ ปพฺพโต;  
  
โยชนานํ สหสฺสานิ, ตีณิ อายตวิตฺถโตฯ  
</p>
  
<p>
จตุราสีติสหเสฺสหิ, กูเฎหิ ปฎิมณฺฑิโต;  
  
ติปญฺจโยชนกฺขนฺธ-ปริเกฺขปา นควฺหยาฯ  
</p>
  
<p>
ปญฺญาสโยชนกฺขนฺธ-สาขายามา สมนฺตโต;  
  
สตโยชนวิตฺถิณฺณา, ตาวเทว จ อุคฺคตา;  
  
ชมฺพู ยสฺสานุภาเวน, ชมฺพุทีโป ปกาสิโตฯ  
</p>
  
<p>ยเญฺจตํ ชมฺพุยา ปมาณํ, เอตเทว อสุรานํ จิตฺรปาฎลิยา, ครุฬานํ สิมฺพลิรุกฺขสฺส, อปรโคยาเน กทมฺพสฺส, อุตฺตรกุรูสุ กปฺปรุกฺขสฺส, ปุพฺพวิเทเห สิรีสสฺส, ตาวติํเสสุ ปาริจฺฉตฺตกสฺสาติฯ เตนาหุ โปราณา –</p>


<p>
‘‘ปาฎลี สิมฺพลี ชมฺพู, เทวานํ ปาริจฺฉตฺตโก;  
  
กทโมฺพ กปฺปรุโกฺข จ, สิรีเสน ภวติ สตฺตมนฺติฯ  
</p>
  
<p>
‘‘เทฺวอสีติ  
สหสฺสานิ, อโชฺฌคาโฬฺห มหณฺณเว;  
  
อจฺจุคฺคโต ตาวเทว, จกฺกวาฬสิลุจฺจโย;  
  
ปริกฺขิปิตฺวา ตํ สพฺพํ, โลกธาตุมยํ ฐิโต’’ติฯ  
</p>
  
<p>ตตฺถ จนฺทมณฺฑลํ เอกูนปญฺญาสโยชนํฯ สูริยมณฺฑลํ ปญฺญาสโยชนํฯ ตาวติํสภวนํ ทสสหสฺสโยชนํฯ ตถา อสุรภวนํ อวีจิมหานิรโย ชมฺพุทีโป จฯ อปรโคยานํ สตฺตสหสฺสโยชนํฯ ตถา  ปุพฺพวิเทหํฯ อุตฺตรกุรุ อฎฺฐสหสฺสโยชนํฯ เอกเมโก เจตฺถ มหาทีโป ปญฺจสตปญฺจสตปริตฺตทีปปริวาโรฯ ตํ สพฺพมฺปิ เอกํ จกฺกวาฬํ เอกา โลกธาตุฯ ตทนฺตเรสุ โลกนฺตริกนิรยาฯ</p>


<p>เอวํ อนนฺตานิ จกฺกวาฬานิ อนนฺตา โลกธาตุโย ภควา อนเนฺตน พุทฺธญาเณน อเวทิ อญฺญาสิ ปฎิวิชฺฌิฯ เอวมสฺส โอกาสโลโกปิ สพฺพถา วิทิโตฯ เอวมฺปิ ฯ</p>


<p> อตฺตนา ปน คุเณหิ วิสิฎฺฐตรสฺส กสฺสจิ อภาวโต นตฺถิ เอตสฺส อุตฺตโรติ ฯ ตถา เหส สีลคุเณนาปิ สพฺพํ โลกมภิภวติ, สมาธิปญฺญาวิมุตฺติวิมุตฺติญาณทสฺสนคุเณนาปิฯ สีลคุเณนาปิ อสโม อสมสโม อปฺปฎิโม อปฺปฎิภาโค อปฺปฎิปุคฺคโล…เป.… วิมุตฺติญาณทสฺสนคุเณนาปิฯ ยถาห – ‘‘น โข ปนาหํ สมนุปสฺสามิ สเทวเก โลเก สมารเก…เป.… สเทวมนุสฺสาย ปชาย อตฺตนา สีลสมฺปนฺนตร’’นฺติ วิตฺถาโรฯ เอวํ อคฺคปสาทสุตฺตาทีนิ (อ. นิ. ๔.๓๔; อิติวุ. ๙๐) ‘‘น เม อาจริโย อตฺถี’’ติอาทิกา (ม. นิ. ๑.๒๘๕; มหาว. ๑๑) คาถาโย จ วิตฺถาเรตพฺพาฯ</p>


<p> ปุริสทเมฺม สาเรตีติ ฯ ทเมติ วิเนตีติ วุตฺตํ โหติฯ ตตฺถ ติ อทนฺตา ทเมตุํ ยุตฺตา ติรจฺฉานปุริสาปิ มนุสฺสปุริสาปิ อมนุสฺสปุริสาปิฯ ตถา หิ ภควตา ติรจฺฉานปุริสาปิ อปลาโล นาคราชา, จูโฬทโร, มโหทโร, อคฺคิสิโข, ธูมสิโข, อรวาโฬ นาคราชา, ธนปาลโก หตฺถีติ เอวมาทโย ทมิตา นิพฺพิสา กตา สรเณสุ จ สีเลสุ จ ปติฎฺฐาปิตา, มนุสฺสปุริสาปิ สจฺจกนิคณฺฐปุตฺตอมฺพฎฺฐมาณวโปกฺขรสาติ โสณทนฺตกูฎทนฺตาทโย, อมนุสฺสปุริสาปิ อาฬวกสูจิโลมขรโลมยกฺขสกฺกเทวราชาทโย  ทมิตา วินีตา วิจิเตฺรหิ วินยนูปาเยหิฯ ‘‘อหํ โข, เกสิ, ปุริสทเมฺม สเณฺหนปิ วิเนมิ, ผรุเสนปิ วิเนมิ, สณฺหผรุเสนปิ วิเนมี’’ติ (อ. นิ. ๔.๑๑) อิทเญฺจตฺถ สุตฺตํ วิตฺถาเรตพฺพํฯ</p>


<p>อปิจ ภควา วิสุทฺธสีลาทีนํ ปฐมชฺฌานาทีนิ โสตาปนฺนาทีนญฺจ อุตฺตริ มคฺคปฎิปทํ อาจิกฺขโนฺต ทเนฺตปิ ทเมติเยวฯ</p>


<p>อถ  วา อนุตฺตโร ปุริสทมฺมสารถีติ เอกเมวิทํ อตฺถปทํฯ ภควา หิ ตถา ปุริสทเมฺม สาเรติ, ยถา เอกปลฺลเงฺกเนว นิสินฺนา อฎฺฐ ทิสา อสชฺชมานา ธาวนฺติฯ ตสฺมา ติ วุจฺจติฯ ‘‘หตฺถิทมเกน, ภิกฺขเว, หตฺถิทโมฺม สาริโต เอกํเยว ทิสํ ธาวตี’’ติ อิทเญฺจตฺถ สุตฺตํ (ม. นิ. ๓.๓๑๒) วิตฺถาเรตพฺพํฯ</p>


<p> ทิฎฺฐธมฺมิกสมฺปรายิกปรมเตฺถหิ ยถารหํ อนุสาสตีติ ฯ อปิจ สตฺถา วิยาติ  ภควา สตฺถวาโหฯ ยถา สตฺถวาโห สเตฺถ กนฺตารํ ตาเรติ โจรกนฺตารํ ตาเรติ วาฬกนฺตารํ ตาเรติ ทุพฺภิกฺขกนฺตารํ ตาเรติ นิรุทกกนฺตารํ ตาเรติ อุตฺตาเรติ นิตฺตาเรติ ปตาเรติ เขมนฺตภูมิํ สมฺปาเปติ, เอวเมว ภควา สตฺถา สตฺถวาโห สเตฺต กนฺตารํ ตาเรติ, ชาติกนฺตารํ ตาเรตีติอาทินา นิเทฺทสนเยนเปตฺถ อโตฺถ เวทิตโพฺพฯ นฺติ เทวานญฺจ มนุสฺสานญฺจฯ อุกฺกฎฺฐปริเจฺฉทวเสน, ภพฺพปุคฺคลปริเจฺฉทวเสน เจตํ วุตฺตํฯ ภควา ปน ติรจฺฉานคตานมฺปิ อนุสาสนิปฺปทาเนน สตฺถาเยวฯ เตปิ หิ ภควโต ธมฺมสฺสวเนน อุปนิสฺสยสมฺปตฺติํ ปตฺวา ตาย เอว อุปนิสฺสยสมฺปตฺติยา ทุติเย วา ตติเย วา อตฺตภาเว มคฺคผลภาคิโน โหนฺติฯ มณฺฑูกเทวปุตฺตาทโย เจตฺถ นิทสฺสนํฯ</p>


<p>ภควติ กิร คคฺคราย โปกฺขรณิยา ตีเร จมฺปานครวาสีนํ ธมฺมํ เทสิยมาเน เอโก มณฺฑูโก ภควโต สเร นิมิตฺตํ อคฺคเหสิ, ตํ เอโก วจฺฉปาลโก ทณฺฑํ โอลุพฺภ ติฎฺฐโนฺต สีเส สนฺนิรุมฺภิตฺวา อฎฺฐาสิฯ โส ตาวเทว กาลงฺกตฺวา ตาวติํสภวเน ทฺวาทสโยชนิเก กนกวิมาเน นิพฺพตฺติฯ สุตฺตปฺปพุโทฺธ วิย จ ตตฺถ อจฺฉราสงฺฆปริวุตํ อตฺตานํ ทิสฺวา ‘‘อเร อหมฺปิ นาม อิธ นิพฺพโตฺต, กิํ นุ โข กมฺมมกาสิ’’นฺติ อาวเชฺชโนฺต น อญฺญํ กิญฺจิ อทฺทส  อญฺญตฺร ภควโต สเร นิมิตฺตคฺคาหาฯ โส ตาวเทว สห วิมาเนน อาคนฺตฺวา ภควโต ปาเท สิรสา วนฺทิฯ ภควา ชานโนฺตว ปุจฺฉิ –</p>


<p>
‘‘โก เม วนฺทติ ปาทานิ, อิทฺธิยา ยสสา ชลํ;  
  
อภิกฺกเนฺตน วเณฺณน, สพฺพา โอภาสยํ ทิสา’’ติฯ  
</p>
  
<p>
มณฺฑูโกหํ  
ปุเร อาสิํ, อุทเก วาริโคจโร;  
  
ตว ธมฺมํ สุณนฺตสฺส, อวธิ วจฺฉปาลโกติฯ  
</p>
  
<p>ภควา ตสฺส ธมฺมํ เทเสสิฯ จตุราสีติยา ปาณสหสฺสานํ ธมฺมาภิสมโย อโหสิฯ เทวปุโตฺตปิ โสตาปตฺติผเล ปติฎฺฐาย สิตํ กตฺวา ปกฺกมีติฯ</p>


<p> ยํ ปน กิญฺจิ อตฺถิ เญยฺยํ นาม, สพฺพเสฺสว พุทฺธตฺตา วิโมกฺขนฺติกญฺญาณวเสน ฯ ยสฺมา วา จตฺตาริ สจฺจานิ อตฺตนาปิ พุชฺฌิ, อเญฺญปิ สเตฺต โพเธสิ, ตสฺมา เอวมาทีหิปิ การเณหิ ฯ อิมสฺส จ ปนตฺถสฺส วิญฺญาปนตฺถํ ‘‘พุชฺฌิตา สจฺจานีติ พุโทฺธฯ โพเธตา ปชายาติ พุโทฺธ’’ติ เอวํ ปวโตฺต สโพฺพปิ นิเทฺทสนโย (มหานิ. ๑๙๒) ปฎิสมฺภิทานโย (ปฎิ. ม. ๑.๑๖๒) วา วิตฺถาเรตโพฺพฯ</p>


<p> ติ อิทํ ปนสฺส คุณวิสิฎฺฐสพฺพสตฺตุตฺตมครุคารวาธิวจนํฯ เตนาหุ โปราณา –</p>


<p>
‘‘ภควาติ วจนํ เสฎฺฐํ, ภควาติ วจนมุตฺตมํ;  
  
ครุคารวยุโตฺต โส,  
ภควา  
เตน วุจฺจตี’’ติฯ  
</p>
  
<p>จตุพฺพิธํ วา นามํ อาวตฺถิกํ ลิงฺคิกํ เนมิตฺติกํ อธิจฺจสมุปฺปนฺนนฺติฯ อธิจฺจสมุปฺปนฺนํ นาม โลกิยโวหาเรน ยทิจฺฉกนฺติ วุตฺตํ โหติฯ ตตฺถ วโจฺฉ ทโมฺม พลีพโทฺทติ เอวมาทิ ฯ ทณฺฑี ฉตฺตี สิขี กรีติ เอวมาทิ ฯ เตวิโชฺช ฉฬภิโญฺญติ เอวมาทิ ฯ สิริวฑฺฒโก ธนวฑฺฒโกติ เอวมาทิ วจนตฺถํ อนเปกฺขิตฺวา ปวตฺตํ ฯ อิทํ  ปน ติ นามํ เนมิตฺติกํ, น มหามายาย, น สุโทฺธทนมหาราเชน, น อสีติยา ญาติสหเสฺสหิ กตํ, น สกฺกสนฺตุสิตาทีหิ เทวตาวิเสเสหิฯ วุตฺตมฺปิ เจตํ ธมฺมเสนาปตินา ‘‘ภควาติ เนตํ นามํ มาตรา กตํ…เป.… วิโมกฺขนฺติกเมตํ พุทฺธานํ ภควนฺตานํ โพธิยา มูเล สห สพฺพญฺญุตญฺญาณสฺส ปฎิลาภา สจฺฉิกา ปญฺญตฺติ ยทิทํ ภควา’’ติ (มหานิ. ๘๔)ฯ</p>


<p> ยํคุณเนมิตฺติกเญฺจตํ นามํ, เตสํ คุณานํ ปกาสนตฺถํ อิมํ คาถํ วทนฺติ –</p>


<p>
‘‘ภคี  
ภชี ภาคิ วิภตฺตวา อิติ,  
  
อกาสิ ภคฺคนฺติ ครูติ ภาคฺยวา;  
  
พหูหิ ญาเยหิ สุภาวิตตฺตโน,  
  
ภวนฺตโค โส  
ภควา  
ติ วุจฺจตี’’ติฯ –  
</p>
  
<p>นิเทฺทเส (มหานิ. ๘๔) วุตฺตนเยเนว เจตฺถ เตสํ เตสํ ปทานํ อโตฺถ ทฎฺฐโพฺพฯ</p>


<p> อยํ ปน อปโร นโยฯ</p>


<p>
ภาคฺยวา ภคฺควา ยุโตฺต, ภเคหิ จ วิภตฺตวา;  
  
ภตฺตวา วนฺตคมโน, ภเวสุ  
ภควา  
ตโตติฯ  
</p>
  
<p>ตตฺถ วณฺณาคโม วณฺณวิปริยโยติอาทิกํ นิรุตฺติลกฺขณํ คเหตฺวา สทฺทนเยน วา ปิโสทราทิปเกฺขปลกฺขณํ คเหตฺวา ยสฺมา โลกิยโลกุตฺตรสุขาภินิพฺพตฺตกํ ทานสีลาทิปารปฺปตฺตํ ภาคฺยมสฺส อตฺถิ, ตสฺมา ภาคฺยวาติ วตฺตเพฺพ ติ วุจฺจตีติ ญาตพฺพํฯ</p>


<p>ยสฺมา ปน อหิริกาโนตฺตปฺปโกธูปนาหมกฺขปฬาสอิสฺสามจฺฉริยมายาสาเฐยฺยถมฺภสารมฺภมานาติมานมทปมาทตณฺหาอวิชฺชา- ติวิธากุสลมูลทุจฺจริตสํกิเลสมลวิสมสญฺญาวิตกฺกปปญฺจจตุพฺพิธวิปริเยส- อาสวคนฺถโอฆโยคอคติตณฺหุปฺปาทุปาทานปญฺจเจโตขีลวินิพนฺธนีวรณาภินนฺทนา- ฉวิวาทมูลตณฺหากายสตฺตานุสยอฎฺฐมิจฺฉตฺตนวตณฺหามูลกทสากุสลกมฺมปถทฺวาสฎฺฐิทิฎฺฐิคต- อฎฺฐสตตณฺหาวิจริตปฺปเภทสพฺพทรถปริฬาหกิเลสสตสหสฺสานิ , สเงฺขปโต วา ปญฺจ กิเลสขนฺธอภิสงฺขารเทวปุตฺตมจฺจุมาเร อภญฺชิฯ ตสฺมา ภคฺคตฺตา เอเตสํ ปริสฺสยานํ ภคฺควาติ วตฺตเพฺพ ติ วุจฺจติฯ อาห เจตฺถ –</p>


<p>
‘‘ภคฺคราโค ภคฺคโทโส, ภคฺคโมโห อนาสโว;  
  
ภคฺคาสฺส ปาปกา ธมฺมา,  
ภควา  
เตน วุจฺจตี’’ติฯ  
</p>
  
<p>ภาคฺยวตาย จสฺส สตปุญฺญลกฺขณธรสฺส รูปกายสมฺปตฺติ ทีปิตา โหติฯ ภคฺคโทสตาย ธมฺมกายสมฺปตฺติฯ ตถา โลกิยสริกฺขกานํ พหุมตภาโว, คหฎฺฐปพฺพชิเตหิ อภิคมนียตา, อภิคตานญฺจ เนสํ กายจิตฺตทุกฺขาปนยเน  ปฎิพลภาโว, อามิสทานธมฺมทาเนหิ อุปการิตา, โลกิยโลกุตฺตรสุเขหิ จ สํโยชนสมตฺถตา ทีปิตา โหติฯ</p>


<p>ยสฺมา จ โลเก อิสฺสริยธมฺมยสสิริกามปยเตฺตสุ ฉสุ ธเมฺมสุ ภคสโทฺท ปวตฺตติ, ปรมญฺจสฺส สกจิเตฺต อิสฺสริยํ, อณิมาลงฺฆิมาทิกํ วา โลกิยสมฺมตํ สพฺพาการปริปูรํ อตฺถิฯ ตถา โลกุตฺตโร ธโมฺมฯ โลกตฺตยพฺยาปโก ยถาภุจฺจคุณาธิคโต อติวิย ปริสุโทฺธ ยโสฯ รูปกายทสฺสนพฺยาวฎชนนยนปฺปสาทชนนสมตฺถา สพฺพาการปริปูรา สพฺพงฺคปจฺจงฺคสิรีฯ ยํ ยํ เอเตน อิจฺฉิตํ ปตฺถิตํ อตฺตหิตํ ปรหิตํ วา, ตสฺส ตสฺส ตเถว อภินิปฺผนฺนตฺตา อิจฺฉิตตฺถนิพฺพตฺติสญฺญิโต กาโมฯ สพฺพโลกครุภาวปฺปตฺติเหตุภูโต สมฺมาวายามสงฺขาโต ปยโตฺต จ อตฺถิฯ ตสฺมา อิเมหิ ภเคหิ ยุตฺตตฺตาปิ ภคา อสฺส สนฺตีติ อิมินา อเตฺถน ติ วุจฺจติฯ</p>


<p>ยสฺมา ปน กุสลาทีหิ เภเทหิ สพฺพธเมฺม, ขนฺธายตนธาตุสจฺจอินฺทฺริยปฎิจฺจสมุปฺปาทาทีหิ วา กุสลาทิธเมฺม, ปีฬนสงฺขตสนฺตาปวิปริณามเฎฺฐน วา ทุกฺขํ อริยสจฺจํ, อายูหนนิทานสํโยคปลิโพธเฎฺฐน สมุทยํ, นิสฺสรณวิเวกาสงฺขตอมตเฎฺฐน นิโรธํ, นิยฺยานิกเหตุทสฺสนาธิปเตยฺยเฎฺฐน มคฺคํ วิภตฺตวา, วิภชิตฺวา วิวริตฺวา เทสิตวาติ วุตฺตํ โหติฯ ตสฺมา วิภตฺตวาติ วตฺตเพฺพ ติ วุจฺจติฯ</p>


<p>ยสฺมา จ เอส ทิพฺพพฺรหฺมอริยวิหาเร กายจิตฺตอุปธิวิเวเก สุญฺญตปฺปณิหิตานิมิตฺตวิโมเกฺข อเญฺญ จ โลกิยโลกุตฺตเร อุตฺตริมนุสฺสธเมฺม ภชิ เสวิ พหุลํ อกาสิ, ตสฺมา ภตฺตวาติ วตฺตเพฺพ ติ วุจฺจติฯ</p>


<p>ยสฺมา  ปน ตีสุ ภเวสุ ตณฺหาสงฺขาตํ คมนํ อเนน วนฺตํ, ตสฺมา ภเวสุ วนฺตคมโนติ วตฺตเพฺพ ภวสทฺทโต ภการํ คมนสทฺทโต คการํ วนฺตสทฺทโต วการญฺจ ทีฆํ กตฺวา อาทาย ติ วุจฺจติ ยถา โลเก เมหนสฺส ขสฺส มาลาติ วตฺตเพฺพ เมขลาติฯ</p>


<p> ตเสฺสวํ อิมินา จ อิมินา จ การเณน โส ภควา อรหํ…เป.… อิมินา จ อิมินา จ การเณน ภควาติ พุทฺธคุเณ อนุสฺสรโต เนว ตสฺมิํ สมเย ราคปริยุฎฺฐิตํ จิตฺตํ โหติ, น โทสปริยุฎฺฐิตํ, น โมหปริยุฎฺฐิตํ  จิตฺตํ โหติฯ อุชุคตเมวสฺส ตสฺมิํ สมเย จิตฺตํ โหติ ตถาคตมารพฺภ (อ. นิ. ๖.๑๐)ฯ อิจฺจสฺส เอวํ ราคาทิปริยุฎฺฐานาภาเวน วิกฺขมฺภิตนีวรณสฺส กมฺมฎฺฐานาภิมุขตาย อุชุคตจิตฺตสฺส พุทฺธคุณโปณา วิตกฺกวิจารา ปวตฺตนฺติฯ พุทฺธคุเณ อนุวิตกฺกยโต อนุวิจารยโต ปีติ อุปฺปชฺชติฯ ปีติมนสฺส ปีติปทฎฺฐานาย ปสฺสทฺธิยา กายจิตฺตทรถา ปฎิปฺปสฺสมฺภนฺติฯ ปสฺสทฺธทรถสฺส กายิกมฺปิ เจตสิกมฺปิ สุขํ อุปฺปชฺชติฯ สุขิโน พุทฺธคุณารมฺมณํ หุตฺวา จิตฺตํ สมาธิยตีติ อนุกฺกเมน เอกกฺขเณ ฌานงฺคานิ อุปฺปชฺชนฺติฯ พุทฺธคุณานํ ปน คมฺภีรตาย นานปฺปการคุณานุสฺสรณาธิมุตฺตตาย วา อปฺปนํ อปฺปตฺวา อุปจารปฺปตฺตเมว ฌานํ โหติฯ ตเทตํ พุทฺธคุณานุสฺสรณวเสน อุปฺปนฺนตฺตา พุทฺธานุสฺสติเจฺจว สงฺขํ คจฺฉติฯ</p>


<p>อิมญฺจ ปน พุทฺธานุสฺสติํ อนุยุโตฺต ภิกฺขุ สตฺถริ สคารโว โหติ สปฺปติโสฺส, สทฺธาเวปุลฺลํ สติเวปุลฺลํ ปญฺญาเวปุลฺลํ ปุญฺญเวปุลฺลญฺจ อธิคจฺฉติ, ปีติปาโมชฺชพหุโล โหติ, ภยเภรวสโห ทุกฺขาธิวาสนสมโตฺถ, สตฺถารา สํวาสสญฺญํ ปฎิลภติฯ พุทฺธคุณานุสฺสติยา อชฺฌาวุตฺถญฺจสฺส สรีรมฺปิ เจติยฆรมิว ปูชารหํ โหติฯ พุทฺธภูมิยํ จิตฺตํ นมติฯ วีติกฺกมิตพฺพวตฺถุสมาโยเค จสฺส สมฺมุขา สตฺถารํ ปสฺสโต วิย หิโรตฺตปฺปํ ปจฺจุปฎฺฐาติฯ อุตฺตริ อปฺปฎิวิชฺฌโนฺต ปน สุคติปรายโน โหติฯ</p>


<p>
ตสฺมา หเว อปฺปมาทํ, กยิราถ สุเมธโส;  
  
เอวํ มหานุภาวาย, พุทฺธานุสฺสติยา สทาติฯ  
</p>
  
<p>อิทํ ตาว พุทฺธานุสฺสติยํ วิตฺถารกถามุขํฯ</p>


<h3>๒. ธมฺมานุสฺสติกถา</h3>
<p> ธมฺมานุสฺสติํ  ภาเวตุกาเมนาปิ รโหคเตน ปฎิสลฺลีเนน ‘‘สฺวากฺขาโต ภควตา ธโมฺม สนฺทิฎฺฐิโก อกาลิโก เอหิปสฺสิโก โอปเนยฺยิโก ปจฺจตฺตํ เวทิตโพฺพ วิญฺญูหี’’ติ (อ. นิ. ๖.๑๐) เอวํ ปริยตฺติธมฺมสฺส เจว นววิธสฺส จ โลกุตฺตรธมฺมสฺส คุณา อนุสฺสริตพฺพาฯ</p>


<p> ติ อิมสฺมิํ หิ ปเท ปริยตฺติธโมฺมปิ สงฺคหํ คจฺฉติ, อิตเรสุ โลกุตฺตรธโมฺมวฯ ตตฺถ ปริยตฺติธโมฺม ตาว สฺวากฺขาโต อาทิมชฺฌปริโยสานกลฺยาณตฺตา  สาตฺถสพฺยญฺชนเกวลปริปุณฺณปริสุทฺธพฺรหฺมจริยปฺปกาสนตฺตา จฯ ยญฺหิ ภควา เอกคาถมฺปิ เทเสติ, สา สมนฺตภทฺทกตฺตา ธมฺมสฺส ปฐมปาเทน อาทิกลฺยาณา, ทุติยตติยปาเทหิ มเชฺฌกลฺยาณา, ปจฺฉิมปาเทน ปริโยสานกลฺยาณาฯ เอกานุสนฺธิกํ สุตฺตํ นิทาเนน อาทิกลฺยาณํ, นิคมเนน ปริโยสานกลฺยาณํ, เสเสน มเชฺฌกลฺยาณํฯ นานานุสนฺธิกํ สุตฺตํ ปฐมานุสนฺธินา อาทิกลฺยาณํ, ปจฺฉิเมน ปริโยสานกลฺยาณํ, เสเสหิ มเชฺฌกลฺยาณํฯ อปิจ สนิทานสอุปฺปตฺติกตฺตา อาทิกลฺยาณํ, เวเนยฺยานํ อนุรูปโต อตฺถสฺส อวิปรีตตาย จ เหตุทาหรณยุตฺตโต จ มเชฺฌกลฺยาณํ, โสตูนํ สทฺธาปฎิลาภชนเนน นิคมเนน จ ปริโยสานกลฺยาณํฯ</p>


<p>สกโลปิ สาสนธโมฺม อตฺตโน อตฺถภูเตน สีเลน อาทิกลฺยาโณ, สมถวิปสฺสนามคฺคผเลหิ มเชฺฌกลฺยาโณ, นิพฺพาเนน ปริโยสานกลฺยาโณฯ สีลสมาธีหิ วา อาทิกลฺยาโณ, วิปสฺสนามเคฺคหิ มเชฺฌกลฺยาโณ, ผลนิพฺพาเนหิ ปริโยสานกลฺยาโณฯ พุทฺธสุโพธิตาย วา อาทิกลฺยาโณ, ธมฺมสุธมฺมตาย มเชฺฌกลฺยาโณ, สงฺฆสุปฺปฎิปฺปตฺติยา ปริโยสานกลฺยาโณฯ ตํ สุตฺวา ตถตฺถาย ปฎิปเนฺนน อธิคนฺตพฺพาย อภิสโมฺพธิยา วา อาทิกลฺยาโณ, ปเจฺจกโพธิยา มเชฺฌกลฺยาโณ, สาวกโพธิยา ปริโยสานกลฺยาโณฯ</p>


<p>สุยฺยมาโน เจส นีวรณวิกฺขมฺภนโต สวเนนปิ กลฺยาณเมว อาวหตีติ อาทิกลฺยาโณ, ปฎิปชฺชิยมาโน สมถวิปสฺสนาสุขาวหนโต ปฎิปตฺติยาปิ กลฺยาณํ อาวหตีติ มเชฺฌกลฺยาโณ, ตถาปฎิปโนฺน จ ปฎิปตฺติผเล นิฎฺฐิเต ตาทิภาวาวหนโต ปฎิปตฺติผเลนปิ  กลฺยาณํ อาวหตีติ ปริโยสานกลฺยาโณติ เอวํ อาทิมชฺฌปริโยสานกลฺยาณตฺตา สฺวากฺขาโตฯ</p>


<p>ยํ ปเนส ภควา ธมฺมํ เทเสโนฺต สาสนพฺรหฺมจริยํ มคฺคพฺรหฺมจริยญฺจ ปกาเสติ นานานเยหิ ทีเปติ, ตํ ยถานุรูปํ อตฺถสมฺปตฺติยา สาตฺถํ, พฺยญฺชนสมฺปตฺติยา สพฺยญฺชนํฯ สงฺกาสนปกาสนวิวรณวิภชนอุตฺตานีกรณปญฺญตฺติอตฺถปทสมาโยคโต สาตฺถํ, อกฺขรปทพฺยญฺชนาการนิรุตฺตินิเทฺทสสมฺปตฺติยา สพฺยญฺชนํฯ อตฺถคมฺภีรตาปฎิเวธคมฺภีรตาหิ สาตฺถํ, ธมฺมคมฺภีรตาเทสนาคมฺภีรตาหิ  สพฺยญฺชนํฯ อตฺถปฎิภานปฎิสมฺภิทาวิสยโต สาตฺถํ, ธมฺมนิรุตฺติปฎิสมฺภิทาวิสยโต สพฺยญฺชนํฯ ปณฺฑิตเวทนียโต ปริกฺขกชนปฺปสาทกนฺติ สาตฺถํ, สเทฺธยฺยโต โลกิยชนปฺปสาทกนฺติ สพฺยญฺชนํฯ คมฺภีราธิปฺปายโต สาตฺถํ, อุตฺตานปทโต สพฺยญฺชนํฯ อุปเนตพฺพสฺส อภาวโต สกลปริปุณฺณภาเวน เกวลปริปุณฺณํฯ อปเนตพฺพสฺส อภาวโต นิโทฺทสภาเวน ปริสุทฺธํฯ</p>


<p>อปิจ ปฎิปตฺติยา อธิคมพฺยตฺติโต สาตฺถํ, ปริยตฺติยา อาคมพฺยตฺติโต สพฺยญฺชนํ, สีลาทิปญฺจธมฺมกฺขนฺธยุตฺตโต เกวลปริปุณฺณํ, นิรุปกฺกิเลสโต นิตฺตรณตฺถาย ปวตฺติโต โลกามิสนิรเปกฺขโต จ ปริสุทฺธนฺติ เอวํ สาตฺถสพฺยญฺชนเกวลปริปุณฺณปริสุทฺธพฺรหฺมจริยปฺปกาสนโต สฺวากฺขาโตฯ</p>


<p>อตฺถวิปลฺลาสาภาวโต วา สุฎฺฐุ อกฺขาโตติ สฺวากฺขาโตฯ ยถา หิ อญฺญติตฺถิยานํ ธมฺมสฺส อโตฺถ วิปลฺลาสมาปชฺชติ, อนฺตรายิกาติ วุตฺตธมฺมานํ อนฺตรายิกตฺตาภาวโต, นิยฺยานิกาติ วุตฺตธมฺมานํ นิยฺยานิกตฺตาภาวโตฯ เตน เต ทุรกฺขาตธมฺมาเยว โหนฺติ, น ตถา ภควโต ธมฺมสฺส อโตฺถ วิปลฺลาสมาปชฺชติฯ อิเม ธมฺมา อนฺตรายิกา, อิเม ธมฺมา นิยฺยานิกาติ เอวํ วุตฺตธมฺมานํ ตถาภาวานติกฺกมนโตติฯ เอวํ ตาว ปริยตฺติธโมฺม สฺวากฺขาโตฯ</p>


<p>โลกุตฺตรธโมฺม ปน นิพฺพานานุรูปาย ปฎิปตฺติยา ปฎิปทานุรูปสฺส จ นิพฺพานสฺส อกฺขาตตฺตา สฺวากฺขาโตฯ ยถาห – ‘‘สุปญฺญตฺตา โข ปน เตน ภควตา สาวกานํ นิพฺพานคามินี ปฎิปทา สํสนฺทติ นิพฺพานญฺจ ปฎิปทา จฯ เสยฺยถาปิ นาม คโงฺคทกํ ยมุโนทเกน สํสนฺทติ สเมติ, เอวเมว สุปญฺญตฺตา (ที. นิ. ๒.๒๙๖) เตน ภควตา สาวกานํ  นิพฺพานคามินี ปฎิปทา สํสนฺทติ นิพฺพานญฺจ ปฎิปทา จา’’ติฯ อริยมโคฺค เจตฺถ อนฺตทฺวยํ อนุปคมฺม มชฺฌิมา ปฎิปทาภูโตว ‘‘มชฺฌิมา ปฎิปทา’’ติ อกฺขาตตฺตา สฺวากฺขาโตฯ สามญฺญผลานิ ปฎิปสฺสทฺธกิเลสาเนว ‘‘ปฎิปสฺสทฺธกิเลสานี’’ติ อกฺขาตตฺตา สฺวากฺขาตานิฯ นิพฺพานํ สสฺสตามตตาณเลณาทิสภาวเมว สสฺสตาทิสภาววเสน อกฺขาตตฺตา สฺวากฺขาตนฺติ เอวํ โลกุตฺตรธโมฺมปิ สฺวากฺขาโตฯ</p>


<p> ติ  เอตฺถ ปน อริยมโคฺค ตาว อตฺตโน สนฺตาเน ราคาทีนํ อภาวํ กโรเนฺตน อริยปุคฺคเลน สามํ ทฎฺฐโพฺพติ สนฺทิฎฺฐิโกฯ ยถาห –‘‘รโตฺต โข, พฺราหฺมณ, ราเคน อภิภูโต ปริยาทิณฺณจิโตฺต อตฺตพฺยาพาธายปิ เจเตติ, ปรพฺยาพาธายปิ เจเตติ, อุภยพฺยาพาธายปิ เจเตติฯ เจตสิกํ ทุกฺขํ โทมนสฺสํ ปฎิสํเวเทติฯ ราเค ปหีเน เนว อตฺตพฺยาพาธาย เจเตติ, น ปรพฺยาพาธาย เจเตติ, น อุภยพฺยาพาธาย เจเตติ, น เจตสิกํ ทุกฺขํ โทมนสฺสํ ปฎิสํเวเทติฯ เอวมฺปิ โข, พฺราหฺมณ, สนฺทิฎฺฐิโก ธโมฺม โหตี’’ติ(อ. นิ. ๓.๕๔)ฯ อปิจ นววิโธปิ โลกุตฺตรธโมฺม เยน เยน อธิคโต โหติ, เตน เตน ปรสทฺธาย คนฺตพฺพตํ หิตฺวา ปจฺจเวกฺขณญาเณน สยํ ทฎฺฐโพฺพติ สนฺทิฎฺฐิโกฯ อถ วา ปสตฺถา ทิฎฺฐิ สนฺทิฎฺฐิ, สนฺทิฎฺฐิยา ชยตีติ สนฺทิฎฺฐิโกฯ ตถา เหตฺถ อริยมโคฺค สมฺปยุตฺตาย, อริยผลํ การณภูตาย, นิพฺพานํ วิสยิภูตาย สนฺทิฎฺฐิยา กิเลเส ชยติฯ ตสฺมา ยถา รเถน ชยตีติ รถิโก, เอวํ นววิโธปิ โลกุตฺตรธโมฺม สนฺทิฎฺฐิยา ชยตีติ สนฺทิฎฺฐิโกฯ</p>


<p>อถ วา ทิฎฺฐนฺติ ทสฺสนํ วุจฺจติฯ ทิฎฺฐเมว สนฺทิฎฺฐํ, ทสฺสนนฺติ อโตฺถฯ สนฺทิฎฺฐํ อรหตีติ สนฺทิฎฺฐิโกฯ โลกุตฺตรธโมฺม หิ ภาวนาภิสมยวเสน สจฺฉิกิริยาภิสมยวเสน จ ทิสฺสมาโนเยว วฎฺฎภยํ นิวเตฺตติฯ ตสฺมา ยถา วตฺถํ อรหตีติ วตฺถิโก, เอวํ สนฺทิฎฺฐํ อรหตีติ สนฺทิฎฺฐิโกฯ</p>


<p> อตฺตโน ผลทานํ สนฺธาย นาสฺส กาโลติ อกาโลฯ อกาโลเยว ฯ น ปญฺจาหสตฺตาหาทิเภทํ กาลํ เขเปตฺวา ผลํ เทติ, อตฺตโน ปน ปวตฺติสมนนฺตรเมว ผลโทติ วุตฺตํ โหติฯ อถ วา อตฺตโน ผลทาเน ปกโฎฺฐ กาโล ปโตฺต อสฺสาติ กาลิโกฯ โก โส? โลกิโย  กุสลธโมฺมฯ อยํ ปน สมนนฺตรผลตฺตา น กาลิโกติ อกาลิโกฯ อิทํ มคฺคเมว สนฺธาย วุตฺตํฯ</p>


<p> ‘‘เอหิ ปสฺส อิมํ ธมฺม’’นฺติ เอวํ ปวตฺตํ เอหิปสฺสวิธิํ อรหตีติ ฯ กสฺมา ปเนส ตํ วิธิํ อรหตีติ? วิชฺชมานตฺตา ปริสุทฺธตฺตา จ ฯ ริตฺตมุฎฺฐิยํ หิ หิรญฺญํ วา สุวณฺณํ วา อตฺถีติ วตฺวาปิ ‘‘เอหิ ปสฺส อิม’’นฺติ น สกฺกา วตฺตุํฯ กสฺมา? อวิชฺชมานตฺตาฯ วิชฺชมานมฺปิ จ คูถํ วา มุตฺตํ วา มนุญฺญภาวปฺปกาสเนน จิตฺตสมฺปหํสนตฺถํ ‘‘เอหิ ปสฺส อิม’’นฺติ น สกฺกา วตฺตุํฯ อปิจ โข ปน ติเณหิ วา ปเณฺณหิ วา ปฎิจฺฉาเทตพฺพเมว โหติฯ กสฺมา? อปริสุทฺธตฺตาฯ อยํ ปน นววิโธปิ โลกุตฺตรธโมฺม สภาวโตว วิชฺชมาโน วิคตวลาหเก อากาเส สมฺปุณฺณจนฺทมณฺฑลํ วิย ปณฺฑุกมฺพเล นิกฺขิตฺตชาติมณิ วิย จ ปริสุโทฺธฯ ตสฺมา วิชฺชมานตฺตา ปริสุทฺธตฺตา จ เอหิปสฺสวิธิํ อรหตีติ เอหิปสฺสิโกฯ</p>


<p> อุปเนตโพฺพติ ฯ อยํ ปเนตฺถ วินิจฺฉโย, อุปนยนํ อุปนโย, อาทิตฺตํ เจลํ วา สีสํ วา อชฺฌุเปกฺขิตฺวาปิ ภาวนาวเสน อตฺตโน จิเตฺต อุปนยนํ อรหตีติ โอปนยิโกฯ โอปนยิโกว โอปเนยฺยิโกฯ อิทํ สงฺขเต โลกุตฺตรธเมฺม ยุชฺชติฯ อสงฺขเต ปน อตฺตโน จิเตฺตน อุปนยนํ อรหตีติ โอปเนยฺยิโกฯ สจฺฉิกิริยาวเสน อลฺลียนํ อรหตีติ อโตฺถฯ</p>


<p>อถ วา นิพฺพานํ อุปเนตีติ อริยมโคฺค อุปเนโยฺยฯ สจฺฉิกาตพฺพตํ อุปเนตโพฺพติ ผลนิพฺพานธโมฺม อุปเนโยฺยฯ อุปเนโยฺย เอว โอปเนยฺยิโกฯ</p>


<p> ติ สเพฺพหิปิ อุคฺฆฎิตญฺญูอาทีหิ วิญฺญูหิ อตฺตนิ อตฺตนิ เวทิตโพฺพ ‘‘ภาวิโต เม มโคฺค, อธิคตํ ผลํ, สจฺฉิกโต นิโรโธ’’ติฯ น หิ อุปชฺฌาเยน ภาวิเตน มเคฺคน สทฺธิวิหาริกสฺส กิเลสา ปหียนฺติ, น โส ตสฺส ผลสมาปตฺติยา ผาสุวิหรติ, น เตน สจฺฉิกตํ นิพฺพานํ สจฺฉิกโรติฯ ตสฺมา น เอส ปรสฺส สีเส อาภรณํ วิย ทฎฺฐโพฺพ, อตฺตโน ปน จิเตฺตเยว ทฎฺฐโพฺพ, อนุภวิตโพฺพ วิญฺญูหีติ วุตฺตํ โหติฯ พาลานํ ปน อวิสโย เจสฯ</p>


<p>อปิจ   สฺวากฺขาโต อยํ ธโมฺมฯ กสฺมา? สนฺทิฎฺฐิกตฺตาฯ สนฺทิฎฺฐิโก, อกาลิกตฺตาฯ อกาลิโก, เอหิปสฺสิกตฺตาฯ โย จ เอหิปสฺสิโก, โส นาม โอปเนยฺยิโก โหตีติฯ</p>


<p> ตเสฺสวํ สฺวากฺขาตตาทิเภเท ธมฺมคุเณ อนุสฺสรโต เนว ตสฺมิํ สมเย ราคปริยุฎฺฐิตํ จิตฺตํ โหติฯ น โทส…เป.… น โมหปริยุฎฺฐิตํ จิตฺตํ โหติฯ อุชุคตเมวสฺส ตสฺมิํ สมเย จิตฺตํ โหติ ธมฺมํ อารพฺภาติ (อ. นิ. ๖.๑๐) ปุริมนเยเนว วิกฺขมฺภิตนีวรณสฺส เอกกฺขเณ ฌานงฺคานิ อุปฺปชฺชนฺติฯ ธมฺมคุณานํ ปน คมฺภีรตาย นานปฺปการคุณานุสฺสรณาธิมุตฺตตาย วา อปฺปนํ อปฺปตฺวา อุปจารปฺปตฺตเมว ฌานํ โหติฯ ตเทตํ ธมฺมคุณานุสฺสรณวเสน อุปฺปนฺนตฺตา ธมฺมานุสฺสติเจฺจว สงฺขํ คจฺฉติฯ</p>


<p>อิมญฺจ ปน ธมฺมานุสฺสติํ อนุยุโตฺต ภิกฺขุ เอวํ โอปเนยฺยิกสฺส ธมฺมสฺส เทเสตารํ อิมินาปเงฺคน สมนฺนาคตํ สตฺถารํ เนว อตีตํเส สมนุปสฺสามิ, น ปเนตรหิ อญฺญตฺร เตน ภควตาติ เอวํ ธมฺมคุณทสฺสเนเนว สตฺถริ สคารโว โหติ สปฺปติโสฺสฯ ธเมฺม ครุจิตฺตีกาโร สทฺธาทิเวปุลฺลํ อธิคจฺฉติ, ปีติปาโมชฺชพหุโล โหติ, ภยเภรวสโห, ทุกฺขาธิวาสนสมโตฺถ, ธเมฺมน สํวาสสญฺญํ ปฎิลภติ, ธมฺมคุณานุสฺสติยา อชฺฌาวุตฺถญฺจสฺส สรีรมฺปิ เจติยฆรมิว ปูชารหํ โหติ, อนุตฺตรธมฺมาธิคมาย จิตฺตํ นมติ, วีติกฺกมิตพฺพวตฺถุสมาโยเค จสฺส ธมฺมสุธมฺมตํ สมนุสฺสรโต หิโรตฺตปฺปํ ปจฺจุปฎฺฐาติฯ อุตฺตริ อปฺปฎิวิชฺฌโนฺต ปน สุคติปรายโน โหติฯ</p>


<p>
ตสฺมา หเว อปฺปมาทํ, กยิราถ สุเมธโส;  
  
เอวํ มหานุภาวาย, ธมฺมานุสฺสติยา สทาติฯ  
</p>
  
<p>อิทํ ธมฺมานุสฺสติยํ วิตฺถารกถามุขํฯ</p>


<h3>๓. สงฺฆานุสฺสติกถา</h3>
<p> สงฺฆานุสฺสติํ ภาเวตุกาเมนาปิ รโหคเตน ปฎิสลฺลีเนน ‘‘สุปฺปฎิปโนฺน ภควโต สาวกสโงฺฆ, อุชุปฺปฎิปโนฺน ภควโต สาวกสโงฺฆ, ญายปฺปฎิปโนฺน ภควโต สาวกสโงฺฆ, สามีจิปฺปฎิปโนฺน  ภควโต สาวกสโงฺฆ, ยทิทํ จตฺตาริ ปุริสยุคานิ อฎฺฐ ปุริสปุคฺคลา , เอส ภควโต สาวกสโงฺฆ อาหุเนโยฺย, ปาหุเนโยฺย, ทกฺขิเณโยฺย, อญฺชลิกรณีโย, อนุตฺตรํ ปุญฺญเกฺขตฺตํ โลกสฺสา’’ติ (อ. นิ. ๖.๑๐) เอวํ อริยสงฺฆคุณา อนุสฺสริตพฺพาฯ</p>


<p> ตตฺถ ติ สุฎฺฐุ ปฎิปโนฺน, สมฺมาปฎิปทํ อนิวตฺติปฎิปทํ อนุโลมปฎิปทํ อปจฺจนีกปฎิปทํ ธมฺมานุธมฺมปฎิปทํ ปฎิปโนฺนติ วุตฺตํ โหติฯ ภควโต โอวาทานุสาสนิํ สกฺกจฺจํ สุณนฺตีติ สาวกาฯ สาวกานํ สโงฺฆ  สีลทิฎฺฐิสามญฺญตาย สงฺฆาตภาวมาปโนฺน สาวกสมูโหติ อโตฺถฯ ยสฺมา ปน สา สมฺมาปฎิปทา อุชุ อวงฺกา อกุฎิลา อชิมฺหา, อริโย จ ญาโยติปิ วุจฺจติ, อนุจฺฉวิกตฺตา จ สามีจีติปิ สงฺขํ คตาฯ ตสฺมา ตมฺปฎิปโนฺน อริยสโงฺฆ ติปิ วุโตฺตฯ</p>


<p>เอตฺถ จ เย มคฺคฎฺฐา, เต สมฺมาปฎิปตฺติสมงฺคิตาย สุปฺปฎิปนฺนาฯ เย ผลฎฺฐา, เต สมฺมาปฎิปทาย อธิคนฺตพฺพสฺส อธิคตตฺตา อตีตํ ปฎิปทํ สนฺธาย สุปฺปฎิปนฺนาติ เวทิตพฺพาฯ</p>


<p>อปิจ สฺวากฺขาเต ธมฺมวินเย ยถานุสิฎฺฐํ ปฎิปนฺนตฺตาปิ อปณฺณกปฎิปทํ ปฎิปนฺนตฺตาปิ ฯ</p>


<p>มชฺฌิมาย ปฎิปทาย อนฺตทฺวยมนุปคมฺม ปฎิปนฺนตฺตา กายวจีมโนวงฺกกุฎิลชิมฺหโทสปฺปหานาย ปฎิปนฺนตฺตา จ อุชุปฺปฎิปนฺนตฺตา จ ฯ</p>


<p>ญาโย วุจฺจติ นิพฺพานํฯ ตทตฺถาย ปฎิปนฺนตฺตา ฯ</p>


<p>ยถา ปฎิปนฺนา สามีจิปฺปฎิปนฺนารหา โหนฺติ, ตถา ปฎิปนฺนตฺตา ฯ</p>


<p> นฺติ ยานิ อิมานิฯ ติ ยุคฬวเสน ปฐมมคฺคโฎฺฐ ผลโฎฺฐติ อิทเมกํ ยุคฬนฺติ เอวํ จตฺตาริ ปุริสยุคฬานิ โหนฺติฯ ติ ปุริสปุคฺคลวเสน เอโก ปฐมมคฺคโฎฺฐ เอโก ผลโฎฺฐติ อิมินา นเยน อเฎฺฐว ปุริสปุคฺคลา โหนฺติ ฯ เอตฺถ จ ปุริโสติ วา ปุคฺคโลติ วา เอกตฺถานิ เอตานิ ปทานิฯ เวเนยฺยวเสน ปเนตํ วุตฺตํฯ ติ ยานิมานิ ยุควเสน  จตฺตาริ ปุริสยุคานิ, ปาฎิเอกฺกโต อฎฺฐ ปุริสปุคฺคลา, เอส ภควโต สาวกสโงฺฆ, อาหุเนโยฺยติอาทีสุ อาเนตฺวา หุนิตพฺพนฺติ อาหุนํ, ทูรโตปิ อาเนตฺวา สีลวเนฺตสุ ทาตพฺพนฺติ อโตฺถฯ จตุนฺนํ ปจฺจยานเมตมธิวจนํฯ ตํ อาหุนํ ปฎิคฺคเหตุํ ยุโตฺต ตสฺส มหปฺผลกรณโตติ ฯ อถ วา ทูรโตปิ อาคนฺตฺวา สพฺพสาปเตยฺยมฺปิ เอตฺถ หุนิตพฺพนฺติ อาหวนีโยฯ สกฺกาทีนมฺปิ วา อาหวนํ อรหตีติ อาหวนีโยฯ โย จายํ พฺราหฺมณานํ อาหวนีโย นาม อคฺคิ, ยตฺถ หุตํ มหปฺผลนฺติ เตสํ ลทฺธิฯ สเจ หุตสฺส มหปฺผลตาย อาหวนีโย, สโงฺฆว อาหวนีโยฯ สเงฺฆ หุตญฺหิ มหปฺผลํ โหติฯ ยถาห –</p>


<p>
‘‘โย จ วสฺสสตํ ชนฺตุ, อคฺคิํ ปริจเร วเน;  
  
เอกญฺจ ภาวิตตฺตานํ, มุหุตฺตมปิ ปูชเย;  
  
สาเยว ปูชนา เสโยฺย, ยเญฺจ วสฺสสตํ หุต’’นฺติฯ (ธ. ป. ๑๐๗);  
</p>
  
<p>ตเทตํ นิกายนฺตเร อาหวนีโยติ ปทํ อิธ อาหุเนโยฺยติ อิมินา ปเทน อตฺถโต เอกํฯ พฺยญฺชนโต ปเนตฺถ กิญฺจิมตฺตเมว นานํฯ อิติ ฯ</p>


<p>ติ เอตฺถ ปน ปาหุนํ วุจฺจติ ทิสาวิทิสโต อาคตานํ ปิยมนาปานํ ญาติมิตฺตานมตฺถาย สกฺกาเรน ปฎิยตฺตํ อาคนฺตุกทานํฯ ตมฺปิ ฐเปตฺวา เต ตถารูเป ปาหุนเก สงฺฆเสฺสว ทาตุํ ยุตฺตํ, สโงฺฆว ตํ ปฎิคฺคเหตุํ ยุโตฺตฯ สงฺฆสทิโส หิ ปาหุนโก นตฺถิฯ ตถา เหส เอกพุทฺธนฺตเร จ ทิสฺสติ, อโพฺพกิณฺณญฺจ ปิยมนาปตฺตกเรหิ ธเมฺมหิ สมนฺนาคโตติฯ เอวํ ปาหุนมสฺส ทาตุํ ยุตฺตํ ปาหุนญฺจ ปฎิคฺคเหตุํ ยุโตฺตติ ปาหุเนโยฺยฯ เยสํ ปน ปาหวนีโยติ ปาฬิ, เตสํ ยสฺมา สโงฺฆ ปุพฺพการมรหติ, ตสฺมา สพฺพปฐมํ อาเนตฺวา เอตฺถ หุนิตพฺพนฺติ ปาหวนีโยฯ สพฺพปฺปกาเรน วา อาหวนมรหตีติ ปาหวนีโยฯ สฺวายมิธ เตเนว อเตฺถน ปาหุเนโยฺยติ วุจฺจติฯ</p>


<p>ทกฺขิณาติ ปน ปรโลกํ สทฺทหิตฺวา ทาตพฺพทานํ วุจฺจติฯ ตํ ทกฺขิณํ อรหติ, ทกฺขิณาย วา หิโต ยสฺมา นํ มหปฺผลกรณตาย วิโสเธตีติ ฯ</p>


<p>อุโภ   หเตฺถ สิรสฺมิํ ปติฎฺฐเปตฺวา สพฺพโลเกน กยิรมานํ อญฺชลิกมฺมํ อรหตีติ ฯ</p>


<p>ติ สพฺพโลกสฺส อสทิสํ ปุญฺญวิรูหนฎฺฐานํฯ ยถา หิ รโญฺญ วา อมจฺจสฺส วา สาลีนํ วา ยวานํ วา วิรูหนฎฺฐานํ รโญฺญ สาลิเกฺขตฺตํ รโญฺญ ยวเกฺขตฺตนฺติ วุจฺจติ, เอวํ สโงฺฆ สพฺพโลกสฺส ปุญฺญานํ วิรูหนฎฺฐานํฯ สงฺฆํ นิสฺสาย หิ โลกสฺส นานปฺปการหิตสุขสํวตฺตนิกานิ ปุญฺญานิ วิรูหนฺติฯ ตสฺมา สโงฺฆ อนุตฺตรํ ปุญฺญเกฺขตฺตํ โลกสฺสาติฯ</p>


<p> เอวํ สุปฺปฎิปนฺนตาทิเภเท สงฺฆคุเณ อนุสฺสรโต เนว ตสฺมิํ สมเย ราคปริยุฎฺฐิตํ จิตฺตํ โหติฯ น โทส…เป.… น โมหปริยุฎฺฐิตํ จิตฺตํ โหติฯ อุชุคตเมวสฺส ตสฺมิํ สมเย จิตฺตํ โหติ สงฺฆํ อารพฺภาติ (อ. นิ. ๖.๑๐) ปุริมนเยเนว วิกฺขมฺภิตนีวรณสฺส เอกกฺขเณ ฌานงฺคานิ อุปฺปชฺชนฺติฯ สงฺฆคุณานํ ปน คมฺภีรตาย นานปฺปการคุณานุสฺสรณาธิมุตฺตตาย วา อปฺปนํ อปฺปตฺวา อุปจารปฺปตฺตเมว ฌานํ โหติฯ ตเทตํ สงฺฆคุณานุสฺสรณวเสน อุปฺปนฺนตฺตา สงฺฆานุสฺสติเจฺจว สงฺขํ คจฺฉติฯ</p>


<p>อิมญฺจ ปน สงฺฆานุสฺสติํ อนุยุโตฺต ภิกฺขุ สเงฺฆ สคารโว โหติ สปฺปติโสฺสฯ สทฺธาทิเวปุลฺลํ อธิคจฺฉติ, ปีติปาโมชฺชพหุโล โหติ, ภยเภรวสโห, ทุกฺขาธิวาสนสมโตฺถ, สเงฺฆน สํวาสสญฺญํ ปฎิลภติฯ สงฺฆคุณานุสฺสติยา อชฺฌาวุตฺถญฺจสฺส สรีรํ สนฺนิปติตสงฺฆมิว อุโปสถาคารํ ปูชารหํ โหติ, สงฺฆคุณาธิคมาย จิตฺตํ นมติ, วีติกฺกมิตพฺพวตฺถุสมาโยเค จสฺส สมฺมุขา สงฺฆํ ปสฺสโต วิย หิโรตฺตปฺปํ ปจฺจุปฎฺฐาติ, อุตฺตริ อปฺปฎิวิชฺฌโนฺต ปน สุคติปรายโน โหติฯ</p>


<p>
ตสฺมา หเว อปฺปมาทํ, กยิราถ สุเมธโส;  
  
เอวํ มหานุภาวาย, สงฺฆานุสฺสติยา สทาติฯ  
</p>
  
<p>อิทํ สงฺฆานุสฺสติยํ วิตฺถารกถามุขํฯ</p>


<h3>๔. สีลานุสฺสติกถา</h3>
<p> สีลานุสฺสติํ   ภาเวตุกาเมน ปน รโหคเตน ปฎิสลฺลีเนน ‘‘อโห วต เม สีลานิ อขณฺฑานิ อจฺฉิทฺทานิ อสพลานิ อกมฺมาสานิ ภุชิสฺสานิ วิญฺญุปฺปสตฺถานิ อปรามฎฺฐานิ สมาธิสํวตฺตนิกานี’’ติ (อ. นิ. ๖.๑๐) เอวํ อขณฺฑตาทิคุณวเสน อตฺตโน สีลานิ อนุสฺสริตพฺพานิฯ ตานิ จ คหเฎฺฐน คหฎฺฐสีลานิ, ปพฺพชิเตน ปพฺพชิตสีลานิฯ</p>


<p>คหฎฺฐสีลานิ วา โหนฺตุ ปพฺพชิตสีลานิ วา, เยสํ อาทิมฺหิ วา อเนฺต วา เอกมฺปิ น ภินฺนํ, ตานิ ปริยเนฺต ฉินฺนสาฎโก วิย น ขณฺฑานีติ ฯ เยสํ เวมเชฺฌ เอกมฺปิ น ภินฺนํ, ตานิ มเชฺฌ วินิวิทฺธสาฎโก วิย น ฉิทฺทานีติ ฯ เยสํ ปฎิปาฎิยา เทฺว วา ตีณิ วา น ภินฺนานิ, ตานิ ปิฎฺฐิยา วา กุจฺฉิยา วา อุฎฺฐิเตน ทีฆวฎฺฎาทิสณฺฐาเนน วิสภาควเณฺณน กาฬรตฺตาทีนํ อญฺญตรสรีรวณฺณา คาวี วิย น สพลานีติ ฯ ยานิ อนฺตรนฺตรา น ภินฺนานิ, ตานิ วิสภาคพินฺทุวิจิตฺรา คาวี วิย น กมฺมาสานีติ ฯ อวิเสเสน วา สพฺพานิปิ สตฺตวิเธน เมถุนสํโยเคน โกธุปนาหาทีหิ จ ปาปธเมฺมหิ อนุปหตตฺตา อขณฺฑานิ อจฺฉิทฺทานิ อสพลานิ อกมฺมาสานิฯ ตานิเยว ตณฺหาทาสพฺยโต โมเจตฺวา ภุชิสฺสภาวกรเณน ฯ พุทฺธาทีหิ วิญฺญูหิ ปสตฺถตฺตา ฯ ตณฺหาทิฎฺฐีหิ อปรามฎฺฐตาย เกนจิ วา อยํ เต สีเลสุ โทโสติ เอวํ ปรามฎฺฐุํ อสกฺกุเณยฺยตาย ฯ อุปจารสมาธิํ อปฺปนาสมาธิํ วา, อถ วา ปน มคฺคสมาธิํ ผลสมาธิญฺจาปิ สํวเตฺตนฺตีติ ฯ</p>


<p> เอวํ อขณฺฑตาทิคุณวเสน อตฺตโน สีลานิ อนุสฺสรโต เนวสฺส ตสฺมิํ สมเย ราคปริยุฎฺฐิตํ จิตฺตํ โหติฯ น โทส…เป.… น โมหปริยุฎฺฐิตํ จิตฺตํ โหติฯ อุชุคตเมวสฺส ตสฺมิํ สมเย จิตฺตํ โหติ, สีลํ อารพฺภาติ ปุริมนเยเนว วิกฺขมฺภิตนีวรณสฺส เอกกฺขเณ ฌานงฺคานิ อุปฺปชฺชนฺติฯ สีลคุณานํ ปน คมฺภีรตาย นานปฺปการคุณานุสฺสรณาธิมุตฺตตาย วา อปฺปนํ อปฺปตฺวา อุปจารปฺปตฺตเมว ฌานํ โหติฯ ตเทตํ  สีลคุณานุสฺสรณวเสน อุปฺปนฺนตฺตา สีลานุสฺสติเจฺจว สงฺขํ คจฺฉติฯ</p>


<p>อิมญฺจ  ปน สีลานุสฺสติํ อนุยุโตฺต ภิกฺขุ สิกฺขาย สคารโว โหติ สภาควุตฺติ, ปฎิสนฺถาเร อปฺปมโตฺต, อตฺตานุวาทาทิภยวิรหิโต, อณุมเตฺตสุ วเชฺชสุ ภยทสฺสาวี, สทฺธาทิเวปุลฺลํ อธิคจฺฉติ, ปีติปาโมชฺชพหุโล โหติฯ อุตฺตริ อปฺปฎิวิชฺฌโนฺต ปน สุคติปรายโน โหติฯ</p>


<p>
ตสฺมา หเว อปฺปมาทํ, กยิราถ สุเมธโส;  
  
เอวํ มหานุภาวาย, สีลานุสฺสติยา สทาติฯ  
</p>
  
<p>อิทํ สีลานุสฺสติยํ วิตฺถารกถามุขํฯ</p>


<h3>๕. จาคานุสฺสติกถา</h3>
<p> จาคานุสฺสติํ ภาเวตุกาเมน ปน ปกติยา จาคาธิมุเตฺตน นิจฺจปฺปวตฺตทานสํวิภาเคน ภวิตพฺพํฯ อถ วา ปน ภาวนํ อารภเนฺตน อิโต ทานิ ปภุติ สติ ปฎิคฺคาหเก อนฺตมโส เอกาโลปมตฺตมฺปิ ทานํ อทตฺวา น ภุญฺชิสฺสามีติ สมาทานํ กตฺวา ตํทิวสํ คุณวิสิเฎฺฐสุ ปฎิคฺคาหเกสุ ยถาสตฺติ ยถาพลํ ทานํ ทตฺวา ตตฺถ นิมิตฺตํ คณฺหิตฺวา รโหคเตน ปฎิสลฺลีเนน ‘‘ลาภา วต เม สุลทฺธํ วต เม, โยหํ มเจฺฉรมลปริยุฎฺฐิตาย ปชาย วิคตมลมเจฺฉเรน เจตสา วิหรามิ มุตฺตจาโค ปยตปาณิ โวสฺสคฺครโต ยาจโยโค ทานสํวิภาครโต’’ติ เอวํ วิคตมลมเจฺฉรตาทิคุณวเสน อตฺตโน จาโค อนุสฺสริตโพฺพฯ</p>


<p>ตตฺถ ติ มยฺหํ วต ลาภา, เย อิเม ‘‘อายุํ โข ปน ทตฺวา อายุสฺส ภาคี โหติ ทิพฺพสฺส วา มานุสสฺส วา’’ อิติ (อ. นิ. ๕.๓๗) จ, ‘‘ททํ ปิโย โหติ ภชนฺติ นํ พหู’’ อิติ (อ. นิ. ๕.๓๔) จ, ‘‘ททมาโน ปิโย โหติ, สตํ ธมฺมํ อนุกฺกมํ’’ อิติ (อ. นิ. ๕.๓๕) จ เอวมาทีหิ นเยหิ ภควตา ทายกสฺส ลาภา สํวณฺณิตา, เต มยฺหํ อวสฺสํ ภาคิโนติ อธิปฺปาโยฯ ติ ยํ มยา อิทํ สาสนํ มนุสฺสตฺตํ วา ลทฺธํ, ตํ สุลทฺธํ วต เมฯ กสฺมา ? โยหํ มเจฺฉรมลปริยุฎฺฐิตาย ปชาย…เป.… ทานสํวิภาครโตติฯ</p>


<p>ตตฺถ  ติ มเจฺฉรมเลน อภิภูตายฯ ติ ปชายนวเสน สตฺตา วุจฺจนฺติฯ ตสฺมา อตฺตโน สมฺปตฺตีนํ ปรสาธารณภาวมสหนลกฺขเณน จิตฺตสฺส ปภสฺสรภาวทูสกานํ กณฺหธมฺมานํ อญฺญตเรน มเจฺฉรมเลน อภิภูเตสุ สเตฺตสูติ อยเมตฺถ อโตฺถฯ ติ อเญฺญสมฺปิ ราคโทสาทิมลานเญฺจว มเจฺฉรสฺส จ วิคตตฺตา วิคตมลมเจฺฉเรนฯ ติ ยถาวุตฺตปฺปการจิโตฺต หุตฺวา วสามีติ อโตฺถฯ สุเตฺตสุ ปน มหานามสกฺกสฺส โสตาปนฺนสฺส สโต นิสฺสยวิหารํ ปุจฺฉโต นิสฺสยวิหารวเสน เทสิตตฺตา อคารํ อชฺฌาวสามีติ วุตฺตํฯ ตตฺถ อภิภวิตฺวา วสามีติ อโตฺถฯ</p>


<p>ติ วิสฺสฎฺฐจาโคฯ ติ ปริสุทฺธหโตฺถฯ สกฺกจฺจํ สหตฺถา เทยฺยธมฺมํ ทาตุํ สทา โธตหโตฺถเยวาติ วุตฺตํ โหติฯ ติ โวสฺสชฺชนํ โวสฺสโคฺค, ปริจฺจาโคติ อโตฺถฯ ตสฺมิํ โวสฺสเคฺค สตตาภิโยควเสน รโตติ โวสฺสคฺครโตฯ ติ ยํ ยํ ปเร ยาจนฺติ, ตสฺส ตสฺส ทานโต ยาจนโยโคติ อโตฺถฯ ยาชโยโคติปิ ปาโฐฯ ยชนสงฺขาเตน ยาเชน ยุโตฺตติ อโตฺถฯ ติ ทาเน จ สํวิภาเค จ รโตฯ อหญฺหิ ทานญฺจ เทมิ, อตฺตนา ปริภุญฺชิตพฺพโตปิ จ สํวิภาคํ กโรมิ, เอเตฺถว จสฺมิ อุภเย รโตติ เอวํ อนุสฺสรตีติ อโตฺถฯ</p>


<p> ตเสฺสวํ วิคตมลมเจฺฉรตาทิคุณวเสน อตฺตโน จาคํ อนุสฺสรโต เนว ตสฺมิํ สมเย ราคปริยุฎฺฐิตํ จิตฺตํ โหติฯ น โทส…เป.… น โมหปริยุฎฺฐิตํ จิตฺตํ โหติฯ อุชุคตเมวสฺส ตสฺมิํ สมเย จิตฺตํ โหติ จาคํ อารพฺภาติ (อ. นิ. ๕.๑๐) ปุริมนเยเนว วิกฺขมฺภิตนีวรณสฺส เอกกฺขเณ ฌานงฺคานิ อุปฺปชฺชนฺติฯ จาคคุณานํ ปน คมฺภีรตาย นานปฺปการจาคคุณานุสฺสรณาธิมุตฺตตาย วา อปฺปนํ อปฺปตฺวา อุปจารปฺปตฺตเมว ฌานํ โหติฯ ตเทตํ จาคคุณานุสฺสรณวเสน อุปฺปนฺนตฺตา จาคานุสฺสติเจฺจว สงฺขํ คจฺฉติฯ</p>


<p>อิมญฺจ  ปน จาคานุสฺสติํ อนุยุโตฺต ภิกฺขุ ภิโยฺยโส มตฺตาย จาคาธิมุโตฺต โหติ, อโลภชฺฌาสโย, เมตฺตาย อนุโลมการี, วิสารโท, ปีติปาโมชฺชพหุโล, อุตฺตริ อปฺปฎิวิชฺฌโนฺต ปน สุคติปรายโน โหติฯ</p>


<p>
ตสฺมา  
หเว อปฺปมาทํ, กยิราถ สุเมธโส;  
  
เอวํ มหานุภาวาย, จาคานุสฺสติยา สทาติฯ  
</p>
  
<p>อิทํ จาคานุสฺสติยํ วิตฺถารกถามุขํฯ</p>


<h3>๖. เทวตานุสฺสติกถา</h3>
<p> เทวตานุสฺสติํ ภาเวตุกาเมน ปน อริยมคฺควเสน สมุทาคเตหิ สทฺธาทีหิ คุเณหิ สมนฺนาคเตน ภวิตพฺพํฯ ตโต รโหคเตน ปฎิสลฺลีเนน ‘‘สนฺติ เทวา จาตุมหาราชิกา, สนฺติ เทวา ตาวติํสา, ยามา, ตุสิตา, นิมฺมานรติโน, ปรนิมฺมิตวสวตฺติโน, สนฺติ เทวา พฺรหฺมกายิกา, สนฺติ เทวา ตตุตฺตริ, ยถารูปาย สทฺธาย สมนฺนาคตา ตา เทวตา อิโต จุตา ตตฺถ อุปปนฺนา, มยฺหมฺปิ ตถารูปา สทฺธา สํวิชฺชติฯ ยถารูเปน สีเลนฯ ยถารูเปน สุเตนฯ ยถารูเปน จาเคนฯ ยถารูปาย ปญฺญาย สมนฺนาคตา ตา เทวตา อิโต จุตา ตตฺถ อุปปนฺนา, มยฺหมฺปิ ตถารูปา ปญฺญา สํวิชฺชตี’’ติ (อ. นิ. ๖.๑๐) เอวํ เทวตา สกฺขิฎฺฐาเน ฐเปตฺวา อตฺตโน สทฺธาทิคุณา อนุสฺสริตพฺพาฯ</p>


<p>สุเตฺต ปน ยสฺมิํ มหานาม สมเย อริยสาวโก อตฺตโน จ ตาสญฺจ เทวตานํ สทฺธญฺจ สีลญฺจ สุตญฺจ จาคญฺจ ปญฺญญฺจ อนุสฺสรติ, เนวสฺส ตสฺมิํ สมเย ราคปริยุฎฺฐิตํ จิตฺตํ โหตีติ วุตฺตํฯ กิญฺจาปิ วุตฺตํ, อถ โข ตํ สกฺขิฎฺฐาเน ฐเปตพฺพเทวตานํ อตฺตโน สทฺธาทีหิ สมานคุณทีปนตฺถํ วุตฺตนฺติ เวทิตพฺพํฯ อฎฺฐกถายญฺหิ เทวตา สกฺขิฎฺฐาเน ฐเปตฺวา อตฺตโน คุเณ อนุสฺสรตีติ ทฬฺหํ กตฺวา วุตฺตํฯ</p>


<p> ตสฺมา ปุพฺพภาเค เทวตานํ คุเณ อนุสฺสริตฺวา อปรภาเค อตฺตโน สํวิชฺชมาเน สทฺธาทิคุเณ อนุสฺสรโต จสฺส เนว ตสฺมิํ สมเย  ราคปริยุฎฺฐิตํ จิตฺตํ โหติฯ น โทส…เป.… น โมหปริยุฎฺฐิตํ จิตฺตํ โหติ, อุชุคตเมวสฺส ตสฺมิํ สมเย จิตฺตํ โหติ เทวตา อารพฺภาติ (อ. นิ. ๖.๑๐) ปุริมนเยเนว วิกฺขมฺภิตนีวรณสฺส เอกกฺขเณ ฌานงฺคานิ อุปฺปชฺชนฺติฯ สทฺธาทิคุณานํ ปน คมฺภีรตาย นานปฺปการคุณานุสฺสรณาธิมุตฺตตาย วา อปฺปนํ  อปฺปตฺวา อุปจารปฺปตฺตเมว ฌานํ โหติฯ ตเทตํ เทวตานํ คุณสทิสสทฺธาทิคุณานุสฺสรณวเสน เทวตานุสฺสติเจฺจว สงฺขํ คจฺฉติฯ</p>


<p>อิมญฺจ ปน เทวตานุสฺสติํ อนุยุโตฺต ภิกฺขุ เทวตานํ ปิโย โหติ มนาโป, ภิโยฺยโส มตฺตาย สทฺธาทิเวปุลฺลํ อธิคจฺฉติ, ปีติปาโมชฺชพหุโล วิหรติฯ อุตฺตริ อปฺปฎิวิชฺฌโนฺต ปน สุคติปรายโน โหติฯ</p>


<p>
ตสฺมา หเว อปฺปมาทํ, กยิราถ สุเมธโส;  
  
เอวํ มหานุภาวาย, เทวตานุสฺสติยา สทาติฯ  
</p>
  
<p>อิทํ เทวตานุสฺสติยํ วิตฺถารกถามุขํฯ</p>


<h3>ปกิณฺณกกถา</h3>
<p> ยํ ปน เอตาสํ วิตฺถารเทสนายํ ‘‘อุชุคตเมวสฺส ตสฺมิํ สมเย จิตฺตํ โหติ ตถาคตํ อารพฺภา’’ติอาทีนิ วตฺวา ‘‘อุชุคตจิโตฺต โข ปน, มหานาม, อริยสาวโก ลภติ อตฺถเวทํ, ลภติ ธมฺมเวทํ, ลภติ ธมฺมูปสํหิตํ ปาโมชฺชํ, ปมุทิตสฺส ปีติ ชายตี’’ติ (อ. นิ. ๖.๑๐) วุตฺตํ, ตตฺถ อิติปิ โส ภควาติอาทีนํ อตฺถํ นิสฺสาย อุปฺปนฺนํ ตุฎฺฐิํ สนฺธาย นฺติ วุตฺตํฯ ปาฬิํ นิสฺสาย อุปฺปนฺนํ ตุฎฺฐิํ สนฺธาย ฯ อุภยวเสน นฺติ วุตฺตนฺติ เวทิตพฺพํฯ</p>


<p>ยญฺจ เทวตานุสฺสติยํ เทวตา อารพฺภาติ วุตฺตํ, ตํ ปุพฺพภาเค เทวตา อารพฺภ ปวตฺตจิตฺตวเสน เทวตาคุณสทิเส วา เทวตาภาวนิปฺผาทเก คุเณ อารพฺภ ปวตฺตจิตฺตวเสน วุตฺตนฺติ เวทิตพฺพํฯ</p>


<p> อิมา  ปน ฉ อนุสฺสติโย อริยสาวกานเญฺญว อิชฺฌนฺติฯ เตสํ หิ พุทฺธธมฺมสงฺฆคุณา ปากฎา โหนฺติฯ เต จ อขณฺฑตาทิคุเณหิ สีเลหิ, วิคตมลมเจฺฉเรน จาเคน, มหานุภาวานํ เทวตานํ คุณสทิเสหิ สทฺธาทิคุเณหิ สมนฺนาคตาฯ มหานามสุเตฺต (อ. นิ. ๖.๑๐) จ  โสตาปนฺนสฺส นิสฺสยวิหารํ ปุเฎฺฐน ภควตา โสตาปนฺนสฺส นิสฺสยวิหารทสฺสนตฺถเมว เอตา วิตฺถารโต กถิตาฯ</p>


<p>เคธสุเตฺตปิ ‘‘อิธ, ภิกฺขเว, อริยสาวโก ตถาคตํ อนุสฺสรติ, อิติปิ โส ภควา…เป.… อุชุคตเมวสฺส ตสฺมิํ สมเย จิตฺตํ โหติ นิกฺขนฺตํ มุตฺตํ วุฎฺฐิตํ เคธมฺหาฯ เคโธติ โข, ภิกฺขเว, ปญฺจเนฺนตํ กามคุณานมธิวจนํฯ อิทมฺปิ โข, ภิกฺขเว, อารมฺมณํ กริตฺวา เอวมิเธกเจฺจ สตฺตา วิสุชฺฌนฺตี’’ติ (อ. นิ. ๖.๒๕) เอวํ อริยสาวกสฺส อนุสฺสติวเสน จิตฺตํ วิโสเธตฺวา อุตฺตริ ปรมตฺถวิสุทฺธิอธิคมตฺถาย กถิตาฯ</p>


<p>อายสฺมตา มหากจฺจาเนน เทสิเต สมฺพาโธกาสสุเตฺตปิ ‘‘อจฺฉริยํ, อาวุโส, อพฺภุตํ, อาวุโส, ยาวญฺจิทํ เตน ภควตา ชานตา ปสฺสตา อรหตา สมฺมาสมฺพุเทฺธน สมฺพาเธ โอกาสาธิคโม อนุพุโทฺธ สตฺตานํ วิสุทฺธิยา…เป.… นิพฺพานสฺส สจฺฉิกิริยาย ยทิทํ ฉ อนุสฺสติฎฺฐานานิฯ กตมานิ ฉ? อิธาวุโส, อริยสาวโก ตถาคตํ อนุสฺสรติ…เป.… เอวมิเธกเจฺจ สตฺตา วิสุทฺธิธมฺมา ภวนฺตี’’ติ (อ. นิ. ๖.๒๖) เอวํ อริยสาวกเสฺสว ปรมตฺถวิสุทฺธิธมฺมตาย โอกาสาธิคมวเสน กถิตาฯ</p>


<p>อุโปสถสุเตฺตปิ ‘‘กถญฺจ, วิสาเข, อริยูโปสโถ โหติ? อุปกฺกิลิฎฺฐสฺส, วิสาเข, จิตฺตสฺส อุปกฺกเมน ปริโยทปนา โหติฯ กถญฺจ, วิสาเข, อุปกฺกิลิฎฺฐสฺส จิตฺตสฺส อุปกฺกเมน ปริโยทปนา โหติ? อิธ, วิสาเข, อริยสาวโก ตถาคตํ อนุสฺสรตี’’ติ (อ. นิ. ๓.๗๑) เอวํ อริยสาวกเสฺสว อุโปสถํ อุปวสโต จิตฺตวิโสธนกมฺมฎฺฐานวเสน อุโปสถสฺส มหปฺผลภาวทสฺสนตฺถํ กถิตาฯ</p>


<p>เอกาทสนิปาเตปิ ‘‘สโทฺธ โข, มหานาม, อาราธโก โหติ, โน อสฺสโทฺธฯ อารทฺธวีริโย, อุปฎฺฐิตสติ, สมาหิโต, ปญฺญวา, มหานาม , อาราธโก โหติ, โน ทุปฺปโญฺญฯ อิเมสุ โข ตฺวํ, มหานาม, ปญฺจสุ ธเมฺมสุ ปติฎฺฐาย ฉ ธเมฺม อุตฺตริ ภาเวยฺยาสิฯ อิธ ตฺวํ, มหานาม, ตถาคตํ อนุสฺสเรยฺยาสิ อิติปิ โส ภควา’’ติ (อ. นิ. ๑๑.๑๑) เอวํ อริยสาวกเสฺสว ‘‘เตสํ โน, ภเนฺต, นานาวิหาเรน วิหรตํ เกนสฺส วิหาเรน วิหริตพฺพ’’นฺติ ปุจฺฉโต วิหารทสฺสนตฺถํ กถิตาฯ</p>


<p> เอวํ  สเนฺตปิ ปริสุทฺธสีลาทิคุณสมนฺนาคเตน ปุถุชฺชเนนาปิ มนสิ กาตพฺพาฯ อนุสฺสววเสนาปิ หิ พุทฺธาทีนํ คุเณ อนุสฺสรโต จิตฺตํ ปสีทติเยวฯ ยสฺสานุภาเวน นีวรณานิ วิกฺขเมฺภตฺวา อุฬารปาโมโชฺช วิปสฺสนํ อารภิตฺวา อรหตฺตํเยว สจฺฉิกเรยฺย กฎอนฺธการวาสี  วิยฯ</p>


<p>โส กิรายสฺมา มาเรน นิมฺมิตํ พุทฺธรูปํ ทิสฺวา ‘‘อยํ ตาว สราคโทสโมโห เอวํ โสภติ, กถํ นุ โข ภควา น โสภติ, โส หิ สพฺพโส วีตราคโทสโมโห’’ติ พุทฺธารมฺมณํ ปีติํ ปฎิลภิตฺวา วิปสฺสนํ วเฑฺฒตฺวา อรหตฺตํ ปาปุณีติฯ</p>

</p>

</p>

</p>

</p>





