<h1>มหายานิกนยวิจารณา</h1>
<p> ปุน โส ตาวตฺตเกนาปิ อสนฺตุโฎฺฐ อาจริยํ อวมญฺญโนฺต เอวมาห – ‘‘มหายานนิกายสฺส ปธานาจริยภูตานํ  นยํ วา, นามมตฺตมฺปิ วา เตสํ น ชานาติ มเญฺญ พุทฺธโฆโส’’ติฯ ตํ ปน อติวิย อธมฺมิกํ นิรตฺถกญฺจ นิคฺคหวจนมตฺตเมวฯ น หิ นิกายนฺตริกานํ วาทนยานํ อตฺตโน อฎฺฐกถายํ อปฺปกาสเนน โส เต น ชานาตีติ สกฺกา วตฺตุํฯ นนุ อาจริเยน อาคมฎฺฐกถาสุ คนฺถารเมฺภเยว –</p>


<p>
‘‘สมยํ อวิโลเมโนฺต, เถรานํ เถรวํสปทีปานํ;  
  
สุนิปุณวินิจฺฉยานํ, มหาวิหาเร นิวาสิน’’นฺติ จ,  
</p>
  
<p>อิธาปิ วิสุทฺธิมเคฺค –</p>


<p>
‘‘มหาวิหารวาสีนํ, เทสนานยนิสฺสิตํ;  
  
วิสุทฺธิมคฺคํ ภาสิสฺส’’นฺติ  
วิสุทฺธิ. ๑.๒  
จ,  
</p>
  
‘‘ตสฺสา อตฺถสํวณฺณนํ กโรเนฺตน วิภชฺชวาทิมณฺฑลํ โอตริตฺวา อาจริเย อนพฺภาจิกฺขเนฺตน สกสมยํ อโวกฺกมเนฺตน ปรสมยํ อนายูหเนฺตน สุตฺตํ อปฺปฎิพาหเนฺตน วินยํ อนุโลเมเนฺตน มหาปเทเส โอโลเกเนฺตน ธมฺมํ ทีเปเนฺตน อตฺถํ สงฺคาเหเนฺตน ตเมวตฺถํ ปุนราวเตฺตตฺวา อปเรหิปิ ปริยายนฺตเรหิ นิทฺทิสเนฺตน จ ยสฺมา อตฺถสํวณฺณนา กาตพฺพา โหตี’’ติ  
วิสุทฺธิ. ๒.๕๘๑  
จ,  
</p>
  
<p>
‘‘สาสนํ ปนิทํ นานา-เทสนานยมณฺฑิตํ;  
  
ปุพฺพาจริยมโคฺค จ, อโพฺพจฺฉิโนฺน ปวตฺตติ;  
  
ยสฺมา ตสฺมา ตทุภยํ, สนฺนิสฺสายตฺถวณฺณนํ;  
  
อารภิสฺสามิ เอตสฺสา’’ติ  
วิสุทฺธิ. ๒.๕๘๑  
จ,  
</p>
  
<p>ปฎิญฺญํ  กตฺวา ยถาปฎิญฺญาตปฺปกาเรเนว อฎฺฐกถาโย กตาฯ เอวเมตาสํ กรเณ การณเมฺปตฺถ ปกาเสตพฺพํ, ตสฺมา ทานิ ตมฺปกาสนตฺถํ สมฺมาสมฺพุทฺธสฺส ปรินิพฺพุติกาลโต ปฎฺฐาย ยาว อาจริยพุทฺธโฆสสฺส กาโล, ตาว สาสนปฺปวตฺติกฺกมมฺปิ วกฺขามฯ</p>





