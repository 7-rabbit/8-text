<h1>เอกติํสติม ปริเจฺฉท</h1>
<h3>ธาตุนิธานํ</h3>
<ol>
<li>
ธาตุคพฺภมฺหิ  
กมฺมานิ, นิฎฺฐาเปตฺวา อรินฺทโม;  
  
สนฺนิปาตํ การยิตฺวา, สงฺฆสฺส อิธมพฺรวิฯ  
</li>
  
<li>
ธาตุคพฺภมฺหิ กมฺมานิ, มยา นิฎฺฐาปิ ตานิ หิ;  
  
สุเว ธาตุํ นิเธสฺสามิ, ภเนฺต ชานาถ ธาตุโย’’ฯ  
</li>
  
<li>
อิทํ วตฺวา มหาราชา, นครํ ปาวิสี ตโต;  
  
ธาตุ อาหรกํ ภิกฺขุํ, ภิกฺขุสโงฺฆ วิจินฺติยฯ  
</li>
  
<li>
โสณุตฺตรํ นามยติํ, ปูชาปริเวณวาสิ กํ;  
  
ธาตาหรณ กมฺมมฺหิ, ฉฬภิญฺญํ นิโยชยิฯ  
</li>
  
<li>
จาริกํ จรมานมฺหิ, นาเถ โลกหิตายหิ;  
  
นนฺทุตฺตโร’ติ นาเมน, คงฺคาตีรมฺหิ มาณโวฯ  
</li>
  
<li>
นิมเนฺตตฺวา’ภิสมฺพุทฺธํ, สห สงฺฆํ อโภชยิ;  
  
สตฺถาปโยคปฎฺฐาเน, สสโงฺฆนาวมารุหิฯ  
</li>
  
<li>
ตตฺถ ภทฺทชิเถโร ตุ, ฉฬภิโญฺญ มหิทฺธิโก;  
  
ชลปกฺขลิตฎฺฐานํ, ทิสฺวา ภิกฺขู อิทํ วทีฯ  
</li>
  
<li>
‘‘มหา ปนาทภูเตน, มยา วุโตฺต สุวณฺณโย;  
  
ปาสาโท ปติโต เอตฺถ, ปญฺจวีสติโยชโกฯ  
</li>
  
<li>
ตํ ปาปุณิตฺวา คงฺคาย, ชลํ ปกฺขิลิ ตํ อิธ;  
  
ภิกฺขู อสทฺทหนฺตา ตํ, สตฺถุโน ตํ นิเวทยุํฯ  
</li>
  
<li>
สตฺถา’ห ‘‘กงฺขํ ภิกฺขุนํ, วิโนเทหี’’ติโสตโต;  
  
ญาเปตุํ พฺรหฺมโลเก’ปิ, วสวตฺติสมตฺถ ตํฯ  
</li>
  
<li>
อิทฺธิยา นภมุคฺคนฺตฺวา, สตฺตตาลสเม ฐิโต;  
  
ทูสฺสถูปํ พฺรหฺมโลเก, ฐเปตฺวา วฑฺฒิเต กเรฯ  
</li>
  
<li>
อิธา’เนตฺวา  
ทสฺสยิตฺวา, ชนสฺส ปุน ตํ ตหิํ;  
  
ฐปยิตฺวา ยถาฐาเน, อิทฺธิยา คงฺคามาคโตฯ  
</li>
  
<li>
ปาทงฺคุเฎฺฐน ปาสาทํ, คเหตฺวา ถุปิกายโส;  
  
อุสฺสาเปตฺวาน ทเสฺสตฺวา, ชนสฺส ขิปิ ตํ ตหิํฯ  
</li>
  
<li>
นนฺทุตฺตโร มาณวโก, ทิสฺวา ตํ ปาฎิหาริยํ;  
  
ปรายตฺตมหํ ธาตุํ, ปหุอานยิตุํ สิยํฯ  
</li>
  
<li>
อิติ ปตฺถยิ เตเนตํ, สโงฺฆ โสณุตฺตรํ ยติํ;  
  
ตสฺมิํ กเมฺม นิโยเชสิ, โสฬสวสฺสิกํ อปิฯ  
</li>
  
<li>
‘‘อาหรามิ กุโต ธาตุํ’’, อิติ สงฺฆมปุจฺฉิโส;  
  
กเถสิ สโงฺฆ เถรสฺส, ตสฺส ตา ธาตุโย อิติฯ  
</li>
  
<li>
‘‘ปรินิพฺพาน มญฺจมฺหิ, นิปโนฺน โลก นายโก;  
  
ธาตูหิปิโลกหิ ตํ, กาตุํ เทวินฺท มพฺรุวิฯ  
</li>
  
<li>
เทวินฺท’ฎฺฐสุ โทเณสุ, มม สาริรธาถุสุ;  
  
เอกํ โทณํ รามคาเม, โกฬิเยหิ จ สกฺกตํฯ  
</li>
  
<li>
นาคโลกํ ตโต นิตํ, ตโต นาเคหิ สกฺกตํ;  
  
ลํกาทิเป มหาถูเป, นิธานาย ภวิสฺสติฯ  
</li>
  
<li>
มหากสฺสปเตฺถโรปิ, ทีฆทสฺสี มหายติ;  
  
ธมฺมาโสก นริเนฺทน, ธาตุวิตฺถารการโกฯ  
</li>
  
<li>
ราชคหสฺส สามเนฺต, รญฺญา อชาตสตฺตุนา;  
  
การาเปโนฺต มหาธาตุํ, นิธานํ สาธุ สงฺขตํฯ  
</li>
  
<li>
สตฺต โทณานิ ธาตูนํ, อาหริตฺวาน การยิ;  
  
รามคามมฺหิ โทณนฺตุ, สตฺตุจิตฺตญฺญุน’คฺคหิฯ  
</li>
  
<li>
มหาธาตุนิธานํ ตํ, ธมฺมาโสโกปิ ภูปติ;  
  
ปสฺสิตฺวา อฎฺฐมํ โทณํ, อาณาเปตุํมกิํ อกาฯ  
</li>
  
<li>
มหาถูเป นิธานตฺถํ, วิหิตํ ตํ ชิเนนิ’ติ;  
  
ธมฺมาโสกํ นิวาเรสุํ, ตตฺถ ขิณาสวายติฯ  
</li>
  
<li>
รามคามมฺหิ ถูโปตุ, คงฺคาตีเร กโต ตโต;  
  
ภิชฺชิคงฺคาย โอเฆน, โสตุ ธาตุ กรณฺฑโกฯ  
</li>
  
<li>
สมุทฺทํ  
ปวิสิตฺวาน, ทฺวิธา ภิเนฺน ชเล ตหิํ;  
  
นานารตนปิฎฺฐมฺหิ, อฎฺฐารสฺมิํ สมากุโลฯ  
</li>
  
<li>
นาคา ทิสฺวา กรณฺฑํ ตํ, กาฬนาคสฺส ราชิโน;  
  
มเญฺชริกนาคภวนํ, อุปคมฺม นิเวทยุํฯ  
</li>
  
<li>
ทสโกฎิสหเสฺสหิ, คนฺตฺวา นาเคหิ โส ตหิํ;  
  
ธาตู ตา อภิปูเชโนฺต, เนตฺวาน ภวนํ สกํฯ  
</li>
  
<li>
สพฺพรตนมยํ ถูปํ, ตโสฺสปริฆรํ ตถา;  
  
มาเปตฺวา สห นาเคหิ, สทา ปูเชสิ สาทโรฯ  
</li>
  
<li>
อารกฺขามหตี ตตฺถ, คนฺตฺวา ธาตุอิธานย;  
  
สุเว ธาตุนิธานญฺหิ, ภูมิปาโล กริสฺสติ’’ฯ  
</li>
  
<li>
อิเจฺจวํ สงฺฆวจนํ, สุตฺวา สาธูติ โส ปน;  
  
ปตฺตพฺพกาลํ เปกฺขโนฺต, ปริเวณ มคาสกํฯ  
</li>
  
<li>
ภวิสฺสติ สุเว ธาตุ, นิธานนฺติ มหีปติ;  
  
จาเรสิ นคเร เภริํ, สพฺพ กิจฺจํ วิธาย ตํฯ  
</li>
  
<li>
นครํ สกลเญฺจว, อิธาคามิญฺจ อญฺชสํ;  
  
อลงฺการยิ สกฺกจฺจํ, นคเร จ วิภูสยิฯ  
</li>
  
<li>
สโกฺก เทวานมิโนฺท จ, ลํกาทีปมเสสกํ;  
  
อามเนฺตตฺวา วิสฺสกมฺมํ, อลงฺการยิเนกธาฯ  
</li>
  
<li>
นครสฺส จตุทฺวาเร, วตฺตภตฺตํหิ เนกธา;  
  
มหาชโนปโภคตฺถํ, ฐปาเปสิ นราธิโปฯ  
</li>
  
<li>
อุโปสเถ ปนฺนรเส, อปรเนฺห สุมานโส;  
  
ปณฺฑิโต ราชกิเจฺจสุ, สพฺพาลงฺการ มณฺฑิโตฯ  
</li>
  
<li>
สพฺพาหิ นาฎกตฺถีหิ, โยเธหิ สายุเธหิ จ;  
  
มหตา จ พโลเฆน, หตฺถิวา ชิรเถหิ จฯ  
</li>
  
<li>
นานาวิธวิภูเสหิ, สพฺพโต ปริวาริโต;  
  
อารุยฺห สุรถํ อฎฺฐา, สุเสต จ สุสินฺธวํฯ  
</li>
  
<li>
ภูสิตํ กณฺฑูลํ หตฺถิํ, กาเรตฺวา ปุรโตสุภํ;  
  
สุวณฺณจโงฺคฎธโร, โสตจฺฉตฺตสฺส เหฎฺฐาโตฯ  
</li>
  
<li>
อฎฺฐุตฺตร  
สหสฺสานิ, นาครนาริโย สุภา;  
  
สุปุณฺณฆฎภูสาโย, ตํ รฎฺฐํ ปริวารยุํฯ  
</li>
  
<li>
นานาปุปฺผสมุคฺคานิ, ตเถว ทณฺฑทีปิกา;  
  
ตตฺตกา ตตฺตกา เอว, ธารยิตฺวาน อิตฺถิโยฯ  
</li>
  
<li>
อฎฺฐุตฺตร สหสฺสานิ, ทารกา สมลงฺกตา;  
  
คเหตฺวา ปริวาเรสุํ, นานาวณฺณธเช สุเภฯ  
</li>
  
<li>
นานาตูริยโฆเสหิ, อเนเกหิ ตหิํ ตหิํ;  
  
หตฺถสรถสเทฺทหิ, ภิชฺชเนฺต วิย ภูตเลฯ  
</li>
  
<li>
ยโนฺต มหาเมฆวนํ, สิริยา โส มหายโส;  
  
ยเนฺต’ว นนฺทนวนํ, เทวราชา อโสภถฯ  
</li>
  
<li>
รโญฺญ นิคฺคมนารเมฺภ, มหาตูริย รวํปุเร;  
  
ปริเวเณ นิสิโนฺน’ว, สุตฺวา โสณุตฺตโร ยติฯ  
</li>
  
<li>
นิมุชฺชิตฺวา ปุถุวิยา, คนฺตฺวาน นาคมนฺทิรํ;  
  
นาคราชสฺส ปุรโต, ตตฺถ ปาตูรหุลหุํฯ  
</li>
  
<li>
วุฎฺฐาย อภิวาเทตฺวา, ปลฺลเงฺก ตํ นิเวสีล;  
  
สกฺกริตฺวาน นาคิโนฺท, ปุจฺฉิ อาคต เทสกํฯ  
</li>
  
<li>
ตสฺมิํ วุเตฺต อโถปุจฺฉิ, เถราคมนการณํ;  
  
ปตฺวา’ธิการํ สพฺพํ โส, สงฺฆ สเนฺทส มพฺรุวิฯ  
</li>
  
<li>
มหาถูเป นิธานตฺถํ, พุเทฺธน วิหิตา อิธ;  
  
ตว หตฺถคตา ธาตุ, เทหิตา กิร เม ตุวํฯ  
</li>
  
<li>
ตํ สุตฺวา นาคราชาโส, อตีว โทมนสฺสิ โต;  
  
‘‘ปหู อยญฺหิ สมโณ, พลกฺกาเรน คณฺหิตุํฯ  
</li>
  
<li>
ตสฺมา อญฺญตฺถ เนตพฺพา, ธาตุโย’’อิติ จินฺติย;  
  
ตตฺถ ฐิตํ ภาคิเนยฺยํ, อากาเรน นิเวทยิฯ  
</li>
  
<li>
นาเมน วาสุลทโตฺต, ชานิตฺวา ตสฺส อิงฺคิตํ;  
  
คนฺตฺวา ตํ เจติยฆรํ, คิลิตฺวาน กรณฺฑกํฯ  
</li>
  
<li>
สิเนรุปาทํ  
คนฺตฺวาน, กุณฺฑลาวฎฺฎโกสยิ;  
  
ติโยชนสตํ ทีโฆ, โภโคโยชนวฎฺฎวาฯ  
</li>
  
<li>
อเนกานิ สหสฺสานิ, มาเปตฺวาน ผณานิ จ;  
  
ธูปายติ ปชฺชลติ, สยิตฺวา โส มหิทฺธิโกฯ  
</li>
  
<li>
อเนกานิ สหสฺสานิ, อตฺตนา สทิเส อหิ;  
  
มาปยิตฺวา สยาเปสิ, สมนฺตา ปริวาริเตฯ  
</li>
  
<li>
พหู เทวา จ นาคา จ, โอสริํสุ ตหิํ ตทา;  
  
‘‘ยุทฺธํ อุภินฺนํ นาคานํ, ปสิสฺสาม มยํ’’อิติฯ  
</li>
  
<li>
มาตุโล ภาคิเนเยฺยน, หฎาตา ธาตุโย อิติ;  
  
ญตฺวา’นห เถรํ ตํ, ธาตุนตฺถิ เม สนฺติเก อิติฯ  
</li>
  
<li>
อาทิโตปฺปภุติเถโร, ตาสํ ธาตูนมาคมํ;  
  
วตฺวาน นาคราชํ ตํ, ‘‘เทหิ ธาตู’’ติ อพฺรุวิฯ  
</li>
  
<li>
อญฺญถา สญฺญาเปตุํ ตํ, เถรํ โส อุรคาธิโป;  
  
อาทาย เจติย ฆรํ, คนฺตฺวา ตํ ตสฺส วณฺณยิฯ  
</li>
  
<li>
อเนกธา อเนเกหิ, รตเนหิ สุสงฺขตํ;  
  
เจติยํ เจติยฆรํ, ปสฺส ภิกฺขุ สุนิมฺมิตํฯ  
</li>
  
<li>
ลํกาทีปมฺหิ สกเล, สพฺพานิ รตนานิปิ;  
  
โสปานเนฺต ปาฎิกมฺปิ, นาคฺฆนฺต’เญฺญสุ กา กถาฯ  
</li>
  
<li>
มหาสกฺการฐานมฺหา, อปฺปสกฺการฐาน กํ;  
  
ธาตูนํ นยนํ นาม, นยุตฺตํ ภิกฺขุโว อิทํฯ  
</li>
  
<li>
‘‘สจฺจาภิสมโย นาม, ตุมฺหากํ หีน วิชฺชติ;  
  
สจฺจาภิสมยฐานํ, เนตุํ ยุตฺตญฺหิ ธาตุโย’’ฯ  
</li>
  
<li>
‘‘สํสาร ทุกฺข โมกฺขาย, อุปฺปชฺชนฺติ ตถาคตา;  
  
พุทฺธสฺสายมธิปฺปาโย, เตนเนสฺสาม ธาตุโยฯ  
</li>
  
<li>
ธาตุนิธานํ อเชฺช’ว, โส หิ ราชา กริสฺสติ;  
  
ตสฺมา ปปญฺจมกริตฺวา, ลหุํ เม เทหิ ธาตุโย’’ฯ  
</li>
  
<li>
นาโคอาหสเจ ภเนฺต, ตุวํ ปสฺสสิ ธาตุโย;  
  
คเหตฺวา ยาหิ ตํ เถโร, ติกฺขตฺตุํ ตํ ภณาปิยฯ  
</li>
  
<li>
สุขุมํ  
กรํ มาปยิตฺวา, เถโร ตตฺรฐิโต’วโส;  
  
ภาคิเนยฺยสฺส วทเน, หตฺถํ ปกฺขิปฺป ตาวเทฯ  
</li>
  
<li>
ธาตุกรณฺฑํ อาทาย, ‘‘ติฎฺฐ นาคา’’ติ ภาสิย;  
  
นิมุชฺชิตฺวา ปถวิยํ, ปริเวณมฺหิ อุฎฺฐหิฯ  
</li>
  
<li>
นาคราชา คโต ภิกฺขุ, อเมฺหหิ วญฺจิโต’’อิติ;  
  
ธาตุ อานยนตฺถาย, ภาคิเนยฺยสฺส ปาหิณิฯ  
</li>
  
<li>
ภาคิเนโยฺย’ถ กุจฺฉิมฺหิ, อปสฺสิตฺวา กรณฺฑกํ;  
  
ปริเทวมาโน อาคนฺตฺวา, มาตุลสฺส นิเวทยิฯ  
</li>
  
<li>
ตทา โส นาคราชาปิ, ‘‘วญฺจิตมฺห มยํ’’อิติ;  
  
ปริเทวิ นาคา สเพฺพปิ, ปริเทวิํสุ ปีฬิตาฯ  
</li>
  
<li>
ภิกฺขุ นาคสฺส วิชเย, ตุฎฺฐา เทวา สมาคตา;  
  
ธาตุโย ปูชยนฺตาตา, เตเนว สห อาคมุํฯ  
</li>
  
<li>
ปริเทวมานา อาคนฺตฺวา, นาคา สงฺฆสฺส สนฺติเก;  
  
พหุธา ปริเทวิํสุ, ธาตาหรณ ทุกฺขิตาฯ  
</li>
  
<li>
เตสํ สโงฺฆ’นุกมฺปาย, โถกํ ธาตุมทาปยิ;  
  
เต เตน ตุฎฺฐา คนฺตฺวาน, ปูชา ภณฺฑานิ อาหรุํฯ  
</li>
  
<li>
สโกฺก รตนปลฺลงฺกํ, โสณฺณจโงฺกฎเมว จ;  
  
อาทาย สห เทเวหิ, ตํ ฐานํ สมุปาคโตฯ  
</li>
  
<li>
เถรสฺส อุคฺคตฐาเน, การิเต วิสฺสกมฺมุนา;  
  
ปติฎฺฐเปตฺวา ปลฺลงฺกํ, สุเภ รตนมณฺฑเปฯ  
</li>
  
<li>
มาตุกรณฺฑมาทาย, ตสฺส เถรสฺส หตฺถโต;  
  
จโงฺกฎเก ฐเปตฺวาน, ปลฺลเงฺก ปวเรฐปิฯ  
</li>
  
<li>
พฺรหฺมา ฉตฺตมธาเรสิ, สนฺตุสฺสิโต วาฬพีชนิํ;  
  
มณิตาลวณฺฎํ สุยาโม, สโกฺก สงฺขํ ตุโสทกํฯ  
</li>
  
<li>
จตฺตาโร ตุ มหาราชา, อฎฺฐํสุ ขคฺคปาณิโน;  
  
สมุคฺคหตฺถา เตตฺติํส, เทวปุตฺตา มหิทฺธิกาฯ  
</li>
  
<li>
ปาริจฺฉตฺตก ปุเปฺผหิ, ปูชยนฺตา ตหิํฐิตา;  
  
กุมาริโยตุ ทฺวตฺติํส, ทณฺฑทีปธรา ฐิตาฯ  
</li>
  
<li>
ปลาเปตฺวา  
ทุฎฺฐยเกฺข, ยกฺขเสนาปติ ปน;  
  
อฎฺฐวีสติ อฎฺฐํสุ, อารกฺขํ กุรุมานกาฯ  
</li>
  
<li>
วีณํ วาทยมาโน’ว, อฎฺฐา ปญฺจสิโข ตหิํ;  
  
รงฺคภูมิํ มาปยิตฺวา, ติมฺปรุตุริย โฆสวาฯ  
</li>
  
<li>
อเนกเทวปุตฺตา จ, สาธุคีตปฺปโยชกา;  
  
มหากาโฬ นาคราชา, ถุยมาโน อเนกธาฯ  
</li>
  
<li>
ทิพฺพตูริยานิ วชฺชนฺติ, ทิพฺพสํคีติ วตฺตติ;  
  
ทิพฺพคนฺธาทิวสฺสานิ, วสฺสเปนฺติ จ เทวตาฯ  
</li>
  
<li>
โส อินฺทคุตฺตเถโรตุ, มารสฺส ปฎิพาหนํ;  
  
จกฺกวาฬสมํ กตฺวา, โลหจฺฉตฺตมมาปยิฯ  
</li>
  
<li>
มาตูนํ ปุรโต เจว, ตตฺถ ตตฺถ จ ปญฺจสุ;  
  
ฐาเนสุ คณสชฺฌายํ, กริํสฺว ขิลภิกฺขโวฯ  
</li>
  
<li>
ตตฺถา’คมา มหาราชา, ปหโฎฺฐ ทุฎฺฐคามณิ;  
  
สีเสนา’ทาย อานีเต, จโงฺกฎมฺหิ สุวณฺณเยฯ  
</li>
  
<li>
ฐเปตฺวา ธาตุ จโงฺกฎํ, ปติฎฺฐาปิย อาสเน;  
  
ธาตุํ ปูชีย วนฺทิตฺวา, ฐิโต ปญฺจลีโก ตหิํฯ  
</li>
  
<li>
ทิพฺพจฺฉตฺตาทิกาเนตฺถ, ทิพฺพคนฺธาทิกานิ จ;  
  
ปสฺสิตฺวา ทิพฺพตูริยาทิ-สเทฺท สุตฺวา จ ขตฺติโยฯ  
</li>
  
<li>
อปสฺสิตฺวา พฺรหฺมเทโว, ตุโฎฺฐ อจฺฉริยพฺภุโต;  
  
ธาตุฉเตฺตน ปูเชสิ, ลํการเชฺช’ภิสิญฺจิ จฯ  
</li>
  
<li>
‘‘ทิพฺพจฺฉตฺตํ มานุสญฺจ, วิมุตฺติจฺฉตฺตเมว จ;  
  
อิติ ติจฺฉิตฺตธาริสฺส, โลกนาถสฺส สตฺถุโนฯ  
</li>
  
<li>
ติกฺขตฺตุเมว เม รชฺชํ, ทมฺมี’ติ หฎฺฐมานโส;  
  
ติกฺขตฺตุเมว ธาตูนํ, ลํการชฺชมทาสิโสฯ  
</li>
  
<li>
ปูชยโนฺต ธาตุโยตา, เทเวหิ มานุเสหิ จ;  
  
สห จโงฺกฎเกเหว, สีเสนาทาย ขตฺติโยฯ  
</li>
  
<li>
ภิกฺขุสงฺฆ ปริพฺยุโฬฺห, กตฺวา ถูปํ ปทกฺขิณํ;  
  
ปาจินโต อาหริตฺวา, ธาตุคพฺภมฺหิ โอตริฯ  
</li>
  
<li>
อรหโนฺต ฉนฺนวุติ-โกฎิโย ถูปมุตฺตมํ;  
  
สมนฺตา ปริวาเรตฺวา, อฎฺฐํสุ กตปญฺชลีฯ  
</li>
  
<li>
โอตริตฺวา  
ธาตุคพฺภํ, มหเคฺฆ สยเนสุเภ;  
  
ฐเปสฺสามิติ จิเนฺตเนฺต, ปีติปุณฺณนริสฺสเรฯ  
</li>
  
<li>
สธาตุ ธาตุจโงฺกโฎ, อุคฺคนฺตฺวา ตสฺส สีสโต;  
  
สตฺตตาลปฺปมาณมฺหิ, อากาสมฺหิ ฐิโต ตโตฯ  
</li>
  
<li>
สยํ กรโณฺฑ วิวริ, อุคฺคนฺตฺวา ธาตุโย ตโต;  
  
พุทฺธเวสํ คเหตฺวาน, ลกฺขเณพฺยญฺชนุชฺชลํฯ  
</li>
  
<li>
คณฺฑมฺพมูเล พุโทฺธ’ว, ยมกํ ปาฎิหาริยํ;  
  
อกํสุ ธรมาเนน, สุคเตน อธิฎฺฐิตํฯ  
</li>
  
<li>
ตํ ปาฎิหาริยํ ทิสฺวา, ปสเนฺนกคฺคมานสา;  
  
เทวามนุสฺสา อรหตฺตํ, ปตฺตา ทฺวาทส โกฎิโยฯ  
</li>
  
<li>
เสสา ผลตฺตยํ ปตฺตา, อตีตา คณนาปถํ;  
  
หิตฺวา’ถ พุทฺธเวสํ ตา, กรณฺฑมฺหิ ปติฎฺฐยุํฯ  
</li>
  
<li>
ตโต โอรุยฺห จโงฺกโฎ, รโญฺญ สีเส ปติฎฺฐหิ;  
  
สหินฺทคุตฺตเถเรน, นาฎกีหิ จ โส ปนฯ  
</li>
  
<li>
ธาตุคพฺภํปริหรํ, ปตฺวาน สยนํ สุภํ;  
  
จโงฺกฎํ รตนปลฺลเงฺก, ฐปยิตฺวา ชุตินฺธโรฯ  
</li>
  
<li>
โธวิตฺวาน ปุโนหเตฺถ, คนฺธวาสิต วารินา;  
  
จตุชฺชาติยคเนฺธน, อุพฺพเตตฺวา สคารโวฯ  
</li>
  
<li>
กรณฺฑํ วิวริตฺวาน, ตาคเหตฺวาน ธาตุโย;  
  
อิติ จินฺตยิ ภูมิโนฺท, มหาชนหิตตฺถิโกฯ  
</li>
  
<li>
อนากุลํ เกหิจิปิ, ยทิ เหสฺสนฺติ ธาตุโย;  
  
ชนสฺส สรณํ หุตฺวา, ยทิ ฐสฺสนฺติ ธาตุโยฯ  
</li>
  
<li>
สตฺถุนิปนฺนากาเรน, ปรินิพฺพานมญฺจเก;  
  
นิปชฺชนฺตุ สุปญฺญเตฺต, สยนมฺหิ มหารเหฯ  
</li>
  
<li>
อิติ จินฺติย โส ธาตู, ฐเปสิ สยนุตฺตเม;  
  
ตทา การา ธาตุโย จ, สหิํสุ สยนุตฺตเมฯ  
</li>
  
<li>
อาสฬฺหีสุกฺกปกฺขสฺส, ปนฺนรสอุโปสเถ;  
  
อุตฺตราสฬฺหนกฺขเตฺต, เอวํ ธาตุปติฎฺฐิตาฯ  
</li>
  
<li>
สห  
ธาตุปติฎฺฐานา, อกฺขมฺปิตฺถ มหามหี;  
  
ปาฎิหีรานิเนกานิ, ปวตฺติํสุ อเนกธาฯ  
</li>
  
<li>
ราชา ปสโนฺนธาตุตา, เสตจฺฉเตฺตน ปูชยิ;  
  
ลํกาย รชฺชํ สกลํ, สตฺตาหานิ อทาสิ จฯ  
</li>
  
<li>
กาเย จ สพฺพาลงฺการํ, ธาตุคพฺภมฺหิ ปูชยิ;  
  
ตถานาฎกิโย’มจฺฉา, ปริสา เทวตาปิ จฯ  
</li>
  
<li>
วตฺถคุฬฆตาทีนิ, ทตฺวา สงฺฆสฺส ภูปติ;  
  
ภิกฺขูหิ คณสชฺฌายํ, กาเรตฺวา’ขิลรตฺติยํฯ  
</li>
  
<li>
ปุนาหนิ ปุเรเภริํ, จาเรสิ ‘‘สกลา ชนา;  
  
วินฺทนฺตุ ธาตุสตฺตาหํ, อิมํ’’ติ ชนตาหิโตฯ  
</li>
  
<li>
อินฺทคุโตฺต มหาเถโร, อทิฎฺฐาสิ มหิทฺธิโก;  
  
‘‘ธาตุ วนฺทิตุกามาเย, ลํกาทีปมฺหิ มานุสาฯ  
</li>
  
<li>
ตงฺขณํเยว อาคนฺตฺวา, วนฺทิตฺวา ธาตุโย อิธ;  
  
ยถา สกํ ฆรํ ยนฺตุ’’, ตํ ยถาธิฎฺฐิตํ อหุฯ  
</li>
  
<li>
โส มหาภิกฺขุสงฺฆสฺส, มหาราชา มหายโส;  
  
มหาทานํ ปวเตฺตตฺวา, ตํ สตฺตาหํ นิรนฺตรํฯ  
</li>
  
<li>
อาจิกฺขิธาตุคพฺภมฺหิ, กิจฺจํ นิฐาปิตํ มยา;  
  
ธาตุคพฺภปิธานํตุ, สโงฺฆ ชานิตุมรหติฯ  
</li>
  
<li>
สโงฺฆ เต เทฺว สามเณเร, ตสฺมิํ กเมฺม นิโยชยิ;  
  
ปิทหิํสุ ธาตุคพฺภํ, ปาสาเณนา’หเฎน เตฯ  
</li>
  
<li>
‘‘มาเลตฺถ มา มิลายนฺตุ, คนฺธาสุสฺสนฺตุมา อิเม;  
  
มา นิพฺพายนฺตุ ทีปาว, มา กิญฺจาปิ วิวชฺชตุฯ  
</li>
  
<li>
เมทวณฺณ ฉ ปาสาณา, สนฺธิยนฺตุนิรนฺตรา’’;  
  
อิติ ฆีณาสวา เอตฺถ, สพฺพเมตํ อธิฎฺฐยุํฯ  
</li>
  
<li>
อาณาเปสิ มหาราชา, ‘‘ยถาสตฺติํ มหาชโน;  
  
ธาตุนิธานกาเน’ตฺถ, กโรตู’’ติ หิตตฺถิโกฯ  
</li>
  
<li>
มหาธาตุนิธานสฺส, ปิฎฺฐิมฺหิ จ มหาชโน;  
  
อกา สหสฺส ธาตุนํ, นิธานานิ ยถาพลํฯ  
</li>
  
<li>
ปิทหาปิยตํ สพฺพํ, ราชาถูปํ สมาปยิ;  
  
จตุรสฺส จ ยเญฺจตฺถ, เจติยมฺหิ สมาปยิฯ  
</li>
  
<li>
ปุญฺญานิ  
เอวมมลานิ สยญฺจสโนฺต,  
  
กุพฺพนฺติ สพฺพวิภวุตฺตมปตฺติ เหตุ;  
  
กาเรนฺติ จาปิหิ’ขิลา ปริสุทฺธจิตฺตา,  
  
นานาวิเสสชานตา ปริวารเหตู’’ติฯ  
</li>
  
สุชนปฺปสาท สํเวคตฺถาย กเต มหาวํเส  
</li>
  
ธาตุนิธานํ นาม  
</li>
  
เอกติํสติโม ปริเจฺฉโทฯ  
</li>
  
  
  
  
  