<h1>เตรสม ปริเจฺฉท</h1>
<h3>มหินฺทาคมโน</h3>
<ol>
<li>
มหามหินฺทเตฺถโร โส, ตทา ทฺวาทสวสฺสิโก;  
  
อุปชฺฌาเยน อาณโตฺต, สเงฺฆน จ มหามตีฯ  
</li>
  
<li>
ลํกาทีปํ ปสาเทตุํ,  
  
กาลํ เปกฺขํ วิจินฺตยี;  
  
‘‘วุโฑฺฒ มุฎสิโว ราชา,  
  
ราชา โหตุ สุโต’’ อิติฯ  
</li>
  
<li>
ตทนฺตเร  
ญาติคณํ, ทฎฺฐุํ กตฺวาน มานสํ;  
  
อุปชฺฌายญฺจ สงฺฆญฺจ, วนฺทิตฺวา ปุจฺฉ ภูปติํฯ  
</li>
  
<li>
อาทาย จตุโร เถเร, สงฺฆมิตฺตาย อตฺรชํ;  
  
สุมนํ สามเณรญฺจ, ฉฬาภิญฺญํ มหิทฺธิกํฯ  
</li>
  
<li>
ญาตีนํ สงฺคหํ กาตุํ, อคมา ทกฺขิณาคิริํ;  
  
ตโต ตตฺถ จรนฺตสฺส, ฉมฺมาสา สมติกฺกมุํฯ  
</li>
  
<li>
กเมน เวทิสคิริํ, นครํ มาตุเทวิยา;  
  
สมฺปตฺวา มตรํ ปสฺสิ, เทวี ทิสฺวา ปิยํ สุตํฯ  
</li>
  
<li>
โภชยิตฺวา สปริสํ, อตฺตนาเยว การิตํ;  
  
วิหารํ เจติยคิริํ, เถรํ อาโรปยี สุภํฯ  
</li>
  
<li>
อวนฺติรฎฺฐํ ภุญฺชโนฺต, ปิตรา ทินฺนมตฺตโน;  
  
โส อโสก กุมาโร หิ, อุเชฺชนีคมนา ปุราฯ  
</li>
  
<li>
เวทิเส นคเร วาสํ, อุปคนฺตฺวา ตหิํ สุภํ;  
  
เทวินฺนาม ลภิตฺวาน, กุมาริํ เสฎฺฐิธีตรํฯ  
</li>
  
<li>
สํวาสํ ตาย กเปฺปสิ, คพฺภํ คณฺหิย เตน สา;  
  
อุเชฺชนิยํ กุมารํ ตํ, มหินฺทํ ชนยี สุภํฯ  
</li>
  
<li>
วสฺสทฺวยมติกฺกมฺม, สงฺฆมิตฺตญฺจ ธีตรํ;  
  
ตสฺมิํ กาเล วสติ สา, เวทิเส นคเร ตหิํฯ  
</li>
  
<li>
เถโร ตตฺถ นิสีทิตฺวา, กาลญฺญู อิติ จินฺตยิ;  
  
ปิตรา เม สมาณตฺตํ, อภิเสก มหุสฺสวํฯ  
</li>
  
<li>
เทวานํปิยติโสฺส โส, มหาราชา’นุโภตุ จ;  
  
วตฺถุตฺตยคุเณ จาปิ, สุตฺวา ชานาตุ ทูหโตฯ  
</li>
  
<li>
อาโรหตุ มิสฺสนคํ, เชฎฺฐมาสสฺสุ’โปสเถ;  
  
ตทเหว คมิสฺสาม, ลํกาทีปวรํ มยํฯ  
</li>
  
<li>
มหิโนฺท อุปสงฺกมฺม, มหินฺทเตฺถร มุตฺตมํ;  
  
ยาหิ ลํกํ ปสาเทตุํ, สมฺพุเทฺธนา’สิ พฺยากโตฯ  
</li>
  
<li>
มยมฺปิ ตตฺถุปตฺถมฺภา, ภวิสฺสามา’ติ อพฺรวิ;  
  
เทวิยา ภคินี ธีตุ-ปุโตฺต ภณฺฑุก นามโกฯ  
</li>
  
<li>
เถเรน เทวิยา ธมฺมํ, สุตฺวา เทสิตเมว ตุ;  
  
อนาคามิผลํ ปตฺวา, วสิ เถรสฺส สนฺติเกฯ  
</li>
  
<li>
ตตฺถ  
มาสํ วสิตฺวาน, เชฎฺฐมาสสฺสุ’ โปสเถ;  
  
เถโร จตูหิ เถเรหิ, สุมเนนา’ถ ภณฺฑุนาฯ  
</li>
  
<li>
สทฺธิํ เตน คหเฎฺฐน, น รโต ญาติเหตุนา;  
  
ตสฺมา วิหารา อากาสํ, อุคฺคนฺตฺวา โส มหิทฺธิโกฯ  
</li>
  
<li>
ขเณเนว อิธาคมฺม, รเมฺม มิสฺสก ปพฺพเต;  
  
อฎฺฐาสิ วิลุกูฎมฺหิ, รุจิรมฺพตฺถเล วเรฯ  
</li>
  
<li>
ลํกาปสาท คุเณน วิยากโต โส;  
  
ลํกาหิตาย มุนินา สยิเตน อเนฺต;  
  
ลํกาย สตฺถุสทิโส หิตเหตุ ตสฺสา;  
  
ลํกามรูหิ มหิโต’ภินิสีทิ ตตฺตาติฯ  
</li>
  
สุชนปฺปสาทสํเวคตฺถาย กเต มหาวํเส  
</li>
  
มหินฺทาคมโน นาม  
</li>
  
เตรสโม ปริเจฺฉโทฯ  
</li>
  
  
  
  
  