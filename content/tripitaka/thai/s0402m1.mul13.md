<h1>(๑๔) ๔. สนฺถารวโคฺค</h1>
<p> ‘‘เทฺวเม   , ภิกฺขเว, สนฺถารา ฯ กตเม เทฺว? อามิสสนฺถาโร จ ธมฺมสนฺถาโร จฯ อิเม โข, ภิกฺขเว, เทฺว สนฺถาราฯ เอตทคฺคํ, ภิกฺขเว, อิเมสํ ทฺวินฺนํ สนฺถารานํ ยทิทํ ธมฺมสนฺถาโร’’ติฯ</p>


<p> ‘‘เทฺวเม, ภิกฺขเว, ปฎิสนฺถารา ฯ กตเม เทฺว? อามิสปฎิสนฺถาโร จ ธมฺมปฎิสนฺถาโร จฯ อิเม โข, ภิกฺขเว, เทฺว ปฎิสนฺถาราฯ เอตทคฺคํ, ภิกฺขเว, อิเมสํ ทฺวินฺนํ ปฎิสนฺถารานํ ยทิทํ ธมฺมปฎิสนฺถาโร’’ติฯ</p>


<p> ‘‘เทฺวมา, ภิกฺขเว, เอสนาฯ กตมา เทฺว? อามิเสสนา จ ธเมฺมสนา จฯ อิมา โข, ภิกฺขเว, เทฺว เอสนาฯ เอตทคฺคํ, ภิกฺขเว, อิมาสํ ทฺวินฺนํ เอสนานํ ยทิทํ ธเมฺมสนา’’ติฯ</p>


<p> ‘‘เทฺวมา, ภิกฺขเว, ปริเยสนาฯ กตมา เทฺว? อามิสปริเยสนา จ ธมฺมปริเยสนา จฯ อิมา โข, ภิกฺขเว, เทฺว ปริเยสนาฯ เอตทคฺคํ, ภิกฺขเว, อิมาสํ ทฺวินฺนํ ปริเยสนานํ ยทิทํ ธมฺมปริเยสนา’’ติฯ</p>


<p> ‘‘เทฺวมา, ภิกฺขเว, ปริเยฎฺฐิโยฯ กตมา เทฺว? อามิสปริเยฎฺฐิ จ ธมฺมปริเยฎฺฐิ จฯ อิมา โข, ภิกฺขเว, เทฺว ปริเยฎฺฐิโยฯ เอตทคฺคํ, ภิกฺขเว, อิมาสํ ทฺวินฺนํ ปริเยฎฺฐีนํ ยทิทํ ธมฺมปริเยฎฺฐี’’ติฯ</p>


<p> ‘‘เทฺวมา , ภิกฺขเว, ปูชาฯ กตมา เทฺว? อามิสปูชา จ ธมฺมปูชา จฯ อิมา โข ภิกฺขเว, เทฺว ปูชาฯ เอตทคฺคํ, ภิกฺขเว, อิมาสํ ทฺวินฺนํ ปูชานํ ยทิทํ ธมฺมปูชา’’ติฯ</p>


<p> ‘‘เทฺวมานิ, ภิกฺขเว, อาติเถยฺยานิฯ กตมานิ เทฺว? อามิสาติเถยฺยญฺจ ธมฺมาติเถยฺยญฺจ ฯ อิมานิ โข, ภิกฺขเว, เทฺว อาติเถยฺยานิฯ เอตทคฺคํ, ภิกฺขเว, อิเมสํ ทฺวินฺนํ อาติเถยฺยานํ ยทิทํ ธมฺมาติเถยฺย’’นฺติฯ</p>


<p> ‘‘เทฺวมา, ภิกฺขเว, อิทฺธิโยฯ กตมา เทฺว? อามิสิทฺธิ จ ธมฺมิทฺธิ จฯ อิมา โข, ภิกฺขเว, เทฺว อิทฺธิโยฯ เอตทคฺคํ, ภิกฺขเว, อิมาสํ ทฺวินฺนํ อิทฺธีนํ ยทิทํ ธมฺมิทฺธี’’ติฯ</p>


<p> ‘‘เทฺวมา , ภิกฺขเว, วุทฺธิโยฯ กตมา เทฺว? อามิสวุทฺธิ จ ธมฺมวุทฺธิ จฯ อิมา โข, ภิกฺขเว, เทฺว วุทฺธิโยฯ เอตทคฺคํ, ภิกฺขเว, อิมาสํ ทฺวินฺนํ วุทฺธีนํ ยทิทํ ธมฺมวุทฺธี’’ติฯ</p>


<p> ‘‘เทฺวมานิ , ภิกฺขเว, รตนานิฯ กตมานิ เทฺว? อามิสรตนญฺจ ธมฺมรตนญฺจฯ อิมานิ โข, ภิกฺขเว, เทฺว รตนานิฯ เอตทคฺคํ, ภิกฺขเว, อิเมสํ ทฺวินฺนํ รตนานํ ยทิทํ ธมฺมรตน’’นฺติฯ</p>


<p> ‘‘เทฺวเม, ภิกฺขเว, สนฺนิจยาฯ กตเม เทฺว? อามิสสนฺนิจโย จ ธมฺมสนฺนิจโย จฯ อิเม โข, ภิกฺขเว, เทฺว สนฺนิจยาฯ เอตทคฺคํ, ภิกฺขเว, อิเมสํ ทฺวินฺนํ สนฺนิจยานํ ยทิทํ ธมฺมสนฺนิจโย’’ติฯ</p>


<p> ‘‘เทฺวมานิ, ภิกฺขเว, เวปุลฺลานิฯ กตมานิ เทฺว? อามิสเวปุลฺลญฺจ  ธมฺมเวปุลฺลญฺจฯ อิมานิ โข, ภิกฺขเว, เทฺว เวปุลฺลานิฯ เอตทคฺคํ, ภิกฺขเว, อิเมสํ ทฺวินฺนํ เวปุลฺลานํ ยทิทํ ธมฺมเวปุลฺล’’นฺติฯ</p>

</p>





